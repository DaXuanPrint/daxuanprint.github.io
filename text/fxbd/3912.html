<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,释氏稽古略卷一,释氏稽古略卷二,释氏稽古略卷三,释氏稽古略卷四,释氏稽古略全文在线阅读,释氏稽古略全文在线下载,大玄古籍书库">
<meta name="description" content="佛教史籍。简称《稽古略》。元觉岸著。四卷。编年体通史。成书于元至正初(1341)。初名《稽古手鉴》。采取史书编年体例,以历代佛统为纲,佛家世次行业为纬。从三皇起,到南宋止,对历代名僧及僧家通常掌故,略有搜采。取材冗杂不精。以年代为序,每年必录,年代之下分国,记述了自三皇五帝至南宋德祐二年(1276)间的佛教史迹。其中记有著名佛寺三百余所,僧人三百六十四人。不少资料当取自南宋咸淳年间(1265—1274)僧本觉所撰《释氏通鉴》。有杭州本与影印续藏经本。收入《中华大藏经》。_释氏稽古略_全文在线阅读_释氏稽古略_全文在线下载_大玄古籍书库">
<title>释氏稽古略_觉岸_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">释氏稽古略</span> <br/>
          作者： <span class="inputVal" id="bkauthor">觉岸</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,佛教史,完结</span> <br/>
          字数： <span class="inputVal" id="bknum">[book_length]270219</span> <br/>
          说明： <span class="inputVal" id="bkdec">佛教史籍。简称《稽古略》。元觉岸著。四卷。编年体通史。成书于元至正初(1341)。初名《稽古手鉴》。采取史书编年体例,以历代佛统为纲,佛家世次行业为纬。从三皇起,到南宋止,对历代名僧及僧家通常掌故,略有搜采。取材冗杂不精。以年代为序,每年必录,年代之下分国,记述了自三皇五帝至南宋德祐二年(1276)间的佛教史迹。其中记有著名佛寺三百余所,僧人三百六十四人。不少资料当取自南宋咸淳年间(1265—1274)僧本觉所撰《释氏通鉴》。有杭州本与影印续藏经本。收入《中华大藏经》。</span> <br/>
          封面： <span class="inputVal" id="bkimg">Z_3912.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]释氏稽古略
[book_author]觉岸
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,佛教史,完结
[book_length]270219
[book_dec]佛教史籍。简称《稽古略》。元觉岸著。四卷。编年体通史。成书于元至正初(1341)。初名《稽古手鉴》。采取史书编年体例,以历代佛统为纲,佛家世次行业为纬。从三皇起,到南宋止,对历代名僧及僧家通常掌故,略有搜采。取材冗杂不精。以年代为序,每年必录,年代之下分国,记述了自三皇五帝至南宋德祐二年(1276)间的佛教史迹。其中记有著名佛寺三百余所,僧人三百六十四人。不少资料当取自南宋咸淳年间(1265—1274)僧本觉所撰《释氏通鉴》。有杭州本与影印续藏经本。收入《中华大藏经》。
[book_img]Z_3912.jpg


[book_title]序
释氏稽古略序
吴兴有大比丘。曰宝洲岸公。博学通古今。尝考释氏事实上下数千载。年经而国纬著书一编。曰稽古手鉴。既又以为未备。复因其旧辑而广之为稽古略。至正十四年秋九月。太原刘尧辅为之持其书。请于余为序以冠其编首。因取而阅之。盖自有佛以来。凡名师大德之行业出处。以及塔庙之兴坏。僧侣之众寡。靡不具载。本之内典。参之诸史。旁及于传记。而间以事之著显者为之据。将以侈历代之际遇而寓劝戒于其间。岁月先后。考核精审无所遗阙。可谓瞻且详矣。然犹以略名之宝洲自谦也。窃尝怪夫佛之为教。自身毒万里。远至于中国。愈久益盛。根本深固而不可摇拔。其故何也。岂非扶植其教者代有其人与。若是编之所记。往往皆英伟魁杰之才。自重不屈。卓然有立。而使王公卿大夫向慕崇信奔走之不暇。则其扶植之功为何如。此师所以加之纂述表而出之之意也。传之言曰。道不同不相为谋。佛氏之书非余之所学。余特嘉其闻见之博用心与力之。勒道虽不同而不可以不序。呜呼观其书而见其教之盛。知彼之扶植为有人。则亦可以有感也夫。
中山李桓序
大明嘉靖癸丑岁姑洗月甲申日句曲天王寺后学沙门　昌腹　重刊
余尝略涉三教之书。道虽不同而理则一。松江南禅宝洲岸公。博通古今考传记。以释氏出处之迹。褒集成书。凡四帙。名曰稽古略。夫稽古二字始于唐虞。其来尚矣。予恭守是邦。得观宝洲以古史之说而名其书。备述佛祖西来之意。浩浩瀚瀚端有源委。呜呼自非慧性通彻深蕴佛之奥者。孰能若是哉。后之学者。苟能以宝洲之心为心。何患不到见性成佛之境耶。噫。
至正乙未孟夏吉旦洛阳崔　(思诚)谨题
稽古略序
先师古今和尚承祖席之遗。主海潮寺凡二十有四年。兴废举坠。宏畅宗风。四方来归依者踵趾相接。咸丰壬子。先师谢事退休。传之于清道。顾以根业浅薄。未能仰承付莂之重。复丁庚辛之难。寺毁于火。同治三年甲子。清道就旧址。结茅募缘。思为得尺得寸之计。辱海内檀越争先布舍。遂以次规复佛宇。增建禅堂。俾云游缁素得所栖息。清道不敢自诩其功能。实先师慈芘有以默相之也。复念寺众群集。晨夕焚修。不有经典。如灭烛夜行。曷窥宗旨。而浙中五山十刹诸道场。备蒙列　圣宠颁　龙藏。悉付劫灰无一存者。光绪辛巳。锐意北行上书。政府达之　宸听。得旨颁赐龙藏全部。仪卫副焉。敬谨捧归建阁尊藏。以为山门之宝。时清道世腊已七十矣。朽钝如昔。因退居别院。以承先师之遗意。重念先圣真言密谛。实儒者之经传。景德传镫高僧圣僧列传。佛祖通载诸书实。儒者之史鉴。名贤语录笺疏。实儒者之子与集。禅宗渐顿即儒者之体用。四十二章经与中庸之澈上澈下同其功用。苟不潜心搜索。何以超入上乘。元至正初。觉岸禅师撰释氏稽古略四卷。实竺典之叵编。吾人之宝筏。箸录于四库全书。而世少传本。末学后世无从窥测。法徒宝藏此书。后附明僧大闻续略三卷。惜多损剥。复假钱塘丁氏八千卷楼藏本。斠勘精审。循翻雕古书之例。不更写样。以原书重付手民。敬列　钦定提要。辨之简端。所以广布　皇仁昭示来学。不学如清道者。藉得附名编末。实深幸焉。
光绪十二年太岁在丙戌四月八日衲清道谨识
国朝图(本五运纪)
释迦文佛宗派祖师授受图略(本正宗记)
┌───────┐
┌─优罗陀───┐　┌─净饭王──┐┌─释迦文佛─┘┌─摩诃男　　│
└──────┐│　│　　　　　　││　　　　　　┌┤　　　　　　│
┌─懿师摩──┘│　│　　　　　　└┤　　　　　　│└─阿那律　　│
└──────┐│　│　斛饭王──┐└─难陀尊者　│　　　　　　　│
○大善生王─┘│　│　　　　　　└───────┘　　　　　　　│
┌───────┘┌┤　　　　　　　　　　　　　　　　　　　　　　│
└─瞿罗───┐　││　　　　　　┌───────┐┌─跋提尊者　│
┌──────┘　││　甘露饭王─┘┌─调达　　　││　　　　　　│
└─尼浮罗──┐　││　　　　　　┌┤　　　　　　└┤　提沙尊者　│
┌──────┘　││　　　　　　││　　　　　　　│　　　　　　│
└─师子颊────┘└─白饭王──┘└─阿难尊者　　└─甘露味女　│
┌─────────────────────────────────┘
└　一祖摩诃迦叶尊者　　　　　　二祖阿难尊者　　　　　　　三祖商那和修尊者　　　　　　四祖优波鞠多尊者
五祖提多迦尊者　　　　　　　六祖弥遮迦尊者　　　　　　七祖婆须密尊者　　　　　　　八祖佛陀难提尊者
九祖伏驮蜜多尊者　　　　　　十祖胁尊者　　　　　 十一祖富那夜奢尊者　　　　　十二祖马鸣大士
十三祖迦毗罗大士　　　　　　(台宗初祖)十四祖龙树大士　十五祖迦那提婆大士　　　　　十六祖罗睺罗多大士
十七祖僧迦难提大士　　　　　十八祖伽耶含多大士　　十九祖鸠摩罗多大士　　　　　二十祖阇夜多大士
二十一祖婆修盘头大士　　　　二十二祖摩那罗大士　　　　二十三祖鹤勒那大士　　　　　二十四祖师子尊者
二十五祖婆舍斯多尊者　　　　二十六祖不如蜜多尊者　　　二十七祖般若多罗尊者　　　　二十八祖菩提达磨尊者
二十九祖(东土二祖)慧可尊者　三十祖(东土三祖)僧粲尊者　三十一祖(东土四祖)道信尊者　三十二祖(东土五祖)弘忍尊者
三十三祖(东土六祖)慧能尊者────────────────────────────────────────┐
┌─────────────────────────────────────────────────────┘
│　　　　　　┌───────────┐
│┌─南岳让─┘┌────龙潭信─┐　└─────马祖一─┐　　┌────赵州谂　　　　　┌────大沩忠─┐
└┤　　　　　　│　　┌─────┘　　　　┌──────┘　　│　　　　　　　　　　　　│　　┌─────┘
└─青原思─┐│　　└─德山鉴─┐　　　　│┌─南泉愿────┘┌───汾阳昭─┐　　　│　　└─普庵肃
┌─────┘│　　┌─────┘　　　　└┤　　　　　　　　　│　┌─────┘　　　│
└─石头迁─┐│　　└─雪峰存 ─┐　　└─百丈海─┐　　　│　└─石霜圆─┐　　　│┌───应庵华─┐
┌──────┘│┌──────────┘┌───────┘　　　│　┌─────┘　　　││　┌─────┘
│┌─天皇悟──┘│┌─○云门偃─┐　　　│┌──黄蘖运 ─┐│　└─杨岐会─┐　　　││　└─密庵杰─┐
└┤　　　　　　　││┌─────┘　　　└┤　　　　　　　　　││　┌─────┘　　　││　┌─────┘
└─药山俨─┐　││└─巴陵鉴─┐　　　　└─○大沩祐─┐　　││　└─白云端─┐　　　││　└─灵隐岳
┌───────┘　└┤┌─────┘　　　　　┌─────┘　　││┌──────┘　　　││
│┌──船子诚─┐　　│└─双泉宽　　　　　　　└─仰山寂─┐　　│││┌─五祖演───┐　││　┌─天童全
││┌─────┘　　│　　　　　　　　　　　　┌─────┘　　││└┤　　　　　　　│　││　│
││└─夹山会─┐　　└──玄沙备─┐　　　　　└─南塔涌　　　　││　└─琅玡觉 │　││　│　育王光
└┤┌─────┘　　　┌─────┘　　　　┌─────────┘│┌────────┘　││　│
│└─上蓝超　　　　　└─罗汉琛─┐　　　　└─○临济玄─┐　　　││┌─佛眼远─────┘│　│　东林颜
│　　　　　　　　　┌──────┘　　　　　┌─────┘　　　│││　　　　　　　　　　│　│
└──云岩晟─┐　　└─○法眼益─┐　　　　　└─兴化奖─┐　　　│└┤　佛果勤─┐　　　　│┌┤　大禅明
┌──────┘　　┌──────┘　　　　　┌─────┘　　　│　│　　　　　│　　　　│││
└─○洞山价─┐　　│┌─天台韶─┐　　　　　└─南院颙─┐　　　│　└─佛鉴勤　│　　　　│││　有○者
┌─────┘　　└┤　　　　　│　　　　　┌─────┘　　　│┌──────┘　　　　│││
└─曹山寂─┐　　　└─永明潜　│　　　　　└─风穴沼─┐　　　││┌─虎丘隆──────┘││　禅分五
┌─────┘　　　┌─────┘　　　　　┌─────┘　　　│└┤　　　　　　　　　　　││
└─鹿门真　　　　　└─永明寿　　　　　　　└─首山念─────┘　└─大慧杲───────┘└─宗之始
释氏稽古略
乌程职里宝相比丘释　觉岸　宝洲(编集再治)

[book_title]释氏稽古略卷一
三皇
太昊庖牺氏
风姓。以木德王。都宛丘(今汴梁路陈州郡名淮阳。禹贡豫州之域)。上古之人捕逐禽兽。食肉衣皮难以致之。太昊教民作网罟。以佃以渔豢养六畜。且以牺牲享神祇故。曰庖牺氏。后世曰伏牺氏。始画八卦造书契。由是文籍生焉。以龙纪官。在位一百一十六年。易曰。伏牺刳木为舟。剡木为楫。琴操曰。伏牺作琴修身理性。反其天真也。通历曰。伏牺作二十五弦之瑟。以制婚姻之礼。图经曰。庖牺生陕西巩昌路秦州成纪县。母曰华胥。禹贡雍州之域也。晋宁路河中府霍州有伏牛台。伏牺伏牛乘马之所。女娲墓在焉(冀州之域)淮西庐州有女娲古庙。
女娲氏　共工氏　大庭氏　柏皇氏　中皇氏　栗陆氏　骊连氏　赫胥氏　尊卢氏　混沌氏　昊英氏　朱襄氏　葛天氏　阴康氏　无怀氏
宋哲宗元祐五年二月。诸葛深绍运图曰。已上十五氏。合一万七千七百八十七年。
社稷神　风俗通曰。共工氏之子曰修。好远游。舟车所至。足迹所达。靡不穷览。故祀以为社神。左传曰。共工氏有子曰勾龙氏。平水土故祀以社。礼记曰。共工氏之霸九州也。其子曰后土。能平九州。故祀以为社。又厉山氏之有天下也。其子柱能植五谷。故祀以为稷。蔡邕独断曰。周弃播殖百谷。以稷为百谷之长。因以稷名。其神弃周后稷也。
炎帝神农氏
姜姓。继伏牺氏。王火德。都鲁。今东平路禹贡兖州之域。时人茹草饮水。食木实肉禽兽。多疾病。炎帝求可食之物。教以火食。时天雨粟。乃教民播种五谷。作陶治斤斧耒耜锄耨。以垦草莽。而五谷兴故曰神农氏。又尝百草。一日遇七十毒。以一人不足为养。日中为市乃通有无。以火纪官。在位一百二十年。桓谭新论曰。神农氏削桐为琴。绳丝为弦。以通神明之德。广雅曰。神农氏琴长三尺六寸。上有五弦。曰宫商角徵羽。周文王增二弦。曰少宫少商也。
帝承　帝临　帝明　帝宣　帝厘　帝哀　帝榆　帝冈　已上八帝皆神农氏。合五百一十年。末年诸侯相伐。归之黄帝。
黄帝有熊氏
公孙姓。轩辕名。有熊国君少典之子。神农氏为天子。诸侯相侵伐。神农氏弗能征。诸侯侵陵。最强暴者惟蚩尤。轩辕修德治兵。与炎帝氏战而胜之。擒蚩尤于涿鹿杀之(今大都路涿州郡名范阳豫域)。于是诸侯咸归轩辕。推轩辕代神农氏为天子。黄帝元年丁亥始立制度。天下不顺者从而征之。其土地东至于海。西至于崆峒(今甘肃省肃州路雍州域)。南至于海。北逐獯鬻。邑于涿鹿之阿。迁徙无常。以兵师为营卫。以云纪官。有土德之瑞。举风后力牧犬山稽常先大鸿得六相。而天地治神明至。帝受河图。见日月星辰之象。于是始有星官之书。命大挠探五行之情。占斗纲所建。于是始作甲子。命容成造历。命隶首作算数。命伶伦造律吕。命车区占星气。容成兼而总之。为文章以表贵贱。作舟车以济不通。画野分州得百里之国万区。八家为井。井一为邻。邻三为朋。朋三为里。里五为邑。邑十为都。都十为师。师十为州。设左右大监。监于万国。举封禅之礼。作咸池之乐远夷之国莫不入贡。黄帝二十五子。得姓者十四人。为十二姓。姬酉祁已縢箴任荀僖姞儇休。正妃二子一曰玄嚣二曰昌意。皆得为诸侯。黄帝崩。人以为仙去。帝在位一百一十年(史记)。皇甫谧曰。黄帝生陕西巩昌路秦州寿丘。冢在宁州桥山(雍州之域)。黄帝上升之地鼎湖(今淅东道处州路仙都山阳域)。蚩尤冢(今东平路阚乡)高七丈。民常十月祀之。有赤气出。如疋绛帛。民名为蚩尤旗。
易干凿度曰。昔燧人氏仰观斗极以定方名。庖牺因之而画八卦。黄帝受命。使大挠造甲子。容成次历数。五行九宫之说自此而兴。故说卦云。阳数九者。立天之道曰阴与阳阴。二阳一则天有三焉。立地之道曰柔与刚。柔二刚一则地亦有三焉。立人之道曰仁与义。义二仁一则人亦有三焉。三三合九。阴阳相包以成万物。
指南车　黄帝蚩尤战。蚩尤为大雾。军士皆迷。黄帝作指南车以示四方。遂擒蚩尤杀之　有熊国　今河南新郑是也(史记)。
五帝
少昊金天氏
巳姓。黄帝子。字青阳。王金德。都穷桑(今济宁路兖州曲阜)。有凤凰之瑞。因之以鸟纪官。在位八十四年。寿终一百岁。
颛顼高阳氏
昌意之子。黄帝孙也。以水德。都帝丘(今东昌路濮州兖域)。生八才子。谓之八凯。少昊氏之衰。人民杂糅。民渎于祀。祭享无度。帝平九黎之乱。神人不杂。无相侵渎。作历以孟春为元。故帝为历宗也。土地东至蟠木。西至流沙。南至交趾。北至幽陵(今燕京也)在位七十八年。海外经曰。东海中有山名曰度索。上有大桃树。屈蟠三千里。地里志曰。流沙在甘肃省甘州路。郡名张掖。
帝喾高辛氏
蟜极之子。黄帝曾孙也。王木德。都西毫(今河南府路偃师县也。古洛州像域)。帝生而神圣。自言其名。顺天之义。知民之急。仁而威。惠而信。取天地之财而节用之。抚教万民而利诲之。推日月而迎送之。明鬼神而敬事之。日月所照。风雨所至。莫不服从。生八才子谓之八元。在位七十年。寿终一百五岁。崩葬今大名路开州秋山(兖冀二州之域)。子挚(音至)立在位九年。而不善。禅于唐侯(尧也)。
帝尧陶唐氏
帝喾子。挚之弟也。挚立封尧为陶侯。改封唐故曰陶唐氏。伊祁姓也。尧既受挚禅。以火德。都平阳(今晋宁路冀州之域)。茅茨不剪。土阶三尺蓂荚生于庭蓂草也。一日生一荚。至十五日成十五荚。十六日落一荚。至三十日落而尽(月小连落二荚)。更生更落。帝自奉甚薄。赋役甚寡是时有大风猰(苦八反)貐(音俞)封豨(胡鬼反)修蛇。皆为民害。帝乃使羿缴大风于青丘之泽(东方泽名)杀猰貐。断修蛇于洞庭。擒封豨于桑林。民乃悦。洪水为灾。四岳举鲧(禹之父也)。治水九年弗成。帝之子丹朱不肖求贤德可以逊位者。群臣举舜。帝以二女妻舜。历试诸难。纳于大麓(今顺德路)。烈风雷雨不迷。使之摄位。又二十八年帝崩。尧在位通舜摄共九十八年。寿一百九十八岁。尧作乐曰大章。舜避尧之子丹朱于河南(今汴梁地)。天下朝觐讼狱者不归丹朱而归舜。舜乃即天子位(史记)　书尧典曰放勋。蔡氏沈曰。放勋者总言尧之德业也。
帝舜有虞氏
曰重华。称都君。黄帝八代孙。黄帝生昌意。昌意生颛顼。颛顼生穷蝉。穷蝉生康敬。康敬生句芒。句芒生蟜牛。蟜牛生瞽瞍。瞽瞍生舜。姚姓。舜母死。继母生象。父母及象。常欲杀舜。舜尽孝悌之道事父母。待其弟尤恭。耕于历山(河东)。渔于雷泽(兖州)。陶于河滨(今济阴定陶西南陶丘亭)。所居成聚。二年成邑。三年成都。二十以孝闻。年三十尧以二女妻之。将逊以位。舜举高阳氏高辛氏之子八凯八元。凯主后土。元布五教于四方。尧于是使舜摄位。帝鸿氏有不才子。号曰浑沌。欢兜也。少皞氏有不才子。号曰穷奇。共工氏颛顼氏有不才子。号曰梼杌。鲧也。缙云氏有不才子。号曰饕餮。三苗也。是谓四凶。仕于尧。尧未能去。舜皆投诸四裔。举禹以治水。舜摄尧位二十八年。尧崩舜即天子位。以土德王。都蒲阪(今晋宁路河中府也)。弹五弦琴歌南风。璇玑玉衡以齐七政。正历数闰余成岁。作乐曰九韶。苗民逆命。敷之德舞干羽于两阶七旬。有苗来格。子商均不肖。舜荐禹于天。使之代己位。在位五十年。南巡狩崩于苍梧之野(今广西道梧州路郡名苍梧荆州域)。寿一百一十岁。禹避舜之子商均于阳城。天下之人不归商均而归禹。禹遂即天子位。国号夏　舜欲造漆器。遇谏而止(又见唐太宗贞观十七年)。
瑞诞　大星如虹下流。华渚女节感而生少皞(史记)。有星如虹感女枢而生颛帝(书疏)。舜母感大虹而生舜(帝王世纪)。
少皞之前。天下之号象其德。颛顼以来。天下之号因其名。若高阳高辛。皆所兴之地。
宋神宗元丰三年。秘书丞刘恕字道原著外纪曰。六经惟春秋及易彖象文言说封序卦杂卦仲尼所作。诗书仲尼所删定。皆不称三皇五帝三王。易下系曰。古者包牺氏之王天下也。包牺氏没神农氏作。神农氏没黄帝尧舜氏作。继世更王而无三五之数。或以包牺至舜为五帝。孔子未尝道。学者不可附会臆说也。管子称。明一者皇。察道者帝。通德者王。谋得兵胜者霸。孔颖达曰。管子书或是后人所录。非本书也。庄子列子皆寓言诞妄。秦汉学者宗其文辞论议。故竞称三皇五帝。而不知古无其人。仲尼未尝道也。梁武帝以伏牺神农燧人为三皇。黄帝少皞帝喾帝挚帝尧为五帝。舜非三王。亦非五帝。与三王为四代其指不通。历世纷纷莫知定论也。太史公曰。学者多称五帝尚矣。然尚书独载尧以来。而百家言黄帝。其文不雅驯。荐绅先生难言之。孔子所传。宰予问五帝德及帝系姓。儒者或不传。余尝西至崆峒。北过涿鹿。东渐于海。南浮江淮矣。至长老皆各往往称黄帝尧舜之处。风教固殊焉。总之不离古文者近是。索隐曰。古文即帝德帝系二书也近是。圣人之语子观春秋国语其发明五帝德帝系姓章矣。顾第弗深考。其所表见皆不虚。书缺有间矣。其轶乃时时见于他说。非好学深思心知其意。固难为浅见寡闻道也。余并论次择其言尤雅者。故著为本纪书首。
夏
·帝禹
·王启
·太康
·仲康
·王相
·少康
·王杼
·王槐
·王芒
·王泄
·不降
·王扃
·王仅
·王孔甲
·王皋
·王发
·履癸(桀也)
帝禹
姓姒氏。黄帝之孙。颛顼生鲧。鲧生禹。当尧之时洪水滔天。尧命鲧治水无功殛之死。舜摄位举禹续父业。劳身焦思。居外十三年。过家之门不入。陆行乘车。水行乘船。泥行乘橇(充苪反)。山行乘梮(拘玉反)。行相地所有以贡及山川之便利。于是水害皆息。九州攸同。四隩可居。尧于是锡禹玄圭。告其成功。舜即正位。使禹为司空。以宅百揆。天锡洪范九畴。彝伦攸叙。天与禹洛出书。神龟负文列于背。有数至于九。禹遂因而第之以成九类。舜之子商均不肖。舜荐禹于天使代己位。舜崩。天下之人不归商均而归禹。禹即天子位。国号夏。以金德都韩。今汴梁路钧州阳翟也。豫域仍有虞以建寅月为岁首。十寸为尺。色尚黑。牲用玄。以黑为徽号。作乐曰大夏。夏大也。言能大尧舜之德也。悬钟鼓磬铎鞀(音挑)而以待四方之士。曰教寡人以道者击鼓。谕以义者击钟。告以事者振铎。语以忧者击磬。有狱讼者摇鞀。初舜分天下为十二州。禹复为九州。收天下美铜铸为九鼎。以象九州。昔黄帝作车。少皞加牛。奚仲加马。禹命奚仲为车。正建旌旗斿旐。以别尊卑等级。古有醴酪。禹时仪狄作酒。禹饮而甘之。遂疏仪狄绝旨酒曰。后世必有以酒亡国者。禹任皋陶益以国政。禹娶涂山氏女生子启。禹南巡狩会诸侯于涂山。承唐虞之盛。执玉帛者万国。又致于会稽。防风氏后至。禹戮之。有典则以贻子孙。禹尝荐益于天。七年禹崩。在位九年。寿一百岁。益避位于箕山。天下之人不归益而归启。启乃即天子位　文命蔡沈曰。即禹贡所谓东渐西被朔南暨声教者是也。
神龟出洛。今河东山西道怀孟路孟州之孟津。周武王伐纣。师会盟津者是也。冀域涂山氏之国。今淮西安丰路临濠府会稽。今浙东道越州绍兴路也。并扬域禹崩于会稽橇。孟康云。形如箕行泥上。梮谓以铁为。如锥头长半寸。施之履下。上山不跌。
王启
禹之子。母涂山氏女。在位十年崩。
太康
启子荒逸畋猎洛水之表。十旬弗归。有穷后羿因民之困距之于河。厥弟五人作歌以怨之。尚书也。在位三十年。失国不得归。后羿立太康之弟仲康。
仲康
太康弟。羿立之。微弱义和湎淫。政出于羿。在位十四年。
王相
仲康子。为羿所逐失国居商丘。今河南府路归德府也。依同姓斟灌斟鄩氏。羿自立号有穷。后羿自锄迁于穷石。因夏氏代夏政。不修民事淫于原兽。弃贤不用。信用伯明氏之谗子寒浞。行媚于内。施赂于外。愚弄其民。复愚于羿。羿趋田家。众杀羿而烹之。以食其子。其子不忍食杀于穷门。羿在位八年。寒浞因羿室。不改有穷之号。生浇及豷。浞使浇杀斟灌氏及斟鄩氏灭夏王相。相后乃有仍国君之女方娠。逃自窦归于有仍生少康。浞处浇于过。处豷于戈。少康既长为仍牧正。浇求之。逃奔有虞为庖正。虞君妻以二姚。而邑诸纶有田一成(十里也)。有众一旅(五百人也)。布德收夏众。有夏遗臣曰靡自有鬲氏。收二国之余民以灭浞。而立少康。少康使其臣女艾灭浇于过。使其子季杼灭豷于戈。有穷遂亡。浞在位三十二年。史记司马贞索隐曰。左传魏庄子曰。帝相既被篡杀。中间经羿浞二氏。盖三数十年而此纪总不言之。直云帝相崩少康立。疏略之甚。相在位二十八年。
少康
帝相子灭浞还旧都复禹之迹。夏道复兴民安。在位二十一年。
越
少康封少子无余于会稽。号曰於越。自后二十世。周敬王时勾践称王。与吴王战败吴于[木*嶲]李(今淅西道嘉兴路秀州也。扬域)。复灭吴吴败越于夫椒(吴郡太湖中椒山也)。勾践用臣范蠡大夫种等谋计。周元王三年遂乃灭吴。越后为楚所并(图经)。
勾践世家　史记曰。夏后帝少康封庶子于会稽。以奉守禹之祀。文身断发。披草莱而邑焉。后二十余世至允常。允常之时与吴王阖庐战而想怨伐。允常卒子勾践立。是为越王。元年吴王阖庐闻允常死。方兴师伐越。越王勾践袭击吴师。吴师败于[木*嶲]李。射伤吴王阖庐(杜预曰。吴郡嘉兴县南有[木*嶲]李城)。阖庐且死。告其子夫差曰。必毋忘越。三年勾践闻吴王夫差日夜勒兵。且以报越。越欲先吴未发往伐之。范蠡谏曰不可。臣闻兵者凶器也。战者逆德也。争者事之末也。阴谋逆德好用凶器。试身于所末上帝禁之。行者不利。越王曰。吾已决之矣。遂兴师。吴王闻之悉发精兵击越。败之夫椒(杜预曰。夫椒在吴郡吴县太湖中椒山是也)。越王乃以余兵五千人保栖于会稽(杜预曰。上会稽山也)。吴王追而围之。越王谓范蠡曰。以不听子故至于此。为之奈何。蠡对曰。持满者与天(韦昭曰。与天法天也。天道盈而不溢)。定倾者与人(虞翻曰。人道尚谦卑以自牧)。节事者以地(韦昭曰。时不至不可强生。事不究不可强成)。卑辞厚礼以遗之不许而身与之市(韦昭曰。市利也。谓委管籥属国家以身随之)勾践曰诺。乃令大夫种行成于吴。膝行顿首曰。君王亡臣勾践使陪臣种敢告下执事。勾践请为臣妻为妾。吴王将许之。子胥言于吴王曰。天以越赐吴勿许也。种还以报勾践。勾践欲杀妻子燔宝器触战以死。种止勾践曰。夫吴太宰噽贪。可诱以利请行告之。于是勾践乃以美女宝器令种间献吴太宰噽。噽受乃见大夫种于吴王。种顿首言。曰愿大王赦勾践之罪。尽入其宝器。不幸不赦。勾践将尽杀其妻子燔其宝器。悉五千人触战必有当也。噽因说吴王曰。越以服为臣。若将赦之此国之利也。吴王将许之。子胥进谏曰。今不灭越后必悔之。勾践贤君。种蠡良臣。若反国将为乱。吴王弗听。卒赦越罢兵而归。勾践之困会稽也。喟然叹曰。吾终于此乎。种曰汤系夏台。文王囚羑里。晋重耳奔翟。齐小白奔莒。其卒王霸。由是观之。何遽不为福乎。吴既赦越。越王勾践反国。乃苦身焦思置胆于坐。坐卧则仰胆。饮食亦尝胆也。曰汝忘会稽之耻邪。身自耕作。夫人自织。食不如肉。衣不重裘。折节下贤人。厚遇宾客。振贫吊死。与百姓同其劳。欲使范蠡治国政。蠡对曰。兵甲之事。种不如蠡。镇抚国家亲院百姓。蠡不如种。于是举国政属大夫种。而使范蠡与大夫柘稽行成为质于吴。二岁而吴归蠡。勾践自会稽归七年。拊循其士民。士民欲用以报吴。大夫逢同谏曰。国新流亡。今乃复殷给缮饰备利吴必惧。惧则难必至。且鸷鸟之击也必匿其形。今夫吴兵加齐晋。怨深于楚越。名高天下。实害周室。德少而功多。必淫自矜。为越计莫若结齐亲楚附晋以厚吴。吴之志广必轻战是。我连其权三国伐之。越承其弊可克也。勾践曰善。居二年。吴王将伐齐。子胥谏曰。未可。臣闻勾践食不重味。与百姓同苦乐。此人不死必为国患。吴有越腹心之疾。齐与吴疥癣也。愿王释齐先越。吴王弗听。遂伐齐败之艾陵。虏齐高国以归让子胥。子胥曰。王毋喜。王怒。子胥欲自杀。王闻而止之。越大夫种曰。臣观吴王政骄矣。请试尝之贷粟以卜其事请贷。吴王欲与。子胥谏勿与。王遂与之。越乃私喜。子胥言曰。王不听谏。后三年吴其墟乎。太宰噽闻之乃数与子胥争越议。因谗子胥曰。伍员貌忠而实忍人。其父兄不顾。安能顾王。王前欲伐齐。员强谏已而有功用是反怨王。王不备伍员。员必为乱。与逢同共谋谗之王。王始不从。乃使子胥于齐。闻其托子于鲍氏。王乃大怒曰。伍员果欺寡人欲反。使人赐子胥属镂剑以自杀。子胥大笑曰。我令而父霸。我又立若。若初欲分吴国半予我。我不受已。今若反以谗诛我。嗟乎嗟乎一人固不能独立。报使者曰。必取吾眼置吴东门。以观越兵入也。于是吴任噽政居三年。勾践召范蠡曰。吴已杀子胥。导谀者众可乎。对曰未可。至明年春。吴王北会诸侯于潢池。吴国精兵从王。惟独老弱与太子留守。勾践复问范蠡。蠡曰可矣。乃发习流二千教士四万人君子六千人(韦昭曰。君子王所亲近有志行者。犹吴所谓资良齐所谓士也。虞翻曰。言君养之如子)诸御千人伐吴。吴师败遂杀吴太子。吴告急于王。王方会诸侯于潢池。惧天下闻之乃秘之。吴王已盟潢池。乃使人厚礼以请成越。越自度亦未能灭吴。乃与吴平。其后四年。越复伐吴。吴士民罢弊轻锐尽死于齐晋。而越大破吴。因而留围之三年。吴师败已。越遂复栖吴王于姑苏之山。吴王使公孙雄(虞翻曰吴大夫)肉袒膝行而前请成越王曰。孤臣夫差敢布腹心。异曰尝得罪于会稽。夫差不敢逆命。得与君王成以归。今君王举玉趾而诛孤臣。孤臣惟命是听意者亦欲如会稽之赦孤臣之罪乎。勾践不忍欲许之。范蠡曰。会稽之事天以越赐吴。吴不取。今天以吴赐越。越其可逆天乎。且夫君王蚤朝晏罢非为吴耶。谋之二十二年。一旦而弃之可乎。且夫天与弗取反受其咎。伐柯者其则不远。君忘会稽之厄乎。勾践曰。吾欲听子言。吾不忍其使者。范蠡乃鼓进兵曰。王已属政于执事(虞翻曰。执事蠡自谓也)。使者去。不者且得罪。吴使者泣而去。勾践怜之。乃使人谓吴王曰。吾置王甬东君百家(杜预曰。甬东会稽句章县东海中州也)。吴王谢曰。吾老矣不能事君王。遂自杀乃蔽其面曰。吾无面以见子胥也。越王乃葬吴王。而诛太宰噽。勾践已平吴。乃以兵北渡淮。与齐晋诸侯会于徐州。致贡于周。周元王使人赐勾践胙命为伯。当是时越兵横行于江淮东。诸侯毕贺号称霸王。范蠡遂去自齐。遗大夫种书曰。蜚鸟尽良弓藏。狡兔死走狗烹。越王为人长颈鸟喙可与共患难不可与共乐。子何不去。种见书称病不朝。人或谗种且作乱。越王乃赐种剑曰。子教寡人伐吴七术。寡人用其三而败吴。其四在子。子为我从先王试之。种遂自杀。勾践卒。子王鼫与立。又五世王无强伐楚。楚威王伐越。杀王无强就除(史记)。
王杼
少康子。在位十七年。
王槐
杼子。在位二十六年。
王芒
槐子。在位十八年。索隐曰。芒音亡。邹诞生。音荒放反。
王泄
芒子。六夷服从。始加爵命之制。在位十七年。
王不降
泄子。在位五十九年。
王扃
不降弟。在位二十二年。
王仅
扃子。在位二十年。
王孔甲
仅子。不务修德。诸侯多叛。在位三十二年。
王皋
孔甲子。在位十一年。
王发
皋子。在位十三年。
王履癸
发子。是为桀。自孔甲以来。诸侯多叛。桀暴戾无道。百姓患之。伐有施氏娶其女妹喜宠之。桀自恃天命。指日曰。日亡吾乃亡。关龙逢黄图陈谏桀杀之。汤使人哭之。桀怒囚汤于夏台。既而释之。汤修德。诸侯畏服。桀起九夷之师伐汤。九夷之师不至。伊尹佐汤伐桀于鸣条。今晋宁路解州。桀战不胜。奔于三朡之国。汤又从而伐之。放于南巢而死。在位五十一年。夏氏亡。
右夏十七主合四百三十二年。天下归商(史记注四百七十八年)。
按周礼自尧已前未有郡县。舜巡五岳始见州名。尚书禹贡已来方陈州号。春秋之时县大郡小。以郡属于县。汉高已来以县属郡。典诰所明九州禹迹百郡秦并是也。
商
·帝汤
·外丙
·仲壬
·太甲
·沃丁
·大庚
·小甲
·雍己
·太戊
·仲丁
·外壬
·河亶甲
·祖乙
·祖辛
·沃甲
·祖丁
·南庚
·阳甲
·盘庚
·小辛
·小乙
·武丁
·祖庚
·祖甲
·廪辛
·庚丁
·武乙
·太丁
·帝乙
·受辛(纣也)
帝汤
黄帝之后。初帝喾次妃简狄。见玄鸟堕卵。取而吞之生契(音薛)。契仕事唐虞为司徒。教民有功封于商。赐姓子氏。契生昭明。昭明生相土。相土生昌若。昌若生曹圉。曹圉生冥。冥生振。振生微。微生报丁。报丁生报乙。报乙生报丙。报丙生主壬。主壬生主癸。主癸生天乙。是为成汤。为夏方伯。葛伯不祀仇饷。汤始征之。是时伊尹耕于有辛之野。汤使人以币聘之。因说汤伐夏以救民之事。汤进伊尹于桀。桀不能用。伊尹复归汤。桀之贤臣费昌亦归于汤。汤出见张网四面。汤为解其三面。更其祝曰。欲左者左。欲右者右。欲高者高。欲下者下。不用命者入吾网。汉南诸侯闻之曰。汤德及禽兽。归之者四十余国。桀暴虐万姓。伊尹相汤伐桀。费昌为御战于鸣条(解州也)桀师败绩。汤放桀于南巢。诸侯大会。汤退就诸侯之位曰。天下惟有道者可以处之。可以治之。三让。诸侯皆推汤。于是即天子位。以水德都亳(今河南府路偃师县是也)。除桀之邪虐。以宽治民。民喜远近归之。改正朔。夏之前皆以建寅之月为正月。汤既革夏命。乃以建丑之月为正月。十二寸为尺。色尚白。牲用白。以白为徽号。服旱冠而缟衣。初置二相。以伊尹仲虺为之。作乐曰大濩。在位十三年崩。寿一百岁。太子太丁早卒。次子外丙立。
外丙
汤次子在位二年　古史考伊尹生于空桑。今汴梁路陈留有空桑故城是也。
仲壬
外丙弟在位四年。
太甲
汤太子太丁之子。既即位不明厥德。颠覆汤之典刑。伊尹放之桐宫(汤墓所也)。伊尹乃摄政当国以朝诸侯。太甲居桐三年。自怨自艾处仁迁义。伊尹乃以冕服奉太甲。复归于亳。太甲增加修德。诸侯咸归。保惠庶民。不敢侮鳏寡。号为太宗。在位三十三年。
沃丁
太甲子。在位二十九年。
太庚
沃丁弟。在位二十五年。
小甲
太庚子。在位三十六年。
雍己
小甲弟。商道寖衰。诸侯或不至。在位十四年。
太戊
雍己弟。以伊骘为相。亳有祥桑谷共生于朝一暮大拱大戊问于伊骘。骘曰。妖不胜德。君之政其有阙欤。太戊于是修先王之政。明养老之礼。早朝晏退。问疾吊丧。三日而祥枯死。三年远方重译。而至者七十六国。有贤臣巫咸臣扈等共辅佐之。商道复兴。号称中宗。在位七十五年。
仲丁
太戊子。亳都有河决之害迁于嚣。蓝夷为寇。仲丁征之。在位十二年　嚣音敖(山名)有仓曰敖仓。汴梁路郑州鸿沟在焉。
外壬
仲丁弟。在位五年。
河亶甲
外壬弟。嚣有河决。迁都于相。在位十年商复衰相(河东山西道彰德路也。古相州郡名。郡冀州之域大名路滑州内黄县有河亶甲所筑之城。大名充冀二州之域)。
祖乙
河亶甲之子。相州河决。迁都子耿。商道复兴。在位十九年　耿今晋宁路河中府古蒲州也冀域。
祖辛
祖乙子。在位十六年。
沃甲
祖辛弟。在位二十年。
祖丁
祖辛子。在位三十一年。
南庚
沃甲子。在位二十九年。
阳甲
南庚弟。自仲丁已来。子弟争立。九世乱。诸侯莫朝。商复衰。在位八年。
盘庚
阳甲弟。商道寖衰。又有河决之害。复迁于亳。臣民怨迁。盘庚作书告谕之。行汤之政。商道复兴。在位二十九年　改商曰殷。
小辛
盘庚弟。殷道又衰。在位二十二年。
小乙
小辛弟。自为太子时。备知民事艰难。在位二十一年。
武丁
小乙子。居丧三年不言。梦上帝赉以良弼。乃图其形求于天下。得傅说于版筑之间。命以为相。政事修举三年。蛮夷编发重译来朝者六国。自是章服多用翟羽。鬼方无道。武丁伐之。三年乃克。殷道复兴。号为高宗。在位五十九年。
鬼方。契(音乞)丹也。鲜卑(山名)之遗种。北狄之国号。居黄水之南黄龙江之北。在秦汉曰匈奴。在隋唐曰突厥(音)。汉书音义。夏曰獯鬻。商曰鬼方周曰玁狁。
祖庚
武丁子。在位十七年。
祖甲
祖庚弟。殷复衰在位十七年。
廪辛
祖甲子。在位六年。
庚丁
祖甲次子。在位二十三年。
武乙
庚丁子。时东夷寖盛。分迁海岱。在位五年。猎于河渭之间被震崩　迁都朝歌。今山西卫辉路冀域。
太丁
武乙子。在位十四年。时周公季伐戎羌克之。太丁命公季为牧师(官名)。即周祖王季也。
帝乙
太丁子。殷益衰。在位四十七年。帝乙之妾有子。长曰微子启。次曰中衍。季曰受德纣也。母为后。纣尚幼。帝乙及后欲立启为太子。太史据法争之曰。有妻之子不可立妾之子。乃立纣。
受德
纣也。帝乙之子。一名辛。都朝歌。汉曰殷都。即牧野之墟(今山西卫辉路冀州之域)纣伐有苏氏。获其女妲已嬖之。惟其言是从。比干谏之。纣怒剖比干。纣始为象箸。箕子叹曰。彼为象箸。必不盛以土簋。将为犀玉之杯。玉杯象箸必不羹菽藿衣短褐而舍于茅茨之下。则锦衣九重高台广室称此。以求天下不足矣。远方珍奇之物。舆马宫至之渐。自此而始。故吾畏其卒也。纣以周侯昌及九侯鄂侯为三公。九侯进女于纣。女以礼自闲。纣不喜杀之醢九侯鄂侯争之并杀鄂侯周侯闻之叹息崇侯虎因而谮昌于纣。纣乃囚昌于羑里(今彰德路冀州之域)。闳夭散宜生之徒患之乃求有莘氏之美女骊戎之文马有熊之尤驷及珍怪奇物因殷嬖臣费仲而献之。纣大说。乃赦昌授昌曰西伯。赐弓矢斧钺。使西伯得征伐。西伯行政善。诸侯来归之。昌受西伯之命凡九年卒。又二年昌之子发会诸侯盟津伐纣。纣战不胜。入登鹿台之上。衣珠玉自燔。在位三十四年。殷亡。
右商三十主合六百二十八年天下归周。
周
刘恕周外纪曰。文武其先祖后稷名弃。其母有邰(音台)氏女曰姜原。为帝喾元妃。出野见巨人迹。说而践之。而身动如孕者。居期而生子。以为不祥。弃之隘巷。马牛辟之不践。徙置林中。多人迁之。又弃于渠中水上。飞鸟以翼覆之。姜原以为神。遂收养长之。初因弃之故曰弃。好耕农相地之宜谷者稼穑焉。民皆法则之。帝尧闻之举为农师。天下得其利有功封于邰。号曰后稷。别姓姬氏。后稷卒不窟立。不窟卒子鞠立。鞠卒子公刘立。公刘虽在戎狄之间。复修后稷之业。百姓怀之。多从而保焉。周道之兴。实由此。始公刘卒子庆节立国于豳(今陔西路佛州)。庆节卒子皇仆立。皇仆卒子羌弗立。羌弗卒子毁隃(容朱切)立。毁隃卒子公非立。公非卒子高圉立。高圉卒子亚圉立。亚圉卒子公叔祖立。公叔祖卒子古公亶父立(大王也)。古公亶父复修后稷公刘之业。积德行义。国人戴之。獯鬻戎狄攻焉。古公遂去豳。渡漆水逾梁山。止于岐山之下(山在扶风。今陕西风翔府)。豳人举国扶老携弱。归古公于岐下(皇甫谥曰。邑于周地故始改国曰周)。古公有长子曰太伯。次曰虞仲。其妃大姜生少子曰季历。季历娶太任皆贤妇人。太任生子曰昌。昌生有圣瑞。太伯虞仲知古公欲立季历以传昌。乃亡如荆蛮。文身断发以让季历。古公卒子季历立。季历笃于仁义。诸侯顺之。王季卒子昌立(西伯)。　　·(西伯昌文王也)
·武王
·成王
·康王
·昭王
·穆王
·共王
·懿王
·孝王
·夷王
·厉王
·共和
·宣王
·幽王(携王)
·平王
·桓王
·庄王
·僖王
·惠王
·襄王
·顷王
·匡王
·定王
·简王
·灵王
·景王(悼王)
·敬王
·元王
·贞定王(凉生思王)
·考王
·威烈王
·安王
·烈王
·显王
·慎靓王　　·赧王
文王
姬姓昌名。受殷命为西伯。凡九年卒。寿九十七岁。高辛氏之后也。伯夷叔齐者孤竹君之子。让国不仕。闻西伯善养老归焉。太颠闲夭散宜生鬻子辛甲之徒皆归之。吕望年八十余钓渭水。西伯猎载之归。尊为太公。虞苪争田质于西伯。入境见耕者让畔行者让路。惭而还。以所争之田让而不取。汉南诸侯闻而归者四十余国。西伯卒子发嗣位。
孤竹君之国今辽西之地周封箕子于朝鲜者是也隶辽阳省古肃慎地。
武王
讳发。西伯昌之子。既嗣位。以太公望为师。以弟周公且为辅。召公奭毕公高皆左右东观(音贯)。兵至于盟(音孟)津(今怀孟路孟州)。诸侯不期而会者八百。皆曰纣可伐矣。武王曰未也。乃还师而归。居二年纣暴虐滋甚。杀王子比干囚箕子。纣之兄微子乃抱其乐器而奔(音奔)周。于是武王遍告诸侯曰。殷有重罪不可以不伐。乃东伐纣。十二月戊午师毕渡盟津。诸侯咸会陈师牧野(即纣之都今河东山西道卫辉路也)。纣发兵七十万人拒武王。众倒戈无战心而溃。纣乃登于鹿台之上。衣其珠玉。自燔于火而死。武王斩纣头。悬大白之旗。于时诸侯尊武王为天子。己卯武王元年殷初定。乃使其弟管叔鲜蔡叔度相纣之子武庚治殷。命召公奭释箕子之囚。毕公释百姓之囚。表商容之间。命南宫括散鹿台之财。发钜桥(今广平路)之粟。以拯贫弱氓隶。命闳夭封比干之墓(卫辉路庸城也)。命宗祝飨祠于军。乃罢兵西归。武王追思先圣。褒封神农之后于焦(今毫州)。黄帝之后于祝。帝尧之后于苏(隶幽州)。帝舜之后于陈。大禹之后于杞。封功臣谋士。师尚父为首于营丘曰齐。周公于曲阜曰鲁。召公于蓟曰北燕。毕公高于毕。弟叔鲜于管(郑州)叔度于蔡。叔振铎于曹。叔武于郕。叔处于霍。康叔封卫。聃季载皆少未封。制天下立七十一国。封兄弟之国十有五人。姬姓之国四十人。改正朔以建子月为正月。色尚青。服以冕。王木德。以居镐。武王问箕子。以天道作洪范(尚书篇名)。封箕子于朝鲜(今辽西地)。而不臣也。余各以次受封。武王将营居于洛邑。纵马于华山之阳。放牛于桃林之野(河南府路陕西)。偃干戈振兵释旅。王二年有疾。周公为坛告太王王季文王。请代武王之死。武王迁都于鄗。文王之庙在酆(并今陕西安西路也)。武王作乐曰大武。在位七年。寿九十三。初舜肇十二州以冀州南北广大分燕北地为幽州夏殷并幽为冀。周襄王二十八年。北燕伯朝晋称北燕。盖有南燕故也。尧之后其南燕乎。北燕姬姓召公之后也。南燕姞姓后稷妃家也。
诗　初殷纣命西伯昌典治南国。江汉汝旁之诸侯作邑于酆。西伯命岐邦周召之地。为周公旦召公奭之采地。至武王定天下。巡狩述职陈诵诸侯之诗。以观民风。得周召二公之德教尤纯。属之太师。分而国之。曰周南国风召南国风。周公作乐。用之乡人焉。用之邦国焉。
文王时诗三十六篇。
周南　十一篇。关睢葛覃卷耳樛木螽斯桃夭兔罝芣苜汉广汝坟麟之趾。
召南　十二篇。鹊巢采蘩草虫采苹行露羔羊殷其雷标有梅小星江有氾野有死麇驺虞。
小雅　八篇。鹿鸣四牡皇皇者华伐水天保采薇出车杈杜。
大雅　五篇。棫朴思齐皇矣灵台旱麓。
武王时诗六篇。
召南　二篇。甘棠何彼秾矣。
小雅　四篇。鱼丽南陔白华华黍。
颂　四篇。时迈桓赉般。
陈
帝舜之后虞幕裔孙阏父之子胡公满。武王克殷。以元女太姬妻之封诸陈。赐姓妫氏。妫荡是也。国陈(今汴梁路陈州)。自满五世至慎公年不可考。慎公圉成之子幽公立而后可纪。二十四君。合六百四十五年。始武王元年己卯终敬王四十二年癸亥。
周共和元年　陈幽公宁十四年　　共和十一年　僖公孝元年　　宣王三十三年　武公灵元年
幽王□年　夷公说元年　　幽王五年　平公燮元年　　平王十七年　文公圉元年
平王二十三年　桓公鲍元年　　桓王十四年　厉公佗元年　　桓王二十四年　利公跃元年庄公楚元年
庄王五年　宣公杵臼元年　　襄王五年　穆公款元年　　襄王二十一年　共公朔元年
顷王六年　灵公平国元年　　定王九年　成公午元年　　灵王四年　哀公弱元年
景王三十六年　惠公吾元年　　敬王十五年　怀公柳元年　　敬王十九年　闵公越元年
敬王四十二年　陈为楚灭
齐
太公望生冀州。其先出于神农氏。尝为四岳伯益佐禹治水有功。赐姓姜氏封于吕。至太公望为文王武王师。号尚父。封于齐。都营丘(今山东益都路古青州也)。武王命太公曰。五侯九伯汝得征之。齐由此得征伐为上国。自尚父七世至献公年不可考。献公子武公立年始可纪。始武王元年己卯至安王二十三年壬寅。康公薨于海上。国为田氏。秦始皇帝二十六年庚辰王建降于秦。通三十一主合七百四十四年国亡。初陈敬仲十一世孙完。周惠王五年奔齐。以陈氏为田氏。五世生桓子。始大于齐。又三世成子得齐政。田常生襄子盘。盘生庄子白。白生太公和。相齐。齐康公淫于酒色不听政。安王十一年田和迁康公于海上。使食一城以奉其先祀。安王十三年田和会魏文侯楚人卫人于浊泽求为诸侯。魏文侯为之请于王及诸侯。王许之。十六年王命和为侯王十七年和薨。子桓公午立。王二十三年。齐康公薨于海上无子。田氏遂并齐而国之。是岁桓公午亦薨子。威王田齐立。田氏冒齐入战国。
周共和元年　武公寿十年　　宣王四年　厉公无忌元年　　宣王十三年　文公赤元年
宣公二十五年　成公说元年　　宣王三十四年　庄公[日*冓]元年　　平王四十一年　僖公禄父元年
桓王二十三年　襄公诸儿　元年无知　　庄王十二年　桓公小白　元年始霸　　惠王十年赐命　齐为侯伯无诡
襄王十年　孝公昭元年　　襄王二十年　昭公潘元年　　[匚@干]王元年　懿公商人元年
[匚@干]王五年　惠公元元年　　定王九年　顷公无野元年　　简王五年　灵公环元年
灵王十九年　庄公光元年　　灵王二十五年　景公杵臼元年　　敬王三十一年　孺子茶元年
敬王三十二年　悼公阳位元年　　敬王三十六年　简公壬元年　　敬王四十年　平公骜元年
贞定王十四年　宣公积元年　　威烈王二十二年　康公贷元年　　安王十一年田和　迁康公于海上
安王十三年　田和求为诸侯　　安王十六年王命　太公田和为诸侯　　安王十七年和薨　桓公午元年
安王二十四年　齐威王田齐元年　　显王三十七年　宣王　元年　　赧王二年　湣王　元年
赧王三十二年　襄王法章元年　　赧王五十一年　王建元年　　秦始皇二十六年　五建降秦国亡
显王四十三年。齐宣王以孟轲为上卿。赧王十七年。秦请齐孟尝君田文为相。既而不用乃囚之得亡去。赧王二十九年。齐湣王既灭宋。欲并二周为天子。燕昭王谋伐齐。诸侯害齐王之暴。皆争合谋赧王三十一年。燕以乐毅为上将军。并将秦魏韩赵之兵伐齐。齐师大败。齐王走莒。楚使淖齿弑之。赧王三十二年。齐亡臣王孙贾相与求湣王子法章立之。是为襄王。保莒三十六年。齐田单火牛复齐。始皇二十六年。秦攻齐。齐王建降秦。迁建于共(卫州共城)。饿而死。齐田氏一百八十二年。合尚父之初封共九百二十六年。
鲁
周公旦。文王子。武王弟也。佐武王克殷。封于鲁。都曲阜(而今山东济宁路兖州九州之□也)。周公留佐王。其子伯禽就受封之国。至献公之子慎公濞年世乃可纪。始武王元年己卯。终秦孝文王元年辛亥。三十四君合八百七十三年。楚考烈王灭之。迁顷公为家人。
周共和元年　慎公濞七年　　宣王十一年　武公敖元年　　宜王十三年　懿公戏元年
宣王二十二年　伯御自立　　宣王三十三年　孝公称元年　　平王三年　惠公不皇元年
平王四十九年　隐公息始元年　　桓王九年　桓公允元年　　庄王四年　庄公同元年
惠王十六年　闵公开元年　　惠王十八年　僖公甲元年　　襄王二十六年　文公兴元年
[匚@干]王五年　宣公俀元年　　定王十七年　成公黑肱元年　　简王十四年　襄公午元年
景王四年　昭公祠元年　　敬王十一年　定公宋元年　　敬王二十六年　哀公蒋元年
考王十一年　元公嘉元年　　威烈王十七年　穆公衍元年　　安王二十六年　共公奋元年
显王十五年　康公毛元年　　显王二十四年　景公偃元年　　慎靓王五年　平公旅元年
赧王十九年　湣公贾元年　　赧王四十二年　顷公　元年　　秦孝文王元年　国亡
惠王十四年鲁庄公立叔孙氏
三桓　惠王十七年鲁闵公立孟孙氏
惠王三十年鲁僖公立季孙氏
北燕
召公奭。武王弟。武王克殷。封之于北燕(蓟州冀州)。时自陕以西。召公主之。听讼治民各得其所。公卒民怀之。以其尝听事甘棠树下不敢伐。作甘棠诗以美之。召公下九世年不可考。惠侯立而后可纪。始武王元年己卯。显王三十六年入战国　周共和(元年)惠侯(元年)。
宣王二年　僖侯　元年　　宣王二十八年　顷侯　元年　　平王五年　哀侯　元年
平王七年　斳侯　元年　　平王四十三年　穆侯　元年　　桓王十年　宣侯　元年
桓王二十三年　桓侯　元年　　庄王七年　庄公　元年　　顷王二年　襄公　元年
定王六年　宣公　元年　　定王二十一年　昭公　元年　　简王十二年　武公　元年
灵王十八年　文公　元年　　灵王二十四年　懿公　元年　　景王六年　惠公　元年
景王十年　悼公　元年　　景王十七年　共公　元年　　景王二十二年　平公　元年
敬王十六年　简公　元年　　敬王二十八年　献公　元年　　贞定王五年　考公　元年
贞定王二十年　成公　元年　　考王八年　闵公　元年　　烈王四年　僖公　元年
烈王七年　桓公　元年　　显王八年　文公元年　　显王三十四年　文公卒
显王三十七年　易王　元年　　慎靓王元年　王哙　元年　　赧王四年　昭王平元年
赧王三十六年　惠王　元年　　赧王四十四年　武成王元年　　赧王五十九年　孝王　元年
秦昭襄王五十三年　王喜　元年　　始皇帝二十五年　国灭
显王三十四年。燕文公卒。合七百九十年。自后入战国也。显王四十六年。燕称王。赧王三年燕王哙十年也。哙以国让其相子之为王。燕人攻子之国大乱。齐王伐燕。取子之醢之杀燕王哙。燕人共立大子平。是为昭王。昭王筑台置千金于台上。以招延天下士。郭隗始应之。秦始皇二十五年。秦虏燕王喜国灭。燕入于战国凡一百六年。合初封共八百九十六年。
蔡
叔度文王子。武王封之使之相武庚(殷纣王子)。与管叔流言作乱。周公相成王。放叔度于郭邻。其子胡率德改行。复封于蔡(今汴梁路汝宁。有古蔡州豫州之域)。自叔度五世至厉侯年不可考。厉侯子武侯立而后可纪。始武王元年己卯。终贞定王二十二年甲午。二十五君合六百七十六年。楚惠王灭。
周共和元年　武侯二十三年　　共和五年　定侯元年　　宣王十九年　僖侯所事元年
平王十年　共侯与元年　　平王十二年　戴侯元年　　平王二十二年　宣侯楷父元年
桓王六年　桓侯封人元年　　庄王三年　哀侯献舞元年　　惠王三年　穆侯盻元年
襄王七年　庄王田牛元年　　[匚@干]王二年　文侯申元年　　定王十六年　景侯同元年
景王三年　灵侯般元年　　景王十六年　平侯卢元年　　景王二十四年　悼侯东齿元年
敬王二年　昭侯甲元年　　敬王三十年　成侯朔元年　　贞定王十三年　声侯产元年
贞定王十七年　元侯齐元年　　贞定王二十二年　国亡
初庄王十五年。蔡哀侯为楚虏。在楚九年而卒。
曹
叔振铎。文王子。武王封之于曹(济宁路曹州也。豫州之域)。五世至孝伯年不可考。孝伯之子夷伯立而后可纪。始武王元年己卯。终敬王三十三年甲寅。二十五君合六百三十六年。宋景公灭之。
周共和元年　僖伯喜二十四年　　共和八年　幽伯强元年　　宣王三年　戴伯苏元年
宣王三十三年　惠伯兕元年　　平王十二年　穆公武元年　　平王十五年　桓公终生元年
桓公十九年　庄公射姑元年　　惠王七年　僖公夷元年　　惠王十六年　昭公班元年
惠王二十五年　共公襄元年　　顷王元年　文公寿元年　　定王十三年　宣公卢元年
简王九年　成公负刍元年　　灵王十八年　武公胜元年　　景王十八年　平公须元年
景王二十二年　悼公午元年　　敬王六年　声公野元年　　敬王十一年　隐公通元年
敬王十五年　靖公露元年　　敬王十九年　曹伯阳元年　　敬王三十三年　国灭
吴
泰伯弟虞仲之后也。初古公亶父(大王也)。长子曰泰伯。次曰虞仲。少曰季历(王季也)。季历生昌(文王也)。昌生有圣瑞。泰伯虞仲知古公欲立季历以传昌。乃亡如荆蛮。文身断发以让季历。是曰勾吴。号为吴泰伯。无子。虞仲生季简。季简生叔达。叔达生周章。武王克殷求其后得周章。时已君吴矣。因封之于吴(今浙西道平乃路扬州之域也)。十三世至去齐年不可考。去齐子寿梦立。吴始大称王而后可纪。始武王元年己卯终元王三年戊辰。二十君六百五十年。越勾践灭之。
周简王元年　　寿梦元年　　灵王十一年　诸樊元年　　灵王二十五年　余祭　元年
景王元年　余昧　元年　　景王十九年　王僚　元年　　敬王六年　阖闾光元年
敬王二十五年　夫差　元年　　元王三年　国为越灭
寿梦(一名菜)诸樊(一名遏)余昧(一名夷末)阖闾(一名光)王[嘹-口+彳]寿梦第三子余昧之子州于也。号王[嘹-口+彳]专诸刺之。寿梦有三子。长曰诸樊。次曰余祭。少曰余昧。阖闾诸樊之长子也。
成王
诵。武王子。即位年十三周公居冢宰摄政。元年丙戌管叔蔡叔霍叔皆文王子。流言曰。公将不利于孺子。武庚从而同反。周公作大诰奉王命以讨之。二年周公居东讨武庚管叔诛之。放蔡叔于郭邻。降霍叔为庶人。东土以宁。六年周公作乐曰勺。言能勺先祖之道也。又作乐曰武。以象武王之武功也。七年初武王作邑于镐京。谓之宗周。是为西都将营成周。居于洛邑而未果。至是成王如武王之志。定鼎于郏鄏。二月使召公先相宅。三月周公至洛兴工营筑。谓之王城。是为东都。南系于洛水。北因于郏山。周公又营成周。成王居洛邑。迁殷顽民于成周。复还归西都。十二月周公归政于成王。成王在位三十七年。内七年周公摄政。
食货　初虞夏商之世。币金有三品。或黄或曰或赤或钱或布或刀或龟具。至是太公望乃立九府圜法。钱圜函方。轻重以铢。布帛广二尺二寸为幅。长四丈为匹。故货宝于金。利于刀。流于泉。布于布。束于帛(汉食货志)。
诗　成王时。雅颂五十篇。
小雅　十篇。棠棣崇丘由庚南山有台菁菁者莪彤弓蓼萧湛露南有嘉鱼由仪。
大雅　十三篇。文王大明绵下武生民行苇文王有声既醉凫鹥般乐公刘洞酌卷阿。
颂　二十七篇。清庙维清烈文天作我将执竞思文臣工噫嘻振鹭丰年有瞽载见有客访落敬之小毖载芟良耜丝衣闵予小子昊天有成命维天之命潜雝武酌。
豳国风　周公居东思公刘居豳忧念民事。序已志豳国变风作七篇。七月鸱鸮东山破斧伐柯九罭狼跋(豳今陕西开城路风翔府之邠州雍州之域也)。
晋
叔虞成王母弟。王五年削桐叶为圭。戏曰。吾以此封若。史佚请择日。王曰。吾与之戏耳。史佚曰。天子无戏言。周公成之。遂封叔虞于尧之故墟。曰唐侯。都翼。叔虞子燮改唐曰晋。都平晋县(今冀宁路即大原路古并州也。冀州之域)。至昭侯。封文侯之弟成师于曲沃号桓叔。至景公迁新田(绛邑)谓曲沃。为故绛。晋自叔虞至厉侯福五世年不可考。厉侯子靖侯立而后可纪。始成王五年庚寅。终安王二十六年乙巳。三十八君合七百四十六年。魏韩赵共废晋靖公为家人。三分其地。曲沃桓叔生庄伯。庄伯生武公。继世为曲沃之君。强盛常有灭晋之志。惠王二年。武公伐晋而灭之。当是时天子之使适在晋。故大夫为之请命于天子之使。天子之使为之请命天子。王使号父。命曲沃武公以军为晋侯。桓叔晋穆公之子也。
曲沃翼城二县隶绛州。闻喜安邑二县隶解州。皆属晋宁路。即平阳路古晋州也。冀州之域。
周共和元年　　靖公宜臼十八年　　共和二年　　　僖侯司徒元年　　宣王六年　　　　　献侯籍元年
宣王十七年　　穆侯费生元年　　宣王四十四年　殇叔元年　　幽王二年　　　　　文侯仇元年
平王二十六年　昭侯伯元年　　平王三十二年　孝侯平元年　　平王四十八年　　　鄂侯却元年
桓王三年　　　哀侯光元年　　桓王十一年　　小子侯元年　　桓王十六年　　　　侯缗元年武公杀之
惠王元年　　　献公说诸元年　　襄王二年　　　惠公夷吾元年　　襄王十五年　　　　怀公圉元年
襄王十六年　　文公重耳始霸元年　　襄王三十五年　襄公欢元年　　襄王二十二年　灵公提元年
定王元年　　　成公黑臀元年　　定王八年　　　景公繻元年　　简王六年　　　　　厉公寿曼元年
简王十四年　　悼公周元年　　灵王十五年　　平公彪元年　　景王十四年　　　　昭公夷元年
景王二十一年　顷公去疾元年　　敬王九年　　　定公午元年　　元王三年　　　　　出公凿元年
贞定王十三年　哀公骄元年　　考王四年　　　幽公柳元年　　威烈王七年　　　　烈公上元年
安王十年　　　考公顷元年　　安王二十五年　靖公俱酒元年　　安王二十六年　　　国灭
晋有六卿。曰智氏．赵氏．韩氏．魏氏．范氏．中行氏。强而专权。晋侯卑弱不能制。贞定王十一年智氏与韩赵魏共灭范氏中行氏分其地。贞定王十二年晋侯怒四卿之骄暴。告齐鲁欲伐之。四卿乃反攻公。公奔齐死之。是曰出公。乃立哀公。贞定王十三年智氏又约韩魏共伐赵。三年不能克。赵乃约韩魏。反攻智伯。灭其族三分智伯之地。
宋
武王元年封殷纣之庶子武庚治殷。既叛而诛之。周公东归。成王封殷帝乙之裔微子。以代殷后国号宋。用殷之礼乐于周为客而不臣国应天府(今沛梁路归德府豫州之域也)自微子至厉公[貝*付]年不可考。厉公子僖立公而后可纪。始成王二年丁亥。终赧王二十九年乙亥。王偃无道齐魏楚共灭之。三十二君合八百三十九年。
周共和元年　僖公举十八年　　共和十二年　惠光覸元年　　宣和二十八年　哀公　元年
宣王二十九年　戴公　元年　　平王六年　武公司空元年　　平王二十四年　穆公和元年
平王四十三年　穆公和元年　　桓王元年　殇公与夷元年　　桓王十年　庄公冯元年
庄王六年　闵公捷元年　　庄王十五年　游弑闵公自立　　僖王元年　桓公御说杀游元年
襄王二年　襄公兹父元年　　襄王十六年　成公王臣元年　　襄王三十三年　昭公杵臼元年
[匚@干]王二年　文公鲍革元年　　定王十九年　共公瑕元年　　简王十一年　平公成元年
景王十四年　元公佐元年　　敬王四年　景公头曼元年　　贞定王元年　昭公特元年
威烈王二十三年　悼公购由元年　　安王七年　休公由元年　　烈王四年　辟公辟兵元年
显王四十一年　康王偃元年　　赧王二十九年　国灭
诗　商颂五篇那祀成汤也。烈祖祀中宗也。玄鸟祀高宗也。长发太禘也。殷武祀高宗也。严粲诗注曰。微子为商之后。故商之礼乐皆存于宋。至七世传之戴公。其间礼乐废坏。亦非戴公之罪。自戴公而上。微子而下。其所由来者渐矣。有正考甫者。得商颂之十二篇。于周之太师。宋之礼乐虽为废坏。然正考甫得商颂于周之太师。是商之礼乐虽失之于宋。而得之于周也。周用六代之乐。乐章固常存之。故得有商颂也。然商颂十二篇。今乃有五篇。盖删诗时。又已亡其七矣(诗辑)。
卫
周公既伐管蔡。以殷民半封康叔于卫(今山西卫辉路古卫州也。冀州之域)。七世至顷侯年不可考。顷王之子僖侯立。而后可纪。始成王二年丁亥终秦二世元年壬辰。四十一主合九百单六年。懿公时狄侵卫。懿公出奔。戴公立野处漕邑。齐桓公攘戎狄。城楚丘而封之。卫文公徙居楚丘。是以卫国风木瓜美齐桓公也。
周共和元年　僖侯十四年　　宣王十六年　武公和元年　　平王十四年　庄公杨元年
平王三十七年　桓公完元年　　桓王元年　州吁元年　　桓王二年　宣公晋元年
桓王二十一年　惠王朔元年　　庄王九年　卫惠公十二年　　惠王九年　懿公赤元年
惠王十七年　戴公申元年　　惠王十八年　文公睿元年　　襄王十八年　成公郑元年
定王八年　穆公遨元年　　定王十九年　定公赃元年　　简王十年　献公衍元年
灵王十四年　殇公秋元年　　景王二年　襄公恶元年　　景王十一年　灵公元元年
敬王二十八年　出公辄元年　　敬王四十年　庄公崩愦元年　　敬王四十三年　侯起元年
贞定王元年　悼公默元年　　贞定王十七年　敬公弗元年　　考王十年　昭公紏元年
威烈王王元年　襄公亹元年　　威烈王十二年　慎公颓元年　　烈王四年　声公训元年
显王八年　成侯速元年　　显王二十二年　卫贬自侯服属三晋　　显王三十四年　平侯元年
显王四十五年　自贬曰君嗣君元年　　赧王三十三年　怀君元年　　秦昭襄王五十五年　元君元年
秦始皇十八年　君角元年　　秦二世元年灭　之废角为庶人
楚
颛顼之后裔。世居蛮荆为君长。周初有鬻熊事文王。成王时封其孙熊绎于楚。姓[(┤*├)/干]氏([(┤*├)/干]音靡)为楚子(今荆湖北道江陵路古荆州也。禹贡九州之一。后汉光武起兵绿林山。即此地是也)。熊绎九世至熊延年不可考。熊延子熊勇立。而后可纪。始成王至威烈主三十四年悼王立合七百十五年入战国。赧王十六年秦伐楚劫怀王。十八年怀王亡归。秦追及之。怀王薨于秦。赧王五十三年楚考烈王寇元年徙都寿春(今淮西安礼路)秦昭襄王五十四年。楚迁于钜阳。楚自悼王元年至始皇二十四年得一百七十九年。
周共和元年　熊勇　　共和五年　熊严元年　　宣王三年　熊霜元年
宣王元年　熊绸元年　　宣王二十九年　熊鄂元年　　宣王三十八年　若敖熊仪元年
平王八年　霄敖熊坎元年　　平王十四年　蚡胃熊眴元年　　平王三十一年武王　熊通始称王元年
庄王八年　文王熊赀元年　　惠王元年　堵敖熊艰元年　　惠王六年　成王熊浑元年
襄王二十七年　穆王商臣元年　　顷王六年　庄王侣元年　　定王十七年　共王审元年
灵王十三年　康王昭元年　　景王元年　郏敖豪元年　　景王五年　灵王虔元年
景王七年　平王疾弃元年　　敬王五年　昭王珍元年　　敬王三十一年　惠王章元年
考王十年　简王中元年　　威烈王十九年　声王当元年　　威烈王二十四年　悼王元年入战国
安王二十二年　臧肃王元年　　烈王七年　宣王元年　　显王三十年　威王元年
显王四十一年　怀王元年　　赧王十七年　襄王元年　　赧王五十三年　考烈王寇元年
秦始皇十年　幽王元年　　始皇二十年　王负刍元年　　始皇二十四年　国灭
康王
钊。成王子。修文武之业。天下安宁刑措不用。在位二十六年。
昭王
瑕康王子。王道微阙。楚人不朝。王乃南征。国人以胶船乘王。至中流胶液。王及祭公皆溺死。在位五十一年。
释迦牟尼佛按。明教大师正宗记曰。天地更始。阎浮洲方有王者兴曰大人。大人者没后。王因之继作而不已。古今殆不可胜数。后世有王者曰大善生。大善生出懿师摩。懿师摩出忧罗陀。忧罗陀出瞿罗。瞿罗出尼浮罗。尼浮罗出师子颊。师子颊出净饭王。然此七世皆王独懿师摩。净饭号为圣王。如来即出于净饭圣王者也。始如来以往世。会然灯佛于莲华大城。然灯授之记曰。汝后成佛如我。号曰释迦牟尼。更劫无数逮迦叶佛世。乃以菩萨成道。上生于睹史陀天。应其补处。号护明大士。及其应运适至。大士乃以迦毗罗国处阎浮提之中。白净饭王真转轮族。宜因之以生。即捐天寿。示乘白象从日中降神于其母摩耶夫人右胁而止。及其将生。摩耶乃往国苑无忧木下。其花方妍。夫人欲取之举手。圣子乃自其右胁而诞。神龙澍水以澡之。地发金莲以承之。圣子乃四方各蹈七步。以手上下指之曰。四维上下唯我最尊。王寻持之与谒天庙。天像起为之致礼还宫。大集贤者。为其名之号曰萨婆悉达。稍长命师傅。教以世书。未几立为太子。为娶太子已大洁清。虽示同世娶。而非有凡意。以夙业缘乃指其妃之腹云。却后六年。汝当生一男。一旦命驾欲游。虽更出四门。而皆有所遇。终以其老病死与沙门者感之。而出家之意愈笃。太子时年十九岁。二月八夜。乘马出自北门。至檀特山。小息林间。遂释衣冠。自以其所佩宝剑绝其须发。誓曰。愿共一切断此烦恼。净居天化人以僧伽梨致太子。因得法服服之。进入其山嘉处弥楼宝山居。其阿蓝伽蓝习不用处定。三年复进郁头蓝处。习非非想定。三年进象头山。杂外道辈为之苦行。日食麻麦。居六年。以无心意无受行。而外道亦化。圣人乃自思之曰。今此苦行非正解脱。吾当受食而后成佛。即沐浴于尼连河。受牧牛氏女所献乳麋。寻诣毕钵木下。天帝化人撷瑞草以席其坐。以二月七日之夕(周建子为正月丑为二月汉正复建寅丑为十二月)入正三昧。八日明星出时示廓然大悟。乃成等正觉。升金刚座。天帝师之请转法轮。先是憍陈如五人侍从于山中。至此首与度之。故入鹿野苑谈四谛法。然因是而得道果者亦亿计。遂独之摩竭提国。化优楼迦叶弟兄三人。时国主瓶沙王有竹林园。施佛为精舍。请如来馆之。未几王舍城舍利弗目犍连皆从受化。如来曰彼二来者当为我上足弟子。于是度之。初大迦叶入山习禅。至是趣竹林精舍。如来起迎谓众曰。吾灭后。而法被来世六万岁者此人之力也。是时如来成道已六载矣。后迎之还国。以见父王。父王大喜。因诏其族。五百贵子从之出家。及其还宫也。其子罗睺罗礼之。持圣人之衣而告众曰。此正如来也。用是为母释其群疑。其后以化期将近。乃命摩诃迦叶曰。吾以清净法眼涅槃妙心实相无相微妙正法今付于汝。汝当护持。并敕阿难。副贰传化无令断绝。而说偈曰。法本法无法。无法法亦法。今付无法时。法法何曾法。偈已复谓大迦叶曰。吾将金缕僧伽梨衣亦付于汝。汝其转授补处慈氏佛。俟其出世。宜谨守之。大迦叶敬奉佛敕。世尊一旦往拘尸那城娑罗双木之间。欲般涅槃。会纯陀长者恳献供养。如来因之复大说法。度须跋陀罗。右胁而卧。泊然大寂。内之金棺。待大迦叶至。而后三昧火燔然。自焚烬已而舍利光烛天地。天人神龙分而塔之(正宗记)。又曰。稽夫如来之生也。当此周昭王九年甲寅之四月八日。其出家也当昭王之二十七年壬申之二月八日。其成道也当昭王三十三年之戊寅。其灭度也当穆王三十六年壬申之二月十五日。化已凡一千一十七年。以汉孝明帝永平十年丁卯之岁而教被华夏。呜呼如来示同世寿凡七十九岁。以正法持世方四十九年化度有情。其不可胜数。若如来之生与灭及其出家成道。或当周昭王穆王之年。然自周武王至厉王皆无年数。及宣王方有之。旧谱乃曰。昭王九年二十七年三十三年。穆王之三十六年。或者颇不以为然。吾尝辩之。故考太史公三代世表。视其序曰。余读谍记。黄帝以来皆有年数。稽其历谱谍。终始五德之传。古文咸不同乖异。夫子之弗论次其年月岂虚哉。以此验三代已前非实无年数。盖太史公用孔子为尚书之志。故不书其年。乃作世表嵩又评曰。其付法于大迦叶者。其于何时必何以明之。曰涅槃会之初。如来告诸比丘曰汝等不应作如是语。我今所有无上正法。悉已付嘱摩诃迦叶。是迦叶者当为汝等作大依止。此其明矣(涅槃经第二卷)。正宗记又评曰。宝林传灯二书。皆书天竺诸祖入灭之时。以合华夏周秦之岁甲。然周自宣王已前未始有年。又支竺相远数万余里。其人化灭。或有更千余岁。其事渺茫隔越吾恐以重译比校。未易得其实。辄略其年数甲子。且从而存其帝代耳。唯释迦文佛菩提达磨至于中国六世之祖。其入灭年甲稍可推校。乃备书也(出明教大师正宗记)传法正宗记者宋杭州佛日禅师契嵩之所作也。师广西道藤州镡津李氏子。母钟氏。七岁出家事东山沙门。十三得度。十九游方下沅湘涉衡岳。谒神鼎諲禅师。諲与语奇之。然无所契悟。游袁筠间。受记莂于洞山聪公。遍参知识。夜则顶戴观音像诵其号。必满十万乃寝。世间经书章句不学。而能作原教十余万言。明儒释之道一贯。以抗宗韩排佛之说后居杭州灵隐永安兰若。著禅门定祖图。传法正宗记。辅教编上仁宗皇帝万言书。经开封府缴进。嘉祐七年三月十七日。赐付传法院编次入藏下诏褒宠赐号明教大师。宰相韩琦大参。欧阳修延见而尊礼之。欧曰。不意僧中有此郎既东还栖永安。神宗熙宁五年六月四日晨兴写偈曰。后夜月初明吾今喜独行不学大梅老。贪随鼯鼠声。至中夜而化。阇维不坏者五。曰顶曰耳曰舌曰童真曰念数珠。其顶骨出舍利。红白晶洁。是月八日。道俗合诸不坏者。葬于故居永安兰若之左。寿六十六岁。僧腊五十三。详见尚书屯田员外郎陈舜俞撰师行业纪。师字仲灵。号潜子。法嗣洞山聪禅师。聪嗣文殊真。真嗣德山密。密嗣云门偃禅师(五灯会元)。释迦牟尼如来贤劫第四佛也。
五比丘者。憍陈如。頞鞞。跋提。十力迦叶。摩男。俱利。颂曰。頞鞞跋提并俱利。此三属在父之亲。陈如十力母之亲。初转法轮先度此。
迦叶弟兄三人者。优楼频罗迦叶。伽耶迦叶。那提迦叶也。非大迦叶。兼其徒侣一千人。又度王舍城舍利弗目犍连。兼其徒侣各一百人。那舍长者子等五十人。是众随佛行住故。经前列众称千二百五十人俱是也。经存大数。故略五人。
世尊拈华。迦叶微笑。出大梵王问佛决疑经云。佛在灵鹫山中。大梵天王以金色波罗华持以献佛。世尊拈华示众。人天百万悉皆罔措。独有迦叶破颜微笑。世尊曰。吾有正法眼藏涅槃妙心。分付迦叶。详见宋神宗熙宁十年丞相王荆国公说。
结集法藏见一祖迦叶下。
四谛法者苦集灭道也。一苦谛。别则二十五有。总则六道生死。二集谛。即见思惑。又云见修。又云四住。又云染污无知。又云取相惑。又云枝末无明。又云通惑。又云界内惑。名虽不同但见思耳。三灭谛。灭前苦集显遍真理。因灭会真灭非真谛。四道谛。略则戒定慧。广则三十七道品。道品者四念处四正勤四如意足五根五力七觉支八正道。然四谛之中分世出世。前二谛为世间因果。苦果集因。后二谛为出世间因果。灭果道因。且何故世出世前果后因。盖声闻根钝。知苦断集慕果修因。是故然也。
穆王
满。昭王子。在位五十五年。寿终一百五岁。徐夷作乱。率九夷以伐宗周。西至河上。穆王畏其逼。分命东方诸侯。徐子王之。徐子嬴姓。地方五百里行仁义得朱弓矢自以为得天瑞。乃称偃王陆地而朝者三十六国。王正西巡狩乐而忘返闻徐子僭号。乃命造父为御而归以救偃王之乱。命楚伐徐。徐子北走彭城(今徐州青兖域)百姓随之者以万数。穆王乃以赵城封造父。其族由此为赵氏。
共王
繄扈。穆王子。在位十年。
懿王
艰。共王子。徙都槐里。史记载王有诗。今无之。盖逸诗也。在位二十五年　槐里。今陕西安西路兴平县雍域。老子聃所葬之地。
诗　齐太公五世哀公荒淫。懿王使烹焉。齐之变风始作五篇。鸡鸣还著东方之日东方未明。
孝王
辟方。懿王弟。时有诗。今无之。盖逸诗也。王在位十五年。
西天一祖摩诃迦叶尊者摩竭陀国人也。姓婆罗门。其父号饮泽。母号香志。生而其体金色。初名迦叶波。此曰饮光。盖取其体之金色光明照耀饮诸光明也。恳父母求出家。为沙门入山。以杜多行自修。会空中有告者曰。佛已出世。请往师之。尊者趋于竹林精舍。特申恭敬。如来乃分座命之坐。时大众皆惊。谓其何以与此。如来为众广说其夙缘。以断群疑。寻为之说法。而尊者即座成道。然其积修胜德。而智慧高远故。如来尝曰。我今所有大慈大悲四禅三昧无量功德以自庄严。而迦叶比丘亦复如是。一朝乃以正法付之。嘱其相传无令断绝。复授金缕袈裟命之转付弥勒。及如来大般涅槃。而尊者方在耆阇崛山。是时地震。光明照耀。即以天眼知之。乃谓众曰。佛涅槃矣。嗟乎正法眼灭。世间空虚。与其徒即趋拘尸那城。既至双木之间。而如来既化内于金棺。尊者大恸。遂感如来足出于棺。以慰其哀慕。寻致栴檀白[疊*毛]以资其阇维。既经七日。迦叶告五百阿罗汉。令诣十方集诸罗汉王舍城双树间。至中夏安居。于十五日结集三藏。阇王日给千人饭食。满足一夏。尔时迦叶告诸比丘。佛已茶毗。金刚舍利宜与人天为其福田。吾等比丘当务结集以惠来世为其大明。即以神通自升须弥之顶。而说偈曰。如来弟子且莫涅槃。得神通者当赴结集。遂击金钟。其偈因钟声而普闻。故应真罗汉皆会于毕钵罗岩。唯阿难以漏未尽不得即预。宿户外。终夕思之及晓乃得正证。遂扣户以告迦叶。迦叶曰。若然汝可以神通自户钥中入。阿难如其言而至。是时佥议。三藏者宜何为先。迦叶曰。宜先修多罗。因谓诸圣曰。此阿难比丘多闻总持有大智慧。常随如来。梵行清净。所闻佛法如水传器。无有遗余。佛所赞叹。聪敏第一。宜可请彼集修多罗藏。大众默然。迦叶告阿难曰。汝今宜宣法眼。阿难闻语信受。观察众心而宣偈言。比丘诸眷属离佛不庄严。犹如虚空中众星之无月。说是偈已礼众僧足。升法座而宣是言。如是我闻一时佛在某处说某经。乃至人天等作礼奉行。时迦叶问诸比丘。阿难所言不错谬乎。皆曰不异世尊所说。次命优婆离以集毗尼藏。复命阿难集阿毗昙达磨藏。他部命迦旃延已。而迦叶尊者即入愿智三昧观其所集。果无谬者。然尊者处世方四十五年。终以结集既毕。而说法度人亦无量矣。念自衰老。宜入定于鸡足山以待弥勒。故命阿难曰。昔如来将般涅槃预以正法眼付嘱于我。我将隐矣。此复付汝。汝善传持无使断绝。乃说偈曰。法法本来法。无法无非法。何于一法中。有法有不法。阿难作礼奉命。尊者入定于山。当此周孝王之世也(正宗记)。
夷王
燮。孝王子。觐礼不明。王下堂而见诸侯。荒服不朝。命虢公帅六师伐太原之戎。至于俞泉获马千疋。王在位十六年。寿六十岁。
诗　卫康叔七世至顷侯政衰。卫风始变。诗一篇。[邱-丘+比]柏舟。
二祖阿难尊者　王舍城人也。姓刹帝利。白饭王之子。释迦如来之从弟也。始名阿难陀。此云庆喜。亦名欢喜。如来成道之夕。生王之家大庆。且喜以故名之。投佛出家。多闻博达。智慧无碍。世尊以为总持第一。有大功德。受持法藏。如水传器。乃命之以为侍者。至是垂入涅槃。至殑伽河。又念。先时所度弟子宜当来集。须臾五百罗汉自空而下。中有二罗汉。一曰商那和修。一曰末田底迦。尊者知其皆大法器。而命之曰。昔如来以正法眼藏付大迦叶。迦叶入定而付于我。我今将灭。用传汝等。汝受吾教当听偈言。本来付有法。付了言无法。各各须自悟。悟了无无法。复谓商那和修曰。汝善行化护持正法无令断绝。谓末底迦曰。昔佛记云。灭度五百岁中当汝于罽宾国敷宣大法。后宜往之以兴教化已。而尊者踊身虚空现十八变。入风奋迅三昧而灭分舍利。一分奉忉利天。一分奉娑竭罗龙宫。一分奉毗舍离王。一分奉阿阇世王。各起宝塔而供养之。当此周夷王之世也(正宗记)。
十八变　出文句补注章。
右胁出水　左胁出火　左胁出水
右胁出火　身上出水　身下出火
身下出水　身上出火　履地如水
履水如地　空没现地　地没现空
虚空中行　虚空中住　虚空中坐
虚空中卧　空现大身　大复现小
厉王
胡。夷王子暴虐。万民弗忍。后三年叛王出奔于彘。周公召公二相以太子静尚幼。乃相与和协。共理国事称曰共和。王崩于彘。在位四十年。
诗　王之变雅始作。
大雅　五篇。民劳板荡抑桑柔。
陈风始变　幽公二篇。宛丘东门之[示*分]。
桧风始变　四篇。羔裘素冠隰有苌楚匪风。
共和
周公召公共理国事。至十四年王崩于彘。太子静既长于召公之家。二相共立之。是为宣王。
释迦文佛舍利宝塔　东天竺国阿育王碎七宝末造八万四千宝塔。尽收西域及龙宫所藏世尊舍利。一一塔之。命耶舍尊者舒指放光八万四千道令捷疾鬼各随一光尽处安置一塔。遍娑婆界。震旦国者一十九所。至西晋武帝太康三年。有刘萨诃者。病死入冥见梵僧。指往会稽育王塔处。谶悔得苏。出家名慧达。至会稽遍求不见。偶一夜闻地下钟声。即诚恳经三日。忽从地涌宝塔。高一尺四寸广七寸。佛像悉具。达既见塔精勤礼忏。广瞻瑞像。今明州阿育王山广利禅寺佛舍利塔是也。育王造塔之时。当此周厉王共和之世也(阿育王山塔传)。
宣王
静。厉王子。周公召公辅王修政。法文武成康之遗风。王命召公伐平淮夷。申伯仲山甫顺天下。更失理喻德教举遗士。海内翕然向风。诸侯复宗周。周道中兴。尹吉甫作诗美之。王在位四十六年。
诗　宣王诗二十篇。
小雅　十四篇。六月采芑车攻吉日鸿雁庭燎沔水鹤鸣祈父白驹黄鸟我行其野斯于无羊。
大雅　六篇。云汉崧高烝民韩奕江汉常武。
卫国风　武公一篇。鄘柏舟。
陈风　厘公三篇。衡门东门之池东门之扬。
郑
宣王二十二年。封弟友于郑(今汴梁路郑州郡名荣阳豫州之域。初管叔之国也)二十二主四百三十二年韩灭之。
周宜王二十二年　桓公友元年　　平王元年　武公掘突元年　　平王二十八年　庄公寤生元年
桓王二十年　厉公突元年　　庄王元年　昭公忽元年　　庄王三年　子亹元年
惠王五年　文公捷元年　　襄王二十五年　穆公兰元年　　定王二年　灵公夷元年
定王三年　襄公坚元年　　定王二十一年　悼公费元年　　简王二年　成公踚元年
简王十四年　僖公辉元年　　灵王七年　简公嘉元年　　景王十六年　定公宁元年
敬王七年　献公虿元年　　敬王二十年　声公胜元年　　贞定王七年　哀公易元年
贞定王十五年　共公丑元年　　威烈王三年　幽公已元年　　威烈王四年　儒公骀元年
安王七年　康王乙元年　　烈王元年郑康王　二十年也为韩灭
秦
嬴姓。其先出高阳氏。颛帝裔孙女修子大业生柏翳曰大费。佐禹平水土。其后造父御穆王。得幸封于赵(今陕西[(工*凡)/車]昌路秦州也。雍州之域。本西戎之地)。大费十九世生非子。为孝王主马。蕃息赐邑之号嬴秦为附庸至秦仲。宣王授命作大夫。始有车马礼乐之好。秦仲之孙襄公。值幽王为西戎所败。平王东迁将兵救周有功。平王元年赐之地。始命为诸侯聘。享平王六年秦文公都陇州(隶[(工*凡)/車]昌路)始孝王赐邑之。赧王九年昭襄元年也。三十君合五百六十三年。昭襄王并周。赧王崩。
秦风始变诗一篇　车[粼*ㄑ]美秦仲也。
周共和元年　秦仲四年　　宣王七年　庄公元年　　幽王五年　襄公元年
平王六年　文公元年都陇　　桓王五年　宁公元年　　桓王十七年　出子元年
桓王二十三年　武公元年　　惠王二年　宣公元年　　惠王十四年　成公元年
惠王十八年　穆公任郏元年　　襄王三十二年　康公罃元年　　[匚@干]王五年　共公和元年
定王四年　桓公元年　　简王十年　景公后元年　　景公九年　哀公元年
敬王二十年　惠公元年　　敬王三十年　悼公元年　　元王元年　厉共公元年
贞定王二十七年　躁公元年　　考王十三年　怀公元年　　威烈王二年　灵公元年
威烈王十二年　简公悼子元年　　安王二年　惠公元年　　安王十六年　出公元年
安王十八年　献公元年　　显王五年献公败晋　师王赐公黻携之服　　显王八年　孝公元年
显王三十二年　惠文王元年　　赧王五年　武王元年　　赧王九年　昭襄王元年
显王十九年。秦商鞅筑冀阙宫庭于咸阳。徙都之。并诸小乡聚集为一县。县置令丞。凡三十一县。废井田。开阡陌。平斗桶方斛权衡丈尺。
显王三十年。秦入战国。显王四十五年秦惠文王改其国之十四年为元年。赧王五十九年。秦昭襄王五十一年也。并周迁九鼎(西周灭)。
三祖商那和修尊者　摩突罗国人也。亦名舍那婆斯。姓毗舍多。父林胜。母娇奢耶。在胎六年而生。梵语商诺迦此云自然服。即西域九枝秀草名也。若圣降生则此草生于净洁之地。和修生时瑞草斯应。持法行化寻于吒利国。得优波鞠多以为给侍。祖问之曰。汝年几耶。鞠多曰。我年十七。祖曰。汝身十七性十七耶。多曰。师发已白。为发白耶心白耶。祖曰。我但发白。非心白也。多曰。我身十七非性十七。后三载遂为剃落授具。至是付以正法偈曰。非法亦非心。无心亦无法。说是心法时。是法非心法。付法已隐于罽宾国南象白山中。后于三昧中见弟子鞠多有五百徒众常多懈慢。乃往彼现龙奋迅三昧以调伏之。而说偈曰。通达非彼此。至圣无长短。汝除轻慢意。疾得阿罗汉。五百比丘依教奉行。尊者乃现十八变火光三昧。用焚其身。鞠多收舍利。葬于梵迦罗山。当此宣王之世也(正宗记)。
幽王
宫涅。宣主子。嬖于褒姒。信虢石父之谮。废申后。放太子宜臼于申。以褒姒为后生子余。王宠信褒姒。西戎之兵杀王骊山下虏褒姒。王在位十一年虢公立王子余。国人不顺。立未经年晋文侯杀余。是曰携王。诸侯即申国。立故太子宜臼。是曰平王(已上之年月春秋前)。
诗　幽王之诗。
小雅　四十三篇。节南山正月十月之交雨无正。小旻小宛小弁巧言何人斯巷伯谷风蓼莪四月。北山无将大车小明鼓钟楚茨信南山甫田大田瞻彼洛矣裳裳者华。桑扈鸳鸯颇弁车牵青蝇宾之初筵鱼藻采菽角弓苑柳。都人士采绿黍苗隰桑白华绵蛮瓠叶渐渐之石苕之华何草不黄。
大雅　二篇瞻印召旻。
平王
宜臼。幽王子。在位五十一年。幽王既被害。酆鄗逼近戎狄。不可居。乃东迁都于洛邑。王室微弱。号令不行。政由方伯。齐楚秦晋渐大。
诗　平王桓王庄王诗通十篇。
贬为王国风　平王(六篇)黍离君子于役君子阳阳扬之水中谷有蓷葛藟桓王(三篇)兔爰采葛大车。庄王一篇。丘中有麻。
卫风　四篇。淇奥绿衣考槃硕人。
郑风始变　一篇缁素。
唐风　晋也七篇。山有枢杨之水椒聊绸缪林杜恙裘[(上/矢)*烏]羽。
秦风　四篇。驷铁美襄公也。始受命为诸侯有佃狩园囿焉。小戎兼葭终南。
陈风僖公一篇。墓门。
四祖优波鞠多尊者　吒利国人也。姓首陀。父善意。年十七出家。二十证果。随方行化。魔宫震动。魔波旬俟尊者定。密持缨络縻于祖颈。祖出定知魔所为。乃以人狗蛇三尸化为华鬘。酬奉波旬尸蛆臭秽。波旬厌恶。尽己神力不能去。乃趋梵王求去尸秽。梵王曰。此十力弟子所作。我不可释。汝须归心尊者。为说偈曰。若因地倒。还因地起。离地求起。终无是理。波旬乃哀露忏悔。尊者谓曰。汝可口自唱言归依三宝。魔王合掌三唱归依佛归依法归依僧。华鬘悉除。波旬大喜作礼说偈曰。稽首三昧尊。十力圣弟子。我今愿回向。勿令有劣弱。作礼而去。尊者每度一弟子。以一筹置于石室。其室纵十八肘。广十二肘。充满其间。以法付提多迦偈曰。心自本来心。本心非有法。有法有本心。非心非本法。付法已踊身虚空作十八变。却复本座。跏趺而逝。提多迦以室内筹用焚师躯。收舍利建塔供养。当此周平王之世也(正宗记)今住持以方丈曰筹室者取此。
十力　是处非处力。知业力。三昧力。知根力。知欲力。知性力。至道力。宿命力。天眼力。无漏力。
春秋　鲁史也。孔子作春秋。始鲁隐公元年。平王四十九年也。孔子以平王为东周之始王。隐公让国之贤君。始起此者。盖寓褒贬赏罚。以正一王之法(刘恕外纪)。
桓王
林平王孙。太子泄早世乃立在位二十三年。初平王东迁。晋郑来辅。诸侯宾从。王夺郑伯政郑不朝。王乃伐郑。师败王伤。自是天子威令弱矣。
诗　王国风三篇见平王下。
卫风　州吁宣公惠公二十六篇。
卫　竹竿伯兮有狐芃兰河广。
[邱-丘+比]　燕燕日月终风击鼓凯风雄雉匏有苦叶谷风式微旄丘简兮泉水北门北风静女新台二子乘舟。
鄘　君子偕老墙有茨桑中鹑之奔奔。
魏风　七篇葛屦汾沮洳园有桃陟岵十亩之间伐檀硕鼠。
邶鄘附卫。
庄王
佗。桓王子。在位十五年。
诗　王国风一篇。见平王下。
齐风　襄公六篇。南山甫田卢今敝笋载驰猗嗟。
郑风　六篇。将仲子叔于田大叔于田恙裘遵大路女曰鸡鸣。又二篇。褰裳凑洧。
五祖提多迦尊者　摩伽陀国人也。未详其姓。初名香众。梵语提多迦此云通真量。初香众从鞠多尊者求出家。鞠多问之曰。汝身出家心出家耶。香众曰。我来出家非为身心。鞠多曰。不为身心。复谁出家。曰。夫出家者无我我故。无我我故即心不生灭。心不生灭。则是常道诸佛亦常。心无形相。其体亦然。鞠多曰。汝当大悟心自通达。宜依佛法僧绍隆圣种。即为剃落受具足戒。名之曰提多迦。授以大法。提多迦得法已。行化至中印度。其国有大仙者八千人。其首曰弥遮迦。师众诣尊者而礼之。遂求出家。其徒仙众从之而俱求出家。尊者受之。须发自除。袈裟著体。尊者命遮迦曰。昔如来以大法眼密付大迦叶。展转而至于我。我今付汝。汝当传持勿绝。听吾偈曰。通达本心法。无法无非法。悟了同未悟。无心亦无法。偈已尊者起身大虚作十八变。用火光三昧而自焚之。弥遮迦与众收其舍利。建塔于班茶山供养之。当此周庄王之世也(正宗记)。
厘王
胡齐。庄王子。在位五年。齐桓公始霸会诸侯为盟主用管仲为政。号曰仲父。四民不使杂处。制国为二十一乡。作内政而寄军令。谨正盐筴。
诗　唐风晋也。武公二篇。无衣有杖之杜。
郑风　十一篇。有女同车山有扶苏箨兮狡童丰东门之墠风雨出其东门子衿扬之水野有蔓草。
惠王
阆。厘王子。在位二十五年。初庄王爱少子子颓。欲立为太子不克。惠王二年秋。边伯五大夫怨惠王。召燕卫伐周。王出奔温居于郑。燕卫及诸大夫立颓为王。四年郑伯虢公帅师伐王城。杀子颓及五大夫。奉惠王归周。二十四年惠王崩。襄王不敢发丧。畏叔带也。告难于齐。二十五年诸侯谋王室。既定而后发丧(史记)。
诗　唐风二篇。葛生采苓。
郑风　一篇。清人。
曹风　一篇。蜉蝣。
卫风　二篇。定之方中载驰。
鲁颂　鲁僖公在位三十三年。至是季孙行父请命于周。而史克作颂四篇。称僖公也。[馬*冏]有駜泮水閟宫史克鲁之史官也。
襄王
郑惠王子。在位三十三年。初惠王少子叔带有宠。惠后欲立之而不克。至是叔带欲与戎狄伐周。王知之将诛叔带。叔带奔齐。王元年齐桓公会诸侯于葵丘(今汴梁路雍州古匡城。论语子畏于[匚@干]者是也。豫州之域)八年王以戎难告齐。齐桓公使诸侯戍周。襄王九年齐桓公卒。王十七年狄人奉叔带伐周。襄王奔郑。狄人立叔带为王。是时晋文公避骊姬之难始返国。襄王告急于晋。晋文公帅诸侯伐周。而杀叔带。奉襄王归周。王赐文公为侯伯。
诗卫风　文公三篇。螮蝀相鼠于旄。又一篇。木瓜。美齐桓公也。
陈风　宣公二篇。防有鹊巢月出。
秦风　穆公一篇。黄鸟。康公四篇。晨风无衣渭阳权舆。
六祖弥遮迦尊者　中印度人也。未详姓氏。一日至北天竺国。市中一人持酒器逆祖曰。尊者何方而来。欲往何所。祖曰。从自心来。欲往无处。曰识我手中物否。祖曰。此是触器而负净者。曰尊者其识我否。祖曰。我即不识。识即不我。祖复谓之曰。汝可自道姓氏。其人遂说偈曰。我今生此国。复忆昔时日。本姓颇罗堕名字婆须密。祖摄受为其剃度。以圆戒德。寻命之曰。我方老迈将般涅槃。如来正法眼藏今以付汝。汝当传之无使断绝。听吾偈曰。无心无可得。说得不名法。若了心非心。始解心心法偈已。尊者即入狮子奋迅三昧。腾身太虚高七多罗木。却复本座化火自焚。婆须密收灵骨舍利。以七宝函贮之。建塔置其上层供养。当此周襄王之世也(正宗记)。
顷王
壬臣襄王子。在位六年。
诗曹风　共公三篇。候人鴖鸠下泉。
陈风　灵公二篇。株林泽陂。
匡王
班。顷王子。在位二十一年。
定王
瑜。匡王子。在位二十一年。
老子　姓李氏。名聃。字伯阳。聃谥也。定王三年丁巳九月十四日生楚国陈郡苦县赖乡曲仁里。聃之生也。释迦文佛入灭已三百四十六年矣。简王四年己卯。伯阳年二十三。仕周为守藏吏。十三年迁柱下史。自是五十四年不迁时人目为吏隐。敬王元年壬午。老子年八十六岁。去周与散关(今陕西兴元路凤州)。令尹喜西游流沙。而死于扶风郡。葬槐里(今陕西安西路兴平县也)。
七祖婆须蜜尊者　北天竺国人也。姓颇罗堕。遇弥遮迦出家受法。行化至迦摩罗国。忽有智有来前。称名佛陀难提。今与尊者论义。须蜜曰。仁者论即不义。义即不论。若拟论义终非义论。难提以其义胜遂求度。须蜜特命四果圣人。为其授戒。未几乃命之曰。如来正法眼藏今以付汝。汝其传之。慎无断绝。听吾偈曰。心同虚空界。示等虚空法。证得虚空时。无是无非法。已而须蜜起身作十八变。乃入慈心三昧。时梵王帝释及诸天众俱来作礼。而说偈言。贤劫众圣祖。而当第七位。尊者哀念我。请为宣佛地。须蜜从三昧起。示众曰。我所得法而非有故。若识佛地离有无故。语已还入三昧。示涅槃相。难提即于本座起七宝塔。秘其全体。当此周定王之世也(正宗记)。
列祖葬全身者始此。
简王
夷定王弟。在位十四年。
灵王
泄心。简王子。在位二十七年。
孔子　灵王二十一年庚戌十一月庚子。生鲁国陬邑平乡。母颜氏祷于尼丘而生故名丘。字仲尼。孔子之生也。释迦文佛入灭四百年。敬王四十一年壬戌孔子。卒年七十三岁。葬鲁曲阜(今济宁路兖州禹贡九州之一也。尼丘山隶兖州泗水县)。
景王
贵。灵王子。在位二十五年。王十八年太子圣卒。王少子朝王欲立之。未果王崩。周相单旗刘狄立王次子猛为王。子朝因旧官百工之丧职秩者。以逐刘子。刘子奔扬。单子奉子猛于庄宫。子朝之徒夜使人取猛以归。单子出奔。子朝之徒奉王猛以追单子。晋人帅师纳王猛于王城。猛寻卒。是曰悼王。诸大夫奉王猛母弟丐为王。是曰敬王。子朝又见敬王下。
八祖佛陀难提尊者　迦摩罗国人也。姓瞿昙氏。顶有肉髻。辩捷无碍。初遇婆须蜜出家得道。行化至提伽国。度弟子伏驮蜜多付法。偈曰。虚空无内外。心法亦如此。若了虚空故。是达真如理。尔时尊者即现神变。却复本座。俨然寂灭。众兴宝塔。葬其全身。当此周景王之世也(正宗记)。
敬王
丐。景王子。在位四十三年。王元年周大夫尹氏立子朝为王入王城。王如刘。王四年冬克巩逐王子朝。王入于成周。自是谓王城为西周。成周为东周王十六年。子朝之徒作乱。王出奔于晋。十七年晋侯帅师纳王。王入于王城(已上之年月春秋中)。
九祖伏驮蜜多尊者　提伽国人也。姓毗舍罗。八祖行化至毗舍罗家。其父长者致礼问何所须。祖曰。我求侍者。长者曰。我有一子名伏驮蜜多。年已五十。口未曾言足不曾履。祖曰。如汝所说真吾弟子。伏驮闻之。遽起礼拜而说偈言父母非我亲。谁是最亲者。诸佛非吾道。谁是最道者。祖答曰。汝言与心亲。父母非可比。汝行与道合。诸佛心即是。外求有相佛。与汝不相似。欲识汝本心。非合亦非离。伏驮闻偈已。便行七步。祖曰。此子悲愿广大。虑父母爱情难舍故不言不履耳。长者遂舍令出家。祖授以具戒。付以法眼。既得法已。行化至中印度。授弟子胁尊者正法眼藏偈曰。真理本无名。因名显真理。受得真实法。非真亦非伪。法已即入灭尽三昧而般涅槃。众以香油旃檀阇维。收舍利建塔于那兰陀寺。当此周敬王之世也(正宗记)。
元王
仁。敬王子。在位八年。
贞定王
介。元王子。在位二十八年崩。子去疾立(是为哀王)立三月弟叔袭杀哀王而自立(是为思王)立五月少弟嵬攻杀思王而自立。考王也(史记)。
辛卯十九年。世尊入灭五百岁。天竺国无著菩萨其弟天亲菩萨。初尚小乘。造论五百部。后契悟大乘。复造大乘论五百部。号千部论师。
十祖胁尊者　中印度人也。本姓难生处胎六十年。父长者香盖舍其出家。执侍九祖未曾睡眠。谓其胁不至席号胁尊者焉。持化至华氏国。憩一树下告众曰。此地变金色。当有圣人入会。言讫地变金色。有长者子富那夜奢。合掌立前而说偈曰。师坐金色地。常说真实义。回光而照我。令入三摩地。祖乃度之既具戒。以如来大法眼藏付之偈曰。真体自然真因真说有理。领得真真法。无行亦无止。付法已即现神变而入涅槃。化火自焚。四众各以衣裓盛舍利。随处兴塔而供养。当此周贞定王之世也(正宗记)。
考王
嵬。贞定王子也。在位十五年崩。考王封其弟于河南是为桓公。以续周公之官职。桓公卒。子威公代立。威公卒。子惠公代立。乃封其少子于巩(徐广曰。惠公之子也)以奉王。号东周惠公。至赧王时。东西周分治。王赧徙都西周。西周武公(徐广曰。惠公之长子)之共(史记)。
威烈王
午。考王子。在位二十四年。王二十三年九鼎震。命晋大夫魏斯赵籍韩虔为诸侯(史记)。
魏
毕公高之后。与周同姓。毕万事晋献公灭魏以封万为魏大夫。至桓子与赵韩共灭智伯。三分其地。至文侯斯。以卜子夏田子方为师。都安邑(隶河东山西道解州)显王二十九年。秦破魏师虏魏公子印。魏惠王恕。使使献河西之地于秦以和。去安邑徙都大梁(今小梁也)。
周威烈王二十三年　文侯斯二十二年　　安王十六年　武王击元年　　烈王六年　惠王罃元年
显王三十五年　惠王改称后元年　　慎靓王三年　襄王元年　　赧王二十年　昭王　元年
赧王三十九年　安厘王元年　　秦始皇五年　景闵王增元年　　始皇二十年　王假元年
始皇二十一年　国亡
秦昭襄王五十二年。魏举国听秦令。始皇二十一年秦灭魏。八君合一百七十九年。
赵
与秦共祖。蜚廉子恶来弟季胜五世孙造父事穆王。至幽王时。周大夫赵奄父之子叔带去周如晋。事文公。始建赵氏于晋。又五世赵夙。又七世简子鞅生襄子无恤。与魏韩灭智伯。襄子卒孙浣立。浣生籍。受王命为诸侯(以今赵州隶燕南何北道真定路也。冀州之域)赧王八年。赵武灵王变胡服骑射。备四境之难。赧王十六年。赵王自称主父。赧王十七年。赵惠文王元年。封其弟胜为平原君。赧王三十二年。赵王得楚和氏璧。赵十一君一百八十二年。秦始皇二十五年秦灭之。赵代玉嘉悼襄王长子幽穆王兄也。秦既虏其赵君。嘉乃自立于代(蔚州也。隶今上都路腹里。禹贡冀州之域)寻为秦所灭。
周威烈王二十三年　烈侯籍元年　　安王三年　武侯元年　　安王六十年　敬侯　元年
烈王二年　成侯种元年　　显王二十年　肃侯元年　　显王四十四年　武灵王元年
赧王十七年　惠文王向元年　　赧王五十年　孝成王丹元年　　秦始皇帝元年　悼襄王元年
始皇十二年　幽穆王迁元年　　始皇二十年　代王嘉元年　　始皇二十五年　秦灭之
韩
与周同姓。曲沃庄伯之弟曰韩万。其孙简为定伯。生子舆。事晋。封曰韩武子。三世韩献子厥始姓韩为晋卿。自厥六世至康子与赵魏灭智伯。自康子二世至虔。始受王命为诸侯。国颖昌府。周烈王元年韩灭郑徙都之(今汴梁路郑州)周显王四十六年。韩称王赧王元年韩以太子质秦。秦始皇十四年。韩王纳地于秦。请为藩臣。韩公子曰韩非者聘秦。至始皇十七年秦灭韩。十一君合一百七十四年。
周威烈王二十三年　景侯虔元年　　安王三年　烈王取元年　　安王十六年　文侯　元年
安王二十六年　哀侯　元年　　烈王六年　懿侯　元年　　显王十一年　昭侯　元年
显王三十七年　惠侯　元年　　显王四十六年　韩称王　　赧王四年　襄王仓元年
赦王二十年　僖王　元年　　赦王四十三年　桓惠王元年　　秦始皇帝九年　王安元年
始皇十七年　国亡
安王
骄。威烈王子在位二十六年。
十一祖富那夜奢尊者　华氏国人也。姓瞿昙氏。父宝身既得法于胁尊者。至波罗奈国。有马鸣大士归依求度。祖为众曰。此大士者。昔为毗舍利国王。其国有一类人。如马裸露。王运神通分身为蚕。彼乃得衣。后复生中印度。马人感恋悲鸣。因号马鸣。是时大士以偈慰彼众曰。我见汝无衣。心生保善护。示化于窠围。当得诸济度。既而祖谓大士曰。如来记云吾灭度后六百年。当有贤者马鸣。于波罗奈国摧伏异道。度人无量。继吾传化。今正是时。即告之曰。如来大法眼藏。今付于汝。听吾偈曰。迷悟如隐显。明暗不相离。今付隐显法。非一亦非二。付法已。即现神变。湛然圆寂。众兴宝塔。以閟全身。当此周安王之世也(正宗记)。
烈王
喜。安王子。在位七年。
显王
扁烈王子。在位四十八年。王七年河山以东强国六淮泗之间小国十余楚魏与秦接界魏筑长城。自郑滨洛以北有上郡。楚有汉中南有巴黔(音宸)中。皆以夷翟遇。秦摈斥之。不得与中国之会盟。邹人孟轲见魏惠王(魏迁梁因曰梁)。王曰。叟不远千里而来。亦有以利吾国乎。孟子曰。君何必曰利。仁义而已矣。初孟子师孔子之孙子思。尝问牧民之道何先。子思曰。先利之。孟子曰。君子所以教民。亦仁义而已矣。何必利。子思曰。仁义固所以利之也。上不仁则下不得其所。上不义则下乐为诈也。此为不利大矣　故易曰。利者义之和也。又曰。利用安身以崇德也。此皆利之大也(孔丛子)。宋丞相司马温国公光曰。子思孟子之言一也。夫惟仁者为知仁义之利。不仁者不知也。故孟子之对梁王。直以仁义而不及利者。所与言之人异故也(通鉴)。显王三十二年孟轲为魏卿。四十三年为齐上卿(兖州曲阜有孟轲墓)王四十四年夏四月秦初称王。四十六年韩燕皆称王。赵武灵王独曰无其实敢处其名乎。令国人谓己曰君。四十八年齐封田婴于薛。号曰靖郭君。君有子四十余人。其贱妾之子曰文。文倜傥饶智略。宾客请靖郭君以文为嗣靖郭君卒。文嗣为薛公。孟尝君也。
十二祖马鸣大士波罗奈国人也。亦名功胜。盖以其夙有功德。又以有作无作诸功德最为殊胜故名焉。既受法已。阐扬于华氏国。有魔名迦毗摩罗。眷属三千。向祖作诸神变。祖曰。汝尽神力化性海得乎。魔曰。何谓性海。祖曰。性海者。山河大地皆依建立三昧。六通由兹发现迦毗摩罗闻言。愈加问难。知祖理胜。遂发信心。与徒三千俱求剃度。祖乃召五百应真。与授具戒。大士因之乃大造论议。寻告之曰。如来大法眼藏。今当付汝。汝听偈言。隐显即本法。明暗元不二。今付悟了法。非取亦非离。付嘱已。即入龙奋迅三昧。挺身空中。如日轮相。然后复本座示寂。四众以真体閟之龙龛。当此周显王之世也(正宗记)。
慎靓王
定。显王子。在位七年。
赧王
延。慎靓王子。在位五十九年。周东西分理。为诸侯所侵。赧王五十九年。秦昭襄王五十一年也。秦将军樛(居由切)伐韩伐赵。赧王恐乃倍秦。与诸侯约从。将天下锐师出伊阙攻秦。令无得通阳城。秦使将军樛攻西周。赧王入秦顿首。尽献其邑三十六。秦受其献。归赧王于周。是岁赧王崩(已上之年月春秋后)。
右周三十六王合八百六十七年天下归秦。
十三祖迦毗摩罗大士　华氏国人也。未详其姓。初为外道。有大幻术。徒侣三千。通诸异论既得法于马鸣大士。行化至西印度。彼国太子名云自在。请宫中供养。祖不允。太子曰。城北大山有一石窟。可住禅寂。祖诺。行数里逢一大蟒。祖与授三归依。蟒脱去至石窟。又北十里有大树荫覆五百大龙。其树王名龙树常为龙众说法。迎祖曰。深山孤寂。龙蟒所居。大德至尊。何枉神足。祖曰。吾非至尊。来访贤者。龙树默念曰。此师得决定性明道眼否。是大圣继真乘否。祖曰。汝虽心语我已意知树闻悔谢求度祖即度之。未几乃命之曰。今以如来大法眼藏付嘱于汝。听吾偈曰。非隐非显法。说是真实际。悟此隐显法。非愚亦非智。付法已。即显神变化火焚身。龙树收五色舍利建塔焉。当此周赧王之世也(正宗记)三归依者归依佛归依法归依僧也。
秦
嬴姓。水德王。都咸阳(安西路也。京兆雍州之域)建国元起。见周宣王下　秦颛顼苗裔孙曰女修。女修织玄鸟陨卵。女修吞之生大业。大业生大费。与禹平水土。舜赐羸姓氏。　　·昭襄王
·孝文王
·庄襄王
·始皇帝
·二世　　·子婴
昭襄王
则又曰瑕秦武王之母弟。惠文王之子也。立五十一年。并周迁九鼎。在位五十六年。
孝文王
戊昭襄王子。立三月薨。
庄襄王
楚。孝文王子。在位四年。元年东周君与诸侯谋伐秦。秦使相国吕不韦帅师讨之。东周灭封相国为文信侯。
始皇帝
政。庄襄王子。嗣位年十三。国事皆委文信侯称仲父。始皇二年天下冠带之国七而三国边于戎狄。秦自陇以西有绵诸绲戎翟[豸*原]之戎。岐梁经漆之北有义渠大蕊乌氏朐(求于切)衍之戎。而赵北有林胡楼烦之戎。燕北有东胡山戎。各分散居溪谷。秦灭义渠始于陇西北地上郡。筑长城以拒胡。赵武灵王北破林胡楼烦。筑长城自代并阴山下至高阙为塞。置云中雁门代郡。燕破东胡却千余里。筑长城自造阳。至襄平置上谷渔阳右北平辽东郡以拒胡。及战国之末而匈奴始大。始皇二十六年初并天下。自以为德兼三皇。功过五帝。乃更号曰皇帝。除谥法以谓下议上也。命为制令为诏。自称曰朕。又曰。朕为始皇帝。后世以计数。二世三世至于万世。承运以水德。初齐威宣王时。邹衍论著终始五德之运。齐人奏之。始皇采用其说。始改年朝贺。皆以十月朔衣服旌旄节旗皆尚黑。数以六为纪改腊为嘉平。分天下为三十六郡。曰。三川．河东．南阳．南郡．九江．障郡．会稽．颖川．砀郡．泗水．薛郡．东郡．琅玡．齐郡．上谷．渔阳．右北．平辽．西辽．东代郡．钜鹿．邯郸．上党．太原云中．九原．雁门．上郡．陇西．北地．汉中．巴郡．蜀郡．黔中．长沙。凡三十五。与内史为三十六郡。郡置守尉监。收天下兵聚咸阳。销以为钟鐻金人十二。帝三十四年。丞相李斯上书。谓史官非秦记皆烧之。有偶语诗书。弃市以古非今者。族所不去者。医药卜筮种树之书。若欲有学法令以吏为师。制曰可。侯生卢生相与亡去。始皇怒使人廉问。诸生相告。引犯禁者四百六十余人。皆坑之咸阳。三十六年冬十月。始皇出游左丞相斯从少子胡亥请从。西至平原津而病。七月丙寅。始皇崩于沙丘平台。在位三十七年寿五十岁。中车府令行符尔事。赵高乃与丞相斯诈谋。受诏立胡亥为太子。归至咸阳。始乃发丧。袭位。九月葬始皇骊山下。
十四祖龙树大士　西天竺国人也。亦名龙胜。得法后至南印度。彼国之人多信福业。祖为说法。彼相谓曰。人有福业世间第一。徒言佛性。谁能睹之。祖曰。汝欲见佛性。先须除我慢。彼曰。佛性大小。祖曰。非大非小。非广非狭。无福无报。不死不生。彼闻理胜。悉回初心。彼众中有长者子名迦那提婆。并彼众等咸愿出家。祖为剃落。命诸圣与授具戒。其国先有外道五千余众。作大幻术。众皆宗仰。祖悉化之令归三宝。祖因之造大智度论中论十二门论。垂之于世。不啻其千万偈。悉皆方便。开释正法。以应其机宜。于后乃命迦那提婆曰。如来以大法眼付嘱迦叶。乃至于我。我今付汝。听吾偈曰。为明隐显法。方说解脱理。于法心不证。无嗔亦无喜。付法已入月轮三昧。广现神变。复就本座。凝然禅寂。迦那提婆与诸四众共建宝塔以葬焉。当此奏始皇帝之世也(正宗记)。
二世
胡亥。始皇帝少子也。元年秋阳城人陈胜(字涉)。阳夏人吴广。起兵淮西。蕲州下相人项梁。起兵于吴。狄人田儋起兵于齐。胜广诈称大楚。胜自立为将军。广为都尉入据陈。陈中父老请立胜为楚王。九月刘季兵起于沛。是曰沛公。天下豪杰皆起争应立六国后。项梁者楚将项燕之子也。项籍(字羽)梁兄之子。二年赵高害李斯死。二世以高为丞相。沛公还攻丰拔之。项梁召诸别将会薛计事。居巢人范增年七十。说梁立楚后。求得楚怀王之孙曰心。夏六月立心为楚王。从民望也。三年关东皆叛。赵高恐二世怒诛及其身。乃谢病不朝。阴与其婿咸阳令阎乐。谋易上更立王子婴乐乃将吏卒千余人。入望夷宫。二世曰。吾愿得一郡为王弗许。又曰。愿为万户侯弗许。曰愿与妻子为黔首比诸公子。阎乐曰。臣受命丞相。为天下诛足下。麾其兵进。二世乃自杀。赵高乃悉召诸大臣公子曰。秦故王国。始皇君天下故称帝。今六国复自立。秦地益小。乃以空名为帝。不可宜为王如故。乃立始皇故太子扶苏之子婴为秦王。令子婴斋。当庙见受玉玺。子婴为其二子谋曰。丞相高杀二世。恐群臣诛之。佯以义立我我称病不行。丞相必来。来则杀之。已而果自来。子婴遂刺杀高于斋宫。三族其家。子婴立。在位四十六日。十月。沛公至灞上。子婴降。
二世元年壬辰
魏　王咎　元年　　赵王　武臣　元年　　齐王　田儋　元年
楚隐王陈胜　　燕王韩广元年　汉五年汉灭之
二年癸巳
魏王　豹元年　汉二年九月灭之　　赵王　歇元年　汉三年汉灭之　　齐王田佐元年　汉四年汉灭之
夏六月项梁立楚怀王孙心为楚王　　韩王　成
二世三年甲午汉元年也
韩王　郑昌　汉三年汉灭之
子婴
始皇太子扶苏之子。立四十六日。十月。沛公至灞上。子婴素车白马系颈以组。封皇帝玺符节。降轵道旁。沛公西入咸阳。
右秦自昭襄王至子婴。合五十年。天下归汉。
西汉
·高祖
·惠帝
·吕后
·文帝
·景帝
·武帝
·昭帝
·昌邑王
·宣帝
·元帝
·成帝
·哀帝
·平帝
·孺子婴
刘姓。以火德王。都长安(今安西路京兆即秦之咸阳也。雍州之域。高祖改曰长安)。汉初用秦正。以十月为正月。至武帝太初元年。始用夏正建寅为正月。汉五年天下既定。娄敬戍陇西过洛阳。因虞将军见上曰。秦地被山带河四塞以为固。宜都之。上问群臣。张良曰。娄敬说是也。即日车驾西都长安。拜娄敬为郎中。赐姓刘。
高祖
讳邦字季沛。丰邑中阳里人。在秦为泗上亭长(兖州也)送徒役骊山。徒多道亡。邦纵其囚自匿于沛。秦二世元年。沛父老立季为沛公。萧何曹参等收沛子弟得三千人以应之。秦二世三年十月。先入关至灞上。秦子婴降居。数日项羽屠咸阳。杀秦降王子婴。烧秦宫室。秦民大失望。项羽阳尊楚怀王心为义帝。都郴(今桂阳邑。荆州之域)分天下王诸将。羽自立为西楚霸王。都彭城(河南府路徐州)。立沛公为汉王。都南郑(今陕西兴元路郡名汉中)。二分关中王。秦降将章邯等三人。以距塞汉路。汉王怒欲攻项羽。周勃灌婴樊噌皆劝之。萧何谏之。乃遂就国称汉元年。以何为丞相。次拜韩信大将。引兵出袭雍。雍王章邯战败走。塞王欣翟(直格反)王翳皆降。以其地为渭南河上上郡。汉二年冬十月。项王密使九江王栾布等击义帝杀之江中。汉王南渡平阴津至洛阳。新城三老董公遮说王曰。顺德者昌。逆德者亡。兵出无名事故不成项羽无道放杀其主。大王宜率三军之众为之素服以告诸侯而伐之。于是汉王为义帝发丧以告诸侯。赵王陈余遣兵助汉。项王虽闻汉东欲遂破齐而后击汉。汉王以故得率诸侯兵凡五十六万人伐楚。遂入彭城。项王闻之。自以精兵二万人至彭城。大破汉军围汉王三匝会。大风折木发屋。窈冥昼晦。楚军大乱坏散。汉王乃得与数十骑遁去审食其从太公(汉王父也)吕后间行求汉王。反遇楚军。项王常置军中为质。汉四年汉遣侯公说项王羽请太公。羽乃与汉约中分天下。割洪沟(今郑州也)以西为汉。以东为楚。九月楚归太公吕后。乃引兵而东归。汉王欲西归。张良陈平曰。汉有天下太半。楚兵食尽。此天亡之时也。今释弗击。所谓养虎自遗患也。汉王从之。五年冬十月。汉王追项王至固陵(今汴梁路汝宁府光州固始地)十二月。项王至垓(音该沛郡)下夜闻汉军四面皆楚歌。遂溃围南出驰至乌江(今淮西和州地)。乌江亭长舣船待项王笑曰。天之亡我。我何渡焉。且籍与江东子弟八千人渡江而西。今无一人还纵江东父兄怜而王我。我何面目见之。纵彼不言。籍独不愧于心乎。乃自刎而死。汉王即皇帝位于氾(敷剑反)水之阳(今济汉界)。更王后曰皇后。太子曰皇太子。六年夏尊大公为太上皇。天下既定。命萧何次律令。韩信申军法。张苍定章程(章者历数之章术。程者权衡丈尺斛斗也。历家至朔同日谓之章。十九年七闰为一章也。程如称石程书谓律度量衡之则也。文中子孝宣以章程练名实。谓法令成章之品式尔)叔孙通制礼仪。陆贾造新语。封功臣为列侯。剖符作誓。丹书铁契金匮石室藏之宗庙。誓曰。使黄河如带泰山若砺。国以永存。爰及苗裔。帝在位十二年。五十三岁崩。
惠帝
盈。高祖太子。在位七年。寿二十四岁。
吕后
讳雉姓吕氏。惠帝母。惠帝崩。太后取后宫美人子为太子立之。太后临朝称制。四年少帝知而言之。太后遂幽少帝永巷中。立恒中王义为帝。更名弘不称元年。以太后制天下事故也。至文帝立。皆灭之于邸。八年秋七月太后崩。寿七十二(在位八年)吕禄吕产欲作乱。太尉周勃等诛诸吕。诸大臣相与阴谋。使人召代王。上天子玺符代王。让者五。遂乃即天子位。
文帝
讳恒。高祖第三子。封代王。陈平周勃既诛诸吕。遣使迎王至长安即帝位十六年。又后元七年在位。共二十三年寿四十六崩。帝除去肉刑。务行宽大。身衣弋绨。帷帐无文绣。治灞陵(葬所)皆瓦器。不得以金银铜铁为饰。因山不起坟帝专务以德化民海内殷富。天下断狱数百。几致刑措。
十五祖迦那提婆大士　南天竺国人也。姓毗舍罗。谒龙树龙树先以满钵盛水置座前。提婆以一针投之。欣然契会。既得法至迦毗罗国。彼有长者曰梵摩净德。园树生耳如菌。取而食之。随取随长。祖至其家。长者问菌所自。祖曰。汝家曾供养一比丘道眼不明。虚沾信施。报为木菌。乃说偈曰。入道不通理。复身还信施。汝年八十一。其树不生耳长者年八十一。树果不生菌。长者舍第二子罗睺罗多随祖出家。祖度之。至巴连弗城。有诸外道掩抑佛法。祖往化之。有不从者。发百千难问。祖恣其无碍之辩。一皆折之。由是广造论议。若有百论之类是也。胜事既集。以法付罗睺罗多。偈曰。本对传法人。为说解脱理。于法实无证。无终亦无始。已而入奋迅三昧。体放八光而趣寂灭。众兴塔葬焉。当此汉文帝之世也(正宗记)。
景帝
启。文帝太子。即帝位七年。又中元七年。又后元三年共十七年。寿四十八。帝以笞法五百三百太重乃更灭笞法。遵文帝之业。移风易俗。黎民淳厚。周云成康。汉称文景。
武帝
彻。景帝子。在位五十四年。寿终七十一。罢黜百家表章以六经兴太学修郊祀定音律作诗乐建封禅礼百神绍周后号令文章焕然。帝雅好儒术丞相窦婴。太尉田蚡。御史大夫赵绾。请立明堂以朝诸侯。荐其师申公。时年八十余。以为太中大夫。舍鲁邸议明堂巡狩改历服色。帝招四方贤材之士。庄助最先进(汉书作严助避明帝讳也)后得吴人朱买臣。赵人吾丘寿王。蜀人司马相如。平原东方朔。吴人牧皋。济南终军。并在左右。太初元年十一月甲子朔冬至。命司马迁造汉太初历。以寅为正月岁首。色尚黄。数用五。然而行兵用武。外开四夷。至于榷酒酤管盐铁。铸白金造皮弊。帝时始有年号。自古帝王未有也。即位初曰建元元年建元(六)元光(六)元朔(六)元狩(六)元鼎(六)元封(六)太初(四)天汉(四)太始(四)征和(四)后元(二)。
十六祖罗睺罗多大士　迦毗罗国人也。行化至室罗筏城。谓徒众曰。此有圣者当绍祖位。至金水河于石窟。见僧伽难提安坐入定。伺之三七日。方从定起。祖问曰。汝身定耶心定耶。提曰。身心俱定。祖曰。身心俱定何有出入。提曰。虽有出入不失定相。知金在井金体常寂。祖曰。若金在井若金出井。金无动静何物出入。提曰。言金动静何物出入。言金出入金非动静。祖曰。若金在井出者何金。若金出井在者何物。往返征诘。难提豁然即求度脱。祖以右手擎金钵。举至梵宫。取彼香饭。大众有郤。即命难提分座同食。众复疑之。意其师弟子混而无品。祖知之曰。汝不得食皆由此故。今与吾分座之者。乃过去娑罗王如来也。应物而降迹耳。难提知众有慢。乃曰。佛灭度后人无至信。正念轻微不信真如。唯爱神力。言讫以右手渐展入地。至金刚轮际。取其露水。以琉璃器持至会所。大众见之即生钦慕悔过作礼。于是祖命僧伽难提而付法眼。偈曰。于法实无证。不取亦不离。法非有无相。内外云何起。付法已安坐归寂。四众建塔。以閟全身。当此前汉武帝之世也(正宗记)。
昭帝
弗陵。武帝子。在位十三年。寿二十二岁。大司马大将军霍光。车骑将军太仆金日磾。左将军上官桀受武帝顾命遗诏政政。百姓充实举贤良文学议罢搉酤。始元元年。遣王平等持节行郡国。问民疾苦冤夫职者始元(六)元凤(六)元平(一)。
十七祖僧伽难提大士　室罗筏城宝庄严王之子。生而能言。常赞佛事。年七岁以偈告父母曰。稽首大慈父和南骨血母。我今欲出家。幸愿哀愍。故父母许其在家出家。复命沙门禅利多为之师积。十九年舍离王宫。入定金河大岩石窟。又十年得法已行化至摩提国。至山峰下。见一童子持圆鉴直造祖前。祖问。汝几岁耶。曰百岁。祖曰。汝年尚幼。何言百岁。曰我不会理正百岁耳。祖曰。汝善机耶。曰佛言若人生百岁不会诸佛机未若生一日而得决了之祖曰。汝手中者当何所表。曰诸佛大圆鉴。内外无瑕翳。两人同得见。心眼皆相似。彼父母闻其子语。即舍令出家。祖度之授具戒。名之曰伽耶舍多。他时风吹殿铃声。祖问曰。铃鸣耶风鸣耶。舍多曰。非风铃鸣我心鸣耳。祖曰。心复谁乎。舍多曰。俱寂静故。祖曰。善哉善哉。继吾道者非子而谁。即付法眼。偈曰。心地本无生。因地从缘起。缘种不相妨。华果亦复尔。祖付法已。右手攀树而化。众议奉全身塔于高原。众力不能举。即树下阇维。收舍利起塔。当此汉昭帝之世也(正宗记)。
昌邑王
贺。哀王之子。武帝孙元平元年四月。昭帝崩无嗣大将军霍光与群臣议立王。王素狂纵。六月受皇帝玺绶。尊皇后曰皇太后。帝每不受谏。在位二十七日。皇太后诏废之送昌邑邸。迎立武帝曾孙病已于民间。为昭帝嗣更名询(本纪)。
宣帝
询。初名病已。武帝戾太子。据生史皇孙。史皇孙生询武帝曾孙也。即位年十八。在位二十五年寿终四十三。帝兴自民间。知民疾苦。自大将军霍光薨后。始亲政事。魏相丙吉为相。黄霸龚遂董为太守。信赏必罚。吏称其职。民安其业。地节三年。丞相韦贤以老病罢就第。丞相致仕自贤始五凤四年。大司农中丞耿寿昌奏置常平仓。谷贱增价。粜以利农。谷贵减价。粜民便之。赐寿昌爵关内侯。甘露三年。上以戎狄宾服思股肱之美。乃图画其人于麒麟阁。法其形貌署其官爵名。惟霍光不名。但曰太司马大将军博陆侯姓霍氏。其次张安世韩增赵充国魏相丙吉杜延年刘德梁丘贺萧望之苏武凡十一人。皆有功德。知名当世。是以表而扬之。明著中兴辅佐。列于方叔召虎仲山甫焉。诏诸儒讲五经同异。萧望之等平奏其议。上亲称制临决焉。乃立梁丘易大小夏侯尚书谷梁春秋博士。黄龙元年崩　本始(四)地节(五)元康(四)神爵(四)五凤(四)甘露(四)黄龙。
东汉光武建武十九年。追尊宣帝曰中宗。
元帝
奭。宣帝子。在位十六年。寿四十三。班彪赞曰。臣外祖兄弟为元帝侍中。语臣曰。元帝多材艺善书史。少而好儒。及即位征用儒生。委之以政。上牵制文义。优游不断。帝宽弘尽下出于恭俭。号令温雅有古之风烈。竟宁元年五月崩　初元(五)永光(五)建昭(五)竟宁(一)。
成帝
骜。元帝太子。在位二十六年。寿四十五。建始元年封舅王崇为安成侯。赐谭商立根逢时爵关内侯。王氏专政。五侯骄奢并作威福。永始元年封王莽为新都侯。绥和元年十一月。大司马王根荐莽自代莽为大司马。时年二十八。莽折节散财交士以立名誉。绥和二年三月帝崩　建始(四)河平(四)阳朔(四)鸿嘉(四)永始(四)元延(四)绥和(二)。
十八祖伽耶舍多大士　摩提国人也。姓郁头蓝。父天盖。母方圣娠。凡七日而诞。童时持鉴出游。遇难提得度。行化至大月氏国至一婆罗门舍。舍主鸠摩罗多年三十学梵志。适见祖问曰。是何徒众。祖曰。是佛弟子。彼闻佛号心神竦然。即时闭户。祖良久扣其门。罗多应曰。此舍无人祖曰答无者谁。罗多闻语知是异人。据开门延接。祖指其舍檐之下犬宿之处为罗多曰。汝父埋金于此今为犬以守之。遂掘地果得金。乃发宿命智。投诚出家。祖度之授具已。祖以法眼付之。偈曰。有种有心地。因缘得发萌。于缘不相碍。当生生不生。祖付法已。踊身虚空现十八变化火自焚。众以舍利起塔供养。当此前汉成帝之世也(正宗记)。
哀帝
欣。元帝孙。成帝弟。定陶共王之子。在位六年。寿二十五。帝屡诛大臣。欲强主威。王莽辞以病免。帝崩无嗣。元后召王莽为大司马。迎中山王衎而立之　建平(四)元寿(二)。
平帝
衎。元帝孙。中山王箕之子。在位五年。即帝位年九岁。太后临朝。大司马王莽秉政。元始元年赐莽号安汉公。四年夏加安汉公为宰衡。五年夏五月策命安汉公莽。以九锡摄行天子事。十冬二月。莽因腊日上椒酒。置毒酒中。帝有疾。莽诈作策请命于泰畤。愿以身代藏策金縢置于殿前。敕诸公莫敢言。丙午帝崩。寿十四　元始(五)。
九锡　一车马　二衣服　三乐则　四朱户　五纳陛　六虎贲　七斧钺　八弓矢　九秬鬯
孺子婴
宣帝玄孙。年二岁立之。有司奏。武功长孟通浚井得白石。上圆下方。有丹书著石文曰。告安汉公莽为皇帝。符命之起自此始。大后怒而力不能沮莽。如周公故事称摄皇帝。吏民皆称臣。礼仪皆如天子。元年五月诏莽称假皇帝。以居摄三年。为初始元年。即真天子位。定有天下之号曰新。以是冬十二月为明一正月。商正也。时孺子未即皇帝位。玺藏长乐宫。及莽即帝位请玺。太后不肯授莽。莽使安阳侯舜谕旨以胁太后。太后出汉玺投之于地。策命孺子婴为定安公　初始元年戊辰王莽纂位。
右西汉十四君合二百十四年。
新室
王莽。字巨卿。元城人。孝元皇后弟王曼之子。既移汉祚。封太皇太后王氏曰新室文母。去汉号莽恃其诈慝烦民玩兵罪盈怨积。天下怒之起兵诛莽。汉兵推立刘玄为帝。三辅豪杰共杀莽。莽篡位十四年。三辅者京兆左冯翊(同州也)右扶风(凤翔府)建国(五)天凤(六)地皇(三)。
更始
刘姓。玄名。字圣公。舂陵戴侯曾孙。即位。以刘秀(光武)为司隶校尉。继立为萧王。赤眉入关立刘盆子。而更始亡。更始在位二年。后汉光武建武元年。诏封玄为淮阳王。
刘盆子
城阳景王章之后。王莽末。樊崇起兵于莒。崇卢其众与莽军相乱。皆朱其眉以相认破莽军。更始二年以盆子为天子。后汉建武三年降光武以盆子为赵王郎中。因病失目　右新室更始合一十六年。复为东汉。
癸未更始元年　○王莽灭　　梁王刘永据　睢阳称帝元年　　淮南王李宪据　九城称帝元年
甲申　更始二年　　刘永二年　　李宪二年
成公孙迷据成都称帝龙兴元年　　宁朔王隗嚣　据秦州　　乙酉东汉光武　建武元年
刘永三年　　李宪三年　　成　龙兴二年
隗嚣
刘永
梁王刘永。据睢阳称帝。东汉光武建武四年戊子刘[糸*干]元年。次年己丑汉灭之。
李宪
淮南王李宪。据九城称帝。至庚寅光武建武六年。汉灭之。
公孙述
据成都称帝。始甲申终于丙申。建武十二年汉灭之。
隗嚣
宁朔王隗嚣公孙述立之据秦州。始甲申终甲午。汉建武十年隗纯元年。光武灭之。
卢芳
据安定(今典元路泾州)号汉称帝。始乙酉年曰元年。东汉建武十六年降于光武。
彭宠
渔阳守。据檀蓟二州称燕王。始建武丁亥终建武五年己丑。光武灭之。
张步
齐王。东汉建武三年丁亥。刘永立之。建武五年己丑。光武灭之。
十九祖鸠摩罗多大士　大月氏国婆罗门子。既得法眼。至中天竺国。有大士名阇夜多。问曰。我家父母素信三宝。而常萦疾瘵。凡所营作皆不如意。而我邻家久为旃陀罗行。而身常勇健所作和合。彼何幸而我何辜。祖曰。何足疑乎。且善恶之报有三时焉。凡人但见仁夭暴寿逆吉义凶。便谓无因果虚罪福。殊不知影响相通。毫厘靡忒。纵经百千万劫亦不磨灭。佛说业通三世者。盖以前世所作善业而报在此生。此生苟为不善。则应在来世。故人有此生虽为善而不得其福者。前恶之报胜也。今世虽作恶而不受其殃者。前善之胜也。苟以今生非得福报复务为恶。而来世益堕恶趣也。苟以此世得其福报。复务为善。而来世益得善趣也。又前世为善。其德方半。而改志为恶。及此生也。先福而后祸。此生为恶。其事方半。而变行为善。及来世也。先祸而后福。今汝父与汝之邻。其善恶之应不以类至盖先业而致然也。岂可以一世求之耶。时阇夜多闻是语已。顿释所疑祖曰。汝虽以信三业。而未明业从惑生。惑因识有。识依不觉。不觉依心。心本清净。无生灭无造作。无报应无胜负。寂寂然灵灵然。汝若入此法门。可与诸佛同矣。一切善恶有为无为皆如梦幻。阇夜多承言领旨。即发宿慧恳求出家。既受具。祖曰。汝当绍行化迹。乃付法眼偈曰。性上本无生。为对求人说。于法既无得。何怀决不决。又云。此是妙音如来见性清净之句。汝宜传布后学。言讫即于座上以指爪[(牙*又)/(厂@力)]面如红莲华。出大光明照耀四众而入寂灭。阇夜多起塔供养。当此王莽新室之世也(正宗记)。
东汉(都洛阳。今河南府路)
·光武
·明帝
·章帝
·和帝
·殇帝
·安帝
·北乡侯
·顺帝
·冲帝
·质帝
·桓帝
·灵帝　　·献帝
世祖光武皇帝
讳秀。字文叔。南阳人。汉景帝七世孙。长沙定王发之后南顿令刘钦之子。癸未更始元年为偏将军行大司马事。甲申更始二年立之为萧王。击铜马贼。关西号为铜马帝。初光武兵起绿林山(今江陵路荆门荆州湖北道也。禹贡制州之域)。乙酉诸将议上尊号。帝不许者三。四军行到南平棘。诸将复固请之。耿纯进曰。不正号位。士大夫望绝散去难可复合。行至鄗(京兆也)。乃命有司设坛场于鄗南千秋亭五成陌。六月即皇帝位。改元建武。大赦。帝在位三十三年。寿六十二岁崩。帝以仁厚之德济英雄之志。即位十六年而天下为一。精勤为治。保全功臣。尊尚儒术。百姓又安。幸太学修文教。非警急不言军旅。聘隐逸以为不宾之臣　建武(三十一)中元(二)。
世尊释迦文佛　入灭至建武二十七年得一千载矣。
显宗明皇帝
讳庄。光武第四子。帝遵建武法度。后妃之家不使预政。临幸辟雍。养三老五更。至于羽林之士。悉通孝经。文教为盛。法令分明。永平三年图画中兴功臣。列二十八将于南宫云台。又益以王常李通窦融卓茂。合三十二人。独马援以椒房之亲不与焉。永平四年。东平王苍来朝。帝问。居家何者最乐。对曰为善最乐。帝叹曰。此言甚大可以保国二十八将者邓禹为首。次马成吴汉王梁贾复陈俊耿弇杜茂寇恂傅俊岑彭坚镡冯异王霸朱祐任光祭遵李忠景丹万修盖延邳肜铫期刘植耿纯臧宫马武刘隆　永平(十八)。
佛教流通东土之始　永平七年。帝梦金人长大项有日光。飞至殿庭。旦问群臣。太学闻人傅毅奏曰。周昭王时。西域有佛出世。其形长一丈六尺。而黄金色。陛下所梦将必是乎。博士王遵推周书异记佐之。帝遂遣中郎蔡愔博士秦景等一十八人。使西域求佛法。蔡愔等至天竺邻境月氏国。遇梵僧摄摩腾竺法兰二人奉佛经像来震旦(东土也)。遂同东还(永平十年至京)。摩腾入阙献经像。帝大悦馆于鸿胪寺。兰亦间行而后至。帝于城西雍门外别立一寺。腾兰居之。以白马驮经而来遂名白马寺。永平十四年。五岳道士费叔牙褚善信等忌之。斥言虚伪。腾兰白于帝曰。吾佛出世间。法水火不能坏请与方士验之。帝敕叔牙等。尽出所有奇经秘诀。与沙门所持来经像就焚之。正月十五日火作。而沙门诸经完然不烬。方士稽首钦服。帝益异之。由是腾兰习汉言。久之译四十二章经十地断结佛本生法海藏佛本行等五经。帝尝幸其寺。腾兰进曰。寺东何馆。帝曰昔有阜无因而起。夷之复然。夜有光怪。民呼为圣冢。因祀之疑洛阳神也。腾曰。按天竺金藏诠所志。阿育王藏如来舍利于天下。凡八万四千所。今支那震旦境中十有九处。此其一也。帝大惊。即日驾幸圣冢。而腾兰随往拜起。忽有圆光现冢上。三身现光中。侍卫呼万岁。帝喜曰。不遇二大士。安知上圣遗祐哉。诏塔其上受制度于腾兰。塔成九层。高二百尺。明年光又现。有金色手出塔顶尺许。如琉璃中见。天香郁然。帝驾幸拜瞻。光随步武旋绕。自午及申而灭。于时皇弟楚王英喜为浮图斋戒。尝奉缣赎缱。帝还之以助伊蒲塞桑门之盛馔(见汉书并费长房三宝纪)。永平十六年摄摩腾示寂。竺法兰自译经五部凡十三卷。帝在位十八年。寿四十八岁。永平十八年八月帝崩(本纪)。
二十祖阇夜多大士　中天竺国人也。既得法。行化至罗阅城。彼有辩论之师婆修盘头。常一食不卧。六时礼佛。清净无欲。祖欲度之。言以激之。盘头发无漏智。忆念七劫前生安乐国。年垂老行当证果。见大光明菩萨。以策杖靠壁。礼拜菩萨。不知策杖倚拖画壁佛面。成大我慢。遂失二果。今获见师。愿垂慈诲。祖即告曰。汝久积德本。当继吾宗。听吾偈曰。言下合无生。同于法界性。若能如是解。通达事理竟。祖付法已倒立奄然而寂。阇维舍利建塔。当此后汉明帝之世也(正宗记)。
肃宗章帝
烜。明帝太子。务从宽厚。除惨酷之科。深元元之爱。著胎养之令。尽心孝道。平徭简赋。人赖其庆。在位十三年寿三十三。元和二年春正月。诏曰。令云民有产子者。复勿算三岁。今诸怀妊者赐胎养谷人三斛。复其夫勿算一岁。著以为令。乙丑帝耕于定陶。进幸鲁祠孔子于阙里。及七十二弟子。作六代之乐。大会孔氏男子二十以上者六十二人。帝谓孔僖曰。今日之会。宁于卿宗有光荣乎。对曰。臣闻明王圣主莫不尊师贵道。今陛下亲屈万乘。辱临敞里。此乃崇礼先师。增辉圣德。至于光荣非所敢承。帝大笑曰。非圣者子孙焉有斯言乎。拜僖郎中(汉书)　建初(八)元和(二)章和(二)。
和帝
肇。章帝第四子。在位十七年。寿二十七。窦太后临朝。以兄宪为侍中。永元四年。窦氏父子兄弟充满朝廷专权。帝以中常侍郑众定议诛宪。宦官用权自此而始(汉书)　永元(十六)元兴(一)。
殇帝
隆。和帝少子。元兴元年十二月生。始百日和帝崩。帝即位。邓太后临朝。邓骘为车骑将军。改元延平。八月帝崩。太后迎清河王庆之子祐为和帝嗣。即皇帝位　延平(一)。
恭宗安帝
祐。在位十九年。太后临朝。建光元年三月。皇太后邓氏崩。凡邓氏皆免官归故里骘自杀。帝始亲政事。宦者江京樊丰等。及乳母王圣与阎后妄造虚无。构谗太子。九月废皇太子保为济阴王。延光四年三月帝崩。寿三十二岁　永初(七)元初(六)永宁(一)建光(一)延光(四)。
二十一祖婆修盘头大士　罗阅国人也。姓毗舍佉。父光盖。母严一年十一礼光度罗汉。出家受戒。寻遇阇夜多大士。激发大慧。乃得付法。行化至那提国。彼国王名当自在。王有次子名摩拏罗。王舍出家。祖曰。善哉大王。能舍其子。即与授具。付法偈曰。泡幻同无碍。如何不了悟。达法在其中。非今亦非古。祖付法已。踊身高半由旬。屹然而住。四众瞻仰。虔请复座跏趺而逝。荼毗得舍利建塔。当此后汉安帝之世也(正宗记)。
北乡侯
懿济北惠王之子。延光四年三月。安帝后阎氏立之。后临朝。十月北乡侯薨。十一月中常侍孙程王康等十九人斩江京等。迎济阴王保即皇帝位。时年十二。
顺帝
保。安帝太子。既即位。遣侍御史持节。收阎显及其弟耀晏诛之。迁大后离宫。封孙程等皆为列侯。是为十九侯。立皇后梁氏。在位十九年。寿三十岁　永建(六)阳嘉(四)永和(六)汉安(二)建康(一)。
正一道教　永和六年。四川西道成都路崇庆州鹤鸣山有士曰张道陵。自号天师。造符水醮箓之术。著道书二十四卷。百姓求其道咸归焉。道陵死传之子衡。衡死传之子鲁盛行于世。道家醮祷宗此。而始传嗣及今。天下宗仰。是曰正一教焉。
冲帝
炳。顺帝子。建康元年八月即帝位。太后梁氏临朝。永嘉元年正月崩。在位一年。寿三岁　永嘉(一)。
质帝
缵。章帝玄孙。初冲帝崩。梁太后征清河王蒜及渤海孝王鸿之子缵。皆至京师。清河王年二十余。为人严重。动止有法。太尉李固欲立之。大将军梁冀不从。与太后谋罢蒜归国立帝。年八岁。帝聪慧目冀曰。此跋扈将军也。冀恶之。夏六月冀使左右置毒煮饼进之。帝苦烦甚崩。在位一年。寿九岁　本初(一)。
桓帝
志。章帝曾孙。年十五。太后犹临朝政。立皇后梁氏。太后之妹也。帝在位二十一年。寿三十六。和平元年正月。太后诏归政于帝。二月太后崩。延熹二年梁冀秉政几二十年。威行内外。天子拱手常不平。呼中常侍单超徐璜黄门令具瑗(即具独坐)小黄门史左悺唐衡。定议诛冀。悉收梁氏。百姓莫不称庆。封单超徐璜等五人为县侯世谓之五侯也。建和(三)和平(一)元嘉(二)永兴(二)永寿(三)延熹(九)永康(一)。
建和二年。西域月氏国沙门支娄迦谶亦名文谶至洛阳。译佛经凡二十一部计六十三卷。
永兴二年。帝铸黄金浮图老子像。覆以百宝盖。宫中身奉祀之。世人以金银作佛像。自此而始也(三宝纪)。
二十二祖摩拏罗大士　那提国常自在王之子。年三十遇婆修大士出家传法。至西印度。彼国王名得度。瞿昙种族。于佛乘勤行精进。一日行道处见一小塔。高一尺四寸。其色青玄。众莫能举。王即大会梵行禅观咒术三众。问塔所因。众莫能辩祖为王曰。此塔阿育王所造佛舍利塔也。四面示相。前则尸毗王割股饲鹰救鸽。后则慈力王[剜-夗+死]身然灯。左则萨埵太子投崖饲虎。右则月光王捐舍宝首。四面皆是释迦世尊宿世修道之迹。今王有缘故出现耳。言已举之。王说即传位太子。投祖出家。是为得度比丘。祖乃往月氏国。受彼王宝印并尊者鹤勒那供养。鹤勒那问祖曰。我有何缘鹤众随我。祖曰。汝昔尝为比丘赴会龙宫。汝弟子众咸欲随从。汝观五百众中。无有一人堪受妙供。时诸子曰。师常说法。于食等者于法亦等。今既不然。何圣之有。时汝即令其众赴会。是诸弟子福薄德微。堕于羽族。然已五劫。今乃转受鹤身。曰以何方便令彼解脱。祖曰。我有无上法宝。汝当听受化未来际。而说偈曰。心随万境转转处实能幽。随流认得性。无喜亦无忧。时诸鹤众闻偈。飞鸣而去。祖跏趺寂然奄化。鹤勒那与宝印王阇维之。敛舍利起塔供养。当此后汉桓帝之世也(正宗记)。
灵帝
宏。章帝玄孙。河间孝王曾孙也。年十二。窦太后立之。陈蕃多力焉帝乳母赵娆(音袅)及诸女。尚书中常侍曹节王甫等谄事太后。浊乱四方。帝在位二十二年。寿三十四崩　建宁(四)熹平(六)光和(六)中平(六)。
光和三年。帝遣中使。洛阳佛塔寺饭诸沙门。悬缯烧香。散华然灯(三宝纪)。
江淮寺塔之始　安息国沙门安清。字世高。本世子当嗣位。让之叔父出家。桓帝建和二年至洛阳。译佛经二十九部凡一百七十六卷。至是建宁四年。因附舟浮游至庐山[邱-丘+共](音恭)亭庙。神灵其能分风送往来之舟会舣舟奉牲请福。神降语曰。舟有沙门可与来。高至。神曰。吾昔与子俱出家学道。吾好施然而多嗔报形极丑。家此湖千里皆所辖。旦夕且死必入地狱。我有缣段绢杂宝物。可为立法营塔。使我生善处。因泣下。高许之。高
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:34:00-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>