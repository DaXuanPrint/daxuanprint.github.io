<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,目录,郡侯杨公请启,副府刘公请启,阖郡众绅衿请启,阖郡四众等请启,阖郡绅衿士庶等请启(代理方广禅院),卷之一,卷之二,卷之三,卷之四,卷之五,后录,竺峰敏禅师语录全文在线阅读,竺峰敏禅师语录全文在线下载,大玄古籍书库">
<meta name="description" content="六卷后录一卷，清幻敏说，性钜、性湛、性珩、性济等编，至善序，卷六杜臻序，有塔铭、行状。南岳下第三十世，嗣庆忠机。依驹本增入并印。序，请启，卷一上堂，卷二上堂小参示众茶话，卷三机缘佛事问答法语，卷四诗颂歌赞，卷五书问联芳杂述卷六住浙江嘉兴府楞严禅寺语录。_竺峰敏禅师语录_全文在线阅读_竺峰敏禅师语录_全文在线下载_大玄古籍书库">
<title>竺峰敏禅师语录_竺峰幻敏_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">竺峰敏禅师语录</span> <br/>
          作者： <span class="inputVal" id="bkauthor">竺峰幻敏</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]83755</span> <br/>
          说明： <span class="inputVal" id="bkdec">六卷后录一卷，清幻敏说，性钜、性湛、性珩、性济等编，至善序，卷六杜臻序，有塔铭、行状。南岳下第三十世，嗣庆忠机。依驹本增入并印。序，请启，卷一上堂，卷二上堂小参示众茶话，卷三机缘佛事问答法语，卷四诗颂歌赞，卷五书问联芳杂述卷六住浙江嘉兴府楞严禅寺语录。</span> <br/>
          封面： <span class="inputVal" id="bkimg">Z_3226.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]竺峰敏禅师语录
[book_author]竺峰幻敏
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]83755
[book_dec]六卷后录一卷，清幻敏说，性钜、性湛、性珩、性济等编，至善序，卷六杜臻序，有塔铭、行状。南岳下第三十世，嗣庆忠机。依驹本增入并印。序，请启，卷一上堂，卷二上堂小参示众茶话，卷三机缘佛事问答法语，卷四诗颂歌赞，卷五书问联芳杂述卷六住浙江嘉兴府楞严禅寺语录。
[book_img]Z_3226.jpg


[book_title]序
嘉兴大藏经　竺峰敏禅师语录
竺峰敏禅师语录序
西蜀自大隋、南堂、昭觉、楚山之后，山川寥落，殆将百年。俄有亚圣大人蔪然出于巴西汶水间，即吹万师翁。翁少游村落，获《大慧杲禅师录》，读之，叹曰：“此苦海之宝筏、照夜之明炬也。恨生非其时，与此老游焉。”遂造朝阳，谒联池禅师，扣出世法久之。循其源，池盖杲十三世之的孙而铁牛远之高弟也。因请益不用音声语话，未契心要，庵于郡之佛子山。三周寒暑，再见池于朝阳，拜而问曰：“毕竟如何现出？”池以手掩翁口，豁然大悟。乃嘱曰：“禅林下衰，宗教异矣。唯子可起临济之仆，子其勉诸。”遂遍游海内。当万历戊午间，翁乃一杖南来，开法于衡之湖东。未几退院，欲投老西山，将为终焉之计。舟次浯江，会御史钟冲田公，见而礼之，退谓乡先生曰：“吾阅人多矣，万师真僧中龙也。”遂勉留。建刹，于郡城之北开法焉，四方之学侣川输云委，宗风由是而兴。越二十年翁化，云郡绅士以庆忠师聚云家嗣请继住持。不逾年，应平都之请。又明年，转吟翁东明。所至法席更易，道大显著，王臣贵人愿见而不获者，方之聚云犹盛焉。从其游者诜诜辈出，棋布名山，虽古积翠云庵莫能过之。而其伯仲之秀拔者，乃复有治平敏公禅师焉。师自驱乌时，与予同学于庆忠之门。予以齿先、法先，师则以兄事予，故予以弟亲之。当夫龆龀之间，聆其言辞，便尔超卓。苟非自性宗通、见道晓然，安能吞吐六合者哉？又十年，予游东吴，南穷会稽、浩然，休于别山之下。庆忘老人以信衣专东明、高峰二师，授予是年开法长龙。秋九月，老人坐化。郡人士并耆硕之先辈者，以治平之席未可空旷，轮师继之。明春，衲子竞传新开法语。来详味，其提唱宗脉雷砰电射，投卷叹曰：“吾弟妙年之作，置之风穴、雪窦间，未知雌雄，矧而更十年？十年之外，又未知何如。”有师如此，宁畏法道寂寥哉？呜呼！聚云起佛日之道于凋零之秋，庆忠又大振于天下。诸先辈播而光烈之，师能抚而守之，可谓集诸老之大成者，安得不为法门之厚望哉？
时
康熙辛亥中秋之吉晴川愚兄至善撰

[book_title]目录
目录序请启卷一上堂卷二上堂小参示众茶话卷三机缘佛事问答法语卷四诗颂歌赞卷五书问联芳杂述卷六住浙江嘉兴府楞严禅寺语录

[book_title]郡侯杨公请启
优以赤帜竖，临江盛矣，曹源永润；法席开，巴国俨然，鹫岭长存。振狮音已有年，六通圆彻；驾车牛于无尽，四众咸依。恭惟竺翁大和尚不违本誓，应运阎浮，祖印高提，大阐五宗之旨；慈心广运，频施六度之仁。诚哉！世出世间之能人。卓尔！双径聚云之克胄。(藩)等虽刀宦海，恒为国命以奔劳，幸莅云根，且得民心而趋善，金汤有自，莫透玄要之关，敬启无缘，敢亲棒喝之益，率民渴仰，伫候雷音，临启曷胜欢忭之至。
法弟杨国藩　汪允吉　贺　勋　黄　华
程　鼎等顿首

[book_title]副府刘公请启
伏以白马西来，已成文字之案；一苇东渡，遂开棒喝之宗。悟彻飞鸢，提醒处扭转鼻孔；妙演真谛，亲切时点动石头。欲扫一切野狐，请推无上法宝。恭惟竺翁大和尚，派演临济，光启庆忠，缔造经营，肯构肯堂，辉鹿苑语言法象，即心即佛胜柳溪；注法雨于不二门中，覆慈云于大千界内；飞锡二载，到处金鳌下钓丝；柸渡一朝，依旧鸳鸯留绣带。(彪)等敬诹如来成道之日，奉为祗圆结制之期。雪意横窗，岭上梅花初漏白；霜威动地，阶前刍草尚留青。伏愿慈航普渡，花雨高飞，竖指天龙，说不尽一生受用，擎拳大藏，悉从此百棒皈依，则觉海长通，合老少智愚，各证面目，优钵焕彩，举山川日月，咸昭盛化休光矣！(彪)等临启，曷胜依皈，谨启。
法弟刘　彪　黄世捷　张正茂　向　斌
陈奕世同顿首

[book_title]阖郡众绅衿请启
伏以灯派分来，久瞻翠屏山色；法幢拥处，岂同白社风流？有着即非，无因不在，恭惟竺翁大和尚，大慧远孙，庆忠嫡子：阐宗旨于若存若亡，独著苦心；开祖刹于为创为守，洪坚愿力。况兹临江之地，夙荷指南；若乃治平之区，实为祖院。孤塔高耸，语言文字，尚留铁道人清风；众卉争妍，诗酒豪家，尤颂白香山遗迹。重荣衰柳，讵非人杰地灵；大振宗风，倍仰孙谋祖德。等自惭钝根，莫聆上乘云山旧雨，欲觅无从木樨新香，愿闻谁指用是，拂彼松阴，整此法席，黑地窥明月，凭公指头，青州大布衫，在谁身子？四众望切，茫茫大海不知何处有慈航；三径未荒，寂寂门庭应于个中宣祖意。鸡犬迎故主，欲笑欲歌；草木沾新香，生荣生艳。伏愿香树常森，金城永峙，浮杯以渡，不愁鬼哭山空；方丈既归，依然父堂子构；认佛将心心即佛，随缘不变变随缘；则山髻浮青，再现皈依之路；而村墟簇绣，咸生欢喜之心矣。等临启翘企，不胜顶礼。
法弟子黄　　　黄　炜　周　镐
同阖郡绅衿四众等顿首拜

[book_title]阖郡四众等请启
伏以派衍无疆，一滴曹源泓字水；薪传不烬，千株大树荫屏山；法席新开于治平，道脉亲承乎方丈；源流有自，继述无差。恭惟竺翁大和尚岷峨钟秀，滟滪发祥；出本非常，马簸箕今朝又见；生原不偶，勤巴子此日再来；为临济嗣法之远孙，乃庆忠入室之真子；髫年祝发，巾瓶提挈多时；记室操觚，墨砚研磨已久；如瓶注水，承当处不论有言无言；似芥投针，应机时岂云或出或入？允宜光前而裕后，所应绍祖以承宗；付嘱匪自而今，担荷已曾在昔；值兹老人退席之后，正乃大师主法之时；公道可凭，咸推尊而不二；主张有定，实阴隙于无他。伏愿猊座高登，狮音大吼，为玄为要，一番戈甲，重新立主立宾，随处设施称异，永传聚云之血脉，长光双径之门庭，法雨频滋，宗风大展。(庆)等无任踊跃，欢忭之至。
法弟子罗灯庆　王灯用　郭灯道　彭灯澄
苟灯祥　何灯黎　吴灯皓　郭灯导
吴灯昆　张灯皎
衣末满德　　净禄　　慧坚　　慧深
慧能　　慧全同顿首

[book_title]阖郡绅衿士庶等请启(代理方广禅院)
伏以杯渡江上，曾开西国之宗；飞锡峰头，尚启东林之寺。况此临江之盛刹，旧衍法派于隆昌；一线孤悬，直溯西来印证；群情共仰，莫不北面皈依；人与天通，事从缘起。恭惟竺翁大和尚，道识九如，心通三昧；参宗旨于临济，掩关即是深山；创祗园于柳溪，随处皆成净土；缅兹东明古院，昔称佛日绀宫；胜国纶音，特敕招提之美；桑田沧海，久渺衣钵之传；苟非法栋支持，能保精蓝再盛。罗钰、允贞等夙钦道力，敬迓云軿；念此刹乃云根名胜之区，惟和尚有慈航普渡之愿；一肩两荷，瓶钵到处是生涯；五觉三皈，棒喝聆时皆龙象。伏愿　猊旄夙驾，麈拂遥临；鹿苑重新，亦是栴檀继迹；鸡林再造，挹兹青翠浮光；从此霜月钟声，尽人拈花之案；抑且樵歌牧唱，无非击竹之机。四众倾心，千秋奇遇。临启无任稽首翘望之至，谨启。
法弟子罗　钰　杜允贞　苟履端　刘大勋同
阖郡绅衿四众等同顿首拜

[book_title]卷之一
竺峰敏禅师语录卷之一
嗣法门人性(钜　湛)等编
住四川忠州敕建振宗禅寺
康熙戊申十月朔一日本郡文武缙绅士庶诸山耆宿四众等请师继席。
上堂拈疏云：“即此用，离此用，文彩全彰；离此用，即此用，点画不露。去此二途，合作么生？”喝一喝。维那宣启毕，师升座拈香云：“此瓣香，鹫岭密嘱传来，索诃亲承拈出，爇向炉中，敬祝：
当今皇帝万岁。阖国公卿、本郡文武、缙绅、士庶、檀越，伏愿元首明良，股肱昌茂，长为法海栋梁，永作擎天柱础。此瓣香，非三非一，即一即三，爇向炉中，奉为现前诸位和尚、剃发二位尊师、诸山耆宿、四众等，用酬训导，并谢匡扶。此瓣香，石峰院里植根、灵峰座下发药，而今焰露烟冲，爇向炉中，供养临济二十六世上铁下壁先师老和尚，用酬法乳之恩。”敛衣就座。维那白椎云：“法筵龙象众，当观第一义。”师云：“若论第一义，未举足时早已踏碎了也，未开口前早已华擘了也。那堪登曲录木露丑张乖？山僧自入者个社火场头，惟具一行铁脊骨、一个不变心。至于禅道佛法，毫无些子留滞胸中、填塞肚里。今日被檀越四众等无端举向人天众前，睁眼看着、张耳听着，毕竟道个甚么，以为承先启后底一句？”良久云：“溪头柳映千春茂，树里花飘万古香。”维那再白椎云：“谛观法王法，法王法如是。”师下座。
庆忠老人灵殖入塔。上堂：“一番景过一番新，梅绽香舒巧样呈。惟有者些浑四序，都卢无变亦无更。作么生是无变无更底道理？莫是宝塔重新、总持不动唤作无变无更得么？错。莫是舍利流辉、眼存青白唤作无变无更得么？错。莫是新长老摇唇鼓舌、重打葛藤，四众等法谊如故、道念恒存唤作无变无更得么？错。若会得者三错，堪报老人莫报之恩，可了老人未了之案。其或未然，再扬家丑一上。深愿弘慈无缝罅，乘时撇下铁榼　。惹得儿孙复效颦，道四拿三成话杷。”蓦竖拳云：“四四三三，七七八八。”
上堂举南泉和尚为马大师设斋问众云：“且道大师来么？”有道：“待有伴即来。”有道：“合取钵盂。”有道：“真堂前更下一分饭。”师云：“今日承众耆德亦为先老人周忌设斋，治平者里不必问去问来、添盐搭醋，但只因斋庆赞。”蓦竖拄杖云：“此是老人全提作用句。”横按拄杖云：“此是老人随机普应句。”靠拄杖云：“此是老人罢钓收纶句。此日一周已满，且道斩新条令一句又作么生？”喝一喝云：“虽然旧阁闲田地，一度赢来方始休。”复卓拄杖一下。
说戒。上堂拈香云：“此是戒，处处圆成观自在。”爇炉中云：“此是定，尘尘顿证毗卢印。”香烟四面拂云：“此是慧，一一从心皆三昧。三学圆恒沙，诸佛体同然。即今现前四众作么分解？”抚案云：“各人自扫门前雪，莫管他家屋上霜。”
佛诞。上堂，问：“净法界身，本无出没；大悲应念，示现受生。作么生是应现受生一句？”师云：“昔日牵犁，今朝拽钯。”进云：“年年此日，岁岁今朝。历历举扬，重重利益。即今应机利物一句请和尚道。”师云：“且喜同参共赞扬。”进云：“恁么则人人共沾法利，个个悉睹慈光。”师云：“龙得水时添意气，虎逢山色长威狞。”乃云：“指天指地何太忙，周行七步忒惆怅。只缘一点轻逗露，今古遗流作话扬。须知话里有玄机，燕语莺声唤不齐。唤不齐，令转移，顺风吹，逆风吹。流水不腐枢不蠹，日轮香象自依依。斯乃阖郡檀越乘兹圣诞庆贺升平，启请山僧代为表扬，毕竟表扬一句作么生道？”良久云：“佛日皇风钦永固，刹尘界海乐唐虞。”
佛成道日，师掩关，文武官绅请，上堂，问：“动静不关情，此是道人真实句。如何是动静不关情？”师以拄杖卓一卓。进云：“如何是真实句？”师云：“渡江拾得几文钱。”乃云：“年来不欲施慧智，舌头早已挂于壁。木石土块发神机，拖泥带水间游戏。刚拟憩息暂停枢，又被词林相勉逼。轰动阖郡文武，悉檀一时雾涌云兴骤集。到者里，一点明星是瞒顸，万道文光射紫极。启我登此曲录床，开口令人成笑具。非醒醒，非寂寂。强中强，吉中吉。僧金吒，波罗密。”良久云：“揭谛揭谛，孙宾暂且收铺。”
上堂：“祖师心印，壮似铁牛之机，去即印住，住即印破。不去不住又作么生？所以道，万法本闲，惟人自闹；闹者任闹，我国晏然。山僧年来隐静天台，只见天台风景，牧唱樵歌，山鸣谷应，闲观流水，静听松涛，于不睹不闻边少露风规。今日复归治平，风景如旧，禅室依然，四众云臻，人天交庆，复于无声无臭里略通消息。恁么告报，且道住城廓、居山林还有优劣也无？”良久云：“绣带鸳鸯留得在，金针知落阿谁边？”复举东坡居士参佛印禅师，印曰：“此间无学士坐处。”士曰：“暂借和尚四大作禅床。”印曰：“老僧有一问，如答得，即借坐；如或不能，输下玉带。”士曰：“请问来。”印曰：“四大本空，五蕴非有。向甚么处坐？”士无对，遂留取玉带，永镇山门。师云：“苏公可谓有心无胆，印老却也特甚张乖。今日护法诸绅士若向治平借坐，山僧即便两手交付。因甚恁般快可？为应苍生霖雨望，人人夺得锦标还。”
上堂，僧问：“钟未鸣，鼓未响，和尚向甚么处去来？”师云：“东家有西家有。”进云：“如何是祖师西来的的大意？”师随声便喝云：“审。”问：“声色全彰即不问，只今一句又作么生？”师云：“屏山烟淡淡，字水月涓涓。”进云：“眉毛挂剑时如何？”师云：“默默闲闲语莫罄。”进云：“扭转舌根时如何？”师云：“磊磊落落画难齐。”僧礼拜。乃云：“一番雨过一番凉，一度逢斋一度饱。不向个里嘴都卢，却缘堂上生青草。报君知，晓不晓？昔日，庞公问马大师：‘不与万法为侣者是甚么人？’大师云：‘待汝一口吸尽西江水即向汝道。’大众，大师吸尽西江水，庞公深穷只到底。争似金刚妙应坚，明月清风安可比？安可比？”卓拄杖云：“萨多悉普吒摩尼杜噜哩。”
佛诞，镇台刘公装弥陀圣像成请，上堂拈拄杖云：“只者个，天得此以清，地得此以宁，王侯得此以贞，将相得此以佐　圣明，衲僧得此，符到奉行。”卓一卓云：“释迦老子来也。百万亿光明云、百万亿音乐云、百万亿吉祥宫殿云、百万亿缯彩幡盖云，所以道，昔曾处此菩提座，是故此处最吉祥。”复作接引势云：“无量寿降生也。将军身、宰官身，随心应现；现在世、未来世，在处圆成。作么生是圆成边事？长至日，一线添；地雷复，柳含烟。一气无私含有象，岭梅独自占魁先。兰芳桂馥竞时灿，松茂竹苞耐岁寒。三锡自尔邀天爵，五福荣臻益寿延。恁么告报，设有个旁不甘的出来道：‘兹乃镇台刘公表圆功德、庆祝佛诞，为甚么露出如许葛藤？’山僧但向道：‘唯有衲僧浑四序，随缘普化一声雷。’”喝一喝。
腊八，说戒上堂，竖拂子云：“只者些子万应灵丹，阿谁无分？总为不了目前，因之种类各别。故我大觉世尊于雪山午夜叹曰：‘奇哉奇哉！一切众生具有如来智慧德相。皆因妄想执着而不证得。’所以，法华会上献珠，记八岁龙女；涅槃会中掷刀，可千数屠儿。人人鼻孔辽天，个个脚跟着地。”以拂子一拂云：“村歌社舞随时乐，畦田水口自分明。”
郡侯刘公建兰盆会请，上堂竖拂子云：“此是郡侯刘公一片和济弘仁。”拂一拂云：“此是众善信一段报本勤恳。”放下拂子云：“治平且自因斋庆赞，龙象腾腾，水云楚楚，一轮红日正当午。满盆和乐任饱餐，一派清音信欢舞。五四三，三四五，返魂香，涂毒鼓。”喝一喝云：“甜瓜彻蒂甜，苦瓠连根苦。”
上堂：“九十春光刚已过，欣逢初夏日偏长。拟为得遂翛然志，无端依旧为人忙。且道毕竟为着谁忙？”喝一喝云：“剑为不平离宝匣，药因救病出金瓶。”
佛诞上堂：“毗岚园里曾现瑞，今古流传话不休。岂是儿孙轻播弄，事到头来不自由。”蓦竖拂子云：“只这些子，目今一会，若男若女，乃真乃俗，各各圆成，各各具足。那里是具足处？”良久云：“情因款洽情无限，话到投机话转长。”
义卿陈居士表圆功德请上堂问：“治平重建，法席初开。且道即今有何言句为人？”师云：“堂前灯演月，岭上树吟龙。”进云：“此是为人一句，且道最上宗乘事若何？”师云：“的的问，的的答，信口随声阿喇喇。”进云：“年年正月半，家家灯灿烂。且道是神通妙用？是法尔如然？”师云：“还见月轮么？”进云：“昔日聚云三关，今请和尚答出。如何是脚掌掉后句？”师云：“适出方丈忘却了也。”“如何是鼻孔朝天句？”师云：“眉棱书七字。”“如何是脑后具眼句？”师云：“足底涌红轮。”进云：“三关已蒙师指示，义卿善士若何酬？”师云：“指上南山秀，袖里东海宽。”乃云：“第一义，难窥觑，棒打石人头曝曝。论实事是何事聻？古德云：‘十五日已前水涨船高，十五日已后泥多佛大，正当十五日，东海鲤鱼打一棒雨似盆倾，秪得三千大千世界悉皆欢喜。’治平今则不然，十五日已前，火树高悬，午夜银花，灿烂中天；十五日已后，露地泥牛征歌舞，空中石虎泛波涛；正当十五日，的的与历历，一文大光钱买得个油糍，合众饱齁齁，圆满波罗密。且道庆余福远一句又作么生？”以拄杖画○云：“百万亿座世界花，阿谁不在花光里？”卓一卓。
佛诞。上堂：“昔日云门意气粗，欲将冷棒击真如。谁知话说难收拾，今古人传不丈夫。个中更有具丈夫气概者么？”良久复举庆忠老人云：“世尊初生，一手指天，一手指地，张乖太甚；周行七步，目顾四方，着忙太甚；云门要一棒打杀，不平太甚；山僧举向人天众前，扬恶太甚。”师云：“者般说话虽是就下平高，未免顶门着刺。治平则不然，父为子隐，子为父隐，直在其中矣。且道其中底又作么生？”以拄杖画○相云：“稽首皈依净妙圆，千丈化身曾庇荫。”
中元上堂问：“年年七月半，户户重打算。夜来烧纸钱，白昼献斋馔。此是在家报本底道理。今日和尚分中又当如何？”师云：“唯斯一滴水，四海润群灵。”进云：“现前文武四众庆贺中元，各各三世宗亲，即今如何得超度去？”师云：“香烟飞白鹤，烛影闪金龙。”进云：“此是利益过去一句，现在一句又作么生？”师便喝，进云：“即今有个本无生死亦无去来底人，座上还见么？”师云：“既无背面，岂用安排？”问：“心佛众生，三无差别。无差别法作么举扬？”师云：“祗园林下月横秋。”进云：“我人寿者，四相皆空。四空相中作么提唱？”师云：“吒腻峰头都哆唎。”进云：“行住坐卧，范圣围贤。四威仪中作么行履？”师云：“一坐楼台六处窗。”进云：“差别仪相蒙指策，幽显齐资法若何？”师云：“不因前举似，后话也难圆。”进云：“即今盂兰会启，郡主金汤、交互激扬一句作么生道？”师云：“话头既举，注脚分明。”进云：“恁么则仁风善政垂千古，法雨瓶倾洒万民。”师云：“秋深众宝登，庆余千佛记。”乃云：“第一义，没遮拦，星在秤兮不在盘。提挈群灵唯赤手，点惺枯骨有金丹。”以拄杖画[○@人]相云：“此是觉法自性性意生身。于斯荐得，匪特天地泰济、水火泽孚，文经武纬荣三锡，士民商贾庆九如。”复画[○@、]相云：“此是三昧乐正受意生身。于斯荐得，岂但冥阳普滋、真俗均注，和罗香消浑饥寒，漏尽娑婆亲故步。”复画[十○]相云：“此是种类遍现无行作意生身。于斯荐得，直下倒驾无首龙，横跨不咥虎。溪山不换傲王侯，云月无拘迭宾主。既尔恁么应时纳祐一句又作么生？”复画○相云：“金瓯允覆晶灯彻，冰镜腾辉玉露浓。”
佛诞上堂举：“外道问：‘世尊，不问有言，不问无言。’世尊良久，外道赞叹云：‘世尊大慈大悲，开我迷云，令我得入。’作礼而去。阿难白世尊云：‘外道见何道理，便恁么去？’世尊曰：‘如世良马，见鞭影而行。’古德颂云：‘机轮曾未转，转必两头走。明镜忽临台，当下分妍丑。妍丑分兮迷云开，慈门何处惹尘埃？因思良马追鞭影，千里神驹唤不回。唤得回。’本是无孔笛，何用楚歌吹？且道是重宣佛德、庆祝圣诞耶？还是表达众诚、协应时节耶？”良久云：“檐声不断前旬雨，电影常连后夜雷。”喝一喝。
弇井众善信建万佛会请上堂问：“年逢正月半，灯光处处灿。瑞气绕琼宫，白鹿衔泉献。未审是万佛俱临？是天官降诞？”师云：“鹿溪水映玉，凤岭石留云。”进云：“人天聚会，四众云臻，且道有何法要指示？”师云：“杖头有眼明如日。”进云：“有恒禅德诱众檀建胜会，和尚如何利益檀那？”师云：“水中盐味别，色里胶青莹。”乃画[○/(○○)]相云：“三阳泰，品物亨。柳条舒嫩色，梅萼吐青英。灯火时方胜，芝兰雅自馨。报恩恩普报，锡福福骈臻。千祥频至止，万佛悉云临。惟有拄杖迥然别，出入收放任纵横。动应住，坐应行，一颗摩尼衣下亲。在在常具足，法法总圆成。”复举文殊思业禅师少为屠宰，一日戮猪次，洞彻心源，遂述偈曰：“昨日夜叉心，今朝菩萨面。菩萨与夜叉，不隔一条线。”师云：“只者不隔二字，从上圣贤、千佛万佛，由斯而转大法轮，由斯而成等正觉。即今一会，若文若武、乃真乃俗，莫不由斯从心自在。”画○相云：“一轮重应乾坤朗，大地山河总是春。”
佛诞上堂问：“昔日世尊初生时道个‘天上天下惟吾独尊’，那里是他独尊处？”师云：“明破即不堪。”进云：“既是独尊，因甚云门要一棒打杀？”师云：“山僧拄杖子未曾恶发。”问：“‘不问有言、不问无言’，和尚作么打当？”师云：“花族族，锦族族。”进云：“佛未出世时且道是那个降诞？”师云：“南地田兮北地陆。”进云：“且喜当年此日，此日当年。”师云：“者句道得恰。”乃云：“云从龙，风从虎，圣人出而万物睹。睹个甚么？睹云兴，睹鹤舞，睹满座文质彬彬，睹阖会象龙楚楚，睹山水之悠悠，睹星恒之　　，睹在在慧炬长明，睹人人寿算莫数。逆数，顺数，数到治平院里，主中自有宾，宾中自有主，宾主混融时，的的箭后路。”复举老宿拈拄杖示众云：“古人到者里因甚不肯住？”众无语，自代云：“为他途路不得力。”复云：“毕竟如何？”又自代云：“楖栗横担不顾人，直入千峰万峰去。”师云：“者汉虽然就势抽身，未免锋铓忒露。治平则不然。”蓦竖拄杖云：“杖头奉重已多年，拨着南边动北边。一扑只教三跳网，大千沙界一毫端。”卓一卓云：“关。”
中元上堂问：“越祖超宗即不问，如何是庆贺中元句？”师云：“露滴芙蓉湿，风吹菡萏香。”“如何是众姓报本追宗句？”师云：“莲开九品，光迓三菩。”进云：“众生遇此日，眉棱俱打失，世尊称为欢喜。且道佛又是甚么心行？”师云：“还识佛面么？”进云：“佛与众生无二，因甚又有差别？”师云：“且退且听。”乃云：“秋旭忒阳晖，群灵思溥泽。良哉傅大士，在在寻弥勒。弥勒真弥勒，分身千百亿。时时度时人，时人不自识。那里是分身济度处？十缠融十智，十使应十通。十轮厮养卒，十地客作工。无厌斯饱满，胜热悉淘溶。满目青黄凭荐取，一人行健万事丰。且道因斋庆赞又作么生？”良久云：“菩提果熟珠光灿，泡影云开觉树新。”
师诞说戒兼李公子启名，上堂竖拄杖云：“山僧行年五十七，龙虎水云今会聚。拄杖非是我同年，拂子予方长一岁。百千万亿数旋元，七八五十更增一。索我毗尼福田开，从予宗谱寿禄裕。百宝摩尼一颗珠，非俗非真非圣谛。赤手夺得锦标还，有意气时添意气。”乃举：“乾峰上堂云：‘举一不得举二，放过一着，落在第二。’云门出众云：‘昨日有人从天台来，却往径山去。’峰云：‘典座明日不得普请。’看来二老一个深设陷坑、一个直透重围，虽然不露锋铓，未免掠虚话堕。争如治平今日百般俱举，万缘乐利，饱柴饱水，斋备茶备，启名底五福骈臻，求戒底三学圆具。既尔如斯，且道阿腻吒天今日几人作舞？电卷星驰休拟议，德山临济喝如雷。咄！”
佛成道，映、悟二上座请，上堂。问：“世界未成，佛未出世，毕竟是谁成道？”师云：“庭前风拂拂，寺后竹参参。”进云：“即今悟、映二师建设胜会、迎请升座，还是因斋庆赞？是普利群生？”师云：“日轮正卓午。”进云：“殿阁重修，功德圆满。人天聚会，凡圣同居。且道表圆一句又作么生？”师云：“云淡月涓涓。”进云：“即今荐拔两谛宗亲作么生得超度去？”师云：“莲花深夜一枝开。”进云：“恁么则四恩已报，三有均资。承先启后一句作么生？”师云：“三三如九。”进云：“存者均沾德泽，亡者获以超升。五家宗旨，乞垂方便。”师云：“逐一问将来。”进云：“如何是云门宗？”师云：“辣。”“如何是法眼宗？”师云：“达。”“如何是沩仰宗。”师云：“匣。”“如何是临济宗？”师云：“匝。”“如何是曹洞宗？”师云：“合。”“如何是君？”师云：“端拱无为。”“如何是臣？”师云：“赞勷治化。”“如何是臣向君？”师云：“丹心奉圣明。”“如何是君视臣？”师云：“金阙显诸伦。”“如何是君臣道合？”师云：“元首明良，股肱昌茂。”乃云：“嘉平出队陟山蓝，雾释云开宇宙宽。圣瑞匪唯敷万亿，应身奚啻显三千。明星十类迥超卓，道悟九幽彻本源。点缀华严净土境，一圆一切普周圆。作么生说个周圆边事？”乃举香严闲再参沩山，山问：“闻汝在百丈先师处问一答十、问十答百，此乃聪明识解。父母未生前道将一句来。”严竟不能答，将从前所习遍觅无对，遂乞山说破，山曰：“我若说破，汝翌日骂我去。”严乃曰：“画饼不能充饥。”遂奋志住庵。一日刈茅抛瓦击竹忽然大悟，遥礼沩山曰：“和尚大慈，恩逾父母。当时若说破，焉有今日？”遂述颂曰：“一击忘所知，更不假修持。动容扬古路，不堕悄然机。处处无踪迹，声色外威仪。诸方达道者，咸言上上机。”沩举似仰山，山曰：“须待某勘过。”问严曰：“闻汝有省，试道看。”严又颂曰：“昔年贫，未是贫，今朝贫，始是贫。昔日贫有卓锥地，今朝贫，锥也无。”仰曰：“如来禅许汝会，祖师禅未梦见在。”严又颂曰：“我有一机，瞬目视伊。若人不会，别唤沙弥。”仰曰：“且喜贤师弟会得祖师禅。”师云：“者话虽是从上师资敲激、手足唱酬，未免遭人检点。争如即今映、悟二上座，一味本分清操，百般方便接待；有为弗弃，无为不遗；生成恩、覆荫恩，一诚表答，归于明月清风；如来禅、祖师禅，信手拈来，指点苍松翠竹。者段素履行藏，且道与睹星悟道、击竹明心还有优劣也无？”良久云：“定光金地遥招手，智者江陵暗点头。”
黎贵之檀越就萧公祠建预修道场请上堂：“仲冬望旦晨，应请白衣阁。谈吐浑词锋，动止露头角。借座萧公祠，庙容何卓约。谛思此公因，咸向惠施获。正直复公平，慈仁与利乐。袭爵封侯王，应身证妙觉。人向此中修，各从个里作。一生陪百生，一着高千着。那里是倍增高超处？古德云：‘十五日已前水涨船高，十五日已后泥多佛大，正当十五日，面前迥壁立，更拟问如何，回头日又出。’日出后又作么生？一阳丁来复，梅开雪岭生香；七日见天心，谷暖桂兰灿秀。到这里，泥牛含笑，石女讴歌。虽是恁么人，始应恁么候。候即不问，谁是其人？萧君侯既彰前辄，黎善士今步后程。虽然圣凡杳隔，却也借庇威灵。且神威作么烜赫聻？”良久云：“宝幢飙颰光昭汉，韶铎铿鍧应紫宸。”
上堂举古德云：“二月阳春仲，山花任自开。丈中风扫地，天上月临台。露柱黄昏笑，灯笼晓夜哀。若问他家信，庚方向月歪。”师云：“治平则不然。二月旬初朔，心花叩我开。兰芳香已播，桂秀喜新培。追先迎五福，裕后植三台。若问他家姓，繁英郁郁来。恁么告报，与古人是同是别？若谓同，一溪杨柳一溪风；若谓别，千江有水千江月；也不别，也不同，泥钟石磬齐敲拍，青牛白马会心宗。”复卓拄杖：“瓶泻酬庭柏，云兴指涧松。”
说戒上堂：“雪山六载蒲萄露，少室九年壳漏攒。付与儿孙勤守护，一圆一切普周圆。摄善法戒，诸恶莫作；摄律仪戒，众善奉行；饶益有情戒，普度一切众生。诸恶莫作，由之瑟奚为于丘之门。众善奉行，升堂也未入于室也。普度一切众生，谩说翻觔斗，徒劳扑镜痕。虽然暂借东皇令，唤转春风暖上林。桃李芬芳争艳，丽象龙蹴踏长威狞。即今一会，优波离？肉身祖？高沙弥？斑斑济济。佛陀耶？达磨耶？僧伽耶？楚楚彬彬。且道斩新越例一句又作么生？”良久云：“条分缕析匪惊众，攫雾拏云可萃伦。”
举鉴堂上座秉拂兼嘱庆堂上座上堂：“三十余年泛钓舟，金鳞透网逐时收。而今破浪吞钩也，正令堂堂露尾头。尾即不问，如何是头？鉴上座务须钳锤毒辣，庆上座必欲手眼全周。全周一曲分明在，四海烟波任遨游。”
白应聘居士装地藏像成请上堂问：“今朝下元十五，堂中集众打鼓。迎请升座说法，石人跳出作舞。因甚石人作舞聻？”师云：“拄杖口似悬河，道个苏噜苏噜。”进云：“即今应聘檀越崇建绀殿、装塑金容，未审有何利益？”师云：“拾金原是窖金人。”进云：“圆满一句作么生？”师云：“如是作，如是受。”师乃竖拄杖云：“只者个，量难穷。小阳节届，大德攸宗。三元朗朗，九五重重。匪特解厄庆诞，实乃利济功隆。坤道允宜厚载，[乳-孚+牛]惠自尔舍弘。唯有衲僧意气别，一条拄杖活如龙。随操纵，任迎逢，凡圣从教立下风。脱却帽，卸却笼，随缘放旷任西东。不立有，不立空，熨斗煎茶铫不同。”举梁武帝问达磨初祖曰：“朕绍位已来，书经造像、建寺度僧，不可胜纪。且道有何功德？”祖曰：“实无功德。”帝曰：“以何无功德？”祖曰：“此是人天小果，有漏之因。如影随形，虽有非实。”帝曰：“如何是真功德？”祖曰：“净智妙圆，体自空寂。”师云：“如是功德，不以世求。检点将来，武帝恰似斗宝赛富，尽情搬出家珍。初祖却乃漆圆方竹杖，蒙却紫茸毡，致令佛心天子分疏不下。今日设有问应聘居士圆满功德毕竟有何所示？但向道如是作，如是受，如是庄严，如是成就。协应人天，洪荒宇宙。笊篱有漏，木杓无漏。如是如是，括囊无咎。”以拄杖画[○@│]相云：“宝轮金锡互旋元，山海绵绵恒庇佑。”
弟子性灿徒空(五　六)捐衣赀刊刻
老和尚语录第一卷
竺峰敏禅师语录卷之一终

[book_title]卷之二
嘉兴大藏经　竺峰敏禅师语录
竺峰敏禅师语录卷之二
嗣法门人性(钜　湛)等编
住四川忠州敕建振宗禅寺
康熙丁卯佛成道日，阖郡文武、官绅、四众等请师复住治平禅寺，结制上堂拈疏云：“应现妙圆身，锦绣任铺陈。珠玑错落处，维那诵分明。”宣毕，师顾座喝一喝云：“要逼生蛇化活龙，剔起眉毛看恶发。”遂升拈香云：“此瓣香，光昭日月，焰覆乾坤，爇向炉中，奉祝
当今皇帝万岁万万岁！皇后齐年！太子千秋！伏愿紫极凝禧，日祝圣朝长有道；前星耀彩，同归觉海永无疆。此瓣香，秉灵山之嘱，显妙应之威，爇向炉中，奉为满朝文武、阖国公卿、本郡文武官宰、众护法，伏愿泽倍▆霖，股肱盐梅，襄圣治功愈细柳，山河带　着徽猷。此瓣香，源同泗水，脉洽曹溪，爇向炉中，奉为阖郡檀那、本山耆宿，伏愿永为法海津梁，恒作丛林山斗。此瓣香，分弗为两，析不成三，爇向炉中，奉上高峰得戒和尚剃发二位尊师，伏愿三聚严明，法法心传清白；五株挺秀，时时针下顶门。此瓣香，生于无影之墟，产于不响之谷，向推不开、卸不下处承当，无安排、莫可说处启口，兹则二番拈出，爇向炉中供养
传灵山道脉六十三世上铁下壁先师老和尚，用酬法乳之恩。伏愿庆衍寂光，二株嫩桂行行秀；渊长道脉，双灿新篁个个鲜。”敛衣就座。白椎竟。问：“圣明统御，万国咸宁。道合君臣，河清海晏。正恁么时，和尚又作么生？”师云：“惯用灵蛇，势赫赫万层。”进云：“本郡文武官宰绅衿护法请开选佛场，有何利益檀度？”师云：“活捉生马，威昂昂千里。”进云：“恁么则寿如山，福如海，瓜瓞绵绵，簪缨蔼蔼。”师云：“谛当更谛当。”问：“聚云心印，临济纲宗。如何是临济第一句？”师云：“前三三，后三三。”“如何是第二句？”师云：“七不成，八不就。”“如何是第三句？”师云：“茶斟三个枣。”进云：“恁么不独衲僧咸有庆，文经武纬尽恩荣。”师云：“且喜小出大遇。”问：“至道真乘，本无言说。应机接物，须赖激扬。至道真乘即不问，应机接物事如何？”师云：“曹溪有路人皆到。”进云：“岭畔寒梅新发秀，山头瑞雪斗芳妍。未审是神通妙用？法尔如然？”师云：“信是谁人得得来。”进云：“恁么从此治平扬法化，千邦万国荷真风。”师云：“今日恰遇同参。”乃卓拄杖云：“恁么恁么，几度频临江上望，寒梅花向雪中开。不恁么不恁么，嫩柳摇金线，且要应时来。试看释迦老子，明星一点、奇哉三叹、譬说喻说、论教论宗，以至调跛驴、医瞎马，不过应个时节。又看历代祖师，说什么谨严高古、细密简明、亲切转身、异类，末后拈麈柄、说脱空，不过应个时节。秪如现前护法四众等请山僧开炉选佛、结百念期，致令他画地为限，又令披五条、七条、二十五条，一皈依、二皈依、三皈依，路从平处险，人向静中忙，且道是应时节不应时节？”复卓一卓云：“本是江湖一钓翁，自南自北自西东。”复举波斯匿王问世尊：“圣义谛中还有世俗谛否？若言其有，智不应一；若言其无，智不应二。一、二之义，其义云何？”佛言：“大王，汝于过去龙光佛时曾问此义。我今无说，汝今无闻。无说无闻，是名一义二义？”师云：“看他波斯匿王意欲连科及第，世尊即将名覆金瓯。今日众中若有问一义二义，山僧但抚掌呵呵。何故聻？自从舞得三台后，拍拍原来总是歌。”结椎下座。
闻一上座请，上堂。问：“先哲道：‘一喝分宾主，照用一齐行。’秪如两堂首座未下喝时照用在甚么处？”师云：“露声风走叶，山色石留云。”进云：“既喝之后，照用历然。日午三更，何须点缀？”师云：“刹竿头上仰莲心。”进云：“恁么宾主全收一句自道去也。”师云：“试道看。”进云：“掬水月在手，弄花香满衣。”师云：“得便宜处失便宜。”乃举洞山参云门，门云：“近离甚处？”山云：“查渡。”门云：“夏在甚处？”山云：“湖南报慈。”门云：“几时离彼？”山云：“八月二十五。”门云：“放汝三十棒。”明日，洞山复问云：“昨日蒙和尚放三顿棒，不知过在甚么处？”门云：“饭袋子，江西、湖南便恁么去？”山于言下有省，作礼起，乃曰：“他日向孤峰顶上盘结草庵，不蓄一粒米，不栽一茎菜，接待十方衲子，尽与伊抽钉拔楔，脱却赤脂帽子，卸却滑臭布衫，令他脱洒洒地作个庆快衲僧，好不俊哉！”门云：“汝身如椰子大，开如许大口。”师云：“恁么说话，恰似大虫戴纸帽，好笑又惊人。若不是治平约法三章，未免被他瞒顸一上。今日闻一禅人远来办供，山僧亦不问渠过所邮程，但道逢着家中人，便说家里话，六月卖松风，恐其难定价。既是价值未定，再示一偈以酬志诚。冲开桃浪展纶丝，烧尾无容淹别齑。鳞翼养成随奋勇，雷轰电掣应当时。”喝一喝。
傅晋美居士祈嗣请，上堂。问：“赤帝乘权，一片椒花现瑞；朱明司令，满园桃实敷荣。睹物兴慈即不问，应时及节事如何？”师云：“日永风和善庆优。”进云：“即今晋美檀越启请和尚升座，如何是箕裘有托一句？”师云：“桂子应时发，心花次第开。”进云：“恁么则彩凤驾祥云飞出，石麟随吉梦迎来。”师云：“快须领取问头。”乃云：“夏日长，届麦秋，雨晹若，万象优。海印重光征兆瑞，山悠悠自水悠悠。三柸浊酒娱岁月，一炷心香注圣流。平息了，万事周，一颗摩尼衣下收。既是衣珠在掌，不免主宾酬唱一上。”昔有一官人参南堂和尚咨决心要，堂使其好处提撕，适入厕，俄闻秽气，急以手掩鼻，豁然自省，即呈偈曰：“从来姿韵爱风流，几笑时人向外求。万别千差无觅处，得来原在鼻尖头。”师云：“者汉得之虽易，不无鼻孔心酸。争似晋美居士无二乃性、恒一其心？但述一偈以酬来意：桂栽自是英华起，九九还能喜香波。目下有枝荣辅弼，玄仍台上雁行多。”
浴佛解制上堂。问：“天上天下，惟吾独尊。如何是独尊底一句？”师竖拄杖云：“还见这个么？”进云：“恁么则丹凤引雏朝帝阙，江鱼带子跃龙门。”师云：“八棒对十三。”问：“云淡山增翠，风轻柳弄丝。云月溪山即不问，济上家风事若何？”师云：“忤逆闻雷不等闲。”进云：“如何是第一玄？”师云：“扑碎大光钱。”“如何是第二玄？”师云：“中间没半边。”“如何是第三玄？”师云：“榴火带雪鲜。”“如何是第一要？”师云：“闪电光中觅朕兆。”“如何是第二要？”师云：“情殷事急却难道。”“如何是第三要？”师云：“眉棱角上露七窍。”进云：“玄要已蒙师指示，转身脱体一句作么生？”师云：“江畔何年月？江月照何人？”乃云：“九龙洗未尽，五分却绸缪。一年浇一度，殷勤不记秋。奉祝乾矢橛，心香满石楼。结束布袋口，饱参无所求。太平寰宇定，何用觅封侯？解开布袋口，趁起水牯牛。山中水草足，市上米盐稠。米盐稠，甚风流。碧池双雁舞，惊起睡鱼游。治平今日若欲就机打劫，未免累及当人。只饶劈筈夺窝，甚是难为作者。毕竟如何是护末慎初、全始全终一句？”良久以拄杖画相云：“来朝更有新条例，七珍八宝一齐收。”
上堂：“唯之与阿，相去几何？善之与恶，相去何若？湿纸里狻猊，单丝控麟角。沩山牛一头，杨岐驴三脚。潘阆倒骑归，颠杀黄潘绰。一错二错三错四错，还有不错者么？”举：“石头和尚问庞居士曰：‘汝日用事作么生？’士云：‘若论日用事，却没起口处。’乃呈偈云：‘日用事无别，唯吾自偶偕。头头非取舍，处处勿张乖。朱紫谁为号，丘山绝点埃。神通并妙用，运水及搬柴。’兹晨乃江南善信启请山僧演说般若，领最上乘，因甚一味打他葛藤？不见道，借婆帔子拜婆年，火里莲开朵朵鲜。燕语莺啼浑不顾，倒骑鹤舞腻吒天。”复喝一喝云：“停机伫思，钉锭胶黏。”
上堂：“春雨连霄泽有余，清明已过衫絺绤。到来不用潜头角，堂堂必表而出之。且道有何所表？”举：“庞居士云：‘难，难，十石油麻树上摊。’穿钉靴，拄拐棍。庞婆云：‘易，易，百草头边祖师意。’脱却笼头卸却驼。灵照云：‘也不难，也不易，饥来吃饭倦来睡。’檐前铁马信风敲，室内尘埃倩谁扫？检点将来，庞老一家大似同行不同步、同志不同巧。争似渰井一会，善信各各信念恒嘉，岁岁檀施不少。所谓昔曾播此菩提果，今复殷勤伸礼觐。索盐奉马妙机先，山海悠悠时衍庆。”喝一喝云：“吼遍吼，等遍吼。震遍震，等遍震。”
千日钟会圆满上堂。问：“东风解冻，春色鼓上林之机；率土流辉，天官赐悠宁之福。如何是庆贺上元句？”师云：“悃忱通帝座，香烟满石楼。”进云：“选佛场开，幽明两利。于中透顶透底，东涌西没，且道是甚么人？”师云：“风暖鸟声碎，日高花影重。”进云：“如是则天上独尊去也。”师云：“恁么中却不恁么。”问：“鸿钧聿转，兰箭舒香。景物维新即不问，当机觌面事如何？”师云：“榕树增新蔼，翠竹拂晴云。”进云：“银花发焰，满月照临。混融其间，有何分别？”师云：“紫宸以降，帝星贲临。”进云：“金声远彻，玉振遐闻。幽显咸沾，获大利乐。圆满后又作么生？”师云：“大扣大应，小扣小应。”乃云：“专持一藏真诠，生受三年木铎。六道四生释漏缠，三贤十圣卸笼络。任他迟驽驰骀，休话俊鹰俊鹗。明镜扑翻理事融，翛然蓦直长安过。过不过，牛过窗棂，蚁旋空磨。夫如是，则知过去贵贱存亡、真俗男女、有情无情、人非人等决定成佛，未来贵贱存亡、真俗男女、有情无情、人非人等决定成佛，现在贵贱存亡、真俗男女、有情无情、人非人等决定成佛。既尔各各成佛，在在满圆。即今阖会诸仁者转功就位、透体逍遥一句又作么生？”良久云：“无不住兮无所住，四方八面总金刚。”
康熙三十五年五月廿八日，师受阖郡文武绅衿护法、诸山耆德四众等公请，住万聚山方广禅寺。入院，三门：“登斯方广门庭，具斯威德自在。等闲拨动机关，永获旋元三昧。那里是旋元处？”入门云：“日月照临，乾坤覆载。”
接引天王殿：“拈举捧垂，是一是二？雨顺风调，不三不四。大家会聚一堂，都卢谈甚妙义？是何义？百般神用总昭彰，一曲无生亲的历。”
韦驮：“三洲感应，百劫修营。六六数足，九九功成。都向个里应用，从教护法安僧。”良久叩齿云：“唵啮　唵部　。”
佛殿：“丈六身，一茎草；一茎草，丈六身。干屎橛，麻三斤。琉璃盏，破沙盆。将来缚作一束，重教法令斩新。毕竟如何斩新？”展具云：“庆喜刹竿再扶起，饮光色笑益转忻。”
祖师：“西天四七，东土二三。分灯续焰，递代开山。都向此中煆炼，更教莫受人瞒。作么得不瞒去？谩云珠在渊而辉自媚，须令冰寒于水青出蓝。”
方丈：“丈短尺长，矩圆规方。拈弄自在，纵夺靡常。圣凡魔外潜伏，悲智愿行挥彰。若何彰？”良久云：“然诺千金，伫思百棒。即于是日请。”
上堂拈香毕。问：“座上烛影辉煌，炉内檀烟缥缈。东明胜境即不问，佛日三关请师宣。”师云：“大坐当轩八万门。”进云：“石硚溪烟波汹涌，峻急流白浪翻空。学者欲登彼岸，从何处过得？”师云：“渔人泛远浦，燕子舞新巢。”进云：“方广山奇峰绝顶，峭壁岩险峻崎岖。鸟道不通，学人从甚么处进步？”师云：“踏穿波底月，擉破水中天。”进云：“幽僻山房夜明帘，烟霞霭霭铁门阃。紫雾重重，纵千手眼，觑亦无门。参玄道者从何处相见？”师云：“一声款乃曲，渔父起沧浪。”进云：“三关今已蒙师指，四众云臻事若何？”师云：“铁船现瑞，宝鼎呈祥。”进云：“古人道：‘夫说法者，须应时及节。’如何是应时及节处？”师云：“千人共睹，万姓同瞻。”进云：“恁么则缁素咸承般若力，佛日堂前显祖风。”师云：“掀翻旧案，整理新条。”乃云：“建法幢，立宗旨，黏带齿牙，拖拽泥水。翻旧案，整新条，佛祖欢腾，人天忻喜。作么生是人天忻喜处？良因此院传灯失绪，万事灰颓；适当剥而云复，否极泰来。今一旦而感郡侯大护法起再造之深仁，阖郡绅衿檀越兴恻懚之厚德，诸山耆旧怀不忍之盛心，启请山僧兼主斯院，演最上乘。山僧只得顺水行船、随波鼓棹，涂胭抹粉一上，任般酬酢。且道是翻旧案、整新条耶？是建法幢、立宗旨耶？是酬檀信、表护念耶？”良久卓拄杖云：“皇风广沛辉朝野，佛日重轮耀祖灯。”
庆堂上座为严师入塔请上堂。问：“威音劫外，父母未生。这点灵光，从何处发？”师云：“风雨逐时节。”进云：“既生已后，大限若穷，又向何处去？”师云：“日月应升恒。”进云：“建法筵，设胜会。报师恩，表檀信。圆满后又作么生？”师云：“莲开九品，桂荫双株。”乃云：“策杖崔嵬兴趣赊，穿云透雾泽交加。圆因圆果理全备，觉己觉他事靡涯。报德应须弘法利，酬恩尤意灿心花。我来征验主中主，始信风流足富家。阿那个是风流足富边事？”举：“曹山问纸衣道者：‘如何是纸衣？’者云：‘一裘才挂体，万法悉皆如。’山云：‘如何是纸衣下事？’者应诺诺，便尔趋寂。山遂抚之曰：‘汝只解恁么去，不解恁么来。’者开目问曰：‘一灵真性、不假胞胎时如何？’山云：‘未是妙。’者云：‘如何是妙？’山云：‘不借借。’诸仁者，倘于这里亲证一回，匪特恒心耆旧脱体逍遥，庆堂上座全身担荷，致令过去底秘密圆觉证入圆觉，现在底具足圆觉住持圆觉，未来底荷担圆觉守护圆觉。即今一会，乃真乃俗，若存若亡，情与无情，人非人等，莫不具斯圆觉之体，发斯圆觉之用。虽然，设有个不属圆觉、不属过去、不属现在、不属未来，作么与伊打当？”竖拄杖云：“挥如意，坠天花。抚箜篌，飞雪霰。一轮灿烂影婆娑，婆舌婆心巧方便。”卓一卓。
倚天山千江化士募众装普贤圣像成请，上堂竖拄杖云：“鼎构名山胜境，钁锄独斧务要锋铓；开凿人天正眼，智剑慧刀必须猛利。红炉经锻炼，钝铁顽铜悉尔销烁；裁成归巧手，布漆沙泥咸放光明。所以古人云：‘我以普贤殊胜行，无边胜福皆回向。普愿沉溺诸众生，速往无量光佛刹。’恁般说话，须是顺朱填墨。山僧今日却与抹粉涂胭：‘我以普贤殊胜行’，在庵斯案创伊始，千江厥果功甫备；‘无边胜福皆回向’，高低岳渎，共转根本法轮，大小麟毛，普现色身三昧；‘普愿沉溺诸众生’，长者长法身，短者短法身，拾金原是窖金人；‘速往无量光佛刹’，应以宰官、将军身得度者，即皆现之而为说法，应以婆罗门、居士、妇女等身得度者，即皆现之而为说法，应以比丘、比丘尼身得度者，即皆现之而为说法。况值天官锡福，适当火树烁煌。在在庄严毗卢性海，头头共证普贤胜行。因甚又道‘善财童子过不可说不可说世界而犹不知普贤一毛孔中事’？试问即今在会诸仁者，还知普贤毛孔中事也么？”良久云：“刹那阅历亿千劫，弹指圆成八万门。”
送庆忠老人舍利下江南，辞院。上堂：“三十余年前住此脑门着地，三十余年后去此脚板朝天。脑门着地，竹木土石尽发光明；脚板朝天，山水烟云悉增耀丽。所以道，去是住之因，住是去之果。去住果因周，万物备于我。备于我，卒未休去住；返观我，纵横得自由。作么生说个去住自由底道理？昔释迦如来双树烟飞之后，收取舍利八斛四斗，后为铁轮天子役诸鬼神造成八万四千宝塔，遂问耶舍尊者安置之方，尊者乃竖五指，放八万四千光，随光尽处各安一座，我震旦国中只落九所。吾师舍利不减其数，幸值金轮现瑞，象宝呈祥，不欲震威乃服，遣使归降，直令望风顺化。夫如是，匪特草木沙砾咸获祯嘉，则河山界海在在遍满。虽然，且道响应在甚么处？”良久云：“修篁万个冲霄斗，嫩桂千株荫满庭。凤阁龙楼频指顾，皇图佛日永昭荧。”
普陀法雨和尚赍敕黄到寺，改治平为振宗，名祖塔为妙光。谢恩上堂，拈香毕，僧问：“皇风浩荡，四海讴歌。今幸普陀和尚光辉祖室，奏请御额。和尚如何报称？”师云：“波斯鼻孔吼如雷。”进云：“聚云门庭，四代丕兴。忽遇上上人来时如何？”师云：“龙庭俯坐展宸恩。”进云：“中下人来时如何？”师云：“探花仍作探花郎。”进云：“犹有一人呵呵大笑，和尚作么生接？”师震威一喝，进云：“恁么则天上天下称尊去也。”师云：“遥祝万寿以无疆。”乃拈敕黄云：“天书颁自九重城，敕下咸令六合清。二谛嵩呼辉梵苑，三生应感沐鸿恩。金轮巩固重轮美，玉叶荣敷奕叶芬。法雨频滋无限意，须弥寿量衍升恒。兹乃法雨和尚一段辉煌祖室、惇诚报本荣亲之至谊。致令法院获振宗之美，窣堵显妙光之誉，报慈有添筹之懿。即今敕黄远降，光贲山林，阖郡文武宰官绅衿四众云集振宗，(臣)僧幻敏毕竟谢恩赞祝一句又作么生道？”安敕黄云：“祖佛忻腾兰桂永，地交天泰海山铭。”
丰之周居士启法名请，上堂问答毕，乃云：“佛法在世间，不离世间觉。离世觅菩提，恰如求兔角。兔角杖，龟毛拂，运用施为无不足。无足足处快承当，寿者寿兮福者福。云何为寿？甚么作福？”喝一喝云：“丰之性任圣贤心，昙荫芬芳馨永馥。”
佛诞众姓供灯启名请，上堂竖拄杖云：“一华百亿国，一国一释迦。各坐菩提树，一时成佛道。斯乃证道边事，即今降生又作么生？不计程途，宁列功课。比玉之无瑕，若金之试火。梅雨洒群灵，昙花飘宝座。事事靡由他，头头唯在我。一我二我万亿我，恒河沙数莫能穷，微尘刹土咸安妥。”举乾峰上堂公案，师云：“古人虽是机扣乘时，怎如振宗权实双具？启名底乐利亨嘉，诱引底寿禄齐备。若文若武，真谛俗谛，个个欢欣，行行溥济。”喝一喝云：“各各长明智慧灯，人人永证菩提记。”
小参
审戒小参，举古德云：“有二比丘犯淫杀，波离云光增罪业。维摩大士为指陈，犹如赫日消冰雪。”师云：“古人恁么道，虽是截长补短，然而舍重从轻。治平今日又且如何？有过须应改，无功勿妄陈。功过两不立，衣钵自绳绳。恁么批判，与古人相去多少？”喝一喝云：“龙蛇易辩，衲子难瞒。”
干一禅人对灵小参：“幼而离尘，壮则参师，得失无关，智行颇齐，性直言直，终始如之，此是禅人生平践履处。来不占天，去不占地，三昧水中，一场游戏，此是禅人临行撇脱偈。且道不终不始、无来无去一句又作么生？”画○相云：“此夜一轮隐，清光何处无。”
微明上座对灵小参：“祖室维新，至愿未已，遽尔云归，似忧似喜。作么忧？法门凉薄孰与俦。作么喜？乐邦胜友寻芳侣。芳侣相逢话转长，一曲无生乐未央。”喝一喝云：“莲胎切忌频耽着，还期点雪贵当阳。”
桂轮和尚应九小参。昔九峰干为石霜和尚侍者。霜入灭，众举首座以继住持。峰云：“待验过方可。”乃云：“先师道：‘休去，歇去，一念万年去，寒灰枯木去，古庙香炉去，一条白练去。’未审明甚么边事？”座云：“明一色边事。”峰不肯，座云：“装香来。香烟起处某坐脱不得，则不会先师意。”装香来，首座遽尔坐脱。峰乃抚背云：“坐脱立亡即不无，先师意未梦见在。”师云：“九峰虽是逼生蛇化活龙，致令首座连枣囫囵吞，怎似我桂轮和尚执侍聚云老师翁，又侍庆忠先老人，可谓高起前哲，独步先贤，一念万年，恒久不变。兹乃首九之期，治平到来无以为念，且道毕竟亲承入室一句又作么生？”良久画○相云：“流水不翻金碧浪，一轮孤朗海中栖。”
石砫宣慰沈太夫人仙游，司君马公请对灵小参。拈拂子画○相云：“还见么？治平月，南滨水，两两相将，互映终始。作么生说个终始互映底道理？如我司君大护法慈母沈太夫人，具大福德，发大信心，皈依三宝，敬重大乘，数十年来，一毫无间，于我法门可谓世叨弘护，历荷檀施。倏闻一旦仙游，是以山僧踏雪登山、拖泥带水，特特到来，毕竟有何叮嘱？昔日七贤女游逝多林，一女曰：‘尸在者里，人向甚么处去？’一女曰：‘作么作么？’诸姊谛观，各各契悟。感帝释散花，欲留供养。诸姊曰：‘我家四事七珍，悉皆具足。唯要三般物：一要无根树一株，二要无阴地一片，三要叫不响山谷一所。’帝释曰：‘一切所须，悉皆供给。若三般物，我实无有。’诸姊曰：‘汝若无此，争解济人？’者个公案至今诚为不了，山僧特为表出：无根树荫无忧瑞，无阴阳地最坚牢；不响山谷无虚应，始信圆通显现饶。恁么告报，且道太夫人一灵真性，与诸贤姊脱体逍遥，稳步莲阶去也无？”良久复画。
刘将军对灵小参：“补天浴日勋愈着，福国裕民泽倍殷。自是龙图亲带砺，森森兰桂享芳荣。此是我刘公大将军生平血力、精忠冠世处。且道即今一灵真性又向甚么处安身立命？”良久抚棺三下云：“谩恋莲胎亲八德，早承佛记悟三生。”
审戒小参，举古德云：“心地无贪自性戒，心地无嗔自性定，心地无痴自性慧。不增不减白金刚，身去身来常三昧。如鸟空中只么飞，无取无舍无憎爱。触境但似水无心，在世纵横有何事？若会应处本无情，始得名为观自在。”师云：“这话只解顺水推船，未识逆风把柁。不见三祖启二祖曰：‘弟子身患诸苦，乞师忏罪。’二祖云：‘将罪来与汝忏。’三祖良久曰：‘觅罪了不可得。’二祖云：‘与汝忏罪竟。’于斯领略，更有甚么轻垢难遮？倘或迟疑，再示一偈：罪福俱空空亦空，无心绳子系虚空；冻岭梅英香喷鼻，从教雪火一炉红。”
太皇太后哀诏至，设供小参：“大根大器大力量，荷担大事不寻常。一毛头上露消息，遍界明明不覆藏。那里是不覆藏处？所谓圣量如空不可思议，圣德如空不可思议，圣智如空不可思议，圣慧如空不可思议，圣胄如空不可思议，圣彻如空不可思议，圣慈如空不可思议，圣泽如空不可思议。既叨荷如斯不可思议覆帱之德，即今
太皇太后哀诏遍闻，(臣)僧虽属方衣，毕竟以何报答？”良久爇香炉中云：“慈灵乘愿归安养，兰桂永馨荫索诃。”白云庵在旦耆宿对灵小参：“忆昔南滨初遘时，温风和气已深知。别来青黄犹未纪，烽烟火燧几奔驰。惟有素履常不变，古道古心恒自持。因思本源归故里，如幻幢幡在处起。刹竿相望仰兴隆，振起本地旧家风。谁知一旦西风急，摧残木叶归根息。归根得旨复何言，严华法界总现前。来我治平酬夙愿，楼阁门开是几年。既尔华藏庄严、楼阁门开，且道善财童子与白云比丘，共履一百一十游城，参礼五十三员知识，今日毕竟以何为验？”良久云：“在在圆成华藏海，头头顿证毗卢印。”
觉庵上座披剃小参：“丈夫气慨，决烈坚刚。一尘不挂，直下承当。且道承当后又作么生？”良久云：“自度度人度一切，还期界海作津梁。”
应真法兄和尚对真小参：“祖室维新悲愿周，餐风沐雨建徽猷。到头云月清光霭，结角松萝素影浮。古观峰高潜白鹭，珍珠帘卷卧泥牛。我来欲问抽身句，雨洒山花泪点头。恁么告报是表法谊耶？全乡曲耶？”良久云：“分灯续焰勿忘嘱，云根枳水一毫收。”
审戒小参：“假借四大以为身，心本无生因境有。前境若无心亦忘，罪福如幻起亦灭。此是先佛为汝等示出百尺竿头，山僧今为汝等更进一步：‘假借四大以为身’，离婆离婆帝；‘心本无生因境有’，求诃求诃谛；‘前境若无心亦忘’，陀啰尼谛尼诃啰谛；‘罪福如幻起亦灭’，毗尼揭谛真宁干谛娑诃。虽然进步竿头，山僧再为汝等洗雪一上。”乃举：“僧问长沙岑和尚：‘如何转山河大地归自己去？’岑曰：‘如何转自己成山河大地去？’僧曰：‘不会。’岑曰：‘湖南城下好养民，米贱柴多足四邻。’僧无语，岑示偈曰：‘谁问山河转，山河转向谁？圆通无两畔，法性本无归。’汝等于斯领略，有何罪福犯持？其或未然，当初只道茅长短，烧了方知地不平。”
含波禅人为大川和尚毕九设供请小参：“地水火风，均名四大。机思稍迟，未免滞挂。若一念不疑，地不能碍；若一念不爱，水不能溺；若一念不瞋，火不能烧；若一念不喜，风不能飘。如此即是无依道人。佛从无依生，若悟无依，佛亦不立。者般说话，可谓称水和泥，治平今日更须泥里洗土。何也？大川和尚于无方一时四大分解，师资远隔，含波禅人特到治平，欲诣报惠酬恩，遽尔四大乖和，弗获从心，值兹毕九之期，恭就祖堂，专设清供，礼请山僧代为表答。且道师资会聚，祖孙一堂，毕竟有何话会？”良久云：“依离聚散了无关，亲炙遥陈总一般。悲愿勿忘勤祖室，烈焰炉中涌雪团。”
辅爵昆玉荐严请小参。化人诘阳焰。谷响答潮淙。一切法如幻。罪福本来空。既是罪福皆空诸法如幻。且道孝士周辅爵昆玉这段报本哀悃。何所表答。山僧代为以空拶空以幻立幻去也。那里是以空拶空聻。居官一品未为荣。食粟万钟奚足富去住亨贞功德齐。丈夫意气迥超卓。那里是以幻立幻森森兰桂满庭芳。斑斑玉笋沿阶聚。哭送斜阳欲恨谁。男儿各具冲天志者些且置。试问诸人即今凤宇居士音容俨在。且道一灵真性在甚么处。诸人若于者个关头谛当分明。匪特先灵有据孝悃得伸。目前在会诸人乃宗乃祖若冤若亲一时普荐作么普荐聻。良久云石人含笑觅知音。木马游程不记春。遗泽孝慈津济远。应时纳祐蛰雷轰。喝一喝。
文学佑臣荐严请小参。师竖拄杖云大道在目前。水是水山是山。玄机超物外。佛非佛凡非凡。恁么荐得。一味生擒活捉。百般大用。天然去住迥离回互。生死了不相关。任尔奴呼十圣。从教婢唤三贤。其或未然山僧述而不作。信而好古。窃比于我老彭。乃举陆亘大夫问南泉和尚。弟子家中有片石或时坐或时卧欲镌作佛得否。泉曰得。大夫曰莫不得否。泉曰不得。云岩晟拈云。坐即佛。不坐即非佛。洞山价曰。不坐即佛。坐即非佛。天童觉曰。转功就位转位就功。虽是洞山父子始得。且南泉意作么生直是针锥不入。师云洞山父子转功就位。致令天童路见不平。只得南泉针锥不入。即今文学范佑臣父子转位就功。山僧未免敷演伽陀。重宣斯义。追感先灵意志殷。思酬罔极启无生。月中丹桂和云拔。火里青莲带露擎。七日喜联七夕巧。九品协应九阶莹。泥牛木马咸歌唱。遗泽余光荫满庭。虽然如是。且道不涉功位一句又作么生。良久卓拄杖云。唵摩尼莎癹吒度噜伽多咛。
宣慰司君马公对灵小参。六十年前先师以无上心印一印印定。我公大护法即以如幻三昧两谛亲承。赤肩担荷是以六十年来。用斯三昧忠君孝亲存笃敬。逃禅味道适殷勤。用斯三昧操觚染翰珠玑落。酌酒敲诗星斗零。用斯三昧荫子荣孙芳世泽。老安少敬乐亨贞。用斯三昧楂梨兰桂斑斑美。河带山铭在在新。者是我公如幻履践。目今六十年后。治平越历关山。特特到此毕竟如何以表来意。良久云法源世谊两相关。带水拖泥讵等闲。海印金章频焕发。嘉声千古播人寰。
止水禅人小参。毕一生行苦功勤。值终身方袍圆顶。胡期一旦遽亡羊。真俗惶惶心未泯。山僧今为尔攸分。慎勿抱镜而狂骋。谓尔为掷锡腾空不见铎声振醒谓尔为入石穿山遍觅茫无隐。疹幽邃寒霜谩栖其。荒林野吹须猛省。生死罪福等空花。去住因缘如电影。止归方寸戒珠圆。水净寒潭孤月炯。既是珠现月明。今日山僧更有甚么叮嘱画[○@水]相云。相空空相两忘缘。纤尘涓滴归予艇。复作撑篙势云。渡来渡来。审戒小参。假有原非有。真空本不空。空假齐坐断。雪火一炉红。红炉雪点快乘机。正是梅香喷鼻时。喷鼻梅花香九九。应时及节颇相宜。作么生是应时及节聻。昔僧参一尊宿才展卧具宿云。不用通时暄。还我文彩未彰时道理来。僧云某甲有口哑却。即得苦死。觅个腊月扇子作么。宿作打势。僧把住拄杖云。还我未拈棒时道理。宿云随我者随之南北。不随我者苦住东西。僧云随与不随且置。请师拈出南北东西。宿便打。师云即今看来这棒未尝有着落。这话未曾有折角。文彩未彰时已自带齿黏牙。棒喝未施处早已伤锋犯锷。争似治平今日轻重遮难潜消大小根尘殒。获一味哆哆啝啝。百般洒洒脱脱。为甚么。迥卓荦喝一喝云。彩凤五色毛。祥麟一只角。
文学李克俊昆玉荐严请小参。竖拄杖云。这个本无来去。生死了不相关。雁过长空掉影。月沉寒水辉渊。所以道一圆一切圆。不待水银堕地。一觉一切觉。岂容古镜重研。作么生说个一圆一切圆。一觉一切觉底道理。乃举枢密师川徐公侍父龙图谒法昌灵源和尚论道。终日公闻之藐如也。后法昌和尚于谈笑间坐脱。公异之。始笃信及。丁父忧念无以报罔极。乃请灵源和尚就孝址说法。源升座问答毕。乃曰诸仁者只如龙图读万卷书。如水传器涓滴不移。寻常着在甚么处。即今舍识之后。这万卷书又向甚么处着。公于座下洒然自得。遂曰吾无恨矣。源下座问曰。学士见个甚么道理便恁么道。公曰若有所见则钝滞和尚去也。源曰恁么则老僧不如。公曰和尚是何心行。源乃大笑。这个公案恰恰符同。何也。相辅檀越在日。每常对山僧云。持诵般若文学昆玉亦未尝知。今请对灵址演说般若。山僧不必问其心持万卷德积千钟。一味惟斯阿伽陀十二时中安乐禁匪特文学昆玉洒然自得哀恨殒销。顿令过去椿严逍遥极乐。现存萱慈亨吉庭帏益俾。即今一会诸人若存若殁。莫不交光相错。撒手舒徐为甚这般灵应。击拄杖云。木人抱板云中拍。石女将笙劫外吹。德器敷盈于海印。芳英懿美遍寰区。
奇秀孙居士请为母王道人对灵小参。见闻如幻翳。三界若空华。闻复翳根除。尘消觉圆净。净极光通达。寂照含空里。却来观世间。犹如梦中事。高声唤云。王道人汝还知非梦非幻即假即真。无去无来不变不更底道理么。良久画○云。事佛精勤数十秋。纯清绝点果因周。一轮宝鉴旋元发。桂馥兰芳荫百秋。
愚若贤座除荐二亲请小参。万里离师为报亲。冀酬罔极启能仁。蓼莪惭诵哀衷切。贝叶弘敷法利殷。昨夜明星光皎洁。今朝紫臂影飞腾。应时协节无差互。洵是因真果亦深。山僧既应其请。今值佛成道之晨。作么生说个因真果实底道理。昔大孝释迦如来初生七日。其母摩耶夫人便生忉利。迨后睹星悟道。乃上升忉利天宫为母说法。以助往生卓越之因。又慈明和尚幼岁披缁。一日持银盘为母氏寿。母曰子尽弃所爱而出家。今返持此以献将累我于地下矣。慈明自尔奋志参方。竟为一代大宗匠。盖慈母警发也。用是观之。全在子之尽心于道。以光像季法轮正。不在父母之贤否也。苟摩耶之圣而悉达不能持坚固愿力为大法王。安有佛母之名流传于他方此土哉。兹者愚若贤座。不上忉利就园庐以资荐双亲。不持银盘效营盆饭众。而超度考妣。恁般行履且道与大孝能仁慈明老汉个中还有优劣也无。以拂子画○云。亲疏普利安莲土。真俗同盟振祖猷。
示众
示众举雪窦和尚偈云。客从远方来。遗我径寸壁。中有四个字。字字无人识。佛鉴和尚云。客从远方来。遗我径寸壁。中有四个字。不必重拈出。高峰和尚云。客从远方来。遗我径寸壁。中有四个字。字字无平仄。山僧今示一偈。人从东厕来。却往西厨去。拾个乾矢橛。烂嚼甜如蜜。试问汝等还知嗞味么。如或未知。次第出斑领取。
考功示众。古德道句中意意中句。须弥耸于巨川。句铲意意铲句。烈士发乎狂矢。秪待牙如剑树口似血盆。徒骋玄锋虚张意气。所以净名杜口早属繁词。摩竭掩室已扬家丑。自余从上老古锥。尤向孤峰顶上拿云吐雾。玩弄神机。脚跟下各与三十。且道过在什么处。机关不是韩光作。莫把胸襟当等闲。古德既如斯道。山僧又恁么举。且道是激扬先德。是鼓厉后昆。良久喝一喝云。菩萨蛮行香子。双双队队钓锦鲤。
示众。昨宵香罢验禅人。蝉噪哇鸣惊众群。为甚春初行秋令。六月炎炎火炼冰。又道踏着秤锤原是铁。是铁是铜迥未分。哆哆啝啝刚一会。掉背踏翻明月村。倦来拟把双眸合。雷雨交参应候临。钟鼓频敲方暂止。板首壁爆三四声。为是声来耳边过。为是耳向声中寻。莫是显唱济宗旨。宾看主来主看宾。纵夺料拣潜施设。照用棒喝暗相陈。如斯一一亲领略。可谓体佛向上人。荆棘林中撒手过。夜明帘外纵步行。山僧今特为举示。从教冤债自分明。
考功示众。举兴化为克宾维那曰。汝不久当为唱导之师。宾曰不入者保社。化曰会了不入不会不入。宾曰总不与么。化便打曰。克宾维那法战不胜。罚钱五贯作饡饭一堂。次日克宾自白槌门克宾维那法战不胜。罚钱五贯作饡饭一堂。仍须出院云居。舜和尚曰然则大冶精金应无变色。争奈兴化令行大严。若不是克宾大难承当。总似而今泛泛之徒。翻转面皮多少时也。大慧老祖曰云居恁么批判。未免拗曲作直。径山则不然。要作临济烜赫儿孙。须是翻转面皮始得。师云然则兴化师资法令如斯行。诸老又恁么断。山僧今又如斯举。汝等还是觌面承当底是。翻转面皮底是。是又是个甚么。良久击禅床云。易分雪里粉。难辩墨中煤。
示众。举古德云。他人住处我不住。他人行处我不行。不是与人难共聚。大都缁素要分明。大慧祖云。他人住处我亦住。他人行处我亦行。瞥喜瞥瞋何所事。新罗日午打三更。师云。治平亦有一偈。他人住处勿贪程。他人行处莫躲跟。分得分明太忒杀。分明分得忒煞人。恁么告报且道与古人相去多少。喝一喝云。绿竹丛中栖彩凤。桃花浪里跃金鳞。
铸钟示众。二仪作鼎炉。两轮为冶炼。橐兮籥兮扇鼓风雷。安那般那恬息智焰。一切坚碍倩尔销融。万种昏蒙赖伊烁焕。九畴八卦由此发生。五音六律凭斯应现。上穷阿腻巅顶。下彻波吒底岸。动涌激震吼遍。妙应观音巧方便。且道根尘不偶。观听旋元一句又作么生。良久喝一喝云。洪声朗彻三千界。大器包含八万门。
示众。古德云天生一穴藏吾枯骨。骨朽成土土能生物。结个葫芦挂赵州壁永脱轮回。超三世佛。山僧则不然。穴从何生。骨向甚出。那块属土。若个是物。葫芦架悬赵州壁。突顿断轮回扑翻魔佛。恁么道与古人相去多少。三九五十三。六八四千六。
示众。拈花微笑千载系驴橛。断臂安心万代葛藤。窝自余甚么烂冬瓜。破沙盆。到底洗雪不净。又复搬出七斤衫。一口剑。至今擒纵难舒。其间机分万状派列五宗。总是陈年滞货。求售莫由惹起。一伙赛宝斗富底哄闹无休摩娑靡罄用沩仰五百星辰一齐下。从教如象又如马。骋临济闇淡滩头。拴赤鲤迷魂阵上。闪红旗。显云门。东海巨鳌眉溅血。南山焦尾舌抽魂。法曹洞。乌鸡啮雪火星飞。玉兔吞煤石蟹舞。展法眼。大地山河绝点尘。清风皓月无收管。看来真个是。趋炎赴热人皆厌。事到头来不自由。山僧今为一笔勾。下免教辜负海沤。
送庆忠老人舍利下两浙辞院示众。仰弥高钻弥坚。瞻在前忽在后。木鸡啼华鲸吼。虽则公案现成。却落些儿窠臼。那里是落窠臼处。香林四十年始得打成一片。死守聊城。南泉牧牛数十春秋。鞭绳忒短。赵州三十年不杂用心。唐丧目前。古人这些行脚故是攧斤播两。未免头露尾藏。争如山僧住兹将四十载。一味痴痴讷讷百般济济牄牄。木头竹屑沿壁涂红抹白。泥团土块满座金碧辉煌。任他许多纷闹于己毫没囊藏。昔年曾染小恙。偶拈一偈略张乃曰。一番白布单盖将四十年。今日扯破了免罚饡饭钱。语虽戏句。情有感伤。不感世路之失伦失绪。惟冀祖席之毋弛毋荒。恒将塔傍规石日砥日砺。每临磬铭钟诫时体时详。趋向母焚檀粜炭裁成忌衣转为裳。操修靡效。客作出处休类牙行。佛祖门庭莫混滥。先人面目谩改常。因果倘不顾忌。宪网定是昭彰。不忍言射影含沙刺疾。难堪见火床肉地坚长。初祖遇毒明矣。思师立誓诚良。以兹看来然则作斯堂者必有损益。住斯院者讵免否臧。当法琴瑟琵琶头角毋怀。魑魅魍魉肝肠尤冀。具一肩担荷。慎毋示两袒革囊。现凤毛麟趾贞兆。泯狮虫驴脚行藏。断文殊剑以破高坚前后之公案。折普贤杖用驱鸡啼鲸吼啾喤。四恩赖以普报。三宝于是辉扬。不解脚跟掉转。定遭炉炭镬汤。试问诸仁者。炉炭镬汤里还有安身处也无。良久云。款乃一声夺赛彩。邮程万里获征祥。
铸钟垂诫示众。新供灯田业非一主。边界交参务须照契。镌铸确为远久定规。虽曰供佛济众之恒产。乃属十方龙天之常住。抑先人道德感招之所致耳。凡住斯院执斯事者。毋以一丝一粟妄授私侵。毋以针芥毫毛徇情予夺。毋耽异味另爨私煎。毋隐众园什物顾旧滋亲。自招片纸疋绢之酬截舌耕犁之报凡办斯庄直斯岁者。毋以石斗升合曲情瞒昧。毋以块石篑土潜为易移。毋以寸田尺地阴相侵凌。毋以园林竹树不语伐斫。致遭猪首驴脚之形毛癞压油之殃。凡护此院悉斯檀者。毋嗜酒荤货殖互为恣牵。毋取苞苴逢迎交相狎近。不持空杯有犯自尔饬诫无违。必感五桂三锡之祯祥。编竹还带之响应。夫如是则僧众遵佛制祖规。竭力精修以报答四恩檀信。秉灵山之遗嘱殷勤崇信而护助三宝常为祝　国保境之福田。永作明心见性之净土。倘或故违。伽蓝昭鉴。
方广禅院示众。万聚山般般具足。方广院法法圆成。都来恒布福慧田。自是永归华藏海。意其运转随机。必也舒陈有据。示一境而诸缘合辄。立一法以万汇协符。智行双彰。长子少男落节权实并显。屠儿龙女失威大人境界。互圆通末代招提宜规画。虽住山拄杖不假庄严。然建化门庭尤贵施设。理无二致事有千差。差之毫厘失之千里。谛观斯院先贤。上达后裔下驰良由。岐路亡羊。顿令宗纲失绪。闻戒多持戒少之严警。览者自当心寒。承恩易报恩难之佳训。聆之益令身栗。忆其为栋为梁必焉。可法可则昔也应朝聘锡紫衣辞帝阙乐山居遂受施姓布金之请。开兹石窝方广之场。三关险峻验尽四海。英灵一众倾诚换回博地风月。两州郡宰肃皈依。十方善信虔拱伏。可云盛矣。迨后袭僧首冠诸山城衙山舍任安居绅士名人咸卫护。亦谓优欤。讵知狮弦艰续水乳易参兼值劫火燔燎。僧众零落。遂致常住颓圮之若斯。尤幸剥而云复。感八十有六老僧之勤恳。专祈郡侯再造之弘仁。是以阖郡绅衿檀越以见怜诸山耆艾禅德。怀不忍爰兴继绝举废之词。恻隐抚恤之劝。谆延山野两院兼主一肩担荷。第深思熟揣德凉才浅难堪是责。总以不忍之心舆议难却。只得勉应其诚。螳臂于斯矧其间漏獘。日久弗辞。口业叮咛俾整先贤之懿范。聿开人天之正眼。令佛制祖规以不磨。檀护僧行而不滥。端肃仪型彰陈条例。不许另爨私食取截舌报。不许种植五辛秽污伽蓝。不许茹荤饮酒坠堕沸屎。不许蓄养孳牲贩卖经营。不许私赴念诵常住不勤。不许竹木风水斫伐徇情。不许针芥丝粟顾旧滋亲。不许僧俗串结苞苴妄行。不许常住边界寸土私侵非吊慰应请学行散众。不许独过俗门非岁腊节会老幼妇女。不许擅入丛林。已上略述数款务须一一遵行。依之者缁素兰芳桂秀。违之者稚耄活陷生沉。因果毫忽不爽。报应时刻有征。体斯真操实履确为后学准绳。四恩由斯普报。三有赖是资薰。更有末后一句殷殷拭望。诸人。那里是殷望处。六度誓勤光佛日。四洪愿切衍心灯。
茶话
小除茶话。古德云五蕴山头有一片放光石。从眼门放光照见山河大地。从耳门放光采听一切音响。从鼻门放光通闻一切香臭。从口门放光出纳一切语言。祗是被无名执着二种笼络。虽在光天化日之下。犹然黑暗不自觉知。倘有智者善将此石镌作一尊古佛。不但观音势至文殊普贤齐来唱和。即过去庄严劫。现在仁贤劫。未来星宿劫。三世诸佛同声赞扬。汝等若于行时无无明无执着。便镌一尊行佛。于住时无无明无执着。便镌一尊住佛。于坐时无无明无执着。便镌一尊坐佛。于卧时无无明无执着。便镌一尊卧佛。于斯荐得分明。乃至一切折旋俯仰悉皆放光动地。其或未然。只待汝等洗面摸着鼻孔。吃饭咂着舌头。经行撞着露柱。饮茶荡着口唇。呸。原来这个就是说话之头。方知古德亦非诳语。山僧不是口业。始信道大尽必然三十日。小除原是廿四期。送旧迎新何所事。一声爆竹应时机。喝一喝。
檀信请茶话。举长髭旷禅师有僧为点茶三巡后便问。不负从上诸圣。如何是长髭第一句。旷曰有口不能言。僧曰为什么有口不能言。旷乃颂曰石狮子木女儿。第一句诸佛机。言不得。也大奇。直下是。莫狐疑。良久云。是第一句第二句。僧曰不一不二。旷曰见利亡锥犹自多在。僧礼拜旷拈起盏子曰。直下不负从上诸圣。僧曰直指人心见性成佛又作么生。旷放下盏子便归方丈。僧随后入。旷翘一足曰。大地不容针。汝从何处来。僧曰直是维摩也缄口不得。旷曰偶示之间又逢猛虎。僧作虎声。旷以拄杖作亚枪势。僧却把住曰。大地不容针何处得这个来。旷曰不但维摩。文殊也缄口不得。僧曰着箭虎不可当。旷与一掌推出方丈。后老宿颂曰。是精识精。是贼识贼。猛虎鳖蛇。释迦弥勒。观音势至。寒山拾得。一盏清泉古今规则。师云既是为规为则。且道即今一会释迦弥勒胥临。观音势至咸聚。寒山拾得安处。矧其罗列满盘斑济阖席稚壮共饮咸淡同餐规则又在于何。复举钟云七碗快酬且随分。千杯酣醉谩同流。
茶话举马颊山本空禅师垂语云。祗这施为动转还合得本来祖翁么。若合得十二时中无虚弃道理。若合不得吃茶说话往往唤作茶话在。僧便问如何免得不成茶话去。空曰汝识得口也未。僧曰如何是口。空曰两片皮也不识。僧曰如何是本来祖翁。空曰大众前不要牵爷恃娘。僧曰大众忻然去也。空曰你点大众性看。僧作礼。空曰伊往往道一性一切性在。僧欲进语。空曰辜负平生行脚眼。后南堂颂曰。参禅学道莫匆匆。动转无非触祖翁。口在面门犹不见。吃茶清话故难通。水中盐味如相似。色里胶青信不空。欲得不招无间业。莫将情解谤宗风。师曰恁般拈弄虽是应机而发。其间两两有些滞搭。是何滞搭。举措匆匆。动触祖翁。水盐味似。胶色不空。且道还落情解不落情解。是谤宗风不谤宗风。良久抚案云。竹凛严霜枝逾茂。树沾春露叶更浓。
弟子性灿徒空(五　六)捐衣赀刊刻
老和尚语录第二卷
竺峰敏禅师语录卷之二终

[book_title]卷之三
嘉兴大藏经　竺峰敏禅师语录
竺峰敏禅师语录卷之三
嗣法门人性(钜　湛)等编
机缘
师与童真善和尚同庚年方十三。一日庆忠老人入堂围火指火命善偈。善曰。赤光闪灼。紫焰盘旋。既能点雪。又灿金莲。忠打善一掌归方丈。复指灯命师作偈。师曰光如闪电虚空可彻。未来作灯是铜是铁。时三目老人见之征曰是铜是铁。师曰火里波浪起。忠异之问汝名甚么。师曰幻敏。忠曰幻敏已前。师曰海底青天外。忠曰幻敏已后。师曰佛法永无穷。忠曰甚么处见。师曰灵峰山下在安期。目曰期解后如何。师曰虚空大地。目曰落在甚处。师顿足。目曰有足顿无足顿个甚么。师曰和尚也莫太认真。忠大笑。目复问善。善曰火里炼真金。忠曰大众何不看二沙弥这般答话。
师阅经次庆忠老人曰。眼中常见如是。经典只这便是。为复别有。师曰和尚只须恁么会。忠曰离却纸墨道将来。师曰东边风也不多。忠曰这小师。
师自五云归。忠问曰闻汝惯打人。师曰和尚仔细。忠曰汝走路穿甚么。师曰草鞋。忠曰狞牙生也未。师翘一足。忠曰那个聻。师曰问者话作么。忠曰三空说汝掌他要将汝来处治。师曰早与他说过了也。忠曰作么生说。师曰盗一赔九。
高峰和尚问师麻三斤意旨如何。师云说破不值钱。峰云如何是佛。师云石香炉。峰云脱体道一句来。师云这殿二百年。
师问僧汝昔住楞伽山来。僧云曾住。师云楞伽有个夜叉王。汝得见么。僧云时时使用。师云大慧菩萨当机一百八问汝尽领略不。僧云不信道。师云此是一百八问前一八问后底。僧云莫莫莫。师云花如解语傍人笑。草不知名随意生。
佛事
挂钟
竖拄杖云。金阇黎木上座。吾今为汝定功课。晨昏缓急毋违时。昼夜循环靡间错。三百六十运周天。八万四千兴妙觉。大扣大应小扣小应。如万籁之鼓吹。高处高平低处低平。若诸源之汇合。文经武纬恩命隆。坐贾行商利乐大。苦轮烽燧悉殒忘。梵铎鍧声总超卓。以拄杖三击云。唯斯轻敲重击莫轻瞒。人人证取古观音一座。
入关
尽大地是伽蓝。有何关键遍法界为禅塌。迥绝遮拦。恁么恁么兔角杖挑潭底月。不恁么不恁么龟毛绳系须弥风。既如斯何故又作这段行藏。良因一向今时。不免追求古道。高峰掩关三十余载。低低处看之不足。南泉牧牛数十春秋。高高处平之有余。看来看来真个真个。怎如今日一齐收归治平无论山岩林壑不拘年月时期。虽然且道关内人还知关外事么。卓拄杖云。夜深不向芦湾宿。迥出中间与两头。横肩拄杖入关。
庆忠老人起龛
全彰独露把住放行。神出鬼没弄假像真。有纵有夺立主立宾。且今日底事又作么生。良久云特启老汉出队某等如法奉行。
入塔
卓拄杖云。八山二十四向。此向利贞。山龙水龙俱备。天盖地席生成。续祖绍宗迢递。峰峦叠嶂峥嵘。法无吉凶趋避。天然本自称尊。顾视四方云。前后左右水口。华表一一铺陈。既是恁么地。总归恁么人。伏惟老汉珍重证盟。且阿那个是证盟底事。嫩桂既已光普觉。双竹仍应显治平。连喝三喝。
首九设供
龙象逝栋梁摧。法海竭法山颓。佛祖之道孰与扶颠持危。幸有法眼留得在。而今分付与阿谁。良久爇香云。将此身心奉尘刹。是则名为报师恩。
聚云师翁设忌
瞻遗教读遗编。精悍之色在眉间。迎风掌辊肚拳。直汉从来不受瞒。试问诸人今日设供为复仍遵遗范。为复别有施陈。若遵遗范问答。册子现成。若别施陈未是本分草料。毕竟如何。热香云。唯斯一滴云根水。逆溯等源冤报冤。喝一喝。
塑庆忠老人真成安座
者尊慈忒络索。乍喜乍瞋若善若恶。喜也和气春风没大千。怒兮披毛戴角迷山岳。者回铁面斩新端的不可放过。喝一喝云。日日香烟夜夜灯。稽首皈依净智妙觉。
老人周年设供
郎当汉老贼头。头角潜藏尾不收。赃私既露无容隐。报道今朝是一周。作么生说个周底道理。热香云。休休。儿孙自有儿孙福。莫为儿孙作远忧。
庆忠老人圆塔
无缝塔浑浑沦沦。多宝塔堆堆叠叠。争似我庆忠祖塔八面玲珑。当阳迥卓。虽然如是。纵有片石篑土俱属某甲安排。且道安排后又作么生。条条嫩桂竞时茁。个个新篁越样筠。
礼聚云祖塔
忆昔师翁有三转语以验天下。衲僧名曰三关若能的的透得。方许亲见聚云。第一要脚掌掉后。第二要鼻孔朝天。第三要脑后具眼。不肖法孙聊将作供以表心诚。如何是脚掌掉后。自从得入琉璃殿。四壁光明照十方。如何是鼻孔朝天。月华二八星三五。丁丁漏永冬冬鼓。如何是脑后具眼。虚空唼尽眉毛髓。麦浪堆中钓巨鳌。恁么告报还可报德酬恩也无。插香云。伏冀常光永垂慈鉴。
庆忠老人设忌
别却慈音念载余。搬砖弄瓦信时宜。牵犁负重无休歇。怒臂勉焉苦任持。唯有深冤难洗雪。一年一度热枯枝。头蹄尾角幸齐也。者句难将觌面题。目顾四方。插香云。儿孙得力祖父不知。
礼佛日东明和尚塔
窣堵巍峨万聚中。年深不见雪炉红。头角潜藏知多少。今日重来理旧踪。虽是旧踪重理。誓欲条令分明。毕竟如何。爇香云。同源共本联芳盛。拨火传薪焰续荣。
体如和尚起龛
急急收归祖堂。行行方规细矩。聚首刚自旬五。一旦忙寻只履。伸出无手空拳。直下令人悲喜。喜则喜其去住翛然。悲则悲其法栋颓圮。而今头角全收。谩道无隐乎尔。喝一喝云。入室既不依位次。且从出户听安排。
下火
正觉峰头金毛走。惊起法身藏北斗。体性如如妙用彰。管他知有不知有。作么体铁漆昆仑镇海底作么用。烈烈轰轰看变动。如如之体本自然。不属先天与后天。体老汉。火把子既属治平。又作么生打当画○相云。旋空紫焰自天垂。闪灿金蛇从地涌。
起骨
拈骨云。者一片乌鸡夜绣空王殿。次拈云。者一片屈指数文寻不见。复拈云。者一片雪月霜花陈素练。既尔如斯。体老汉者些络索作么检点。投骨入瓶云。破镜断劫红丝线。云里不看仙人面。
安座
来只恁么来。去只恁么去。来去甚优游。是真归向处。抚案一下云。回互不回互。回而更相涉。不尔依位住。
绳若禅人下火
性火真空性空真火。两路坦平是真实果。作么得坦平去。撺火炬云。谁家别馆池塘里。一队鸳鸯画不成。
天峰和尚下火
入世烈烈轰轰。出世洒洒脱脱。胸藏万卷无关。去住千番岂着。只向炉头坐忘。不用摇铃振铎。今日火把落在治平手中。更有一事须问过。问个甚么。若向别峰相见时。传语嵩山破灶堕。
石琦上座起龛
辅弼祖庭智行悠。倏焉一旦快乘舟。莲池胜友须云集。来往莫与路为仇。莫为仇。唤回头。唤回头。识我否。喝一喝云。春雷才鼓动。惊起睡鱼游。
下火
竖火炬云。此是佛体性三昧。以火炬画○相云。此是大受用三昧。以火炬左右拂云。此是耀见照明三昧。既尔诸般三昧一时具足。今有现前方便也须亲证始得。撺下火炬云。回风闪电走金蛇。烁石流光飞素练。
起骨
即此物非他物。去住明明无拘束。无拘束处任优游。任优游兮咸具足。以手捧骨瓶云。棹拨清波意自殊。一声款乃春江绿。
入塔
尽大地是骨身。作么生入土。尽大地是真土。向什么处安身。要知土与身无异。水与石相亲。相亲相感成和合。端的其中坚住人。喝一喝云。八卦炉中亲安养。五行铛内乐生成。
笑传禅人下火
削发衣缁三十年。因吾度汝远尘缘。而今自度寻安养。无毛铁鹞满空旋。下火炬云。饮光笑破无余事。得旨归根在在传。
明心禅人起龛
入室不住白云床。出户岂行青草地。于斯得见境中人。四方八面无遮蔽。喝一喝云。春阳鼓动雷惊蛰。法法头头体自然。
下火
生缘于楚山楚水。破梦于蜀地蜀川。邮程既无阻隔。去来了不相关。尔直下悟明心地。山僧岂肯盖被瞒顸。撺下火炬云。暂借八人相护送。收回一点镇金丹。
起骨
繁柯脱落尽。唯一真实在。在在总圆成。往返无挂碍。勿于无碍处停留。珍重从前六不收。收不收。以骨入瓶云直教瓶破雀飞去。祖意明明百草头。
入塔
若人识得心。大地无寸土。既无寸土即今明心禅人又向甚么处安措。乃捧瓶入塔云。春回劫外满庭芳。十二时中安乐禁。
慎初禅人下火
壮年持素。暮岁披缁。坚修白业。具足毗尼。倏焉而逝。遽尔云归。今则泥水堆聚。山僧为汝主持。撺下火炬云。护末慎初冰炼火。收因结果藕藏丝。
密行大德起龛
新住华光室。疾去华光城。华光铁面无改变。尔今快可觅前程。那里是前程聻。上下行人蓦直去。布桥溪畔且暂停。
下火
行亦禅。坐亦禅。语默动静体安然。纵遇风刀常坦坦。假饶毒药也闲闲。此是道人真实蜜行边事。即今四大分散泥水堆聚作么与伊排解。撺下火炬云。蜜焉行足金光灿。撒手悬岩道果成。
起骨
拈骨云。者一片那一片。也曾红炉经锻炼。炼磨诸垢悉归空。空性俱销何更换。换不换。以骨投瓶云。从教扑碎成团也。蜜谛行深真彼岸。
入塔
家乡庐墓可相亲。何须九上与三登。一天云散长空净。千林叶落自归根。归根何用寻安养。便就佳城窣堵成。且道裕后一句又作么生。乃捧瓶入塔云。故园丛桂应时茁。蜜行功深果亦深。
常明大德起龛
乘愿而来应时而去。来去分明有本可据。且道有何据画○相云。归家不住白云床。出户岂行芳草地。
下火
叶落自归根。水澄月应现。庄严素法身。如精金百炼。那里是锻炼处。撺下火炬云。点起常明不夜灯。通身涌出祥光焰。
汾阳和尚应九
普门脱去和尚深为惜之。和尚归乡。弟等特来作奠。虽然奠惜不同要且去来无别。不同底素马含悲泪满腮。玉露惊风凄落叶。无别底钟鸣鸡唱海潮音。漏残天晓昆仑色。兹乃老汉三九治平。作么生说个无去来不变更底道理。良久云别别拍掌呵呵寒山拾得。
乔松和尚设供
蜀之山楚之水。拄杖头边芒鞋脚底。适聆和尚圆寂楚中。治平不独扼腕心酸。且自点茶与和尚湿嘴。道是以表法。谊以慰哀衷俯膺良久喝一喝。
眉山和尚设供
心如铁石性似坚刚。一点颠不折到处为人忙。虽然如是。且道汉阴豆价米价又作么生。良久云。粗茶薄供伏惟尚飨。
紫垣上座起龛
廿间方离治平。朔初便尔告寂。去住虽自恬然。不无藏头露迹。头作么藏瞌睡虎耽耽捐消破衲袄层层卸释治平。特特到来为伊一一分析。以手引龛云。不二门中非久停。一条大道如弦直。
下火
万缘到此若冰灰。一衲终身没被盖。炼得身形似鶆形。清操素履诚堪爱。虽则可爱可亲。未证遍圆三昧。那里是遍圆处聻。撺火炬云。金蛇灼破面门开。谛哩杜噜殒空界。
俱非上座起龛
生缘七十一年。剃缁四十四载。复归祖室蜕然。是谓因该果海。因果圆时事事谐。临行一语动予怀。予怀深恸重叮嘱。灯笼援壁上天台。喝一喝云。宝所从心欲。黄道自天开。
下火
百昌到此总俱非。万有于兹属梦电。泥人含笑鼓春风。铁鹞旋空飞紫焰。吾今为汝悉安排。一一从心皆方便。以火炬画云。甲乙先生脑后眼。丙丁童子面前人。面前脑后应时发。五叶一花在在新。
起骨
出彼入此迥脱依倚。八万四千附巽宫。三百六十归艮止。以骨投瓶云。鸳鸯绣出百花开。春光灿烂无伦比。
安位
来亦如斯去亦如斯。动亦如斯静亦如斯。如斯真境界。曷莫非所宜。山僧为汝悉安心。无位真人迥面壁。
起瓶
艮其背不获其身。行其庭不见其人。乃举骨瓶云。脱体逍遥日。转功就位晨。
入塔
飘萧黄叶自归根。淡荡紫烟相应现。于斯得见境中人。体素素兮光艳艳。谓是坎盈离虚。却也风升水涣。天文地曜总干斡。吾徒自有真方便。何所便。捧瓶入塔云。蟾窟秋高桂子繁。莲池水湛心珠灿。
恒心禅德起龛
离其所离。幻上何妨立幻。遣其所遣。空中更不容空。治平只教幻空。不立离遣消融。更于何处觅行踪。以手引龛云。园林好倩清江引。普天乐送风入松。
入塔
四山拱向万派归宗。峰峦迢递云水崇隆。满座与半座。端的住其中。捧瓶入塔云。无尽藏中具足安养。多子塔前肇启古风。
安位
乐彼安此。景行行止。好休即休。可已而已。画◎云。珍重其中不动人。一元灿灿无终始。
慈运和尚应九
忆昔相违时。形容尤钁铄。正期展钓丝。倏尔敛头角。行庭不见人。入室空思索。登山涉水来。特地问行脚。不问七十七年前胁下来生。不问七十七年后指期坐脱。阿兄之法社原有定衡。阿兄之道脉先已嘱托。值兹四九之辰。薄供清茗聊酌。恰逢节届书云适丁阳生阴铄。不唯一线重添。且喜二谛和合。虽然如是。且道手足至谊毕竟有何表白。良久爇香云。绳绳衣钵付儿孙。袅袅香烟辉梵阁。
野云老和尚封龛
倏焉坐脱忽尔悠行。辞楼陟殿换斗移星。个是恁般潜头露尾。顿令某等关键至谊难以名陈。为甚难陈聻。掩龛云。心香血泪和烟袅。龛阁苔封露印文。
起龛
举起则诸缘和合。放下则百道咸亨。不举不放又作么生。满山黄叶落。一迳菊花新。且自出队柳溪岸畔。商确公案丙丁。
下火
竖火炬云。目今公案已圆成。从教一举一回新。那里是一回新处。如老和尚涅槃偈云。七十三年如露电。错算不为瞒。临行一句阿谁荐。某等自有安排。泥牛衔月吸秋波明明明。铁马嘶风吞素练得得得。良久云。鉴只这一字尤是某等疑处。何也。三世诸佛从此而转大法轮。历代祖师从此而成等正觉。天下善知识从此而说法利生。我老和尚从此而证火光三昧。诸仁者要识火光三昧么。撺火炬云。足底涌出一轮云。百亿弥卢光灿灿。
挂真
朝往西天不移寸步。暮归东土寸步不移。寸步不移孰与偕跻。道脉源源有所思。且道思个甚么。横跨绿猊辉祖室。倒骑白象耀须弥。
起骨
七十三年前望后三日是老和尚卸殿时。七十三年后望前三日是老和尚脱壳时。兹当望后二日是老和尚归圆时。作么生得归圆去。乃投骨入瓶云。无动无摇本无住。不增不减自金刚。从教六六还归九。万蕊千葩奕叶芳。
安位
五十余年相依。一旦撒手便去。有去即是有来。无住应归有住。往来去住无关。瞥尔绝其回互。绝回互唵哑斛。捧瓶安云。清风明月难为俦。权倩个中光主顾。
首九拈香
九月廿一日乃先老人忌辰。适当老和尚首九。作么说个九底道理。莫是洒枝珠露坠笼竹。淡烟横雵花堆砌。玉菊蕊满铺金三三连合数五四结成邻。这些姑置。即今又作么生。爇香云。儿孙忻敬供萍藻。祖父欢腾享觉灵。
百期设供
一百日已前。顶门吐出三春雾。一百日已后。足指嘘回万窍风。即今正当一百日矣。毕竟如何。爇香云。罗列满盘信饱餐。香烟在在无穷者。
惺中禅人下火
叶坠如飘金。檐溜似牵绳。几杵钟声急。惊惺梦中人。既尔梦中惊惺。山僧务令点到奉行。撺火炬云。勿论水湿火燥。总教源远焰荧。
自皈大德封龛
末后一句始到牢关。把住要津不通凡圣。既是凡圣不通牢关把定。即今有何叮嘱。以手左右拂云。乾坤阖辟无回互。兰桂腾芳有准绳。
起龛
白云覆青山。青山不露顶。珍重脑后腮。面目时惺惺。作么生得惺惺去。引龛云。莲生周道任优游。直入华光常极乐。
下火
阖宅熏修全家解脱。谓是庞老家风。然而剩彼一着。若将灵照机语。必矣用其卓荦。以火炬打○相云。自皈依后总攸归。法法金星恒闪灼。
起骨
拈骨云。学道如钻火。逢烟切莫休。只待金星现。归家始到头。作么是到头边事。投骨入瓶云。收聚列开随转换。俗真二谛总圆成。
安位
住是去之因。去则住之果。去住两恬然。何莫非安妥。以手指瓶云。一香一灯一礼。而安而静而宁。
满足忍禅人下火
昨宵脱鞋袜。今朝不复穿。一觉睡满足。长鼾不记年。撺火炬云。昔曾任意挥支体。兹当应手灼头颅。
灿旨禅人下火
师资相聚未经年。瞥尔便觅归乡路。随流得妙快抽身。趁水行船适济渡。若问过所邮程。山僧为汝分付。分付个甚么。下火云。灿烂个中端的旨。八人约尔难回互。
满足禅人入塔
到处可安身。唯此非赁屋、傍祖依先茔。满愿从心足。以瓶入塔云。栽松植竹总一如。脱胞入土匪二物。
玉溪和尚起龛
闭门打睡接上上机。顾鉴颦呻曲为中下。兹则机毕顾周。更有一事相酬。且道酬个甚么。以手引龛云。快驰铁马乘黄道。趁起泥牛践故邮。
下火
一喝亲承数十年。正偏兼至意幽玄。而今钓罢潜安养。称水和泥适快然。撺火炬云。旋空紫焰应手发。互野金光衬足周。
安位
行住坐卧这个无个。本绝去来宁列功课。若向则乖若背则错。错不错。安位云。洗足讫已敷座而坐。
起骨
拈骨云。玉洁溪本澄清。莹然如镜初洗良因。一点灼然致令千派汇济。那里是汇处。乃投骨云。薪火传持不计秋。　啰嚩唎呾哆哩。
正庭居士下火
出世乐世居尘脱尘。两谛了了来去分明。撺火炬云。燎却眉毛烧却须。清凉国内永安宁。
蜜海禅德起龛
有佛处不得住。无佛处急走过。三千里外逢人不得错举。如何得不错去。喝一喝云。从心所欲不逾矩。
下火
烟云会合处。泥水已圆成。火把落在吾手。法令自尔当行。撺火炬云。密密金光休弥覆。腾腾焰逐海生云。
宝月禅人入塔
数载劫运变迁。尔苦心坚志守此。倏焉一旦西归。临行却欲去彼。虽然水际波恬。争似乐土依止。山僧今为汝安排。究竟何曾离者里。良久画○相云。干坎艮震巽离坤。一月千江只这是。
安土地
百昌因之维均。万穗赖以生成。匪特山门清净。允宜保境护生。山门净则六时祝诵。方境宁则众姓庥祯。他时功圆果满日。证取金刚不坏身。虽然如是。更有一事要叮咛。王老师前休口快。重添香着露灵明。
静禅禅人下火
闹市城中隐静禅。本来面目悉周全。而今掉臂寻端的。鼻孔依然没半边。且道阿谁与他圆得。撺下火炬喝一喝。
问答
僧问如何是夺人不夺境。师云老树飘孤叶。条风带晚香。如何是夺境不夺人。师云有兴何妨傲。无情岂是顽。如何是人境两俱夺。师云斜映遥难见。横遮近若无。如何是人境俱不夺。师云水声清洗耳。山色翠凝眸。
僧问如何是第一句。师云山房增树覆。洞口有云封。如何是第二句。师云鹤起随风舞。龙游带雨还。如何是第三句。师云四面滩声水。几番花信风。
僧问如何是第一玄。师云乌鸡啼岭后。铁马舞岩前。如何是第二玄。师云吟残山畔月。韵落水中天。如何是第三玄。师云潭底水抽骨。石中火灿莲。如何是第一要。师云波深鱼怯钓。如何是第二要。师云风响马惊鞭。如何是第三要。师云叶抽林换色。花落地生香。僧云玄要蒙师指。脱体又作么生。师云　。
僧问如何是一喝如金刚王宝剑。师云光华掩太极。如何是一喝如踞地狮子。师云毒雾罩乾坤。如何是一喝如探竿影草。师云采花归别坞。带雨入深村。如何是一喝不作一喝用。师云残月纱窗疑梦影。淡烟流水信行云。
僧问如何是宾中宾。师云隐隐烟笼竹。凄凄鹃叫林。如何是宾中主。师云寻枝摘叶随他技。错节盘根让我能。如何是主中宾。师云楼高招夜月。门厂吸晴岚。如何是主中主。师云灯笼露柱谈般若。狗子猫儿演密诠。
僧问如何是先照后用。师云知味必尝胆。识人须验心。如何是先用后照。师云棹穿波底月。船压水中天。如何是照用同时。师云蟾窟攀双桂。龙门钓六鳌。如何是照用不同时。师云圣解凡情俱殒。阳消阴息胥灰。
僧问如何是一同一质。师云铁不墨兮铜不血。如何是二同大事。师云草鞋狞似虎。拄杖活如龙。如何是三总同参。师云千点花飞千点雨。一重云锁一重门。如何是四同真智。师云赵州茶辛金牛饭辣。如何是五同遍普。师云一指悬海印。半偈续灯传。如何是六同具足。师云春有百花秋有月。夏有凉风冬有雪。如何是七同得失。师云坐将琴作伴。行有鹤相随。如何是八同生杀。师云桃萼凭时放。溪云应候临。如何是九同音吼。师云一击惊天地。万籁响雷霆。如何是十同得入。师云千山平若掌。一路滑如苔。
僧问如何是超宗异目。师云挥毫吐瑞凤。击剑引真龙。如何是齐眉共躅。师云客来呼煮茗。僧过但焚香。如何是影响音闻。师云依稀梧坠月。仿佛柳随风。
僧问如何是佛正法眼藏带。师云覆嶂霞千里。照溪月一轮。如何是佛法藏带。师云树长宜遮屋。泉流直到厨。如何是理贯带。师云花雨禅心寂。松风鹤梦恬。如何是事贯带。师云梅花飘伴雪。刍草动牵香。如何是理事纵横带。师云籍草问花泛酒登坛载笔题桥。如何是屈曲垂带。师云月嫌星淡横天照。花怯春寒傍火开。如何是妙协兼带。师云物外逍遥怯午梦。空中笑语憩朝参。如何是金针双锁带。师云竹里晨烟茶龟暖。床头夜月纸窗荧。如何是平怀常实带。师云信手拈来随运用。和盘普请洵餐尝。
僧问如何是我手何似佛手。师云兴酣摇五岳。诗狂傲九州。如何是我脚何似驴脚。师云一鼾唯自足。万象任他推。如何是人人有个生缘。师云野鹤孤云堪合伴。苍梧翠柏信为宾。
僧问如何是第一句。师云铁蒺藜。如何是第二句。师云红衲袄。如何是第三句。师云破沙盆煮烂冬瓜。
僧问如何是一喝如吹毛剑。师云光芒射斗牛。如何是一喝如踞地狮子。师云精华贯日月。如何是一喝如探竿引草。师云渔翁鼓棹让西流。如何是一喝不作一喝用。师云春有秋有种先收后。
僧问如何是初日分以恒河沙等身布施。师云流水常存今古脉。高山不断去来云。如何是中日分复以恒河沙等身布施。师云槐阴满地日罩午。梦觉流莺时一声。如何是后日分亦以恒河沙等身布施。师云采花蜂股重。释箨笋稍轻。
僧问以一重去一重即不问。不以一重去一重时如何。师云阿谁扶上马。不惺下楼时。
僧问如何是那边事。师云鸟飞不度。水泄不通。如何是这边事。师云拗直作曲。叱石成羊。
僧问如何是就理藏锋。师云之乎也者破草鞋。如何是就事藏锋。师云小市经纪夸大口。如何是理事俱藏锋。师云无弦夜弄师襄调。六月杨花雪里看。如何是不涉理事藏锋。师云石女波中拍板。木人火里嘶风。
僧问如何是正中偏。师云乌鸡啼晓日。漏罢理归帆。如何偏中正。师云玉枢笔札空花里。石镜英贤寤寐中。如何是正中来。师云宝匣妆金印。珠帘挂玉钩。如何是兼中到。师云养气节刚方正直。存心术广大公平。如何是兼中到。师云胸中万卷英雄。谱笔下千言道德诠。
僧问如何是君。师云龙楼祥瑞气。凤阁耀独尊。如何是臣。师云逐电追风速进策。腾霄摩汉早为仪。如何是臣向君。师云旰食宵巾不弹劳。如何是君视臣。师云龙庭俯坐看文章。如何是君臣道合。师云紫气腾草莽。金焰覆林丘。
僧问如何是向。师云一堂成昼锦。百捷伫时熙。如何是奉。师云玉书传诏切。金甲受降勤。如何是功。师云一天见庆云景宿四时荷甘雨和风。如何是共功。师云谋出万全自克敌。战期百胜早安邦。如何是功功。师云神武宣威不杀。皇仁普泽容降。
僧问如何是诞生王子。师云奋武揆文开日月世勋国宪奠山川。如何是朝生王子。师云皇恩帝祉齐臻萃。弘壁纶章总注临。如何是末生王子。师云荧彗销瑞象。欃枪变景云。如何是化生王子。师云玉书传诏远。金册纪功隆。如何是内生王子。师云壮猷定敷元老。风纪永着宰仪。
僧问如何是内绍。师云天朝颁壮瑞。帝命建鸿猷。如何是外绍。师云仗钺临戎勷帝业。运筹逐鳄佐朝威。
僧问如何是见渗漏。师云云遮海峤隐。月掩山村斜。如何是情渗漏。师云无穷生意壳不了工夫团如何是语渗漏。师云蝉以翼鸣龙从角听。
僧问如何是敲唱俱行。师云洗甲天河转。麾旌海岳倾。如何是金锁玄路。师云关牢须击碎。石滑务掀翻。如何是不堕凡圣。师云鱼跃江头新祖意。风吹水面旧文章。
僧问如何是类堕。师云负重耕犁快啰哩。移真失性乐哆啝。如何是随堕。师云弥勒歌楼去。观音酒肆来。如何是尊贵堕。师云风月叠互为宾主。溪山不换傲王侯。
僧问如何是粗入细。师云牛车布锦文。如何是细入粗。师云针眼打秋千。进云二途俱不涉又作么生。师云混江龙。
僧问如何是佛。师云尾大头细一堆堆。如何是法。师纸短话长重滴滴。如何是僧。师云项促脚粗走忙忙。进云若此究竟时如何。师云红衲袄。
僧问十二时中如何践履。师云穿衣吃饭劳身口。进云脱体一句又如何。师云板橙棹脚。
僧问如何是想生。师云常因送客处。忆得别家时。如何是相生。师云山光晴后绿。树色晓来青。如何是流注生。师云雪融山骨露。风过水鳞斑。
僧问如何是然灯前。师云酒渴思吞海。诗狂欲上天。如何是然灯后。师云已换新日月。不恋旧乾坤。如何是正然灯。师云高树云连碧。深岩月挂银。
僧问如何是本来照。师云云铺千树玉。月散万株花。如何是寂照。师云隔篱鸡犬静。枕石梦魂清。如何是常照。师云未许争春暖。偏宜耐岁寒。
僧问如何是函盖乾坤句。师云直上青霄外。云月一扫空。如何是截断众流句。师云六龙竞跃海。一鹗独横秋。如何是随波逐浪句。师云云行如驶马。杯渡不惊鸥。
僧问如何是提婆宗。师云玉山云影合。银浦月华重。如何是吹毛剑。师云神威冲斗柄。问气压山川。问祖意教意是同是别。师云淡云村舍外。流水小桥边。
僧问如何是即物契神。师云鸡鸣方就枕。鹤舞势冲霄。如何是示机。师云杖击无容佛。砖磨岂注颜。如何是毗卢顶。师云壁立山三座。岭横水一湾。如何迦叶门前。师云大地黄金用不尽。长河白乳饮无穷。如何是三界唯心。师云人面迁兽面。铁山易金山。如何是万法唯识。师云一体分千臂。三身显六通。
僧问如何是闻闻。师云听声风摆柳。应响竹敲门。如何是闻不闻。师云放闲即过日。行到若经年。如何是不闻闻。师云眼后眼前云。脚头脚底山。如何是不闻不闻。师云真个世情惟逸睡。不纳燕子不开帘。
僧问如何是临济下事。师云晴空轰霹雳。平地动戈矛。如何是云门下事。师云露柱挥双目。虚空竖两眉。如何是曹洞下事。师云似暗还明匪月影。将开未吐拟花神。如何是沩仰下事。师云打破壶公术扑落杯渡篅。如何是法眼下事。师云凿石引流水。开门放好山。
僧问如何治平境。师云屏山列岸外。石镜涌江间。如何是境中人。师云一条拄杖如龙活。两堂云水似虎狞。进云人境已蒙师指示。向上关头事若何。师云伯夷叔齐姓墨胎氏。
僧问如何是句到意不到。师云片言才讽刺。一夜闹天明。如何是意到句不到。师云扫石烹茶看十日。推窗待月坐三更。如何是意句俱到。师云画工翻旧谱。诗士获耽嘉。如何是意句俱不到。师云情淡话无趣。心忙言不周。
僧问古镜未磨时如何。师云梁高茅露骨。芦久壁生芽。磨后如何。师云穿花蛱蝶深深见。点水蜻蜓款款飞。磨与未磨时如何。师云嫩云西岫东拖水。小竹横烟顺接风。
僧问牛头未见四祖时如何。师云春水满四泽。见后如何。师云夏云多奇峰。见与未见时如何。师云秋月扬明晖。冬岭秀孤松。
僧问如何是佛。师云高高大大。如何是道。师云滔滔坦坦。如何是禅。师云凹凹凸凸。曰毕竟如何。师云露柱怀胎三门生耳。
僧问如何是死句。师云门内石敢当。如何是活句。师云市上旃陀罗。如何是死中有活。师云石敢当起舞。如何是活中有死。师云旃陀罗入井。不死不活时如何。师云将谓你是个人。
僧问狮子未出窟时如何。师云诸佛众生仗恩力。出窟后如何。师云群灵庶类悉威降。出与未出时如何。师云张公吃酒李公醉。却使张公没好气。
法语
寄衡极禅人。光阴似箭日月如梭。为学者诚能于中把定作主。庶不被有为诸法所苦。适聆令祖先寂升之继化山野可胜伤感。何也。伤则伤其老之可恸。感则感其少尤当惜。不惜其年光之短。而惜其相遘之浅。不惜相遘之浅。尤惜露电之迫人。贤座倘于露电间一眼觑破。收回脚跟。掉转鼻孔。则彭殇奚二致。生佛宁两途。个里转得身吐得气。始信圆通过岭非千里治平度山岂万程千里万程原不隔一回举足一回新那里是维新之处俟贤座来治平另有说话。
寄闻一上座死生变革恩爱别离如幻一观电光泡影然亦有深为关切者何也如上座有生出处之际遇以父子而为师为资经患难而靡间靡隔朝暮是依息作相应今一旦长逝其情事感伤讵笔舌可悉谕然又有可法者焉昔大觉世尊才生七日母氏便生忉利道成乃升天说法以助卓越之因上座方荷大任令师遽尔西游且道与世尊同别故经云假使顶戴经尘劫身为床座遍三千若不传法救迷情毕竟无有报恩者以斯看来全不在哀恸感伤而为至孝也唯上座勖之。
示自觉大德人世莫苦于生死恩爱靡重于别离此乃俗谛中事也达苦乐为一致视冤亲无二途出家儿虽是如斯然亦实有深于关切者如大德之师徒以入世之子母而为出世师资且也同度患难共历干戈恬然乐道兼之高年幼壮勤修功德可羡可嘉恢复故园为法为则山僧方期永作敬田广新仪范倏闻纯持一旦脱化且权让彼灵照先吾一筹大都学道人必须打破这个关捩便知自性弥陀时时与纯持引导随心势至在在共纯持参陈又奚俟山僧笔舌之嘱慰耶虽然更要自觉主人一观自在深契菩萨之十种如幻三昧可也。
示王居士乐善不倦见义勇为此性天之真诚亦大丈夫之能事匪承夙愿孰能恒久而不变哉但邮程故假资粮到家务须洒脱居士于升堂入室胸中宁无芥带乎舌根头曾不被赵老无字杜塞乎麻三斤干屎橛亦不黏牙绊齿乎如上一一颖脱治平拭目有望其或未然姑拈则古人公案以似居士于斯研穷密究则持经静坐送往迎来何曾辜负居士居士又何尝忘却山僧倘或过我治平拄杖子这回讵可慢过居士耶呵呵。
嗣法门人性印徒海(觉　澄　清　明　治)孙寂(寿　长)
捐赀刊刻
本师老和尚语录第三卷
竺峰敏禅师语录卷之三终

[book_title]卷之四
嘉兴大藏经　竺峰敏禅师语录
竺峰敏禅师语录卷之四
嗣法门人性(钜　湛)等编
诗偈
赠刘郡侯
福星临照已余年允矣韩公扣大颠讵谓衣留于法社还期火里灿金莲
步刘郡侯韵
法幢维竖锦江头吸岳鲸流际此楼一目河山频指顾渔舟唱起宿沙鸥
薰风拂拂满江嵋晏坐披襟胜下帷徽忽炎尘须荡戬勿留清思扰禅规
赠别刘镇台
百战曾经喜太平锦还宁暇记功程玉鞭金马荣三锡明月清风富一生
祝杨郡侯
公余纵目望江山万象欣逢大有年星灿长庚光普烛樵歌牧唱乐仁贤
次朱檀越韵
乘时枉驾事纷纷未暇与君话返魂惠我名香应手爇芳馨远播赛花村
题走马灯
忙忙奔走绝机思无得无求孰可齐奈有丹心常不歇周行任运到何时
鼓灯
禾山三弄播诸方敲拍而今迥异常觌体高悬狮子窟眼闻耳见任承当
橘灯
灼灼如金明不夜隐显无私岂自欺不是一番经透脱暗中消息有谁知
赠云空禅宿
先世曾沾护念真惭予何德荷殷勤感今忆昔频惆怅一握清风达素心
赠刘镇台
山满常看荣禄公应知先代受华封而今泽茂根株永名遂功成势若龙
祝黄守府
桂月秋高景色赊鉴湖黔水瑞偏嘉昌期五百乘云聚杰士三千庆彩华
寿汪护法
云滋露邑艳阳天握得灵符济世丹硕果三千欣永岁大椿八百庆长年
祝武郡侯
翩翩鹤驾庆呈祥瑞蔼全川德宿昌蟠果三千莹劫石大椿八百荫甘棠
示乐庵居士
存诚履道合天机应现弘模孰可齐如来妙谛中孚永衍庆乐庵济世奇
示唯庆居士
处世常存济世心随缘广布福频增圭璋恒抱殊光耀为庆为祥日益新
示觉庵上座
金鎞拭医用无穷应世因跻大觉功返闻闻性闻熏复竿头进步悟圆通
示鉴空禅人
逾城意志已多年一念因真果自圆性璞直教轻剖琢鉴空朗彻映三千
示张道人
启我尸罗步善财重重楼阁指弹开福田广布人天喜觉果圆成万德辉
次答胡公韵
卓荦丰神迥脱尘宦场潇洒应真身逃禅有兴邀清鉴万里缘牵适至人
示允应禅人
昔日空生曾晏坐诸天赞叹雨花滋于今兆出桐山上允应昙华灿嫩枝
募修曲水庵
有缘即住住随缘缘在山环水曲间曲水插标何所事七文一笠莫轻瞒
复学正陶公
古往今来着眼看了知非佛亦非仙冀餐真味原无味月在天边云在山
示觉荫居士
佛性堂堂越萃伦翛然琙润洵耆英觉华荫远期龄壮无罄功勋允克成
示慈荫居士
觉照时时自性明一朝颖悟悟无生慈灵琈信迥通彻荫覆群芳喜乐荣
示贤荫居士
圣贤经济讵寻常玉琇莹滋永灿光直入真如无限量慈膏荫着锡天长
示福荫居士
百宝摩尼信手榷福源慧海总超卓跃然获证荫无涯高竖菩提坚且确
示恒觉居士
法性须知物物全拈来黄叶胜金钱家珍宝惜恒昭觉顿令因圆果倍圆
示昙荫居士
兔角杖子龟毛拂运用施为无不足圣贤事业贵丰亨在在昙花荫馥郁
步庆忠老人山居五首
雾烟满地似银盘极目遥看不见村野径曲岐藏宇宙荒畦连断合乾坤月明未许经常榻日暖无妨过别门养就白牛全水草入廛岂类出溟鲲
采得黄蔬当野芹频炊犹胜合欢欣扫尘岂为来霜月趺座唯期布法云不是闭门徒学解恐经出户惹闲文恩酬匪但还三　席卷胸开莫厌纷
嚼碎虚空一物无就中那更有精粗云移朗月磨新镜雪占青山压老喁梅放花开香已播鹤鸣子和咏无孤拟将个事频拈出只恐时人画作图
重阳九九与冬连补衲添衣乐自然雪点红炉焰说法瓶煎白滚水谈禅心猿　跳龟毛缚意马驰奔兔角拴但把纤尘循念释免教声色逐流传
高悬赤帜俟屠儿怎奈红尘路转岐丝钓徐舒探锦鲤繁柯脱落露霜梨绳床铁脊隳三体跌膝金刚竖两眉圣智大心虽志远等闲犹自隔籓篱
次韵答宝善居士
味道餐松岂复晕还期疏淡映恒星烧猪煮酒凭君美种蔬培瓜任我精独坐虚窗伤翠鸟偕行岭畔感鹂莺堪嗟岁月增如许肯饱甘肥醉万春
建新城有感
从来丕极泰旋生历岁烽烟似野尘万里江山含杂燧一天风月隐艰辛微危再诵包桑易得德还歌乐土人几度频观松雪操依稀节候显忠臣
中秋无月
金风飒飒渐连低已是清光正满时斜玩碧空云漫砌细看蟾色影微移银缸拟设光堪待冰鉴虽悬朗映迟为爱良宵无遣适因兹故忆庭芳诗
喜晴
雾消云散海山宽策杖频瞻兴自欢倦鸟翩翩鸣脱裤游人冉冉笑弹冠芒鞋紧捎随登陟楖栗横担任往还为惜世波常汩没曾将晴雨几回看
午日苦雨
频滋霖雨弗时休出入难教涉远游檐滴潺潺畦鼓乱鸟音寂寂莺梭收阳光鉴翚浮云护蒲水柸倾野浚流好把阴霾一扫尽翛然行乐绝追求
除夕
追随函丈入廛居出没蹉跎已夕除节庆不同风月子升迁一任去来舆烹泉共话年丁永把赋频敲岁正余钟罢更残人影乱参参云水自成渠
午夜即事
喜参炉韝锻诸方雁落鱼沉列两行律数闲推将巽短轮光重照映庚长满声不是龙舟鼓异味无干虎艾香更羡林泉非市井唯期点雪贵当阳
元宵
日旋薄暮崦嵫斜锣鼓惊敲送晚霞转觉冰壶升岛屿忽看星斗焕龙蛇光生火树连宵昼色借金鹅晃露华灯灿月明人不夜谩将消息与吾家
步胡部院被执二首
幻海劳劳转觉深何如破梦隐山林搬柴运水元常事吃饭穿衣杂用心语后投机炉点雪言前荐得眼飘金世间若限英灵者谁把浮华易翠岑
无数情怀说向谁唯存短句赋轻辞须知骤雨无终夕怎奈浮生有了时解带留衣闻早矣挂冠选佛觉迟而白云几度聚还散一颗红轮任所之
寄同参
一自五云握别时群鸿南北影参差忽闻花雨欣无罄弗共埙篪恨莫移梅放已随残雪萃松孤讵谓暖春迟重逢若折宾主句还羡相将鼎鼐之
步韵
霏霏细雨释炎悬雾集云兴若尚贤暑热弗知经几几温寒何止较千千统观万汇同苍犬始信流光若逝川漫把溪山频啸傲年年雅自看周旋
新秋有怀
秋晚阴凝计入山山中成现许多般枯枝旋拾炊蔬饭煨芋时熬当素食夹岸芦花风剡白满林枫叶露凝丹细将物理闲推测个是心空奈岁寒
闲来园畔检文无瞥见般般景物殊马齿侵蔬锄铲漏茑萝援树斧斤芜古道迷原趋鸟道性珠汩杂舍鱼珠应怜场社竞浮者曾究先贤意也乎
几回林下忆吾曹若个盟偕管鲍交树静寒凝霜凛冽兰凋臭隐菊芳娇群鸿展转依沙岸孤鹤翱翔舞碧霄珍重渔翁休拨棹等闲惊起易新巢
孰道吾侪肆志高其如节候不相饶折篱补壁工轮技覆雨番云斗转扚石鼓轻敲期唱和凤凰鸣嘎待摩霄法门虫豸诚如许信是畴能夺锦标
寓石鼓和马文学韵二首
羊肠曲径几经穿为羡幽兰隐谷泉秋气恬然云淡淡新晴皓杳月涓涓禅心岂况沾泥絮杰士宁同脱壳蝉好把缘思齐放下何人老去再童年
盘陀叠膝雅欢娱那问轩居过也无拭涕尚闲空懒瓒存情起见障文殊循环日月为灯火俯仰乾坤作屋庐撒手悬岩须荐取非仙非释亦非儒
步涪陵陈先生韵(时天使惠藏佛如寸许)
微尘刹土皆是佛展握何分掌与拳机熟谩存常断见相空宁滞有无边若以色见真非见始信因圆果自圆于此别开青白眼灵峰嘱记浑周全
四八端严非法身为怜族姓应于人传来天使忻留带转示高明羡拨尘有意桃源殊昔果无心胥国洵前因从教妙相周沙界争似渠侬一念真
赠余郡侯
福星光灿霭苍穷瑞气腾腾映蜀东遐迩民歌五裤乐高低麦秀两岐穜神清宇水莹如玉政肃岷山赋厥躬可是灵峰曾付嘱从教缁素沐仁风
过白岩访众禅德
先哲曾经几共游吾侪雅自荷绸缪主宾意适牵诗兴手足盟心振祖猷殿阁巍巍金像古园林郁郁素光浮感今忆昔俦堪述允矣同撑藏海舟
祝杨郡侯
重周花甲兆天间紫极凝禧沛泽长佛性依依滋翠柳民心乐乐荫甘棠三千蟠实馨香永九转灵丹应济昌野外何能兴祝献持将山海伴壶觞
和朱檀越韵二首
竖帜江头展钓矶时闻鹃语唤人归遥看陇树春光丽俯阅园蔬翠带肥日午风和开竹迳时清气淑启柴扉曾经破浪垂香饵为羡金鳌掣电飞
徜徉野外洵优游踏遍乡关杜远丘雨过晓山青欲滴烟凝晚岸淡如流词林楚楚忻翘首顽石斑斑解点头大道堂堂随指顾谩将中阃作郊邮
步庆忠老人咏莲六首
竖草拈花构沼台为因族姓结莲胎二三宁待文殊指六八亲承法藏来火宅馨香真可羡污泥馥郁洁堪栽为轮为座凭君荐一念绳真即便开
曾陪茂叔敞瞿塘无限清荫满院凉风鹤频惊茎实泯史书唯载姓名长云根固植非情爱浯水间滋启异香拔帜竖竿悲愿切眉端弗吝白毫光
清池叶映镜团云水面风停意更欣露滴扑翻波底月鱼游压落斗稍文花开好把无生荐浪破何由漏习闻冰湛渊沉逸兴杳满塘菡萏自芳芬
凭阑凝思白莲香出息还将入息长颜色雪鲜难点缀藕丝空静绝驰张无尘茂叔比君子有艳杨思况六朗两谛共欣同别异一轮独自露清光
炎天没事漫周行掩盖重重叠护阴风递荷香根不偶日穿池影照无侵觉初倩尔开清思梦晓凭伊捧智心镜破见空花烂熳宁容识浪起幽深
垂钩尤忆火中蕖牛粪常将热土芝悲愿誓同不请友慈衷故示采莲师东林社结分阶品西蜀炉开有便宜若个搅翻无垢面倒跨铁马杜闲词
初夏寓观音庵苦雨感赋
登临访故庆檀波梅雨流涟没涧柯一曝十寒生最少五更三点漏偏多阳舒须倩拏云手雾释维期鼓棹歌几度凭栏观瀑涨缘追斯匿睹恒河
和宣慰马司君宜亭韵
河山带砺乐亨嘉递代恩荣仰丽华金谷觞添斑袖舞玉楼瑞蔼彩云遮桂兰棠棣联芳盛琴瑟埙篪唱和赊巧构营为深似海棂开八面任天涯
步学正卢公韵
公辔临时喜暂攀清风拂拂满林间芬芳桃李开窗面淡荡溪光映斗山挥麈谈玄摅圣虑论经化俗解民顽相将拟话无生句山水悠悠景色斓
重游方广有怀
巍峨祖脉倚天山层叠峰峦涌铁船野迳曲岐迷古道荒烟幕覆隐宗传重轮佛日真身显再沐皇风觉果圆更冀寂光时照拂心花开灿阐优昙
秋日过观音寺访嵩璞耆德
新秋火镜尚高悬兴适还期访旧贤妙湛身心三十二陀罗手臂万百千山横玉案来东岭水绕吟龙出右川喜雨不须频作赋相将一笑却归旋
辞院出关感赋三首
二十余年住此中棘林变作梵王宫积铢累寸恢先绪茹檗饮冰鉴古风蜗角蝇头匪事志鸟居鱼食信参同鸱鸢吓鹓徒张喙萤焰难将爇海空
三载工夫未克周池鱼无妄起魔钩菩提种布终成果叉聚形开始就头天地蘧庐凭任运山河关键洵遨游可怜檐外饭生雀朝暮无餐空闹啾
谩谓吾侪轻浪游滔滔虐焰苦搜求钵囊检点徒羞涩杖履追随适去留一片痴心唯自解千斤重担倩谁酬竿头掉拨图真化不钓金鳞誓不休
谢学正陶公元日惠念珠
昼夜轮来百八数数完理极任周旋性天月朗光明洁识海波恬珠媚鲜韩子留衣辉法苑苏公解带镇林泉何如今日齐穿贯一颗圆时万颗圆
临江八景总题
鲸音大振觉群生桂魄光浮夜气清顽石含瑛鉴照朗灵虫贡宝物华明暮烟宛转山拖练涧水委蛇地涌琼卷幔天河频倒泻阳回淑景万方荣
吊恒心禅德
守道精操数十秋培元梓干衍宗猷满期东建新莲社讵意西归预圣流君愿既周功早熟予怀深恸愧迟留了知个里无来去恒灿心化五叶优
泸陵白塔
肩级玲珑势接天登临一望邈山川游人簇杂蚁旋磨奉像萧疏石绽莲二水绕环双应现四方拱峙总殊妍到来未暇论宾主共座分居各晏然
咏梅兼柬圆森去文二座
双株频绽逗先春我过寻幽意可人喷鼻直须经九上还拳尤喜越三登冰肌傲雪偕微笑玉骨凌霜凝化神众美群芳欣赏鉴成圆调鼎洵舒陈
题灯
微尘普现一灯中一灯悉具微尘义试观一一灯光明究竟咸借油薪力我有灵明不借者历历明明莫可把颠拈倒弄任施呈岂是寻常之乎也
赠别童兄和尚
遽奋搏风翼摩天邈万程出北诚佳赏图南意更殷劲翮超群羽挺特杰时伦翛然难比况卓约讵可评壮志宁如此谁为竞流行杳渺天地间一目尽烟尘湖海钩竿别乾坤局调新高超千圣轨独步祖庭闉伫闻花雨霭还期龙象腾杖锡今飞也埙篪异地鸣去去难为别蓬帆忆远云致怀聊以赠愿启少林春
赠别李镇台
忆昔武侯初泽隆于蜀地殷勤尽国忠忧恤乐民义辅弼壮千夫谋猷冠万帅移星换斗机浴日补天智夷夏仰殊勋叟童怀去思博施念未灰遗荫情何寄再见韦皋仁重逾淑度治呼禽布胜因感羽辉舍利爰古以验今畴能芳厥绪弗惮运筹功唯守安常志公赋三生约我承两谛备缁侣庆檀波黔黎乐荫庇德师自融融福源亦易易丁斯鼎革时潜御韬藏辔大树应方荣细柳聿增翠伟哉过量人佛果永斯记
祝宣慰马司君
紫气腾函关庚星耀倚天八纮云冉冉四面水涟涟桃熟降王母榴开醉李仙鹿车欣御伍鹤驾喜盘旋文物多师古词锋伴友贤玉堂光不夜金谷酒如泉铁券分符永铜章邑露渊宜亭增晏乐阆苑益真诠味道瑶池上逃禅象帝先法源二谛共谊结三生缘赵老时携晋宝公岁满延依依何以颂愿济海山绵
新秋有怀
飒飒凄风至萧然景物殊云迷古道隐雨滴径庭芜法系凭他滥禅心雅自符报予林下客守志急其孤
中秋无月有感
寒蛩经噪砌隙晷影频移人谓秋中节我伤法晚时桂轮悬帐幕冰鉴覆帘帷宁肖蟾宫步连空一扫之
步刘郡侯韵
两谛何殊别唯空与未空慈云周性海惠泽溥仁风报国心丹赤投机雪点红世间出世法贞越讵能穷
寓石鼓和马文学韵
石鼓声传久推敲意可人炉山空秀丽锦水益清新隐士昂藏志衲僧散淡身融通不二旨相共话无生
赠余三护法
锦水一澄清唯君惠泽深干旋舒壮志经济冠元勋渔牧关城阅琴堂座席焄相期话不二两谛喜春昕
赠吴郡侯
梅灿喜芳妍馨香播九天阳春洵有脚爱旭映全川里巷歌声遍关城瑞气延林泉何以颂可是应金仙
祝嵩山居士
二载隐天台野心雅快哉采芝寻古道煨芋待英才宝掌乘云集安期驾鹤来南星庚耀朗共赴海门开
示闻一上座
祖庭拭望久机叩应临时青眼恒瞻盻赤肩每在期开胸随纵夺卷席任成禠卓尔彻天跃垂钩四海涯
示泰来上座
君为我而至为君我特回寻源探虎穴达岸鼓云雷头角兴竞出掌拳俱拓开抟风宜奋翮泰运自天来
赠睿珍上座
担荷经年久参差谩跻攀乾坤朗若鉴今古镇如山祖道勤珍惜宗纲莫放闲行行须颖脱宜阐上头关
赠马司君
应现主中主天然尊贵殊玉楼悬古镜金册篆新符二谛怀无间三生约有孚灵明原卓荦进步足良图
祝武郡侯
庚耀灿浯水筹添澍岛莱仁人跻寿域庶物乐春台权应五骢瑞维期万户才林泉时祝颂指日仰三台
祝刘镇台
喜留筹添屋欣闻里巷歌天香云结篆桂子月繁科一路威声远三秋露沛多舞松连紫气惠泽孰能过
祝黄守府
节度重临蜀涪陵紫气陈松屏增列翠黔水益澄清上苑桂棠永瑶池桃藕荣萍心何以晋山海庆同春
寿汪三护法
九十春光遍关城景物嘉翠屏朝献彩紫极晚飞霞日啖冰桃藕时餐玉李瓜野情何以赠芹藻赛丹沙
赠马护法(代作)
灵峰亲记莂法社喜同源支许耽岩谷李杨振教门金章荫祖德铁券镇宗藩两谛钦担荷依依介一言
赠俗兄
手足重逢日依依儒释亲两间成皓首一气度玄津慧远邀莲社渊明醉本真就中称快处济济荫琼林
赠俗侄
至亲喜再遘一日胜于年逸翮知元壮修鳞洵夙缘家传维启后世业已光前野外俦堪赠吾宗庆跃然
赠学正邹檀越
多年怀夙愿君为我成圆藏海重轮永寿山巩固延千秋经史聚亿代桂兰联更冀三台耀常持佛日宣
登重龙山(上有龙池水来鹤亭)
览胜重龙上登临眼界超鹤来拟丁令杯渡换王乔企足扪星斗凝眸远市朝惟池高且洁饮鉴涤烦嚣
再步重龙兼柬罗学正
重龙称胜趣泉压众山川源自定中发鹤从空里旋凭栏低市井倚树挹云仙追昔古资治幸今仰二天
赠重龙住持
曩昔水观出而今山厌看水山转旧局日月运新丸具是坚贞操持斯方便竿濯缨濯足者慎毋自轻瞒
即事偶占
踏遍云山趣大都洵夙缘君来胡应现我至即还编苇渡疑真教桴浮匪浪传栖栖何所事界海任翛然
和学正熊公
忆昔贤芳躅遐心憩辋川优游唯学道笑傲喜逃禅反第还皈佛投机法悟仙相将语不二谩自谓幽玄
其二
谛观诸万象山静水忙忙老树枝苍翠新林叶淡黄松筛金粉腻池茁白莲香若个能齐物来同共饮光
五言
重龙山晚眺
重龙晚眺望夕照挂枝斜坐乐观鱼藻行吟听井蛙
其二
龙山高且洁池水甘而匀树曲如虬伏石横似虎蹲
临江八景
翠屏春晓
翠出群峰外倚天势莫休挺然拥岸立淑气满林丘
紫极晚烟
淡淡如铺练横拖紫极前详观其出处远罩夕阳边
治平晨钟
鍧声彻太虚震起斗杓矶惊醒群生梦行行得自挥
巴台夜月
玉魄正悬空渔人鼓浪中棹穿一天碧钓起满江红
鸣玉浮沙
溪涌金沙聚人游玉带围相逢不是路来往步如飞
西岩瀑布
谁将此素绒闪烁挂悬空织造多机巧丝毫不费工
石台照镜
顽石解含情溶溶若鉴莹屋庐皆端映竹树弗倒生
五龙托宝
江头堆异碛宛转若虬龙共捧团圞石回环洵水冲
平都山
仙去名犹在山空水益清我来才展拜伫听鹿长鸣
拈颂
聚云师翁答汉月禅师四问。
第一问正睡着时与死了烧了心之与性牙齿打不着须向这里希取大用如何是此处大用。
答云南泉猫儿赵州狗子。
颂捏不成团拨不开如如了了自徘徊旋元根境离回互弥勒徒劳顾善财。
第二问沿流不止绝却真照照不到处如何是吹毛用了急须磨且道磨个甚磨。
答云铁棱角丁丁拐拐水鸟针飙飙潇潇。
颂线断重联镜破圆前三后四了无关磨棱合缝阿谁鉴黑漆昆仑一串穿。
第三问用处既已脱却心性且莫在离心性处躲根除此二边如何相见。
答云朝拂南浦云暮卷西山水。
颂独露全彰空劫前雾销云净月华鲜渔翁棹破三更梦野鹤枝啼半夜天。
第四问近世野狐都说心性禅不知姓张姓李请禅师代答一转语贵图天下衲僧脱却腥臭。
答云麻姑掷米去丁令化鹤归。
颂百家姓赵从头错彼错此错错莫休错错顿令错亦错一天霜月晒骷髅。
举聚云师翁问汉月禅师四问。
第一作相问用水一碗贮米七粒架茅草十字在上请道是甚么义。
答云扑翻明镜换乌珠粉碎虚空抽横骨。
颂一二三四五六七七六五四三二一颠拈倒弄行摩诃摩诃般若波罗蜜。
第二问▆▆沩仰九十六种圆相收在六义这个收在那一义。
答云陈公睡重胁老眠轻。
颂一团和气鼓春风八万四千数莫穷只在寻常方寸里熨斗煎茶铫不同。
第三问古人道八角磨盘空里走不知是空走磨磨走空。
答云跌宕二仪摩娑六子。
颂日月笼中鸟乾坤马上毛放去也轰雷掣电收来兮静浪潜涛俯仰折旋无不是何如毕吏饮酕醄。
第四问老鼠吞大象虾蟆口咬着吞不入拖不出苍头老儿跳一步请下一转语。
答云风吹石臼眼麻迷。
颂六根互用碗脱臼四大抽添眉结绦寄语时人休顾恋一声款乃彻云霄。
举聚云师翁令僧问破山禅师智不到处切忌道着道着即头角生语未终山便啐僧云作么生会山云会个甚么僧作礼山与一踏僧云还有么山拟取棒僧便出师闻之呵呵大笑。
拈云啐与踏棒与掴是耶非耶至今诚为不了之案何也谩道笑里无刀。
颂卦爻未动早蒙屯况复披云更露文争似东风一吹绽千红万紫逐时昕。
举刘墨仙居士持圣恩录与聚云坐间论及杨岐九峰之语云问曰正恁么时杨岐在前九峰在前士良久遂问和尚作么生云便喝士曰这一喝是前是后云翘一足士便礼拜。
拈云唱喁和于乃后先之启迪喝中棒下实宾主之机锋个中还有不蹈此辄者么也是徐六担板。
颂问道何如见道真敲枷打锁贵无心翘伸参礼髑髅露已觉回头错应人。
举聚云听晚课毕问僧云僧是自己又皈个甚么僧云和尚也须归方丈云曰用归作么僧趋前而立云曰好个临终西方境分明在目前僧云用临终作么云曰我是死了不曾埋底僧云若活来西方则无矣云曰如佛度一切。
拈云好个西方境无端添了许多狼藉且道如何与伊除却数声清磬是非外一个闲人天地间。
颂求人莫若求己倚门傍户暂止家家路透长安未识长安程几程几几方寸里一元灿灿三轮济济。
举聚云问僧汝自金粟来如何是金粟得力句僧云白云覆青山青山不露顶云曰此是意识家语如何是得力句僧云虚空粉碎大地平沉云曰此是义学家语如何是得力句僧云一拳打破时如何云曰此是衲僧家语如何是得力句。
拈云路遥知马力日久见人心虽然言端语的未免苦口叮咛要识叮咛处么一番遇饭一番饱一度闻雷一度惊。
颂肩担日月步风云俯视乾坤灰线痕线断焰销绝朕迹从教鹃鸟叫深林。
举聚云阅五代史次僧问云既是死了不曾埋底又如何答得话云曰唐以刘瓒为秦王传。
拈云侬家不管兴亡事尽日和云占洞庭。
颂剔透肯綮不留筋庖丁刃发若新硎停刀四顾俦能解烟水茫茫泡影明。
举僧问聚云世尊道天上天下唯吾独尊为甚么云门要一棒打杀云曰路见不平傍人铲削进云既打杀为何将与狗子吃云曰一报还一报。
拈云从教冤债自分明千古万古阿喇喇。
颂见得分明用得亲不平还有不平人个中娱乐无穷已那肯轻将持赠君。
举僧问聚云曹洞宗旨云曰汝曾问过人么僧云曾问瑞象来云曰渠作么生答僧云他竖五指云曰死汉还问甚么人僧云问万峰云曰渠作么答僧云他打五棒云曰死汉僧便问如何是君向臣云打僧一扇如何是臣奉君云将扇一旋如何是君云竖起扇如何是臣云横按扇如何是君臣道合云掷下扇僧便礼拜。
拈云东坡羹看破天下禅和子聚云扇验尽世上野狐禅若遇醉卧雨中并其一而亡之者来又作么与伊打当。
颂机不离位堕毒海乘时打劫陷深坑奉向共功功弗共日午三更调转新。
举聚云问书记云会写不怕笔头桩记云不打这鼓笛云打云不打这鼓笛记云无手人又作么生云打云不打这鼓笛记云草里汉云复打云不打这鼓笛。
拈云皮也无打甚么鼓鼓也无打甚么皮虽未烂额燋头难为毗鼓毕地。
颂鞀鼓年年闹不休何人善解汨江愁满声直透云霄也免使华亭覆却舟。
举聚云问僧唤作竹篦则触不唤作竹篦则背首山念唱道大慧依样画葫芦聚云又作么生僧云铁棱角笑杀水乌龟云便打。
拈云虽然不借阳和令自在东风暖上林。
颂颠拈倒弄惯施为唱道依摸总属痴菱角乌龟开夜晏从教一击亡所之。
举聚云因僧多慕朝海乃云海虽阔大都是川水流去底僧云未审川水在甚么处流来云唤侍者云盘中菜着些醋好。
拈云海水虽川水汇源却也咸淡各别无端添醋其中可谓酸碱得所。
颂万派朝宗入海源酸碱苦涩一般餐舌头好教知温暖唼着些儿心胆寒。
举聚云因侍者设桌太远云自撤近前者云君子离台三尺云曰小人聻者云挨桌磕膝云曰衲僧分上者无语。
拈云中庸之为德全在体物而不可移侍者幸自不语若语未免反了中庸。
颂踢倒饭床卷却席小人君子两难立面皮翻转衲僧机无言有语只这是是不是王老庄中吃油糍土地至今犹害噎。
举聚云示四字。
拈云头戴刚叉帽身穿衲结衣。
颂鱼游江水月当空散步徜徉兴趣浓木马泥牛凭运转银河斗柄直朝东。
拈云看他家事忙且道承谁力。
颂几度凭栏数白云山头石畔恰相应脚跟弗动闲观听鸟语溪声演梵音。
拈云舌端涌素马鼻息纳金牛。
颂烟岚为盖月为灯铁脊隳空万境澄耳里厌闻吴鼠闹眼中讵视黔驴鸣。
拈云翻身那管布单破普天匝地一声雷。
颂地作枕兮天作衾一齁鼾梦老乾坤黄梁熟矣华胥觉唤醒从前错悟人。
举聚云师翁示众云(没量大人被语默里转)拨尘见佛(抖擞破▆瓦)佛亦是尘(光耀恒沙数)问了答了(儿啼女哭)直下翻身(还须击碎髑髅)请君再进一杯酒(争似卢同七碗茶)西出阳关无故人(脑后见腮莫与往来)。
拈云一等没弦琴三换无孔笛。
颂淡淡烟笼树影横松涛竹咏杂溪声谁知陌上黄鹂啭露出深闺幽隐情。
华严三观颂
色空无碍云飞天外飙飙飖飖霮霮　景静物闲神融意醉没头没脑大虚粉碎
理事无碍须弥投芥不宽不窄稳持稳载无正无偏不触不背纵夺卷舒我观自在
事事无碍蛇虫蜂虿活捉生擒贵买贱卖六道逍遥四生萃类不乞一文放下布袋
十二时歌
鸡鸣丑惊起子胡那只狗声吠啀喍醒齁鼾角催呜咽寒星斗慢思惟慵动口下榻更衣正抖擞究竟坚持获法身妙音清梵勤操守
平旦寅曙光灼破广寒城琉璃殿上逍遥过碧玉阶前坦荡行不羡贵不忧贫乾坤让我一间身耽名逐利轻浮子乐隐修真散淡僧
日出卯光辉万象分妍好无弦曲调协妙音没底篮儿盛至宝徇贤愚随拙巧一齐附入灵云老桃萼芳鲜医眼沙梅核浑沦塞口枣
食时辰收折巾单入众行撞着饭头横铁橛返闻奯老度金针末后句让当仁从教同吐不同吞吸干沧海母劳舌嚼碎虚空不动唇
禺中已搬柴运水原常事拾得一头抛一头解空四句非四句莫踟蹰休拟议折旋俯仰无不是两翼蜻蜓俱摘却一枚铁钉恰相似
日南午时御白牛亲步伍掩耳偷铃楼子歌夺精卖肥盘山脯唱者唱舞者舞脱落繁柯毋滞阻得得扑翻布袋钱斑斑倒跨丰干虎
日昳未明白转身亲异类缩尾伸头假颠狂张牙露爪闲游戏脱功勋卸尊贵若不拿三便道四雉雀冲霄羊角抟野狐阵鼓金毛队
晡时申忙着蓑衣整钓纶樵子负薪担雾重牧童横笛隔烟轻小释迦老华亭者回负命有金鳞短舠巨楫俱抛弃饵月钩云一并吞
日落酉分咐泥猪并癞狗朝去暮来勤把捉出作入息牢坚守叩妙玄问知有管他阴六与阳九拟于天际觅南辰已自袖中藏北斗
黄昏戌缕腰绳子常收束夜明帘外快抽身荆棘林中谩住足莫瞒顸勤照烛宁分稚壮与真俗薪传一盏无尽灯焰覆三尊常住佛
人定亥玉魄悬空银色界不须黑夜扮观音宁向太阳妆自在原本有非借贷何必囊藏与被盖蕉鹿既空心性恬华胥早觉梦魂快
半夜子於穆缉熙存敬止泥牛衔月卧深潭木马嘶风栖涧底饮琼浆餐玉醴个个无裈长者子自觉觉他三觉圆后天天复先天启
赞
庆忠老人真
稽首礼师像像兮不可拟翘勤赞师真真兮妙难比赞礼俱莫及冤结何时已劈筈夺窝贯便神锋就机打劫征入骨髓惹得儿孙苦效颦向道眉毛生板齿那里是毛生处聻袅袅香烟白鹤飞轰轰雷电金光紫喝一喝
庆忠老人半影
眉横鼻直睛青广颡丰颐月面卷轴丈室相亲原来只是者汉唯其个里丹衷匪轻可以称赞继起也狐涎势若消霜整颓兮细轨洞然悬鉴噫赃私露出没遮栏一任大小半满在在处处随宜应现
释迦栴檀瑞像(有恒禅人请)
大哉能仁示兹瑞像不居王宫岂住天上刹尘遍满匪虚匪诳一瞻一礼莫轻瞒是则有恒真供养
送子观音
童子在膝紫竹参天抚摩顾注慈意宛然婆心急切悲愿恒圆龙女近侍善财遥瞻意其有法说兮休从眼听意其无相睹兮毋用耳观如此方得大自在夫是之谓有灵有感有因有缘
祖峰和尚
认真即假以假为真真假不立赞颂何云何所云却有凭凭君崛起祖室凭君丕显门庭门庭祖室重恢拓从教依钵自绳绳
徐见宇善士
耄耋介寿兮瑞蔼忠南玉笋斑济兮永永厥传涂染丹青兮猊像生严手执箑扇兮舒卷优闲兰芳桂秀兮于斯见焉赞谕莫可纪及兮从教香烟绵邈万亿斯年
徐孺人
手轮一百数循环靡罄靡穷坤德卓尔厚载楂梨橘抽崇隆念念欣从乐土心心注想金容酌水献花勤顶礼弥陀亲记获圆通
松下达磨
昔将只履西归今则双屣仍见芦苇变作葫芦担头少却经卷总是丹青妄涂摸致令吾祖巧应现轮珠叠膝信安排未识婆心那一片是何婆心聻咦松阴争似嵩山坚壁面何如亲觌面
观音
童子浑濯狻猊威狞两两互相参礼巍巍叠坐慈尊这慈尊勿外寻在迩而求诸远在己而求乎人其人其人水月珠珍原在海鉼[金弁]钗钏讵逃金
面壁达磨(二)
三三挨过年头一一不知月尾苦苦面壁何仇默默腰雪失理大家徒费痴肝肠他咱原是我的你你你都卢是个真师真弟子
脊骨刚似铁心胆迳如风九载熊山阒寂一花少室崇隆尽属悬疣负赘徒自避影逃空还知后面底人么才也养其才忠也养厥忠
渡江达磨(二)
犯人苗稼摘芦枝拨浪穿沙涉水泥不是无端轻卖弄总为痴心未化而那里是未化处忙携只履潜归去又被宋云识得伊识得也却无词嘴乌面黑到斯时
对梁皇云不识一苇航飘然去虽是浪静波恬争奈闷来多睡至今犹未醒醒鼾声遍震天地且幸长年懵懂稍觉时势须还神光那一臂
自赞
原名治平祖堂敕建振宗禅寺维其创造兼守不惜脑门着地一味素分安贫百般外缘不事弗拈三要三玄务征末后一句非又不非是却不是脚跟掉动解谈禅鼻孔无声演妙义噫(妙微上座请)
功无一点事有千错株守振宗三十载余偶游江浙四八月个无端描写陋形却是照程列课谓是竺峰耶可诺则诺谓非竺峰耶将错就错错不错高竖两道粗眉一任诸人说长短论醍醐谈毒药咦(浑玉上座请)
本无位次何用安排不偏不倚如去如来强将图形画影洵是火里莲开莲开从教香九九灯笼露柱舞三台久踞振宗寺远往江浙回回还迥无有何定水边林下畅予怀畅余怀雅快哉昙林瑞荫香烟永麈尾飞扬慧炬辉(昙荫居士请)
见初禅人
手持一百八循环合其数见见之时念不妄兀兀其问醒初步梓枝挺秀真俗芳花蕊芬荣枝叶裕云是像兮瞩之不见其光言非像兮却之端有本据是何据六字专持圣德昭生生顶礼波罗蜜谛
嗣法门人性印徒海(觉　澄　清　明　台)孙寂(寿　长)
捐赀刊刻
本师老和尚语录第四卷
竺峰敏禅师语录卷之四终

[book_title]卷之五
嘉兴大藏经　竺峰敏禅师语录
竺峰敏禅师语录卷之五
嗣法门人性(钜　湛)等编
书问
复沈县尹
掀翻界地若为酬擢破虚空谁可补直谓大居士所阅者先老人录耳讵意(某)等俱被青睛赏鉴耶誉(某)乎冤(某)甚矣苍天苍天翰札谆谆诚有未见老人之叹然老人鼻孔既落居士手中老人面目未尝不在居士眼里似亦可以无憾舌头在口居士业已自信更复何说远承遣莫兼荷诔辞老人这段光明却又向居士笔尖头流辉去矣所请舍利如命数十颗幸珍重藏之敬寄老人遗杖一茎字帖一本一任我大居士焚之折之惟不作吾宗话柄可耳。
候童真和尚
恭惟吾兄道行海国名振蜀川棒喝齐施满地狐涎消曝雪宗教俱敞遍空花雨蔼晴烟匪特布千古徽猷亦抑启百代异业敬之深矣庆亦悠欤(弟)乃樗散劣质忝同社火甄陶赧承丽泽相滋愧未青蓝企及年来雁
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:32:00-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>