<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="劝发菩提心文,劝发菩提心文全文在线阅读,劝发菩提心文全文在线下载,大玄古籍书库">
<meta name="description" content="劝发菩提心文，一卷，唐裴休述，宗密序，净照题记，日本高辨题记。_劝发菩提心文_全文在线阅读_劝发菩提心文_全文在线下载_大玄古籍书库">
<title>劝发菩提心文_裴休_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">劝发菩提心文</span> <br/>
          作者： <span class="inputVal" id="bkauthor">裴休</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]6277</span> <br/>
          说明： <span class="inputVal" id="bkdec">劝发菩提心文，一卷，唐裴休述，宗密序，淨照题记，日本高辨题记。</span> <br/>
          封面： <span class="inputVal" id="bkimg">Z_752.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]劝发菩提心文
[book_author]裴休
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]6277
[book_dec]劝发菩提心文，一卷，唐裴休述，宗密序，淨照题记，日本高辨题记。
[book_img]Z_752.jpg


[book_title]劝发菩提心文
续藏经劝发菩提心文
唐裴休述
劝发菩提心文序
终南山艹堂寺圭峰沙门宗密撰
发菩提心者，崇德广业，虚心外身，圆觉之谓也。自非达恢廓之道，禀仁恕之性，怀远大之志者，其谁能发斯意焉？岂其如来灭后，后五百岁，佛法衰末，世人少信。时有儒门上士，河东裴公，而当此仁。吾与裴公，交佛道久，已知其入佛门，到佛境。及览劝发菩提心文，知其为佛使，行佛事。吾为佛子，宁不感之而踊跃乎？凡归佛者，可宝之为龟镜。然佛门难入，失在偏邪；佛境难到，失在怠速。心外求法，或身中计我，邪也；唯尚理性，或但宗因缘，偏也；持解迷行，或沈空住寂，怠也；劳形苦神，而克期待证，速也。今裴公所得所行，所演所劝，佥异於是。所谓洞了自心，德等於佛，非心外求也；洞了形识，空如幻化，非自计我。真如本觉，是其所宗，非但缘也；四谛六度，是其所弘，非唯性也；礼供赞念，率身励人，非速行也；福智悲愿，孜孜是务，非沈住也；气和神适，乘缘应事，非劳苦也；以时消息，为而不待，非求证也。如是备众德，离诸病，非入佛门，到佛境，何耶？吾久同其愿，又览其文，咏歌不足，故辄为序。今而后有欲入佛门，造佛境者，宜信受奉行。
普劝僧俗发菩提心文
唐相国裴休述
普告大众，若僧若俗，有能同发阿耨多罗三藐三菩提心者，我愿生生常为道俗，同宗同趣，同愿同求，同运大悲，同修大智，递相辅助，直至菩提。普告大众，若僧若俗，有能同发阿耨多罗三藐三菩提心者，我愿生生常同净业，各领眷属，分化众生，龙华会中，同受佛记，广修大愿，直至菩提。
初明菩提名义。
阿耨多罗三藐三菩提者，此云无上正徧知觉(无上者，究竟也。正者，如理知。徧者，无量智。正觉知，真俗智)，是诸佛所证最上妙道，是众生所迷根本妙源。既慕如来永离诸苦，自悲己身久失大利，慨然奋发，将求佛身，即是初发阿耨多罗三藐三菩提心也。
次明菩提心体。
既发菩提大心，须识菩提心体。夫菩提心体，不从真心发，无由得至菩提。故须拣择分明，方是正因法行。且大众从无始来，常认为我身者，是地水火风，从合之身，旋聚旋散，属无常法，非我身也。大众从无始来，常认为我心者，是缘虑容尘，虚妄之心，乍起乍灭，属无常法，非我心也。我有真身，圆满空寂者是。我有真心，广大灵知者是也。(圆满者，法身无量功德，本自具足也。空寂者，法身离诸色相，永无动摇也。广大者，真心体兼法界，包含虚空也。灵知者，了了分明，鉴照清彻也。)空寂灵智，神用自在。性含万德，体绝百非。如净月轮，圆满无缺。惑云所覆，不自觉知。妄惑既除，真心本净也。十方诸佛，一切众生，与我此心，三无差别。此即菩提心体也。舍此不认，而认自身妄念，随死随生，与禽畜杂类，比肩受苦。为丈夫者，岂不羞哉。既发无上道心，当行大丈夫事。起三心，立五誓，修一切助菩提法。以诸佛为师，以菩萨为侣，以六道众生为眷属，以生死烦恼为园林。誓尽未来，济拔度脱。是则名为发阿耨多罗三藐三菩提心也。
次明三心。
一者，大悲心。既悟自心本无生灭，遂悲六道枉受沈沦。己虽未证菩提，且愿众生解脱。(即经云：菩提心，己虽未度，愿度未度。老子云：圣人后其身，身先。儒家云：仁者博施济众，先人后己。三教皆同。)於是广发同体大悲，尽未来行四摄法，摄彼众生，皆令归真，同成佛道。此即大悲心也。二者，大智心。既兴大智，誓度群品。品类既多，根器不同。即须广事诸佛，广学妙法，一一证入，转化众生。此即大智心也。三者，大愿心。既欲广度众生，遂兴广大悲智。然心惟本净，久翳尘劳，习性难顿销除，法器须资磨宝。自虑轮回诸趣，不遇佛法胜缘，故发大愿，备修万行。行愿相资，犹如车翼，运行不退，直至菩提。此即大愿心也。(华严经云：菩提心灯，以大悲为油，大愿为，大智为光。)然三心之中，大愿为主，常持悲智，以度群生。故初发心，必先起愿。华严行愿经云：若人临命终时，最后剎那，一切诸根，悉皆散坏；一切亲属，悉皆舍离；一切威势，悉皆退失；一切财宝，无复相随。唯此愿王，不相舍离，常为引导，直至菩提。是故汝等，闻此愿王，莫生疑念。(华严最后，普贤所说，定非虚忘，依此修行。)
次明五誓。
一者、众生无边誓愿度，二者、福智无边誓愿集，三者、佛法无边誓愿学，四者、如来无边誓愿事，五者、无上正觉誓愿成。持此五誓，念念运心，无有间断，是为具菩提大心，是为持菩提心戒。三心五誓，重迭相资，佛佛道同，不过於此，即是具足发阿耨多罗三藐三菩提心也。
次劝常持菩提心。
普告大众，若僧若俗，既已发菩提大心，修菩萨妙道，至诚普启诸佛，一心普摄众生，行住坐卧，常持此愿，不欺诳於六道，不失信於如来，广设津梁，护持教法，弥勒座下，皆证无生，千佛会中，俱为导首，能持此心，则永不退失阿耨多罗三藐三菩提。
次劝度脱众生。
普告大众，若僧若俗，从今身至佛身，誓欲度脱一切众生，普令入佛知见，黑暗岸下为作明灯，生死海中为船筏，力虽未及，常运此心，念念相续，不令间断，能持此心否？若持此心，则永不退失阿耨多罗三藐三菩提。
次劝积集福德。
普告大众，若僧若俗，从今身至佛身，誓欲於悲田敬田，积集福德。亦舍内财外财，成就万行。本为众生修道，须资福德胜缘。令无私己之心，欲受天人之报。力虽未及，常运此心。念念相续，不令间断。能持此心否？若持此心，则永不退失阿耨多罗三藐三菩提。
次劝修学佛法。
普告大众，若僧若俗，从今身至佛身，誓欲修一切佛法，穷一切教门，四无量心，六波罗蜜，法义深浅，因果有无，性相二宗，顿渐二教，悉皆通达。开导众生，力虽未及，常运此心，念念相续，不令间断。能持此心否？若持此心，则永不退失阿耨多罗三藐三菩提。
次劝亲事诸佛善知识
普告大众：若僧、若俗，从今身至佛身，誓欲承事诸佛、一切诸大菩萨、诸善知识。见善知识，情无厌足；事善知识，心无疲懈；闻善知识所有教诲，欣乐顺行，常学善财童子所行之行；力虽未及，常运此心，念念相续，不令间断。能持此心否？若持此心，则永不退失阿耨多罗三藐三菩提。
次劝修唯求佛果。
普告大众，若僧若俗，从今身至佛身，常愿当来作佛，不起二乘之心。愿普与一切众生同体，速成正觉。所修善业，一一回向阿耨多罗三藐三菩提。所劝众生，一一令发无上道意。常修宝海梵志广大悲愿，力虽未及，常运此心，念念相续，不令间断。能持此心否？若持此心，则永不退失阿耨多罗三藐三菩提。
次劝结菩提道俗。
普告大众，若僧若俗，从今身至佛身，与同发菩提心道俗，生生世世，不相舍离，同愿同心，同行同德，各修定慧，分化众生，或为兄弟，或为师长，迭相劝发，彼此护持，一人失路，即同拯拔，一人证道，即共归依，永无厌倦，不相舍离，能持此心否？若持此心，则永不退失阿耨多罗三藐三菩提。
次劝通圆顿经典。
普告大众，若僧若俗，既已发菩提大心，运菩提大行，若不彻菩提心体，未合菩提法源，虽已发心，必滞摧小。故须先悟圆明净觉，本无无明，幻翳空华，俱非实体，远离执取，平如虚空，常於寂照心中，流出广大大悲智。如此则不滞诸相，不堕二边，始为菩提正因，方免枉受劳苦。若金刚圆觉，简妙通明，华严涅盘，广大具足，傥同我志，并望通经。
次明一切助菩提法。
宝海梵志劝无量人，发阿耨多罗三藐三菩提心，取佛世界，皆得受记；复劝三亿弟子，令其发心。中有一人，名曰树提，白言：尊者，云何菩提？云何助菩提法？云何菩萨修行菩提？云何系念得於菩提？尔时，其师报言：菩提者，即是菩萨之所修集四无量藏，所谓无尽福德藏、无尽智藏、无尽慧藏、无尽佛法和合藏，是名菩提。如佛所说助菩提法，所谓摄取清净度生死法门。善男子，舍财是助菩提法，调伏众生故；持戒是助菩提法，随其所愿得成就故；忍辱是助菩提法，三十二相、八十随形好具足故；精进是助菩提法，具足一切诸事故；禅定是助菩提法，其心当得善调伏故；智慧是助菩提法，知一切诸烦恼故；多闻是助菩提法，得无碍辨故；福德是助菩提法，一切众生之所须故；思惟是助菩提法，成就断疑故；慈心是助菩提法，成就无碍心故；悲心是助菩提法，教化众生无厌足故；喜心是助菩提法，於正法中生爱乐故；舍心是助菩提法，成就断於爱憎故；听法是助菩提法，成就灭五盖故；出世是助菩提法，舍除一切世间故；阿兰若是助菩提法，灭不善业故；随喜是助菩提法，增长善根故；念处是助菩提法，分别身受心法成就故；正勤是助菩提法，离一切不善法，行一切善法故；如意足是助菩提法，成就身心轻利故；诸根是助菩提法，摧灭一切烦恼故；觉是助菩提法，觉如实法故；六和是助菩提法，调伏众生令清净故。是名摄取清净度生死法门。如是修行，即系念得菩提也。如是等菩提心，今应生欲，是道清净，是道无漏，是道正直，是安稳。汝等应当专心作大誓愿，取庄严佛土，随意所求。(庄严佛土，各各不同也。或取净土，或取秽土，具在悲华经中。)
次明菩萨四懈怠法。
宝藏如来告毗舍那无垢言：菩萨有四懈怠，若菩萨成就四法，於生死狱受诸苦恼，不能疾成阿耨多罗三藐三菩提。何等为四？所谓下行、下伴、下施、下愿。云何下行？或有菩萨破口身戒，不善护业，是名下行。云何下伴？亲近声闻及辟支佛，共与同事，是名下伴。云何下施？不能一切舍诸所有，於受者中心生分别，为得天上快乐故而行布施，是名下施。云何下愿？不能一心愿取诸佛净妙世界，所作誓愿不能调伏众生，是名下愿。(出慈华经)
次明菩萨四速疾法。
复有四法，菩萨成就则能疾成阿耨多罗三藐三菩提：一者、能持禁戒，净身口意，护舍法门行；二者、亲近修学大乘之人，与共同事；三者、所有之物能一切舍，以大悲心施於一切；四者、一心愿取种种庄严诸佛世界，亦为调伏一切众生。是名四法。(出悲华经)
次明发菩提心功德。
天帝释白法慧菩萨言：佛子，菩萨初发菩提心所得功德，其量几何？法慧菩萨言：此义甚深，难说！难知！难分别！难信解！难证！难行！难通达！难思惟！难度量！难趣入！虽然，我当承佛威神之力而为汝说。佛子，假使有人，以一切乐具，供养东方阿僧祇世界所有众生，经於一劫，然后教令净持五戒；南、西、北方，四维、上、下，亦复如是。此人功德，宁为多否？天帝言：此人功德，唯佛能知！法慧言：此人功德比菩萨初发心功德，百分不及一，千分不及一，百千分不及一；如是，亿分、百亿分、千亿分、百千亿分、那由他亿分、百那由他亿分、千那由他亿分、百千那由他亿分、百万那由他亿分，乃至优波尼沙陀亿分，亦不及一。佛子，且置此喻。假使有人，以一切乐具，供养十方阿僧祇世界所有众生，经於百劫，然后教令修十善道；如是供养，经於千劫，教住四禅；经百千劫，教住四无量心；经於亿劫，教住四无色定；经百亿劫，教住须陀洹果；经於千亿劫，教住斯陀含果；经於百千亿劫，教住阿那含果；经於那由他亿劫，教住阿罗汉果；经於百千那由他亿劫，教住辟支佛道。是人功德，宁为多否？天帝言：此人功德唯佛能知。法慧菩萨言：此人功德比菩萨初发心功德，百分不及一，乃至优婆尼沙陀分亦不及一。何以故？一切诸佛初发心时，不但为以一切乐具，供养十方十阿僧祇世界所有众生，经於百劫乃至百千那由他亿劫故，发菩提心；不但为教尔所众生，令修五戒、十善业道，教住四禅、四无量、四无色定，教得须陀洹果、斯陀含果、阿那含果、阿罗汉果、辟支佛道故，发菩提心；为令如来种性不断故，为充徧一切世界故，为度脱一切世界众生故，为悉知一切世界成坏故，为悉知一切世界中众生垢净故，为悉知一切世界自性清净故，为悉知一切众生心乐烦恼习气故，为悉知一切众生死此生彼故，为悉知一切众生诸根方便故，为悉知一切众生心行故，为悉知一切众生三世智故，为悉知一切佛境界平等故，发於无上菩提之心故，常为三世一切诸佛之所忆念，当得三世一切诸佛与其妙法，即与三世一切诸佛体性平等，已修三世一切诸佛助道之法，成就三世一切诸佛力、无所畏，庄严三世一切诸佛不共佛法，悉得法界一切诸佛说法智慧。何以故？以是发心当得佛故。应知此人，即与三世诸佛同等，即与三世诸佛境界平等，即与三世诸佛功德平等，得如来一身、无量身究竟平等真实智慧。初发心时，即为十方一切诸佛所共称叹，即能说法、教化、调伏一切世界所有众生，即能震动一切世界，即能光照一切世界，即能息灭一切世界诸恶道苦，即能严净一切世界，即能於一切世界中示现成佛，即能令一切众生皆得欢喜心，即能入一切法界性，即能持一切佛种性，即能得一切佛智慧光明。此初发心菩萨，不於三世少有所得，若诸佛、若诸佛法，若诸菩萨、若诸菩萨法，若独觉、若独觉法，若声闻、若声闻法，若出世间、若出世间法，若众生、若众生法，唯求一切智，於诸法界心无所着，是名初发阿耨多罗三藐三菩提心功德。(出华严经发心功德品，此约初住菩萨说。今凡夫位中，是初发菩提心。至初住位中，是成就菩提心也。)
次通凡圣差别疑。
或曰：菩提大心，圣贤境界，固非凡夫浅识所能造拟也。故菩萨初住发大心，便能游历十方，广作佛事。今以大法劝诸凡夫，无乃根器不同乎？对曰：不然。凡圣同源，本无差别。一念迷倒，自取沈沦。若悟性本圆明，便与诸佛平等性上起菩提心。以此修行，即为菩萨。(菩萨者，大心众生也。)何苦自薄，而谓凡夫隔绝哉？且凡夫位中，三毒为本。今既誓舍财宝以化众生，虽未尽行，自然少贪；誓行四摄以化众生，虽未尽行，自然少瞋；誓修定慧以度众生，虽未尽证，自然少痴。三法在心，便成法器。所以菩萨不断烦恼，唯兴大悲。威德法门，诚不虚设，又何疑而不为哉？且凡夫发心，是初发菩提心也。初住发心，是成就菩提心也。若待初住方发此心，初住之前，当修何法？除此菩提正路，尽为生死因缘。但至轮回，何由证入。故释迦如来，从初发心，即於无量生中，事无量诸佛。一切佛所，发菩提心。直至然灯佛前，方受远记。宝藏佛会，始号大悲。固须千百生中，方得成就。所以劝诸道俗，学我本师世尊。无以才辨教门，便为甚深法藏。粗识心性，定言无上菩提。须度一切众生，须求一切种智。贤劫千佛，皆种善根。自然福智弘深，永作世间道首。普愿大众，以此文示此郡及他州。与我有缘者，见此文当发菩提心。欲发心时，请先随力舍财物。或投一斋，供养三宝。或画一像，精进道场。然后依此正文，虔发大愿。(准贤劫千佛经，一一佛於因地遇佛时，皆先以财宝，乃至柳枝净水等，世尊供养，然后发菩提心。悲华经，宝海梵志，劝无量人天，发菩提心。先令以物献佛，然后启愿。佛佛道同，故须导禀。)
启发之后，念念运心，便为成佛正因，宜自深加喜庆。道俗不乖於法侣，山川岂碍真智？幸因路人，垂示姓字。
开成三年六月二十日，绵州刺史裴休记。
劝发菩提心文(终)
菩提心文，乃李唐相国裴休制作，诚为吾教革凡入圣之基本。建烙火之后，想多漂没，往往缁素未广闻见。今访古今刊流通，少答王臣赞护佛乘之深意者。
绍兴壬申季夏既望日，净照谨题。
建保三年四月十八日，从大宋国得此本，披阅之处，随喜尤深，仍同五月十八日夜子克於梅尾之练若台艹庵切句加假字乐，同心道俗。时属末代，人无大心，今值此文，如秽庭得摩尼无限，末世有凭成佛，愿生生世世须此文矣。
沙门高辨

        </div>
      </div>
    </div>
  </div>
</div>
<!--update:2025-08-30 09:24:31-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>