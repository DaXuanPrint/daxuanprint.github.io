<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="楞严解冤释结道场教诫仪文,楞严解冤释结道场仪文卷上,楞严解冤释结道场仪文卷中,楞严解冤释结道场仪文卷下,楞严解冤释结道场仪提纲,楞严解冤释结道场密教卷上,楞严解冤释结道场密教卷中,楞严解冤释结道场密教卷下,楞严解冤释结道场仪全文在线阅读,楞严解冤释结道场仪全文在线下载,大玄古籍书库">
<meta name="description" content="中国佛教典籍。宋释祖照集。八卷。明清云南阿吒力僧常用科仪。。本科仪主要依据《大佛顶首楞严经》编集而成，必须与经配合才能举行法会。仪文对佛教设立道场的目的、次序、需要的器具、安置的佛像以及设立道场的始末都作了说明，是研究中国佛教科仪的重要资料。仪文所引兴福禅师《楞严疏》，不见历代称引，为研究《楞严经》的新资料。。仪文中有政和年号，则此科仪之编成不早於北宋徽宗时。仪文卷首题「眉阳慧觉寺长讲沙门祖照集」，祖照生平，现无从查考。。本科仪不见中外佛书载录，亦未为历代大藏经所收。整理本之底本为云南省图书馆藏清乾隆五十">
<title>楞严解冤释结道场仪_道和_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">楞严解冤释结道场仪</span> <br/>
          作者： <span class="inputVal" id="bkauthor">道和</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]65783</span> <br/>
          说明： <span class="inputVal" id="bkdec">中国佛教典籍。宋释祖照集。八卷。明清云南阿吒力僧常用科仪。 本科仪主要依据《大佛顶首楞严经》编集而成，必须与经配合才能举行法会。仪文对佛教设立道场的目的、次序、需要的器具、安置的佛像以及设立道场的始末都作了说明，是研究中国佛教科仪的重要资料。仪文所引兴福禅师《楞严疏》，不见历代称引，为研究《楞严经》的新资料。 仪文中有政和年号，则此科仪之编成不早於北宋徽宗时。仪文卷首题「眉阳慧觉寺长讲沙门祖照集」，祖照生平，现无从查考。 本科仪不见中外佛书载录，亦未为历代大藏经所收。整理本之底本为云南省图书馆藏清乾隆五十一年丽江大研里大西门信士杨顺据明版印本，甲本为赵文焕藏清光绪十一年段寿荣抄本。甲本缺密教部分。</span> <br/>
          封面： <span class="inputVal" id="bkimg">Z_2636.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]楞严解冤释结道场仪
[book_author]道和
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]65783
[book_dec]中国佛教典籍。宋释祖照集。八卷。明清云南阿吒力僧常用科仪。 本科仪主要依据《大佛顶首楞严经》编集而成，必须与经配合才能举行法会。仪文对佛教设立道场的目的、次序、需要的器具、安置的佛像以及设立道场的始末都作了说明，是研究中国佛教科仪的重要资料。仪文所引兴福禅师《楞严疏》，不见历代称引，为研究《楞严经》的新资料。 仪文中有政和年号，则此科仪之编成不早於北宋徽宗时。仪文卷首题「眉阳慧觉寺长讲沙门祖照集」，祖照生平，现无从查考。 本科仪不见中外佛书载录，亦未为历代大藏经所收。整理本之底本为云南省图书馆藏清乾隆五十一年丽江大研里大西门信士杨顺据明版印本，甲本为赵文焕藏清光绪十一年段寿荣抄本。甲本缺密教部分。
[book_img]Z_2636.jpg


[book_title]楞严解冤释结道场教诫仪文
眉阳慧觉寺长讲沙门祖照集
坛前教诫，分为五节：
第一、坛外教诫；第二、道场次序；第三、道场合用；第四、安置尊像；第五、道场元由。
且第一、坛外教诫
比丘(某)，敬白清净大众：尝闻道在迩而求诸远，盖谓不能返观；事在易而求诸难，皆为荒嬉懈怠。虽则万法皆由我，三界本唯心。若其自谓圆成，不加修建，安可得而成耶？故此解冤结菩萨，宿因深厚，愿力崇高。垂慈每念於三途，运意常嗟於六类。昏昏恒自蔽，苦苦不知休，若不直指根源，冤业何时可解？誓於在在处处，善巧威权，如日照空，十方明显。普使济於彼岸，同令悟於本心。不逞廉纤，特标真实。故今日道场，以发菩提心为其创始，以六根缚脱，广为敷扬。举十八种之冤家，总六类而包摄。非唯解冤释结，抑亦灭罪消灾。可以祝於星天，可以崇於福寿，可以荐严先祖，可以资益群生，可以禳於刀兵，可以却於冤敌，可以祈於後嗣，可以保於孕娠。不论吉意凶情，一一可皆修设。岂假多多展演，广度光阴？月之不终，计之於岁。唯在端庄严谨，注意倾虔。愿於一昼夜中，三时作法。若见若闻，平等大悟。所有道场之费，但只随力随分，切要办身办心。灯烛香火，须在殷勤，不拘多寡。荤酒五辛，切宜戒约。贫富贵贱，皆可修崇。非唯大法遍行，总使闻薰种智。
(举)解冤结菩萨　(四声)
吟偈
贪爱冤心识是谁？瞿昙直截为拈提。昏昏自蔽无休日，往往难逃不尽时。
衣裹灵珠贫自苦，宅埋宝藏转成痴。悲心特与挥标指，月在长天水在池。
(举)道场次序
凡设道场，於粥後齐集，烧香盥漱，着新净衣，俾令济济跄跄，普使睹相生善。须请六位大僧，以表六类六根六尘解结之意。须选精练教法，悦可众心者一人充显案；选行实孤洁，戒检清高者一人充密案；选音声和畅，喉舌巧妙者一人充赞韵。凡一切歌赞唱偈，系罄一一从之，勿令搀前脱後，互相紊乱，不成佛事。所以随高随下，和佛诵经，责令整肃。跻排已定，然後请檀越执炉，显案法师领众动法乐，击磬先於他所。以此教诫，意使预知，必臻精细。仍随显案法师，登坛行道一匝。咒水咒香等，如常点净散花。(叙意宣疏)
解冤结菩萨
吟偈
香飘一线入伽蓝，接足殷勤觅指南。宾主序分容刹海，君臣道合仰优昙。
龙蟠虎踞安禅定，象往狮来作对谈。一大因缘殊胜事，前三三与後三三。
(举)叙道场合用仪宣演　(和经题)
先告施主，家库中自备一段帛练净绢，或缯彩纱罗绫縠。须要长一丈八尺，以表解十八种冤。或多时止，可倍倍尤佳，不可短少。置在佛前，结为六结。三时道场中，细细讲说，及以诵经诵咒，种种周毕，於第三时忏六类冤债时，请檀越烧香礼佛，[跍*月]跪，随手取结，安於面前。听忏一类冤家，一僧为解一结。须是发上上品心，令内外清净，谛听法门，至诚解结。
吟偈
本自元常一主翁，情生偿债走西东。阿难遭问心随境，大觉垂慈业已空。
绾叠六成埋有相，掣开三世了真容。佛前佛後沉冤类，跳出龙门一点红。
(举)叙安置尊像仪宣演　(和)经题
凡设道场，或於僧舍，或於俗舍，以至官所，随处可作。中间置法、报、化三身如来及无量寿佛、无垢净光佛、炽盛光王佛、药师佛，左右两边安置文殊、普贤、观音、势至、解冤结、摩利支、普光菩萨、弥勒菩萨、金刚藏、虚空藏，计一十七轴。并诸大阿罗汉像，次第安之，勿令紊乱。庶几契凡契圣，善种增焉。各发无上菩提心，於昼夜中，勤勤奉事。
吟偈
三宝巍巍住世间，名空即色化人天。顶中螺髻青山翠，面上真人赤肉团。
隐果现因含法界，示权归实应机玄。圣凡一体香云屋，指出冤家入笑颜。
(举)叙道场元由仪宣演　(和)经题
此道场自政和初甘露老圆通大师及严净慈觉大师，久行於世。盖为解冤结菩萨，名称普闻，世间众生，无不敬仰。虽有此事，然未有仪。如其讲习之流，博通内外，精贯古今，以至顿渐偏圆，有空性相，随举随有，逐处光明，妙契佛心，冥符凡意。语默动静，理性灼然。况其加意用功，其所精通，不言而尽也。《法华经》云：是人有所思惟，筹量言说，皆是佛法，无不真实。亦是先佛经中所说。若全是此者，应请时无所不可。其或未到此者，若无仪文，则惘然迷闷，不能造入，深可悲嗟。於是严净圆觉、当仁徐公(讳法寿)，久默是事，欲要斯文，遂命祖照代为编集。祖照既闻此语，自恨不才，岂可以蠡而测海？坚欲却之，再再不允，遂乃鸠集，以成一家。贵於在在处处，解冤释结。中间所有，第一时，举裴相国发菩提心。第二时，举《首楞严经》及兴福疏，叙六根缚脱之事。第三时，依《华严经》修行六波罗蜜多，以伸解结。一一总非胸臆，悉本圆顿教乘，着次安排，成一段事。在会众等，谛听思惟，早悟正因，速祈解脱。
(举)南无无垢净光佛
楞严胜会启坛场，密咒清泉甘露浆。安息飞烟云雾卷，兰膏发焰慧灯光。
缁儒济济皆严洁，贤圣巍巍尽赞扬。法雨满空甘露洒，道场何处不清凉？
(加持请诵咒　安息香真言　（至）诸供养真言)
(回向　下座)
入坛参礼
归依法报化身佛　(四声)
大众志诚心，同诵叹佛偈：
华藏世界所有尘，於一尘中现法界。
宝光现佛如云集，此是如来刹自在。
解冤结菩萨摩诃萨　参礼海会佛菩萨
本师释迦牟尼佛
南无一心奉请　普光菩萨摩诃萨
解冤结菩萨摩诃萨
楞严海会圣贤
愿共诸众生，一心头面礼。
(举)惟愿慈悲常摄受
净三业仪当演　(和)经题
净三业论文，法师布露：
我辈一张口，纷纷造业多。妄言盈瀚漫，绮语张江波。若欲登坛[土*遣]，先须去网罗。洗空无障碍，涨仗妙伽陀。
伏闻一身假合，本从虚伪而生；六欲不迷，要会真空之理。盖为妄生十恶，致令积染诸尘。若非秘密洗除，难使真金离鑛。欲得一身清净，多身清净，方可登坛；顿令上根修行，中根修行，直教契理。净三业咒，振铎诵持。一众肃恭，三业庆快。先请三藏法师诵净三业咒，然後焚香洒净。我今有偈，速为举扬：
身口意业本来同，寸念迷真失本踪。
喝散障云无点翳，一轮杲日照长空。
南无除盖障菩萨
(加持净三业真言)
三业六根悉清净
焚香仪文宣演　(和)经题　焚香论文
伏以才炷龙涎，非泛常之臭味；便同麝服，有分外之馨香。要知五分法身，别是一般气息也。何用调和之法，又不因薰染之功。信手拈来，直穿透诸人鼻孔；从头爇处，聊表出檀那善根。庶几感格於圣贤，可以充塞於天地。氤氲无尽，空中结宝盖以低垂；芬馥有余，座下喷篆烟而缥渺。更凭神咒，以表信心。
五分法身真妙香，人人具足露堂堂。
无根树下亲拈出，供养无上大法王。
(举)香云童子大菩萨
(加持焚香真言)
洒净科文宣演　(和)经题
洒净论文，法师布露：
妙湛灵源，无三世十方之影像；真空性水，现六凡四圣之波澜。绕华藏世界而来，从阿耨达池而出。滔滔觉海，浩浩朝宗，何妨细洒杨枝，莫不普沾香水。洗心涤虑，如八德之清凉；激浊扬清，同一时之潇洒。更凭神咒，尽化醍醐。洒净有偈，今为举扬：
八功德水自天真，善洗众生业垢尘。
流入毗卢华藏海，个中无处不超伦。
杨枝手观世音菩萨
(拥护三业百字真言)
清净慧菩萨摩诃萨
净坛论文宣演　(和)经题
净坛论文，法师宣扬：
大集无远弗届，一新宝坊法华。有谋皆同，三变净土。鶖子不如螺髻，只园何异鹫峰？毫端中现一切道场，拂子上有三世诸佛。矧兹胜会，普彻十方。浩浩难思，放佛光於坛[土*遣]；重重无尽，映帝网之垂珠。更仗密言，庄严法席。
聚沙成塔亘青天，举止分明在目前。
法界荡无尘一点，自然彖出一枝莲。
普庄严菩萨摩诃萨　(入坛真言)
雪山童子大菩萨　(和)
结界论文宣演
域民不以封疆为界，有德则来；海众尽列华藏之都，无刹不往。将奉佛於不可急之处，先遣魔於无何有之方。便同宝地之庄严，自有金刚之围绕。九十六种，惶惶破胆；千万亿众，拳拳服膺。才闻振铎之琳慎，莫不列堵之清净。
荆棘林中业火生，经由大地任纵横。
金刚突出摩诃力，直向如来行处行。
尊胜幢菩萨摩诃萨
(加持别界真言)
振铃持咒绕香坛，警觉邪魔心胆寒。休夸须弥藏芥子，且观佛刹睹毫光。
圣贤感格慈悲广，理事圆融宇宙宽。心垢荡除无罣碍，相逢大士有何难？
归依五方佛
(法乐绕坛　散花结界安五方)
南无大悲东方世界阿閦佛、西方世界寿尊佛、中央法性毗卢佛、南方世界宝相佛、北方世界成就佛
香花一心奉请东方界主、西方界主、中方界主、南方界主、北方界主，彼世界中，有无量行道菩萨，身垂璎珞，顶戴花冠，手执青、白、黄、赤、黑色莲花，供养阿閦、寿尊、毗卢、宝相、成就尊佛，不违本誓，怜愍有情，统领持国、广目、大梵、增长、多闻天王，青、白、黄、赤、黑帝将军，结成金刚、莲花、华藏、灌顶、焰魔界，擎山持杵，钩索锁铃，拥护道场，无诸难事。
道场理事，本末周完，唯冀圣慈，俯垂摄受。
(众诵)普礼圣众真言
唵(引)。萨哩嚩。怛他誐多。鉢罗半左半左。迦噜迷。
今有(某)方灵符，谨当宣挂。
仰启东、西、中、南、北方青、白、黄、赤、黑帝主，甲乙木、庚辛金、戊己土、丙丁火、壬癸水德主方隅，我今结界到东、西、中、南、北方，凭此结成金刚、莲花、华藏、灌顶、焰魔界。
唵。商迦迦哩。摩诃三昧曳。盘陀盘陀。萨嚩贺。
延祥集福，悬幢幡宝盖，振动金铃，扫除妖魔怪，(某)方佛如来，神通真广大，(某)位大天王，结成五方界。
(某某)界菩萨摩诃萨
凭此结就(某)方(某)色界
散花论文
桃花换却眼睛，不知谁悟？莲蘂穿透鼻孔，反被人嫌。仰天攀桂而来，拨雪探梅而去。也休问姚黄魏紫，又莫辨李白桃红。帝释看破空生，二俱有过；天女簸弄鶖子，一向无端。如今开阐法筵，且与拈提公案。翠浮霞彩，纷纷飘下九霄；浓剪百花，馥馥散来四座。
(赞散花偈毕　散花真言)
敬礼解冤结菩萨
比丘某稽首和南，敬白清净大众：今此道场，昼夜分为三时。第一时号破妄显真，第二时号解冤释结，第三时号成就菩提。
此第一时号破妄显真，又分十一节：
一、叙述斋意；二、叹佛宣疏；三、警策大众；四、礼请圣贤；五、启祝真灵；六、举扬宗教；七、三心五愿；八、如来设教；九、叙陈冤债；十、菩萨化现；十一、感应劝诫。
第一、叙述斋意
今且第一叙述斋意者，正觉出兴，一切众生普度；妙音遐畅，十方诸佛共传。悟之则了无一尘，结处则徒分六类。负心负力，负命负财，鞭挞枉加，瞋呵随举。恶声恶心相向，彻骨彻髓无殊。慈悲之心既无，瞋恨之力转胜。从劫至劫，舍身受身；不觉不知，难逃难逭。今按：《楞严经》中叙述解结之法，直指根源，俾其本末以无碍，庶得根尘而颖脱。经云：即时如来於狮子座，整涅盘僧，敛僧伽梨，揽七宝几，引手於几，取劫波罗天所奉花巾於大众前，绾成一结，示阿难言：此名何等？阿难大众，俱白佛言：此名为结。於是如来，绾叠花巾，又成一结。重问阿难：此名何等？阿难大众，又白佛言：此亦名结。如是伦次，绾叠花巾，总成六结。一一结成，皆取手中之结，持问阿难：此名何等？阿难大众，亦复如是，次第酬佛：此名为结。今此楞严解冤释结道场，皆本於此。是知六类冤债，非六根六尘，奚以能结？其结皆由六根六尘，其解亦因六根六尘。今欲忏除，岂可外此？必先除其根本，令其永永不生。所有枝条，不言而坏。六根六尘，即根本也；六类冤债，即枝叶也。此时拈出，以为道场之本。俾令伐树除根，枝条自殒。向下举起五声解冤结菩萨圣号，辄吟四韵偈章。偈声甫毕，叹佛宣疏。
解冤结菩萨
吟偈
乐音树下悟重玄，普运慈心覆大千。直使三生冤歇灭，不令六类债缠绵。
灵根颖脱曾无累，密咒宣陈自有缘。今日投诚希鉴照，愿垂慈愍副倾虔。
第二、叹佛宣疏
多陀阿伽度。阿罗诃。三藐三佛陀。四智三身，六通五眼。目净修广，海水浮清。福聚崇高，须弥挺秀。四无量心，则融通自在；六波罗蜜，则具足圆明。三十二相以庄严，千百亿身皆化度。大慈悲父，真智慧师。有空性相而开豁群迷，顿渐偏圆而甄明大事。具一切智，圆最上乘。世界十方，无不归仰。世尊功德，难尽赞扬。今日道场，自有疏文，对众圣前，谨当宣读。
凡情上达大圆镜
(同诵普礼真言)
第三、警策大众
将伸礼请海会圣贤，有偈警策众心，各各随口应和：
道场清净众，各各当至心。至心勤归依，至心勤礼拜，
大圣大慈悲，解冤结菩萨。菩萨大慈悲，能救众生苦；
菩萨大慈悲，能解众生冤。彼我悉圆融，冤亲总平等。
解结无垢染，灾害永不生。成就涅盘心，发明便解脱。圆满诸功德，
清净大总持。智慧为导师，弹指超无学。今日已往去，永不复退转。(三说)
(举)信礼解冤结菩萨
第四、启请圣贤
今日道场所专奉者，解冤结菩萨。欲勤请时，先当总伸赞礼菩萨德相。众等各运诚心，当礼拜时，(和)受请供养。
一心归命礼，乐音树下，无忧城中，光明普照於大千，身量遍周於法界。尘尘无碍，普解诸冤；法法圆融，顿消诸业。天冠涌出，轩昂而挺彩腾光；宝手齐敷，返复而解冤释结。威神自在，变通不减於摩利支天；妙用圆明，赞助常依於释迦文佛。应普光菩萨，解百生而演说於伽陀；为怀州沙弥，在一念而理还於阿堵。举五轮指，分明照见夜叉形；拥百衲衣，显现权为比丘相。总如来之所说，实菩萨之能成。群生稽首於今时，正觉同成於此日。愿垂哀悯，俯察凡庸，今日今时，来临法会，(和)受请供养。
乐音树下乐无忧，普照光明尽遍周。解去诸冤须无碍，顿超累劫岂能酬？
威神自在功难深，妙用纵横道可求。妙觉妙明明妙处，大千世界一浮沤。
(请加持诵诸佛出定真言　（至）礼请真言（止）)
亘古亘今，常照常现。万法之本，众圣之源。刹刹尘尘，不增不减；绵绵密密，无去无来。一切诸佛之师，三世菩萨之母，清净法身毗卢遮那佛，今当礼请其为上首。各各志诚，如法应和。
诚心仰请，楞严会上，遍法界中
清净法身毗卢遮那佛
圆满报身卢舍那佛
三类化身释迦牟尼佛伏愿六通鉴照，俯降道场，副此愿心，光临法会，(和)受请供养。
诚心仰请，楞严会上，遍法界中
四十八愿无量寿尊佛
十二上愿药师琉璃光王佛
大慈大悲无垢净光佛
大威德消灾炽盛光王佛伏愿六通鉴照，俯降道场，副此愿心，光临法会，(和)受请供养。
诚心仰请，楞严会上，遍法界中
大智文殊师利菩萨
大行普贤法王菩萨
大慈大悲观世音菩萨
大势至菩萨摩诃萨伏愿六通鉴照，俯降道场，副此愿心，光临法会，(和)受请供养。
诚心仰请，楞严会上，遍法界中
解冤结菩萨摩诃萨
摩利支天菩萨摩诃萨
普光菩萨摩诃萨
弥勒菩萨摩诃萨
伏愿六通鉴照，俯降道场，副此愿心，光临法会，(和)受请供养。
诚心仰请，楞严会上，遍法界中
虚空藏菩萨摩诃萨
金刚藏菩萨摩诃萨
应供福田十六位大德阿罗汉
一切贤圣僧伏愿六通鉴照，俯降道场，副此愿心，光临法会，(和)受请供养。
上来礼请楞严会上，第一时中诸佛菩萨，已沐云临道场。伏愿天眼遥见，慧耳遥闻，他心遥知，神通遥鉴，以大悲力，起无缘慈，怜悯有情，哀受我请，慈悲护念，降临道场，证盟此斋，充遍法界。愿此善力，广大无边，犹若虚空，具诸功德。奉请已，一心归命礼常住三宝。
(举)惟愿慈悲常摄受
(请加持诵莲花捧足真言　（至）净轮座真言)
(请座真言　礼请真言)
第五、启祝真灵
上来仰请十方三世一切诸佛、诸大菩萨、罗汉、圣僧，已沐慈悲，降临道场。今当召请天曹部众、地水诸神、六道四生、冤家债主、先亡远祖、一切幽冥，同赴道场，纳受供养。
(施主上香设拜)
切以穹苍逈远，地水幽深，遐迩有殊，尊卑有别。东胜神洲之远，南赡部洲之遥。北郁单越而尘刹无边，西瞿耶尼而方隅不尽。普天率土，遍界盈空。一切真灵，无边贤圣。虽曰十方之遥远，唯坚一性以招延。理事相融，洪纤不间。岂假开通道路？奚须启迪方隅。唯将密咒神功，总格诸贤真圣。夫天众者，有欲界色界之异，梵王辅王之殊。五种净居，四禅真侣。风伯开敷摧位，雨师沾润焦枯。电乃烈焰腾辉，雷乃除魔摄毒。日净则照烛虚空而有见，月耀则光辉大夜以无余。皆四大之所成，总三界之所摄。并愿承大悲之妙力，降此日之香坛。瞻礼圣颜，开受供养。
南无天藏王菩萨
其有今日，标心回施当生本命星君，照临一切宿曜。并愿承大悲之妙力，降此日之香坛。瞻礼圣颜，开受供养。
南无星宫藏菩萨
(请加持诵天曹部众真言　（至）周天列宿真言（止）)
次当召请地府部众，坤厚载物，生育万灵。依报正报之安居，有情无情之依止。山林坟衍，水陆飞行。以之而从游，因之而安立。岂无所主？应有其神。嵎夷交趾列班班，昧谷幽都分彼彼。无量无边，一切圣贤，并愿承大悲之妙力，降此日之香坛。瞻礼圣颜，开受供养。
南无地藏王菩萨
又乃水官部众，洪波浩浩，白浪滔滔，势如万马之奔，声若千雷之震。细如虾蟹，巨若鲸鲵。江使闻於豫且，涛神见於伍子。江河淮济，沟洫浍川，一切诸神，无量眷属，并愿承大悲之妙力，降此日之香坛。瞻礼圣颜，开受供养。
南无龙藏王菩萨
又乃四生六道，债主冤家，负财负命，负心负力，枉施鞭挞，横致呵瞋。一切冤憎，无边债主，并愿承大悲之妙力，降此日之香坛。瞻礼圣颜，开受供养。
南无解冤结菩萨
设斋施主(某)，今日标心追荐亡者(某)，及两门三代先祖，高曾远祖，近化先灵，五姓有情，诸佛子等。并愿承大悲之妙力，降此日之香坛。瞻礼圣颜，开受我请。
上天下地，一切真灵。在在处处，龙神土地。并愿承大悲之妙力，降此日之香坛。瞻礼圣颜，开受供养。
南无解脱月菩萨
愿乘佛力降临来
菩萨慈悲愿力深，逍遥变化自由身。红尘堆里常清净，白业情中度苦轮。
相好端严如海量，神通妙用若天真。人人返本回光照，那个亲疏辨主宾。
(诵地水二司真言　（至）普召请真言)
南无香积藏菩萨
上来礼请召请，事已云周。香积厨中，办以斋馔。列在道场，普伸供养。
(诵供养诸佛饮食真言　（至）施鬼神食真言)
(施面然鬼王食真言　甘露水真言普供养真言　（止）)
(斋後再入道场　诵《解百生冤结经》，同诵七遍)
大众志诚心，同诵叹佛偈：
我今稽首一切智，三千世界希有尊。种种妙行悉庄严，色若琉璃净无垢。
怜悯世间大悲者，说法利益无冤情。佛之功德无有穷，是故诚心略赞仰。
敬礼海会佛菩萨　　回向无上佛菩提
(回向　下坛)
楞严解冤释结道场教诫开坛仪全
祝
大明万万年刊刻

[book_title]楞严解冤释结道场仪文卷上
第一时陞座
(四十二字母真言)
普告大众仪
法不孤起，仗境方生。法随法行，法幢随处建立。所以三世诸佛，六代祖师，普为众生，发明大事，皆本於此。虽则处处周遍，法法圆融。若无人知，若无人举，若无人说，若无人行，世间迷昧，众生安得而知之？古人所谓投机则共用，不投机则划却。自然处处无踪迹，绝毫厘，方可透於祖师关，方可尽於诸佛意。如此则涉人间世，而无爽於逍遥，游以何忧？直趣无上菩提，只在今日。所以修山主云：本无迷悟人，只在今日了。敢希大众，各各运志诚心，不得语笑喧哗，不得睡眠懈怠，龙天谴责，鬼神降灾。预告先知，如法听受。
经题
第六、举扬宗教
劝发菩提心，为道场之本。圣凡不立，奚生死之可论？真妄才兴，遂冤结之繁起。盖为不知本有之性，恣驰本无之心，所以枉受轮回，虚生妄见，未识菩提心性，不明般若根源，从迷至迷，转生转灭。故今特标发菩提之心，以为道场之本。《华严经》云：欲见十方一切佛，欲施无量功德藏，欲灭众生诸苦恼，宜应速发菩提心。且菩提心者，诸佛菩萨心也。一切诸佛，因之而成正觉；一切菩萨，因之而起愿修行。兴三种大心，立五般誓愿。以大悲为油，以大愿为烛，以大智为光，如人点灯照於暗室，百千年暗，悉能除尽。若益膏油，明终无尽。菩提心灯，亦复如是。如裴相国云：阿耨多罗三藐三菩提心者，此言无上正遍知觉。是诸佛所证最上妙道，是众生所迷根本妙源。既慕如来永离诸苦，自悲己身久失大利，慨然奋发，将求佛身，即是初发阿耨多罗三藐三菩提心也。既然明此心，应识其本体。夫菩提心体，不从真心发，无由得至菩提，故须拣择分明，方是正因发行。且大众从无始来，常认为我身者，地、水、火、风假合之身，旋聚旋散，属无常法，非我身也。大众从无始来，常认为我心者，是缘虑客尘虚妄之心，乍起乍灭，属无常法，非我心也。我有真身圆满，空寂者是也；我有真心广大，灵知者是也。空寂灵知，神用自在。性含万德，体绝百非。如净月轮，圆满无缺。惑云所覆，不自觉知。妄惑既除，真心即净。十方诸佛，一切众生，与我此心，三无差别。此名菩提心体也。舍此不认而认，自身妄念，随死随生，与禽畜杂类，比肩受苦，为大丈夫者，岂不羞哉？既发无上菩提之心，当行大丈夫事。起三心，立五誓，修一切助菩提法。以诸佛为师，以菩萨为侣，以六道众生为眷属，以生死烦恼为园林，誓尽未来，济拔度脱，是则名为初发阿耨多罗三藐三菩提心也。大众今日闻如是法，各须开悟，顿发此心。未审能发不能发？答能发。既能开发，直须坚固，无令退失。长行举叙，义意未周。偈颂敷扬，重伸赞述。
启迪菩萨大行时，三贤十地绝思议。欲明裴相真方便，须问圭峰老古锥。
克念三心祈显焕，坚舒五誓力行持。豁然云散蟾轮现，万古神光说向谁？
(加持发菩提心真言　（至）金刚披甲真言)
第七、三心五愿
所谓三心者，一者大悲心。既悟本心本无生灭，遂悲六道枉受轮回。己虽未证菩提，且愿众生解脱。经云：菩萨用心，己虽未度，愿度末劫一切众生。老子云：圣人後其身，而先他身。孔子云：仁者博施济众。先人後己，三教皆同。於是广发同体大悲，尽於未来。行四摄法，摄彼众生，皆令归真，同成佛道。此则大悲心也。
二者大智心。既兴大悲，誓度群品；品类既众，根器不同。即须广事诸佛，广学妙法，一一证入，转化众生。此即大智心也。
三者大愿心。既欲广度众生，遂兴广大悲智，然心虽本净。久翳尘劳，习性难顿消除，法器须资磨莹。自虑轮回诸趣，不遇佛法胜缘，故发大愿，备修万行。行愿相资，犹如车异，运行不退，直至菩提。此即大愿心也。然三心之中，大愿为主。常持悲智，以度群生，故初发心，必先起愿。《华严行愿经》云：若人临命终时，最後刹那，一切诸根，悉皆散坏；一切亲属，悉皆分离；一切威权，悉皆退失；一切财宝，无复相随；唯此愿王，不相舍离。常为引导，直至菩提。是故汝等，闻此愿王，莫生疑念。
所谓五誓愿者，一者众生无边誓愿度。大地世界，胎生卵生，湿生化生，有色无色，有想无想，非有想非无想，至十二类一切众生，我於今日尽未来际，誓愿拔其苦恼，普令成就佛果菩提，净尽无余，一切普度。故《楞严经》云：如一众生未成佛，终不於此取泥洹。此即第一愿也。
二者烦恼无边誓愿断。一切众生，无量劫来，一念心动，性明初起，强觉便兴。三细六粗，一时具足；五意六染，同念而生。业转现之峥嵘，根尘识之暗昧。昏昏扰扰，未可卒除。念兹在兹，必令除断。俾令皎如冰雪，莹若琉璃，世世生生，清净寂灭。此即第二愿也。
三者法门无边誓愿学。有空性相，顿渐偏圆，无量百千万亿旋陀罗尼，无量无边大三昧及内外一切经文，及一切修多罗，如尘如沙一切佛法，三世如来已说之教，未说之教，今说之教，一见则通，无所障碍，得大总持，得大自在，得大解脱，得大了悟，得大妙用，能与一切众生解粘去缚，拔楔抽钉，世世生生，永无退转。此即第三愿也。
四者如来无边誓愿事。十方三世、过现未来、无数无量、无边无等、不可数、不可思、不可称、不可量、不可说、不可转一切如来，我从今日，誓尽未来，悉能奉事，无有遗余。参问差别法门，证入差别解脱。或现身现土，或说法利生，岂止以身为座床，以身为奴仆？采果汲水，拾薪设食，无量走使，无量承事，供养一切诸佛如来，世世生生，永无倦怠。此即第四愿也。
五者无上正觉誓愿成。此即纤瑕障尽，片善无遗，弃四事妄法，证清净法身。我从今日，尽未来际，一行一住，一坐一卧，顿悟顿证，顿了顿成，世世生生，亘然不坏。此即第五愿也。
持此五誓，念念运心，无有间断，是为菩提心，是持菩提心戒。三心五誓，重叠相资；佛佛道同，不过於此。即是具足发阿耨多罗三藐三菩提心也。大众今日，顿能悟解，直下承当，则何忧冤债之不消，何虑罪障之不灭？切须敛念，勤而行之，必不相赚。三心五愿，众已备闻，未审能发不能发？答能发。众既能发，偈颂重宣。
三心克备道芬芳，五愿坚持愈更光。智向觉天为日月，悲於苦海作舟航。
先明本性归真宅，转化群生达故乡。若要更知君子行，先人後己也何妨。
(加持一切如来心中心真言　（至）解冤结咒)
第八、如来设教
空劫那畔，了知性海以圆成；威音已前，须信觉天而辽廓。本体人人具足，真源处处现成。弗假修为，轩然独脱。业果无由而创始，冤雠争得以滥觞？湛然彼我以相忘，安得冤亲而何有？常光寂寂，妙体玄玄。拟心即差，动念即隔。盖为众生不守真性，惟逐妄缘。见觉之源，忽然而现。业转现之，念念流注。根尘识之，叠叠生成。拟复本明，何由可得？由是有众生相续，世界相续，业果相续，万种千端，确然而立。冤雠自此而结，根尘从此而生。掣转不回头，引之终不返。故我佛如来，岂能坐视？於是大振雷音，开方便门，指归家路；直登宝所，不住化城。意令一切众生，如我无异。所以有空性相，顿渐偏圆，指妄指真，随上随下。一音演说，五教历然。曲尽凡情，别无圣意。双收双放，左之右之；不泥不偏，繁兴万变。可谓敲门瓦子，未见主人，如何弃舍？多方引授，当体拈提。自本自根，常照常现。格外之谈既尔，寰中之道安然？故《论语》云：天将以夫子为木铎。《杨子》云：仲尼，驾说者也。故混元皇帝有五千道德。孟轲言：予岂好辩哉？予不得已也。三教圣人，悉皆如是。对机对境，曲顺人情，各令一切众生，随其根机，有所证入。各各悟其自心，更无他事。又有六道含情，悉皆有心。既有其心，必有冤结。既有冤结，若非父母、师长、朋友、知音、至戚、至亲，如何有其冤结？若其两无相识，各处一方，外郡他州，殊方别馆。语言无由而相及，事情争企以相通？各不相伤，争有冤结？须是至亲，方有冤业。且一切众生，不论是人是畜，是女是男，但养之则成无量恩德，害之则有无量冤憎。恩中而方可有冤，冤中而方可有恩。此之二法，不可相舍。以至蠢蠢之虫，蠕蠕之物，放之则喜，拒之则瞋。恩冤历然，如何不诫？今日道场，要在於此，敢不兢兢谛听，切切相忘？举扬如来启教之因由，皆为恩冤之二事，所以出现於世。普告大众，当善思维，勿令散乱。既为大丈夫汉，直须勤励，永出尘寰。休於四生六道之中，广结冤业。当於今日今时，一听玄音，万劫千生，倐然自适，岂不快哉？
善恶犹同谁与何？堪嗟人世少禅那。开颜只在养时有，掣肘元从害处多。
万种千端能坐断，十方三际自消磨。如其一念随他转，永劫无由出爱河。
解冤结菩萨
(加持菩萨大三宝真言　（至）决定成就真言)
第九、叙陈冤债
诸佛出世，有主有伴。建立正宗，甄明大事。具大因缘，各各成就无量无边殊胜功德，善巧方便，种种作用，度脱众生。令其各悟本有大光明藏，出离生死，究竟证於无上菩提，破诸无明、虚妄、缠缚。且以恩冤二事，最极难明。恩中有冤，冤中有恩，恩中有恩，冤中有冤。四种纷纷，以回互而起。世间所有难酬难报，至切至亲，无过父母、兄弟、姊妹及师资眷属。宿缘深厚，方得聚会，互为至亲。须是至亲，方可起诸冤结。至於种种恩养，从生至长，忽旦忽暮，不替养育，方得成人。如此则恩光无量，没齿难酬。如此则恩中有恩也。其或一念互乖，六类冤结，继之而具。或则为上不宽，全无仁恕，不行慈悲忍辱，不能平等安和。或则为下不敬，悖逆不孝，睚眦[牛*庞][绦-糸+牛]，昏定晨省，全无出告，反面俱失。以至非为妄起，耽酒恋财，好色荒嬉，不顾父母师资恩养。上既不足，下亦含冤。父不父而天下道亡，子不子而人之义绝。全无孝顺，唯是冤雠，从生至生，永无休息。古人所谓为至亲之眷属，作至极之冤家，此乃恩中有冤也。
又乃宿缘颖悟，道种资深，性地开通，心光晃彻，根尘透脱，生死俱亡，纵遇恶缘，种种凌辱，无边恼害。抵死侵欺，恶念俱来加我。彼人有大力量，宿具深根，彼我相忘，自他无碍，任其煎逼，自然不动。一毫一切，不与较量，唯是将来坐断。古人所谓彼以毒来，我以慈受，此之谓也。更能加以回光自照，念念清凉，硬纣纣然，所有恶境恶心，一时消灭。《楞严经》云：由汝心中，五阴主人。主人若迷，客得其便。当处禅那，觉悟无惑，则彼魔事，无奈汝何。又云：明能破暗，近自消殒。由其如是，所有前来冤债，非特不成，亦乃各生欢喜。由此之故，返能发菩提心，得大开悟。如优波毱多之化诸邪魔，俱得道果。此乃冤中有恩也。
若或宿根浮浅，残害自他，广造过愆，恣行十恶。为子不敬其父，为臣不忠其君。不孝二亲，讥毁三宝。全无礼让，唯是贪残。阴毒害人，机谋损物。玩人玩物，恣性阐提。於一切时中，造无边重罪。诸佛出世，不通忏悔。从劫至劫，永无出期。此乃冤中有冤也。故梁武皇帝云：一切冤对，皆从亲起。起怨恨心，皆由亲近。以三毒根，自相触恼。以触恼故，多起恨心。所以亲戚眷属，咸生责望。或父母责望於子，或子责望於父母。兄弟姊妹，一切皆然。更相责望，更相嫌恨。少不适意，便生瞋怒。又云：於诸师长，多生违逆。或复给与而无厌足，或师瞋弟子，或弟子瞋师。於三世中，喜怒无量，不能深信出家是远离法，不知忍辱是安乐行，不知平等是菩提道，不知离妄想是出世因。师及弟子，同房同住，结业未尽，互相违悷。忿恨之心，纷然乱起。所以世世不得相和合，互起害心。恣求其过，恶声相反，岂有了期？从迷至迷，无暂停寝。又乃矜能逞技，恃势夸豪。万种千差，互生矛盾。武帝又云：或以华门望族，凌人傲物，作如是冤；或以聪敏识达，凌人傲物，作如是冤；或以篇章技艺，凌人傲物，作如是冤；或以夸豪奢侈，凌人傲物，作如是冤；或以辩口利词，凌人傲物，作如是冤。如是众冤，或於尊长边起，或於和尚闍梨边起，或於同住上中下座边起，或於同学眷属边起，或於父母亲戚边起。如是冤对，无量无边，不觉不知，何时忏洗？今日道场，大意专为此等众生。不知果报，岂识根源？世世生生，枉受沦溺。所以解结菩萨，发大誓愿，在在处处，特赐恩光，普令解脱，永绝冤家。各生欢喜，同证无上菩提，到於彼岸。其道场大意，本如此也。
恩中冤结火炎炎，不顾衣珠自解粘。每以篇章矜识达，常将望族恃威严。
夸豪傲物多残害，倚势凌人弗退谦。今日道场须指出，劝君宜把信香添。
(加持菩萨集冤兵真言　（至）结其衣角真言)
第十、菩萨化现
根尘解结，必资大解脱人。以大慈悲，以大愿力，一举而无不可。故解冤结菩萨，从大寂灭定起，运利他心，开悟人天，划除冤业。令其冰清玉洁，彼我相忘。纵使相逢，悉皆欢喜。按《佛顶心陀罗尼经》云：昔有一妇人，常持《佛顶心陀罗尼经》，终日竟夜，香火不绝。然此妇人，三生之前，尝置毒药，致害他人。而此冤家，不曾舍离，欲求方便，致杀其母。遂以业力，托孕他身，向其慈母胎脏之中，致无量苦。抱母心肝，令其分解不得，万死万生。及至产下，端严莹白。不过两岁，便乃身亡。慈母忆之，痛切号泣，遂抱亡儿，抛向水中。如是三遍，托荫此身，向母胎中。欲求方便，致害其母。至第三遍，准前得生，特的端严，相貌具足。不过三岁，又以身亡。母既见之，放声大哭。不知前世有何恶缘，今受此报。准前抱此亡儿，直至江边，住经数时，不忍抛弃。感得观世音菩萨，化作一僧，身披百衲衣，乃语此妇人曰：「不用啼哭，此不是汝男女，是汝三生中已前冤家。三度托生，欲害汝命。缘汝常持《佛顶心陀罗尼经》，并供养不绝，由此杀汝不得。若欲要见汝这冤家，但随贫道手看之。」作是语已，即以神通愿力，所有冤家，遂化作夜叉之形，向水中立。报言：「汝三世前曾杀我来。今我报冤，缘汝有大道心，持《佛顶心陀罗尼经》，善神日夜拥护，所以害汝不得。我今此时，既蒙观世音菩萨与我授记，从今永不与汝为冤。」言讫沉水，忽然不见。女人洒泪，礼拜菩萨，即便归家。冥心发愿，货卖衣服，更请人写一千卷，倍加受持，无时暂歇。年至九十七岁舍命，向秦国变成男子之身。若有善男子，善女人，能写此经三卷。若於佛室中，以五色杂彩作囊盛之，乃至随身供养者，若坐若卧，若危峻之处，当有百千那罗延、金刚密迹、大力无边阿吒薄拘罗神，身持剑轮，随逐所在卫护，无难不除，无灾不救，无邪不斩。以此观之，菩萨大悲，无所不救。今日道场，僧俗各各闻此菩萨化现之文，切须自诫。
区区来向母胎中，致害何曾念凯风？菩萨化身临彼岸，夜叉随手立长空。
三生冤债当时断，千轴灵文逐处通。今日相忘须解结，优昙花发雨蒙蒙。
(加持诸难不侵真言　（至）莲花手自在心王真言)
第十一、感应劝诫
妄业纷纷，逼塞但开於人间世；真源寂寂，奖提须藉於大宗师。应是得之於渊源，岂可徒分於耳目？因果之事，犹反掌焉。结恶之徒，衔冤之士，何所不有？如风马牛不相及，自可以相忘。倘业风之所飘，偶然相会，初无见识，徒逞妄情，惟知自己之安宁，不管别人之间隔，以至父母师长，一切有情，随逐无明，造诸冤结。微尘之舌，未可具谈。恶恶相从，冤冤酬酢。然而报应之道，造物者岂有私耶？故老子云：「天网恢恢，疏而不漏。」或报之於自己，或报之於子孙；或报之於未来，或报之於现在。不论前後，发露在於一时。今日大众，宜自忖量，无令後悔。故玄沙云：先天为心祖，勿待临时种种现前，悔之何及？昔者武昌县胜缘山寺有一禅僧，名居约，道行显着，戒检精严。一日，县令欲去彼寺。初无告报，其僧洒扫夙备，煮茗烧香，引众出户，中路前迓。县令怪之：「我初未有语者。」纵其左右随行，亦不知其所之。何故此僧而寺皆有预备，只待时者，何也？一日隐忍不及，乃问其僧。僧曰：「公每欲过，先一日夜，土地神辄报故也。」因乃炷香，诘问其神：「他官到来，并无告报。独此县令而报，何也？」神曰：「此人他年当为辅相，故当先报，令人预备扫洒。」县官闻之，亦自喜悦。自後数数到寺，其事如初。又或一日，复到寺中，亦无迎迓，又乃门庭芜秽，略无严谨。县官因询之所以。主僧曰：「此者公来，其神不报，故失洒扫，诚为懈慢。」令慊然曰：「可诘神以不报之因。」主僧至夜，炷香祷告，神曰：「先以县令当作宰辅，故报之。此者受胡氏白金六十两，而断讼不明，枉用刑宪，其天曹冥府，皆勾辅相簿中姓名矣，故不报也。」僧约曰：「世之富贵，固有定分。以吾教因果推验，乃夙植厚福，将以飨报如是。岂期一旦受贿赂，断讼不明，便乃如是。」辅相之簿虽勾，犹未可尽其後面之冤债。此乃六类冤债中，负财负命鞭挞之冤债也。
(举圣号)
又成益，青州之富室，以输粟得官，任齐州禹城县簿。妻亡，谋婚於一寡妇黄氏。黄氏有三千余缗。虑媒妁漏泄於人，不可托。遂胥会於尼寺。交思面受，益得之货易，其利且裕，不复成婚。黄氏无所告，遂削发为尼。益死，有子名楷，登前进士薄，有文称，历藩，方掌记而终。一儿五六岁，亦夭亡。其家产钜万，籍没入官。人以为黄氏之冤报，得不鉴之！此为六类冤债中，负财之冤债也。
解冤结菩萨
江陵有江文惠者，常於峡中贩商。有张生同船，有少物货。张一日忽患河鱼，殆欲不济。行至高沙，文惠将生推入江中，仍以篙擉之。取其所有囊橐，直往鼎澧。张客为流槎所碍挟，而浮至栲栳湾。及岸而出，诉之有司。州辖遽令追擒文惠，至窃地获之。府主以其事异，立杀之。所谓生报也。此乃六类冤债中，负命之冤债也。
(举圣号)
程说，字潜道，潭州长沙人。庆历中登第，授彬州狱官，潜回。一夕卧病，冥然不省，见二吏执书，召说至阴府。有若王者坐於殿。王曰：「汝权知彬县，日杀牛五十头。牛本施力养人者，无罪而杀，当偿命，仍生异道。」说曰：「牛非说杀。乃知州王真要犒军兵，有亲书手简在说笥中。」王命一吏取之，少选即至。王令召真，俄而便至。王掷简庭下，曰：「此其公手迹耶？」真曰：「然。但受命战蛮兵，官胡礼宾共议，取牛犒军。」王命引去，谓说曰：「汝寿未终，可速回。」说乃觉，见青琐高议。且以牛者，耕地养人，有力於天下，一切万民，旦旦暮暮，皆受之赐。以至人家、奴婢、仆隶、牛马驴骡，亦皆有力而及人。而天下之人，不知其恩，常自鞭箠，及以刀杖而加杀害，遂至冤雠，万劫千生，冤冤无尽。此乃六类冤债中，负力负命之冤债也。
(举圣号)
灵树住院三十年，不请首座之事。头首讯之，灵树曰：「老僧首座主也。」又数年，复讯之，灵树曰：「老僧首座出家也。」忽一日，指挥扫洒院宇，引众出寺，接一年少僧，乃云门禅师也。土主刘王一见云门，犹若倾盖，致敬如佛，遂弃灵树。刘王欲检其过，意要云门住院。议之於心，未兴其口。一日，刘王至，灵树不接。王到寺，欲责之。树乃方丈中跏趺而逝。王曰：「和尚去时，有何言句？」主僧云：「和尚临去，封一合子，候王至自开。」王既开之，乃一小贴，云：「人天眼目，堂中首座。」又云：「前世之因，刘王乃一鬻香人，因入寺涕唾僧堂中，灵树为堂司而叱之，如唾汝面上，争之不休。是时云门谏之而去。今日之会，因果历然。」又刘王面上，世世之中，常有痕迹，终不可灭。此大善知识，向毗卢顶上行不禀。释迦文常持杀活剑，与一切天人解粘去缚，利济多端。往世一句相触，世世生生，因果尚不可免，况其常类耶？举此数端，余悉可较。此即六类冤债中，负呵骂之冤债也。今道场人，闻如是事，一历耳根，当此观察。勿使冤雠介意，恶意存心。向此之中，切力行之，令其世世生生，转转明净矣。
世上多多有万般，而今拈出岂相瞒？刘王入院情何重？居约迎官事可看。
忽遇王真心胆战，若言成益骨毛寒。傥能彼此无相累，业海波涛一念乾。
(加持菩萨离冤憎真言　（至）随愿成就咒)
(五供养真言)
楞严解冤释结道场仪文上卷终
祝
大明万万年刊刻

[book_title]楞严解冤释结道场仪文卷中
(锁佛龛)
解结海会佛菩萨　(四声)
大众志诚心，同诵叹佛偈:
天上天下无如佛，十方世界亦无比。
世间所有我尽见，一切无有如佛者。
解冤结菩萨摩诃萨
(叹佛宣疏)
第二时号解冤释结，仍分十节：
一、警策大众；二、赞礼上圣；三、陞座、举解结同体；四、广释除疑；五、依经重诵；六、再指顿超；七、六解一亡；八、绾叠通疑；九、比明修解；十、忏除冤业。
今第一警策大众者，各须当知，圣意无私，凡情有间，虽分三会，元是一心。初中後而傥至精勤，静幻寂而必须成就。休令散乱，无致喧哗。切至倾虔，愈加端谨。今当警策大众，各向佛前，合掌至诚，随音应和。
道场清净众，各各当至心。志心勤归依，志心勤礼拜。
大圣大慈悲，解冤结菩萨。菩萨大慈悲，能解根尘缚；
菩萨大慈悲，能除生死罪。六类悉蠲除，六根常清净。
负心修忍辱，瞋恨不能加。负命悉冤雠，尸罗转清净。
负财与布施，负力毗梨耶。呵骂恶声除，智慧尤光显。
鞭挞不相续，禅定力加持。种种俱对治，六类皆潜灭。具足波罗蜜，
无量总持门。进趋各修行，圆明於理智。今日已往去，永不复退转。
信礼解冤结菩萨
第二、赞礼圣贤
一心归命礼，众生慈父，佛顶心王。陀罗尼力普光明，薄伽婆心悉圆满。解群生之宿业，毒气消除；灭六类之冤家，灵根寂静。向罽宾陀国巡门，而救疗疾疫之灾殃；於波罗奈城诵咒，而增长期颐之寿考。神通广大，愿力崇高。天龙八部总归依，世界十方尽回向。常光照耀，妙用维持。广将成佛之法门，普展利生之方便。愿垂哀悯，俯察凡庸，今日今时，光临法会，(和)受请供养。
(加持发诸佛出定真言　礼请真言)
今当礼请圣贤，合道场人，各运诚心，当礼拜时，(和)愿共诸众生，一心头面礼。
至心归命礼，常现常照，为天为地之光；遍界遍空，是圣是凡之本，清净法身毗卢遮那佛。伏愿特垂怜悯，俯降道场，普与有情，解冤释结，(和)愿共诸众生，一心头面礼。
至心归命礼，根尘充遍，受用在於己身；相好端严，利济周於法界，圆满报身卢舍那佛。伏愿特垂怜悯，俯降道场，普与有情，解冤释结，(和)愿共诸众生，一心头面礼。
至心归命礼，明星显现，圆正觉於座前；大定光辉，示降魔於树下，三类化身释迦牟尼佛。伏愿特垂怜悯，俯降道场，普与有情，解冤释结，(和)愿共诸众生，一心头面礼。
至心归命礼，所居净土，非唯水鸟演真空；在处住身，总道树林宣妙法，我等导师无量寿佛。伏愿特垂怜悯，俯降道场，普与有情，解冤释结，(和)愿共诸众生，一心头面礼。
至心归命礼，怜愍三世，宝塔横於太虚；普应十方，衣珠现於自体，大慈大悲无垢净光佛。伏愿特垂怜悯，俯降道场，普与有情，解冤释结，(和)愿共诸众生，一心头面礼。
至心归命礼，琉璃莹澈，常光照於乾坤；宝网庄严，净色迥於日月，大慈大悲药师琉璃光王佛。伏愿特垂怜悯，俯降道场，普与有情，解冤释结，(和)愿共诸众生，一心头面礼。
至心归命礼，天中自在，宣佛顶之伽陀；掌内圆明，显金轮之三昧，大慈大悲金轮炽盛光王佛。伏愿特垂怜悯，俯降道场，普与有情，解冤释结，(和)愿共诸众生，一心头面礼。
至心归命礼，觉天广大，十方世界钦依；大智圆明，七佛如来仰重，大慈大悲曼殊室利大菩萨。伏愿特垂怜悯，俯降道场，普与有情，解冤释结，(和)愿共诸众生，一心头面礼。
志心归命礼，法门叠叠，三身觉内圆明；行愿重重，一点尘中自在，大慈大悲普贤法王菩萨。伏愿特垂怜悯，俯降道场，普与有情，解冤释结，(和)愿共诸众生，一心头面礼。
至心归命礼，耳根聪利，闻思修慧证圆通；海印光明，法报化身俱变现，大慈大悲观世音菩萨。伏愿特垂怜悯，俯降道场，普与有情，解冤释结，(和)愿共诸众生，一心头面礼。
至心归命礼，当来成佛，位高次补观世音；往昔亲师，道重常依无量寿，大慈大悲大势至菩萨。伏愿特垂怜悯，俯降道场，普与有情，解冤释结，(和)愿共诸众生，一心头面礼。
至心归命礼，冤家相遇，归命而便起欢心；结业未除，护念而重宣密语，大慈大悲普光大菩萨。伏愿特垂怜悯，俯降道场，普与有情，解冤释结，(和)愿共诸众生，一心头面礼。
至心归命礼，龙华会上，次释迦而三会度人；海岸国中，指善财而一生成佛，大慈大悲弥勒菩萨。伏愿特垂怜悯，俯降道场，普与有情，解冤释结，(和)愿共诸众生，一心头面礼。
至心归命礼，称提圆觉，三疑惑网愿敷陈；影响华严，十地法门亲演说，大慈大悲金刚藏菩萨。伏愿特垂怜悯，俯降道场，普与有情，解冤释结，(和)愿共诸众生，一心头面礼。
至心归命礼，神珠灿烂，重重无尽悉交参；驷马轩昂，叠叠有缘皆摄受，大慈大悲虚空藏菩萨。伏愿特垂哀悯，俯降道场，普与有情，解冤释结，(和)愿共诸众生，一心头面礼。
至心归命礼，金铃振处，修罗帝释总回光；宝剑挥时，产母夜叉俱受记，大慈大悲解冤结菩萨。伏愿特垂怜悯，俯降道场，普与有情，解冤释结，(和)愿共诸众生，一心头面礼。
至心归命礼，威光自在，龙蛇阵上故难欺；神变融通，日月天前寻不见，大慈大悲摩利支天菩萨。伏愿特垂怜悯，俯降道场，普与有情，解冤释结，(和)愿共诸众生，一心头面礼。
至心归命礼，随心证入，故开六类以挤排；历位修行，岂碍三乘而标列，天上人间阿罗汉圣众。伏愿特垂怜悯，俯降道场，普与有情，解冤释结，(和)愿共诸众生，一心头面礼。
向来礼请楞严会上第三时中诸佛菩萨，已沐云临道场。伏愿(众和)天眼遥见，慧耳遥闻，他心遥知，神通遥鉴，以大悲力，起无缘慈，怜悯有情，降临道场，证盟此斋，充遍法界。愿此善力，广大无边，犹若虚空，具诸功德。
奉请已，一心归命礼常住三宝。
惟愿慈悲常摄受
吟偈
四众归依至意深，再三捞漉始知音。人人自有昭昭在，佛佛何须远远寻？
凡圣悟来元是我，古今无异一真心。会中倘若知斯旨，不在忉忉费古今。
归依解冤结菩萨　(四声)
惟愿慈悲常摄受
回向无上佛菩萨　(四声)
惟愿三途苦轮息，总令热恼得清凉。
皆发无上菩提心，同出爱河登彼岸。
第二时陞座　(四十二字母真言)
(举)加持字母陀罗尼　(四声)
南无《大佛顶首楞严经》
楞严海会佛菩萨　(经题)
法师普告大众仪宣演　(和)《大佛顶首楞严经》
盘山和尚云：三界无法，何处求心？切以种种现前，心心无念。必须指住，要在言诠。令其透见分明，灼尔灵光晃耀。广陈露布，奚不爽於当机；尽费葛藤，亦何妨於叙事？道场之设，意在於此。众等各各至诚，如法谛听。今依《首楞严经》及兴福禅师之意，事理冥合，性相兼该，普为人天解冤释结。在会众等，随喜善人，不得喧哗语笑，懈惰睡眠，坚端庄严谨之心，如渴思冷水，如饥念美食，勿令散乱，永失宗乘。一入迷途，後悔无及。
第三、明解结同体　(一僧诵经)
经云：阿难白佛言：「世尊，如来虽说第二义门，令观世间解结之人。若不知其所结之元，我信是人，终不能解。世尊，我及会中有学声闻，亦复如是。从无始际，与诸无明，俱灭俱生。虽得如是，多闻善根，名为出家，犹隔日疟。唯愿大慈，哀愍沦溺。今日身心，云何是结？从何是解？亦令未来苦难众生，得免轮回，不落三有。」说是语已，普及大众，五体投地，雨泪翘勤，伫佛如来无上开示。
(举)闻经众等罪消灭
兴福禅师解云：与诸明者，诸即烦恼，则根本本末通举。释明者无湛寂真明，故曰无明。诸解释繁。今依当部俱灭俱生，则生烦恼。随心起伏，不相舍离，如隔日疟，半息半发。初果望极果，断见未断修，比大亦然。此论於小，三四五如文。虽则前闻二义断证遐宣，久滞昏衢劣慧，未能详择。此乃指前来经文也。今则形铺五体，泪洒流珠。慈父兴悲，应垂妙旨。
枝末根源品类多，俱生俱灭总包罗。时时震动寒如疟，念念迁流急似梭。
烦恼魔军应坏散，菩提觉树自娑婆。楞严禅髓称奇绝，觌面相呈会也麽？
(诵如来顶真言　（至）解冤结真言)
第四、广释除疑
经云：尔时世尊怜悯阿难，及诸会中诸有学者，亦为未来一切众生，为出世因，作将来眼，以阎浮檀紫金光手摩阿难顶。即时十方普佛世界，六种震动。微尘如来住世界者，各有宝光，从其顶出。其光同时於彼世界来只陀林，灌如来顶，是诸大众得未曾有。於是阿难及诸大众，俱闻十方微尘如来，异口同音告阿难言：「善哉阿难，汝欲识知，俱生无明，使汝轮转生死结根。唯汝六根，更无他物。汝复欲知无上菩提，令汝速证安乐解脱，寂静妙常。亦如六根，更非他物。」阿难虽闻如是法音，心犹未明，稽首白佛：「云何令我生死轮回、安乐妙常，同是六根，更非他物。」佛告阿难：「根尘同源，缚脱无二。识性虚妄，犹如空华。阿难，由尘发知，因根有相，相见无性，同於交芦。是故汝今知见立知，即无明本；知见无见，斯即涅盘。无漏真净，云何是中更容他物？」
闻经佛子罪消灭
兴福禅师云：夫六种震动，必表非常。灌顶腾辉，欲彰奇特。光中胜处，佛顶光尊。欲表深诠，唯佛方证。如来自演，恐众潜疑。故凭十方，同赞斯妙。诸佛之体，妙用咸齐。牟尼才举，兜罗诸佛，齐舒满月，同宣一实，表证无差。欲令有学心，开去疑惑网。
解冤结菩萨
异口同音告阿难，根尘缚脱互摧残。十方共听慈风软，万劫同夸业海乾。
兴福拈时珠灿灿，世尊演处玉珊珊。安公错句真消息，扫荡烟尘法界宽。
(诵首楞严心印咒　止)
第五、依经重诵
真性有为空，缘生故如幻。无为无起灭，不实如空华。
言妄显诸真，妄真同二妄。犹非真非真，云何见所见？
中间无实性，是故若交芦。结解同所因，圣凡无二路。
汝观交中性，空有二俱非。迷晦即无明，发明便解脱。
解结因次第，六解一亦亡。根选择圆通，入流成正觉。
闻经佛子罪消灭
兴福禅师云：初释有为无为者，然掌珠双破，护法呵空。虽今睹经言，亲承金口。亦承双说，未敢的论。今睹经言，亲详秘旨。欲解两家之难，遐敷中道之诠。幸诸学人，审察幽理。
迷真逐妄两俱非，穷子伶侽弗见归。护法呵空心豁达，掌珠双破悟玄机。
昔年深密虽宣演，今日楞严愈发挥。偈颂长行皆指出，拈来不离目前机。
(诵首楞严　（至）解冤结真言)
第六、再指超门
陀那微细识，习气成瀑流。
真非真恐迷，我尝不开演。
作「常」。不生。
幻法云何立？是名妙莲华。金刚王宝觉，如幻三摩提。
弹指超无学，此阿毗达磨。十方薄伽梵，一路涅盘门。
闻经佛子罪消灭
兴福禅师云：陀那微细识，陀那识，八异名，具赖耶，以执取报藏。至第八地则无异。执识至妙觉，初灭陀那。持种种兼染净。染至佛已尽，净种则存。能持恒沙性净功德，故知陀那贯通五位。微则简质，细则简粗，则七识细中之粗。质则第六，动念相显。如来藏性，唯佛方鉴，下位不识其名，愚品岂知其体？
吟偈
陀罗微细最难知，真妄如何说向伊。种子含藏无失没，现行发用又支离。
瀑流滚滚奚能止？幻法重重岂可推？弹指若超无学地，自然光透两条眉。
(加持首楞严心真言)
第七、六解一亡　(诵经)
经云：於是阿难及大众，闻佛如来无上慈诲。只夜伽陀，杂糅精莹，妙理清彻，心目开明，叹未曾有。阿难合掌顶礼白佛：「我今闻佛无遮大慈，性净妙常，真实法句。心犹未达，六解一亡，舒结伦次。唯垂大慈，再愍斯会，及与将来，施以法音，洗涤尘垢。」
闻经众等罪消灭　(入仪)
兴福禅师云：初言只夜，则讽诵伽陀。重颂杂糅，理谕交显。精莹理尽迷遐，心月开明，则照理分明。叹未曾有，乃悟超常。解下二并如文。如来光叙一六，意欲引畅微诠。庆喜此既陈谘，雅合巧陈余惑。
吟偈
只夜伽陀恣举扬，文词精莹玉锵锵。已闻法句超真际，更听玄音悟大方。
凡圣何曾分楚越？根尘争得有膏肓？如来苦苦亲宣说，六解须知一也亡。
(加持首楞严心真言)
第八、绾叠通疑　(诵经)
经云：即时如来於狮子座，整涅盘僧，敛僧伽梨，揽七宝几。引手於几，取劫波罗天所奉花巾於大众前，绾成一结，示阿难言：「此名何等？」阿难大众俱白佛言：「此名为结。」於是如来绾叠花巾，又成一结，重问阿难：「此名何等？」阿难大众又白佛言：「此亦名结。」如是伦次绾叠花巾，总成六结。一一结成，皆取手中所成之结，持问阿难：「此名何等？」阿难大众亦复如是，次第酬佛：「此名为结。」佛告阿难：「我初绾巾，汝名为结。此叠花巾，先实一条。第二第三，云何汝曹复名为结？」阿难白佛言：「世尊，此实叠花缉绩成巾。虽本一体，如我思惟，如来一绾，得一结名，若百绾成，终名百结。何况此巾，只有六结，终不至七，亦不停五。云何如来，只许初时，第二第三，不名为结？」佛告阿难：「此实花巾，汝知此巾，元止一条。我六绾时，名有六结。汝审观察，巾体是同，因结有异，於意云何？初绾结成，名为第一，如是乃至第六结生。吾今欲将第六结，名成第一否？」「不也，世尊。六结若存，斯第六名，终非第一。纵我历生，尽其名辩，如何令是巾六结乱名？」佛言：「如是六结不同。循顾本因，一巾所造。令其杂乱，终不得成。则汝六根，亦复如是。毕竟同中，生毕竟异也。」
闻经众等罪消灭　(入仪)
兴福禅师云：劫波罗天，则髑髅天、四天王太子奉如来巾，斯承口诀，未睹经翻，岂敢专定？又长水云：巾喻真性，结喻六根。逐绾而问，相由妄别。令知根本，根本是一，妄结生六，无同异中，炽然生异，故一一绾，皆名为结。迷心执境，无异成异。故下文云：元依一精明，分成六和合，即斯义也。
揽几拈巾为发挥，广长舌相转璇玑。根中解去心尤妙，喻上看来语更微。
兴佛以玄通佛意，阿难示迹启天机。六窗杜绝猕猴睡，笑倒云山老衲衣。
(加持首楞严心真言　（至）解结神咒)
第九、比明修解
经云：佛告阿难：「汝必嫌此六结不成，愿乐一成，复云何得？」阿难言：「此结若存，是非锋起，於中自生。此结非彼，彼结非此。如来今日，若总解除。结若不生，则无彼此。尚不明一，六云何成？」佛言：「六解一亡，亦复如是。由汝无始心性狂乱，知见妄发。发妄不息，劳见发尘，如劳目睛，则有狂花於湛精明。无因乱起，一切世间，山河大地，生死涅盘，皆即狂劳，颠倒花相。」阿难言：「此劳同结，云何解除？」如来以手，将所结巾，偏掣其左，问阿难言：「如是解否？」「不也，世尊。」旋复以手，偏牵右边，又问阿难：「如是解否？」「不也，世尊。」佛告阿难：「吾今以手，左右各牵，竟不能解。汝设方便，云何解成？」阿难白佛言：「世尊，当於结心，解即分散。」佛告阿难：「如是如是。若欲除结，当於结心。阿难，我说佛法，从因生，非取世间和合粗相。如来发明世出世法，知其本因，随所缘出，如是乃至恒沙界外，一滴之雨，亦知头数。现前种种，松直棘曲，鹄白乌玄，皆了元由。是故阿难，随汝心中，选择六根。根结若除，尘相自灭。诸妄消亡，不真何待？阿难，吾今问汝：此劫波罗巾六结现前，同时解萦，得同除否？」「不也，世尊。是结本以次第绾生，今日当须次第而解。六结同体，结不同时。则结解时，云何同除？」佛言：「六根解除，亦复如是。此根初解，先得人空。空性圆成，明法解脱。解脱法已，俱空不生，是名菩萨从三摩地，得无生忍。」
闻经众等罪消灭　(入仪)
兴福禅师解云：金尘密透，掌现明鉴，雨滴恒沙，诚为粗显。松直棘曲，小大皆知，玄乌白鹄，色殊推先，爱业彼无经说，此又标题。辄叙配陈，乃成穿凿，劝择如文。且谈巾解结，只合叙述蟠舒，何得忽叙双因，标而不显？如来昔叙因缘，密教未谈，因始今诘迷元结本，所以返述前念，举现了彰，达本生元。因标有无双通二谛，意望兴问，乘势广名。阿难且救喻端，所以标而不显。或梵文应足，初译未全，於事恐繁，且传於理。前明消六，且遣同异之疑，并渐权方，犹迷指理。今明此义，解释冤雠，六类消亡，圆通证入。
吟偈
於湛精明既不通，狂花乱发遍空中。根尘互遣亡纤翳，法喻重宣有异功。
左右各牵迷至理，是非锋起入烦笼。结心解处俱分散，焰焰金乌出海东。
(加持首楞严心真言　（至）解结神咒)
第十、忏除冤业
空花非有，病眼观瞻。业果虽空，妄心系缀。四生六道，何莫由之？业有昇沉，理无彼此。应未明於本觉，三毒炽然；既不出於妄源，七支繁茂。由此生生妄想，汩没爱河；世世仇雠，相为执对。盖善恶起之於心，昇沉始於七趣。且人趣者，尊卑贵贱，贫富贤愚，纷扰万端，不可具述。或为父母兄弟，夫妇男女，臣佐僮仆，师资朋友，乡党眷属，历劫以来，乍离乍合，倏忽会遇，执对无忘。所以为子孙者，或聪明端正，爱极掌珠。俄至夭殇，痛摧肝胆。或凶顽悖逆，奸盗不良，视父母如雠贼路人，未尝从顺。或临深涉险，危命丧身。论语云：一朝之忿忘其身，以及其亲，岂非惑欤？此皆宿业冤雠，故来相恼。凡夫不觉，悲喜交并，枉受苦恼。又世间愚惑，被害甚多。投崖赴火，堕树临坑，自缢自杀，畜伤鬼害，横遭刀杖毒药，枉被宪章，非命而亡。傥非宿冤所对，何以及此？举此数端，余悉可较。今於佛前，五轮投地，恳切求哀，解释冤雠，各生欢喜，圆明种智，同证菩提。
一念初萌万仞高，含藏八识自坚牢。豫且网内应难免，地藏珠中岂可逃？
六类纷纷俱系缀，四生浩浩共煎熬。奢摩他体能端的，彼此相忘入圣曹。
(诵解冤结真言　至解百生冤结咒)
(举)佛顶万行首楞严
次为宰官、使者、将帅、守令解冤释结
弟子(某)等，与法界众生，自从无始以至今生，虽悟本心，示居三界，有大福业，禄位崇高，佩玉鸣珂，明经论道，护持世界，燮理阴阳，佐国安邦，修身炼行。隐菩萨相，现宰官身，端居庙堂之中，常依万乘之主。祸倍众恶，乐兼万人。常将尧舜之民，授以尧舜之道。和声浃洽，善政清严。德如偃草之风，政似炎天之泽。又乃或为守令，或为将帅，或为使者，及一切官僚，悉皆如是。其或奸胥设阱，未尽通知。虽匪容心，实非本意。妄有冤枉，亦未可知。今日今时，愿将忏悔。伏愿解冤结菩萨及海会圣贤，以大慈悲，受此虔恳。大众各各弹指说罪，愿罪消灭。
宰官冤业罪消灭
唵。三多罗。佉多。娑婆诃。
次为军伍、胥吏、狱讼解冤释结
道场忏主(某)，现前大众，法界众生，从无始来，至於今日，未悟本心，轮回三界。或在军伍操戈武卒，役力厢军。春冬之衣赐何亏？早晚之钱粮具足。艺能可较，名次遂昇，年德若高，摧排有序。所以尊贵分异，等级阶差。正意治身，尽心报国。若他仁慈相尚，礼义相谦。在上如父，居下如儿，使役均平，差排依次。中虽别户，宛尔一家。和协安营，岂非宿分？或者区分卒伍，频责长行。杖楚而数目不知，驱逐而年时不问。致有迁之外郡，投换他州。父母弃离，妻孥隔绝。彼彼失所，无处安身。如此容心，宁无冤结？
又乃或为胥吏，授职有司，劝心郡县，请受悉依於国用，妻孥尽仰於官司。理当洁己奉公，晓文明事。或为推吏，毋冤枉於平人。或掌赀财，勿侵欺於毫末。深知因果，回避宪章，终身无患，何莫由斯？其如曲法害人，侮文擅事，唯谋赃滥，初不觉知，及乎殃罪赴身，朝昏莫保。设使承宽袭慢，纵意施为，虽蒙现在之安宁，难免当来之剧苦。恶因既积，冤恨结深，世世生生，无由得免。
又乃或当狱讼，贵贱富贫，各安其分；尊卑长幼，自守其伦。忠信孝慈，必臻余庆。如有悖逆凌犯，狱讼繁兴。或巧诈文词，妄诬他罪；或豪强恃势，抑逼无辜。故入人非，言不忤己。行财曲法，请托循私。苛彼深刑，讦他阴密。徒知快意，岂识冤憎？如斯之类，岂可具谈？若不倾诚，如何忏洗？我等今当归依解冤结菩萨及海会圣贤，发露至诚，代为忏悔。普令清净，弹指说罪，愿罪消灭。
胥吏冤业罪消灭
三世冤对罪消灭
次为商贾、医术、巫卜解冤释结
弟子(某)，现前大众，法界众生，未悟本心，轮回三界。或为医术，以神圣工巧为术，以慈悲喜舍为怀，抉择草木金石之药材，疗治风痨水气之疾病，灵功广大，何所不堪？其或为人之不常，练术之有误，损伤人命，罔识病源。加彼不虞，增之疾苦。不能勿药，徒爱资金。因果历然，冤雠深结。
又乃或为巫卜、妖孽之师，妄称祸福，符书厌蛊，咒咀毁伤。恐惧人心，自言审谛。或日月星辰之下，或山林江海之中。逞彼妖邪，妄行咒禁。或因雠隙，枉陷平人。重能夺彼命根，轻乃增他衰耗。致斯冤结，累世无休。从生至生，不能逃逭。
又乃或为商贾，因谋厚利，共要珍财，跋涉江山。同心协力，驱驰货赂。远向他方，亲戚乖离。妻孥间隔，各分异意。多积货财，唯务欺瞒，故行侵克。或贪而自相谋杀，远离良朋，圭角锱铢，私心独用。或兴刀杖毒药，或投峻岭洪流，害彼命根，益我资利。如斯万状，片舌奚谈？若不倾诚，如何忏洗？我等今当归依解冤结菩萨及海会圣贤，发露至诚，普伸忏悔。伏愿冤家解释，罪业消亡。此世来生，同圆种智。弹指说罪，愿罪消灭。
商贾、医卜冤债罪消灭
次为师资、父母解冤释结
弟子(某)，合道场人，法界众生，未悟本心，轮回三界。或为父母，或为师资。僧俗同然，冤亲岂免？若乃顿捐亲爱，祝发毁形，圆顶方袍，护持禁戒。寻师访道，讨论寻经。洁己净诚，决明大事。明悟有空性相，精通顿渐偏圆，化度十方，拯提七趣，高超三界，永出尘寰，自利利他，功德无量。傥或不循上中下座，我慢贡高，不悟真乘，唯专业识，互相非斥，枉任鞭笞。妄厕僧流，沮坏贤善，奔驰名利，贪冒色财。枉住伽蓝，滥膺恭敬。坚持一性，全无六和。广造罪愆，深藏冤结。妄情扰扰，忿意炎炎。从生至生，不可具述。
又乃或为父母，爰因有自，方生我家。宿契不投，何缘聚会？若乃坚心愚惑，紊乱人伦。初无子息，义养他儿，恩育爱怜，甚於亲嫡。後因祈告，冀有亲生。及乎果副私心，便乃亲疏悬隔，鞭笞毁辱，苦楚万端。弃掷无方，沦胥贱隶，或复其本性，无处安身，乞丐从军，莫知所止。岂得冤心不愤，恶业不酬？或复父因丧偶，别娶妻孥。或母为孀居，改从他姓。缘成匹配，继有子孙，前婚之男女罹殃，妁尔之亲疏有间。父无刚断，母有威严。因之流落他乡，死之遗骸道路。衔冤之切，世俗斯多。若不倾诚，如何解脱？我等今当归依解冤结菩萨及海会圣贤，愿赐慈悲，摄受忏悔。今冀冤家解释，恨意蠲消。众等志诚，弹指说罪，愿罪消灭。
师资冤业罪消灭
唵。三多罗。佉多。娑婆诃。
父母冤业罪消灭
唵。三多罗。佉多。娑婆诃。
次为男女、兄弟、眷属解冤释结
忏主弟子(某)，现前大众，六道有情，未悟本心，轮回三界。或为男女，禀形父母，恩德难酬。凯风诗言母氏劬劳，蓼莪讴咏昊天罔极。深恩重德，尘劫奚穷？常兴孝敬之心，每运报酬之志。傥或心生悖逆，意逐荒淫。朋狎凶愚，顺从妻妾。反睛怒目，恶逆无边。不孝之愆，卒难可说。浑无侍奉，永绝倾虔。国有常刑，议当并逐。慈亲仁爱，结恨在心。如是之人，世间何限？
又乃或为兄弟，情重天伦。兄友弟恭，则无患矣！尔者各因成立，异姓同居，斗乱家常，互兴诤讼，遂乃分居析业，共诤资财，嫉妒公论，伤残毁辱，忍发同根之念，遽兴煮豆之冤。酥酪全无，鶺鴒何在？永为雠隙，至死不休。丧彼人伦，弗知王道。
又乃或为夫妇，宿缘谐偶，匹配方成。既曰夫妻，理应和协。若或不能慈忍，琴瑟有乖，冤业多多，笔端难记。又乃或为眷属，孤舟洪渡，尚有宿因。气味相投，殆非率尔。何得情乖礼义，心起是非？才闻眷恋之深，或睹仇雠之大。争容眼见，不许耳闻。或伺便而速使死亡，或设机而故令陷溺。如斯之恨，争可消亡？故古人云：为至亲之眷属，作至极之冤家。若非眷属，不可报冤。具在前贤，岂可不信？若不倾诚，无由忏洗。我等今日，至心归依解冤结菩萨及海会圣贤，愿赐加威，摄受忏悔。俾令宿生今世，冤业消除。众等志诚，弹指说罪，愿罪消灭。
男女冤业罪消灭
兄弟冤业罪消灭
夫妇冤业罪消灭
次为奴婢、盗贼解冤释结
道场忏主(某)，现前大众，法界众生，未悟本心，轮回三界。应当普为奴仆、盗贼，解六类冤。负力负财，今为奴婢。宿冤业力，致处下流。富贵之家，要知所以。若恩威共举，则心服无虞。傥鞭扑驱驰，则便生冤苦，以至寒暄饥渴，病苦疲劳，汤药不时，饮食不节。如此怨恨在心，宁不愤悱？或有既称贱隶，欺罔主人，偷窃资财，故违旨命，作诸过咎，忽致难矜。以此长被毁呵，常遭鞭捶。缘斯冤恨，果报难忘。
又乃或为盗贼，偷他所有，宿习难忘。穿穴踰墙，诈欺劫夺，殴杀物主，扞拒公文，或已陷狴牢，妄攀徒党。或既招情款，复怨他人，不悔自心，所作致令苛在重刑。坐此因缘，岂无冤债？我等今日，至心归依解冤结菩萨及海会圣贤，咸愿冤心解释，恨意消亡。众等志诚，弹指说罪，愿罪消灭。
奴婢、盗贼冤业罪消灭
六类冤业罪消灭
普忏罪菩萨摩诃萨
大略区分十八般，考穷元在一毫端。庙堂豪杰须当勉，草茵凡庸切好看。
妙理虽云超六度，深冤宜在运三檀。倘逢平等相忘处，天上人间各自安。
(诵阿閦灭罪咒　摧罪障咒)
(普忏罪咒　解结真言)
(回向　下坛)
楞严解冤释结道场仪文中
祝
大明万万年刊刻

[book_title]楞严解冤释结道场仪文卷下
大众至诚心，同诵叹佛偈：
一切诸导师，普现於十方。汝观牟尼尊，所作甚希奇。
佛身不在内，亦不在於外。神力故显现，导师法如是。
(举)解冤结菩萨摩诃萨
第三时号成就菩提，仍分十节：
一、警策大众；二、赞礼圣贤；三、劝修三观；四、述无量心；五、依位渐修；六、忘心顿证；七、根尘解结；八、事法供养；九、表祝回向；十、礼别设散。
今且第一警策大众。各请至诚，随口应和。
道场清净众，各各当志心。志心勤归依，志心勤礼拜，
大圣大慈悲，解冤结菩萨。菩萨大慈悲，能灭生死苦；
菩萨大慈悲，能解根尘缚。发明真实慧，三观永澄明。
顿悟於本源，渐修无量行。六度皆圆满，超证寂灭门。彼我悉相忘，
成就菩提道。利益广无边，普济於一切。今日已往去，永不复退转。
(举)信礼解冤结菩萨
三回警策事无他，意在人人会也麽？三观澄明俱在我，六根清净悉同科。
根尘缚脱何思虑？生死空花总是讹。镜上看来心自见，何劳驰骋动干戈？
第二、赞礼圣贤
一心归命礼，四心圆备，三观澄明。智光常照於十方，慈力普加於五浊。常於灾劫，救人而神用无亏；每念苦乡，解结而佳名愈盛。本观音之化现，为解结之权宜。修罗之瞋恨皆消，帝释之冤雠已息。掌中捧出，座下归依。渐修而展演，地位阶差；顿悟而发挥，心性无碍。六类解缠绵之业，三生除深重之冤。每将般若之渊源，普施菩提之妙道。愿垂哀悯，俯察凡庸，今日今时，光临法会，(和)受请供养。
四心圆备喜圆成，三观澄明转更精。五浊界中乘一念，十方境上度寻声。
尘尘应现机缘熟，处处光明路坦平。地位阶差皆展演，返观何处不峥嵘？
(加持礼拜真言　（至）召请真言)
今当第三时中，赞礼上圣。各望至诚，一心头面礼。
至心归命礼，内外推寻终不见，如人饮水自家知；无生无灭没遮栏，万像森罗以为性，清净法身毗卢遮那佛。我今称赞，愿赐加威，普与有情，解冤释结，(和)愿共诸众生，一心头面礼。
至心归命礼，根尘无碍周沙界，相好端严亦复然；自他受用广无涯，平等普应皆圆满，稽首报身卢舍那佛。我今称赞，愿赐加威，普与有情，解冤释结，(和)愿共诸众生，一心头面礼。
至心归命礼，始从兜率陀天退，托荫摩耶示降生；明星现处悟灵机，树下降魔兴正法，三类化身释迦牟尼佛。我今称赞，愿赐加威，普与有情，解冤释结，(和)愿共诸众生，一心头面礼。
至心归命礼，四十八愿利群品，行愿庄严自己身；所居世界净无尘，水鸟树林宣妙法，我等导师无量寿尊佛。我今称赞，愿赐加威，普与有情，解冤释结，(和)愿共诸众生，一心头面礼。
至心归命礼，劫毗罗於三只道，修成无量大浮图；我今稽首亦复然，无垢净光常护念，大慈大悲无垢净光佛。我今称赞，愿赐加威，普与有情，解冤释结，(和)愿共诸众生，一心头面礼。
至心归命礼，十二大愿皆圆满，游行诸国至庄严；随机应感化众生，九横三灾俱解脱，大慈大悲药师琉璃光王佛。我今称赞，愿赐加威，普与有情，解冤释结，(和)愿共诸众生，一心头面礼。
至心归命礼，净居天上宣真谛，指出金轮佛顶光；周天无量众星辰，稽首皈依求解脱，大慈大悲炽盛光王佛。我今称赞，愿赐加威，普与有情，解冤释结，(和)愿共诸众生，一心头面礼。
至心归命礼，一切智中诸法界，七佛如来大祖师；摧魔显正救众生，十种吉祥常覆护，大慈大悲文殊师利菩萨。我今称赞，愿赐加威，普与有情，解冤释结，(和)愿共诸众生，一心头面礼。
至心归命礼，道场不动周沙界，普眼如何取次看；以人以法共称扬，一性圆融无障碍，大慈大悲普贤法王菩萨。我今称赞，愿赐加威，普与有情，解冤释结，(和)愿共诸众生，一心头面礼。
至心归命礼，闻思修入三摩地，超越世间出世间；耳闻圆照普庄严，堪忍界中为教体，大悲延寿观世音菩萨。我今称赞，愿赐加威，普与有情，解冤释结，(和)愿共诸众生，一心头面礼。
至心归命礼，精修念佛真三昧，无念之心不较多；净念相继入圆通，都摄六根无选择，大慈大悲大势至菩萨。我今称赞，愿赐加威，普与有情，解冤释结，(和)愿共诸众生，一心头面礼。
至心归命礼，百生冤结难除解，启请如来大总持，遏阿暗恶妙伽陀，无量有情皆解脱，大慈大悲普光菩萨。我今称赞，愿赐加威，普与有情，解冤释结，(和)愿共诸众生，一心头面礼。
至心归命礼，海岸园林楼阁内，善财参问往南方；一生成佛了无碍，华藏庄严俱圆满，大慈大悲弥勒大菩萨。我今称赞，愿赐加威，普与有情，解冤释结，(和)愿共诸众生，一心头面礼。
至心归命礼，迷悟始终常请问，本来成佛义昭然；有无聚散总轮回，示迹扬权显圆觉，大慈大悲金刚藏菩萨。我今称赞，愿赐加威，普与有情，解冤释结，(和)愿共诸众生，一心头面礼。
至心归命礼，四大宝珠亲手执，十方世界化成空；大圆镜智亦腾光，诸幢王刹相涉入，大慈大悲虚空藏菩萨。我今称赞，愿赐加威，普与有情，解冤释结，(和)愿共诸众生，一心头面礼。
至心归命礼，以智缚脱从心起，菩萨慈悲为解除；三生六类悉消忘，天上人间称自在，大慈大悲解冤结菩萨。我今称赞，愿赐加威，普与有情，解冤释结，(和)愿共诸众生，一心头面礼。
至心归命礼，无人能债无人缚，妙真常性本堂堂；行於日月大天前，无量神通寻不见，大慈大悲摩利支天菩萨。我今称赞，愿赐加威，普与有情，解冤释结，(和)愿共诸众生，一心头面礼。
至心归命礼，一千二百常随佛，天上人间化有情；刹那示现遍尘沙，无漏果圆称自在，应供福田大阿罗汉。我今称赞，愿赐加威，普与有情，解冤释结，(和)愿共诸众生，一心头面礼。
上来礼请第三时中诸佛菩萨，已沐云临道场。伏愿天眼遥见，慧耳遥闻，他心遥知，神通遥鉴，以大愿力，起无缘慈，怜悯有情，哀受我请，慈悲护念，降临道场，证盟此斋，周遍法界。愿此善力广大无边，犹若虚空，具诸功德。奉请已，一心归命礼常住三宝。
莲花捧足降临来
再三赞礼尽按诚，未复殷勤事鼎精。自己灵光常不昧，何劳诸圣愈佳名。
菩萨妙道从即入，彼我圆融患不成。展事投诚君荐取，除根伐树勿入情。
南无解冤结菩萨
回向无上佛菩提　(四声)
第三时陞座　(加持字母陀罗尼)　(经题)
三观修行
三段因缘二已周，常观寂寂好参求。
忘心顿证渊源理，直下承当便转头。
且三观修行者，即奢摩他。三摩鉢提，禅那是也。初谓之泯相澄神。观乃奢摩他之异名。意谓一切世间种种万法，本自寂静，不灭不生。但为众生无量劫来，一念心动，业转现兴。境界峥嵘，内缘奢扰，弗能制止。似水涓涓，如灯焰焰。内为见闻觉知之衮衮，外随地水火风之纷纷。故我世尊，特开定门以止之，俾其有所证入。且梵语奢摩他，此云之止，亦谓之静，盖生死根源於刹那间，未尝暂止。若不修奢摩他，无上佛果菩提，云何证入？今此解冤结道场，亦将以清净寂灭身心，以为其本。则六类冤债，不言而亡。故凡欲修行，必须薰习奢摩他，以为其本。第二身心既静，翛然更无一毫一毛，一机一境，一言一句，而为障碍。洒洒落落，犹若虚空，平等寂静，必须更与三摩鉢提，俾其静中发慧，化导群生。对境遇缘，现身现土。说法若云若雨，庶其拔楔抽钉；利生如尘如沙，普与解粘去缚。令自他而清净，祈彼我以逍遥。故圭峰禅师谓之超幻销尘观，妙在斯矣！若纯是止，即顽碍无知，与土木瓦砾以无殊；若纯是观，则掉举而弗静，必先以奢摩他而自定，後须以三摩鉢提以持之。两法相资，一心澄静。方可动中有静，静中有动。动静如一，非从外来。尽是心花发光，尽是智鉴洞彻。无量恶习，无量冤债，自然消殒。自古及今，三世诸佛，六代祖师，全以此道，消磨万法，廓彻根源。破的破玄，超宗越格。初无异念，全露法身。即此止观二法，何其妙焉？即其如是，止相寂静，观心湛然，两法未忘，犹为障碍。是故第三更开禅那一观，令其扫踪灭迹，净尽无余。若妙若玄，一时荡涤。亦不见奢摩他之止相，亦不见三摩鉢提之观心。运用如如，卷舒寂寂。无边无表，绝毫绝厘。透色透声，盖天盖地。照亦不立，遇缘即宗。坐断报化佛头，显出自家妙用。无边法门，一时露现；无边行海，一时周圆；无边诸佛，一时普瞻；无边罪业，一时消散；无边冤债，一时荡尽；无边教法，一时遍通；无边众生，一时度尽。见闻知觉，尚犹为幻。为化地水火风，争得有相有形。六类消亡，十方清净，即第三禅那观也。且梵语禅那，此云静虑。静即清净，虑即念心。一念不介怀，万法悉皆灭。故圭峰谓之绝待灵心观。亘古亘今，无生无灭。孤标独立，卓尔现前。成佛妙门，尽於此矣。今日道场，若能修此三心，则何虑冤结而不解？
解结除冤乐有余，勤修观行为祛除。灵编举处分三种，正眼看来本一如。
句里藏机须荐取，定中发慧自相随。到头展缩皆由我，在则人兮亡则书。
(加持菩萨解冤结咒　（至）六字最上心真言)
第四、四无量心
如来之心，一切处寂灭；如来之行，一切处圆成。彻见根源，穷极本末。无纤毫以为碍，岂微尘以介怀？自古自今，无生无灭。寂然不动，普应群机；湛尔无私，该罗万有。普使一切众生，得大寂灭，得大自在，得大解脱，到大休大歇之地，无不圆融，无不清净，何尝有其四种耶？然而劝化门庭，随世流布，皆是慈悲方便，落草商量。所以分乎四种，以为一切众生归投之道路。信向之门庭，俾令解结除冤，出缠离缚。庶使尘尘适悦，彼彼欢从。透脱根尘，超越生死，无所障蔽，悉悟本源。尽去来今，无穷无尽。慈无量心者，慈能与乐平等，普施一切众生。假使无量楚毒之所相加，我以慈心，两无相碍。冤憎无由而结，毒害岂可而增？能摧树下魔军，欲示宅中宝藏。古人云：彼以毒来，我以慈受。且毒无自性，激之则狂，但是万苦千殃，无边楚毒，恶声恶骂，毒念毒心，种种凌夷，彼彼相害，但只回光返照，一切勿与较量。识破後不成冤，坐断後皆无念，岂止息他人之蛊毒？亦显自己之德能，方名为有力量大人，始是出尘之方便。《老子》云：以德报德，以德报冤，斯之谓也。《维摩经》云：慈心是道场，我等众生故。今日道场解冤释结，第一须以慈无量心，以为其本。悲无量心者，悲能拔苦，捐躯舍命，普应十方。拔苦除危，悉该万有。忍诸疲苦，广运哀怜。见诸众生，沉沦苦海，如己之溺也。或便奖提，或为代受。遍空遍界，靡有孑遗。自本自根，悉皆提拔。如《观世音菩萨大悲心经》云：我若向刀山，刀山自摧折；我若向火汤，火汤自枯竭；我若向地狱，地狱自消灭；我若向饿鬼，饿鬼自饱满；我若向修罗，恶心自调伏；我若向畜生，自得大智慧。大地世界，无有如芥子许，不是菩萨舍身命处，普为众生故。《净名经》云：悲是道场，忍疲苦故。肇法师云：见苦必赴，不避汤炭，是悲行也。孔子云：有杀身以成仁，无求生以害人。今日道场，若僧若俗，若男若女，闻如是言，发大悲心，唏颜慕蔺。自古及今，诸佛菩萨如此大悲，所有冤结，从何而起？是故第二须发悲无量心，以为修行之本。喜无量心者，廓彻根源，身心适悦，安乐自在，永出苦源。一切圣贤，无量海会，诸佛如来，及大地一切众生，若圣若凡，悉与我身，同体平等。故《华严经》云：如来初成正觉，叹云：我今普见一切众生具有如来智慧德相，悉皆成佛。既其如是喜无量心，遍通平等。《维摩经》云：喜是道场，悦法乐故。以此法乐，乐彼同悦。是喜行也。且以一切众生，无量劫来，无明烦恼，於诸世间，妄生执着。分彼分此，指自指他，不能内融，故多外扰。所以发业润生，妄自分疏。间隔有异，深造恶业。种种取舍，纵任六根。不觉不知，无由透脱。今日今时，若欲解结除冤，第三须发喜无量心，以为其本。舍无量心者，冤亲平等，内外寂然。断诸憎爱，不生执着。於不苦不乐者，起离痴想；於有苦者，起离瞋想；於有乐者，起离贪想。一心虚寂，三毒清凉。心性如如，智慧明显。故东坡云：一切众生，由於爱境，造种种业，轮回六道，受诸生死，至千万劫。本所从来，唯有一爱，更无他病。佛大医王，应病与药。唯有一舍，更无他药。常以此药，而治此病。如水救火，应手便灭。今此大舍无量清净心，何尝异此？然大地世界，一切众生，扰扰攘攘，不知所向。徒自於外，衮衮徒劳，终无所得。但能审谛东坡之言，汲汲遑遑，切力行之，极有法药。至简至易，何其妙哉？《维摩经》云：舍是道场，憎爱断故。合道场人，傥能如是行持，自然流入娑婆苦海，岂待加功用行，然後为得哉？
清净慈悲喜舍心，无穷无尽去来今。慈同弥勒源流远，悲若观音行愿深。
定慧圆明须适悦，冤亲平等任昇沉。希颜慕蔺勤精进，伫看优游功德林。
(加持佛顶无能胜陀罗尼)
第五、依位渐修
法本无修，道安可证？奚有五位六位之差别，宁分十住十信之阶梯？岂共千圣同躔？不与万法为侣。灼然契悟，不假修成。亡地位之纷纷，绝渐次之衮衮。六度万行，则体中成就；三明八解脱，则性上圆融。反於己求，无劳外烁。实无菩萨，安有如来？绝相绝名，无取无证。华严圆觉，一一如然。无碍圆融，清净寂灭。故《圆觉》云：圆觉自性，非性性有。循诸性起，无取无证。於实相中，实无菩萨及诸众生。何以故？菩萨众生，皆是幻化。幻化灭故，无取证者。譬如眼根，不自见眼。性自平等，无平等者。众生迷倒，未能除灭。一切幻化，於灭未灭。妄功用中，便显差别。若得如来，寂灭随顺，实无寂灭，及寂灭者。以此而观，菩萨众生，既同幻化，皆无实有。盖为一切众生，不悟本源，徒分妄见。性觉一起，强名斯生。三四四三，互相涉入。既有众生之颠倒，宁无世界之峥嵘？性妄见生，空花眩目。於无住本，建立万缘。执之不移，随之轮转。如此则一期妄法成就，三世因果难逃。有无从此而生，长短由斯而立，善恶因之而扰扰，前後缘之以纷纷。竟不能还源，宁知於返本？遂於此处，建立地位、渐次之殊，分列贤圣、信果之异。且第一信位者，即十信菩萨。本具足凡夫，闻法觉悟。遇善知识，切磋琢磨，悟净觉心，永绝劳虑。劳虑永绝，法界圆明。净解存心，为自障碍，弗能前进，犹处暗中，清净觉心，不得自在。故《圆觉经》云：此名凡夫，随顺觉性。第二贤位者，即三贤菩萨。三十位因人，见解虽亡，见觉犹在。前位碍心已灭，此位能觉尚存。俱是识性沉沉，卒难脱落法相。所谓虽则双印二空，犹存少物，必资划刷，方得玲珑。若有所拘，则为非住。故《圆觉》云：此名菩萨未入地者，随顺觉性。第三圣位者，即十地菩萨，净解虽亡，能碍亦灭。十信之识心已破，三贤之见觉俱亡。一心真见道现前，三心相见道成立。圆明欢喜，具足法云。贤位已遥，佛地将显。能照所照，寂灭无碍。无碍精进，三无数劫欲图，四无量心已具，亦不住於教。孤标独立，确尔圆成。世出世间，一切清净。虽则如是，犹滞纤毫。无明未祛，藏识未转，佛地障碍。倘在四事，妄法犹拘。虽曰毕功，尚有事在。故《圆觉》云：此名菩萨已入地者，随顺觉性。第四果位者，即佛位也。最後无明已断，三无数劫，功行已圆，觉道具成。种智清净，心中无障。无碍境上，自在自由。冬去春来，障尽圆满。故《圆觉》云：一切障碍，即究竟觉。得念失念，无非解脱；成法破法，皆名涅盘。智慧愚痴，通为般若；菩萨外道，所成就法，同是菩提；无明真如，无异境界，诸戒定慧及淫怒痴，俱是梵行。众生国土，同一法性；地狱天堂，皆为净土。有性无性，齐成佛道。一切烦恼，毕竟解脱。法界海会，照了诸相，犹如虚空。此名如来随顺觉性。合道场人，应知此四种法门，尽去来今一切诸佛如来超凡入圣之鸿渐。《楞严经》云：过去诸如来，斯门已成就；现在诸菩萨，令各入圆明。未来修学者，当依如是法。我亦从中证，非唯观世音。以此而观，前圣後圣，外此而得道得果者，无有是处。今日今时，更能於此一言之下，心地开通，离苦除灾，解冤释结，渐渐增进，证大菩提，具大相好，何其妙哉？
粗中之细细中粗，万行因花次第敷。每以三贤为入劫，常将十信作凡夫。
看来位位成前後，悟去尘尘绝有无。更道忘心便顿证，等观元是一毗卢。
(加持菩萨能令冤家为害不成真言)
第六、忘心顿证
绵绵密密，从来不动一毫毛；寂寂堂堂，宛尔浑无一点翳。岂同行布，劫数纷纷；无滞圆融，法门叠叠。虽云不堕诸数，何妨普应群机？铸圣陶凡，超宗越格。如空中鸟踪，迹迹皆空；犹谷内传声，声声绝响。毋容拟议，岂用分疏？顿证身心，语言并却，咽喉唇吻，何籍劬劳？肯綮修证，奚须勇猛精进行持？郢人垩镘，而徒自依稀；轮匠斲轮，而俱为彷佛。争知此道，炳焕灵明。大力量人，方能担荷。祖师以为末後句，如来以为最初因。但能觌面承当，勿使当场蹉过。《圆觉经》云：善男子，但诸菩萨及末世众生，居一切时，不起妄念。於诸妄心亦不息灭。住妄想境，不加了知。於无了知，不辨真实。此一节经，真显妄心顿证之渊奥。且不起妄念，则无妄心。根本既无，枝叶何在？复如何加於息灭？复如何加於了知？但能扫荡情尘，自然处处澄现。古人云：处处真，处处真，尘尘尽是本来人。若如是修行，则忘心顿证，灼然明矣。合道场人，今日今时，谛审谛思，速求开悟。入圣超凡，解冤释结。以尽度生之方便，穷通诸佛之法门。如此行持，何患冤家而便结？
忘心顿证岂相淹？不在多多为解粘。圆觉妙门真简要，楞严大定绝廉纤。
慈风扇处三根普，法雨倾时四海沾。三世如来关捩子，为君拈出莫劳谦。
(加持无尽降伏冤家真言)　(（止）　下位登坛解结)
第七、根尘解结　(经题)
三时举范，已见周圆；六类冤雠，必须解结。方信道场轮回苦趣，不是他人清净法身，更非别物。百千诸佛，岂离行藏？万亿众生，全归方寸。发菩提心，则毕竟寂灭；三心五誓，则切切行持。悟如来设教之因由，了菩萨化现之仪相。广陈冤债，彼我一一消亡；勉厉精修，生佛心心平等。举首楞严之妙典，拈兴福疏之玄猷。叙十八种冤，尽三千界业空假中之法门，详练静幻寂之观行。精通四无量心，六波罗蜜；渐修五位六位，顿忘前心後心。能事云周，灵根颖脱。如此悉皆了毕，奚须展演周知？实际门中一点无，事相之中安可舍？须凭解结，以尽虔诚。各各翘勤，佛前忏悔。敢烦大众，相伴檀那。胡跪投诚，头头解结。同诵解百生冤结神咒，共持解冤结菩萨佳名。注想倾心，解冤释结。
(举)解冤结菩萨　(四声)
布施般若波罗蜜以解负财之结仪当演　(经题)
《大佛顶首楞严经》
(负财之冤，一僧解释。後俱照此举，改六波罗蜜并六负名。)
第一、修行布施般若波罗蜜多，以解负财冤家之结。且世间之财，亦能成人，亦能害人。贪之成业，横逆招殃。不能退步自看，只顾前程快利，取之无义，恣意伤廉，恼自恼他，宁无冤结，以至兴兵劫夺？而穴窍谋贪，侵克众人，致伤性命。因之而义断，以之而亲离。种种过愆，卒说难尽。皆由不知布施，果报无量无边。内身尚乃能损，外物何曾可必？今日今时，稽首归依解冤结菩萨，修行布施般若波罗蜜多，以解负财冤家之结。故《华严经》云：有十种清净施，所谓平等清净施，不简众生故；随意施，满其所愿故；不乱施，令得利益故；随宜施，则知上中下故；不住施，不求果报故；开舍施，心不恋着故；一切施，究竟清净故；回向菩提施，远离有为无为故；教化众生施，道场不舍故；三轮清净施，於施者受者以及施物，正念观察，如虚空故。合道场人，各各明悟十种清净布施般若波罗蜜多，负财冤家，悉皆消灭矣。
(众诵)解百生冤结咒
唵。诺贺诺贺。萨嚩讷瑟吒。鉢罗讷瑟吒。怛罗喃。娑婆诃。
(举)负财冤家罪消灭
第二、修行持戒般若波罗蜜多，以解负命冤家之结。一切众生，保命畏死。误伤犹冤，故杀可知。於他不可伤，恕己堪为喻。且连持色心，人人保护，物物爱怜，皆欲尽其天年，总要全其性理。勿杀勿行杖，莲花生沸汤。如其恣口腹之资，遂乃伤其性命。以至争财竞利，恃势夸豪，炫识矜能，邀功就位。或为求其所有，由此断其命根。唯务己强，不知他怨。结如是业，争可消亡？世世生生，永无回避。皆由不知持戒清净般若波罗蜜多，所以故多杀生害命。有此冤债，今日今时，稽首归依解冤结菩萨，海会诸圣贤，修行持戒般若波罗蜜多，以解负命冤家之结。故《华严经》云：菩萨有十种清净戒。所谓身戒，则护身三恶故；语戒，则离语四过故；心戒，永离贪瞋邪见故；不破一切学处戒，则於一切人天中作尊重故；守护菩萨心戒，不乐小乘故；守护如来所制戒，於微细众生大怖畏故；隐密护持戒，则能善拔犯戒众生故；不作一切恶戒，誓修一切善法故；远离一切有见戒，於戒无着故；守护一切众生戒，发起大悲心故。合道场人，各各明悟十种清净持戒般若波罗蜜多，则负命冤家，悉皆消灭矣。
(诵百生冤结咒)
(举)负命冤家罪消灭
第三、修行忍辱般若波罗蜜多，以解负心冤家之结。铸圣陶凡，以心为主；出生入死，以心为根。行住坐卧，总在其中；生灭去来，何尝离此？如握弩机之的，当不可差忒於毫厘。一心定而万物斯归，一心静而群情可测，一心悟而无量法门显现，一心泯而无量苦海平沉。审之，令一切处无欺；谛之，令一切时清净。倘能如是，冤业何生？皆由不自忖量，所以有其冤业。朋友不以其信，君臣不以其忠，父母不念生成，天地奚知覆载？恣其妄想，岂悟真乘？负心冤家，何时可免？盖为无量劫来，不遇善友，不修忍辱波罗蜜多，於自他身，结负心之冤业。今日今时，稽首归依解冤结菩萨及海会圣贤，修行忍辱波罗蜜多，愿负心冤家，悉皆解脱。故《华严经》云：菩萨有十种清净忍。所谓安受毁辱忍，护诸众生故；安受刀杖忍，善护自他故；不生恚害忍，其心不动故；不责卑贱忍，为上能宽故；有归咸救忍，舍自身命故；远离我慢忍，不轻末学故；残毁不瞋忍，观察如幻故；有犯无报忍，不见自他故；不堕烦恼忍，离诸境界故；随顺菩萨真实智，知一切法无生忍，不由自他，入一切智境界故。合道场人，各各明悟十种清净忍辱般若波罗蜜多，则负心冤家，悉皆消灭矣。
(诵百生冤结咒)
(举)负心冤家罪消灭
第四、修行精进般若波罗蜜多，以解负力冤家之结。自己不胜，他人有助。施工运力，赞佐维持。於己事未明之处，方便拈题；向涉世难危之中，善加开济。种种恩力，谁能免焉？以至饮食衣服，不忖其来。坐卧经行，宁知所自？或众人致力，自己邀功，或万类劳形，我身受赐，未能追报，冤业难逃，以至无量无边，不可具述。皆由不行精进，懒惰懈怠，睡眠放逸，所以至兹负力冤业。今日今时，稽首归依解冤结菩萨及海会圣贤，修行精进般若波罗蜜多，以解负力冤家之结。故《华严经》云：菩萨有十种清净精进。所谓身精进，承事供养，不退转故；语精进，则随所闻法，广为他说，赞佛功德，无疲倦故；意精进，善能出入慈悲喜舍、禅定解脱及诸三昧，无休息故；正直心精进，无诳无谄，无诈无伪，一切勤修，无退转故；增胜心精进，志常起求上上智慧，愿具一切白净法故；不唐捐精进，摄取布施戒忍，多闻及不放逸，乃至菩提无中息故；摧伏一切魔军精进，悉能除灭贪、瞋、恚、愚、痴、邪见、一切烦恼诸缠盖故；成满智慧光明精进，有所施为，悉善观察，咸使究竟，不令後悔故；无去无来精进，得如是智，入法界门，身语及心，皆悉平等，了相非相，无所着故；成就法光精进，则超过诸地，得佛灌顶，以无漏身，具足如是普贤事故。合道场人，各各明悟如是十种清净精进般若波罗蜜多，则负力冤家，悉皆消灭矣。
(诵百生冤结咒)
(举)负力冤家罪消灭
第五、修行禅定般若波罗蜜多，以解负鞭挞冤家之结。扑作教刑，义不可舍。策令增进，永出苦源。此乃三教圣人治世治家、治心治性善巧之方便也。其或行之不当理，用之颇伤情，宁知罪宜从轻？每恨苦之不毒，彻骨彻髓，略无少舒。枉加於人，横罹於世。曾无宽恕，但逞威严。以悟己情，不知他怨。血肉之属，蠢尔皆同。楚毒既深，冤雠暗积。又或为人寒贱，种族卑微，无势无威，无依无托，虽乃遍身有口，求诉无门。六道轮回，如何可免？皆由无量劫来，不闻正法，徒肆妄情，弗知禅定法门，不能自定。心术靡正，所以恣行恶毒。今日今时，稽首归依解冤结菩萨及海会圣贤，愿修禅定般若波罗蜜多，以解负鞭挞冤家之结。故《华严经》云：菩萨有十种清净禅。所谓常乐出家禅，舍一切所有故；得真善友禅，示教正道故；住阿阑若忍风雨等禅，离我我所故；离愦闹众生禅，常乐寂静故；心业调柔禅，守护诸根故；心智寂灭禅，一切音声诸禅定刺不能乱故；学道方便禅，观察一切皆现证故；离於未着禅，不舍欲界故；发起通明禅，知一切众生根性故；自在游戏禅，入佛三昧知无我故。合道场人，各各明悟如是十种清净禅定般若波罗蜜多，则负鞭挞冤家，悉皆消灭矣。
(诵百生冤结咒)
(举)负鞭挞冤家罪消灭
第六、修行智慧般若波罗蜜多，以解负呵骂冤家之结。一切语言，贵有和顺。儒书言：度乃曰口。佛教言：护口如瓶。语言微粗，人犹有怨。何况非法诟骂，故意瞋呵，讦露人家，讥毁先祖。或乃言人之不善，弗顾贤愚，汹涌他心，俾其离间。举扬由致，检责根源。只顾其前，不知其後。冤雠广积，不觉不知。今日今时，稽首归依解冤结菩萨及海会圣贤，修行智慧般若波罗蜜多，以解负呵骂冤家之结。故《华严经》云：菩萨有十种清净慧。所谓知一切因慧，不坏因果故；知一切缘慧，不违和合故；知不断不常慧，了达缘起皆如实故；拔一切见慧，於众生相无取舍故；观一切众生心行慧，了知如幻故；广大辩才慧，分别诸法问答无碍故；一切诸魔外道、声闻、缘觉所不能知慧，深入如来一切智故；见一切佛微妙法身、见一切众生本性清净、见一切法皆悉寂灭、见一切刹同於虚空慧，知一切相皆无碍故；一切总持辩才方便波罗蜜慧，令得一切最胜智故；一念相应金刚智、了知一切法平等慧，得一切法最尊智故。合道场人，各各明悟如是十种清净智慧般若波罗蜜多，则负呵骂冤家，悉皆消灭矣。
(诵百生冤结咒)
(举)负呵骂冤家罪消灭
(举)解冤结菩萨　普忏悔菩萨
六度修行为对治，直须精进勿迟疑。根尘深结知何日？彼我相忘在此时。
菩萨已蒙垂愍念，众生更在力行持。等将法界俱回向，是处欢悰也大奇。
(加持拔济一切众生真言)
第八、事法供养
沙门(某)，敬白清净和合大众：上来三时仰告，多种宣扬，能事云周，胜缘已毕。悟心见性，三生之彼我相忘；解结除冤，六类之自他无碍。香花罗列，渐渐凋疏；灯烛莹煌，看看披靡。将陈末後之供，岂怠最初之心？纯陀之供献翘勤，香积之敷陈广大。重将密语，以罄丹衷；梵呗揄扬，再舒虔敛。伏愿一炷氤氲，十方普遍，不异雪山牛首，愿如象藏龙宫，更陈万行之因花，永绝十身之果德。银釭焰焰，光辉大夜之昏衢；仙果芬芬，永茂深根之固蒂。更以银河之水，无殊性海之泉。苹藻交修，广陈供养。鉢和罗中，人人饱足；曼拏罗上，处处圆成。功德无边，因缘浩大。伏愿诸佛菩萨，上天下地一切灵神，不以鲜微，愿垂摄受。以尽凡情之勤腆，永谐佛道之圆明。世出世间，功德圆满。
妙供敷陈理事兼，沉檀鼻观悟香严。银碗祖焰神光续，金色优昙古佛拈。
性水碧波澄海印，苹婆丹果味甘甜。殷勤持献牟尼座，沙界均蒙雨露沾。
(加持五供养真言)
第九、行香表忏
第十、礼别圣贤
上来通昼通宵，一期胜善，以沐完周。伏愿诸佛菩萨、海会圣贤，以垂降格之慈，必赐休祥之庆。六类尽承消灭，一心争不清凉？恋慕之深，劫石消而难舍；矜怜之甚，沧海竭而奚休？真身虽绝於去来，凡意未忘於阻隔。聊伸礼别，以尽倾虔。更祈在会僧俗真流，勿生懈怠之心。休纵瓓珊之意，此乃收因结果，末後殷勤。通宵已荷於恭虔，少刻毋令於阙悟。众等各各至诚，起立礼辞众圣。当礼别时，和礼别圣贤。
诚心礼别，上来所请，此法会中清净法身毗卢遮那佛、圆满报身卢舍那佛、三类化身释迦牟尼佛，愿我等所求如意。伏愿来时降福，去後留恩，圆满斋主愿心，成就无边种智。
诚心礼别，上来所请，此法会中我等导师无量寿尊佛、药师琉璃光王佛、无垢净光佛、金轮炽盛光王佛，愿我等所求如意。伏愿来时降福，去後留恩，圆满斋主愿心，成就无边种智。
诚心礼别，上来所请，此法会中文殊师利菩萨、普贤法王菩萨、大悲观世音菩萨、大势至菩萨、解冤结菩萨、摩利支天菩萨、弥勒菩萨、天上人间诸大阿罗汉、开坛所请宾头卢大德尊者，愿我等所求如意。伏愿来时降福，去後留恩。圆满斋主愿心，成就无边种智。
昼夜精勤广建修，收因结果欲云休。
圣人岂离方洲部？凡辈徒嗟风马牛。
既沐光临深有赖，更祈再会遽无由？
谁知一月千江水，无去无来处处周。
(加持送鬼神真言金刚界真言)
楞严解冤释结道场仪文下卷终
祝
大明万万年刊刻
〔附录一〕
诚心礼别，上来所请，此法会中浩浩天京上圣、上元一品赐福天官、三清上圣十极高真、昊天至尊玉皇上帝、南极勾陈天皇上帝、北极紫微星皇大帝、三十三天诸天上帝、五方五老星君、十一大曜星君、二十八宿星君、十二宫辰星君、合△所属本命星君、遍天星宿、列汉高真。愿我等所求如意。伏愿来时赐福，去後留恩。圆满△△愿心，成就无边智。
诚心礼别，上来所请，此法会中冥冥地府王官、中元二品赦罪地官，东岳天齐大生仁圣帝、四岳四天圣帝、北阴酆都大帝、冥府十殿大王、六曹判官、无鞅圣众，愿我等所求如意。伏愿来时赐福，去後留恩。圆满△△愿心，成就无边智。
诚心礼别，上来所请，此法会中滔滔水国龙君、下元三品解厄水官、水府扶桑大帝、大川四渎源王、九江四海龙王、溪潭洞源真宰、十二溪真、五湖大帝、雷公电母、风伯雨师、蓬莱三岛、浪苑仙乡、水司界内一切部众，愿我等所求如意。伏愿来时赐福，去後留恩。圆满△△愿心，成就无边智。
诚心礼别，上来所请，此法会中烈烈阳元真宰、当年太岁至德尊神、本主圣号当处土地、里域都官之神、十二支干禁忌等神、三界功曹、四直等神、阳元诸庙祀典神只、主道场神、金刚龙梵，愿我等所求如意。伏愿来时赐福，去後留恩。圆满△△愿心，成就无边智。

[book_title]楞严解冤释结道场仪提纲
(举)人天同听梵音声
梵音声菩萨摩诃萨
梵音初震一声雷，无限人天眼豁开。
怪得香风拂庭户，龙天围绕世尊来。
伏闻龙宫奥典，海藏灵文，摩腾远迈於西乾，竺法流传於东土。出三坛之烈焰，破万种之迷心。慈风开优鉢之花，法雨洒贝多之叶。一句云何於此经，究竟众生到彼岸。面位仁师，云何请举？
上来作梵功德，先伸回向。　(任意白佛)
(举)南无《大佛顶首楞严经》　楞严海会佛菩萨
解冤结菩萨摩诃萨
坛前教诫仪当演　《大佛顶首楞严经》
稽首释迦大慈父，楞严海会众圣贤。
今时教诫演鸿仪，望赐慈悲密加护。
比丘(某)，稽首和南，敬白清净大众：今此楞严解结道场，四案陞猊，初陈教诫。道场法则，竖立坛仪。望圣意以昭彰，整凡心而懈怠。此斋之设，非小补哉！种种祈福禳灾，一一并皆崇奉。是吉是凶宜可设，若荤若酒戒之哉。随喜见闻，薰成种智。仁师敷教，大众乐闻。
解冤结菩萨
贪爱冤心识是谁？瞿昙直截为拈提。昏昏自蔽无休日，往往难逃不尽时。
衣裹灵珠贫自苦，宅埋宝藏转成痴。悲心特与挥标指，月在长天水在池。
道场次序仪宣演　(经题)
整肃坛场，可以挤排供具；着新净衣，方乃秉烛焚香。请六和之缁流，忏六根之冤债。各宜精进，须要至诚。曰始曰终，尽善尽美。师为称扬，众皆随喜。
吟偈
解冤结菩萨
香飘一线入伽蓝，接足殷勤觅指南。宾主序分容刹海，君臣道合仰优昙。
龙蟠虎踞安禅定，象往狮来作对谈。一大因缘殊胜事，前三三与後三三。
道场合用仪当演　(经题)
纱罗彩帛，具丈八之余长；绾叠花巾，解六根之冤债。永脱三生业，蠲除累劫雠。一段因缘，请师布露。
本自元常一主翁，情生偿债走西东。阿难遭问心随境，大觉垂慈业已空。
绾叠六成埋有相，掣开三世了真容。佛前佛後沉冤类，跳出龙门一点红。
安置尊像仪当演　(和)《大佛顶首楞严经》
僧居俗舍安尊像，四智三身净宇宫。房置圣贤，一十七轴。大藏楞严之境界，广开解脱之法门。庶几法界宽容，勿使凡心狭劣。仁师宣演，其义颇闻。
三宝巍巍住世间，名空即色化人天。顶中螺髻青山翠，面上真人赤肉团。
隐果现因含法界，云权归实应机玄。圣凡一体香云屋，指出冤家入笑颜。
道场元由仪宣演
政和宗匠，弘解结於娑婆；眉郡禅门，着鸿仪於慧觉。普使天人瞻仰，总令檀越恢弘。冤债俱消，善芽增长。法师宣扬，其义云何？
楞严胜会启坛场，密咒清泉甘露浆。安息飞烟云雾卷，兰膏发焰慧灯光。
缁儒济济皆严洁，贤圣巍巍尽赞扬。法雨满空甘露洒，道场何处不清凉？
无垢净光佛
(加持摩利支天并安息香真言)
摩诃般若波罗蜜大明神咒经
观自在菩萨，行深般若波罗蜜多时，照见五蕴皆空，度一切苦厄。舍利弗，色空故无恼坏想，受空故无作想，想空故无知想，行空故无识想，识空故无觉想。何以故？舍利弗，非色异空，非空异色。色即是空，空即是色。受、想、行、识，亦复如是。舍利弗，是诸法空相，不生不灭，不垢不净，不增不减。是故空法，非过去，非未来，非现在。是故空中无色，无受、想、行、识，无眼、耳、鼻、舌、身、意，无色、声、香、味、触、法，无眼界，乃至无意识界。无无明，亦无无明尽，乃至无老死，亦无老死尽。无苦、集、灭、道，无智亦无得。以无所得故，菩提萨埵依般若波罗蜜多故，心无罣碍。无罣碍故，无有恐怖，远离一切颠倒梦想苦恼，究竟涅盘。三世诸佛，依般若波罗蜜多故，得阿耨多罗三藐三菩提。故知般若波罗蜜多，是大神咒，是大明咒，是无上咒，是无等等咒。能除一切苦，真实不虚。故说般若波罗蜜多咒，即说咒曰：
揭谛揭谛，波罗揭谛，波罗僧揭谛，菩提娑婆诃。
(加持咒油真言　咒灯真言　（至）诸供养真言)
(诵诸部因缘咒)
稽首东方欢喜国，威德广大阿閦尊。不违本愿救众生，誓度有情超苦海。
十三大罪难忏悔，此咒能令得消除。辟支罗汉及凡流，诵念总达菩提岸。
南无。婆誐嚩帝。阿屈刍。毘闍耶。怛他誐多耶。阿罗诃帝。三藐三菩驮耶。怛你耶他。唵。誐誐宁。誐誐宁。卢只帝。卢只帝。嗒鲁吒宁。荅鲁吒宁。怛赖叉宁。怛赖叉宁。波播罗帝。波播罗帝。贺多宁。贺多宁。婆罗贺多宁。波罗贺多宁。娑哩嚩。伽哩麽。波蓝波蓝耶。阿屈刍。毗誐誐。都萨诃。
稽首圆通真大士，宣扬神咒破愚蒙。
二百万遍我今持，智慧圆通观自在。
唵。鉢罗鉢罗。三鉢罗。三鉢罗。尾述哩耶。尾述哩耶。哩述陀耶。哩述陀耶。唵。唵宁。唵宁。室哩曳。娑婆诃。
南无毗卢教主，华藏慈尊。演宝偈之灵文，布琅[王*(凵@(口*了*又))]之玉轴。重重相入，刹刹圆融。十兆九万五千四百一十八字，一乘圆觉。
南无《大方广佛华严经》，华严海会佛菩萨。
若人欲了知，三世一切佛。
应观法界性，一切唯心造。
南无释迦教主，法界导师。着七轴之灵文，演一乘之妙典。重重譬喻，种种宣扬。六万九千七百七十七字，教菩萨法。佛所护念，大乘中道。
南无大乘《妙法莲华经》，法华海会佛菩萨。
若人散乱心，入於塔庙中。
一称南无佛，皆以成佛道。
南无人天教主，海藏慈尊。演宝偈之灵文，布琅[王*(凵@(口*了*又))]之玉轴。重重相入，刹刹圆融。五千四十八卷，六百亿三万一千八百八十八字。言言妙义，字字真诠。一切诸佛、诸尊菩萨摩诃萨。
摩诃般若波罗蜜
南无西方极乐世界，佛身长广，相好光明，遍照法界。四十八愿，度脱众生。不可说，不可说，转不可说，转不可说，恒河沙数佛，佛刹微尘数。稻麻竹苇，无限济类。三百六十万亿一十一万九千五百同名同号，我等导师，金色如来阿弥陀佛。
南无观世音菩萨　南无大势至菩萨
南无清净大海众菩萨摩诃萨
十方尽归依，灭罪生净土。
愿生华藏海，极乐国土中。
(次为水陆有情称念五如来名号)
南无宝胜如来　南无广博身如来
南无妙色身如来　南无甘露王如来　南无离怖畏如来
若人称念此佛名者，所生之处，多饶财宝，离诸贫乏。所获身量，如净琉璃，人所喜见。处大众中，有大名称。我等今日，与诸有情，得闻佛名，愿罪消灭。
(次为水陆有情称念四大部经题目)
《大般若波罗蜜多经》云：
一切有为法，如梦幻泡影。
如露亦如电，应作如是观。
《大宝积经》云：
假使百千劫，所造业不忘。
因缘会遇时，果报还自受。
《大方广佛华严经》云：
若人欲了知，三世一切佛。
应观法界性，一切唯心造。
《大般涅盘经》云：
诸行无常，是生灭法。生灭灭已，寂灭为乐。
如来证涅盘，永断於生死。
若能志心听，常得无量乐。
小乘四谛法门：
所谓苦圣谛、集圣谛、灭圣谛、道圣谛。
中乘十二因缘法门：
所谓无明缘行，行缘识，识缘名色，名色缘六入，六入缘触，触缘受，受缘爱，爱缘取，取缘有，有缘生，生缘老、死、忧、悲、苦、恼。无明灭则行灭，行灭则识灭，识灭则名色灭，名色灭则六入灭，六入灭则触灭，触灭则受灭，受灭则爱灭，爱灭则取灭，取灭则有灭，有灭则生灭，生灭则老、死、忧、悲、苦、恼灭。
大乘六度万行法门：
所谓布施般若波罗蜜、持戒般若波罗蜜、忍辱般若波罗蜜、精进般若波罗蜜、禅定般若波罗蜜、智慧般若波罗蜜。
归依三宝：
归依诸如来、五智十身佛，归依最上乘自觉真如来法，归依不退转大悲菩萨僧。
(次为水陆有情称念慈氏如来发愿文)
南无慈氏如来，应正等觉。愿与含情，速奉慈颜。
南无慈氏如来，应正等觉。所居内院，愿舍命已，得生其中。
南无慈氏如来，应正等觉。愿随弥勒，下阎浮提，龙华初会，先得授记；龙华二会，先得授记；龙华三会，先得授记。
南无兜率王宫，金色相好，大慈大悲，当来下生弥勒尊佛，下品三生阿弥陀佛，中品三生阿弥陀佛，上品三生阿弥陀佛，九品往生阿弥陀佛，随愿往生阿弥陀佛。莲台幡盖，空里来迎；宝盖金幢，腾空接引；牟尼殿内，听说苦空；八德池中，荡涤千生业垢。观音、势至，亲自来迎；弥陀佛前，亲蒙授记。
梵语心经
仰启真空无相教，梵音不译颇难思。昔因三藏往西天，遂感观音亲授记。
诵念除厄并灭罪，听闻获福与延龄。咸期不退菩提心，一切善根悉圆满。
八罗娘。波罗蜜多。逆邻那耶。素怛罗。阿利嚩卢吉帝。怛罗嚩涅嚩。罗日月地萨埵。没严鼻蓝。叭罗娘。波罗蜜埵。左焰左焰。嚩汝也。嚩噜迦帝。底娑麽畔左。思骞哆。萨埵惜。娑溥娑嚩。戍涅波设帝。娑嚩溥嚩。舍利卜怛罗[口*如]畔。戍涅驮。缚奴畔鲁伴。那鼻那。戍涅驮耶。那鼻那。雪噜半。夜嚩也噜畔娑。戍涅驮耶。戍涅驮耶。戍涅驮。娑噜畔。意嚩微嚩。吠那囊。散虔娘。散娑萨。伽罗尾虔娘。伊贺。舍利卜怛罗。萨罗嚩。达麽戍涅驮。大落叉拏。阿耨哆畔左。阿咛耶噜驮。阿奴那。阿微耶。摩那阿奴那。阿波离。布罗。伽哆娑没。舍利卜怛罗。戍涅驮耶。戍涅驮。娑噜畔。曩吠那。囊消虔娘。娑散娑伽罗。尾虔娘。囊者楚。楚者怛罗。伽罗拏。即贺波伽耶。麽那昔。雪噜畔。扇达初。塔罗娑娑。叭罗瑟吒尾。演达摩。囊研初。大都夜。嚩即嚩奴。尾虔娘大都。那尾娘。那尾娘。那尾涅。那尾涅。叉欲叉欲。夜嚩那佐罗。嚩罗喃那。作罗嚩拏。叉欲拏。奴佉三昧伽耶。宁噜驮。嚩失铃娘。尾虔娘那。叭罗毕底那。脾萨麽驮耶。娑没那。叭罗毕底。娑哆没。底娑哆喃。叭罗娘。波罗蜜哆。嚩室铃野。尾贺罗耶。只哆嚩罗拏。只哆嚩罗拏。囊息体。达麽那。叭罗速都尾。波哩萨底。萨埵没驮。叭罗娘耶。波罗蜜哆。嚩室怜野。奴怛罗。三藐三菩陀。摩鼻三满哆。嚩室怜娘尾演。叭罗娘。波罗蜜哆。摩诃曼怛罗。摩诃尾欲曼怛罗。阿娑摩娑麽怛罗。素嚩奴。伽叭罗。舍嚩那。萨底野。麽舍尾焰达。叭罗娘。波罗蜜哆。暮忌度。曼怛罗。怛雪哆。揭谛。揭谛。婆罗揭谛。婆罗僧揭谛。菩提萨婆诃。
(举)愿凭咒力普津济　(举水文绕坛，各案洒净。)
坛场内外悉清净
歌赞
一鉢寒泉，蠲除热恼，功勳莫可量。注想曹溪水，别来几度春光？凝然湛寂，灌清净醍醐甘露琼浆。霏法雨，杨枝洒处，遍满坛场。
普愿沾濡，使含识俱蒙出苦乡。饿殍焦面，了悟自性真常。我今法会，仗密语伽陀咒赞扬。周沙界，无人无我，尽获清凉。
回向
仰惟三宝，咸赐证知。不舍感通，加护回向。
斯辰启建楞严解冤释结道场，两案陞猊，奉行教诫法事，加持作法供养。众诵诸部伽陀，将此功德，仰赞诸佛菩萨、果海圣贤，遍延上界天仙，暨星曜风雷之众；下方灵享，该山川龙鬼之俦；主道场神，金刚龙梵。伏愿三密灵文之广大，变浊秽而获清凉；五天密咒之功勳，俾饥渴而得饱满。施者受者，同证菩提；若见若闻，成等正觉。众生界尽，愿力无穷；至成佛时，功德圆满。再劳清众，结增上缘。
念十方三世一切诸佛、诸尊菩萨摩诃萨
摩诃般若波罗蜜
乐音树下悟重玄，普运慈心覆大千。直使三生冤歇灭，不令六类债缠绵。
灵根颖脱曾无累，密咒宣陈自有缘。今日投诚希鉴照，愿垂慈悯副倾虔。
(叹佛宣疏)　(至)无不归依
水澄秋月现，恳祷福田增。
惟有佛菩萨，是真归仗处。
(举)南无楞严会上诸佛、诸菩萨　(回坛)
凡情上达大圆镜
诵警策偈　(至)受请供养
吟偈
乐音树下乐无忧，普照光明尽遍周。解去诸冤须无碍，顿起累劫岂能酬？
威神自在功难测，妙用纵横道可求。妙觉妙明明妙处，大千沙界一浮沤。
(加持发觉诸佛出家真言　（至）礼佛真言)
上来礼请楞严会上，第一时中礼请诸佛、诸大菩萨，已沐云临道场。伏愿(众和)天眼遥见，慧耳遥闻，他心遥知，神通遥鉴，以大愿力，起无缘慈，怜悯有情，哀受我请，慈悲护念，降临道场，证盟此斋，周遍法界。愿此善力，广大无边，犹若虚空，具诸功德。奉请已，一心归命礼常住三宝。
惟愿慈悲常摄受
(加持结印请诵莲花捧足神咒　净轮座真言)
(请座真言　礼拜真言)
南无欢喜藏牟尼佛　南无越三界菩萨
(加持天曹部众真言　（至）周天列宿真言)
(仪至)瞻礼圣颜，闻受供养。
愿承佛力降临来
菩萨慈悲愿力深，逍遥变化自由身。红尘堆里常清净，白业情中度苦轮。
相好光明如海量，神通妙用若天真。人人返本回光照，那个亲疏辨主宾？
信礼海会佛菩萨
(加持诵地水二司真言　（至）普呼召请真言)
南无香积藏菩萨
上来礼请召请，事已云周。香积厨中，办以斋馔，列在道场，普伸供养。
(加持诵供养诸佛饮食真言　（至）普供养真言)
(斋後再入道场，诵百生冤结经。同诵七遍。)
大众志诚心，同诵叹佛偈：
我今稽首一切智，三千世界希有尊。种种妙行悉庄严，色若琉璃净无垢。
怜悯世间大悲者，说法利益无冤情。佛之功德无有穷，是故诚心略赞仰。
敬礼海会佛菩萨
回向无上佛菩提　(四声)
教诫开坛法事竟
第一时陞座
(举)加持字母陀罗尼　(四声)
初登宝座，会集人天。字母伽陀，加持念诵。
(举)南无《大佛顶首楞严经》
(和)解结海会佛菩萨
(叙)普劝大众仪当演
普劝大众仪文，谨当布露。(仪至)如法谛听
(举)扬宗教仪当演　(（和）经题)
法席宏开，劝发菩提之本；楞严大阐，广修行愿之心。善财参遍百余城，文殊指明第一义。法师宣演，大众乐闻。
启迪菩提大行时，三贤十地绝思议。欲明裴相真方便，须问圭峰老古锥。
克念三心祈显焕，坚舒五誓力行持。豁然云散蟾轮现，万古神光说向谁？
(加持发菩提心真言　金刚披甲真言)
三心五愿仪当演　(经题)
三心广备，度众生而无量无边；五誓全兴，断烦恼而绝踪绝迹。修法门之广博，事诸佛之殷勤。共证佛菩提，同悟楞严定。一段鸿文，请师指示。
三心克备道芬芳，五愿坚持愈更光。智向觉天为日月，悲於苦海作舟航。
光明本性归真宅，转化群生达故乡。若要更知君子行，先人後己也何妨？
(加持一切心中心咒　解冤结咒)
叙如来设教仪当演　(经题)
如来设教，盖为业识多端；教法流通，必叙恩冤二事。指归家路，步步而不滞宝所功程；不住化城，念念而流入娑婆苦海。鸿仪备载，请为敷扬。
善恶犹同谁与何？堪嗟人世少禅那。开颜只在养时有，掣肘元从害处多。
万种千端能坐断，十方三际自消磨。如其一念随他转，永劫无由出爱河。
(加持菩萨大三宝咒　决定成就真言)
叙陈冤债仪宣演　(经题)
我佛出兴，震宗乘而明大事；瞿昙说法，度生死而出尘劳。师资父母报恩光，眷属冤亲皆勉励。师为称扬，大众休寐。
恩中冤结火炎炎，不顾衣珠自解粘。每以篇章矜识达，常将望族恃威严。
夸豪傲物多残害，倚势凌人弗退谦。今日道场须指出，劝君宜把信香添。
(加持禁冤兵咒　结其衣角真言)
菩萨化现仪宣演　(经题)
抱恨衔冤，托孕三回而索命；冤雠未息，准生两岁以亡身。夜叉随手立长空，产母回心亲授记。掌教敷扬，众知其义。
区区来向母胎中，致害何曾念凯风？菩萨化身临彼岸，夜叉随手立长空。
三生冤债当时断，千轴灵文逐处通。今日相忘须解结，优昙花发雨蒙蒙。
(加持诸难不侵真言　莲花自在心咒)
感应劝诫仪宣演　(经题)
居约迎官，宿夜神明而报应；宰官续至，预期护法不相通。已勾辅相名，盖为他冤枉。请为拈提，众皆敬仰。(仪至)之冤债也
解冤结菩萨摩诃萨
成益谋婚，遂胥会交於尼寺；私自授货，故知事异不重成。自身折寿小儿亡，寡妇衔冤现世报。法师指陈，速道速道。(仪至)负命债也
解冤结菩萨
谋财文慧，张生江上命难逃；州辖追擒，府主推情其事异。即时对命，见报人间。众等乐闻，请师布露。仪至冤家债也
解冤结菩萨
程说为官，恣意犒牛於五十；王真手简，礼宾犒卒於三千。阎王掷简遂其功，牛马驴骡皆有力。一场公案，未审云何？(仪至)负力债也
解冤结菩萨
灵树住山，土主刘王欲检过；人天眼目，是非人我注分明。先世苦相争，今生冤会遇。一段因缘，请师拈出。(仪至)明净矣。
世上多多有万般，而今拈出岂相瞒？刘王入院情何重？居约迎官事可看。
忽遇王真心胆颤，若言成益骨毛寒。傥能彼此无相累，业海波涛一念乾。
(加持菩萨离冤憎咒　随愿成就真言)
(行五供养)
回向　下坛
第二时入坛　(举赞叹佛、警策、启请真言、圣号，一一依仪)
第二时陞座　(字母)
南无《大佛顶首楞严经》　解结海会佛菩萨
法师普告大众(仪文)
各发无上菩提心　(经题)
一节经文，仁师讽诵。　(至)无上开示
闻经众等罪消灭
解结同体仪宣演
解时结散无生理，结处巾存有漏因。六结佳名虽有异，拈来不离一花巾。法师掌教，大众听闻。
枝末根源品类多，俱生俱灭总包罗。时时震动寒如疟，念念迁流急似梭。
烦恼魔军应坏散，菩提觉树自婆娑。楞严禅髓称奇绝，觌面相呈会也麽？
(加持如来顶咒　解冤结真言)
广释除疑仪宣演
一节经文，仁师题唱。　(经至)更容他物
闻经众等罪消灭
岩中入定结跏趺，试看失狐不失狐？大慧归来问狗子，宁知佛性有来无？众皆侧耳，师为宣敷。
异口同音告阿难，根尘缚脱互摧残。十方共听慈风软，万劫同夸业海乾。
兴福拈时珠灿灿，世尊演处玉珊珊。安公错句真消息，扫荡烟尘法界宽。
(加持首楞严心印咒　解结神咒)
依经重颂仪宣演
一节经文，仁师题唱。　(经至)流成正觉
闻经众等罪消灭
宝明空海睹楞严，禅髓吟哦玄更玄。字字唱时不失体，身心洒落得安然。兴福妙旨，师为朗然。
迷真逐妄两俱非，穷子伶侽弗见归。护法呵空心豁达，掌珠双破悟玄微。
昔年深密虽宣演，今日楞严愈发挥。偈颂长行皆指出，拈来不离目前机。
(加持首楞严心印咒　解结真言)
再指超门仪宣演
一节经文，法师讽诵。　(至)一路涅盘门
闻经众等罪消灭
求趣向，证菩提，果证菩提与佛齐。回首楞严参大定，其中尽是凤鸾栖。陀罗细识，掌教拈提。
陀罗微细最难知，真妄如何说向伊。种子含藏无失没，现行发用又支离。
瀑流滚滚奚能止？幻法重重岂可推？弹指若超无学地，自然光透两条眉。
(加持首楞严心印咒　解结真言)
六解一亡仪当演　《大佛顶首楞严经》
一节经文，遂为宣演。　(至)洗涤尘垢
闻经众等罪消灭
圆陀陀的二三团，拄杖挑来一串穿。逐[打-丁+聿]一声皆彻去，哑人拍手没言宣。仁师说破，六类忻欢。
只夜伽陀恣举扬，文词精莹玉锵锵。已闻法句超真际，更听玄音悟大方。
凡圣何曾分楚越？根尘争得有膏肓？如来苦口亲宣说，六解须知一也亡。
(加持首楞严心印咒　解结真言)
绾叠通疑仪宣演
一节经文，请为饶舌。　(经至)生毕竟异
闻经众等罪消灭
如来既是绾花巾，何不当初莫结成？本实一巾休拟议，堂堂挺彩免猿惊。仁师宣演，众等遥闻。
揽几拈巾为发挥，广长舌相转璇玑。根中解去心尤妙，喻上看来语更微。
兴福以玄通佛意，阿难示迹启天机。六窗杜绝猕猴睡，笑倒云山老衲衣。
(加持首楞严心印咒　解结真言)
比明修解仪宣演
一节经文，法师布露。(至)得无生忍
闻经众等罪消灭
安禅定，日东生，蓦听山前虎斗争。振锡三翻岩下看，大虫彻去不闻声。掌教敷演，细细标陈。
於湛精明既不通，狂花乱发遍空中。根尘互遣亡纤翳，法喻重宣有异功。
左右各牵迷至理，是非锋起入烦笼。结心解处俱分散，焰焰金乌出海东。
(首楞严心印咒　解结真言)
忏除冤业仪宣演　《大佛顶首楞严经》
空花病眼莫窥瞻，业果虽空妄自缠。好把迷云俱扫尽，犹如皎日挂长天。仁师敷演，大众勉旃。
一念初萌万仞高，含藏八识自坚牢。豫且网内应难免，地藏珠中岂可逃？
六类纷纷俱系缀，四生浩浩共煎熬。奢摩他体能端的，彼我相忘入圣曹。
(解冤结真言　解百生冤结咒)
为宰官、使者、将帅、守令解冤释结
宰官使者亦相兼，将帅官僚守令严。正直公平无染污，自然浪静与风恬。三般债负，师忏冤愆。
宰官冤业罪消灭
唵。三多罗。佉多。娑婆诃。
为军伍、胥吏、狱讼解冤释结
行军令，作司书，狱讼俱平有慧孚。德重名扬无曲法，形端影直绝崎岖。三家冤债，师为解除。
胥吏冤业罪消灭
三世冤对罪消灭
为商贾、医术、巫卜解冤释结
为医术，用神工，巫卜灵符逈不同。商贾不贪财与利，冤家跳出这凡笼。法师怜悯，广布慈风。
商贾、医卜冤业罪消灭
为师资、父母解冤释结
作师资，为父母，恩冤无限终难数。祛除[恹-猒+龙][怡-台+(绦-糸)]与睚眦，顺色承颜蠲业苦。师为称扬，人天瞻睹。
师资、父母冤业罪消灭
为男女、兄弟、眷属解冤释结
为男女，作兄弟，眷属和谐莫斗争。夫妇一言难可尽，各於言下悟无生。仁师解雪，洗涤根尘。
男女、兄弟、夫妇冤业罪消灭
为奴婢、盗贼解冤释结
为盗贼，作奴婢，此等愚迷不丈夫。悔过前非隳业网，潭澄水现月轮孤。仁师指示，提出幽都。
奴婢、盗贼、六类冤业罪消灭
普忏罪菩萨摩诃萨
大略区分十八般，考穷元在一毫端。庙堂豪杰须当勉，草卤凡庸切好看。
妙理虽云超六度，深冤宜在运三檀。傥逄平等相忘处，天上人间各自安。
(阿閦佛咒　摧罪障咒　解冤结咒)
下座　回向
第三时入坛　(启请)
(举)楞严海会佛菩萨
大众志诚心，同诵叹佛偈：
一切诸导师，普现於十方。汝观牟尼尊，所作甚希有。
佛身不在内，亦不在於外。神力故显现，导师法如是。
(举)楞严海会佛菩萨　(仪至)随口应和
警策道场清净众　(至)永不复退转
三回警策事无他，意在人人会也麽？三观澄明都在我，六根清净悉同科。
根尘缚脱何思虑，生死空花总是讹，镜上看来心自见，何劳驰骋动干戈？
(举)信礼解冤结菩萨
第二、赞礼圣贤
一心皈命礼　(仪至)光临法会
四心圆备喜圆成，三观澄明转更精。五浊界中乘一念，十方境上度寻声。
尘尘应现机缘熟，处处光明路坦平。地位阶差皆展演，返观何处不峥嵘？
(加持诵礼拜真言　（至）召请真言)
信礼海会佛菩萨　(仪至)受请供养
愿共诸众生，一心头面礼。
上来礼请楞严会上，第三时中诸大菩萨，已沐云临道场。伏愿天眼遥见，慧耳遥闻，他心遥知，神通远鉴，以大愿力，起无缘慈，怜悯有情，哀受我请，慈悲护念，降临道场，证盟此斋，充遍法界。愿此善力，广大无边，犹若虚空，具诸功德。奉请已，一心归命常住三宝。
惟愿慈悲常摄受
再三赞礼尽披诚，末後殷勤事鼎精。自己灵光常不昧，何劳诸圣愈佳名。
菩萨妙道从兹入，彼我圆融患不成。展事投诚君荐取，除根伐树勿入情。
第三时陞座　(字母)
南无《大佛顶首楞严经》　解结海会佛菩萨
三观修行仪宣演　《大佛顶首楞严经》
修泯相，及澄神，起幻消尘绝怠心。止静虑门还会否？楞严圆觉少知音。虽然如是，师为标名。
解结除冤乐有余，勤修观行为祛除。灵编举处分三种，正眼看来本一如。
句里藏机须荐取，定中发慧自相随。到头展缩皆由我，在则人兮亡则书。
(加持菩萨解结真言　六字最上心咒)
四无量心仪当演　《大佛顶首楞严经》
发喜舍，起慈心，与乐兴安节等平。拔尽苦源休歇去，岩前虎啸两三声。众皆侧耳，请为敷陈。
清净慈悲喜舍心，无穷无尽去来今。慈同弥勒源流远，悲若观音行愿深。
定慧圆明须适悦，冤亲平等任昇沉。希颜慕蔺勤精进，伫看优游功德林。
(加持佛顶无能胜陀罗尼)
依位渐修仪宣演
九年面壁绝轻摇，立雪齐腰道最高。不动住心成佛果，丹青巧笔固难描。四果之位，请为宣昭。
粗中之细细中粗，万行因花次第敷。每以三贤为入劫，常将十信作凡夫。
看来位位成前後，悟去尘尘绝有无。更道忘心便顿证，等观元是一毗卢。
(加持菩萨能令冤家为害不成真言)
忘心顿证仪宣演　《大佛顶首楞严经》
舍万缘，绝一语，道存目击忘心所。冤家对面不相干，一念不生超次补。仁师朗宣，众皆瞻睹。
忘心顿证岂相淹？不在多多为解粘。圆觉妙门真简要，楞严大定绝廉纤。
慈风扇处三根普，法雨倾时四海沾。三世如来关捩子，为君拈出莫劳谦。
(加持无尽降伏冤家真言　下位登坛解结)
根尘解结仪宣演　《大佛顶首楞严经》
六类纷纷乱似麻，犹如病眼看空花。忽然八面清风起，吹向灵山佛会家。法师宣演，扫荡纤瑕。
解冤结菩萨摩诃萨
修行布施波罗蜜，以解负财之结。
欲布施，莫贪财，客主舟沉采不回。放下害人之此物，山河大地雪皑皑。负财之结，师为除埃。
修行持戒波罗蜜，以解负命之结。
负命结，戒伤生，昔日闍梨奉世尊。只恐冤家来索命，自身日割肉三斤。请师宣演，大众愿闻。
修行忍辱波罗蜜，以解负心之结。
意根起，默处生，西天三藏具他心。国师打碎疑团子，踏破葫芦摘断琴。掌坛宣教，解散缘因。
修行精进波罗蜜，以解负力之结。
身负力，体疲癃，颔破蹄穿何日终？负水济鱼功行满，象王回顾落花红。负力之结，师为开宏。
修行禅定波罗蜜，以解负鞭挞之结。
负鞭笞，无边量，解脱门中求趣向。去问德山恁麽禅，入门先打三十棒。鞭挞冤家，请师题唱。
修行智慧波罗蜜，以解呵骂之结。
呵骂结，不较多，闻名尊者字阿难。一言之下超三果，得证楞严第二科。呵骂之结，其意云何？
普忏罪菩萨摩诃萨
六度修行为对治，直须精进勿迟疑。根尘深结知何日？彼我相忘在此时。
菩萨已蒙垂愍念，众生更在力行持。等将法界俱回向，是处欢悰也大奇。
(加持救济一切众生真言)
事法供养仪当演　《大佛顶首楞严经》
楞严会上表精虔，海篆花云慧炬然。性水苹婆呈供养，五般奉献法王前。事法供养，师为庄严。
妙供敷陈理事兼，沉檀鼻观悟香严。银釭祖焰神光续，金色优昙古佛拈。
性水碧波澄海印，苹婆丹果味甘甜。殷勤奉献牟尼座，沙界均蒙法雨沾。
法供养菩萨
(加持行五供养真言)
(回向)
礼别　(依仪)
昼夜精勤广建修，收因结果已云休。圣人岂离方州部？凡辈徒嗟风马牛。
既沐光临深有赖，更祈再会讵无由？虽知一月千江水，无去无来处处周。
(加持奉送真言　发遣鬼神真言)
楞严解冤释结道场提纲终
祝
大明万万年刊刻
〔附录一〕
词句轻清，初传於鹫岭；梵音嘹亮，得自於渔山。阿难陀首唱於竺乾，陈思王终和於华夏。古今同咏，凡圣交参。斯可以接物导迷，斯可以契凡达圣。先将法句，演唱梵音。对案仁师，作梵云何？
云何於此经，究竟到彼岸。
愿佛开微密，广为众生说。
上来举范功德，专伸仰赞。三身绀像，四智能仁。八部龙天，参随圣众。次答天地盖载，日月照临，报国王水土之深恩，父母生成之厚德。四恩普报，三有均资。法界众生，同圆种智。
普念摩诃般若波罗蜜。
〔附录二〕
大悲圆满无碍大陀罗尼神咒
南无喝罗怛那。哆罗夜耶。南无阿利耶。婆罗羯帝。烁鉢罗耶。菩提瑟埵婆耶。摩诃萨埵婆耶。摩诃迦卢尼迦耶。唵萨婆罗罚曳。数怛那怛写。南无。悉吉嘌。埵伊蒙。阿唎耶。婆卢吉帝。室佛罗。楞驮婆。南无。那罗谨墀。醯利摩诃。皤哆沙咩。萨婆阿他豆输朋。阿逝孕。萨婆萨哆。那摩婆伽。摩罚特豆。怛侄他唵。阿婆卢醯卢迦帝。迦罗帝。夷醯唎。摩诃菩提萨埵。萨婆萨婆。摩罗摩罗。摩醯摩醯。唎驮孕。俱鲁俱鲁。羯蒙度卢度卢。罚闍耶帝。摩诃罚闍耶帝。陀罗陀罗。地利尼。室佛罗耶。遮罗遮罗。摩摩罚摩罗。穆帝隶。伊醯伊醯。室那室那。阿罗嘇。佛罗。舍利。罚沙罚嘇。佛罗舍耶。呼卢呼卢。摩罗呼卢呼卢。醯利娑罗娑罗。悉唎悉唎。苏卢苏卢。菩提夜。菩提夜。菩驮夜。菩驮夜。弥帝利夜。那罗谨墀。地利瑟尼那。娑婆诃。婆夜摩那。悉陀夜娑婆诃。摩诃悉陀夜。娑婆诃。悉陀喻艺。室皤罗耶。娑婆诃。那罗谨墀。娑婆诃。摩罗那罗。娑婆诃。悉罗僧。阿穆佉耶。娑婆诃。娑婆诃。摩诃阿悉陀夜。娑婆诃。者吉罗。阿悉陀夜。娑婆诃。波陀摩羯。悉陀夜。娑婆诃。那罗谨墀。皤伽罗耶。娑婆诃。摩波利胜羯罗夜。娑婆诃。南无。喝罗怛那。多罗夜耶。南无。阿利耶。婆罗吉帝。烁皤罗夜。娑婆诃。唵。悉。殿都漫哆罗。跋陀耶。娑婆诃。
阿閦咒　智慧神咒　消灾咒　准提神咒　功德山咒　诸天神咒　紧那罗王咒　解结咒　往生咒　华严号　法华号　大藏经号　西方总号　南无西方极乐世界　(至)愿罪消灭。
〔附录三〕
「鉢罗娘。波罗蜜多。逆邻那耶。素怛罗。阿列耶。缚鲁吉帝。湿缚罗。母帝萨埵。没严鼻蓝。叭罗娘。波罗蜜多。左焰左野。缚汝夜。缚鲁伽耶。底萨埵畔左。思蹇驮。萨埵写。娑婆波缚戍涅波。设帝娑嚩。易贺舍利。卜怛罗鲁畔。戍涅戍涅驮。嚩女畔鲁畔。那波那。戍涅哆。戍涅那耶。那波那。雪鲁畔耶。嚩耶畔。娑戍涅多耶。戍涅多。娑鲁畔。易嚩微嚩。吠那讷。散伽娘。娑娑娑。娑伽罗。尾伽娘。伊贺。舍利卜怛罗。娑罗缚。达麽。戍涅哆。落叉拏。阿耨多畔左。阿宁也鲁他。阿麽罗。阿尾耶。麽那阿鲁那。阿波离。布罗拏。哆娑婆没。舍利布怛罗。戍涅驮耶。戍涅哆。那鲁畔。嚷吠那讷。娑伽娘。娑娑波伽罗。尾虔娘。喃研初楚怛罗。伽拏贺。唧波伽耶。麽那枲。雪鲁畔。扇达研。答罗。娑婆叭罗瑟吒。尾演达麽。南研初大都。夜缚那。缚女尾。虔娘大都。那尾涅。那尾涅。叉欲。那微涅叉欲。夜缚那。左罗嚩缚罗南。那左夜罗缚罗。那叉欲。那拏伽。三没驮都。宁鲁陀。缚实宁娘。尾伽娘。那叭罗尾帝。那脾三摩耶。哆娑没那。波罗微帝。萨埵没底萨埵南。鉢罗娘。鉢罗密多。缚室怜也。尾贺罗耶。只哆缚罗拏。只哆缚罗拏。喃悉帝。达麽喃。叭罗速都。微波哩。萨羯迦赖那。宁瑟吒宁。哩摩罗。怜达麽耶。缚昔底哆。萨埵没驮。叭罗娘。波罗蜜哆。缚室怜也。奴怛览。三藐三菩提。麽波三没多。缚室怜娘尾演。叭罗娘。波罗蜜多。摩诃曼怛罗。摩诃尾欲曼怛罗。阿耨多罗曼怛罗。阿娑麽娑鼻。曼怛罗。素波奴佉。鉢罗舍麽耶。娑底耶。麽舍赞演达麽。叭罗娘。波罗蜜多。暮忌都。曼怛罗。怛雪多。雪帝雪帝。鉢罗雪帝。鉢罗僧雪帝。娑婆诃。」
〔附录四〕
「仰惟三宝……波罗蜜」，甲本作
「入坛参佛
皈命敬礼牟尼佛　释迦牟尼尊佛　牟尼佛
初更鼓打，鼓打锺撞的念释迦牟尼佛。称念奉持，谨把持着。宫门闭，恐怕太子，太子去修持，称念释云云。忉天彩女，彩女乘着嫔妃笙箫细乐，细乐喧天地，念释迦云云。太子，太子听得，听得转如迷，念释迦云云。释迦牟尼佛，牟尼佛我佛太子，听得转如迷。大慈大悲释迦牟尼佛。
二更鼓打，鼓打月明时，念释云云。歌舞便喧戏，太子不乐，不乐疾如痴，念释云云。太子祷告天和地，不思皇宫，皇宫富贵时，念释迦云云。一念发愿去修持。念释迦云云。
三更鼓打，鼓打人憔悴，念释迦云云。称念太子临行嘱付，妻耶输两泪，两泪双垂，念释云云。信香一炷，一炷君收什，有灾焚起，焚起告父知，念释迦云云。释迦听得更鼓，更鼓渐渐摧。
四更鼓打，鼓打月影移，念释迦云云。称念太子便把，便把诸迹逾，四王捧在，捧在空门内，念云云。惟存车辇，车辇左右随，方知太子离宫去，念云云。南门墙下马踪迹。念释迦云云。
五更鼓打，鼓打响如雷，念云云。称念父王便把，便把群臣集，太子昨夜，昨夜修行去，念云云。苦痛太子，太子兹特去，龙颜大怒，大怒惊天地，念云云。山河社稷靠着谁，念云云。
举　楞严海会佛菩萨
叹佛偈　依仪参礼
开坛门部陀罗尼
诚心仰请△（原本空一格，举行法会时由法师根据所请神只，补入相应文字。这里以『△』代替需补入文字。）方世界慈悲主，惟愿来降三摩地，主方隅等，守护方隅。手持钩锁降魔杵，虚空界中，拥护百宝庄严。南无△方尊佛。
振铃持咒绕香坛，惊觉邪魔心胆寒。休话须弥藏芥子，且观佛刹现
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:30:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>