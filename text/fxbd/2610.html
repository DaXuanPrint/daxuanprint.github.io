<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="重刻楞严截流小引,楞严截流小序,楞严截流序,大佛顶如来密因修证了义诸菩萨万行首楞严经截流卷之上,大佛顶如来密因修证了义诸菩萨万行首楞严经截流卷之下,楞严经截流全文在线阅读,楞严经截流全文在线下载,大玄古籍书库">
<meta name="description" content="楞严经截流，二卷，明传如述，圣行序，郑之惠序，金学曾序，冯梦祯题记。_楞严经截流_全文在线阅读_楞严经截流_全文在线下载_大玄古籍书库">
<title>楞严经截流_传灯_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">楞严经截流</span> <br/>
          作者： <span class="inputVal" id="bkauthor">传灯</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]16550</span> <br/>
          说明： <span class="inputVal" id="bkdec">楞严经截流，二卷，明传如述，圣行序，郑之惠序，金学曾序，冯梦祯题记。</span> <br/>
          封面： <span class="inputVal" id="bkimg">Z_2610.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]楞严经截流
[book_author]传灯
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]16550
[book_dec]楞严经截流，二卷，明传如述，圣行序，郑之惠序，金学曾序，冯梦祯题记。
[book_img]Z_2610.jpg


[book_title]重刻楞严截流小引
夫楞严一经，乃如来神变逗时之妙药。病者遇之，无不立瘥。昔阿难示染，登伽示淫。盖为见色闻声之流，不能断截爱网，作一方便。故阿难发起，而如来宣说此经也。时在会圣众，皆见如来无顶相中，涌出化佛，坐宝莲华，演说神咒。刬其净见，则截而无流。不顺根尘，则流而可截。此坚固神丹，蕴在十卷文中。余尝与同志商确此经，求之本文勿得，求之诸家注疏又勿得，如望洋焉。偶得戒师截流读之，恍焉悟也。医即自医，何用向外觅医。譬如医王患病，舍却自己神丹，别求方药，曷称智者。兹截流一出，怀疑者如汤沃雪，有慧者亦不至弃海认浮沤。此缘非小，余欲再付剞劂，使之流通。如流欲截而愈流，阅者当具只眼，方获无相光中一粒神丹。
万历甲寅中秋日，玉溪菩提庵圣行和南述。

[book_title]楞严截流小序
如来以无相为相，无说为说。而庆喜从如来胜相起见，从如来法音起闻。驰逐色声，流转心目。则摩登伽女之见，而娑毗罗咒之摄，同一流转耳。故如来顶放宝光，化佛说咒。明以无相之相，截其相见。无说之说，截其音闻。何流不入，何寂不现。十卷经文，便尔具足。今世解经，无虑数十百家。又从无相生相，无说生说。文义知解，横流溃溢。庆喜之药，翻作如来之病。戒法师独揭顶相，为现量之境。融诠经文，群流遂截。嗟夫，性湛巨海，非香象之足，乌能截流而渡哉。犹记乙未，放生西湖。法师盈座，共演此经。戒师最后，出数千字。音响清越，机旨奔诣。时莲池大师，冯开之，张孺愿，虞长孺，僧孺，诸大居士在座，咸击节叹赏。而其先演说者，至避席自匿，中流几堕。因思读截流万语，不若亲从演说千言。然则读如来十卷了义，又何若一了顶相之现境哉。截流之义，此亦一证。
万历戊戌夏季虎林社弟郑之惠书于慧日峰下

[book_title]楞严截流序
夫妙觉非海，流何所从？禅本无修，称截奚义？奈何像季学佛之徒，慧业易成，欲习难制，故经特举庆喜之为鉴耳。时庆喜居多闻之最，顾不能反照乎性体澄寂之先，而逐乎粘湛发识之后，骋己见闻，耽佛声色。般若云：凡所有相，皆是虚妄。阿难于斯未了，何以自解乎登伽？故佛匪示无见之顶相，徒言说以为教，不几重溢多闻乎？至若徴心辩见，广衍三科七大，以至会通藏性，即非两融，言思并绝，从究竟坚固之解，建即性无作之行。详列诸圣之所证，独推观音大士，始自入流忘所，终于寂灭现前。所谓寂灭也者，即佛法所表离见之妙体，又恶可以言说诠示耶？慨古今诸疏，既忽如来之默示，安能即象以忘言？现量既迷，比智益远，浸淫妄议，渺然莫返。此介山法师截流不得不作，抑道本如是耳。行者苟能旋源自归，顿使髑髅干尽，然后向死生涅槃，逆顺二流，出没自在，即香象无所容其伎，兔马云乎哉？
太易居士金学曾题

[book_title]大佛顶如来密因修证了义诸菩萨万行首楞严经截流卷之上
天台后学沙门传如述
大佛顶者，即释迦大觉神变之相也。以象示意，圣教咸然。兹阿难溺于淫舍，大众愿闻法要，世尊具大威力而手不之援，具大乐说而言未之启，乃从肉髻中涌百宝光。有佛化身宣说神咒者，意表显密之俱胜，彰形声之兼妙，荡见闻之幻翳，而一经之大旨无余蕴矣。显密俱胜者，经为显，咒为密。咒心藏心，无二无别。顶为无上之相，经为了义之谈。以密该显，全彰顶中，故曰俱胜。形声兼妙者，顶光化佛，是形外之形；化佛咒语，是声外之声。惟形与声，迥超思议之表，故曰兼妙。见闻幻翳者，浮尘幻化，虚妄称相。一切不了，妄生取着。障清净之慧眼，窒圆通之本根。故当机云：我见如来三十二相，胜妙殊绝，是以渴仰，从佛剃落。又云：而我悟佛，现说法音。现以缘心，允所瞻仰。此非逐色声之求菩提者耶？一着色声，本明斯昧。若登伽者，乌得不乘其间哉？何以故？佛身女身，均相也；佛见女见，均情也。阿难独恨淫躬，抚摩为魔障；未达胜相，爱乐为厉阶。诚为贼媒在室，瞢然不觉。而且恃其多闻之慧，先梵咒语之所能摄者，盖有自矣。今示佛顶化佛，则知三十二相形非形；化佛说咒，则知四无碍辩声非声。从是而悟阴入处界七大之法，无非如来藏中循业发现。循业即性故非有，即性循业故非空。离即离非，是即非即。真妄两融，戏论并绝。道场修证，无复秘要。见是为见见，闻是为闻闻。当下海印发光，万象毕照。全题云：是经名大佛顶悉怛多般怛啰十方如来清净海眼者。以此直作文言纷纭释者，恐非至圣垂象密被利机之意矣。如华严种种光相，表诸地法门，聊例一经，诸可意得。文殊将咒往护，恶咒消灭。阿难登伽归来佛所者，正智行而魔事息也。序分竟。经文自下直至第四卷中，克依性体，以融万法，明如来密因，如华严所谓先悟毗卢法界也。自四卷至尽，经全性修，证明诸菩萨万行，首楞严所谓后修普贤行门也。
首楞严，此云究竟坚固，斯经教理行果无不究竟，是曰了义。题有五种，后当具释。阿难见佛顶礼悲泣者，省戒体几毁于登伽，多闻莫益乎道力。人或处此怡然，则楞严妙典无所发起，生死欲流无所遏截，大权示迹，岂无为哉？十方如来得成菩提，妙奢摩他、三摩禅那者，妙即密也，奢摩他等因也。结题反约，但标密因，请法须详，别开三种。奢摩他者，凝然湛寂；三摩者，廓然圆照；禅那者，寂照不二。从用有三，其体恒一，三一圆融，故称曰妙。是诸佛之种智，当人之灵知，一经之宗体也。宗为能显，斯曰密因；体为所显，斯曰藏性。宗体元无异途，因果岂非一致？故后文或举二摄三，或举宗含体。译师之所不翻者，神而明之，存乎其人耳。最初方便者，入三摩地之门也。门有泛明、的指之别。四卷阿难既悟藏心之后，请云：我今犹如旅泊之人，忽蒙天王赐与华屋，要因门入。世尊示以发觉初心二决定义，虽示六根优劣，令一门深入，然未的指何门为要。故又别请圆通本根佛，令诸圣各陈所证。则又泛明阴入处界以及七大，皆为入道之门。惟文殊奉来于诸圣之后，的指观音所证。其偈云：此方真教体，清净在音闻。欲趋三摩提，实以闻中入。愿加被未来，于此门无惑。堪以教阿难。及末劫沉沦，经以耳根圆通为最初方便无疑也。堪以教阿难者，盖阿难以蓄闻成过，观音以薰闻成德，所谓功之与衅，只在循声入流之间而已。今示大士本妙之圆根，为多闻创修之秘要，是令不失故步，大用现前。如从地倒，还从地起，舍此将何聆密因，舍此凭何谈万行？故阿难以多闻未全道力自咎，更陈发心见相之由。世尊就其所迷而示之曰：一切众生，皆由不知常住真心，性净明体，用诸妄想。此想不真，故有轮转。性净明体，即佛顶所表绝诸分别者。用诸妄想，即因相爱乐者。欲治此想，更无别法。故曰：有三摩提名大佛顶，首楞严王具足万行十方如来一门，超出妙庄严路。阿难前请具列三名，但举三摩地者，以举一摄三，宗体咸在也。三摩提名大佛顶者，斯以词系象，摄密归显也。首楞严王者，彰所诠究竟坚固之体，一切无上也，离体无用。故曰：具足万行十方如来一门，超出妙庄严路者，从三摩提显常住心，圆满菩提归无所得，佛佛然也。夫心所以称常住者，常住则无所不住，无所不住则不可以言住。然阿难计内计外，至计无著，宁有是处乎？试观如来放面门之光，动普佛之界，异境一合，遥住同闻，则七处妄局，直下廓然，无始涅槃，元清净体，备在我而不在佛矣。阿难尚以能推之心为心，非认贼为子，失其所谓寂常心性者耶？由是再从卍字涌出宝光，至微尘如来阿难大众无不遍及者，知妄尘莫隔乎智光，则妙心岂殊乎道眼？至托盲人以辩灯，见心眼之一体昭然，令陈那而叙客尘，寂常之妙性显矣。阿难悟手有开合犹客也，见无舒卷犹主也，头有摇动犹尘也，见无所动犹空也。然如来光寄陈如以悟阿难，因阿难而责在会，故曰若复言以摇动者名之为尘，不住者名之为客者，责众不悟动中之有不动。故云汝观阿难头自摇动，见无所动，手有开合，见无舒卷。云何汝今迷其寂常之主空，而以动为身，以动为境，非心性失真乎？逐其扰动之客尘，而从始洎终，念念生灭，非认物为己乎？寂常之性，本来在我，而迷之背之，故曰轮回是中，自取流转。
二卷。
尔时阿难及诸大众，蒙佛示诲，自陈开悟者，即了达客尘主空之义也。诚能悟此，则身心真妄，虚实现前，生灭及不生灭，复何所疑？但阿难所以为悟者，一为世尊所捱逼，一傍陈如之齿唇，正谓依他作解，反省犹迷，故愿显出二义，冀以发明也。及匿王所陈观河不变之见，虽属见精，其体元真，即前观光本无动静之见耳。了此见体，本无动静，亦如佛手本无正倒，于无正倒而正倒立，即无生灭而生灭起，生灭起而照性亡，故曰晦昧。只此晦昧，为空为色，色杂妄想，而五阴之躯备焉。如是则根由尘隔，智逐情昏，虽承如来如是法音，现以缘心，允所瞻仰。此心既缘色声而有，即非常住之主，故世尊复标指外之月，示无还之性，扩心见，齐物我，一撤真妄是非之藩，直造妙净常遍之境。故寄酬文殊云：十方如来，自住三摩地中，见与见缘，并所想相，如虚空华，本无所有。此见及缘，元是菩提妙净明体，云何于中有是非是？言汝今观见与尘，种种发明，名为妄想，不能于中出是非是者，由迷己逐物，是非迭生也。由是真精妙觉明性发明，故能令汝出指非指者，由达境即心，是非双亡也。以上总答阿难身心真妄二发明性之问耳。阿难言诚如法王所说，觉缘遍满十方，湛然常住，性非生灭者，盖领上见性常遍，无是无非之旨也。言与娑毗迦罗所谈冥谛，及诸外道说有真我，遍满十方，有何差别者，以梵志所计滥真，故须甄别也。阿难虽矫外道自然之失，不自知其所执因缘亦非。盖觉精明见，本非明暗塞空所能有，故不可言因此而缘彼也。汝复应知见见之时，见非是见者，言此真见不独离浮根四种之外尘，且离见精明元也。然此见精尚遣，余复何言？故曰见犹离见，见不能及。云何复说因缘自然及和合相？阿难于是重增迷闷者，盖见见既进于见精，觉觉始离乎觉眚。故世尊先举别业一时易知之眚影，以开庆喜积劫难了之见缘。故云例汝今日以目观见山河国土及诸众生，皆是无始见病所成。然能觉此见闻觉知悉皆是妄者，何尝为妄所终覆？故言觉所觉眚，觉非眚中，惟觉超眚外，方知眚妄。故曰此实见见。云何复明觉闻知见者，责其未达现前身心本如空华，无当见见之体也。若彼见真精至，故不名见者，所谓见者可见而见，见者不可见。有云尽大地是沙门只眼者，知言哉！此下若同若别，交互具显，展转推广，使悟十方法界凡所有相皆是虚妄，故曰例阎浮提。乃至十方诸有为国及诸众生，同是觉明无漏妙心，见闻觉知虚妄病缘，和合妄生，和合妄死。然由有见闻觉知之妄因，遂有根身器界之妄缘。因缘和合，一切妄计，生死死生，浩然无极。若能远离诸和合缘及不和合，则复灭除诸生死因，圆满菩提不生灭性，清净妙体本觉常住。惜阿难和合之疑未息，世尊重约四义辩之，更广陈诸相者，务令遣情必尽，析法无遗也。浮尘诸幻化相，当处出生，随处灭尽者，如言初生即有灭也。幻妄称相者，物无当名之实也。实惟一真，故曰其性真为妙觉。明体如是，乃至五阴六入，从十二处至十八界，因缘和合，虚妄有生，因缘别离。虚妄名灭者，蹑总以开别也。殊不能知生灭去来本如来藏，妙真如性者，背觉合尘故也。性真常中求于去来，迷悟生死，了无所得者，所谓实际理地，生佛并忘也。色受想行识，通为妙心区宇，故曰五阴。
三卷。
所称六入者，根为吸尘名，入从所得名，亦入乎尘，并得能名。今文虽则根尘对辩，而正破在根十二处者，根尘互依，通名曰处。文虽根尘互破，而正破在尘十八界者，根尘识三种族区别，故名曰界。文虽根尘识三相对推破，而正破在识。开前五阴，则成四利，总由见相发心一句生来，如般若经中色心开合之义。大意无非破妄显真，会相归性，叠拂因缘自然诸计，明妙奢摩他微密观照耳。自阿难示和合疑，以穷七大禅那妙旨，乃毕于是。疑意含二：一、迷所闻。权教发明世间之粗相，异乎今日所谈之真空，故云如来常说和合因缘。一切世间种种变化，皆因四大和合发明，云何如来因缘自然？二、俱排摈。次谓真谛纵离乎诸相，而圆理岂容乎偏遣？盖偏遣偏立，总非究竟，故曰唯垂哀愍，开示众生。中道了义，无戏论法。佛约非和不和二节破之者，此也。言虽多闻，如说药人，真药现前，不能分别者，上闻阴入处界，本如来藏，是即了义之法。迷此别请，故喻之云：实相即七大清净之相。言若彼大性体非和合，则不能与诸相杂和，犹如虚空不和诸色者，此破非和合。盖大性即相，一切圆融，不同空色之成敌，故不可计非和合也。言若和合同于变化，至如旋火轮无有休息者，此破和合。盖大相即性，凝然常寂焉，同火轮之旋转，故不可计为和合也。上约二义难破，今将详示，故复召告。特启冰水之喻，结上以起下焉。结上者，如水成冰，喻性即相也；如冰成水，喻相即性也。观冰水元非二体，而冰水宛然，则和合非和之疑，真可谓之冰释矣。起下者，循业发现，犹水之成冰；清净本然，犹冰之成水。阿难但举四大，今自地大至识有七者，明如来藏性摄法无遗也。若论无始生起，则因识有见，因见有空，因空而世界始立。今将反末以归本，自局而之遍。故先陈地火水风有障有为之色法，对无边无动之虚空，逐一以性印之，通称曰性。复示之曰：若此虚空性圆周遍，本无动摇，当知现前地火水风，均名五大。性真圆融，皆如来藏，本无生灭。此以色空对辩，意在因空之遍，以显前四皆遍皆常也。上明依遍，未明正遍。故继无情色空之外境，随举见闻觉知之内根，亦以性印之，而示之曰：若见闻觉知，性圆周遍，本不动摇。当知无边，不动虚空。并其动摇，地火水风，均名六大云云。上融色以归空，复融色空以归见，通为根境合辩。又摄根尘以归识心，因识之遍，以显根根尘尘，无非法界互摄互遍也。然有识有知，固虽是妄，以藏性印之，更无别法。故曰：性识明知，觉明真识。以例色是性色，空是性空，七大互显，莫不尔尔。能以此性印诸万法，全性泯色，曰性色真空，是为奢摩他。全色泯空，曰性空真色，是为三摩。空色互融，清净常遍，是为禅那。如是妙色妙心，俱非拟议所及。故重重结曰：但有言说，都无实义。阿难所请妙奢摩他三摩禅那，其义已竟。下唯领悟，赞谢发愿耳。然上明七大万法，一一周遍。据今领悟，且明心遍，未涉色遍者，以在见道位中，务明本智故也。叙云：是诸大众，各各自知心遍十方，至心精遍圆，含褁十方。此领心遍也。见十方空，如观手中所持叶物，反观父母所生之身，至如湛巨海，流一浮沤，起灭无从。此未涉色遍也。法华约六根互用，即于父母所生常身，如净琉璃，十界影现。比于此者，则知今言获本妙心，本觉常住，即观行位中之获耳。旧谓经文尚属见道，及云且叙解悟者，卓哉见乎！偈云妙湛等者，由悟三种微密观照，乃即以佛法而赞佛法也。前未蒙开示，但云我见如来三十二相，盖有见则浊，有数则限，有相则生灭具焉。今闻藏体清净，无复滞见，故曰妙湛。此赞如来般若之德，而身属报功。由奢摩他闻藏体圆照，无复自限，故曰总持。此赞如来解脱之德，而身属应功。由三摩闻藏体性相一如，无复生灭，故曰不动。此赞如来法身之德，而身属法功。由禅那如来以德为身，如证而说，即人即法，俱无有上，故曰妙湛。总持不动，尊首楞严王，世希有也。颠倒想，即前所计因缘和合，种种攀缘为自性者。此之妄想，本于无始，断由闻法，故曰销我亿劫。此想既销，正体随悟，故曰不历僧祇，获法身希。更审除微细惑者，如未知华屋之门，及根中积生无始，虚习无明，分齐头数，皆是也。或谓阿难赞佛既悟三身，而未涉色遍，是义不尔。观法华谓随顺此经，非己智分，不其然乎？更观六卷，阿难闻观音圆通之后，尚云观佛菩提及大涅槃，犹如有人因事远游，未得归还，明了其家所归道路。以此未属证悟，复何所疑？
四卷。
以上文会相归性，明清净本然之藏体恒如；即性成相，言循业发现之心境常遍。满慈颔是而且疑曰：如世尊言果清净也，则山河大地诸有为相，云何忽生？果本然也，又何次第迁流，终而复始？且土之克水，地性遍则水无所容；火遇水亡，则水性周而乌能有火？加以地性障碍，空性虚通，又曷可以并驱？有是诸疑，钦渴慈诲。世尊于是不直答其所问，反诘其常所闻者，盖欲就其款而导其迷也。言妙明则不可谓不明，言明妙又不可谓所明，故曰性觉妙明，本觉明妙。满慈曰：唯。然已闻者，如阿难妄意，同佛了义之谓也。佛乃迎其所解，两徴之曰：汝称觉明为复性明，称名为觉为觉，不明称为明觉。斯问也，正谓平剖玉环施异饵，任渠左右上吾竿。而满慈果曰：若此不明名为觉者，则无所明。意谓不明者，不得谓之性觉妙明也。世尊述其辞而进之曰：汝意谓若无所明，则无明觉，殊不知清净本然之中，云何更容他物？故告之以有所非觉，无所非明。意满慈疑：何谓无所非明？佛随释云：无明又非觉湛明性，是故无所不得谓之性觉妙明也。何谓有所非觉？文以隔句释云：性觉必明，妄为明觉，是故有所不得谓之本觉明妙也。文以隔句释者，以满慈所计在明，但以无明又非觉湛明性一句，杜其转计，随执其所明之款，广其说焉。必者，定计之辞。定计觉际有明，便非清净本体，故曰妄为明觉。此妄识初萌，即起信所称业相是也。觉非所明，因明立所，所既妄立，生汝妄能。无同异中炽然成异者，无同异，指上清净本然之体。一有所明，而能斯随之，法尔而然也。始则清净本然，今则能所杂沓，故曰炽然成异。此起信所称转相是也。以能所炽然之异为异，复立无能无所之同以异之，故曰异彼所异，因异立同也。斯异之未遣，而同斯立矣。故同之与异，相待宛然，故曰同异发明。由是更立无同以异乎同，无异以异乎异，故曰因此复立无同无异。妙净体中本无诸相，今则能所迭性，情尘日起，故曰如是扰乱，相待成摇。劳久发尘，自相浑浊，此起信所称现相是也。由是引起尘劳烦恼者，由三细而致六粗也。以能所为异为起，是世界之因；以无能所为同为静，是虚空之因。故曰起为世界，静成虚空，虚空为同，世界为异也。言彼无同异，而曰真有为法者，以相待妄立，名滥本然，故特示之。此合同异而为有情业果之因。结云：如是三种颠倒相续，皆是觉明。明了知性，因了发相，从妄见生，山河大地，诸有为相，次第迁流，因此虚妄，终而复始。觉明，即性觉妙明也。明了知性，即必明而妄为同异。诸相者，了属妄心，见属妄眼，但举心眼，而六乱妄想备焉。故曰因了发相，从妄见生，诸有为相，本此而已。是故但令妄情顿息，则山河大地无复发生。达藏性本圆，则地水火风又何窒碍？色空倾夺，良由背觉合尘；依正互融，妙在灭尘合觉。前言诸佛习漏永息，如木成灰，不重为木；如空花灭，不复见花。盖得诸此，惟此体也。理由本具，故若世出世，而一切俱非；事非缘生，故是正是依，而一切俱即。惟其即非而离是，则无即不非；惟其即是而离非，则无非不即。互即也，则均是；互非也，则双离。天台的约，法华实相，结示妙观，毫不异此。如云：空则一念寂然，假则三千备矣。而此体性，非空非假，即空即假，是为不思议境，是为无作行门。又言：介尔有心，三千具足。一念迷，则二死相续；一念悟，则三德圆彰。摄无量法门，罄无不尽。叔世才闻观教，绝如厉己而怀颦蹙者，谓彻楞严可乎？此下举照镜之喻。盖明妄本无因，但能顿歇分别之识情，无事劬劳肯綮而修证。肯綮，犹言筋骨，丽其辞耳。言三缘者，即世界众生业果之上，攀缘之心是也。三因者，因此世界众生业果，引起分别缘影，反缘三种相续为因也。如达多因镜中之头，以致狂走。缘心若息，镜头本空，故曰三缘断故，即菩提心。言菩提心生，生灭心灭，此但生灭至离合俱非，此句方名无戏论。法者，展转遣情也。盖缘心如波，觉性似水，但了波息而水湛，毋计彼灭而此生。一堕生灭，只益戏论。故经要自一心，广及万法，遣至无遣，无遣亦遣。凡诸情计，片雪红炉，然后躬行践解，始契首楞三昧也。上通明如来密因，见道分竟。
大佛顶首楞严经截流卷上

[book_title]大佛顶如来密因修证了义诸菩萨万行首楞严经截流卷之下
天台后学沙门传如述
今文蹑前密因，以起万行。所谓全性起修，始为究竟坚固，必须起行者。若秪谭名理，不䇿修证，纵得妙悟，但成狂慧。故指菩提涅槃之尚远，责多闻薰习之无功。阿难领藏心全体，喻之如屋，求所入之门。世尊指常心圆根，名决定二义，为创修之要。然二义泛明全体，谓之慧觉圆通，诸门独选耳。根始是最初方便，至示摄心轨则，安立道场，通为修道分。今第一义门，令审因地不生灭心，而示之以可作之法，皆从变灭见闻觉知。五叠浑浊者，盖不知其灭，无以复常；不知其浊，无以旋湛。故令先择生死根本，依不生灭圆湛性成，以湛旋其虚妄灭生，复还元觉，得圆明觉无生灭性为因地心，然后圆成果地修证。言不生灭心者，即初卷所谓常住真心性净明体也。此之心体既以喻之屋矣，而复答其所请之门者，盖此一念发觉之心，诸惑由是而伏断，果位由是而超入，故得为门耳。今第二义门，令择不生灭根，乃先审烦恼根本者，犹不知其结，欲解弗能也。识能致尘，重喻贼媒降伏，即前发兵讨除之意。斥六为贼媒，无始缠缚，随举世为迁流界。为方位者，将明流变三叠，显凡夫现量，功德密启，即结是解，庶可进修也。言上下无位，中无定方者，此拂六存四，以明流变三叠，成千二百之数也。如器内有的方之体，始有四角之隅，中无定方，则四隅无寄矣。流变三叠，一十百千者，初以三世四方，宛转相涉，数成十二。自十变百，百变千，本乎十二，故成千二百也。盖众生不离世界，故佛权依世数，用显六根功德之量耳。汝复于中克定优劣，至汝今欲逆生死欲流，当验此等六受用根，谁合谁离等者，此显六根优劣，令择圆根为发行之由也。性循生死，决之而出，曰欲流。性合涅槃，旋元自归，曰法流。圣凡虽异，流体不别，故得于凡夫之根，通称六湛圆明。阿难言：云何深入一门，能令六根一时清净？问：含二疑。盖既称六湛圆明，不可谓逆流深入，然后称净，其疑一也。若必欲逆流而后称净，则此六根织妄相背，又不可谓一入六净，其疑二也。言汝今已灭三界众生，世间见所断惑，然犹未知根中积生无始虚习，何况此中生住异灭，分齐头数者，此释初疑。由其有如是浊惑，务须逆流深入，然后为净也。言今汝且观现前六根，为一为六，至辩非一非六者，此释次疑。由其一六俱非，故得一入六净也。更观太虚元非同异，则妙心岂定一多？由粘湛以奔逸，是为浊流。不循尘而伏归，遂发明耀，故有证性。不因六根可谕，合眼犹能一辩。达声销而闻恒在，形寐而性不昏。如是则断灭之虑洒然，七常住果复何疑？
五卷。
阿难询第二义，结解之元。世尊摩顶，佛光灌顶者，表诸佛之道皆悉无上，今将开示也。六种震动者，将解六结瑞兆也。诸佛告以安乐妙常，轮转生死，皆由六根，更非他物者，盖离结无解故也。言根尘同源，缚脱无二者，由尘发知，则知本是幻；因根有相，则尘本是幻。二种皆空，故喻交芦是得同源，是得无二也。根境既空，识本不有，故曰识性虚妄，犹如空花。如是则本无知见而知见立，即无明本；了无知见而知见亡，斯即涅槃。涅槃之体，一切圆满绝待，故曰无漏真净。云何是中更容他物？偈云：真性者，即涅槃之体也。此体不同有为之空，故曰真性有为。空缘生故如幻者，释成空义也。此体亦不同无为之无起灭，故曰无为无起灭。不实如空花者，释成无起灭也。若以有为为妄，无为为真，是为言妄，显诸真妄真同二妄，斯不得谓之无漏真净之性。今真妄双遣，故曰犹非真非真。知无为之真尚遣，况有为之妄乎？故曰云何见所见。见即根，所见即尘，根尘两立而中虚，故喻之以交芦。识居二者之间，是曰交中性。根尘两非，识体何在？圣人了此是为解，凡夫昧此是为结，故曰解结同所因，圣凡无二路也。汝观交中性者，举喻重令审详也。知交中之性，未尝因交而始有，不交而后空，故曰空有二俱非。言迷晦即无明，发明便解脱者，结成圣凡无二路，即知见立知等意也。言解结因，次第六解。一亦亡者，即应前一入六净之义。根选入圆通，入流成正觉者，应前谁为圆通及逆生死欲流之义。欲流逆归，便合妙湛，故成正觉。如观音因入流相，成就菩提也。偈指流之所自，故云：陀那微细识，习气成瀑流。陀那，此云执持，即赖耶所变之初相也。由赖耶受薰而起，故曰习气。念念代谢，其相甚微，故曰瀑流。后文云：由生灭等，于妙圆中，粘湛发知，浮根四尘，流逸奔法者，本此。或疑浮根奔逸，其相甚粗，焉称微细？经云：本自一精明，分为六和合。盖从妙圆粘湛发流，但举六识，而八识斯在矣。此之识体，言真则外道计为神我，言妄则凡夫无从进修，故言真。非真恐迷我，常不开演也。世间依正，全性转变，本无能所，而强生计别，是为自心。取自心，非幻成幻法。此颂知见立知，即无明本也。不取无非幻，非幻尚不生，幻法云何立？此颂知见无见，斯即涅槃也。莲华处染而常净，华果以同时。经谭结解同所因，圣凡无二路，故名妙莲华。金刚为坚利之宝，诸物莫撄其锋，今经真妄悉破，故名金刚王。宝觉，昔也由迷而结，是为生死垢浊；今也由悟而解，是为涅槃真净。迷悟转变，本于无住，故名如幻。三摩提能一达此，则惑尽而真亦穷，故得弹指超无。学如是无上之法，诸圣莫不由斯，故曰：此阿毗达磨，十方薄伽梵，一路涅槃门。阿难既曰祇夜伽陀，杂糅精莹，偈及长行，固多出入耳。阿难已知解结之因，而复欲知六解一亡，舒结伦次。佛取劫波罗巾挽结详问者，令审一巾无异，妄起六结伦次也。初绾结成，名为第一，此伦次之相已定也。吾今能将第六结名成第一否者，令知伦次不可乱名，则知六根不相为用。故合法云：毕竟同，中成毕竟异。汝必嫌此六结不成者，嫌前一不成六也。既嫌乎彼，必乐乎此，故曰愿乐一成。一成者，一以成六也。对前不成，故曰复云何得。此结若存，是非蜂起，而彼此相非者，如前不可乱名也。欲无彼此，莫如解除，故言若总解除，则无彼此。以彼此俱无，故言尚不名一，六云何成。此正答愿乐一成之问也。尚不名一即一亡，六云何成即六解，故曰亦复如是。言一切世间生死涅槃，皆即狂劳颠倒花相者，妙净体中，不独计有为生死之为结，计无为涅槃亦即是结也。后文云：将欲复真，欲真已非。真真如性者，此尔解结。当于结心者，真妄两亡，中道观智也。我说佛法下，此杜阿难之情计，使知因根修证也。杜计者，前云解结因次第，又云解结同所因，是则因迷而结，缘悟而解。恐阿难计为世间之因缘，故曰我说佛法从因缘生，非取世间和合粗相。佛法者，佛种之法，众生计世间因缘，是为凡夫之法。今因入流而成正觉，是为出世佛法。惟得此法，故于世出世法，知其本因，随所缘出。如是故应选择六根，一门深入，而销诸妄也。已言此根初解，先得人空者，由逆欲流之功，见思虚习，于是销落，故曰人空。见思虽落，尘沙尚存，是为法执，进破此惑，故曰空性圆明，成法解脱。尘沙虽亡，尚须中观，对破无明。无明若尽，观智亦亡，故曰解脱法已，俱空不生。从三摩地得无生忍者，即以如幻三昧，照破三惑，而真常之体，于是顿显，即无得而得也。既称妙三摩地，此似次第者，未达三观一体，则圆亦历别，了无一三，用在一时矣。阿难大众已知六解一亡，故言慧觉圆通，得无疑惑。未示一门深入，故言然犹未达圆通本根，所得密言，还同本悟，则与未闻无有差别者。慧觉虽明，了无实证，故须别求秘严，乃可造修也。秘严即隐密义。阿难将谓别有秘严，故退藏密机，冀以冥授。然不了前之所示，根根尘尘，无隐乎尔。故世尊普告大众，询以最初发心，悟十八界谁为圆通，从何方便入三摩地。经自陈那至迦叶悟六尘，次那律至空生悟六根，自鹙子至目连悟六识，自乌刍瑟摩至大势至悟七大。当知诸圣之所陈，陈如来之所宣；如来之所宣，宣诸圣之所证。若别有秘严可授，非一路涅槃门矣。至下观音所证，未越乎此，为施对冶悉檀，故广演胜妙之相，非诸圣之所不能耳。
六卷。
观音将陈所证，追叙于无量恒沙劫前之事者，密显性本圆通，且真常也。有佛出世名观世音者，所师为圆通之师，师资名同，古今一道也。观即如幻，金刚观察世音，谓十界音声，惟音可观，乃谓圆通。从闻思修入三摩地者，禀师之教，谛审损益，故得证入也。当机固称多闻，曾未及此，特以是启之。初于闻中入流亡所者，凡夫耳根发识为闻，闻识奔境为流。今观音观听反入，故曰入流。能灭音圆闻，故曰亡所。上所指声尘，下所指入流。以流内伏，外尘自销，故曰所入。即寂动静二相，了然不生，如是渐增。闻所闻尽者，以获妙妙闻心，心精遗闻，故得曰尽。即前云此根初解，先得人空也。觉有尽闻之尽，是亦不尽，故曰尽闻不住。觉所觉空，即空性圆明，成法解脱也。空觉极圆，空所空灭者，即空觉之空亦空，所谓俱空不生也。生灭者，外尘内根及以识心诸有惑业，皆名生灭之法。今悉空空，故曰既灭。以既灭则不复更灭，故曰寂灭。弥灭弥显，是曰现前。弥超弥同，故上合十方诸佛本妙觉心，与佛如来同一慈力，以三十二应入诸国土。下合十方一切六道众生，与诸众生同一悲仰，施十四无畏，福被众生，及现众多妙容，能说无边神咒。斯皆亡所遗闻，朗彻廓照所致。结云：佛问圆通，我从圆照三昧，缘心自在，因入流相，得三摩地，成就菩提，斯为第一。或疑三十二、应菩萨却现佛身。十四、无畏沉迷，即离苦恼身心，含广莫之法界作用，现众多之手眼，皆为表法，曾无实证。噫！斯非自生障碍，蔑彼圆通者耶？当知观音为正法明如来，何独泥对扬之迹？众生能感应道交，奚难离幻妄之苦？俯仰再抚于四海，且为缘虑之知。身心互遍于十方，始是遗闻之妙。鱼之成龙，头角遂异。人之登圣，手眼固神。毋自望洋拘墟，请事入流亡所。仍藉大悲光耀，一示本来面目。始信圣言圣证，未之或欺也。然诸圣既陈圆通，而释尊五体放光，远灌微尘如来。微尘如来亦于五体同放宝光，来灌佛顶者，盖表净极光、通极果所同也。彼界此土菩萨罗汉，光亦灌顶者，表因果互融，所陈所证，一一无上也。林木池沼，皆演法音。宝光相罗，如宝丝网者，信山河大地，无非如来藏，无非妙庄严也。斯为希有之瑞，故令一切普获金刚三昧。金刚喻断惑之速获，即初住真因之位也。以践正位，故天亦以诸瑞应之。真因智中，十界圆彰，则成百界。故天雨百宝莲花，青黄赤白，间杂纷糅者，住行向地，或超或次，递递涉入也。十方虚空，成七宝色者，从寂灭体中，克七常住果也。入圆通常门，习漏永除，依正不隔。是故娑婆山河，俱时不现；微尘国土，合成一界也。梵呗歌咏，自然敷奏者，表证入之人，无作法音，皆如是也。圆通法门止此。于是佛告文殊师利：汝今观此诸大菩萨及阿罗汉，各说最初成道方便。彼等修行，实无优劣前后差别者，圣性无不通也。以无不通，故感诸瑞如此。我今欲令阿难开悟二十五行，谁当其根？兼我灭度此界众生，入菩萨乘，何方便门，得易成就？文殊奉来，唯择耳根者，所谓偏为当机也。偈称觉海性澄圆，圆澄觉元妙者，即前所云性觉妙明，本觉明妙是也。将择圆通之根，先标圆通之体，着一海字，便见入流之意。下云旋流获无妄，盖本于此。元明照生所者，元明本妙觉明也。从元明而妄发所照，故曰所立。所照既立，真性遂晦，故曰照性亡。照性者，起照之真性也。迷妄有虚空，因空立世界者，即晦昧为空，空晦暗中，结暗为色也。想澄成国土，知觉乃众生者，即色杂妄想，想相为身也。盖一因所妄，依正斯分，则澄妙之体，莫得而圆。莫得而通，即一迷为身，决定惑为色，身之内也。空生大觉中，如海一沤发。沤灭空本无，况复诸三有者，此明觉体本周，一不循尘，圆通之体，本无涯量。故净极光通达，寂照含虚空。行人得此，诸境咸妙故。却求观世间，犹如梦中事。将闻持佛佛，何不自闻闻者佛。佛者，诸佛所谈觉性也。此之觉体，即吾真闻，不能闻闻，何知佛佛。故䇿云：大众及阿难，旋汝倒闻机，反闻闻自性。阿难！大众！闻是开示观佛菩提及大涅槃，如远游人未得归还，明了其家所归道路者。前示慧学圆通及辩圆通本根，但明起行之由，故曰知路而已。若欲还家，必须俶装，故请摄心轨则，安立道场。至示五十五位真菩提路，正明万行修证也。戒定慧三通称无漏者，盖众生觉海，本自圆澄，以粘湛发识流逸，奔境名漏。今依清净律仪，制止身心，内莹发光，三摩正定，圆通妙慧，皆具于此。佛以淫杀盗妄，一一宣其重过，剧称决定明诲。复言不如此说，即波旬说者，盖此戒相，本是易知易解之法，为难受难持之行。轮回苦本，安乐妙常，莫不由斯观佛，谆谆切切，宁弗愧死惧死。
七卷。
广明菩萨行相，令持四种律仪，皎如冰霜，自不能生一切枝叶者。盖万行虽多，此为根本。今人果能不缘色香味触，魔事自销。奈何宿习所牵，朝则心齐于诸佛，莫则行歉乎下凡。闻见愈多，惑业愈炽，非假神咒之功，毕竟无由解脱。今明建坛诵咒，能克圣果者，化佛为不思议佛，咒为不思议法，坛为不思议境，净戒诸侣为不思议人。同如是人，发如是心，入如是境，行如是法，获如是果，决定无疑。咒有胜益，故天龙八部一切鬼神，发愿拥护受持之者，得无魔事。末世舍咒心而谈楞严者，徒益多闻耳。行者勉之。以上理行既备，若不开圣位，其何以显证果之相？初卷云：心言直故如是，乃至终始地位中间，永无诸委曲相。今须详明，是故请云。云何名为干慧之地？四十四心至何渐次得修行目？诣何方所名入地中？云何名为等觉菩萨？然问辞列渐次于诸位之中，盖先令知三渐次，以通含诸位故也。佛将示诸圣位，次先示众生世界二颠倒。因者性颠倒故，转菩提为烦恼，则成十二类生。性不颠倒，转生死为涅槃，则成六十圣位。此为迷悟之源，不可不辩。指要而言，性明元心瞥起，妄明能覆所覆皆为无住。本此无住，建立世界及诸众生。若了无住，则知妄本无依，真亦不有。一欲复真，斯为颠倒之本，而十二类生肇焉。是故世界因动有声，至六乱妄想成业性故。十二区分由此轮转者，此明依正妄织为十二类生，生起之本也。是故世间声香味触穷十二变为一旋复者，重结依报之中，三世四方和合相涉，能变有情，成十二之数也。色声香味为能变，即世界之本。世界宛转相涉为十二数，旋复即宛转义。下云：乘是轮转颠倒相故，是有世间卵生等。如是则不可以穷十二变之能变为所变耳。十二类生各各具十二颠倒者，以同一理性，彼彼互具也。天台所明现起之一名事，造余冥伏者为理具。具无所具，全一觉体。若以六即收之，所谓理即事也。由生类即佛，故可进修。一闻理即，便为名字。今三渐次中，自除其助因，刳其正性，此属观行相似。二即文自父母肉身，不须天眼，自然观见十方，至宿命清净，得无艰险，此属相似。即第三违其现业，是又蹑前观行相似二位进明分证耳。文云反流全一六用不行者，即圆伏五住同前观行位也。十方国土皎然清净，至一切如来密圆净妙皆现其中者，此见思先断同前相似位也。是人即获无生法忍者，此从十信超入初住无明初破为分证位也。从是渐修安立圣位，指分证位中当位升进之相，非直接干慧之位也。以干慧之文合前者，欲爱干枯根境不偶，同前反流全一六用不行之义。执心虚明纯是智慧，慧性圆明莹十方界，同前十方国土皎然清净等义。若作未破见思，即属观行将成之相。若作见思已破，即同十信位中相似之相。今干慧既居十信之前，当直作观行位释。然十卷有云从互用中能入菩萨金刚干慧，乃至云如是乃超十信十住等者，斯是经文错综，非谓六根互用始入信前干慧耳。此后信住行向乃至等觉诸位，无不属此金刚观察之观。故后文云至等觉已，是觉始获金刚心中初干慧地。不言妙觉之中获者，圆满菩提归无所得故也。今自干慧至妙觉重以六即定之者，干慧以前凡夫本具圣位，是理即从此得闻为名字，即干慧为观行，即十信为相似，即十信至等觉为分证，即妙觉为究竟即也。经始自干慧，终至妙觉，为单复十二者，逐位别开为单，每位具十曰复，故十信、十住、十行、十向、十地为五复，干慧、暖、顶、忍、世、第一等妙为七单，以单七复五数为十二解。如长水经云：是种种地，皆以金刚观察十种深喻，奢摩他中用诸毗婆舍那清净修证，渐次深入。观察乃心之异名也。更详皆以二字，亦应曰至等觉已，是觉始获金刚心中初信、二信，乃至十地。今云是觉始获金刚心中初干慧地者，犹云发心究竟二不别，非等觉心中别有一干慧也。华严明善财童子始谒文殊，终会文殊者，旨不异此。又云渐次深入，则知渐次通贯诸位，不可以三渐次直接干慧地也。如是皆以三增进，故善能成就五十五位真菩提路者，以诸位之中递递增进，由观行之相似，由相似之分证，由分证之究竟，又非截三渐次居干慧之前耳。单七复五，共五十七位。今云五十位真菩提路者，干慧非真，妙觉非路，止五十五解。如吴兴。
八卷。
明五种经题，谓之结经分者，前开理解修证，文义浩博，必须结撮纲要，乃便记忆。故文殊师利言：当何名此经？我及众生云何受持？是经名大佛顶悉怛多般怛啰无上宝印十方如来清净海眼者，此全从神咒得名，义兼体宗用也。悉怛多般怛啰乃神咒之总称，咒从大觉顶中所说，故曰无上。能别魔外，故曰宝印。三世诸佛，莫不由此破诸妄尘，彻照万象，故曰清净海眼。海之一滴，即具百川，故但举眼，全体斯在。亦名救护亲因度脱阿难及此会中性比丘尼得菩提心入遍知海者，文见四卷之中，此用契宗体以得名也。亦名如来密因了义者，文虽分属见道，其体本遍初后，此兼宗体力用及以教相得名也。亦名大方广妙莲华王十方佛母陀罗尼咒，文见五卷之前，此兼体用以得名也。亦名灌顶章句诸菩萨万行首楞严者，此虽分属修证二分，亦彻于前，以用兼体宗故也。言灌顶者，西竺凡方等深经有密语者，通灌顶部摄。若约当经，则诸佛放光，交灌其顶，及明菩萨受职，智水灌顶，是故云也。天台凡释题具有五重，所谓名、体、宗、用、教、相。名中复有七种，谓单三、复三及具足一。此经首题人、法、喻三，悉皆具足。大佛顶兼化佛人也，咒心法也，宝印喻也，余可例知。此经实相为体，经云：欲令汝等通达实相，故微密观照为宗。明妙奢摩他等为十方诸佛成道之法，因果圆该，故破妄显真为用。经广明诸法虚幻，断诸惑业，显常住真心，故大乘生酥为教。相经始于常心，终克极果，圆类法华。其间渐次深入，广显性真，多谈相妄，且非维摩所谈不二法门，明天魔劳侣，皆为侍者等。圆觉所谈大光明藏一切障碍，即究竟觉，得念失念，无非解脱等。华严圆彰法界，婆须密女、无厌足王、胜热婆罗门诸善知识，若逆若顺，皆为法门等。智者大师谓华严尚兼一别，此经判属方等，不及法华纯一无杂。斯言当哉！说是经题之后，阿难大众得蒙如来开示密印般怛啰义之义者，无上宝印十方如来清净海眼义，为佛顶神咒所表曰密。经题非一，故曰兼闻了义名目，顿悟禅那，修进圣位，增上妙理者。此通结见修证三分之益，断除三界修心六品微细烦恼者。盖闻深证浅，且思惑未尽，机教权实可知。结经之后，将明助道，先举宝莲香、比丘尼之淫、琉璃王之杀、善星之妄。淫杀妄中，义兼于盗。四种律仪，随破一种，皆致泥犁之苦。今示此者，务使末世多闻及诸博地因教，知非怖果绝因也。众生心念，循境下流，谓分内之情。众生志虑，逆情外慕，谓分外之想。今宝莲香等，唯顺恶业，故皆陷入地狱。文举十习六交种种苦报，具明地狱相也。地狱报尽，还为饿鬼。鬼报既尽，更为畜生。畜生报尽，乃复为人。所谓如汲井轮，无有暂已。行者穷研佛语，不毛竖者，真一阐底迦也。
九卷。
蹑前十仙，广明天道，斯从胜想得升，方乎三恶。及以人伦苦乐，虽有不同，无非生死轮转。结云：此等众生，不识本心，受此轮回。又云：精研七趣，无非昏沉诸有为相，使悟此有为，始获无漏耳。上之七趣，盖通明三世因果。今详约当世进修，明诸魔境大要，务在了达身心本空，魔佛一体。行人于禅定中所发境界，不取则魔亦是佛，取着则佛亦是魔。如色阴中云：斯但功用暂得如是，非为圣证，不作圣心，名善境界。若作圣解，即受群邪。此阴境之要旨也。助道大分由初卷云：众生无始，种种颠倒，业种自然，如恶叉聚。诸修行人，不能得成无上菩提，乃至别成声闻、缘觉，及成外道诸天魔王，及魔眷属。故今杜此多岐，正道可阶也。
十卷。
云：如是法门，先过去世，恒沙劫中，微尘如来，乘此心开，得无上道。识阴若尽，则汝现前，诸根互用。从互用中，能入菩萨金刚干慧，圆明精心，于中发化，如净琉璃，内含宝月。如是乃超十信、十住、十行、十回向、四加行心。菩萨所行金刚十地，等觉圆明，入于如来妙庄严海，圆满菩提，归无所得。知菩提尚不可得，何况他物？能达斯旨，群魔自息矣。言从互用能入菩萨金刚干慧，此通指金刚之智，不独指信前为干慧，故言如是乃超十信等位。又言菩萨所行金刚十地，细研超及行字，则知干慧通彻诸位甚明。前云经文错综者，以此魔境之后，重请修断五阴诸相。答文其要云：理须顿悟，乘悟并销。事非顿除，因次第尽。故佛责言：我已示汝劫波罗巾，何所不明？再此询问，汝应将此妄想根元，心得开通者，明自利也。传示将来末法之中，令识虚妄者，明利他也。深厌自生，知有涅槃，不恋三界者，明功用也。正宗止此，下惟广明胜益，结劝弘持，为流通分耳。是经始缘阿难不了佛身，非色声亦非声，致登伽淫躬幻咒之所转。佛乃因其发心徴其心，因其见相辩其见，以致四科七大，至于尽经。重请五阴尽相，曾未外此。是故能了顶光化佛，色声本幻。如是则摩登在梦受转者，其谁耶？噫！大佛顶之为教也，亦至矣。行人当于现量一体形教，乃及文言可也。又悟象忘言，今截流意也。
卷之下（终）
戊戌正月二十四日，瓦官僧舍校一卷至六卷。二月初五日，衙斋名理轩对完，随喜者汪仲嘉、吴𪜹度、周彦云。
梦祯题

        </div>
      </div>
    </div>
  </div>
</div>
<!--update:2025-08-30 09:29:58-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>