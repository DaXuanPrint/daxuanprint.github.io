<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="弘觉忞禪师北游集卷第一,弘觉忞禪师北游集卷第二,弘觉忞禪师北游集卷第三,弘觉忞禪师北游集卷第四,弘觉忞禪师北游集卷第五,弘觉忞禪师北游集卷第六,顺治十七年四月御札,天童弘觉忞禅师北游集全文在线阅读,天童弘觉忞禅师北游集全文在线下载,大玄古籍书库">
<meta name="description" content="佛教文献，共六卷。清代木陈道忞说，真朴编次。收在《嘉兴藏》（新文丰版）第二十六册、《禅宗全书》第六十四册。道忞禅师，俗姓林，广东茶阳人。字木陈，号山翁、梦隐。曾奉清世祖（顺治）之召入大内说法，并蒙世祖赐号‘弘觉’。本书系道忞北游大内之说法集录。卷一收录大内万善殿之语录，卷二收奏对机缘，卷三收奏对别记（上），卷四收奏对别记（下），卷五收偈、赞，卷六收杂着，卷末附录清·顺治十七年的〈御札〉一篇。清世宗（雍正）即位后，曾对《北游集》所载甚表不满。谓该书‘狂悖乖谬之语甚多’而下敕销毁。_天童弘觉忞禅师北游集_全文在线阅读_天童弘觉忞禅师北游集_全文在线下载_大玄古籍书库">
<title>天童弘觉忞禅师北游集_木陈道忞_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">天童弘觉忞禅师北游集</span> <br/>
          作者： <span class="inputVal" id="bkauthor">木陈道忞</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]41666</span> <br/>
          说明： <span class="inputVal" id="bkdec">佛教文献，共六卷。清代木陈道忞说，真朴编次。收在《嘉兴藏》（新文丰版）第二十六册、《禅宗全书》第六十四册。道忞禅师，俗姓林，广东茶阳人。字木陈，号山翁、梦隐。曾奉清世祖（顺治）之召入大内说法，并蒙世祖赐号‘弘觉’。本书系道忞北游大内之说法集录。卷一收录大内万善殿之语录，卷二收奏对机缘，卷三收奏对别记（上），卷四收奏对别记（下），卷五收偈、赞，卷六收杂着，卷末附录清·顺治十七年的〈御札〉一篇。清世宗（雍正）即位后，曾对《北游集》所载甚表不满。谓该书‘狂悖乖谬之语甚多’而下敕销毁。</span> <br/>
          封面： <span class="inputVal" id="bkimg">Z_1687.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]天童弘觉忞禅师北游集
[book_author]木陈道忞
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]41666
[book_dec]佛教文献，共六卷。清代木陈道忞说，真朴编次。收在《嘉兴藏》（新文丰版）第二十六册、《禅宗全书》第六十四册。道忞禅师，俗姓林，广东茶阳人。字木陈，号山翁、梦隐。曾奉清世祖（顺治）之召入大内说法，并蒙世祖赐号‘弘觉’。本书系道忞北游大内之说法集录。卷一收录大内万善殿之语录，卷二收奏对机缘，卷三收奏对别记（上），卷四收奏对别记（下），卷五收偈、赞，卷六收杂着，卷末附录清·顺治十七年的〈御札〉一篇。清世宗（雍正）即位后，曾对《北游集》所载甚表不满。谓该书‘狂悖乖谬之语甚多’而下敕销毁。
[book_img]Z_1687.jpg


[book_title]弘覺忞禪師北遊集卷第一
門人真樸編次
住大內萬善殿語錄
順治十六年十月十五日，奉旨開堂結冬，聖駕親臨，特差內院官李世昌、張嘉謨、雷先聲執香迎師至座前，師云：「兜率上升，天王敷座。不見道：名稱如來聞十方，諸吉祥中最無上，昔曾處此摩尼殿，是故此處最吉祥。」以手指云：「大眾看看，百萬億欄楯階陛、百萬億天繒妙寶、百萬億香光雲網、百萬億殊勝莊嚴，一一皆由我皇積劫修行百萬億阿僧祇善根功德所共成就，於一念間於此殿中一時顯現了也。還見麼？」遂陞拈香：「此一瓣香，不自天生、非從人得，一本諸佛菩薩大慈薰種、大悲植根、大喜大舍之所灌溉滋培、大願大力之所暢茂條達，然後斷之以金剛智斧，析之以方便慧刀，爇向爐中，結而為蓋，則覆被大千；散而為雲，則潤流沙界。端為祝延今上皇帝聖躬，萬歲萬歲萬萬歲，伏願功超三后，道貫百王，舞干羽而格有苗，八荒順化；垂衣裳而朝萬國，天下歸仁。」復拈云：「此一瓣香，毘藍園裏收來，無憂樹下將出，爇向爐中，奉為昭聖慈壽恭簡安懿章慶皇太后、次及內宮皇后，伏願壽同山固、福與天齊，濬發長祥，克昌厥後。」
上首白椎云：「法筵龍象眾，當觀第一義。」
師展拂云：「倒騎鐵馬入重城，敕下傳聞六國清，手握金鞭問歸客，夜深誰共御街行？還有同途合轍者麼？不妨攜手上高臺。」
問：「今日奉旨開堂，當說何法？」師云：「金風吹玉管，那箇是知音？」進云：「大中天子曾輕觸，三度親遭弄爪牙。此是後人頌黃檗為人處。即今御駕親臨，和尚作麼生相為？」師云：「香煙堆裏好生觀。」進云：「只如現前大眾，那箇知恩？」師打云：「你須領取者一頓。」進云：「還有報恩者麼？」師云：「大家齊著力。」進云：「恁麼則華封三祝，不獨唐堯。」師云：「速禮三拜著。」進云：「某甲亦得橫趨金殿過，身惹御爐香。」便禮拜。
問：「飛錫一聲天地動，爐煙起處遍乾坤，為國開堂於此日，未知將底答皇恩？」師云：「須彌有頂低垂日。」進云：「師將少室真消息，祝讚當今有道君。」師云：「兜率無根下戴鼇。」進云：「但見皇風成一片，不知何處有封疆？」師云：「不勞重說偈言。」進云：「琉璃殿長珊瑚樹，瑪瑙階生碧玉華。」師云：「閒言語。」僧禮拜。
問：「靈山憶別已多年，一會相逢尚儼然，龍象駿奔咸鶴望，請垂一語利人天。」師云：「八角磨盤空裏走。」進云：「一句迥然開祖胄，千秋法運喜重新。」師云：「未盡贊揚。」進云：「但願舜日與佛日同輝，慧天與堯天共朗。」師云：「不妨道著。」進云：「從此堯天光不夜，真風普扇十洲春。」師云：「篷底月明歸載去，劫前風韻落誰家？」僧喝，師云：「皇帝面前，何得下喝？」進云：「莫怪渠儂多意氣，他家曾謁聖明君。」師以杖推下。
問：「遠頒睿旨，留供闕庭，特命開堂，將何酬答？」師云：「惟憑一滴曹谿水，遍界為霖報我皇。」進云：「萬方瞻此日，九土沐洪恩。」師云：「大地山河齊點首，同呼萬歲聖明君。」進云：「昔日趙州因燕、趙二王至，州據坐云：『上等人來，禪床上接。』即今聖駕親臨，和尚又如何施設？」師云：「適來拈香祝聖已竟。」進云：「如是，則光揚大法全在斯時。」師云：「窣堵那吒掌上擎。」進云：「昔日靈山親晤後，現登佛位示金輪。」師云：「且喜闍黎共證明。」
問：「太白遙遙降紫泥，高飛法錫到龍墀，安禪大內親承供，報答皇恩句倩誰？」師云：「金香爐下鐵崑崙。」進云：「過去五佛開三顯一，不知顯那一義？」師便打。進云：「即今棒喝交馳，又顯何事？」師復打。進云：「謝師指示。」師云：「你曾夢見也未？」進云：「慈風蕩蕩播今古，遍界歌謠祝聖君。」師云：「學語之流，一札千行。」乃云：「靈山密旨，千聖同宣；少室真宗，萬靈共證。其奈依稀越國者多，彷彿揚州者眾，正如入京朝聖主，纔到潼關即便休，所以不睹廣大門風，焉知威德自在？」拈拄杖卓一下，云：「若向者裏一蹋，鴻門洞開兩扇，則可謂腳跟不動，身入帝鄉，造託非他，盡蹋御園春色，欽承有自，無違咫尺天顏。諸仁者！宣德門前且無曲徑，含元殿上覓甚長安？然則把定乾坤，奚煩顧佇，流通正眼，端在茲辰。何故？欣逢聖主隆吾道，千載難忘此一時。」復云：「制結皇家，禪安大內，地爐掘深深之炕，獸炭燒燄燄之煤。欽差內院三員、正副監司兩位，禁城把斷，密不通風，閶闔牢關，水無滲渫。如此嚴切，為汝諸人。諸人合作麼生即得？若非皮骨通身換，難報我皇護念恩。」
白椎云：「諦觀法王法，法王法如如是。」卓拄杖下座。
舉：「大覺昇長老旅菴月西堂立，僧上堂問：『綸音既奉，寶座隨陞，祝聖伽陀，驚聞舉唱。大暢玄風即不問，如何是向上一路？』」師云：「駱駝尾上弔冬瓜。」進云：「向上一路，千聖不傳，雞足山中，等箇甚麼？」師豎起拂子，云：「專待流通此事來。」進云：「向上一路，千聖不言，多子塔前，合談何事？」師便喝。進云：「祇如今日和尚陞堂，特為分座，作麼生是為人一句？」師云：「問取座元天岸昇。」進云：「與麼則一滴曹源續遠流去也。」師云：「誰知正法眼，滅卻瞎驢邊。」僧一喝，師云：「好一喝。」僧拂袖歸眾。乃云：「昔年北海曾分座，今日攜登萬歲臺，幸有任公竿在手，不煩船子竹重栽。衲僧巴鼻從施展，佛祖牢關任打開，接得滹沱嗣斷際，鐵牛生下玉麟來。」
復舉：「乾峰示眾云：『舉一不得舉二，放過一著，落在第二。』」師云：「乾峰老子雖是握節當胸，未免死守善道。若是萬善，舉一不妨舉二。栴檀林內栴檀、師子堀中師子，一不放過、二非落節，萬里無雲萬里天，千江有水千江月。祇如雲門出眾云：『昨日有人從天台來，卻往徑山去。』乾峰呼典座：『來日不得普請。』要且如何論量？又作麼生諮參？分付西堂月旅菴。」
上堂，問：「朔風颯颯，卉木蕭蕭，應時雪曲則不問，雲門三句請師宣。」師云：「昨夜三更半，石人鬥禮拜。」進云：「大千籠不住，沙界絕遮欄，如何是函蓋乾坤句？」師云：「恆。」進云：「聲色俱不到，語默總無干，如何是截斷眾流句？」師云：「弢。」進云：「有水皆含月，無山不帶雲，如何是隨波逐浪句？」師云：「曳。」進云：「更有一句，請師拈出。」師便打。進云：「恁麼則千山勢到嶽邊止，萬派聲歸海上消？」師復打，云：「收。」進云：「今日恰是某甲錯問。」師云：「犬吠虛聲切，愚人望太陽。」
問：「春冬易過，四序如流，龍華三會且休題，佛在祇園事若何？」師卓拄杖，云：「能為萬象主，豈逐四時凋？」進云：「今朝和尚萬善陞堂，又作麼生？」師云：「人天大眾共圍繞。」進云：「如何是肉眼？」師打云：「者無明塊頭。」「如何是天眼？」師云：「仰面看取。」「如何是慧眼？」師云：「辨得你了也。」「如何是法眼？」師云：「鐵蛇鑽不入。」「如何是佛眼？」師云：「摩醯首羅有三隻。」進云：「恁麼則白雲盡處是青山，行人更在青山外。」師云：「甚處去也？」
一僧出云：「請和尚手中棒喫。」師云：「且待三十年後著。」進云：「知音不用頻頻舉，達者須知暗裏驚。」師云：「你因甚刺腦入膠盆？」乃云：「栴檀樓閣白牛車，曉日光籠五色霞，誰向東風歌一曲？御園開遍牡丹華。有般漢，祇憑箇蓋色騎聲者句子，道我千差坐斷、萬別一途，死獦狚地硬自差排，為人舉覺，誑他閭閻即得。若欲出頭天外，獨步大方，法隨法行，法幢隨處建立，必須手眼通身，高低普應。遇川廣人與他說川廣底話、遇閩浙人與他說閩浙底話、遇江淮人與他說江淮底話、遇長安人與他說長安底話，方可謂之：『我為法王，於法自在。』何故？人居大國方為貴，水到滄溟徹底清。」
至節上堂，拈香祝聖：「此一瓣香，先為佛心天子，次為國太摩耶，伏願常居鳳闕，永鎮龍樓，覺了自心，超步毘盧，寶頂義成，一切頓圓，調御十身。」
問：「祖印高提於五鳳樓前，已見聲光浩浩，門風遠播於千秋世外，應知規步綿綿。灰飛律管陽初復，榜出僧堂意若何？」師云：「夜來天子拜南郊。」進云：「若人識得，不離四威儀中，現前大眾箇箇活潑潑地，還收得此意麼？」師云：「朝打三千，暮打八百。」進云：「前村深雪裏，昨夜一枝開。」師云：「是什麼消息？」進云：「報道來年春更好。」師云：「羅睺羅兒與一文。」乃云：「夜來天子拜南郊，雲物交章瑞氣饒，林下慶逢何以祝？千祥願共集今朝。一、願皇帝萬歲，二、願國母千春，三、願內宮皇后早生太子，四、願文武官僚高增祿位，五、願風調雨順，國泰民安，六、願天下太平，干戈永息。有般禪和子便道：山僧樁樁咒願，只是為了朝廷一家，於諸現前大眾豪無顧念之心。阿呵呵，若論現前大眾，非但山僧，直饒三世諸佛也無他著力分。何故？形山共有天真寶，萬象光吞自本來，佛祖尚然侵不得，陰陽何事解相催？傲殘臘雪衣千綴，貯盡山雲缽一枚，寵辱無驚神自王，天宮地府任徘徊。」
上堂，問：「天上星同月，人間河與山，星月河山歸一統，祇如王子未登殿時如何？」師云：「端拱深宮內。」「王子正登殿時如何？」師云：「諸國盡來朝。」「王子登殿後如何？」師云：「天下太平，萬民樂業。」進云：「恁麼則自從一箭收功後，萬載千秋帝業隆。」師云：「不是闍黎分上事。」
問：「普天匝地祥雲起，靉靆繽紛瑞氣騰。瑞氣騰空則且置，如何是萬善境？」師云：「華雨晝飄龍座暖，天風時送御爐香。」「如何是境中人？」師云：「芒鞋蹋上黃金闕，竹杖敲開帝里門。」僧擬進語，師云：「何不問人中意？」進云：「前問已蒙師指示，向上還有事也無？」師云：「你且向下會取。」「如何是向上事？」師云：「剎竿頭上風車子。」進云：「恁麼則天共白雲曉，水和明月流。」師云：「站過者邊著。」進云：「竹密不妨流水過，山高豈礙白雲飛。」師云：「念話杜家。」
問：「作麼與和尚相見即得不犯於鋒芒？」師云：「禮拜了退。」僧作禮，云：「犯。」師便打。
問：「向上一路即不問，千聖不傳事若何？」師擊拂云：「驀。」進云：「恁麼則金風吹玉管，那箇是知音？」師云：「引不著。」進云：「他家自有通霄路，不向他人行處行。」師云：「亂走作麼？」僧一喝，師便打，乃云：「諸佛無有法，佛於何有說？但隨其自心，謂說如是法。灼然是真語者、實語者、如語者、不異語者。敢問大眾，祇如『三腳驢子弄蹄行』，『我在青州做領布衫，重七斤』，『扇子𨁝跳上三十三天，築著帝釋鼻孔，東海鯉魚打一棒，雨似盆傾』，如是之說，且道是自心所謂耶？不是自心所謂耶？道是則謗心，道非又謗經，畢竟如何即得？河裏失錢河裏摝。參！」
上堂，問：「達磨西來一字無，全憑心地用工夫。既然心地用工夫，如何過去心不可得？」師云：「昨日小盡二十九。」「如何現在心又不可得？」師云：「今朝臘月剛初一。」「如何未來心不可得？」師云：「過後五日向你道。」進云：「三心既不可得，老和尚又教大眾參箇甚麼？」師云：「教你向三心不可得處參。」進云：「恁麼則久旱逢甘雨，他鄉遇故知。」師云：「依然乾燥燥地在。」
問：「擿大千於方外，納須彌於芥中，龍象交參即不問，五家宗旨請師通。」師云：「逐一問將來，棒下翻身去，風光遍界騰。」「如何是臨濟宗？」師云：「金剛杵打鐵山摧，星移斗轉乾坤黑，稍有絲豪實不存。」「如何是雲門宗？」師云：「五鳳樓前舞纛旂，將謂少林消息斷，桃華依舊笑春風。」「如何是曹洞宗？」師云：「問取三宜和尚去，兩口無一舌，此是吾宗旨。」「如何是溈仰宗？」師云：「紅線兩條穿海嶽，三界唯心，萬法唯識。」「如何是法眼宗？」師云：「零秋風動萬家砧。」進云：「五家宗旨蒙師指示，末後一句請師速道。」師便喝。進云：「再請一喝。」師打云：「你尚未知落處在。」僧禮拜歸位。
問：「君王有道干戈息，四海人民賀太平。如何是君？」師云：「當今皇帝萬萬歲。」「如何是臣？」師云：「鵷鷺班聯拱玉宸。」「如何是君視臣？」師云：「蓋之如天，容之如地。」「如何是臣向君？」師云：「歸仰如日就如雲。」「如何是君臣道合？」師云：「元首明哉，股肱良哉。」進云：「五位君臣蒙師指，再求一句報君恩。」師云：「國王長壽，天下太平。」
問：「理事無礙，體用全彰。體用全彰則不問，如何是理法界？」師云：「九德陶鎔空有象。」「如何是事法界？」師云：「五色光先入紫宸。」「如何是理事無礙法界？」師云：「佛殿走出山門外，僧堂撞入廚庫裏。」「如何是事事無礙法界？」師舉起拂子，復放下，云：「與你熟商量。」進云：「恁麼則天上有星皆拱北，盤內無鍼不指南。」師云：「是什麼道理？」僧禮拜，云：「家家有路透長安。」師云：「轉使楊朱泣路隅。」乃舉：「馬王請石門蘊和尚住夾山，鑾駕出接，便問：『如何是西來大道？』蘊云：『御駕六龍千古秀，玉街排仗出金門。』神鼎諲禪師拈云：『一等是祇對人王大哥三昧寬廓。何也？與麼祇對，又不負西來大意，又善能回互，其中理事樅然。』有問神鼎：『如何是西來大道？』對云：『行。且道與古人是同是別？』」
師云：「若據山僧看來，一人有身而無用、一人有用而無身。有用無身者，理上偏枯；有身無用者，事上不足。若是山僧，又且不然，有問：『如何是西來大道？』但云：『等閒蹋著來時路，好道堂堂信步歸。』大眾！堂堂好道即且止，如何是來時路？」卓拄杖云：「宮眷法從人等，至此下車馬成道。」
上堂，問：「曠大劫來成佛久，雪山又道悟明星。敢問此理如何？」師云：「今日方知本現成。」進云：「道離言說，和尚今朝上堂，且道說箇甚麼？」師云：「塵剎共宣無間歇。」進云：「大哉，聖人！千古一轍。」師云：「怎麼見得？」進云：「天上無雙月，人間只一僧。」師云：「且莫塗汙山僧好。」
問：「雪山夜半睹明星，正覺今朝道始成。如何是正覺山前事？」師云：「秋壟此時驅健犢。」進云：「如何是出世因緣事？」師云：「道山何日跨歸鸞？」進云：「今朝事作麼生？」師云：「看腳下。」進云：「千江有水千江月，萬里無雲萬里天。」師云：「虧你念得熟。」
問：「昨夜睹明星，今朝佛成道，如何又說『未出母胎，度人已畢』？」師云：「近北始知黃葉落。」進云：「吾師應召遊京國，萬善陞堂事若何？」師云：「向南空見白雲多。」進云：「皇恩普覆三千界，法雨周流萬國中。」師云：「只你猶欠水艸。」僧一喝，師云：「一任𨁝跳。」乃舉起拂子，云：「大眾見麼？若也見得徹去，可謂心同虛空界，示等虛空法，證得虛空時，無是無非法；其或未然，拂子不免打葛藤，謾你諸人去也。」復舉起云：「即此是如來智慧德相，即此是正法眼藏涅槃妙心，即此是實相無相微妙法門。是故靈山以此而末後拈華，飲光以此而破顏微笑，西天東土歷代祖師以此而直指人心見性成佛，天下老和尚以此而建大法幢宣大法要，山僧以此而開鑿人天續佛慧命，諸人以此而晝夜六門放大光明。大眾既是同彼同此、同見同聞，因甚釋迦悟去，諸人不悟？」擿下拂子云：「只為分明極，反令所得遲。」
上堂，一僧纔出，師約住云：「三臺應合大家催，敲唱還須妙辨才，埽卻葛藤陳舊案，生機一路問將來。如何是生機一路？」僧喝，師便打。僧擬議，師喝下。
又一僧出，師云：「夸父但追紅日走，陳摶偏占白雲眠，你為甚刺腦入膠盆？」僧擬議，師喝下。
又一僧出，師云：「西風蓬島仙鄉遠，夜雪藍關客路長，你蹋破多少艸鞋到者裏？」僧擬議，師又喝下，乃云：「諸人總被葛藤絆倒，幸值皇帝在上，不可冷了壇場。山僧不免令拄杖雲興普慧之問，更令拂子缾潟普賢之酬，作一場佛事看。」敕拄杖出班問話。移拄杖向前云：「來也來也。」問：「我觀仁者廉纖不少，因甚諸方付法必將仁者傳持？」答：「指揮如意天華落，收放同時妙體彰。」「如何是妙體彰底事？」答：「動容揚古路，不墮悄然機。」「適蒙和尚教問話，唯願仁者不吝慈悲。」答：「如上人者，恐難酬對。」「世、出世間，何者為尊？何者為貴？」答：「人中天子，法中王。」「如何是人中天子？」答：「四海皆臣妾，萬方拱紫宸。」「如何是法中王？」答：「常以法財施一切。」「人王、法王，相去多少？」答：「日月兩輪交互炤。」「人王尊耶？法王尊耶？」答：「若在人王，人王中尊；若在法王，法王中尊。」「人王見法王時如何？」答：「帝青倒影浮春殿。」「法王見人王時如何？」答：「太白流光入夜池。」「人王、法王相見，合談何事？」答：「入到桃源舊遊處，一層峰鎖一層峰。」「昔日梁武帝初見達磨，便問：『如何是聖諦第一義？』磨云：『廓然無聖。』意旨如何？」答：「炤膽寒光沉碧漢。」「帝云：『對朕者誰？』磨云：『不識。』又作麼生？」答：「潑天滄海浸須彌。」「叢林盡道達磨不諳時機，故遭武帝攙出，未知是否？」答：「掀翻海嶽求知己，為報時流莫浪猜。」「爭奈獨自凄凄暗渡江？」答：「少室巖前金鳳舞，卻憐嫩桂影婆娑。」「今日皇上設問仁者：『如何是聖諦第一義？』合作麼生致對？」答：「首出庶物，萬國咸寧。」「『對朕者誰？』又且如何？」答：「萬歲臺前，焉敢造次？」「如斯祇對，還契他聖意也無？」答：「應知天鑑自高垂。」「恁麼則九年冷坐無人識，內苑今開五葉華。」答：「來年更有新條在，漏渫春光卒未休。」「為是生人福業？為是法運當興？」答：「吾道欣逢真聖主，風雲嘉會際昌期。」「祇如諸方知識，合作麼生報答即得不辜皇恩？」答：「閒把一枝無孔笛，為君吹出太平歌。」「善哉，仁者！機能活千古，傳持信有由。」答：「堊斲鼻端非匠石，運斤爭顯郢人高。」「輕輕躡足龍門過，惹得清風動地生。」答：「須知遠煙浪，別有好商量。」「遠煙浪且置，願聞好商量。」答：「任從滄海變，終不為君通。」「可謂昔日普賢，今朝仁者。」答：「休將鶴唳誤作鶯啼。」乃喝一喝，云：「不是山僧喝住，看者兩箇漢打葛藤有甚了期？所以雪竇明覺和尚云：『一問一答，總未有事在。假饒盡大地乾坤艸木叢林盡為衲僧，異口同音各致百千問難，不消老僧彈指一下，便乃高低普應，前後無差。』大愚芝和尚云：『翠巖即不然，盡乾坤大地微塵化為衲僧，各致一問，問問各別，但向伊道：「你許多衲僧皮下還有血麼？」』今日山僧又復不然，盡空法界無邊國土俱抹為塵，盡此塵點衲僧各致百千問難，總與劈脊便棒，若知棒頭落處，管取恆沙疑義一時瓦解冰消。大眾莫道山僧扶他拄杖子好。」擿拄杖下座。
除夕小參：「休去歇去、冷湫湫去、滴水滴凍去、純清絕點去、一念萬年去、寒灰枯木去、古廟香爐去、一條白練去、長安城裏臘月三十日到來去。前九句即不問諸人，後一句你道如何？千門掩斷金貂客，萬事收歸大道杯。說到此間亭子裏韋天聞得，驀地出來道：『長老！長老！你從南遠來安禪大內，不見你爐頭熱鬧，逼得幾箇生蛇化龍，倒說與麼扯長冷話，幾時得他心眼廓徹去？』山僧被伊搔著癢處，不覺謾成山偈一首：老我憨憨坐釣磯，金鉤不曲巨鼇稀，相看賴有海門月，鐵笛邀同舴艋歸。他道：『長老！你一發獃了，臘月三十夜，那裏討得月來？』」乃喝一喝，云：「你自被箇須彌山子遮卻眼睛，無端錯怪他人作麼？」
復舉：「玄沙出嶺，因築破腳指，大悟，回見雪峰，峰曰：『子何不遍參去？』沙曰：『達磨不來東土，二祖不往西天。』後來梁山觀悟道，又有頌曰：『參道喜明無說句，通玄不是意中猜，超今異古終難況，幸感西胡特地來。』且作麼生和會好？還知麼？玄沙據虎頭，梁山收虎尾，你道中間底復屬阿誰？來年更有新條在，惱亂春風卒未休。」
元旦上堂，拈香祝聖：「此一瓣香，金為枝、玉為葉，天同蓋、地同擎，爇向爐中，端為祝延今上聖躬萬歲萬歲萬萬歲，伏願得一居貞函三御極，蘿圖鞏固，等劫石而彌堅，寶曆常新，空芥城而不盡。更祈聖母皇太后、次及內宮皇后德思齊而思媚，男斯百而斯千，如盛至之川流，多受福祉，類升恆之日月，萬有千春。」乃云：「一二三，風卷蟭螟過海南，三二一，上下四維無等匹。地天得一故清寧，一得我皇天下式，唯有衲僧得處奇，衲僧得一天難測。驪龍頷下抉明珠，猛虎頭邊揮玉尺，佛祖看成鹿夢蕉，浮幢視等蟬委翼。手攜席帽出長安，頭戴華巾離少室，一箇閒人天地間，清風匝地有何極？」
上元日上堂，問：「十五日已前，欲借一問，得麼？」師云：「但向十五日已前問將來。」進云：「五九盡日又逢春時如何？」師云：「清風來未已。」進云：「十五日已後請師答話。」師云：「明月炤重城。」進云：「冬到寒食一百五，學人恁麼道，和尚又作麼生？」師云：「許你與麼道。」進云：「正當十五日，又如何話會？」師云：「千燈光炤夜，萬樹火燒空。」進云：「欲得祖風不墜，委在明眼宗師，瑯琊五種禪病，更冀法檀點破。」師云：「我者裏一病也無，點破箇甚麼？」進云：「又道不得向萬里無寸艸處去。」師云：「放下腳來看。」進云：「二、不得孤峰獨宿時，如何？」師云：「隨緣觀自在。」進云：「三、不得張弓架箭時，如何？」師云：「且喜天下太平。」進云：「四、不得物外安身時，如何？」師云：「觸處任方圜。」進云：「五、不得滯於生殺，又作麼生判斷？」師喝一喝，云：「是生？是殺？」進云：「一處有滯，自救難為；五處若通，方名導師。只如諸方說法，還有不滯一處者麼？」師云：「上座曾到諸方也未？」進云：「畢竟將什麼接物利生？」師豎拂，云：「將者箇。」僧一喝，師云：「臨濟兒孫猶在。」進云：「非但此眾洞開心目，直使諸方打翻藥爐去也。」師云：「坐斷十方，何處出氣？」僧禮拜。師乃云：「心月孤圜，光吞萬象；心燈晃耀，萬古長今。所以燈不自炤，炤必因心；月不自明，明以心顯。叵怪寒山子，吾心似秋月，碧潭空皎潔。又怪漳州權，吾心似燈籠，著火內外紅。斯皆不達境唯心起，種種分別之說也。老萬善莫別有長處麼？吾心非月亦非燈，攪不渾兮止不澄，曠大劫來無別異，輝天鑑地自光騰。」
解冬上堂，問答不錄，乃云：「去年十月十五日開爐，諸人在裏許，山僧不在裏許。今歲正月廿五百日期完，諸人不在裏許，山僧卻在裏許。何故？山僧以十世古今為旦暮，無邊剎海為禪床，真如實際為尼師壇，十方三世諸佛菩薩為鄰對單，盡空法界聲聞、緣覺為麤糲行童，含靈抱識一切有情之類為公案話頭，於中行亦禪、坐亦禪，語默動靜體安然。然則正當今日卻要禮辭闕庭，復歸林下，又作麼生？金蕊銀絲承玉露，高僧不坐鳳凰臺。」
復舉：「丹霞淳示眾：『乾坤之內、宇宙之間，中有一寶，秘在形山。肇法師恁麼道，祇解指蹤話跡，且不能拈示於人。丹霞今日劈開宇宙，打破形山，為諸人拈出，具眼者辨取。』遂以拄杖卓一下，云：『還見麼？鷺鷥立雪非同色，明月蘆華不似他。』」師云：「丹霞雖然與麼拈出，也則是明珠暗投，豈免按劍相顧？爭似山僧今日。」擿下拄杖云：「海神知貴不知價，留與人間光炤夜。」
上因師還山，駕幸萬善殿話別，仍傳旨請師上堂，問：「安居大內，密不通風，得旨還南，光生泉石。把住即不問，如何是放行一句？」師云：「七通八達。」進云：「恁麼則一月印千江，去來無朕跡。」師云：「一任縱橫。」進云：「既沾新雨露，擺手出長安。」師云：「只許你一半。」問：「百尺竿頭進步，千尋崖底翻身，絕後再甦底人如何行履？」師云：「五鳳樓前聽玉漏，須彌頂上擊金鐘。」進云：「與麼則遇緣即宗，隨處建立去也。」師云：「新羅天子𨁝跳上梵天。」僧便喝，師亦喝。進云：「厲風不鳴條，驟雨不破塊，坐享無為底人如何受用？」師云：「八方齊入貢，萬國盡來朝。」進云：「十萬江山稱佛國，百千香火祝堯天。」師云：「不妨被闍黎道著。」進云：「皇情特重，馳驛還山，報恩一句，請師速道。」師云：「無計上酬天子德，心香一炷滿山樓。」進云：「握手臨岐，如何話會？」師云：「車如流水馬如龍。」進云：「可謂風力扶帆行不櫂，笛聲邀月下滄州。」師云：「四海浪平龍睡穩，九天雲淨鶴飛高。」進云：「祇如五千里外，作麼生與紫宸相見？」師云：「春寒秋熱，不間一絲。」進云：「野色更無山隔斷，天光直與水相通。」師云：「私事不得官酬。」乃云：「長安門外有一人，樞機竭盡，入作無從者，過在望上心高，不自知有故也。長安門裏復有一人，玄辨徒呈，出身無路者，過在鳳縈金網，莫克翀霄故也。諸仁者！苟能上無攀仰、下絕己躬，道奧深臻，玄關不住，縱步威音王劫外，踢翻鸚鵡月洲前，則出為毘盧之師，入作法身之主，又何須借路還家？自然回途得妙，然後法隨法行、法幢隨處建立，更有何過？正當恁麼時如何？四海五湖皇化裏，杖頭八面起清風。」卓拄杖下座。
弘覺忞禪師北遊集卷第一

[book_title]弘覺忞禪師北遊集卷第二
門人真樸編次
奏對機緣
九月十七日至天津，天使入奏，上命備車馬迎師。二十二日午刻進萬善殿，駕隨到，召師進見，傳諭免禮賜坐。師云：「山林野逸，特蒙寵召，夙生何幸，得睹天顏。」
上慰勞畢，乃問師年臘，得法元由，師詳敘始末。復云：「老和尚最初開堂何處？」師云：「繼席天童。」上云：「同門昆季有幾何人？」師云：「十二位。」上云：「老和尚第幾？」師云：「忝居第八。」上復問同門名號，師一一宣畢。上問：「老和尚得法弟子幾人？」師云：「二十五人。」上問：「得法隨侍幾位？」師云：「六人。」上傳召隨侍進見，逐一問名畢，遂傳諭：「朕敦請老和尚遠來，本為弘揚佛法，況天氣嚴寒，且結冬制，俟春日還山何如？」師良久云：「遵旨。」即諭萬善、愍忠、廣濟三處結冬，仍諭：「上堂日命諸禪者進萬善殿裏聽法。」
次日辰時，上攜學士王熙、馮溥、曹本榮、狀元孫承恩、徐元文至方丈賜坐，上命學士問：「老和尚來自天童，如何是天童得力句？」師云：「奉皇上詔書，特特到此。」問：「如何是正法眼藏？」師豎拳云：「突出難辨。」又問：「如何是觀自在？」師鼓掌云：「還聞麼？」復問：「大學之道，在明明德。朱子云：『明，明之也。』如何是明之底道理？」師云：「問取朱文公去。」士皆無語，上發笑。
上問：「老和尚幾歲上參見天童先和尚？」師云：「三十一歲。」上云：「初參何人？」師云：「打初行腳，曾見黃檗無念和尚。」上云：「無念和尚誰之法嗣？」師云：「念師於七尖峰大休和尚言句下起疑得悟，實未見休也。」上云：「是甚言句？」師云：「僧問：『如何是祖師西來意？』休云：『黃瓜茄子。』」上云：「老和尚因甚機緣悟道？」師云：「長疑產難因緣，後來有箇會處。」學士云：「大慧也從此打失布袋，者公案畢竟作麼生？」師云：「明破即不堪。」又問：「女子出定公案，請老和尚下一轉語。」師云：「任從滄海變，終不為君通。」士云：「婆子請趙州轉藏經，只轉得半藏，那半藏作麼生轉？」師云：「學士起身禮拜皇上著。」又問：「發心參禪即是善，如何又說不思善、不思惡？既善惡都不思，當何處著力？」師云：「善惡總從心生，心若不生，善惡何著？」士沈吟，師震威一喝。上云：「纔涉思惟，總成意識邊事。」師云：「大哉，王言。」
上問：「如何是悟後底事？」師云：「待皇上悟後即知。」學士進云：「悟即不問。」師云：「問即不悟。」上首肯。
上問：「有禪師教人參『念佛底是誰？』作麼生參？」師云：「畢竟念佛底是誰？但恁麼看。」上提起案頭數珠，云：「和尚喚者箇作甚麼？」師云：「請陛下放下著。」上放下數珠，師云：「是甚麼？」上問：「參禪悟後，人還有喜怒哀樂也無？」師云：「逆之則怒，順之則歡。」上欣然。復云：「大都此事甚難。」師云：「也不難。不見龐公云：『難難，十石油麻樹上攤。』龐婆云：『易易，百艸頭上祖師意。』靈炤云：『也不難，也不易，饑來喫飯困來睡。』」上云：「卻是靈炤超過龐公？」師云：「非父不生其子。」
上問：「壽昌無明和尚、雲門湛然和尚，曾參見何人？果是真實悟道善知識麼？」師云：「二老悟不由師，特印心於曹洞宗人，而知真行卓無可遺議者。」即舉：「壽昌偈云：『冒雨衝風去，披星帶月歸，不知身是苦，唯慮行門虧。』至若湛師則雲流天空，事過即忘，尤稱無心道人。」上嘉羨不已。
復諭學士：「不須更問公案，但請老和尚開示做工夫。」士問：「做工夫只是多間斷。」師云：「間斷、不間斷不要管，若是怕間斷，即加一番隔礙，但遇事來即應，事後即單提正念。如王臨宇，秉靈鋒寶劍，凜凜神威，一切魔外誰敢近傍？做工夫須是恁麼始得。」士問：「做工夫還是看甚麼話頭？」師云：「話頭之說無有定法，但是去不得處便是話頭。古人於後學初機無處著力，不得已教他看一無意味話，如『萬法歸一，一歸何處？』之類，著令咬嚼不破，橫不得、豎不得。如一座鐵壁銀山頓在面前，孜孜沒沒，廢寢忘餐；有朝一日撞透銀山鐵壁，方是得力處。」士云：「如何得到廢寢忘餐底田地？」師云：「廢寢忘餐非是勉強，如學士有一急切事在心，不知不覺廢寢忘餐，蓋欲罷自不能耳。」又問：「世情濃厚，如何得輕去？」師云：「道念若重，則世念自輕。譬如秤物，一般頭重則尾輕，頭輕則尾重矣。」上笑云：「朕向亦曾如此過來，用心真切，則世緣不覺自輕。」士云：「我輩措大家多學文字，未免涉理障，恐難悟入。」師云：「即文字亦須有箇悟頭，方始超卓。如東坡是五祖戒後身，故下筆清空靈妙，但轉過頭來卻於己事生疏，然亦暫時岐路。」因舉：「溈山與寒拾相見機緣，拾云：『休休，他三生曾做國王來，一總忘卻了也。』古人多有隔陰之迷，唯皇上果位中人，雖現身為生民主，而念念不忘此事，誠過古人遠矣。」
上問：「有箇雪嶠和尚，聞渠真率不事事，末後示寂甚超脫，老和尚可知其人及曾親近否？」師云：「先法叔住開先時曾受西堂之職，及示寂雲門遺命主其後事。」乃述：「雪老人于丁亥年八月十九日示微疾，次日封鐘版，親書一紙示眾云：『小兒曹！生死路上須逍遙，皎月冰霜曉，喫杯茶，坐脫去了。』至二十六日酉時果索茶飲，口唱雪華飛之句，奄然坐逝。然近代如林皋和尚之陞堂告眾、若菴和尚之預定逝期，其事詳載塔銘，皆忞所撰，則又不止一雪嶠老人也。」
上云：「學道須是恁麼方好？」師云：「此中亦有淆訛，如真點胸乃一代大知識，臨示寂展轉痛苦。侍者云：『和尚終日訶佛罵祖，而今卻恁般漏逗。』真云：『你作者般見解。』遂起身趺坐而逝。古來尊宿如此不一，儘有人不識修行、不聞佛法，也能預知時至，無疾而終。所以此事貴在眼明，眼若不明，即坐脫立亡未足多也。」上問：「先天童和尚示滅如何？」師云：「示現微疾，臨期按行工築，歸方丈，吉祥而逝。」上問：「有箇熊開元，曾見老和尚否？」師云：「曾見。」上云：「渠出家參禪有悟處麼？」師云：「覺得胸次未能灑然，但人品極是高卓，數為靈嵒分衛供眾。」上問：「靈嵒何人？」師云：「法姪弘儲漢月藏和尚之嗣。」
是日自辰至午，坐譚十餘刻方始回宮。
十月十五日，敘譚餘事，別記。
十月二十八日，敘譚餘事，別記。
十月二十九日，敘譚餘事，別記。
臘月十五日，敘譚餘事，別記。
庚子年正月初二日，敘譚餘事，別記。
正月初三日，敘譚餘事，別記。
正月十一日，敘譚餘事，別記。
三月十五日，駕至方丈，上云：「者幾日在宮中多看語錄，見有上堂、晚參、小參、示眾之不同，何也？」師云：「先德叢林，凡遇為國開堂及至節、元旦，皆陞座拈香祝聖，其餘三八朔朢垂示俱名上堂。所謂晚參者，古來學者朝參暮請，善知識亦為之暮而陞堂，即上堂之異名也。小參者，所謂家教是也，與示眾均名，隨宜開導。雖立名不同，要皆時時刻刻以此事提撕學者耳。」
上乃命學士王熙問：「『有句無句，如藤倚樹』，意旨如何？」師云：「有句無句且置，樹倒藤枯，畢竟何歸何處？」士云：「求老和尚分明開導。」師云：「事不如此。欲求老僧分明開導，即誤賺居士了也。」
上隨問：「『向上一路，千聖不傳』，如何是不傳底事？」師良久，問上云：「陛下會麼？」上云：「不會。」師云：「只者不會底是箇甚麼？是何境界？作何體段？皇上但恁麼翻覆自看，看來看去，忽若桶子底脫，自然了辦。」上云：「求老和尚更下一語看。」師云：「無毛鐵鷂過新羅。」
上又問：「如何做工夫始得與此事相應？」䒢溪進云：「皇上當謝絕諸緣，閉門靜坐，饑來喫飯，困來打眠，如大死人相似始得。」師云：「此語在我禪和家即得，皇上日應萬幾，若一日稍不勵精，則諸務叢脞矣。」上云：「畢竟如何用心即得？」師云：「先德有言：『但能於心無事、于事無心，則虛而靈、寂而妙。』皇上但遇大小事務，不妨隨時支應，事後返觀向來酬應底，畢竟從甚麼處起？從甚麼處滅？刻刻提撕，念念不舍，自然打成一片，事事無礙。」上云：「恐有間斷時如何？」師云：「參禪無別訣，只要生死切。皇上！果生死切時，如孝子器卻父母，即欲不哀痛不可得也。」上云：「生死心切，誠如老和尚所說，但見聞覺知昔人所訶，今欲用心參禪，未免落他見聞覺知。」師云：「譬如大火聚，觸之即燎人，然道火何曾燒卻口？不見古人道：『即此見聞非見聞，無餘聲色可呈君』，箇中若了全無事，體用何妨分不分？」上云：「參禪悟道後還入輪迴麼？」師云：「唯悟明生死底人正可入他輪迴。譬如皇上尊居黃閣，忞與群臣何由得望恩光？皇上唯屈尊就卑，故忞等乃得共天語聞法要。所以八地菩薩當證真之後如夢斯覺，上無佛道可成、下無眾生可度，即欲入般涅槃，十方諸佛同聲勸請：『善男子！爾雖證此法門，然而眾生沒在諸苦。我諸佛等不以證此便為究竟，不妨示如幻之法門、覺如夢之眾生。』從此起大功行，較前所修日劫相倍焉。」
上復問：「老莊悟處，與佛祖為同？為別？」師云：「此中大有淆訛，佛祖明心見性，老莊所說未免心外有法，所以古人判他為無因，濫同外道。」上云：「孔孟之學又且如何？」師云：「中庸說心性而歸之天命，與老莊所見大段皆同。然佛祖隨機示現，或為外道、或為天人。遠公有言：『諸王君子不知為誰？』如陛下身為帝王，乾乾留心此道，即不可以帝王定陛下品位也。非但帝王，即如來示現成佛，亦是脫珍御服、著敝垢衣，佛亦不住佛位也。」上歡然首肯。
師云：「忞望七之年，耳目昏重，不便常侍天顏，兼之近有執侍僧從天童來，言山中大眾望忞不回，俱有散去之意，恐叢林荒廢，乞皇上速賜還山。」上云：「趨風日久，得承謦欬，何忍遽令老和尚別去？」語畢潸然。師云：「忞受天恩，兼之皇情眷注，亦何忍遠離？但前所奏請皆萬不得已。」上云：「老和尚到處利生，京師禪道佛法寂然無聞者百有餘年，須得老和尚久久闡揚，始有向往之者。老和尚即不久留，亦須三年。」師云：「忞道德涼儉，曷能副上盛心？皇上以佛心天子徵書四出詔求四海知識，此風遍聞，天下億兆蒼生莫不知有參禪學道之事。皇上已為他下了般若種子，即不能當下行持，譬如丈夫食少金剛，要當穿皮而出，況般若正因乎？」上云：「朕亦不敢強留，違老和尚意，畢竟寬住幾時，得以時時請益可也。」是日自午至酉方始回宮。
三月十六日，敘譚餘事，別記。
三月二十三日，敘譚餘事，別記。
三月二十四日，敘譚餘事，別記。
四月初一日巳時，上攜兩學士至方丈，命學士王熙問：「如何是『三界唯心，萬法唯識』？」師云：「一字兩頭垂。」上問：「三教歸一，一歸何處？」師云：「大家在者裏。」學士復問：「善知識既是佛祖兒孫，因甚卻要殺佛殺祖？」師云：「有了你沒了我，有了我沒了你。」上以手指點云：「中庸道：『天命之謂性』，作麼生是性？」師云：「不離皇上舉手處。」復問：「僧問雪峰古澗寒泉話，與趙州所答為同？為別？」師云：「二俱作家，二俱瞎漢。」師因進云：「忞時常出醜上前，今日拈則公案，亦請皇上下語。」乃舉婆子燒菴因緣畢，遂云：「設抱定皇上云，正恁麼時如何？作麼生下一語，免得婆子趁出燒卻菴？」上云：「朕從來不曾留心，焉敢在老和尚面前指東道西？」師云：「乞皇上畢竟下一語。」上又推辭，師云：「皇上既下不得，決須發起勇猛心，著實參究，究到無可究處，忽然㘞地一聲，自然七通八達，得大自在。」
時上極為稱善，復敘餘事，及暮回宮，漏下三鼓，尤命內臣傳語抄錄婆子機緣，入宮詳加體究。
四月初六日，敘譚餘事，別記。
四月二十三日，敘譚餘事，別記。
四月二十九日，敘譚餘事，別記。
五月初七日，敘譚餘事，別記。
五月初八日，敘譚餘事，別記。
五月初九日，從晨抵暮，二次至方丈，敘譚餘事，別記。
五月十三日，從晨抵暮，二次至方丈，敘譚餘事，別記。
五月十四日，從晨抵暮，二次至方丈，敘譚餘事，別記。
上一日問：「南泉斬貓，意旨如何？」師云：「直逼生蛇立化龍。」上云：「趙州當日頂艸鞋出去，南泉許為救得貓兒。若問老和尚，合作麼生下語？」師云：「老凍儂為他閒事長無明作麼？」
上一日手書「大學之道，在明明德」，拈起示師曰：「請老和尚下一轉語。」師云：「日輪正卓午。」
上一日問：「梁武帝見達磨，問：『如何是聖諦第一義？』磨云：『廓然無聖。』意旨如何？」師云：「綿包特石。」上云：「帝曰：『對朕者誰？』磨云：『不識。』又作磨生？」師云：「鐵裏泥團。」上云：「今問老和尚：如何是聖諦第一義？」師云：「天無二日，民無二王。」上云：「對朕者誰聻？」師云：「即日恭惟皇上聖躬萬福。」
上一日展視雪嶠老人真，其自贊有云：「者漢奇怪。」隨云：「請老和尚下語。」師云：「賣弄不少。」
上一日慨歎：「場屋中士子多有學寡而成名、才高而淹抑者，如新狀元徐元文業師尤侗，極善作文字，僅以鄉貢選推官，在九王攝政時，復為按臣參黜，豈非時命大謬之故耶？」師云：「忞聞之：君相能造命士之有才，患皇上不知耳。上既知矣，何難擢之高位？」上曰：「亦有此念。」因命侍臣取其文集來，內有「臨去秋波，那一轉時藝」，上與師，讀至篇末，云：「更請諸公下一轉語看。」上忽掩卷，曰：「請老和尚下。」師云：「不是山僧境界。」時昇首座在席，上曰：「天岸何如？」昇曰：「不風流處也風流。」上為大笑。
弘覺忞禪師北遊集卷第二

[book_title]弘覺忞禪師北遊集卷第三
門人真樸編次
奏對別記上
上一日同師坐次，侍臣抱書一束，約十餘本，置　上前。上因語師曰：「此朕讀過底書，請老和尚看看。」師細簡一遍，皆左𠬢莊騷、先秦、兩漢、唐宋八大家以及元明撰著，無不畢備，至末一本有二百篇制藝，則洪武開科以來鄉會程文。師曰：「此八股頭文字，　皇上讀他何用？」　上曰：「老和尚顧不知那，朕要覆試進士文章，如𠬢大成、孫承恩、徐元文三科狀元，皆朕親自擢取的，是敝門生也。」師曰：「狀元本稱天子門生，今又出自　陛下房中，則是親上加親矣。」　上為大笑。
上一日語師：「朕極不幸，五歲時先太宗早已晏駕。皇太后生朕，一身又極嬌養，無人教訓，坐此失學。年至十四，九王薨，方始親政。閱諸臣奏章茫然不解，由是發憤讀書，每晨牌至午，理軍國大事外即讀至晚。然頑心尚在，多不能記逮，五更起讀，天宇空明始能背誦。」
師曰：「如五百言一篇文字，　皇上要幾遍可背？」上曰：「六七遍亦強記得來，然半月十日即忘殺矣。朕書皆誦至五十遍，如經四則已背溫七次，計前後諸書讀了九年，曾經歐血。從老和尚來後始不苦讀，今唯廣覽而已。」師曰：「帝王之學貴在正心誠意，明倫察物，正不必如經生家區區呫嗶為也。」
上曰：「朕觀前代帝王，如唐之太宗亦少年雅能，武戡亂、文經邦。今朕年齒不少，徒置身臣民之上，是以不敢自懷安佚耳。」師曰：　「陛下虛懷好學，如此將來不難軼湯駕禹，恐文皇未足當我皇也。」
上又曰：「朕向來讀底書，多虧了曹化淳，為時常習他語音，遂成了夸話。老和尚可曉得夸麼？」師曰：「道忞聞得，到了山東、北京都叫做夸子。」　上曰：「北京城裏又叫做奤子，曹化淳是裏八府人，故名夸也。」師曰：「忞實不知。」
上亟稱狀元徐元文：「年少而才高學博，朕親試『天將以天子為木鐸』之文、蓮華荷葉蕅之對，及孚齋說瀛臺賦，莫不妙有奇思。」師曰：「此鳳鳴岡、河出圖之瑞也，易稱聖人作而萬物睹。有我　皇聖人在上，故元文出而瑞世耳。」　上曰：「御河之南有臺，明稱南臺，朕今改之，所謂瀛臺也。宮城之北有山，明稱煤山，朕今改之，所謂景山也，煤山即崇禎帝投繯之所。」語畢潸然。復歔欷歎息，曰：「崇禎帝亦英主，惜乎！有君而無臣，不幸為李闖窘迫，畢命于此，殊為可恨。然明制過于文法太嚴，下情上閼，睽隔不通，未免有壅蔽之患耳。我朝則不拘大小臣工，一概寬之文法，從容召對，使常陛見，既才略可以盡知，且因以覘其人之詐與誠、忠與佞也。」師曰：「我　皇御下可謂唯聖人為能通天下之情。明庭反是，固及于亡，即先帝亦口舌喜怒進退臣工，殊乏知人之鑑。」　上曰：「知人則哲，自古為難者也，怪他不得。第崇禎帝極聰明，卻不信有佛法，將宮中累葉所崇事象，設命人使麻繩鐵索拖曳而出，其媟瀆神明如此，若我朝于三寶決不敢少有輕忽也。」師曰：「國家尊崇象教，使忞與天下緇侶得安泉石，真殫躬莫報　皇恩矣。」
上一日言及新進士：「當朕考選翰林時，有剃去髭髯假充年少以希入選者，不數日髭鬚仍出，則面如墨塗。有嘲之以西湖詩曰：『刪即刪兮留不留，鬚鬍抱怨幾時休？冷風吹得通身戰，卻把常州作滿州。』此翰林蓋毘陵籍也。」師曰：「進士周漁係廣陵人，滿面髭鬚不剃而亦選得翰林，何也？」　上笑曰：「如周漁之髭鬚方可稱『將謂鬍鬚赤，更有赤鬚鬍』者矣。第朕于翰林，不過就其才品高雅者選之，豈有偏比？其間偶有一二少年選入，彼遂以此迎合朕意耳。老和尚相周漁，豈不才品高雅者？」師曰：「誠如　聖諭。」上曰：「老和尚何從識周漁？」師曰：「忞居昭陽時曾及門問道，蓋親近牧雲弟之門人完白者為既久，故其人亦頗有見處。」
上遂使學士以孔顏樂處問漁，漁答云：「滿座春風。」又以「向上一事，千聖不傳」為問，答云：「我者裏用者閒家具不著。」　上大喜，特召至孚齋賜坐與茶，命作孚齋說，為刊布中外焉。
上出狩昌平回，為言：「明之諸陵，規模弘敝，工費浩繁，當日用金非數百萬不可，其中龍神結聚，堂局周正，唯長陵最佳。可惜朕去遲了，數百年合抱蒼松翠柏砍伐幾盡，朕已特下嚴旨仍加護植矣。但崇禎帝陵寢湫隘不堪合，朕自捐金修葺，奈國用匱乏，思諭明臣共襄厥事。」師曰：「伐陵斷脈，古今通弊。以元世祖之仁明，不能忘情于宋世六陵，乃　皇上不唯覆護之，反加崇飾焉。此至仁至聖之美政，真足為萬世有天下者師法也。」
上一日問師：「老和尚幾年上住天童？」師曰：「道忞于崇禎十六年癸未春，住持天童。初意只展三年廬墓之思，四眾勉請開法，至順治三年心器畢，將有他山之行，為魯國主起義越州，江于阻塞。是秋明師潰，大兵渡江，時寧波新任知府韋，忞適忘其名矣。」　上曰：「韋克振也，其子韋成賢亦上科翰林，今補江寧督糧道去了。」師曰：「因韋知府請忞齋，始得謝事詣郡庭，屬以費隱容兄使請繼席焉。」　上曰：「老和尚門下亦有宰官嗣法者麼？」師曰：「只有舉人張立廉，亦崑山世家子，幼掇科名，一上公車即杜門學道，垂二十年矣，與上科進士葉有恆為中表弟兄也。」　上曰：「崑山進士只有葉方恆，其弟方藹現登探華及第，蓋老和尚錯記為葉有恆耳。」師曰：「慚媿。　皇上日應萬幾，于疏逖新進之臣尚然簡在帝心，乃忞老昏健忘如此，揆諸　天聰，豈不雲泥相隔哉？」
上一日與師評論古今名臣宿將，摘瑕指瑜纖悉無遺。師因問　上：「廿一𠬢想經，　御覽多矣。」　上曰：「間嘗寓目，百不記一。若《資治通鑑》則朝夕在案，不時展觀也。」師曰：「宋臣李綱、明臣劉大夏，精忠練達，誠如聖鑒。然宋明兩代享國靈長，多由大臣輔弼之力，如趙普之逢君、張居正之攬權姑置不論，至若韓琦之調停兩宮、梁儲之迎立世廟，不可謂非精忠練達者。」
上曰：「老和尚許二臣精忠練達，所謂其智可及也；朕許二臣精忠練達，所謂其愚不可及也，即老和尚罪居正攬權是矣。彼時主少國疑，使居正不朝綱獨握，則道傍築室，誰秉其成？亦未可以攬權罪居正也。」師曰：　「聖智淵深，誠非凡見可測矣。」
上一日問先老和尚及師語錄雜著，師合并進呈，　上逐部繙揭至師語錄，問：「『山翁』莫是老和尚別號麼？」師曰：「不敢。」又問：「老和尚原號『木陳』，此何意義？」師曰：「本婺州山名，趙州門下有從朗禪師者住此，忞景慕趙州高風，竊比門弟子，為私淑諸人耳。」　上曰：「文集名『布水臺』，何也？」師曰：「廬山有瀑布，遊人題詠最多，李青蓮所謂『銀河倒挂三石梁』者是也。旁有峰筍，削與瀑齊，上平如砥，可坐十數人，故名布水臺。瀑之上為黃嵒寺，蒙山道明、歸宗智常咸居于此。忞出家開先住靜黃嵒，文集因遂託其名。」　上復展閱，見其中有薦嚴毅宗烈皇帝疏，　上曰：「毅宗莫不是崇禎帝麼？」師曰：「然。」　上曰：「本朝諡思宗，非毅宗也。」師曰：「忞僻遠疏虞，聞江南諡如此，而不知本朝有別諡也。」　上曰：「此亦何妨？」復披簡見禪燈世譜，　上曰：「此書老和尚集得極好，便于查考。」展閱至終，復語師曰：「幻有傳和尚下因甚不載雪大師？」師曰：「本有名字在磬山前，即先師豎龍池碑，亦載于法嗣之列，而雪師自謂上嗣雲門，肆罵先師，乃始刊去其名。」　上曰：「後來因甚又拈龍池香？」師曰：「先師入塔時，雪師以弔慰至天童，見叢林之盛、禪眾之多，深為感慨，因書扇頭送忞同參唯一潤者，潤數其侍者曰：『大師老矣，今天童圓逝，座下英靈如我唯一者奚啻萬千。何不住箇院子，總與收拾？門下終日作詩寫字，成得甚麼邊事？』大師聞之，笑曰：『唯一到也說得是，老僧便去討箇院子住，只是你們不要哄我。』潤曰：『哄即不哄，但要大師撥轉船頭，拈龍池香，乃頭正尾正。若遠扳雲門，我輩決不肯做那無尾巴底猢猻。』大師曰：『是是。老僧出山就上龍池埽塔，撥轉船頭去。』自後住東塔，雲門遂拈龍池香焉。」　上笑曰：「雪大師到底心如赤子，不謾訶風罵雨，顛了一生。」
上一日問師：「漢月在先和尚付法弟子中是第幾位？」師曰：「五峰學兄下即漢月藏兄也。」　上曰：「聞得後來先老和尚復有書闢其謬妄，是否？」師曰：「語載《總直說》中，誠有此事。」　上曰：「果爾，則見地全乖，先和尚當日何必付他？」師曰：「漢月藏兄未見先師時已匡徒領眾，所以先師在廬山即見其語錄，曾謂侍僧曰：『此人聰明不亞博山，第語欠師承在。』緣藏兄負性堅剛，兼之造道英銳，在學地中本有悟處，但才高意廣，未免師心自用，喜于鑿空見奇，故其失也流為支離怪誕，如判六祖本來無一物為墮空落外者是也。」　上曰：「先老和尚何不教訓他？」師曰：「先師亦幾次移書規誡，藏兄反往往于提唱語中雌黃先師。故先師發明從上綱宗徵其謬妄，乃有數萬言闢書與前後三錄之說。」䒢溪進曰：「即磬山先老人亦為藏公有《復問》萬餘言，現在行森袱中。」　上命笻溪持來，時青州大覺在坐，上曰：「天岸可為朕朗誦一遍。」至中間，　上不覺勃然變色，誦畢，　上曰：「此真法門跋扈之夫也。」因述《笑譚》有嘲人妄自尊大者云：「一村學究每言開天闢地以來祇有五箇聖人。或問為誰？村學究數曰：『盤古、伏羲、周公、孔子。』或曰：『第五位聖人又是那箇？』村學究笑而不荅，或曰：『莫不是老先生麼？』村學究拱手，曰：『不敢。』便是者般樣人。」眾皆大笑。
上一日語師：「昨在宮看先和尚語錄，見《總直說》中有『辯天三說』，道理固極于透頂透底，更無餘地可臻矣。即文字亦排山倒海，遮障不得，使人讀之胸次豁然，雲披月現。朕向亦有意與他辯折一番，今見先和尚此書，雖聖人復起，不易斯言，故已命閣臣馮銓及詞臣製序，將謀剞劂，宣示中外，使天下愚民不為左道所惑。」師曰：　「皇上此舉功流萬世，奚啻出民水火之中。顧先師大義微言，何幸折衷我　皇聖人哉？」　上遂問師：「天主教書，老和尚曾看過麼？」師曰：「崇禎末年，廣閩盛行其說，有同參唯一潤者從福建回，持有此書，因而獲睹。」　上曰：「湯若望曾將進御，朕亦備知其詳，意天下古今荒唐悠謬之說無踰此書，何緣惑世反從其教？真不可解。」師曰：「此含生之所以出沒三途如遊園觀，蓋邪見為之糾纏也。」
上一日問師：「聞具德為一麤行僧痛打一頓，真有此事否？」師曰：「有之。」　上曰：「者僧何處人？見甚麼道理，敢打善知識？」師曰：「聞是河南固始人，科頭赤腳，到處叢林行杜多苦行，便以己方人，見知識過，如為神農之言者，責滕君厲民自養底意思故。非但靈隱，即報恩和尚亦思痛下一番毒手，因伺候兩月不得其便乃止。」　上曰：「老和尚曾著他手麼？」師云：「道忞在維揚，曾來會下住了數日，幸而得免，想叨　皇上威靈故耳。」上為大笑。
上一日問師：「明季狀元楊廷鑑，老和尚可曾與他相會麼？」師曰：「道忞昔年過毘陵，叨承供養。」　上曰：「他與我朝狀元呂宮為兩聯襟，一箇人家生兩女，嫁了兩箇狀元，亦是人間希有之事。今廷鑑子又入翰林，年甚少而才學亦高。」師曰：「三十年來江南科第之盛獨數毘陵，至兩婿皆狀元，恐古今罕有也。」
上一日持一韻本示師曰：「此詞曲家所用之韻，與沈約詩韻大不相同。」師為展閱一過，　上曰：「北京說話獨遺入聲韻，蓋凡遇入聲字眼，皆翻作平、上、去聲耳。」於是，　上親以喉、脣、齒、舌、鼻之音調為平、上、去、入之韻與師聽之。又言：「西廂亦有南北調之不同，老和尚可曾看過麼？」師曰：「少年曾繙閱，至於南北西廂，忞實未辦也。」　上曰：「老和尚看此詞何如？」師曰：「風情韻致皆從男女居室上體貼出來，故非諸詞所逮也。」師乃問　上：「紅拂記曾經　御覽否？」　上曰：「紅拂詞妙，而道白不佳。」師曰：「何如？」　上曰：「不合用四六詞，反覺頭巾氣，使人聽之生趣索然矣。」師曰：「敬服　聖論。」
上曰：「蘇州有箇金若寀，老和尚可知其人麼？」師曰：「聞有箇金聖歎，未知是否？」　上曰：「正是其人，他曾批評得有《西廂》、《水滸傳》，議論儘有遐思，未免太生穿鑿想，是才高而見僻者。」師曰：「與明朝李贄所謂卓吾子者同一派頭耳。」
上一日語師：「朕前者因海氛之警，將親統六師屆于南徐，會江寧捷至中止。若果南行，當親入天童見老和尚，不須法錫遠來也。」師曰：「父召無諾，君命召不俟駕而行，以　皇上君父之命臨，忞艸莽之臣敢憚修途，第慚愚拙，無由克副　宸衷耳。」　上曰：「鄭成功真箇起義，興復明朝，此亦好事，朕豈怪他？緣順治初年曾經投順，今復入海。楊波則是在清、在明均為叛賊，此朕所以饒他不得。」師曰：「聞渠父芝龍在京，不知存沒何如？」　上曰：「收禁在城，亦是沒帳算底人，就教他下海濟得甚事？打死不如放生，故著人好好養活他一生罷了。」師合掌曰：「我　皇真天覆地載之量也。」
上一日語師：「適纔為雲南獻俘，朕特臨軒召問，蓋明朝國公姓桑名某者，本義王孫，可望將領，投了李定國故。義王失勢，歸順我朝頃，定國敗逃，此人落竄民間，為遊徼偵獲，并妻孥七八口杻械至京。朕熟視其人亦是箇漢，及詳細問他，則慷慨陳詞，殊無悚戁之意，乃命解其束縛，與他散官一員，俾隨朕駕。」師曰：「此人有一千箇死字在項，賴我　皇起白骨而肉之，然復宜何縻軀而報聖恩也？」　上曰：「天下之大，似此等輩奚啻萬千，必欲依罪議刑，將不勝其誅戮矣。太上以好生為德，只當買雀放生也好。」師曰：　「皇上深仁厚澤如此，豈直令他反側子自安，從此窮荒絕漠盡入版章矣。」
上一日早朝後見師，曰：「今晨有官赴巡撫任辭朝者，其人才略儘好，朕慮他過用其才，因面諭之：『你才足辦此方事，但隨力隨分任運做去便了；若更加豪末其間，則生事害民，非國家與你之福也。』」師曰：「大哉王言！昔曹參治齊用此道也，人謂其善黃老術，不知即三代牧民之法也。忞見處處地方清靜寧一，後遂不靜寧者。皆官更擾之耳，我　皇此訓足垂萬世。」
上一日問師：「曹洞下近來有甚麼人？」師曰：「儘有說法主導一方者，如雲門下弁山之子百愚，曾繼道忞住大能仁寺，可稱善說法要，座下常有數百眾，即學問行解亦色色俱佳。」　上曰：「何處人？名甚麼？」師曰：「名淨斯，河南人。又石雨和尚亦雲門下，有天愚、遠門輩一般好門人。」　上曰：「聞三宜亦曹洞宗。」師曰：「百愚輩即其姪也。」　上曰：「聞他常講經，既稱宗師，當提持向上事，講經卻不相宜。」師曰：「始于雲門湛和尚以堠卒出家，信得此事，銳于參禪，雖浩然打徹，卻一丁不識，因親依雲棲始得宗說俱通。後來出世念學者根器不同，庶幾多方淘汰，可以廣利群品，故禪餘亦為講說。三和尚初依缾匋，聞谷大師業通經論，洎參湛師，開悟後廣歷南北宗教，後出住顯聖，亦間為學者譚經，此雲門家法也。」　上曰：「有箇覺浪亦是曹洞宗，聞其善作文字，是否？」師曰：「浪和尚又出壽昌之後，下筆千言，思如涌泉，但稍欠精練耳。至若持論超邁，皆發前人之所未發。如哀公問社章，往多說壞宰我，他卻別生議論，謂孔子與宰我同一鼻孔出氣，總為有國有家者垂一鑒戒，見得一箇天下，數百年之內倏爾為夏、倏爾為殷、倏爾為周，金甌易缺，寶曆難長，使人惴惴焉，不勝天命靡常之懼。」　上曰：「下文卻難消釋。」師曰：「他說孔子底話，正是雪上加霜之意。謂夏后殷周者，還是成遂既往底事，不必理論他了，只是後來底人當思祈天永命，不要蹈他覆轍，此意須於言外見之。」　上曰：「卻違了朱註。」師曰：「他正謂朱子強解，所以翻案見奇。」　上曰：「我朝制舉凡中式文字要遵朱註，蓋文運與國運相關，自天啟年來倍叛經傳，好尚子書，刱為一種荒唐悠謬之說，互相染習，由是乖僻中于人心，國隨以亡。今朕深懲此蔽、力還正始，不拘鄉會小考，文字過五百言，試官參罰，諸士退革。」師曰：　「皇上如斯維士風即是培國脈，天下將還淳返樸，再見熙和之象矣。」
上一日命近侍李國柱持一黃篋傳旨，命師起字，師恭議覺王、義成二字進之。　上旋命中使宣傳諭師曰：「此乃諸佛洪名，朕何人敢當此字？願老和尚勿以天子視朕，當如門弟子旅菴相待可也。」師乃更議慧橐、山臆字，面進之。　上以慧橐自名，山臆作字，刻玉為章，用之書畫焉。嗣後復命師起號，欲以菴字為準，師議穆菴、亹菴、簡菴、幻菴……十二號進呈，　上用幻菴二字。又命師起堂名，師議得師蕘，復著說以進，由是上益擊節嘉歎，以為極謙卑、又極尊光，卻移在他處不得，蓋非有天下者不可擅用也。
上一日語師：「經生家唐器一世光陰，只為得幾篇腐爛時文于己躬下，性命二字全不留心，殊可閔傷。朕于鄉會兩場，必命出理學題目也，教他思索一番，與他種箇因也得。」師曰：「此　皇上佛菩薩度盡眾生心也，然性命關頭，須當人信得己躬下有恁般大事方可留心，若只向文字上理會，任他千般思、萬般索，只打向得名場流轉。今　皇上但縣一格，有人悟得祖師禪定，與他今科狀元，自然箇箇留心。」　上曰：「老和尚說得極是。」
上一日語師：「韓愈是唐朝最不信有佛法底人，故其《原道》一篇語多支離，卻有李翱一箇好門生，于性命之學反極通透。」師曰：「他曾經藥山點化過來，故贈藥山有『鍊得身形似鶴形，千株松下兩函經，我來問道無餘事，雲在青天水在缾』之偈。」　上曰：「李翱有《復性》四篇，老和尚曾看過麼？」師曰：「忞向未見。」　上命侍臣李國柱取其書來，與師同誦，既畢，師曰：「宋杭州佛日寺有禪師名契嵩者，曾著《輔教編》及《傳法正宗記》，以萬言書達　御覽，仁宗為歎賞中宵，錫以明教禪師之號。忞常疑其文字高古，卻非先秦兩漢之體，而不知其祖述李翱也。然翱之通透性學，真難逃　聖鑒矣。」
上一日問師在俗名姓，師曰：「道忞俗姓林，名蒞。」　上曰：「昆仲可有幾人？」師曰：「祇有胞兄一人。」　上曰：「甚麼名字？」師曰：「兄名涵，字元孺。」　上曰：「與老和尚別來幾載不相見矣？」師曰：「去歲五月，兄涵攜姪輩數人來天童看道忞，適赴召上京，只住得一箇月。」　上曰：「子姪兄弟亦有在仕途者麼？」師曰：「堂姪于達僅以歲貢，現作本省羅定州教官。」　上曰：「聞得廣東比北方人尤不信向三寶，老和尚少年因甚出家？」師曰：「道忞因見目連傳，痛念生死，遂發心修行。」䒢溪進曰：「老和尚未棄俗時，敝省最鄙薄僧家，以為遊手好閒，極不堪齒錄底人。近三十年來，則世家公子、舉監生員亦多有出家者，浙直素稱佛地，覺似不如廣東矣。」　上曰：「老和尚乘願而來，引導此方，固非偶然也。」師曰：「時節因緣如此，忞何與焉？」　上復曰：「老和尚法諱不襲龍池派，何也？」師曰：「道忞在先師門下未曾更名，尤仍受業師派。」　上曰：「受業派如何？」師曰：「受業先師出家維揚，法名上智下明，派從西山戒壇分去底有二十四字，所謂『佛法能仁智慧，本來自性圓明』者是也。然道忞不從慧而從道者，緣受業先師住廬山開先寺時，又演為『佛道興隆，有開必先，傳燈紹祖，以永萬年』一十六字。今忞以開先屬了別家，復演為二十八字曰『道本玄成佛祖先，明於杲日麗中天，靈源廣潤慈風溥，炤世真燈萬古縣』。道字宗開先，本字溯戒壇，以志不忘水木根源之意耳。」　上曰：「老和尚可將此派寫與朕。」師即寫呈，　上命侍臣收藏宮內。
弘覺忞禪師北遊集卷第三

[book_title]弘覺忞禪師北遊集卷第四
門人真樸編次
奏對別記下
上一日問師：「先老和尚與雪嶠大師書法，二老孰優？」師曰：「先師學力既到而天分不如，雪大師天資極高而學力稍欠，故雪師少結搆而先師乏生動，互有短長也。記得先師常語忞曰：『老僧半生務作運箇生硬手腕，東塗西抹，有甚好字？虧我膽大耳。』」　上曰：「此正先老和尚之所以善書也，揮豪時若不膽大，則心手不能相忘，到底欠于圓活。」　上復問：「老和尚楷書曾學甚麼帖來？」師曰：「道忞初學黃庭不就，繼學遺教經，後來又臨夫子廟堂碑一上，由不能專心致志，故無成字在胸，往往下筆即點畫走竄也。」　上曰：「朕亦臨此二帖，怎麼到得老和尚田地？」師曰：　「皇上天縱之聖，自然不學而能，第忞輩未獲睹龍蛇勢耳。」　上曰：「老和尚處有大筆與紙麼？」師曰：「紙即　皇上敕忞書手卷底，尚有十餘張，但新制鬃豪恐不堪　上用。」
上乃命侍臣研墨，即席濡豪擘窠，書一「敬」字，復起立，連書數幅，持一示師，曰：「此幅何如？」師曰：「此幅最佳，乞賜道忞。」　上連道不堪，師就　上手撤得，曰：「恭謝　天恩。」　上笑曰：「朕字何足尚？崇禎帝字乃佳耳。」命侍臣一并將來，約有八九十幅，上一一親展視，師時覺上容慘戚，默然不語。師觀畢，　上乃涕洟曰：「如此明君身嬰巨禍，使人不覺酸楚耳。」又言：「近修明史，朕敕群工不得妄議崇禎帝，又命閣臣金之俊撰碑文一通，豎于隧道，使天下後世知明代亡國罪由臣工，而崇禎帝非失道之君也。」師曰：「先帝何修，得我　皇為異世知己哉？」
上一日語師：「聞江南下戶之家生子則育，生女即淹殺，是何道理？」師曰：「為貧故，恐他日養成及笄，難辦嫁資耳。」　上曰：「豺虎性極殘忍，饑不食子；為人父母奈何使其出世一番，不見天日而速赴黃泉哉？即貧無嫁資，于問名納采之日不受其聘禮，則嫁時無妝奩亦怪我不得。朕極痛恨此事，已傳敕民間，如有此等父母議罪。」乃出經筵日記中諸臣贊美之文，與師誦之，師曰：　「皇上保民纖悉如此，不特嬰孩受賜，三十年後，九土萬方無復更有曠夫，生齒日繁既庶，且教黃虞將不難再見于今矣。」
上一日命侍臣持新傳大覺禪師真示師，師曰：「即道忞未晤玉兄，然觀此道容亦尊嚴可敬，但頭戴青帽，覺從上佛祖無此體制。」　上曰：「何如？」師曰：「五篇七聚之中有一百眾學法，凡禮佛誦戒，入聚落、進王宮不得覆頭，犯者突吉羅。」　上曰：「報恩和尚日常戴帽，畫工炤樣寫出，不便喚渠卸卻也。」䒢溪進曰：「本師歸山後，聽諸禪夏不戴帽矣。」　上曰：「報恩規矩何緣頓改？」師曰：「玉兄面稟　儀刑，親聞　聖訓，豈更死守善道？」上乃述大覺應詔始末因緣，且言：「當日在山即堅臥不起，極是高尚，到了天津卻欲餓死不來。如人家請客相似，客到門了不肯入，教那東家體面何在？朕是直人，便艸箇札子數他一上。故論佛法，朕當拜他；若朕去歲教詔一番，報恩和尚又當拜朕。」師曰：「玉兄此番舉止亦無他念，緣生性不耐見士大夫，一旦蒙詔，誠慮赫赫天威難于瞻對。不知我　皇佛心天子，不向四威儀中簡點僧家，與別箇帝王迥異。」　上曰：「從古帝王信向與否雖有不同，然僧家長短斷然不問，凡尋僧家底事，皆是臣子做底勾當，故老和尚不要怕，朕指曹、王二學士曰：須怕他兩箇。」二人俯伏長笑。
上一日命內臣張問達寫師道容，裝潢既就，展示曹、王二學士。　上為諦審再三，乃曰：「覺得丰神奕奕，有生動之意。」二臣歎羨不已，師因進曰：「道忞山野陋質，何當玉琢金相？得傳寫　御容一軸，歸奉山林，使臣民未睹　天顏者得識龍光，斯為千秋盛事。」
上曰：「昨在宮，諸臣亦奏請寫朕容，朕諭之曰：『世有遠而可傳者，唯功與德。自朕踐祚十有七年，今邊烽未息，四海瘡痍未起，朕無德而功不逮生民，如此乃寫形傳世，徒貽臣民羞。』故不欲也。」師曰：　「皇上謙光太甚，忞昔僻處，遐陬己飫，聞齊民頌　皇上聖明矣，心竊自疑意，　皇上生徼外，入中華又極幼沖，雖聖明天縱，然虞夏商周之治、詩書六藝之文未易悉也。今得奉　天顏八閱月，親見　皇上虛懷，嗜學好問，好察如此，使生三代，何難與禹湯並駕？惜不幸而生斯世、主斯民耳。」士問其故，師曰：「世界增減互為循環，釋迦丁減劫出，衰周早已有亡國弒君不保其社稷者矣。今去衰周將三千年，民性日遷如江河之就下，惡業相煽，器亂臶臻，皆其自作自受。所以獻闖奮臂一呼，天下土崩瓦解，向非我　皇出而御宇，則生民大有首領之虞。然則我　皇功德，豈不天壤同流哉？」　上與學士由是釋然。
師聞　上龍性難嬰，不時鞭扑左右，因　上叩擊機緣後，復啟曰：「參禪學道底人，于逆順兩境亦須全身坐斷，不可任情喜怒。所以傅大士有言：『心性雖空，貪瞋體實。』即普賢菩薩亦云：『我未見一法有大過患如瞋者。』故曰：『一念瞋心起，百萬障門開』者，此也。」　上曰：「朕遇境逢緣多不能覺炤，然過後冰消，決不記懷那箇。」師曰：「忞素知　皇上長空皓月，不遷不貳，但我　皇喜怒與別箇不同，恆言有之：『天子一怒，伏尸萬里。』待過後不記，早已遲了。」　上乃點首曰：「知道了。」
後近侍李國柱語師：「如今萬歲爺非但不打人，即罵亦希逢矣。又，萬歲爺極贊老和尚，言『胸懷平坦，亦最慈和樂易』云云。」
上一日與師廣譚古今詞賦，謂：「詞如楚騷、賦如司馬相如，皆所謂開天闢地之文，至若宋臣蘇軾前後赤壁賦則又獨出機杼，別成一調，尤為精妙，老和尚看者兩篇前後孰優？」師曰：「時人多謂前賦『自其變者觀之』下不合說道理，不如後賦命意更覺渾然無跡。據道忞看來，蘇軾自以才高忤世，不得于君，謫遷散地遠竄江湖，一切牢騷不平之氣付諸水月夢幻之觀。前來江山難再，風月無窮，即後來涉險歸休，萬緣一夢。非前篇之遊神道妙，無由知後篇之寓意深長，前賦即後賦，難置優劣其間也。」　上曰：「老和尚論得極當。」乃通誦前賦一篇，問師曰：「念得不錯麼？」師曰：「不錯。」上復言：「晉朝無文字，唯陶潛歸去來辭獨佳。」亦為師誦之，又誦離騷，至中間覺齟齬，乃曰：「久不經理，竟忘前失後矣。」復言：「明臣文章事業不減唐宋，朕極喜王守仁瘞旅文、洎申時行袪倦文，老和尚曾看過麼？」師答：「未曾。」　上命侍臣取來與師共讀，時日已入酉矣，師曰：「道忞老眼昏華，跟隨我　皇不上。」　上乃同師立簷前，讀竟復入就坐。少頃　上忽作惡，就外歐吐，還語師曰：「朕邇來脾氣不佳，適行者然燭，觸硫黃氣故歐耳。」師斥行者，　上曰：「老和尚不要責他，他那裏知得朕脾胃有病也？」師曰：　「聖躬太勞，乞回宮安息。」上曰：「適纔老和尚話尤未了。」師為敘訖，　上乃回宮。
上一日語師：「宮中有明朝成祖所集之書，名曰『永樂大典』者，以一殿貯藏，無慮數百萬卷。」師曰：　「皇上可曾看過麼？」　上曰：「朕曾聊展一二冊，若欲看過，恐皓首窮年莫竟其籍也。」師曰：「年代深遠，繙閱為難，得不傷於蠹魚？」　上曰：「收藏謹固，卷帙如新。」師曰：「此書如何彙集？」　上曰：「依沈約平上去入之韻以為編次，如上平一東，即一東字便有五十來卷。」師曰：「其中所載何事？」　上曰：「天文、地理、山川、人物，凡有涉於東字者，靡不畢載。」師曰：「常言祕閣奇書多有人間目未經見者，道忞今日親聆　皇上天語，真聞所未聞矣。」
上一日謂師曰：「少林堂頭涵宇也集有五燈續略，將那付帕子底盡收入祖師圖。西山者裏有箇達如，亦是少林付帕僧也，在五燈續略上。若達如上得傳燈，朕也上得。」師曰：「到是　皇上上得，達如上不得。此僧嘗親近先師，在道忞會下亦住過，彼時不善用心，曾著境魔了一年。然五燈續略聞得，　皇上許他入藏是否？」　上曰：「朕那時知得僧家甚麼長短，後閱《楞嚴》始知有佛法道理，知有宗門下事，及老和尚諸善知識輩則皆憨璞之力，故憨璞大有功于法門者也。」　上又曰：「聞得報恩和尚十九歲便悟道，得恁少年極是難得。」師曰：「少年悟道古來亦有，如佛日禪師見夾山時，年方十三，機辯縱橫，早已徹悟。但如玉兄廿三五歲便出世為人，乃奇特耳。」　上曰：「慈壽、玄水亦少年出世。」䒢溪進曰：「南方如玄水後生付法者甚多。」師曰：「後生付法不道全無，如玄水敢在　皇上面前敲鐘擂鼓，陞座說法，也是難得。」　上曰：「果亦奇特。聞他為老和尚修笑祖塔，不知怎樣葺理？」師曰：「四圍築了百來丈石牆。」　上曰：「裏面須做些房子，好著人看守。」師曰：「他意亦欲起五間塔院，尚未動工。」　上曰：「笑嵒和尚塔在那一方？」師曰：「出西直門，過了高浪橋北行一二里，踞昌平大路上。」　上曰：「此地朕常來往，不知有笑祖塔。」師曰：「荒冢纍纍，　皇上何由得知？」　上曰：「者番有便，朕當親詣塔前瞻禮一回。」
上一日語師：「朕再與人同睡不得，凡臨睡時，一切諸人俱命他出去了方睡得著，若聞有一些氣息則通夕為之不寐矣。」師曰：　「皇上夙世為僧，蓋習氣不忘耳。」　上曰：「朕想前身的確是僧，今每常到寺，見僧家明窗淨几輒低回不能去。」又言：「財寶、妻孥，人生最貪戀擺撲不下底。朕于財寶固然不在意中，即妻孥覺亦風雲聚散，沒甚關情。若非皇太后一人罣念，便可隨老和尚出家去。」師曰：「剃髮染衣乃聲聞、緣覺羊鹿等機，大乘菩薩要且不然，或示作天王、人王、神王、及諸宰輔保持國土，護衛生民，不猒拖泥帶水，行諸大悲大願之行。如祇圖清淨無為、自私自利，任他塵劫修行也到不得諸佛田地。即今　皇上不現帝王身，則此番召請耆年光揚法化，誰行此事？故出家修行，願我　皇萬勿萌此念頭。」　上以為然。
上一日問師：「叢林日逐，如何行持？」師為陳說一遍。　上曰：「朕觀老和尚上堂與報恩和尚不同，何也？」師曰：「道忞舉行出自《清規》，玉兄尤仍時套，蓋一向沿習教家故耳。」　上曰：「何謂清規？」師曰：「佛法初入東土，一切僧家依律而住，祇分上座、大眾，就如今時粥飯叢林相似，無有堂頭統攝其間。至大覺懷海禪師刱建百丈叢林，乃準律儀、參王制，倣朝廷官府之儀，以立方丈主法之人，分知事頭首為東西兩序，并諸內外雜職。于是坐立有序、動靜有規，勒而成書，總祝釐報本等事，分為九章，累朝奉敕刊行，所謂百丈清規也。」　上曰：「老和尚帶得有此書麼？」師曰：「帶有此書。」　上曰：「可將來與朕，待回宮細閱，亦知得叢林規矩也。」師乃呈上。
上律身極節儉，凡諸服御概從樸素。一日語師曰：「朕衣裳非左右請澣，則終歲不更。」舉秋羅中衣示師，曰：「今日齋戒祭祀乃易此耳，然褻服尤然，紵葛數經澣濯者。」復指青袍與履，曰：「出見群臣，不好意思服此，妝箇體面。若在宮，則布鞋布襪，即此靴亦不穿也。」又舉腰間黃條曰：「此帶亦繫了五年。」師為熟視，覺已破損，乃歎曰：「我　皇惜福，雖大禹何加焉？」
上一日為師敘述滿州風土：「地方雖小，而山高壤沃，可以樹藝五穀，即果實亦佳。所乏者，布帛耳。至于人參、貂鼠，則南方又少矣。」為言：「參苗在土，固大小不偷，必高出群卉之上，故掘參者得以覘取，然亦在人財喜，有當面錯過而後來反見者。凡入山須裏糧結伴以往，或半月十日始回，間有傷于虎狼、斃于高嵒深澗亦艱虞事也。往時有采參誤踐熊庭者，夜昏不能出矣，熊乃采果飼之。天明得隊，反引眾射殺其熊，後來其人卒生惡疾而死。」又言：「西韃子則逐水艸而居，五穀不生，唯食禽獸肉，故其人腥臊不可聞，與朕東方大不同也。」復問師：「聞南方虎豹極小，即大者僅類黃牛耳；然朕北方豺狼俱大，若虎則過如壯馬。此復何故？」師曰：「亦風土使然也。」
上一日攜王學士至方丈坐次，師奏曰：「先師語錄，　皇上許為入藏，莫要箇本麼？」　上曰：「要箇本，朕方可批部施行。老和尚可有本麼？」師曰：「有。」　上曰：「將出來。」師遂陳上，　上細覽一過，仍入套中，執持在手停刻，適近侍奉茶至，　上乃遞與曰：「好生收著。」
三日後，　上復至，師奏曰：「昨日禮部有官來，說先師語錄　皇上已俞允入藏矣，敬謝　天恩。」　上曰：「此亦小事。」師復奏曰：「今此間北藏，　皇上未經修理，江寧有南藏，乞　皇上命禮部可移咨江寧，先入流通。」　上曰：「南藏收藏何處？甚麼官員職掌？」師曰：「版藏大報恩寺，明朝管屬禮部，我朝不設此官，或責在僧司也。」
上命侍臣著北京僧錄司移咨江寧去。　上復謂師曰：「先和尚語錄還有麼？」師曰：「有。」　上曰：「可存一部在文書館，俟他日修北藏時可刊行。」師復進呈。
上一日早朝傳旨：「可將景山新鑄滲金大佛抬至萬善殿與老和尚隨喜。」巳牌舁到，師瞻禮竟，　駕隨至，問師：「適來佛相何如？」師曰：「真所謂希有世尊也，道忞此生固然未見，恐古亦罕有。蓋從上帝王莊嚴象設，何代無之？不過捐發帑金，命臣工監造而已，爭似　皇上親為指授，所以精妙無比。」　上曰：「此象經朕相度不知幾回。已剝蠟將就爐矣，朕忽下階回看，覺頂相不正，重命更改，故三載始落成也。」師問滲金之法，上曰：「先用皁礬水銀塗象，後上金箔，以火煆之，金著礬汞即滲入銅內，然必三五回上金，方得通透無瑕。」師曰：「將來此象安奉何處？」　上曰：「朕在南苑刱有新寺，老和尚想未知道。」師曰：「忞亦微聞，　皇上為皇太后祝釐聖躬，故建茲寺。」　上曰：「要老和尚隨喜，意下如何？」師曰：　「皇上建殊勝功德，賜忞瞻禮，誠為萬幸，不知何日可去？」　上曰：「俟朕打疊停妥，然後來請。」
過數日，　上復至，語師曰：「南苑有玄靈宮，亦朕刱建，左右碑文係閣臣金之俊與劉正宗所撰。今新寺碑要老和尚撰文，不命臣工也。」師曰：「道忞山林野逸，那裏曉作朝廷文字？以　皇上高深，使忞揆度，得無井窺天、蠡酌海哉。」　上曰：「老和尚不要如此謙虛，待請隨喜了便可屬筆。」師曰：「明日可去麼？」　上曰：「朕今日齋戒，明日祭祀，夜來示牲，五更行禮，則通夕不寐矣。回宮得寢息半日，午後方出南苑，至明日著人來請也。」
時上已命御膳、御茶兩衙門官就玄靈宮供辦以待，至次晚，　上差包裏三大臣就萬善殿迎師，四鼓發足，平明抵玄靈宮，包裏臣馳奏，　上問：「齋可辦得齊備未？」奏云：「已備。」　上曰：「俟老和尚齋畢，引至新寺前後隨喜了，請老和尚回萬善殿。是日也山殽海錯，無物不備。」兩衙門遵旨，于　上行宮正席坐師，餘諸門弟子則偏殿，安排齋畢，包裏臣如命導從，奉師還宮。
越三日，　上至，師曰：「昨承　皇上威光，得隨喜新寺已，儼升忉利天宮，又祇受盛燕顧，何福消之？」
上曰：「齋不麤率麼？」師曰：「魚麗所謂多而嘉、旨而偕、有而時，固贊歎莫能及也。第奉旨撰文，媿不雅馴，尚祈聖裁鑒定，毋俾辱國。」乃出以進，　上為展閱一過，命侍臣收入宮內。
次日，　上復攜王學士至方丈，謂師曰：「朕昨回宮細看老和尚者篇文字，極得大體，風雅典則不待言矣。」師曰：「勉遵慈命，如蚊負山，幸不罪責，乃蒙　皇上褒嘉過甚也。」　上曰：「朕固不通文字，曾與王熙看過，試問他何如，王學士曰：『此千秋不朽之文也。』」師曰：「忞實慚媿。」　上又曰：「即書丹篆額，還要借重老和尚。」師曰：「朝堂濟濟，不乏虞歐褚柳之賓，乃命順朱如忞者為之，一發使馬牽犁矣。」　上曰：「朕極喜老和尚書法，字畫圜勁，筆筆中鋒，不落書家時套。」師曰：「如　皇上不容固辭，乞敕賜寺額，得以綴文從事。」上制名德壽，命文書館畫格授師，師為擘窠書上，　上乃敕良工劉光陽摹勒上石焉。
上一日謂師曰：「老和尚苦欲還山，朕亦不敢強留，違老和尚意。俟三二年萬姓瘡痍稍起，朕思江南一行，當親入天童看老和尚。」師曰：　「皇上再不要動此念頭，忞見兩院巡方便拿船起夫下程，酒水百般支應，里鄙遞年，好不苦殺，況復　聖駕親臨者？沿途百姓算來都是死數。」　上搖手曰：「朕自然有箇道理，決不遺累地方。」
過數日，　上復為言，師曰：「如　聖駕必欲巡幸江南，乞預先傳　旨諭，忞好在江上迎　駕。」　上曰：「朕動身時，必先著人說與老和尚知道。」
上一日語師：「老和尚許朕三十歲來為祝壽，庶或可待；報恩和尚來祝四十，朕決候他不得矣。」師曰：　「皇上當萬有千歲，覆幬生民，何出此言？」　上彈頰曰：「老和尚相朕面孔略好看。」揣懷曰：「此骨已瘦如柴，似此病軀如何挨得長久？」師曰：　「皇上勞心太甚，幸撥置諸緣，以早睡安神為妙。」　上曰：「朕若早睡，則終宵反側，愈覺不安，必譙樓四鼓，倦極而眠，始得安枕耳。」師曰：　「皇上心血不足，可服參附諸藥餌麼？」　上曰：「早晚常服天王補心丸。」師曰：「補心丸有地黃、當歸，恐與　皇上脾氣不對。」　上曰：「少時喜喫水精、蒲桃，致傷脾胃，年來讀書耗氣，復有歐血之病，坐此正難調攝耳。」師曰：「乞　皇上早為珍嗇，天下臣民幸甚。」上曰：「謹依老和尚慈念。」
上一日語師：「朕于宮中造有關夫子勒馬聽風之相，身披黃金鎧甲，純用五色寶石填廁其間，所侍關平、周倉亦如之。今送老和尚還山，留作天童護法。」師曰：「忞被殊恩又光泉石，天童香火從此萬年不燼矣。」　上曰：「朕已命人抬至，老和尚可出共觀。」時相皆有黃幔遮塵，　上為揭示，則周倉面朝裏壁，　上呼近侍李國柱：「可與朕抬正此相。」師前代　上，上曰：「老和尚恐難著力。」時師行者玄猷近前，　上復揮去，乃躬自移正焉。因問行者：「甚處人？」者曰：「玄猷承天府人。」　上曰：「朕本朝已改承天為安陸州了。」者曰：「玄猷躡屩四方，久已不聞故鄉消耗。」　上曰：「也是真話。」
上一日語師：「天岸隨老和尚出京還青州，可分付他，不要更赴別請，當常住山東，教化北方。蓋過了黃河直抵京師，無有禪門主導四眾，極可悲閔，得久久闡揚一番，便都各知有此事。」師曰：「謹遵　慈命。」
上復語師：「老和尚還山，朕要留門下弟子兩位在此，早晚說話如見老和尚一般。」師曰：「道忞諸弟子都是箇愚戇底人，恐有不到處，得罪　皇上，反成道忞過咎。」　上曰：「老和尚一旦還山，教朕如何忍得？朕亦不留他在宮供養，本意要幾位有道眼底闡化京師。」　上乃自定旅菴、山曉二人，命擇前門善果、隆安二大剎，俾住持開法焉。
上擇五月望旦，差包裏臣劉之武送師還山。
上自淩晨躬候登程，時師早餐未畢，已傳　聖駕將出矣。師趨立門左，　上單騎卒至，見師下馬，師前慰上曰：「道忞還山，願　皇上定慮凝神，保佑聖躬。又月、皙二子在京，恐有不到，乞　皇上慈悲教育。」　上曰：「都知道了，老和尚不須罣念。」師曰：「即請　皇上還宮。」　上曰：「請老和尚上馬。」師率諸弟子就道，上騎忽出師右，諸人見　駕來俱欲下馬，　上止曰：「你們騎馬不慣，下了難上，不要回互罷。」
上與師並駕行將及一望，師再三請　上還宮，　上始回韁，少間師已抵北苑門矣。　上騎復至，促師馬首，曰：「老和尚還山可著人看朕，朕常著人看老和尚，不要疏間了。」師曰：「恭奉慈命。」　上乃與師握手而別。
弘覺忞禪師北遊集卷第四

[book_title]弘覺忞禪師北遊集卷第五
門人真樸編次
偈
見聖謠三章
曾聞護國頌仁王，何幸勉勉見我皇？論道至忘天子貴，平拈公案細商量。
嚴陵加足不稱臣，光武包荒為故人，喝下疏僧承顧笑，千秋法社詠皇仁。
豁達雅方漢祖雄，御人以禮法堯躬，鉤章擬欲歌明德，浩浩如天歎莫窮。
上問孔顏樂處，荅云：「一箇閒人天地間。」因成四韻：
孔顏樂處意何長？自得吾真萬慮忘，一箇閒身天地內，半瓢風月枕肱旁。階前秋艸橫千古，眉底青眸貫百王，春雨乍滋霜又落，笑看人世電飛光。
上賜御畫山水圖(有序)
己亥閏三月
上傳敕天童，召忞赴京，命即萬善殿安禪結制。
上不時出宮就見，忘其位貌，待若賓朋，間於論道之餘，抵掌而譚天下之事，則靡不周知曲盡。一日出數軸示忞曰：「此朕數年前遣病時作也。」遂以山水一、蒲桃一賜忞焉。墨光澹蕩，筆意瀟疏，殆騷人韻士揣摩半生而未臻其閫者，
上獨優為之。昔班固作漢書，稱昭帝十四能知上官桀之詐。
今上十四，總攬乾綱，肅清海甸，不假霍光之輔，一皆出自宸斷，尚以萬幾餘暇博綜帝典王謨，旁及百氏家言，既承精一之傳，復探西來大意，至若詩文小技、筆墨餘長，猶善且美若此，竊謂中古帝王未有聰明睿智如今上者也。忞艸莽，餘生得奉天顏已屬厚幸，乃皇皇手澤輒以見遺，他日持歸，藏之太白名山，顧不成禪叢千秋佳話哉？敬拜手颺言為識其歲月云爾。
一幅吳綾御墨鮮，半含秋水半春煙，崩騰瀑布疑匡阜，澹遠村墟似輞川。寵賚固非龍惱缽，手遺全勝始豐田，名山歸奉天龍護，佳話應知百祀傳。
上語及先師，每廑生不同時之歎，因出處士曾鯨所繪道影，喜動龍顏，遂命供奉王國彩臨摹二幅，備極莊嚴，賜藏天童，其原本留宮供養。
異世奚殷聖主虔，道兮師大德師全，空生寫就趺巖石，瑞相摹成下二天。彷聽雷音宣寶座，儼驚法雨灑當前，通身兩處分朝野，不盡真燈耀帝乾。
上詢先師語錄，因偕直說進呈，御覽徹宵，豁然神契，即日依忞疏請，賜同大藏流通。
微言師亦遠，睿智獨明真，既發終宵歎，旋教曠典新。琅函光吐月，玉軸曉生春，大義昭星日，昏衢息夜燐。
上詰：「天童何義？」為述其由，兼請寺額。
上下弘法，圓照真覺，法慶諸顏，俾忞自定。乃遵首二字焉。
名山希寵錫，聖主尚勞謙，兩字從高揭，諸顏聽自拈。瑤章侵玉漢，天樂動危檐，太白標弘法，名同實共兼。
上問：「祖山初見何人？」云：「天童先老和尚。」
上忽動容，因問：「有何機緣？」云：「以功夫不切實，為叩，蒙賜痛棒，云：『有甚麼不切實？』」
上曰：「適生晚暮，恨不及見此老耳。」忞曰：「四海五湖皇化裏，先師亦安能出得陛下大威光也。」
上曰：「得三五年，有箇會處當自見渠。」忞曰：「誠如天言。」
皇封彌浩浩，函蓋廣于天，當宁來何暮？先師往豈前？瞥而親薦得，一會自儼然，今古無畦岸，天言信不愆。
上所居師蕘，堂門書「生死事大」，壁書「莫道老來方學道，孤墳盡是少年人」之句。為語忞曰：「每對此輒萬緣寢削。」因進曰：「少年讀李卓吾『纔等待，便千萬億劫了也。』即日出家。」
上曰：「亦請老和尚大書，用以自警。」
君王方鼎盛，怛化切斯須，緣以大人覺，益之良士瞿。情封千界落，心月一輪孤，不住無生地，蓬瀛詎所圖。
上命供奉王國彩重摹幻質留供闕庭，適駕臨方丈，御覽一過為添數筆，遂覺生肖宛然。
馘黃項槁貌支離，任是僧繇巧聚眉，底費九重親手澤，為留七眾好風規。三毛幸已仍加頰，四面何勞更顯奇？堪笑古錐成骨董，萬年凌閣永傳持。
上念忞將別去，後會難期，自簡宣紙數十幅，命作大小行楷留宮。
上亦劈「窠書敬佛」四大字賜忞，謂彼此展視有同面晤云。
惜別君王重，多愁會晤難，何由能縮地？長此共盤桓。託意存千古，留思寄卷端，正虞風雨夕，未易等閒看。
上于乾清宮所祀關壯繆，親示良工雕刻黃金鎧甲，寶玉爛然，蓋經三年而始就者，因忞歸太白，賜作山門護法。
帝重關夫子，肖形百寶裝，海山憐去轍，歸護敕維匡。漢主猶堪託，髡徒豈足襄？名藍標太白，千載倚金湯。
上于庚子孟春爰下罪己之言，一切修禳諸事敕俱停止，特于四月八日嚴修水陸道場九晝夜，以忞生遐陬未之或見也。
慚受天恩渥，驚聞佛事開，在資心意廣，不惜大官財。僊梵凌空際，天真降九垓，為僧今半百，恍誤蹋瑤臺。
上于四月二十七日命遊南苑，觀新建德壽寺，敕近臣就玄靈宮寢殿設齋管待，極其隆渥。
南苑策遊，騎駿奔走，侍臣宮庭排盛燕，山海列名珍，飽德誠無盡，酬章媿莫陳，願歌天保詠，回祝向丹宸。
上再擇夏五既望，聽忞徂征，尤不忍遽離，如是促席晤譚于風晨雨夕者旬有餘日，無倦怠之意焉。
征帆驚遂挂，離思浩無涯，風雨晨兼夕，乘與遣復排。寧云忘勢位，直己外形骸，我后誠高朗，微躬若措懷。
上亟稱內臣張斐然與供奉虞世瓔，一學顏歐、一學鍾王，皆妙得其家風。因拈案頭敕書展視曰：「此張斐然筆也。」遂命天岸昇子朗誦其文，至忞法名，
上曰：「不當犯諱，但為國體所屈。」忞曰：「君臣之分無所逃也。」
上曰：「心殊不安。」
幻質同殊劣，虛名等聖凡，馬牛呼不惜，君國體何巉？盛世尊耆德，天王式艸嵒，山林叨履戴，寧越蓋與函。
上敕門人本昇，久居山東，開發四眾，仍賜所居大覺院為法慶寺，命侍臣出帑金五百兩，俾歸住持，勗以勉之。
祖風揚北海，帝敕在而躬，炳煥奎章揭，霈滂德施隆。大迻齊魯俗，深鑿智愚瞳，勿謂欽承小，厥聲天語哅。
上留門人本月、本皙在京開法，為存法思之念也，臨行規訓二子。
宸慮何覃厚？風雲藉爾征，因憐舐犢意，遂展及烏情。奮志酬先德，殫躬報聖明，毋為耽晏逸，鎩羽負生平。
上問忞：「幾時再來晤朕？」忞云：「待皇上三十，或狗馬未填溝壑，當來敬致封祝。」
上云：「老和尚定與趙州齊年。」忞云：「審如慈旨，尚得恭慶我皇八十也。」時學士曹本榮在側，進曰：「皇上固然萬壽無疆，我師亦合寶掌千齡。」忞曰：「果爾，則忞當百度來京矣。」
上為大笑。
逝水嗟難復，朝宗詎所艱，趙州如可匹，寶掌不須扳。六度登黃閣，千回覲聖顏，坐添長壽考，金口自宣頒。
上于十五日淩晨單騎御萬善門，敕忞乘馬並轡而行，親送百餘步已回輦矣，復馳至北苑門握手而別。
艸莽臣何德？皇情眷若琛，分攜重握手，回榮復言心。愁豈關山遠？悲因媿感深，生平珠玉淚，一瀉百壺斟。
贈普慈、印心二天使
宸衷嗜道邁前王，奉御每監內道場，不為聖神求法匠，勞勞誰問越山長？
對御譚禪妙有鋒，語當箭拄卻從容，恩波湛湛沐偏厚，常在君王顧鑒中。
贈靜香周觀察(諱荃)
鮮烹大國藝通神，小技詩文畫可人，休怪毘耶能慧巧，大千手擲若陶輪。
過淮河弔金龍四大王
丹心只擬挽天河，洗淨乾坤穢濁多，靈爽千秋殊未化，肯憑險惡作風波。
贈別山普應禪師
金錫半生縣帝闕，師名兩度受皇恩，祇將鼻孔聞聲息，日轉真經百億番。
贈祖山地姪禪師
傳得金車無底缽，編蒲仍打睦州鞋，那堪錫寄黃金闕，溫清依然日挂懷。
贈憨璞聰孫明覺禪師
延平劍氣干牛斗，況更磨礱在帝旁？殺活從伊顛倒用，當鋒不犯一豪芒。
贈玄水杲孫禪師
禹門浪裏擎頭角，衝破長天萬里風，騰蹋試行師子步，無端弄入帝王宮。
東來堂霓菴公王于朝罷時間從問道，終日無倦容，短章以贈，嘉其好善忘勢、敏而嗜學，有賢士之
風，無貴人之習焉。
帝子寵來必肆奢，翩翩誰得似君嘉？菲躬動若同寒素，超俗思將類島霞。學富淮南匪假託，藝方松雪自名家，幾回臨漪亭邊過，忘卻西窗日又斜。
贈慶雲李欽差
三朝歷事股肱臣，鵷鷺班常近紫宸，夙福信由多劫種，報來麟趾更振振。
贈範宇張欽差
少壯從龍佐闢疆，忠勤事事得君王，法門護念猶無倦，囑受靈山信不忘。
贈春雨雷欽差
殷憂王事知忠愛，清白傳家驗後昌，桂馥蘭馨方楚楚，三槐應蚤植君堂。
贈鄰襄沈居士
焚香阿閣日垂簾，三藏承恩許貫淹，塵內有經親剖出，何須破句讀楞嚴？
贈湘南徐居士
長侍君王賜澡修，聞思放赦罕餘留，從參活潑玲瓏句，不看諸方死話頭。
贈普濟上人
當年博施病陶唐，普濟何緣眾口揚？久隱西山稱逸士，今開藥室號醫王。補虛只用參苓散，導滯還加蔻朴湯，起死應知有活法，一回汗出自清涼。
為成茂、成幹、李大君、少君，製字孟祥、仲謀賦贈。
人言將相都無種，我愛孟祥有父風，飛鳥固然今已盡，良弓留待射天熊。
鳳生鸑鷟虎生彪，生子如君一仲謀，記取他年麟閣上，絳侯題後亞夫侯。
讀皞如曹居士申酉丙戌奏啟賦感
劻勷謾說奉丹宸，百六災思在甲申，九廟明禋誠已矣，二陵歸寢待誰陳？義憐埋主毀家士，忠憶藏肝剖脅臣，殘局留君還了卻，不妨長道未亡人。
題血書華嚴經(有序)
海虞行虛禪人瀝血書雜華大典，用藏四大名山，茲部首先卒業，因匍匐來京，擬上清涼，安置金剛堀內，丐余題跋。由是合十指爪，宣說伽陀，敬書于左。
真法供須身命酬，紅蓮舌剖太經流，法門無盡毛端揭，海墨難書一滴收。金色吐吞華藏晝，紫豪掩映百城秋，懷來五頂三千里，珍重天龍護似眸。
題白團扇
宛如秋月影團團，動著清風透體寒，八萬毛頭開孔竅，雪庭誰更覓心安？
題別山普應禪師所畫白菜
何意呈身在玉堂？淩秋幾度傲冰霜？自憐碧藻堪同潔，未肯時饈遠遜香。澹泊能明君子志，麤疏不入貴人腸，平懷一種天然趣，細嚼方知道味長。
次韻留別春平吳上谷
著手胸頭便了知，前身金粟更何疑？心空膴仕休官日，智決烏臺選佛時。勞侶不妨俾給侍，尼乾且喚是吾師，風流乞遍歌姬院，下士從教謗復嗤。
無家客欲擬何歸？為有林泉得便依，山采蕨炊纓絡粥，池栽荷補水田衣。頑心友石秋同冷，野杖聯雲曉共飛，篆縷消來清晝永，更驅萬象話玄微。
奉　旨還山，留別別山普應禪師。
再四陛辭俞復留，吐殘榴火上官舟，不堪回首君恩重，難割永懷道誼綢。歸意盛長方似夏，離情黲黮蚤如秋，願言保愛珍明德，日對堯眉踰趙州。
越鳥翩翩向故山，歸飛獨恨暌宸顏，固慚八載葵傾日，尚羨嚴城晝揜關。多嗜利名叢物議，誰膺寵錫等雲閒？回天不藉揮戈力，法社殷憂未可刪。
禮辭寶祖塔，留別守塔潭湘禪人。
南望故山北望祠，心縣祖寢更凄其，園陵幸藉長居守，墓木猶煩力護持。縱直艱虞須保愛，莫因枯淡便依違，秋霜乍降蘆華白，鴈足音書好寄知。
登舟南邁有感而作
從別九閽後，傷心已百端，憫茲弱者肉，猒彼虎而冠。聖主憂民切，黔黎見德難，為詢金紫客，因孰國委官？
舟至臨清，十月不雨矣，水涸塗見，長年束手無策。時護送天使欲遂棄舟，余示以九重德意、關帝威靈，果而河水驟滿。抵東昌，大雨，由是獲濟。
大川稱利涉，水涸櫂為亭，卒地潮生浦，俄然漢起霆。雨沾天子澤，威顯帝君靈，萬國通輸運，皇心亦載寧。
過分水龍王廟，讀永樂朝開河宋尚書禮公碑碣。
大禹功成後，嘉君著令猷，力排南旺水，分接萬川流。裕國非當世，福民歷萬秋，往來簫鼓客，請一問祠頭。
贊
血書曼殊大士贊
非心非色謾疑猜，權號文殊妙辯才，襯足紅蓮隨地涌，印空寶座自天開。狻猊聲吼千魔怖，智劍芒寒萬聖摧，透體紫霞光飲日，儼從金色界中來。
普賢大士贊
萬行分披願海重，象王行處疾驅風，身雲彌布難思界，毛孔中含一太空。智似文殊稍共轍，慧如普眼謾舒瞳，百城參見吾師後，春盡落華滿地紅。
達磨大士贊(二首)
鳳凰臺上遭攙出，少室嵒前受毒深，行道不辭獰惡世，為人徹底祖師心。
面皮鐵作石為肝，九載憨憨著壁觀，究竟心原無可覓，何曾有法為人安？
紫柏尊者達觀可禪師贊
秉慧劍、操智橦，金剛燄、般若鋒，開覺路，復禪叢，流藏典，惠顓蒙，精貫日，氣吞虹，佛幢震，魔膽㤝，道大難容堪忍世，千秋法社想英風。
敕賜天童密雲悟和尚真，奉旨題贊(有序)。
己亥菊月，忞被召至京師，留住內萬善殿。
上一日備問先師勤至，乃出處士曾鯨所畫頂相進呈。
上自展觀，命學士王熙讀先師自題贊及忞制贊，動容久之，然後詔近臣收進內宮臨摹。一日語忞曰：「先和尚道影傳寫極工，所題贊果是真筆否？」忞曰：「的係先師七十五歲時書也。」
上曰：「朕已命工臨下二幅。」忞因進曰：「如原寫當聖意，可留存大內，願賜忞摹本還山，俾先師叨皇恩光被當不朽耳。」至十月之晦，依原本臨摹者裝潢始就，其一幅則沈香龍座備極莊嚴，于元正三日畢工。
上皆親送至萬善方丈，展挂示忞，并召忞門弟子俱來隨喜。于時皇情極為歡說，指所畫衣褶曰：「此皆朕手自著墨也。」復一日展示學士王熙、曹本榮，因謂忞曰：「即請老和尚題贊于上。」忞曰：「謹遵慈旨。於乎！先師自壬午入滅，迨今十有八年，尤能道契人主，致人主景懷若此。使與上生同一時，對揚休命，其遇合之隆又不知當何如者？雖然先師之道誠大矣、德誠備矣，而今上嗜道好德之心亦萬世而旦暮遇之也。昔神廟手書金剛經為汗所漬，思欲易之，詔問達觀可師，可曰：『御汗一滴，萬世津梁。』竊謂此段因緣為法津梁，光于有昔，故特表而出之，以示後之來者。」
大法身縣只一絲，拔山有力等閒持，鋒亡佛祖提綱日，舌結天魔妙辯時。毛孔散為千聖眼，道標留作帝王師，從茲太白歸藏後，殃累兒孫曷盡期？
敕賜別山慧善普應禪師真贊
百城罷訪入煙蘿，宗說滔滔似決河，缽洗禁池傾白月，經翻古洞涌金波。飲人以德同慈嫗，荷法唯公絕比阿，道影師名重疊賜，袈裟沐盡御香多。
慶雲李公畫相贊
諸艱歷試倍流離，壯志如山屹不迻，恭謹真堪追萬石，勛名未肯亞驃騎。曾無肺腑藏私怨，只有丹誠報主知，衣錦還歸行晝裏，長安共說好男兒。
春雨雷金吾畫相贊
丰神奕奕貌桓桓，氣自干霄劍自寒，閒跨征鞍平樂浪，笑淩夜雪獵三韓。亞夫勛業能嗣武，太尉家聲正未闌，最喜昔人長健羨，金吾仍作父時官。
弘覺忞禪師北遊集卷第五

[book_title]弘覺忞禪師北遊集卷第六
門人真樸編次
雜著
參禪要語
此事如天普蓋、似地普擎，翕也纖塵不立，張也橫亙十方，爍迦明辨無由，佛祖侵欺不得，一切平等，浩然大均，說智、說愚不得，說迷、說悟不得，說理、說事不得，說如、說異不得。所以道：靈光獨耀，迥脫根塵，體露真常，不拘文字，心性無染，本自圓成，但離妄想，即如如佛。于此見得，不用回頭轉腦，罕遇奇逢，最省心力。倘或承當不下，便須著意參究，但不可以有心求、不可以無心得，非語言所造、非寂滅可通、非思慮能知、非見聞可覓，然則要且如何趨向？如何著力？
第一先須發決定信，信者信得當人有此一大事因緣，可以了脫生死、可以超凡越聖、可以入塵勞而不被塵勞所拘、可以住境緣而不被境緣所縛，一信永信，決定無移。具此信力，方可于一切處參、一切時究。畢竟參究箇甚麼？日昨上問：「『向上一路，千聖不傳』，如何是不傳底事？」忞良久，問　上云：「陛下會麼？」上云：「不會。」忞云：「祇者不會底，畢竟是箇甚麼？是何面目？是何體段？但恁麼回光返照，痛自鞭逼，刻刻提撕、念念省察，日久歲深自有相應時節。然
皇上日應萬幾，不能謝絕諸緣，但事來則應、事過即休，除軍國大事外，凡緣務可省者即省之，切不可一暴十寒、不可思前算後、不可猒喧求靜、不可除妄覓真，于中或暫得輕安、或昏沈攪擾，或聖境現前、或倦勞思逸生，一念退舍不得著、一豪顧戀不得著、一念歡喜不得著、一念護惜不得，纔有所著，便成窠臼。直須如王秉劍，壁立千仞，魔外精靈一時俱斬。或有時目前虛豁豁地，不見有身、不見有心、不見有山河大地，切忌此處歇腳，快須蹋步向前，不覺不知築著磕著，如忘忽記、如暗得燈、如平地得寶、如遠出歸家，洞見本地風光，百匝千重頭頭顯露，色空明暗法法全彰，方知本性圓明，本來清淨、本自具足、本自現成、本無迷悟、本無得失。然或悟境不忘，謂之見地不脫，此病猶深，直須平平帖帖放曠自如，饑餐渴飲不資餘力，將前所知所證拋在糞埽堆頭，依然只是舊時人，不改舊時行屨處。自此安邦定國，海晏河清，端拱無為垂衣而治，方名了事丈夫也。」
師蕘說
曰：「稽古帝王之見於詩書者，必堯舜為首稱。蓋堯之巍煥則天，舜之恭已無為而民自化，政治之隆斯為尚矣。然孔子復稱舜為大智，顧不揭其聰明天縱者，奚若濬哲生知者，奚若直曰舜好問而好察邇言焉。邇言者何？即詩所謂『先民有言，詢于芻蕘』，書所謂『芻蕘必采，工瞽必詢』者是也。
「今上踞菩薩位，現帝王身，無師智、自然智蓋已積劫圓成，故能總握乾綱於幼沖之年，又安天下于細旃之上，日應萬幾直如庖丁之解牛，于游刃之間無不恢恢乎其有餘地者，尤復敦兮若樸、渾兮若濁，眾人皆有以，我獨頑且鄙為心，此豈昭昭察察苛細矜能之士足以管窺萬一？乃謙光導物，不恥下詢而問字于忞。雖泰山不讓土壤、江海不擇細流，抑輕塵足嶽、滴水汪洋，忞將何自而上裨山海之高深，唯是仰體宸衷不自聖神與谷王善下之義。謹采詩書所謂敬獻二言曰『師蕘』云者，敢謂下下人有上上智？誠以芻蕘固民之至賤而識之，最卑者也尚可為師，則凡茲後先疏附奔走禦侮之藹藹。王多吉士，我皇有不廣，乃忠集、乃益虛懷而翕受之乎，彼人之好我者又何所顧忌？固靳夫嘉謀嘉猷之入告我后哉，虛懷以集忠告，則我皇無心思，而眾人之心思皆心思矣。翕受以聽謀猷，則我皇無耳目，而眾人之耳目皆耳目矣。眾人之耳目皆耳目故，耳目斯能及遠；眾人之心思皆心思，故心思可以窮神。窮神極遠，故無幽弗燭、無逖弗周。舉九州萬國之情形，無告顛連之赤子，日昭昭于袞扆之前，悉綱之紀之、經之綸之，勞來而匡直之，輔翼而振得之，俾咸適其所宜，各正其性命，將見巍煥則天之勛業可奏，于恭已無為之治也何有。於乎！帝賚良弼乃在版築之傳，巖釣訪渭濱而得鷹揚之呂尚，安知市井魚鹽之內、芻蕘雉兔之間，無名世興王之佐哉，則又不得不為我皇三致意焉。」
敕建南苑德壽寺記
諸佛以一大事因緣故出現於世，所以設教利生，無非開覺群迷，俾明自性而已。自性明，則塵勞息；塵勞息，則法界純真；法界純真，則超然無寄。故初祖之對武帝曰：「淨智妙圓，體自空寂。如是功德不以世求。」然迷途未復、覺路方遙，苟不導修福嚴則沒在諸苦，曷由自振？此覺帝之揚靈火宅，凡以利樂夫人天者至悉也。乃後世過舉，匱國窮民，專求祜祐於靈祠象設福之修，且不勝其怨之叢。自蕭梁差跌以來，為世儒口實，不知幾千萬喙矣。
天祚有清，我皇應運，爰以幼沖之年總攬乾綱，削平四海，幅員之廣，奄有華戎。其於敬天法祖之規、致治勤民之本，遠則希蹤大禹、近實取譬漢文。語其敏求則經生未逮，推其問察則艸野可師。所以諸凡帝典王謨、詩書六藝，朝堂之得失、相業之醇瑕，靡不洞若觀火、別若素緇。尤復契慕空宗、留神祖道，萬幾餘暇不廢諮參，自非靈山大士悲願夙承示作帝王，何以臻此？
然君臨天下十有七年，唯是日求敉寧與民休息，概未嘗勞人動眾經營臺榭，少侈遊觀。特於順治十五年八月日指授臣工考卜南苑中，相厥爽塏之地，刱茲靈宇一區，中建普光明殿，奉安釋迦文佛，侍以韋李二天，配以十八應真。前為護世四神王殿，再前為三門，司啟閉也。後闢方丈以安主法之僧，尊法教也。左右為廚庫、僧堂，安清眾也。殿之左翼供觀音、文殊、普賢，右翼供地藏、藥王、藥上，皆十方世界名稱普聞之大士，所以昭往行也。復設東西二樓，縣置鼓鐘于上，所以號令晨昏也。然後繚以周垣、樹以塞門，罔不綠疏青瑣，金煌碧輝。用是集福儲庥，上報聖母皇太后劬勞之德、教育之恩。是則我皇孝思永長百王足法，其與專求祜祐以庇一人者，不亦大相徑庭與！歲在庚子，實臣僧道忞奉詔來京之明年也。于時告厥成功，中外莫知。
皇帝以忞學佛之徒，于佛事門中為能曉暢其故，命忞撰文紀事，鑱諸豐碑，將以布告臣民焉。忞愚不敏，重違慈旨，謹拜手颺言而獻詞曰：
「世雄設教，開鑿蒙昧，如抉金鎞。上智悟明，識心達本，覺即菩提。小機羊鹿，詔修福慧，孩幼是攜。聖帝明王，靈山所囑，我法塹城。徒知崇奉，匱民斂怨，國是用傾，豈佛註誤？執事迷理，世實聽熒。大清啟運，雲開佛日，首出我　皇聖智生知，爰在幼沖，總握乾綱，神武不殺，懷綏以德，揉此萬方。勤儉斯躬，勉勉大禹，翼翼漢文，金玉為度，克明、克類、克長、克君，古訓是師，亦經、亦史、亦典、亦墳，靈源一發，糟粕詩書。覃求祖意，萬幾餘暇，日就月將，諮參不置。乃知我皇，統御金輪，誕從佛位，十有七載，蔀屋乾乾，遊觀廢罷，猗與南苑，誰輸梵宮。四天來下，檐阿華采，象設崔嵬，金輝玉射。於皇聖母，宸躬是鞠，帝德式楷，皇心孔念。昊天罔極，厚地無涯，德厚恩高，何以報之？有覺如來，乃命臣工，匪疚匪棘，精廬是飾，以祈黃耇，以介景福，以引以翼。允矣我皇，永言孝思，孝思維則。帝嘉忞學，禪證有辭，文宜朕詮。忞拜稽首，對揚休命，風雅典鮮，視于臣民，明昭有清，天子萬年。」
重修笑巖祖塔記
靈山正法眼藏首付摩訶迦葉，六十五傳以至我祖笑巖寶禪師，寶出幻有傳祖，再世而分為二派：一曰天童悟，一曰磬山修。天童出大溈學、三峰藏、東塔明、徑山容、金粟乘、寶華忍、龍池微、雪竇雲、鶴林門、庉村賢、通玄奇，與忞忝繼席天童，為一十二人。磬山出陽山授、竹林豫、報恩琇、山茨際、南澗問，又五人故。今寰海宗工凡弘濟上者，皆師後裔。
師唱滅萬曆辛巳，葬燕城小西門外，汝芳羅大參實銘其塔矣。李闖犯闕國變，塔幾毀，賴漢萍傑公保持之。厥後䒢溪森慧樞地廓地增土垣，而塔免芻牧之虞。
今順治十七年，玄水杲與憨璞聰共捐衣貲，重廓地若干畝，礱石為牆，中闢三門，內修房舍可寢可興，規制遂為大備。聰容孫、杲微孫森與地琇之子而傑，則久參天童，稱角立者也。
皇清啟運，今上問道崆峒，徵車四出，一時報恩琇、憨璞聰首膺大覺，明覺師號䒢溪森慧，樞地留供御園。玄水杲亦屢蒙顧問，說法禁庭不數世，且名聞京國道契宸衷焉，抑知昔在中葉宗圖九鼎係吾祖一縷之身乎？
夫世運、法運均有盛衰，當其盛時能憂虞而密挽之，可使不衰；當其衰時，能堅志而力持之，可俾復盛。今滋盛矣，吾恐其衰也，是在後之密挽而堅持者。
重修城南海會寺記
都城之南有寺曰海會者，刱于嘉靖乙未之歲，世穆二廟，咸命僧代度於此。至萬曆元年癸酉，慈聖國太后復發帑金，命內臣周宣、范江撒其圮壞而增修之，江陵張相國為文紀其事，詳且悉矣。
緬惟神宗顯皇帝臨御天下四十有八載，厥聲匪赫赫也、厥靈匪濯濯也。然而歲稔時和，民安物阜，家邦以靖，壽考以寧，是遵何德哉？推本而言，實由聖母垂範宮壼，凡百施為無非慈祥，豈弟之仁？福國祐民之事，神廟惟能孝思無斁，故陰受其庇蔭而不知耳。乃後世弗循也，誤聽訛言，悉舉累葉所崇之象，設萬夫牽挽出諸禁門，燬為通錢焉。及當陽九之厄也，報亦如之。語云「君以是始，亦以是終。」可不戒與？
今上受天眷命，撫有萬方，其于致福未索索然也，特于我法不忘佛囑維。
時順治丙申，歲久寺穨，都人士謀欲鼎新，乃削牘命本寺僧走江淮，請今憨璞聰公住持是剎，禪眾川趨，宗風大振。丁酉，上狩南苑，因幸寺，延見聰，復召入禁庭問佛法大意，奏對稱旨，乃命結冬萬善殿，賜明覺師號。
日昨上謂忞曰：「朕初雖尊崇象教，而未知有宗門耆舊。知有宗門耆舊則自憨璞始，憨璞固有造于祖庭者也。」由是觀之，聰公非明道蓄德之有素，何以導利人主？人主顧久而景慕，且殷殷不解于懷哉。
公住海會凡五載，殿宇廊廡與夫鐘樓鼓閣之屬率煥然一新，總用金錢若干，多三韓耿公樂助，而檀越羅一清實破產隳家力襄是舉者。今秋庚子功用告成，一清念因緣之不偶、締造之維艱也，丐予言記之，將以昭示後人，使永為十方常住，不墜風規焉，庶檀膏信脂為不唐棄云。
於乎！劫火洞然，大千俱壞，須彌巨海磨滅無餘，矧一四天中有閻浮提，閻浮提中有大清國，大清國中有海會寺，刱之自世宗，修之自神廟，以及今之重修，皆未百年也，興廢圮成曾不旋踵如此，欲以予言永之，不亦迂且昧乎？然則如何而可傳？曰「人能弘道，非道弘人」，是在聰公與後聰公而起者之品望去存，則海會之隆替可卜矣。聰公望天童悟老人為四世孫，蓋視予為猶祖也。
京都城南放生社序
成湯網開三面，孔子釣而不綱、弋不射宿，當知放生法門蚤已濫觴于東土之聖人矣，特以其時民性仁厚使由，不使知，俾無大戾斯已耳。迨夫晚年則殘忍已甚，傷殺滋多，快鋒刀于一割，忘業報之悠長。於是我佛大聖既推本夫性命之理，復為溯流窮源昭示往業，而後知作因于始，果必隨來，真如形影之不可假易也。故唐宋以後之仁人君子翕然歸向，惻爾生慈，哀人畜之無常、痛形軀之慘裂，或脫刀碪于垂死、或蘇湯火于將危，尤念其餘生，莫必託命無家也。遂有塹東海以為池、濬西湖而作沼，俾凡無足、二足、四足、多足，紅鱗、翠羽、剛介柔毛之族幸獲殘喘者，悉游泳其間。此放生之社在江南水國、菱芡交加之地往往有之，獨大河以西至于幽燕皆千里高原，又人習騎射，而京師則四方輻輳燕享之餘，血肉盈俎羽毛委地，恬不知怪者，非一日矣。
徹機上人生緣南國、遠禮五臺，憩止都門延慶寺，覿而愍之，乃即柴襄明、王惠吉、范濬五諸君子謀唱此舉。一時朝宰若金息齋、曹厚菴輩同聲附和，因購城南隙地若干畝相度，隆窪為室為池，方在經營之始，則蓮生陸地早發殊祥、泉涌金波頓成惠沼，由是東海波臣得脫枯魚之肆，十千天子預聞長者之經。其最異者，牝羊為枵腹而求餐、三犢因全生而戴德，咸皆夢告夙緣，豈非往業推遷、人羊反復之明驗與嗟乎？報盡一朝，改頭換面，苟無宿命智通，雖有至親之父子、極愛之妻孥，顛連在側、苦毒當前，誰則知之？則又安知彼四畜者非警聾覺瞶而現身說法者乎？此在京放生之舉所亟亟宜講者也。雖然生放矣、命全矣，何以使彼我生已盡、所作已辦，不受後有之為快哉？先德有言：「護生須是殺，殺盡始安居。會得箇中意，鐵船水上浮。」請在社諸公更下一語看。
京都城西紫竹院放生社序
佛十力中，業力最大；諸業力中，殺業尤大。良以殺業能障大悲心、能戕菩提種、能招來世三途惡報、能令生生冤對相仇，互相賊害、互相食噉，無有窮已。何故？凡有血氣者莫不有知，凡有知者莫不保命畏死，況碎之以刀俎、烹之以鼎鑊？使其籲天無路，毒痛糜軀，能遂晏然于懷乎？所以戾氣于和乖氛致祲，兵凶繼作喪亂臶臻，數十年來，膏血沐川原、白骨連山岳，皆此殺業為之釀致也。而俗習成風，恬不知怪，固謂人靈而物蠢，殺亦何妨？然人矣或觸網而殞身，物矣反傷弓而畏曲，是則強弱有異，靈蠢奚分？且人物亦何常之？有玄鳥降而胚商、李生狂而變虎，是在一念之善惡，而人物之轉環立現矣。曹谿有言：「吾負汝金，不負汝命。」欠債還錢，理應自償。然則今之以命償我者，豈非昔我以命貰彼者乎？今我能不貸彼，則頫仰無累已為大慶，況全之以生、復之以性，使其飛潛食息，樂育無虞，將見慈祥德布，豈弟仁流？戾氣乖氛悉化為惠風甘雨，是則泰和充于國、善美浹于家，還顧影衾不大有愉快者乎？
都城之西有紫竹院者，蓋內臣宗公施莊居為精舍者也。背城僻處，活水環流，綠圃蒼疇，一望無際，而羅青錯黛掩映眉端者，則西山群峰之奇勝也。一日，鄰襄沈公與諸同人憩遊于此，睹茲勝概，慨然有發于懷，遂襄諸同志謀為放生之所。顧殿宇廊廡傾穨，復甚乃各醵金錢更番修葺，不旬日煥然復觀。又歲以雙月為期，遠近聞者無不踊躍隨喜，雲赴川趨。諸凡贖而至者，潛鱗翔羽及角蹄介毛之屬，咸各游泳自若安養得宜。復延僧眾六時課修，預為生物莊嚴淨土。于是鐘魚交荅，唄梵遙傳，一時聞者、見者各生慈怛，互相勸化，而華膴珍鯖之家，或止、或戒，翕然移風無慮數十百家矣。
嗚呼！鄰襄方留心祖道，果能與同社諸公因放生而求厥無生之理，求之既切，豁然如龐襄陽之「一口吸盡西江水」，寧止為一身一世洗業致祥，且將使窮生盡劫我之與物共遊常樂我淨之鄉，而後生不可得、死不可得、殺不可得、放亦不可得，乃至我之與物因業果報俱不可得，則利樂夫人世者又烏可窮哉。
于時鄰襄與諸仁人聞是言已，乃各合掌讚歎，發大殊勝心，仍即勒諸貞玟以為永久之券焉。
弘覺忞禪師北遊集卷第六

[book_title]順治十七年四月御札
錫杖還山，時縈遠念。茲覽音問，式慰朕思。來伻言，旋裁書附往，並有欲語者。朕每念法門、輒景先哲，知雪嶠大師藏塔卓立雲門，後學諸方應共瞻仰。比聞山界雖分、基址漸圮，恐年深人遠，陵毀堪虞。今特捐五百金重為修治，雖未必足窣波之費，然經朕一為整葺，人必改觀起敬，自不敢復行侵侮矣。
禪師重念儀型，久懷崇飾，當勉為經理，承朕敬禮尊宿之義，以副夙心，故茲特屬禪師其悉之。

        </div>
      </div>
    </div>
  </div>
</div>
<!--update:2025-08-30 09:27:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>