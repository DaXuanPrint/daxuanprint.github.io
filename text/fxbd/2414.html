<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="普庵录卷之一,普庵录卷之二,普庵录卷之三,普庵印肃禅师语录全文在线阅读,普庵印肃禅师语录全文在线下载,大玄古籍书库">
<meta name="description" content="普庵印肃禅师语录，三卷，宋印肃说，明成祖御制普庵至善弘仁圆通智慧寂感妙应慈济真觉昭贶惠庆护国宣教大德菩萨实录序，加封制，（二文皆重出一段）年谱，悟道因缘，塔铭，内题普庵录。南岳下第十六世，嗣牧庵忠。又名《普庵至善弘仁圆通智慧寂感妙应慈济真觉昭贶慧庆护国宣教大德菩萨实录》。宋普庵印肃撰。明永乐二一年（1423）序刊。主要辑录其上堂语、小参、示众法语、文疏、歌颂、赞等。一卷首附有明成祖的实录、年谱、悟道因缘、塔铭、御制序等。收入《续藏经》第二编第二十五套_普庵印肃禅师语录_全文在线阅读_普庵印肃禅师语录_全文在线下载_大玄古籍书库">
<title>普庵印肃禅师语录_普庵印肃_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">普庵印肃禅师语录</span> <br/>
          作者： <span class="inputVal" id="bkauthor">普庵印肃</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]127440</span> <br/>
          说明： <span class="inputVal" id="bkdec">普庵印肃禅师语录，三卷，宋印肃说，明成祖御制普庵至善弘仁圆通智慧寂感妙应慈济真觉昭贶惠庆护国宣教大德菩萨实录序，加封制，（二文皆重出一段）年谱，悟道因缘，塔铭，内题普庵录。南岳下第十六世，嗣牧庵忠。又名《普庵至善弘仁圆通智慧寂感妙应慈济真觉昭贶慧庆护国宣教大德菩萨实录》。宋普庵印肃撰。明永乐二一年（1423）序刊。主要辑录其上堂语、小参、示众法语、文疏、歌颂、赞等。一卷首附有明成祖的实录、年谱、悟道因缘、塔铭、御制序等。收入《续藏经》第二编第二十五套</span> <br/>
          封面： <span class="inputVal" id="bkimg">Z_2414.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]普庵印肃禅师语录
[book_author]普庵印肃
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]127440
[book_dec]普庵印肃禅师语录，三卷，宋印肃说，明成祖御制普庵至善弘仁圆通智慧寂感妙应慈济真觉昭贶惠庆护国宣教大德菩萨实录序，加封制，（二文皆重出一段）年谱，悟道因缘，塔铭，内题普庵录。南岳下第十六世，嗣牧庵忠。又名《普庵至善弘仁圆通智慧寂感妙应慈济真觉昭贶慧庆护国宣教大德菩萨实录》。宋普庵印肃撰。明永乐二一年（1423）序刊。主要辑录其上堂语、小参、示众法语、文疏、歌颂、赞等。一卷首附有明成祖的实录、年谱、悟道因缘、塔铭、御制序等。收入《续藏经》第二编第二十五套
[book_img]Z_2414.jpg


[book_title]普庵录卷之一
皇明成祖。永乐二十一年。四月。　御制普庵至善弘仁圆通智慧寂感妙应慈济真觉昭贶慧庆护国宣教大德菩萨实录序。
朕惟。如来以广大智慧。於诸人天。普作方便。为苦海之舟楫。畏途之阶梯。所以极功德之盛大。备名号之至尊。正觉妙道。流传印土。超天地。历浩劫。永永其无穷焉。
近代以来。有能具真如之体。契大慈之心。弘道演法。济物度人。使诸有情。均沾利益。功德昭着。不惟见诸当时。而且传诸来世。若普庵至善弘仁圆通智慧寂感妙应慈济真觉昭贶慧庆护国宣教大德菩萨。是已。惟菩萨。慧性圆通。根器宏厚。绍临济之法绪。领牧庵之宗旨。峻机玄辩。妙契华严。具足六通。游戏三昧。灵应莫测。变化无方。其住世也。心存利济。开化人天。凡有祷求者。随所愿欲。悉皆感孚。以故。四众倾仰。如佛在世。逮于示化之后。行业弥高。灵响益着。功德广大。难罄名言。於是缁流。辑其传法之派系。历世之岁年。悟道之机锋。类粹成帙。题曰实录。朕尝取而观之。究其慈心慧力。莫非御灾捍患。拯危救急。化人为善。而积其善因。戒人为恶。而脱其恶趣。所以振扬宗风。上裨益於王化。下利泽於生民。功德之盛。不可思议焉。然非有以表彰之。曷以称朕归崇尊显之心哉。是用进加鸿号。并为序诸编端。锓梓以传。非惟俾菩萨之　贶异迹。昭昭然在人耳目。而凡修习之士。览是编者。莫不严守毗尼。精修净业。皆得证无上菩提之果。而同囿於佛日照临之下。以共享太平熙皞之福於无穷。岂不韪哉。
右续文献通考第二百四十七卷载。
宝永辛卯。春正月。道忠钞出。置本录之首。
皇明成祖永乐十八年十二月封普庵师制曰。
朕惟。　佛道以慈悲为体。方便为用。超卓万有。拯拔群伦。广利济以无边。妙神通而莫测。不有丕承於法绪。曷能茂振於宗风。惟普庵禅师。万行圆融。六通具足。端严自在。变化无方。誓觉悟於群迷。普利益於庶类。如溥甘霖於六合。膏泽均沾。犹现满月於千江。光辉旁烛。眷此弘彰於灵化。式宜荐锡於名称。今特加封普庵至善弘仁圆通智慧寂感妙应慈济真觉昭贶惠庆护国宣教大德菩萨。於戏。教阐宗乘。传千灯之派系。功施幽显。福四海之生灵。翊我皇明。永臻至治。
右续文献通考第二百四十七卷载。
宝永辛卯。春正月。道忠钞出。置本录之首。
御制普庵至善弘仁圆通智慧寂感妙应慈济真觉昭贶慧庆护国宣教大德菩萨实录序。
苦海之舟檝。畏途之阶梯。慧性圆通。根器宏厚。绍临济之法绪。领牧庵之宗旨。峻机玄辩。妙契华严。心存利济。开化人天。四众倾仰。如佛在世。行业弥高。灵响益着。御灾捍患。拯危济急。化人为善。而积其善因。戒人为恶。而脱其恶趣。进加鸿号。并为序诸编端。严守毗尼。精修净业。皆得证无上菩提之果。而同囿於佛日照临之下。以共享太平熙皡之福於无穷。岂不韪哉。是为序。
永乐二十一年四月十七日。
御制加封普庵禅师制。
皇帝制曰。朕惟(云云)。超卓万有。拯拔群伦(云云)。如溥甘露於六合。膏泽均沾。犹现满月於千江。光辉旁烛。教阐宗乘。传千灯之派系。功施幽显。福四海之生灵。永乐十八年。
传法宗派图
临济(云云)
五祖法演
龙门清远
牧庵法忠
普庵印肃
默庵圆信
雪庵师益　　寂庵印净
和光应世
年谱
乙未。师於是年。十一月。二十七日。辰时生。
庚子。师至是甫六岁。梦一僧。点其心曰。汝佗日当自省。既觉以意白母黄氏。视之。当心一点红莹。大似世之樱珠。
甲寅。是年八月。师依寿隆贤和尚出家。而和光应世生。
辛酉。是年四月八日。填祠牒为僧。礼寿隆贤和尚。为师。
壬戌。是年五月。师受甘露大戒。於袁州之开元寺。
癸亥。师是年入湘。访沩山牧庵忠禅师。师问。万法归一。一归何处。忠公竖拂示师。师有省。即回受业。是岁圆通生。
甲子。圆成生。
丁卯。圆[泳-永+正]生。
戊辰。圆信生。
己巳。十一月望日。牧庵示寂于黄龙。
癸酉。师三十有九。领使帖住慈化。因阅华严合论。至达本情忘。知心体合处。豁然大悟。徧体汗流。喜曰。我今亲契华严法界矣。自此弘誓。开化人天。
丙子。师四十有二。於五月。贤和尚示寂。七月师奉檄。兼管寿隆。
甲申。是秋圆通祝发於慈化。
己丑。师寿五十五矣。而弟子圆通。於三月三日示寂。七月二十一日。师索笔。书偈于方丈西壁。跏趺而逝。
悟道因缘
师讳印肃。号普庵。袁州之宜春人也。世姓余。绍临济十二世孙。牧庵忠禅师之绪。有宋之时。生於县之太平里。
初师未生时。邻夜有望其室者。祥光烛天。远近相谔。已而莲生道周。或现阡陌。众愈异之。及师生。五相丰润。即善世言。由是人始知为至圣之征。实乙未政和五年。十一月二十七日。辰时也。
庚子。宣和改元之二年。师梦。一僧点其胸曰。汝佗日当自省。既窹白母黄氏。视点红莹。大似世之樱珠。至高宗甲寅绍兴四年八月。遣师寿隆贤和尚。贤授以法华。师曰。诸佛元旨。贵悟于心。数墨循行。何益于道。贤甚器之。
辛酉绍兴十一年。四月八日。剃染。
壬戌绍兴十二年五月。受甘露大戒於袁州之开元寺。闻牧庵忠公。唱导沩山。师入湘访。问万法归一。一归何处。牧庵竖拂示之。有省。归寿隆时癸亥绍兴十有三年。师甫二十有九矣。
癸酉绍兴二十三年。使牒请主慈化寺。孝宗丙戌乾道二年。正月一日。始营梵宇。至四年十二月。落成。弟子圆通圆融圆成。勤勤赞襄。与有绩矣。旧传殿址。本李仓监施。而莫详开迹何代也。
师利世不伐。尝言。舍家出家。当为何子。披缁削发。本属何因。若不报国资家。虚负皇恩勑命。若不导化檀那。枉作空门释子。每楮衣粝食。藜杖芒屩。胁不沾席者。十有二年。
一日诵华严论。至达本情忘。知心体合。豁然大悟。徧体汗流。乃曰。我今亲契华严法界矣。遂示众曰。李公长者。於华严大经之首。痛下一槌。击碎三千大千世界。如汤消雪。不留毫发许。於后进者。作得滞碍。普庵老人一见。不觉吞却五千四十八卷。化成一气。充塞虚空。方信释迦老子。出气不得之句。然后破一微尘。出此华严经。徧含法界。无理不收。无法不贯。便见摩耶夫人。是我身。弥勒楼台。是我体。善财童子。是甚茄子。文殊普贤。与我同参。不动道场。徧周法界。悲涕欢喜。踊跃无量。大似死中得活。如梦忽醒。
良久云。不可说不可说。又不可说。始信金刚云。信心清净。即生实相。实相既生。妄想生灭。全体法身。徧一切处。方得大用现前。即说偈曰。捏不成团拨不开。何须南岳又天台。六根门首无人用。惹得胡僧特地来。
师一日。复举似心斋圆通二子云。达本情忘。知心体合。汝作么生会。二人顾笑云。未达。翌日各呈颂。师因题云。据宗眼一观。句到意未到。其体未合。其情未忘。不免强书数字歌曰。解佩令也。明眼人前觑着。三十拄杖不饶。为什么如此。不合雪上加霜。解佩令云。先天先地。何名何样。阿曼陀无物比况。触目菩提。自是人不肯承当。且轮回滞名着相。圆融法界。无思无想。庐陵米不用商量。血脉才通便知道。击木无声。打虚空尽成金响。栢庭立雪。一场败阙。了无为当下休歇。百匝千回。但只这。孤圆心月不揩磨。镇常皎洁。无余无欠。无听无说。韶阳老只得一橛。十圣三贤闻举着。魂消胆裂。唯普庵迥然寂灭。
俄有僧称道存。自蜀冒雪而来。既见师曰。此吾不请友也。遂相征诘。棒喝交驰。心心密契。僧曰。师再来人也。大兴吾道。非师其谁。因指雪书颂而行。自是广津梁。崇塔庙。御灾捍患。天动物与虽鬼神。莫测其变。符颂药水。验世非一。
尝自赞云。苍天苍天。悟无生法。谈不说禅。开两片皮。括地该天。如何是佛。十万八千。
己丑乾道五年。七月二十一日。沐浴书偈于方丈之西壁云。乍雨乍晴宝象明。东西南北乱云深。失珠无限人遭劫。幻应权机为汝清　○枯木救度。书毕。跏趺而逝。至冬十一月一日。奉全身于塔。
己亥淳熙六年。正月。弟子应世书。请临江艮斋谢公谔。铭其塔。慈昱不敏。膺二十三传之寄。因次其略。以晓来学。其诸灵应。详见内传云。
塔铭
佛之道。以慈悲为体。以方便为用。外此空谈虚说。苦志刻心。以至费日穷年。居岩走市。皆非佛之本意。故为其徒。而方袍圆顶去。亦必以是。而后得其正。
二十年前。余在乡。饫闻袁州有僧。号普庵者。其所得。非吾所知。而其事迹。深能动人耳目。所以江湖间。奔走倾动。以不得见为恨。然其谆谆。不过诱其为善。戒其为恶。证之以如何为吉为福。感之以如何为凶为祸。听者皆足以发其善心。而消其恶想。若此者。千万端矣。
至於世之所为缘事者。如修桥阙路。以济於人。凡波涛险要之处。在在多其所成就。其工力壮伟。规抚气象。照映山川。所以论修造功行者。必以普庵为说。佗方之兴工役者。亦多祖普庵之余。余亦叹未能一识。以偿宿愿。或过其桥。每谛观其题字偈颂。而钦羡之。大率出於慈悲方便。佛之道。其在此耶。
淳熙六年正月。其徒弟僧应世者。惠然遣僧持书。且出新荆南节度推宫欧阳世美所状行实。俱来。以塔铭为托。其言有曰。先师归寂。逾十年矣。每念法乳之赐。获大安乐。而缺典慊然于心。噫余固不能无前之说。则铭以为宜。
师名印肃。宜春县余氏子。六岁梦(云云)。樱珠。父母因此。许从寿隆院贤和尚出家。年二十七落发。越明年受戒。师容貌魁奇。智性巧慧。贤师器之。勉令诵经。师曰。尝闻诸佛元旨。必贵了悟于心。数墨巡行。无益於事。遂辞师。游湖湘。谒大沩牧庵忠公。因问万法(云云)。后归受业院。
癸酉岁。有邻寺慈化者。众请住持。寺无常住。师布衾纸衣。晨粥暮食。禅定外。唯阅华严经论。一日大悟。徧体汗流。喜曰。我今亲契华严境界。遂述颂曰。捏(云云)。自此之发为言句。动悟幽显。有不期然而然者。
一日忽有僧。名道存。冒雪至。师目之而喜曰。此乃吾不请友矣。遂相与寂坐。交相问答。或笑或喝。僧曰。师再来人也。非久当大兴吾教。乃指雪书颂而行。师乃庵隐南岭。其号曰普庵。忘怀于世。
因四县巡捡丁君骥。与长者刘汝明。同请出山。愿助营费。重为慈化。修建佛殿。师辞不获。竟从请。至斯慕道向风者众。师乃随宜为说。或书颂与之。有病患者。折草为药。与之即愈。或有疫毒。人迹不相往来者。师与之颂。咸得十全。至於祈雨祈晴。伐怪木。毁淫祠。灵应非一。由是工[仁-二+(儿/又)]大兴。富者施财。贫者施力。巧者施艺。寺因兹鼎新。延及数千里之间。辟路建桥。乐为善事。皆师之化。
或问师。修何行而得此。师乃当空画云。还会么其人云不会。师云。止止不须说。其峻机玄辩。多如此。而歌颂赞语。徧传人间。如证道歌判元录。已盛行於世。
忽一日索笔。书颂於方丈(云云)。[○@、]枯木救度。颂毕。示众曰。诸佛不出世。亦无有涅盘。入吾室者。必能玄契矣。善自护持。无令退失。索浴更衣。跏趺而寂。时则乾道五年。七月二十一日也。享年五十五。僧腊二十八。十一月一日。全身入塔。是时四众云集。悲号之声。振动山谷。盖师之终始。大槩如此。以余所闻。其奇踪异迹。固屡书。不一书而足。今姑以荆南之状。为之序。而铭之。铭曰　佛念众生。广存济度。循常道故。或未易悟。间出奇伟。耳骇目惊。激其善心。土累山成。惟普庵师。名蔼乡国。闻者见者。默然有得。亦建栋宇。且营桥梁。作方便唱。源深流长。虽然如是。是亦游戏。其行非行。其止非止。师乎无心。云开月明。师道常存。何有於铭。
御制普庵(云云)序
即心悟道。即道证心。浩渺汪洋。莫极涯涘。师因华阅严经契悟。乃曰(云云)。忽醒。良久复稽首笑云。幸遇不可说(云云)。二人相视笑(云云)。寂灭。
上堂示众。应化非真。佛从缘起。尘劫未悟。今日有因。普庵指迷归正。先持戒定以安家。次助焚修而报国。自经三载。梵宇将周。普化十方。资金不匮。僧行皆忘饥失寝。道友乃努力坚心。各受苦辛。而无退转。被魔遭谤。而自办肯心。亦不害命伤灵。亦不抛家失业。念生死之大事。思业劫之难逃。若不自觉觉佗。谁当度汝。今观得悟成佛菩萨。皆因累劫修心。了通一念。便解变大地山河。而作黄金。弃世间金玉。而尽同瓦砾。却於无相妙门。示现百千三昧。化万类而说一心。摧百邪而依正道。谈禅瞬目。无非实相。要指迷津。莫过了悟。又明王公宰相。朱紫贤侯。若不从十善修因。现今安能如是。但是十相具足。福德之人。皆是前因。今受其果。而嗟品类。贫穷下贱。衣不盖形。食不充口。被人驱使。不得暂歇。劫尽复生。披毛带角。万劫也难为劝化。千生而那出苦轮。患因世世贪嗔。苦由生生结业。苦患因谁造。元来只自心。富贵从何得。输机本自平。所以佛假大慈悲。视众生如一子。广弘誓愿。大建法幢。假说三乘。指归实际。若无诸佛说法。谁立十圣三贤。若不礼佛为师。争获超凡入圣。法不孤起。缘在众心。共赞同成。须依知识。知识乃分善恶迷悟。不同凡情。而逐相随声。岂辨个中真伪。真则法身清净。有作者权化众生。得个入头。方自醒悟。能分缁素。心境一如。伪则色空儱侗。语默瞒顸。谈经而不会佛意。说禅而岂入宗通。自己业识茫茫。无本可据。那更与囚人解缚。醉体驮人。千年暗室不逢灯。更用浓磨墨汁泼。瞽人引路。众盲而尽堕危坑。邪术治迷。合家而全成疫死。正法者了心达本。体若虚空。不动步而法徧十方。一剎那而圆成无漏。性相平等。事理皆如。未尝见一众生。无量光明为眷属。万象镜中无影迹。千灯一室焰重重。若能如是。方表出家。苟或未然。直须自省。是故圆觉经云。成道亦无得。本性圆满故。又云。觉遍十方界。即得成佛道。又云。修多罗教。如标月指。若复见月。了知所标。毕竟非月。依师不正。是谓邪师。邪师过谬。非众生咎。善男子。经是佛语。禅是佛心。心语非文。佛法无说。是故金刚经云。无法可说。是名说法。无相为相。是名实相。无法可得。是名真得。无心可得。是名真心。真心徧一切处。而无二体。於无住本。建立一切法。所以普庵老人。蒙佛慧我三昧无欠无余。常住世间。而无欲一物。出世间。而岂说自功。於十二年中。深藏秘密。闲搜藏教。不在文字。而见法身。强览传灯。识破机关。而超祖意。徧身法体。达么堂堂教诠。万法唯心。真如独露。是以。见人诘不见。对夫子以难言。了道无言。入孤峰而隐迹。复睹信心奔礼。朝夕不离。重运智悲。佛恩德。念今生而一了。更不复迷。观累劫而勤修。方能契合。我虽自度。愍念群迷。若不应物随机。个里终无利益。经云。唯以佛之知见。示悟众生故。世尊出世。若无众生。佛无出入。遂向头上安头。应声应色。知我者不消半个。不知我者。从化百千。我似野鹤孤云。法身圆足。汝似水月空花。无本可据。若竖指端。标实相。你道我颠。若拈主丈究心。你又怕怖。若教看经念咒。又如失乳盲孩。若教礼佛坐禅。反成法缚。若教你常在我边。无可咬嚼。深观浅喻。察其情而难逶玄关。不免假立化城。权歇尘劳。而指归宝所。宝所在近。是汝本家。大宝无边。汝不得用。父母念汝。见子无因。欲得汝归。委付宝藏。汝若不辞道远。途旅艰辛。淡寂为心。孤云作侣。日复一日。年复一年。食无求饱。而事理现前。居无求安。而定慧常圆。忽闻莺啼柳陌叫卖花天。目击而父体无边。子到而七珍布地。更说什么华严境界。且休夸极乐西天。不因渔父引深溪。争得透龙门而及第。初闻佛说。将谓我永作众生。今日妙闻顿悟。而佛无别体。所以建兴古剎慈化道场。先祝圣寿以无疆。次报群臣兼宰相。四恩三有。即我自心。我心净则法界平安。我心背则成无间业。天长地久。法雨慈风。会万物以同源。等乾坤而为一。珍重。
上堂示众
上堂云。三界唯心唯佛解。万法唯识更谁知。迷悟本无权立化。恰如黄叶止儿啼。涅盘生死犹如梦。十圣三贤是阿谁。有物先天无相貌。言诠不及体阿弥。祇这阿弥是汝心。不劳逐相外边寻。三僧祇劫随时立。心心心即是如今。若人不了心非相。执境迷真着色了色通声无二体。山河大地说真经。敢问诸人。真经作么生说。(良久云)今妙音无间歇。除非迦叶不闻闻。又云。还会么。若□於这里会得。便许你与佛祖。同一段光明。与普庵共一个受用。如或未然。只今不惜口业。更直为诸人说破。善男子要会么。尽乾坤世界。是你一个眼睛。父母所生之身。是一个翳子。一切凡夫。不知这一只金刚妙明。圆鉴不虚的眼睛。坚执一个父母缘生。微尘翳子。所以。认空华为实相。捉水月为真形。出生入死几时休。汩没轮回何日了。相杀啖为苦报种。相爱淫为生死根。改头换面亲非亲。戴角披毛灭不灭。且不知一微尘中。有十方诸佛。说法不断。亦不知。一微尘中。藏八万四千。无间地狱。只管认有作无。将虚为实。古德云。一翳在眼。空花为实相。捉水月为遍界。忽悟本心。无法不解。若能一念。见善知识。闻法信受。自得心开。当下见性。充满法界。无物不融。无尘不透。无法不通。无我我所。说是谁得。不可说而真常说。不可得而祇么得。以法为身。身含十方无尽虚空。不曾有一微尘。与我作对。亦不见有一法。是我所得。若到这里。犹如一轮宝月。孤明寂照。又如一颗摩尼。随色□现。无名相。无边表。绝对待。非大小。亦无生。亦无灭。照烛森罗光不歇。如斯方是破微尘。若不如如终未彻。华严经云。有一智人。破微尘出此经卷。量等大千。佛语不虚。少人信解。善男子善女人。汝今不发一善心。即是恶业众生。佛称一善。与汝安名者。人发善愿。天必从之。一切恒沙功德。从此一善而发生。永不变坏。地狱长劫苦痛。因此一恶而招报。难脱苦轮。善恶只由汝心。苦乐只汝自受。如今贪嗔痴不歇。决定三恶道难除。如今慈悲智坚牢。决定见性成佛道。今时愚人。见果不知因。念念发无明。恰如不下种。空手等秋成。朝夕兴杀害。临死告观音。佛出也难救。虚枉费精神。一失人身者。万劫堕毛群。智人验果便知因。了真非相亦非名。言满天下无口过。行满天下众皆钦。若要广度河沙众。不如我自了真心。达得无心元是佛。始能方便接群生。自不持戒。令佗持戒。无有是处。自不清净。令佗清净。无有是处。自不见性。令佗见性。无有是处。自缚未解。解佗人缚。无有是处。是以古德云。迷人未了劝盲聋。土上加泥又一重。悟人有意如迷意。常在迷中迷不逢。诸仁者。你如今怕恶乐善。持斋奉戒。切不得依附外道邪魔。夜聚晓散。贪色爱财。传习妖教。妄起讹言。此是白衣。假说南宗北祖。四果修行。坏民种族。永无利益。官司不住根究。莫令被佗捉着。生入牢狱非轻。死堕无间不浅。诸仁者。邪法如氷霜。正道若太阳。杲日丽天无不照。氷霜仁消洋。佛说三乘十二部。会来只是一翳方。长年有病不寻药。五千余卷枉施张。魔王眷属成群队。朝夕巴歌作道场。唯有普庵真实要。同音异口赞吾皇。大众赞吾皇一句。又作么生道。(良久云)将此深心奉尘剎。是即名为报国恩。珍重。
浴佛上堂
本自无名。古圣默契灵知者。强之道法身无相。瞿昙老婆心切。假相曰生。生本不生。灭本不灭。生灭本无。谷神全者。方便隐显。我佛释迦。因地。於历劫恒沙。身命财布施。为法忘躯。皆不离有为。所以真心未契。直至会遇然灯。於一切法。无所得故。始发菩提心。方得受记。於来世作佛。权号释迦。因斯公案未了。不免幻化临时。混万物而出生。一法身而湛寂。屇当四月八日。摩耶胁开。悉达化生。地神捧拥。九龙吐水。净法界洒无边身。七步生莲。指天指地谁敢应。正当恁么时。两不相见。若遭云门一棒。谁肯向前相问。直是狗子。一饱忘千饥。大地生灵。且不知自心口毒。云门老应须绝。未见牟尼。今日浴佛。普庵则不然。昔日未见然灯。我道分明显露。及乎见了知之。恰似不曾。何况未离兜率。已降王宫。未出母胎。度人已毕。更加说法四十九年。现种种变化神通。又向双林入涅。转转无端。今问大众。还有具一只眼睛的么。出头来。与你同共证明。大家浴佛。苟或未然。观吾一偈。稽首摩耶大肚皮。无忧树下手攀枝。母子至今无觅处。落花啼鸟示全机。
涅盘图法语
诸行无常。是生灭法。生灭灭已。寂灭为乐。如来证涅盘。永断於生死。若能忘心听。当得无量乐　普庵和尚。以涅盘图。现月轮相。权设建化门。会初发心功德人。见性成佛。
示众法语
夫破一微尘之大觉。体用全彰。演五千四十八卷为教诠。言言体实。指八万四千妙门。同归性海。用处无空。事理宏该。卷舒自在。岂不见。先天唯一气。假道以权名。含容万物。而亘古亘今。离诸性相。而孤明圆宗灵知。空劫直至如今。不灭不生。不增不减。本无四生六道。皆由妄想发生。古圣慈悲。遗经设典。欲令众生反己。权标儒释道名。立像标心。假言入要。是以儒宗孔孟。道究老庄。释探真空。三元一体。其体也。非空非色。非有非无。包天地而一物无遗。利有情而常光独耀。如斯妙本。罕遇提纲。圣远邪深。魔强法弱。自达磨西来。不立文字。直指人心。见性成佛。赖得一花开五叶。结果方成。然后。六祖大鉴禅师。普传天下。心心相印。号曰传灯。了了灵知。随机开示。或有沉空滞寂。或有执相驰求。即栗横担。千山万水。自不知身是道场。念念处尘背觉。中道退忘。永沉魔界。或有白衣俗士。四果长斋。尽是苟利缠身。坏民种族。个个死如生龟脱壳。人人终似活剥狐狸。速入阿鼻。永沉无间。古德云。一盲引众盲。相牵入火坑。圆觉经云。非众生咎。邪师过谬。岂不见。达磨初至少林。面壁九年。水泄不通。二祖立雪断臂。达磨亦未可信在。二祖告云。请师为我安心。达磨云。将心来与汝安。二祖云。觅心了不可得。达磨云。与汝安心竟。二祖豁然大悟。本心遍一切处。方会达磨西来之意。次第相传。至於六祖。如今说法。难并先贤。有名无实。末学谁知背觉合尘。难求正见。普庵初精究於华严。次熟披於海藏。忽睹弥勒楼开。亲见善财行履处。然后净名方丈之中。通光不二。便见楞严七处征心。知阿难未明此事。当下心开。廓彻实相。融通於心外无心。而三昧现前。向头上安头。而提携后进。是以。游戏般若。建立涅盘。重兴佛祖之规。开示凡情信入。普告十方善男子。佛於楞严会上。与阿难言。本来无有世界众生。因妄而有生。因生而有灭。生灭名妄。灭妄名真。是称如来无上菩提。及大涅盘。夫涅盘者。是众生之本性。故曰涅盘。金刚经云。若胎生。若卵生。若湿生。若化生。若有色。若无色。若有想。若无想。我皆令入无余涅盘。而灭度之。心经云。远离颠倒梦想。究竟涅盘。裴相国云。寂静常乐。故曰涅盘。善男子。三界唯心。万法唯识。识如梦幻。心本涅盘。一道如如。精通冥密。是故经云。若人欲了知。三世一切佛。应观法界性。一切唯心造。若人能特十善。报生天福。坚持五戒。复得人身。观其法界。除一念见性成佛之人。其余所得受生。王公大臣。显官富贵。形相端严。聪明智慧。盖是修行布福。慈悲喜舍。不退善根。而报生如是。若是知因识果。向上增修。了悟本心。见性成佛。永不变坏。观其贫穷下贱。披毛戴角。着地飞空。千种万类。皆累世为人。造十不善业。行杀盗淫。故招此报。经云。世间之乐。皆是苦因。是故。一失人身。万劫不复。唯佛知之。凡情莫测。若不明理。诱进群迷。将何报答佛恩。岂可名为知识。伏愿。诸佛子。尽发菩提心。返本还元。免沉恶道。若到这里。直是斩钉截铁。转不退轮。但办肯心。必不相赚。假使铁轮顶上旋。定慧圆明终不失。上祝万年圣寿。国祚延长。诸佛道场。法轮常转。文修武偃。雨顺风调。天下太平。人民快乐。普礼三身四智佛。一念阿僧祇劫中。身心一如遍法界。法身不灭寿无穷。一月六旬权准则。一年四会表参同。妄念不生无损益。五千连贯赠寰中。所得未尝图别用。共成进纳续宗风。初法难传忧不信。黄梅五百独卢公。如今个个堪分付。报国资家理不穷。莫道祖师西土出。剎那自肯即心通。
涅盘经云。诸行无常。是生灭法。生灭灭已。寂灭为乐。如来证涅盘。永断於生死。若能至心听。当得无量乐。普庵云。信心清净者。共入无余涅盘之图。
为圆普二字行童普说
上堂云。此中宝所。非从妄想发生。心地光明。应化万缘。如是。人心佛行。佛行人心。遇末劫则地狱现前。逢明眼则弥勒境界。为什么如此。所作无心。自然契合。不用皮毛滴酒二三载。何事不圆。终日杜门。信施力财。而未尝少欠。道非傲物。显天真佛。岂背人。法身普应。若无灵感於物。何异纸画日头。若有应於群心。杲杲炎光遍烁。圣凡难辨。龙蛇混杂。以同居。迷悟同光。佛於众生而一体。悟则方通。消息动静。法益群情。迷时总属梦游生死。无明颠倒。梦中说梦。迷觉不分。醉戒醉人。傍观呵笑。善男子。欲求解脱。依师戒定慧方成。日久月深。般若纯熟。心法现前。由人努力。不在迟疑。今日虽安。来朝难保。人似浮根岸草。水急难留。且无可救之人。谁作波心之主。唯有真心广佛。本自不灭不生。犹若虚空。包含天地。显假名则无穷无尽。建法幢则无量无边。二乘外道不通玄。根境法中虚捏怪。妄谓诸佛。有法可说。卜度法身。妄认识神。更不求大悟了心。一向爱佗文字。所以徒学多知。返成谤教。
老僧若不了心。与汝一般愚昧。今幸具足元常。意光无尽。所以终日杜门。怕逢醉汉。有时苦口。汝又不行。朝夕而只是自瞒。懒惰而怕见和尚。不肯息心自悔。广作众缘。天龙嗔呵。护教不肯。一时业报现前。难瞒众目。
若是个信佛依法。修行之人。为法忘躯。寒灰冷月。深思古德。非少善而得见如来。复想我身。无一德而助资众善。假使十二时中。悬腰坠石。犹自妄意粗心。直饶粉骨碎身。个里难求良匠。今则弃俗割爱。忽遇斯人。何不速辨精机。信心实地。步步依如。念念不退。究竟涅盘。定归实际。与佛无殊。天龙守护。鬼神瞻依。邪魔摧落。千古而不坠玄风。长劫而本光不动。所遗言句。自有护法传扶。所立标宗。劫火应不能坏。如斯精妙。事由一心。舍短从长。岂由佗悟。佛教则如标月指。祖说如泼水示氷。见月知光。释氷为水。然后大感佛祖之恩。殒命犹难酬报。我迷心法。经劫而不出尘劳。今悟佛因。见性而永脱生死。拳拳在念。岂不快哉。安比十圣三贤。二乘圆觉。五蕴不空。轮回不歇。任你聪明超世。不离三界循环。假饶移山填海。犹落非色界中。虽然。雷电奔驰。不出五通阴界。直饶横冲直过。也不出诸佛法身。未解自己本无。一切有为如幻。直须幻尽觉圆。具足实相。将大地山河为自己。以色空明暗显真如。指南栢以标心。顾西松而露意。方寸逈绝於能所。大千无假一微尘受用。身心不落有无知见。为人拈举。非干声色。指人心如斯。方是出家儿。不误后来之初学。等观今时。聚此出家。当求何事。教汝持戒。一行不持。令汝澄心。愈增嫉妬。教汝击钟[言*奉]咒。也无一字分明。随时逐队开喧。只欲打过。教汝恭敬往来。广结欢喜众缘。汝又要自求闲静。迷识沉神。食气不和。自成病体。诸事难为。必竟变坏。又入魔徒。百千万劫。不遇善知识。汝等今时遇我出家。知汝来处。亦知汝去处。只似空花。从空而有。我不得全定。汝作妖魔。我着汝魔。同归魔道。我若如是法身。法身如猛火焰。邪魔犹若氷霜。汝是消洋。法身常住。亘古亘今。永无变坏。所以千佛万佛。只传此心。历劫恒沙。此宗不坏。汝之业识。虽闻不信。后日明朝。自当败阙。莫道良医门下。犹有病夫。炉鞴完全。尚存钝铁。自是覆盆之下。而不肯开张。暗烂败根。斯光常在。不从直训。役我多言。若是善根。何消如此。各自努力。但辨肯心。一切时中。究竟如是。珍重。
示徒血脉论
圆普二字。犹是假名。虽以假名。而谈实相。若据正宗。於汝无一微尘许。与老僧。为缘为对。只是从佛口生。依法化生。成真如者。假名释子。了知名相。从何而有。幻尘灭故。非幻不灭。诸幻虽尽。不入断灭。解如是法。无得无证。若有得证。必归断常。以要言之。真实不虚。真实不实。表里莹彻。明眼可验。何以故。表权形色。里实心性。心性实则形色光辉。形色劣弱。则心性虚妄。汝随业识。强顺师颜。不依自本。而由颠倒。所以增长无明。起诸违顺。故现斯果。知之否也。歌云。了即业障本来空。未了应须偿宿债。汝之宿债。曷可具陈。万死千生。处处结习。汝之根性。不脱父母。何以故。父精母血。因爱和合。汝识遇缘。如竹生笋。苦甜坚脱。必竟非异。所以佛悟法身圆满。犹若虚空。始於自身中。妙解一切众生。皆本是佛。故演十二因缘。六波罗蜜。教化有情。返源还本。破一微尘。而识自心。量等法界。指权就实。点墨成经。为如来藏。若有一根发信。心地开通。便能透脱累生习气。知是空花。实无轮转。如来因地而圆觉。不复更迷。众生因妄而颠倒。生死不停。生死不停。则老病死煎。冤家聚散。六道三途。披毛戴角。而卒未休宁。是故佛诠。极提大患。往往先觉非剎那。而便自肯心。动经历劫。以身命财。而布施供养恒沙诸佛。普修万行良因。百劫慈悲。念念精进。常无退转。一日时节到来。如梦忽觉。了无生死。业缘解脱。如空无碍。却来观世间。犹如梦中事。便能顺情。起诸如幻。广化迷徒。自验本而识末。就现果以知因。穷极自佗。悉皆如是。出入动静。惟我自知。生死涅盘。是谁分别。何以故。虚空性故。常不动故。如来藏中。无起灭故。无知见故。如法界性。究竟圆满。遍十方故。是则名为因地法行。十方如来。一切菩萨。无不因斯而得解脱。真源澄湛。莹彻周空。觉海汪洋。普滋法界。世间希有。天上那闻。越圣超凡。摩尼无价。所以父子难传於此法。过在耳目之间。君臣相遇以徒劳。道非境界。直得投崖饲虎。割肉济鹰。舍宝位如弃泪唾。灰身心犹若死尸。知道不离慈悲作佛。须当练行。若不灰心练行。唤什么堪表修行。若不为众办缘。将何发齐心称赞。福从赞叹而生。罪因慈忍而灭。罪福由人。贤愚各守。了法身之大事。岂敢胡言。才有是非。纷然惑乱。只是因芥子而坠立针锋。难逢罕遇。似浮木而权歇盲龟。几时曾见。妙观察智。不出师心。了境含虚。个须真佛。因何汝等。依幻说觉。自瞒方寸。以所知心。卜度如来。用世语言。作佛知见。理成诳谤。不出魔关。恣情自高。暗雠憎嫉。而自不知。看看福谢。病苦俱临。更向业果里增嗔。又向真如中加谤。吃着不得。是无福。受用不得。是无缘。疾病缠绵是果报。嫌恨自佗即业识。若不识心。如何脱病。若无六度。魔魅出家。不信真言。宁熏俗种。师指千言。如鸭背上浇水。俗谈半句。似箭射入芭蕉。普庵似认贼为子。赖得我墙壁坚牢。汝等如羊质虎皮。到处而常逢虎豹。自不知丑。明眼难瞒。若不恁么。为祖称师。猪搂羊卷里也不少。何不子细参详。佛法岂容易得。须是步步依经。而首行六度。解佛玄宗。而不着名言。指东道西。纤毫不立。虽知佛法。而圣凡难解。也须方便而不住化缘。我既了心。因佛教诲。若要报佛深恩。欢悦见在佛子。三界即我佛一心。万法即佛一识。若向孤峰绝顶。不离世间。若或穿市过街。湛然常寂。如是一念。其疾如风。宾从甚多。其室广博。容师子座。不与凡流同生灭。唯达道之人。口说无异。风入松岭。佗有分别时。我无分别。我有分别时。佗无分别。是知主伴重重。状似千灯同一室。性相平等。譬如万象一镜中。与么犹自寐谈。诸佛亦复如是。快早警策。改过修真。莫执无明。无益己事。信我如是者。究竟作佛。不依如是者。总着前言。血脉戒箴。直论如是。○老师述。
离垢堂训行童
咦。禅关律户。离尘脱俗者。宜登。具眼钳锤。唯斩钉截铁者。可见。为什么如此。佛法无多子。久长难得人。岂不见。黄梅会下。五百徒众。到头只许老卢一人。至今曹溪遍界。自余者。乱称南宗北祖。烧香四果。皆是贪财爱色。败坏良民。直至而今。凡情不测。生受世间牢狱。死入无间阿鼻。岂明佛性自心。免逐邪魔群走。佛说一大藏教。更不披寻。随佗去礼拜村人。妄想道了却四愿。咦。你尚未了业识逃。何况我今便能解脱。我被火宅煎熬。你又贪色爱财。二家如此荒忙。佛法有何交涉。祖师心印。犹如太虚。佛真法身。亦复如是。佛祖二名一体。禅经两字同宗。打破祖父机关。弄出红尘师子。怕时恰似落空。契了真如不二。转凡为圣。由未清醒。入圣超凡。方通这里。里许也不存我见。我见则犹落佗观。直是六种震动。个中不漏纤毫。一目圆光。剎尘普现。说得行得。杀活自然。吞纳有无。摧邪竖正。万法乃唯心。一体一道。而不出本光。如斯妙解之人。汝可依为师范。
善男子。吾若不道。安作汝师。诳说法人。罪不可忏。假称悟道。速被邪魔。自斯业识茫茫。更受众人礼拜。不独瞻礼。更有施舍归依。福不回佗。令佗失望。须是通光非相。一用无私。本末全彰。故非外物。会万法归於一体。了法界具足针锋。终日吃饭。而不曾咬着一粒糁。长年着衣。而不曾挂一丝。住时脚不点地。行时寸草不生。卧时天龙守护。坐时体若虚空。四事供养敢辞劳。万两黄金也消得。祇这阿师。应不赚汝。便吃拄杖三十。也知道打草蛇惊。若受千言教诲。不肯听时。翻成毒药。一言之下。心地开通。举拂拈槌。要知落处。若是个难死种。深知火宅煎熬。四大难避。幸然跳在般若光中。又遇明师指示。一闻千悟。鼻孔无边。才见老师。出方丈门。便夺取拄杖子。打折脚。教老师。一生起不得。四天门王扛不动。也要诸方宿德。乱走禅和。知有与么事。善男子。我今见汝。正是饥逢王膳。不能餐。病遇医王争得瘥。只是个久静思动。久动思静。父母被汝烦煎造罪。更来恼佛。也不知普庵是悟道之人。亦不知自己入镬汤炉炭。犹自眼里火起。舌上烟生。恰似一堆烂艹藏蛇。踏着时只消一口。又如野马无绳。千里追风难趂。不望你成佛作祖。说法度人。只得汝自息尘劳。免招后报。忽然老师不露形相。汝却出头来。一领纸被。且蒙头度日。何曾沾粒糁。腹里气如鼓响。耳闻全若钟声。岩前枯木恰相当。心月孤圆常快活。去则如云出洞。湛体何移。三家村里逻茶汤。十字街头觅饭吃。杨州夜市插足时。不碍髑髅。酒肆淫坊展手时。摩尼满目。因缘甚事得解。如斯初心。一见便无心。谁道我今无住着。随方设化。触目遇缘。精金应不变为尘。一悟无生永不错。当知本佛。何假更修。只伤矿重金微得旨。淘金去矿。又逢炉鞴。完全钳锤本分。所以先觉遗经。禅宗方便。一夫酒醒。扶起众人。一个眼开。群知天晓。不妨於行住坐卧。师子威仪。阐大慈悲。作多方便。化迷成佛。有为万法也难齐。指示归心。世出世间无可比。切莫学狐狸野族。坏汝千生。答不落因果。尚堕五百生中。度日瞒人。罪非一劫。拜辞父母。弃舍六亲。直入空门。誓究空王之道。灰心歇念。失寝忘饥。投礼明师。愿悟无师之正诀。其余世间尘事。无私妙智。镇常包佛谈。生死涅盘。廓彻灵明全体纳。既到这里。何必方袍。佛果现前。岂干落发。未悟本心成佛。更顶戴一座铁围。无不是杀命伤神。方与你连成一贯。皇恩勑牒。且非是吃酒历头。甘露戒坛。又岂比教驴习马。言言说戒。字字教持。初地坚修。故须如是。佛观众生。种性难化。立法而曲为狂痴。前业犹未忏除。转更破斋犯戒。看经满藏。问来一字不通。礼佛百千。执相皆成虚妄。或向千山万水。即栗横冲。见人时面目向天。打坐时袈裟裹脑。斋粥稍晚。鱼鼓鸣迟。心中起怒毒如蛇。叱喝主人无鉴识。挑包顶笠。直下云山。又向荒村。随门乞食。得多时广扬赞叹。得少时面如死灰。夜宿渔亭。朝游酒肆。释迦入涅。佛法委付王臣。知道邪魔未兴滥污。那有朦胧诸佛。愚昧神仙。经云。若人食肉。便同罗剎。假道现形。坏民种族。法身如太虚。现形如水月。且不见太虚。行淫食肉。又何曾见水月。贪色爱财。法身应不如斯。水月难为把捉。太虚水月。舍利之子。则色不异空。法身非相。大解脱人。则空不异色。若是释子。定契斯宗。若是邪魔。魂消识灭。这般道理。唯佛能知。十圣三贤。且无门路。
堂名离垢。二地果中。汝等入此。旦暮一如。更不安规立矩。也不缚汝坐禅。依吾口道学吾行。用吾三昧精进力。若背师说。汝招后报。决定依师即自心。自心非相即实相。自性如空即真空。忽然唤夜作天光。常在天光见彼夜。这里汝超无量法。不许人将声色传。
为众行童小参
上堂云。无见顶相放光明。大士不离汝心。说波罗蜜。未尝间断。深嗟六道流浪四生。终日圆觉。而未尝圆觉。
如盲子居日中。而不见光明。而问其母曰。如何我不见日出。常居黑暗。其母告子而泣曰。我子我子。汝乃宿世不善之业。障蔽一切功德。破坏佛法。使诸修行众生。不见自性本光。如今使汝目盲。如居黑暗。不睹日月灯光。而不见一切妙明殊胜。非无日月灯光。照烛子形。我今哀哉无计。是汝自殃。非日为咎。汝今若能自悔前罪。我作十不善。障蔽自佗。修行佛法。行孝顺心。饶益群情。作大佛事。我今受苦。犹如地狱。如今无目。必竟来生无目。来生又死。劫劫生生。常在黑暗。闻名听声。悉皆苦报。痛至方知。坏形复死。死中又生。生中又死。生生死死。更无别心。只是你心。绝光断明。人与非人。吞汝杀汝。千般苦汝。万种残汝。不得休歇。当此之时。求谁忏悔。谁是怜汝。谁是汝父母。谁是汝六亲。何不快转心轮。自家警策。除佛一人。与汝说破。其余朋侣。及汝现在亲戚父母。亦不能知此事。佗各自迷心。与汝一般。尽是业识茫茫。有何可定。今日不知来日事。贪嗔痴爱度朝昏。披毛戴角更相互。岂识修真般若门。
且如老和尚。自从大唐老师所度。据正宗大乘。佛祖流传。教藏消息。子细消拜看来。全无一丝毫作用。如佛祖所说。皆是世间凡夫。所作所为。
我此时。晓夕不眠。在在处处。常自思惟。若只恁么看。佗如此败阙。到死臭烂。与凡畜无异。又何名出家。若只如此出家。更有什么奇特事。何处超凡。何处越圣。何为了心。何为出地狱。何为不生不灭。何为得出三界轮回。何为离宿业冤雠。何为脱披毛戴角。何为成佛作祖。何为可报国王水土。天地日月。护惜临照之德。何为可答父母祖宗。令佗一念。承我出家功德。悉得解脱。何为自觉觉佗。成彼佛事。何为教化大地众生。得佛正道。何为摧邪显正。何为荷担佛法。何为建立道场。开发迷闷众生。各相解释。
所以净饭王宫四太子。舍弃金轮王宝位。向雪岭修行。苦行六年。饥餐麻麦。受万种苦。盖为一切众生。求此一心大道。为法忘躯。慈悲忍辱未算。佗於过去生中。作忍辱仙人。於恒河沙劫。以身命布施。而求此心功德。圆满报身。千百亿化身。说法四十九年。以成三百余会。度脱众生。不胜其数。尚有海藏金言。撮成五千四十八卷。西天亲传正法眼藏者。首传迦叶。转转相传。计二十八代。而有菩提达磨大师。亦是国王之子。受二十七祖大师法印。远来唐土。救拔众生。九年面壁於少林。立雪断臂为二祖。而又次第传灯。至於曹溪六祖大鉴禅师。已后此土大振玄风。广彰实相。天下名山。皆此宗而建立。
应超有漏。不出此心。如何现在出家。不思本事。只管一向用贪痴。而作出家。行杀盗淫。而作佛事。是何道理。迷昧如斯。岂不赚佗俗子。破坏佛门。三界混然。全无发觉。痴痴如醉。妄想若颠。出死入生。谁诀醒汝。哀哉痛哉。连日彻夜。我如失大宝藏珠。又如忽丧考妣。了不能生。了不能死。唯我自嗟。每向人前。无堪告诉。又复礼佛。转诵诸教论诠。兼传灯录。不得自性开通。求师无地。觅侣无门。於是兀坐忘身。息尘虑习。不觉日至一日。年过一年。经论入心。非口解说。行慈运悲。饶益不倦。深知经教。都说自心。但要慈悲。常怀忍辱。供养一切含灵众生。便成自心功德。爱老怜贫。忘饥失寝。在在处处。利益一切人。欢喜接一切人。为一切人作方便。而不求果报。为一切人。兴佛事。而不见善恶。我人渐渐揩磨。不久忽然透石穿山。光明遍照。信知佛祖。只是自心。卜度真诠。皆为我语。方始发大誓愿。救接迷徒。自然而百众来瞻。不求而殊胜自至。我以法身净妙。犹若大虚。智体双彰。慧身一合。对机演教。随事呈心。开方便而不离其心。释邪魔而不凭别法。是以五年三载。自在如然。从佗毁誉。而我道无心。任彼诘征。而无少欠。书诗写颂。对病用医。发药施香。真常佛事。不苟分文之利养。巨剎圆成。不求一个之众生。法施具足。修桥布路。逈不同凡。演道讽经。山林佛韵。如斯善境。安不快哉。
如何我辈行童。不依正教。一向作业。讲说是非。超过凡夫。所作业报。汝今不信我道。如斯不久。天魔教汝自见。莫怪老僧。若只是汝不离俗家习气。来近老僧。老僧即非邪师。自悟本性。识破前后因果好恶。是真是假。若悟若迷。见一字也便解来因。闻一言而便知落处。汝今瞒我。只是自瞒。汝今依我。只是自依。向我则万世光明。背我则沉劫堕苦。堕苦则汝身自堕。光明则汝自成佛。我法如是。诸佛亦然。只是劝人达本明心。其余更无佗事。珍重。
善说行童
上堂云。现在出家。收拾二十余人行童。於中无一人。肯信我教化。行住坐卧。静习威仪。求了生死大事。欲望出脱尘劳。见本性而达妄缘。都是业识深厚。乍闻有悟道普庵。便即时要修持斋戒。及乎得作行者。便更不思十方信施。衣食难消。佛法是甚么事。速求易得。善男子。诸佛菩萨。经劫舍身受苦。不生一念退转。嗔恨之心。不起我人之相。尚不能得见一真正元本之师。此个法门。光觉古佛。若似如今亲见普庵。及上古本色老人。应不到经劫受苦。不得现前。不道无禅。只是无师。观其所由。你这一辈。尽是久静思动。久动思静之流。与佛法。究竟没交涉。且如慈化。原本寂寥。一竹一木。尚难为。十行五僧何可度。虽古有屋。亦是众生。缘会时节。一期兴衰变谢。今古自然。似浮云乱起於长空。如春夜遍开於大地。微尘含佛剎。佛剎裹微尘。茫茫习业。而人畜相吞。念念劳形。而不知本体。体之唯佛。解者名师。依本即师。师心即本。本师若虚空。迷人怕入。迷人似水月。不可得形。缠藤摝水。而虚度时光。个个相争。而不识本月圆。咦。却在这里。这个事。若闻师一指。便肯全收。更不待少顷明朝。无我人相。若有人我。水月依然。时时而妄想空花。碌碌而转归无间。再思此事。便变魔业而落空。佛奈汝何。我安施力。
汝等幸自遭遇。得人如芥子投针锋。一念发斋。若金铸铁打。又更父母爱缘已断。六亲缠网都除。且无一事在心头。况遇明君持世界。不令丝发恼汝修行。果获良因。先崇报国四恩。乃众生常背三有。而轮劫不知。不习善因。如何资答。愿闻谛省。速脱包缠。於一相无相之中。明通道理。於一身多身无碍。露柱全光。脱过现未来。万种之罪愆。了阿僧祗尘劫於一念。若与么亲见实用。方可以少分劝发迷徒。若也缁素不分。遇人切莫开口。骂地喝天。犹通忏悔。狂谤佛法。罪劫难消。若向出家门庭。非是贪衣觅食。设求衣食。父母六亲岂无。若是求名取利。因缘应不出家。出家乃脱俗离尘。不求所得。孤心只意。入空门。而顶礼投师。绝念忘思。探经论。而只观自性。若清净便证法身。更不别求。一足永足。张三李四。相逢似睹梦形同道。师资稽首。如观幻境。知一切法。不得自性。惟我玄通。似空含像。指灯笼而真机谁解。拨黄叶而个意谁知。且不问年月日时。秋冬四季。不谈佛法。不解吟诗一番纸被重三斤。一领布衫拈不起。也不愁明朝无饭。后日乏衣。一顿馨香。清风明月。禅悦法喜。饱懒何为。佗家鼓乐助吾机。半夜松声讴一曲。千岩万竹。眉毛家风。海岛峦崖。肚皮活计。说什么芦芽穿膝。元来不受人瞒。道什么灌顶鹊巢。这里司通意气。唤南作北。我自无边。相叫大哥。有何交涉。我见世间之物。无有不坏。今明自性天真。不忧生死。虽然如是。未得见解妙圆者。不可轻忽於人。法身定从慈悲智慧而成。不从妄诳欺人而得。用三十七种而助发。以六度万行而相资。直是到底彻通。方跨得泥牛木马。应须绝妙方正。用得兔角龟毛。若也未透斯宗。学语者。俱招恶果。又何假袈裟裹相。剃发称僧。设得明心。一切自现。但得其本。末事何愁也。表出家而得遇师。通不似佗人。而堕邪见网。誓不辜於佛说。佛说我心。誓不学於邪法。邪魔我身。我身被魔。则长如地狱。我心证佛。则万古风光。是知迷悟自分。一心非二。汝等依吾正诀。快疾承当。不劳心力。若更不循驴鸣。未免一场狼藉。明朝遍入孤峰里。是处寻求不见师。自古上贤难出手。为伊不肯淡工夫。垂经留教五千卷。迷人看着转迷途。凡夫贪爱将为事。少得曹溪这老卢。自今后不得道。礼师出家求披剃。老师一眼。都识破你诸人。你若是个般若种再来的。不待你言。而因缘自合。老师亦不可妄想。多计较也。你脚跟下业茫茫。不知只管礼拜明眼人。求出家。你教我如何。向你说。无无始至今。你老大鼻孔。被我将兔角拄杖子。穿了多时也。汝自不知。善男子。性相平等。我皆令入无余涅盘。而灭度无量无数无边众生。实无众生得灭度者。何以故。若有普庵老师。即非老师也。珍重。
小参
蠢动含灵。皆具足佛性。堕在一微尘。不能自发觉。唯佛乃能知之。虽兴佛事。广化群生。而奈邪宗乱为声色。诳惑信徒。创宇立像。百种繁兴。苟利缠身。如麻似粟。师祖师翁。相附相依。将如来教典作工匠惟贪博酒博饭。以铙钹钟磬为乐。驰求无厌无足。是故法华经云。若使人作乐。琵琶铙铜钹。而供养其佛。皆以成佛道。此是转无明之种性。动静归心。生死唯佛。佛即自心。心何生灭也。流浪逐物。转变剎那。万品千般。长沦苦海。诸佛说法。谁知无说之心。权立化城。谁解一宿而觉。伤嗟种[((夹-(人*人)+(前-刖))/ㄇ)*页]。习气[冗-几+未]深。闻经一字。而不识其心。见像一尊。而岂知标体。若色见声求。俱成邪道。出家之子。既到这里。莫错下注脚。且仔细看是个什么道理。古人云。听其言。观其行。言行相乖。心口不一。贪财爱色。嗔喜无时。动静离真。合尘背觉。见有见无。怕贫忧死。此正是外道邪魔。滥觞正宗。迷惑凡流。入深险趣。千劫万劫。不得出轮。经云。非众生咎。邪师过谬。此等邪辈。如何可验。一日十二时中。尽说饮酒食肉。不碍菩提。行盗行淫。不妨般若。张三是我酒侣。李四是我茶郎。但结一世之欣欢。岂觉沉沦於万劫。计挂财谷。多度小师。看经则先问钱财。佛事则预求酒炙。也还本库受生。也辨银朱棺椁。只道我是几代住持。又夸我是紫衣大德。你如今看佗败缺。无限郎当。斋佗有甚为功。施佗将何为德。功德则不然。且试将释迦所说一字。问佗看。如何答得。谩陈达磨玄机。谁能下口。若说得如流水。用得如颠狂。须是对机於没量人前。百匝千回。全无变动。体用双彰。色空一辨。非眼耳鼻舌身意之所解。於针锋上。走得马射得弓。绝尔我没西东。好相逢处不相逢。大家和遍无生曲。谁解如今即古风。普庵老人。自得心开意解之后。见即佛见。知即佛知。於十二时中。唯以佛之知见。示悟往来。不曾向人。说空中有花。水中有月。圆觉经云。一切众生。於无生中。妄见生灭。犹如空花。及第二月。空本无花。病者妄执。我既如是。万物皆如。善男子。万法虚伪。皆因缘会而生。生法本无。一切唯识。识如梦幻。但是一心。心寂而知。目之圆觉。此深信裴相国之言。不虚谬也。佗是俗人。一悟周通。该玄入理。汝等行童。今投我出家。此事若不说破。恐你枉费心力。不辨缁素。真伪无分。赚汝千劫万劫之大事。既到这里。直是朝参暮学。速究本心。幸遇其师。不得放过。针芥相投。难逢难遇。互更结习。净念身心。异口同音。[言*奉]佛梵语警圣凡。十二时中。丝毫不漏。和南无我人之相。运力无彼此之心。但要将勤补拙。得意生身。何须问踏破老卢行者甘贽。即依大虚。实自性之道场。识破水月空花。个中年无新旧。月非大小。意光无尽。若到这里。方教后人。唤作普庵弟子。邪魔不侵。可称师子之儿。瞒佗不得。苟不如是。永嘉大师云。饥逢王膳不能餐。病遇医王争得瘥。咦。要解么。⊙。快荐。
与周君礼
佛者乃自心。众生之主。悟即本是佛。不悟名众生。众生性即与佛性无二。只是住形着相。随眼入色。被色有。分别好恶有无境界。见塑神画鬼。迷惑正心。所以心中常疑怕耳。又闻说。古今有多般。是非之事。皆相烦扰。念念不停。出生入死。至于如今。犹尚不歇。所以普庵。一心了达万法。虚伪不实。唯有真心。犹若太虚。佛亲证之。示人无别法。佛真法身。犹若虚空。此幻质。父母缘生之物。四大假会成人。不为坚固。定归败坏。佛云。应物现形者。犹若水中之月。有什么着实。但只要了取本来。法身清净。不生不灭。莫执虚幻假形。水月空花为实。所以普庵老人。不说一切祸福。善恶果报。此等皆从妄想颠倒发生。一心不生。万法无咎。如今多劫迷惑。一见了性之人。说真实法。何更外执。成虚妖怪。此皆是一人传虚。万人传实。唯一本心。别无一微尘可得。生死是谁。神明是谁。父母亲眷是谁。善男子。只是你久迷不觉。犹如梦幻。忽然梦觉。何处有梦。梦中所见境界。何处可得。如今浮世。亦复如是。你如今舍财造三门。赖遇普庵。若是佗人。杀无限之生灵。起多般之口业。你舍功德未成日。佗地狱先现。不是小事。千劫万劫。酬还债命不了。经云。虽是善因。能招恶果。且得遇明眼人。今作善事。当来之世。必招善果。不动一滴酒。不动一皮毛。施一文则不落有无。奉一贯则凡圣该通。不曾漏失毫厘。只是普庵。不许凡夫爱财舍财。着相修道。你今舍则又去贪财。是名假施。全无功德。善知识者。教你不着一切色。凡人爱者。速离速脱。是名舍财。财多害己。引惹凶徒。惊杀自己。残害眷属。官符口舌。百种祸愆。晓夕不得自在。命终入地狱。改形出生。又披毛戴角。轮回不休。皆是不舍幻财。何以早通心地。若得心地光明。了本不生。今心不灭。方将定慧。照破一切。世人所爱。无不是。若未了之人。将以为乐。佛说世间之乐。皆是苦因。寂静常乐。是名真乐。外道着相。而教人修道者。亦复如是。不知道本无形名。名无可名。故为非常名。道者。乃先天之本性。始觉合本觉。故名得道。如何执捉色身。子午运气。咬牙伏足。向南面北。餐松啖栢。念咒绝粮。求静恬安。不信自心圆明。无有二相。含灵寂照。一颗金刚。针札不入。若到恁么田地。且唤什么作佛。佛者是如今本觉妙明。包含万有。唯真得见解之人。方能知之。你但看佛说。诸经教典。亦如是说。所以外道声闻。不悟佛说。执相沉空。自无见解。只管教人。巡行数墨。唤作看经。造屋捏像。望求福报。此是一切有为之法。如梦幻泡影。皆归幻化。无有实相。唯有因师。不立文字。竖起指头。便领当取。永劫受用不尽。於住相布施。且无交涉。见性功德。无量无边。舍财千万分。不及见性一分。但见自性。不被财色迷。若未见性。终被幻财空境所惑。如今多有人说。你痴聋被道人所迷。不惜家财。我如今作么生。向你道。天下丛林。侵天卓岳。应有功德。皆是信心之人布造。亦不是无福之人所立。无福之人。见财便贪。一个身口。何曾饱暖。更有现世家有千万。不肯布施分毫。亦不得间歇片时。夜惊怕贼。日恐家贫。如蜂聚蜜。时节到来。别人收拾。亦不知自己身。从佗烟焰。生死沉溺。若遇真实见解之人。不问你施与施。肯信斯人。言行一如。常不退转。发菩提心。心离世业。自定其心。莫教别生贪恋。古来有不须减。现世无不要添。十二时中。常常细观细察。一切不实。唯我心光。大自在天真。因普庵老人。初生言示。更无别法与人。祇这本心。头头示诲。自是我耳不闻。其奈乐闻不绝。不舍昼夜。常念普庵。此之心念。虽犹属妄。争奈普庵常以无相三昧摄汝。本净明妙。同归一体。无自无他。非凡非圣。你且未知犹如百川之源。未入海时。俱有川源之名。一一不同。究竟归海。皆同海味。无有滴水。别有异名。是故。善知识。念念以大慈悲智。成就法界含灵。同归性海。万法一心。一心万法。於这一个法身之中。见一切众生。无不是佛。你今施设无空过。只要随缘任运。切莫因布施。而害众生未得福。而先作业。普庵真实不问钱。只要离尘脱业缠。一闻千悟方堪委。若不如如。颠倒颠信。得老婆心切处。何须苦苦学神仙。○珍重。
与易仲能
佛非形相。以法为身。迷悟同根。是非一体。且夫法身不变。犹若虚空。凡夫妄念。想逐浮尘。生死不停。背斯真体。不因佛说。沉劫无知。现睹戴角披毛。细照飞空着地。莫是心无佛性。盖谓古圣难逢。五伯间生。方遭一遇。若遇则心有所感。便似如今。若不逢则未脱毛群。有何利益。不是往古无圣。盖由不信良因。致此一失人身。所以万劫不复。释迦世尊。非是偶得此心。度人无量。皆是以身命财。等恒河沙劫。舍离群魔。不发一念悔恨之心。方了本愿。谈六度万行之修也。只要汝慈悲为本。忍辱为根。不悟本心。犹为虚行。直是斩钉截铁。失寝忘饥。真实於无相之中。识达本源自性。方名究竟。岂不见。裴公相国。於世何愁。为天下宰相。欠少什么。尚自远寻知识。广建精蓝。礼秃首以为师。求法身之大事。何况浅福凡流。衣食难度者。如今豪富。不解思量。念念贪心。不知落劫堕毛群。转更无明。重来受业。你看佗一日十二时中。思量甚事。可喻来生。因果历然。非干佗事。造善造恶。只你自心。佛与众生。一性无二。便是看经。到死若不解佛意。有何利益。口诵佛说。心行恶心。心口不齐。返福为咎。多有邪师。不断淫而说戒。对面自瞒。汝礼为师。果还邪报。饮酒食肉。日夕贪财作自己。刀山为千劫苦。带累乐善凡夫。佗世自相杀啖。经云。我负汝财。汝欠我命。净名云。布施汝者。不名福田。供养汝者。堕三恶道。诸佛因悟。方见自身中。一切众生。与我一时成佛。方可出语成经。所行显道。耆婆览草。无不是药。达法之人。动静俱正。以法界而为道场。化众生而为佛事。如佛所说。大地观来。少得全成。只是宿习有为。声闻缘觉。执相滞空。各称宗匠。多立文言。不契达磨之玄风。安辨摩竭而掩室。九年面壁。何曾行道看经。二祖立雪齐腰。天明犹尚不说此佛法。是什么事。如今打铙击钹。抄览登门。爱财而设像看经。着色而大忘佛理。魔民种族。几劫自休。达磨西来。好无交涉。六祖大鉴禅师。坠石悬腰。得法而风旛权示。自云门老汉。一棒打杀释迦佛。与狗子吃。且图天下太平。那有这般续佛慧命。大茎大根种。可作鬼神之师。人天仰赖。而后雪峰玄沙百丈沩仰。不是远国佗邦。尽皆目前境界深谛。皆了自心表里法身。如是方能竖建化门。指权归实。若不如斯。亲礼何益。
今见楚萍有信心易仲能。自闻普庵之道。不畏寒暑。不管路遥。化四方之愚心。各持斋而受戒。亦不是求财求福。个个要了本明心。二三春秋。施力不倦。於南泉[目/折]新殿阁。一剎俨然。如善财化境一百十城。似净名广容方丈。此事世之希有。妙德难量。一日携伦。告求少语。老僧寄根表悟。犹若闲云。有时谷口布长空。有时又归无色处。遂磨松握管。书无字之寐言。妙意周空。写无心之般若。
汝但修心知虚空。不见有我人之相。别无奇特。只用众而不空。个里无双。本不生而不灭。佛法无多子。久长难得人。念念坚不退。堪作了事身。不消心外觅。堂堂本法灵。十方佛共证。更不费精神。普庵如是道。何患不圆成。
背尘合觉录
大方广佛华严经说。一切众生。皆是无明。造十不善业。堕落地狱。饿鬼。畜生。三恶道。报如影随形。不相舍离。所受苦报。各不相知。如梦如幻。虽生怕怖。苦痛难忍。而无所求解脱之处。除非为人。得身安徤。早求佛教。速依正法。信心清净。护持十善。除十恶念。念念坚牢。戒城精进。永不退转。若能於一生中。闻有真正大善知识者。不惜身命。不远千里。而来一礼一言。直是大肯。不动步。而便得成就。契经合道。了悟廓然。无心外法。不复受后有之形。心法通贯。永超三界。逈脱苦轮。皆同广佛华严。转十恶而成十善。复从善友提撕。翻妄想而成正觉。今将十种而互换参融。能持则不失人身。究竟则终成佛道。持则其身不失。不省则万状千头。若成佛则道等先天。有名万物之母。若不悟则罪等河沙。亦名无间地狱。此义如王施饭。虽饥渴而未敢餐尝。又如扁鹊卢医。贫疾遇而返生惊怖。所以道。饥逢王膳不能餐。病遇医王争得瘥。是故圆觉经云。舍恶乐善。复现天人。弃爱乐舍。还滋爱本。便现有为。虽增善果。而未成圣道。何以故。未尽有心。未得如佛。虽未成佛。且修精进。拳拳行善。而免堕三途。步步不退。而终到里许。除非自悟。及早信修。此喻如空。不劳拂拭。智人除心不除事。生灭心除。何事可得也。迷人除事不除心。妄心未除。事凭何遣哉。若无一切心。何用一切法。佛说一切法。为除一切心。若人解实相。於中无虚诳。说与不说同。是即名最上。实相未全融。语默空花同。而复结空果。后进不能通。何故不能通。缘师指落空。依妄不归实。师子堕邪宗。二妄相依堕。带累千万个。因一人道虚。万类皆招祸。不了却自心。只管说佗过。将谓佛法僧。也似陈行货。倒床吃不得。苦痛忍难过。晓夕无把捉。又见火轮磨。始悔我自错。无福转加祸。未得将为得。未证将为证。妄想一剎那。果招沙劫病。皆是自欺心。不依佛慧命。六度未能圆。五戒犹未定。口说一切无。贪嗔转增盛。人问道如何。胡应全无性。此不见性种。三界魔民虫。众生若遭遇。万劫堕贫穷。自坏佗亦坏。自聋佗亦聋。自堕彼亦堕。自空彼亦空。究竟还如佛。万像一镜中。若能如是解。可表警凡笼。
香积堂如意箴
古人修道。如救头然。大事未成。如丧考妣。如今大肯。触目菩提。扟鼻孔也不得。工夫那有身心别想。常观自性。无异虚空。谛信不虚。万无失一。只可一粥一饭。长养圣胎。动静随时。堪为道种。若於普庵门下。欲求衣食。而饱暖。纵懒堕以贪眠。汝错用心。便宜速去。前面自有高楼酒店。杨州夜市。恣汝欢娱。饱作受用。应来道友。运力布心。粥饭随缘。休怀忿怒。料汝来此。不为衣食而来。只欲常闻诸佛法印。所以未举足时。先思益彼。若非自省。有过无功。更有日来云水。十方贤士。遇夜止可一宿。逢斋只可一餐。自家日用。与佗一般。佗事忙然。我亦尔。长安虽乐。不是久居。不若自安。方思利彼。不可害人。利众则众口赞叹。福自斯生。害人则众心怨恨。海水也枯。今生无福者。患在前生。若於雪上加霜。未免凝寒入骨。所得衣食之处。皆是鱼腹吞钩。未入腹中。被佗牵拽。欲脱无因。傍人笑怪。千生万死。烦恼杀人。所以维摩经云。布施汝者。不名福田。供养汝者。堕三恶道。一切人只欲苟佗心。不知自折本。能输机者。解算人之本。君子务本。本立而道生。道既已生。於我何求哉。道是万法之母。法界总入我心。且不见有一微尘。是心外之物。直须如是。始得无生。苟或未然。速须忏悔。岂不见。如今有福之人。非一人之所赖。利益无穷。尚犹转转慈悲。不生轻忽。此人向上增修。一遇明人。顿超佛地。
如今无福之人。现在衣食不足。语默如痴。动静无不干人。晓夕令佗作念。自不悔过。不信善言。一失人身。千劫受苦。无福者。不曾修种。报得贫穷。有福者。累生布施。广结善缘。才出头来一切具足。王苗相种。修行未见性者。可以受生。犹防失念。招得来生不如意。其余富贵。皆因累劫修来。一切下贱贫穷。无不是贪财还力。更有负鞍衔铁。拽把拖犁。水陆万类。众生业识。飞空着地。本源常寂。皆因妄念受诸形。贪食恋淫。发起无明之烦恼。直至如今。习气坚牢。宁受业而不肯回头。忽然债主相逢。连哭哀声苦告。如斯种类。时劫何休。相杀相淫。雠无间歇。
呜呼。惟佛大慈。演教标宗。当为何事。只欲一灵发觉。递相劝化出迷轮。若解背境观心。便入法王灌顶位。念念不舍。精进行持。假使铁轮顶上旋。定慧圆明终不失。如穷子获宝藏珍珠。遇贫人欢喜布施。只如布施两字。又作么生会。瞪目。(良久云)空花水月。一纳无余。迷时四生六道。悟时一颗明珠。○。珍重。
[祝/土]墙法语
古寺重新。尚无壁落。道场广阔。微力难成。若非外护布遮。那初地难坚牢戒堑。善男子。今幸太平时节。家国安宁。一身清净不遭魔。十二时中常自在。任性开解。诸恶莫作。调和意气。众善奉行。细明三界内无休。释老喻之为火宅。若不速出。必为所烧。三车现驾於门前。诸子好乘而游戏。周围功备。秘密圆通。常骑露地白牛。饱纳雪山肥腻。是知拈槌[祝/土]土。下下无空。瓦盖茅拖。明明知有。这一段大事。不可商量。发心只在自承当。休假众缘而成就。本非造作。自在天真。无形而触着磕着。触目遇缘。而物无非我。随事即理。而道不离人。智用无功。功无虚弃。且不同秦城万里。又岂比剑阁三关。任是铁壁铜墙。这里工夫无缝。八风吹不动。卓尔独存。劫火难烧。金刚不坏。圆如宝月。针札不通。远观包了达磨城。近睹天恢珠历落。善财遍参百一十城。未出这垣。周全本愿。弥勒楼阁。更无别处。再逢亲友。受用元珍。知道因师。而步步还乡。如暗得灯。而头头不错。咦。善男子。如今不歇。更待何时。戴角披毛。非干佗事。一失人身。万劫不复。修行者。如麻似粟。学道者。万万千千。难似达磨老胡僧。罕并曹溪卢上座。传灯满录。续光永焰者。能有几人。是处开山沩仰雪峰等。也不可得。天下洞府。海内名山。若非明眼无心。后代何求居隐。如今向佗屋里。翻作铁围。用佛言诠。堕谤教网。呜呼六趣卒未休时。个中少得其师业报。非众生咎。但信自心即佛。何劳向外驰求。一闻千悟世间希。便肯承当。今更少幸。助粮财成佛舍。好承兴势设包罗。汝若将来全体用。空中莫背老婆婆。
砌石阶法语
普通长石。万百年阶。用之为首。次第安排南泉山慈化院。唐时古剎。前后希人。岭贯杨岐。云通大仰。路连吴楚。舍接佳宾。一僧了事。而道号普庵。众信钦归。而二千六百。家家念善。户户讽经。填路布桥。利益群品。唯念佛而祝延圣寿。共崇福而愿贺太平。仰天扣地。而不退初心。护圣资凡。而虔虔在念。楼阁殿塔。佛事皆圆。唯不坏坏远功。莫若横铺石道。一人难辨。赖众同臻。万古千春。其功不朽。人财迁变。道果常存。如今不布待来生。何异冬收不留种。贫贱多而富贵少。布施希而作业深。道人心似白莲华。虽混泥而应不染。自能一善。深嗟众信无缘。不免广露化机。欲得抱金舍草。百年金宝别人收。一道石阶常普济。普济祇益施财人。无分难求君莫怪。幸希回首莫迟疑。今日不知来日事。千丈百尺量。而饭食与工资。坚实无穷。我等不求纤毫利养。善心难发。知识难逢。一回相见没良缘。后会重亲谁解后。俟当工毕。刻石标名。今古不差。须教明白。一丈约两千半贯。一尺成一十五旬。分寸不空。定还成就。幸甚。
修造法语
本院香花古剎。乃自先代李仓监请额。施地创兴。不记年代。续后此方众信不断修崇。而且见遗题古殿梁栋。曰景祝二年也。殿宇虽坏。而莫道俨然常存。风俗虽变。而其善心犹在。呜呼。生灵之所以往来者。六道也。其道则一。六唯心变。若得六用一和。即是如来出世。若只梦想不开。未免披毛戴角。善男子。莫错会。返本还源。了心悟法。不是这个道理。岂不见。古德才见宗匠。有许建化。引入后进。佗便道。切莫教坏人家男女。何况广造。舍木输金。竖殿立像。演法开堂。诸佛岂不嗔呵。祖师未肯相许。经云。虽是善因。能招恶果。达磨西来。单传心印。不立文字。直指人心。见性成佛。众生本是佛。达本非众生。君子当务本。本立而道生。道既已生。知无我人众生寿者。方可入无相三昧。随机设化。指彼迷徒。归自本心。与佛法非同非异。应无所住。而生其心。即是大解脱人也。此人无眼耳鼻舌身意。无色声香味触法。亦无所得。故不妨似水月空华。示导众生。盖缘一切众生。自背觉合尘。经於多劫。生灭不停。习气包缠。断福德种性。於此净心。不能顿契。是以古圣权设像法。指归实际。所以永嘉大师云。觉即了不施功。一切有为法不同。住相布施生天福。犹如仰箭射虚空。势力尽箭还坠。招得来生不如意。争似无为实相门。一超直入如来地。若到这里。须是显权就实。本末双彰。有为而知无为。有用而了无用。以黄叶止儿啼。以息而化群品。如斯巨眼。应用皆真。所以庞居士云。神通并妙用。运水及搬柴。众生依觉悟。究竟不沉埋。念念无所等。登彼佛梯阶。一日了心无可得。清风楼上赴官斋。更不可逐妄迷真。诳吓众生。作诸业事。我未解脱。脱彼人缚。无有是处。一盲引众盲。相牵入火坑。有一般人。惧不千劫万劫。作驴作马。酬债偿业。长循地狱。了不能出。所谓爱佗一粒粟。坏却十年粮。不知自己。业识茫茫。无本可据。更向暗途。化人修造。讲道说禅。此非小事。所以维摩经云。布施汝者。不名福田。供养汝者。堕三恶道。楞严经云。如世狂人。妄号帝王。自取诛戮。何况假称法王。永沉无间。
普庵自了心非相之后。不欲见人。独入孤峰。常以片云只月。游戏菩提。於一切法。应如是知。如是见。如是信解。不生法相。而奈十方善信。不肯放过老僧。各求所得之正因。愿示一毫之实义。不免开庵南岭。妙应来祈。祝千古万古之遗风。今日此时而普现。是以。得之於心。应之於手。忽睹四县都文大夫。劝诱醴陵大檀越刘用晦。建此一佛普光明殿。为万古之标宗。作祝圣之功德。上愿世主之光明。亘古耀今。寿超数量。德越太清。金枝玉叶镇芬芳。尧雨舜风常普济。修文偃武。吾道一贯。蠢动含灵。总入圆光不灭。正当恁么时。不见有施之士。安有受舍之人。用晦还本以成真。季率忘知而入道。然后一竹一木。用来俱证真常。运力布心。皆是当来佛子。善男子。真是如斯了本智用无功。地狱何从而生。天堂何处不是。既到这里。个个跨金毛狮子。人人骑独步象王。文殊即是普贤。释迦倒骑佛殿。罗汉不奈安身。普庵鼻孔辽天。笑时只道善财痴。百一十城在这里。摩耶腹内造楼台。一口吸尽西江水。试问参方知不知。灵光运用从何起。直须坚密处安身。释迦宝殿真如理。
彭氏舍寝堂法语
夫古寺香花。元无税产。滴水为界。四壁寥寥。失盖像摧。年深木朽。某使命洒扫。一十二年。念念究心。忘饥失寝。应奉檀那而不阙。往来云水事无亏。食无求饱。而常令佗饱。居无求安。而常与佗安。不患寡而患不均。众心欢喜。而我愿足。忽然大解无相法门。直入孤峰。心无对待。化时未尽。众信攀缘。不免向头上安头。随机利物。殿堂取新而革故。尊像幻出於俨然。只这方丈寝堂。赖遇彭公施地。若不是昔遵佛记。今果难圆。岂不见。相国裴公。肃宗皇□。处处与明眼人相会。头头而设建道场。只欲佛法与王道齐兴。圣心共凡心一体。如今长者。亦复如然。於无住相布施。而福果无休。於无漏法门。而永为佛种。不问存亡族属。过现未来入正念则一身多身。破空花则一相非相。真如不变。大道显然。所作无虚。咸归实报。
鼎修慈化院。及诸处桥道。给法语。付众信
淮教修因。预崇佛果。报国资家。究竟无我。普化十方。为国焚修。
住持沙门某。於绍兴癸酉年。奉使府差。住持此山。四壁寥寥。香华寂静。元无产业。粥饭随缘。常年祇应四县巡检。启建圣节道场。行香不阙。某常念。舍家出家。当为何事。披缁削发。本属何因。现在业识茫茫。无本可据。忽尔人身一失。万劫难回。若不为国焚修。虚负皇恩勅命。若不导化檀那。枉作空门释子。一朝村院主。万劫失人身。只恐为僧僧不了。为僧僧了总输僧。世谈今古。唯我省躬。如说修行。不由佗悟。虽在空门。而不了悟空。经云。出家凡夫。虽受佛恩。而不崇修报。经云。负恩辜德。更有过去三生累劫。杀害父母。出佛身血。未曾还报。必在未来。受无量苦。如今不省。更待何时。是以。直下忘饥失寝。木食艹衣。十有二年。胁不卧席。心若死灰。亦不断接客应缘。虽混□流无垢染。一日时节到来。无异日。光明普覆七日。而逈绝知见。身心如一体虚空。大似死中得活。犹如久睡忽惊。返观非相亦非名。心月孤光无昼夜。方知历劫不舍如来。今悟无师。含虚寂照。观万物不出我体。明藏教不出自心。如是我闻。一时成佛。嗟品类而不见本光。受业轮而出入生死。有生死则不契本光。无生死则本光一合相。理如是。经教显然。众生一了自心。照见一切如佛。只缘贪嗔痴爱。杀盗邪淫。流浪四生。轮回六趣。若人去酒。智慧便生。自觉觉佗。永无失赚。若人去肉。立德慈悲。万类无伤。戒珠朗耀。若不杀生。寿无量。身若不邪淫。名清净种智。若不偷盗。众德来资。若不妄语。发言众信。心若不贪。一时具足。若无嗔怒。所作和合。行不愚痴。人神护赞。与人方便。胜自看经。辍己待人。理何殊佛。若人未能超出世间。不若且修利益己事。然后利佗。先须孝养父母。若顺父母。则天地皆和。直须念报国恩。若报国恩。则供输不阙。常愿天下太平。而我家始安。一切人乐。而我家始乐。但向十二时中。能行饶益於一切人者。便是诸佛菩萨镃基。超越聪明外道。学佛者。如麻如粟。乐仙者。万万千千。不脱名闻利养。不发广大慈悲。饮酒而诳称仙醉。吃肉道过度众生。道若太虚。汝事且有何交涉。毁佛谤经。破斋犯戒。永堕地狱。不出苦轮。善男子。那有盲聋底诸佛。愚昧底神仙。直似枯木寒灰。澄潭万丈。与太虚合一体。与乾坤无两样。到恁么时。亦未可信你在。恐汝作身边知见。未解空色无边际处。定有往还。后受形段之身。准前又成业报。切须因果世间事。然后超出世间人。岂不见。古德云。说得一丈。不如行取一尺。说得一寸。寸尺连丈。意满虚空。然后消息盈虚。包含万有。如镜含像。无诤三味。名称第一。有诤生死。不入上乘。今普劝善男子。善女人。应如是降伏其心。应如是发菩萨心。念汝等去佛不远。犹如盲子。在灯光之中。烦恼即是菩提。犹口酸之人。吃水味成其醋。汝等若无这个。佛不应说蠢动含灵。皆有佛性。若是地狱难救。佛应不说此十千鱼。生忉利天。只患其中真实少得。诸佛子。汝若信佛。佛即汝心。汝但师心。遇魔不退。逢难坚牢。得不退转阿耨多罗。三藐三菩提之心。便自保守。一悟永悟。更不复迷。万古腾辉。不生不灭。虽然如是。必假闻修。以幻修幻。恰如头上安头。遂拈黄叶。谁知权止孩啼。普愿闻熏。皆通种智。果然如愿。各发本心。助力施财。精进不退。三复寒暑。梵剎一新。不犯滴酒。皮毛不住。讽经行道。六度齐修。福慧双布。功圆果满。如是庆扬。祝皇王万岁千秋。愿文武宰僚。快乐。尧风普扇。舜雨常滋。天下太平。万民欢庆。一心净土。无剎不收。法界含灵。俱沾利乐。然愿在会发心善信。本非男女之形。名异体同。今日重圆宝智。施不断命之法财。助不生灭之法力。转凡为圣。雪峰解使木人。指妄归真。童子聚沙作佛。所以如来出世。盖为一大事因缘。我既了心。岂可埋光独善者也。
修桥法语
和光叔基。邦美世英。仲能元逸。此中善信。肯心议士。共布佛事。道行友徒。普般种族。曾与诸佛。救度众生者。同一心布。共一手作。男子身全七宝。本无欠少。若不遇人。七宝变灰土。忽因声闻而缘觉。会灰土而合法身。灰土假名。得心现量。以无相三昧。不住布施。化信修桥。其不住相布施。福德不可思量。亦复如是。善男子。一切障碍。即究竟觉。得念失念。无非解脱。智慧愚痴。通为般若。但於此处。应化无方。事无不了。神献之木。和信肯则堪用。所须於中不材。与匠弗顾。而莫加残毁。普警此方云。千古灵迹有树神。通不舍则焉敢非言。未得本圆。身属凡夫。而岂无速报。古德安禅师破灶。而青衣礼谢。岂不闻乎。岳顶圭公。神朝而一日不顾。仰山受戒。迁庙而倒住堵田。天上天下五通。无不信戒归佛。若是普则周遍法界。如是庵。则六一包含。若不得这个。圆顿法门。微尘也用不得。用不得。则疑神。返害。命殒形消。体用全则空色无私。幻无作有。以法界为我道场。化众生皆成佛事。岂非入地者之所弘持。百尺竿头。正是丧身失命。直须大死里得活。方堪作这一下钳锤。分断悟由。也未出五通手脚。千万劫妖精古怪。五处灵而宿命不通。常於无色界中。心念佛而恍恍惚惚。欲受形而强心未质。百劫昏沈。唯佛者助国救民。唯依邪者。爱享血味。乐众生血髓者。阵亡戟没。孤魂依草附叶。永不出轮。佗自受苦不息。安有福德资人。经云。二妄相依。生妄业道。打猪杀狗祭菩萨。迷人有眼真如瞎。世间杀命命还佗。善恶岂差於毫发。依佛助天者。严持梵福。救死拔生。於蝼蚁尚不生恼害之心。何没哀声历历。屠戮而笑作等闲。口腹未充。先断佗命。经云。若人食肉。便同罗剎。佛顶首楞严经云。若人食肉。得菩提道。无有是处。岂不见。孟氏云。见其生。不忍其死。闻其声。不忍食其肉。君子远於庖厨。庄生云。夫养形之人。故不足以存生。齐宣以羊活牛。毕竟羊谁敢坏。圣人法活。唯欲度生。饿鬼贪嗔。念念取死。仰山受具戒。应不害生。积善天符。心俱正直。神守方隅。而拱朝上帝。帝触神光。而便显功能。人顺道平。则瑞气冲天。神朝天喜。天喜则神佑护人。乡宁井静。三灾不生。神人欢乐。皆因路道坦然。桥梁永固。往复不倾危。本土神光喜。稼穑物丰浓。自然盈□富贵。道险桥危处。众生心怨怒。怒气黑冲天。天帝责本土。守境土无功。虚受信瞻礼。神不合天心。兴灾难求止。喻如守土官。真功亦如是。道人安敢言化。迷成寐语。唐突万千人。皆道我不是。道真实不虚。有言无尽意。汝等大慈悲。桥了早宜归。○珍重。
助柴法语
助柴一事。钦信佛法者。不难。舍俗出家。依说而行者。定得神通妙用。运力搬柴。妙有入无。非凡境界。声色之外。体露堂堂。一合相理。而谁自谁佗。色究竟处。全通三昧。解么了得么。信不二么。若落第二月。且莫虚诳自己好。招罪无间去。老师若未全通这百千无量三昧。一蚁子也不敢胡乱用。胡乱使。若自不解脱。更祛役於人。成何道理。速三恶道报。苦不出轮。善男子。出家两字。是解脱法门。勤行苦行。自利利佗。不听是非。不求好恶。行住坐卧。如理实见。不着有无。不俱尘俗。超出凡流。戒行坚牢。静念精进。有疑即问。有逆即忍。有习即离。贪嗔有念即无念。念无则正。有念则邪。有念则凡夫。无念是出家。出家者离一切有。离一切有则解脱。解脱则方见性。见性则无我。无我则成如是。成如是则我闻。我闻则一时。一时则无量劫。无量劫则佛。佛则法为身。含十方无尽虚空。虚空即是法身。法身犹若虚空。应物现形。如水中月。汝会得虚空。又不见法身。为什么不见法身。病在有我见人见。身见边见。所以不见。此一个见字。从古至今。赚杀万千学道人误了。多少凡夫。识却不会。佛以法身周徧。如目普观。吞空融色。而非眼耳鼻舌身意。绝对待。而非我人众生寿者。既到与么田地。方可作得初地入门。见解之人。然后离四句。而谈无量四句。绝百非。而解累劫瑕非。虽然如是。一念不忘正念。非离非合。拳拳不舍。本源湛然海印。是谓海印。森罗智含万象。方便而直指人心。得意而不立文字。只要打折达磨西来脚。莫令有误本来人。当处得心非向背。九年面壁寂光明。庭中立雪憨痴汉。海里口乾渴爱津。如今大有心颠倒。梦寐胡诤学道人。且向自心中体究。於斯如实更证明。须观古德皆如是。万莫瞒心自发轻。诳谤定招无间业。未全本觉且依经。修行未了身依口。莫学提纲没量人。对病用医须有意。指权归实救迷情。迷悟不同谁解意。三乘犹尚未全明。不契一乘为外道。经生持戒不知。徒劳南北与东西。满口文章不合义。不曾亲近正知见。色见声闻弄识神。髑髅几度皮消殒。林下追寻没一人。妄把玄诠为事会。五千救网变成尘。看经须用钱财雇。佛事全凭铙钹音。馂饀饼皮纱布绢。猪羊犬马折经金。僧俗一同轮苦趣。辜负牟尼古佛心。致使类多贤行少。仁慈鲜矣足孤贫。荣华富贵千无一。菩萨神仙不降生。如麻似粟人头面。杀盗贪嗔胜畜心。不管剎那沉劫海。且徒眼下乐精神。背善恶临无解处。烧香合掌告观音。大慈大悲来救苦。须臾命断叹悲深。一生不布纤毫善。悔惧双交没主人。方知今死难思悔。黑业无边我自成。寄语世间今未死。光阴莫负早回心。何况出家亲悟者。喃喃直指古同今。所以辨心供作务。将勤补拙助元灵。相逢来往无心见。大事未成戒行深。只欲心空如及第。回头救接未归人。始合老师弘大愿。先难后易叹吟吟。十字街头不见客。孤峰顶上目群生。助柴活计元如是。不负当时这老僧。且休莫说别事。来日十三日。更为汝等纳[此/且]。如未足者。不出此月定要足。风急雪霏。地转天翻。都不干汝事。只管打坐看经。任是四天门王来。亦动汝不得。早求解脱。了毕出家。这一段大事。以悟为则。珍重老和尚。制柴历於方丈后。注计罪福。纤毫无差。各自验取好。
与萍乡知县法语
自悟无师。心大解脱。不空无住。普庵老人某。於法会静。久离名绝相之处。举所慧妙香一爇云。百亿恒沙诸佛。尽入香光法界。菩萨先天同知供养。一心遍界。尘剎俱收。一言全通。无不感应。是知皇宗先族。皆悉崇般若良因。今为世俗提纲。隐显全通消息。斯幸萍乡县宰。出现世间。内怀禅悦之心。外作劝农之主。无理不贯。无事不收。远近一如。古今非异。某常光久合。深知出手难为。末法强魔。个中希逢伴侣。明藏教全无一字了。佛身犹若虚空。谁是得意忘言。那解无相三昧。佛是觉义。有相皆虚。法性湛然一心海印。僧真了法应。不干尘。动静体合真如。举措皆标心印。迷徒难化。随事依黄叶止啼。丰干饶舌。若於正宗门下。则千劫难酬。不免胡汉用一镜。全光照了。万像皆是幻。故圆觉了义经云。幻灭觉圆满。觉心不动故。所以二十余年。守株待兔。恰如面壁少林。闻见如痴。俗目视为秃物。假使说禅说道。闻如犬吠雷鸣。直饶拨草瞻风。妄见转成聋瞽。深信古人云。诸佛不出世。四十九年说。祖师不西来。少林有妙诀。如是奇特同参。可谓千里同风。古佛今佛了义者。只说一心。迷悟不同。声色而见闻各异。世轮忙急。生死剎那。自了而非念。一切我脱。而诸人未解。所以卜庵出手。对境无心。以法界而为道场。化众生而佛事。凡夫肉眼。动经劫而罕遇道人。万类含灵。沉溺而不逢正化。所以应化非真。富贵不碍。只欲开人天二路。转凡为圣。用报皇恩。且令布路修桥。郡邑宰僚。忻利益民无苦楚。商旅逍遥。地水火风。三灾变吉。是知古佛亦假慈悲。现在通方。亦复如是。斯蒙大志。开此大心。直指净乐。白眉香缄空坠。八部龙神。和光同喜。千年枯木忽开花。久溺骊珠今日现。知县朝议大居士。兴隆佛法真人子。千亿珍重。
与醴陵真如居士
众生本是佛。佛字是西天梵语。唐言乃觉义。佛名虽异。悟了一体同。若人不达本。逐末走西东。君子当务本。本立佛性同。通一万事毕。终不被尘笼。非尘体不动。本实理含融。先天唯此物。今古学无踪。难了意在处。塞顽空色空。本无有指。妄言色空。若得妄消歇。真体者何穷。真体非形相。不离形相中。幻质皆虚伪。大智发於中。幻尽觉圆满。心光寥廓通。此通无对待。天地在其中。森罗并万像。影现一镜中。镜中实我体。寂湛印倥侗。若能同道者。与理本相同。唯守性清净。眼耳若盲聋。情忘兼想尽。忽觉己身空。自了本无物。强以道言通。此法滞诸学。皆幻质相容。若离一切相。形体外灵通。左右逢其源。烦不入胸中。我尚不可得。非我何可得。眷属犹如梦。非冤不遇逢。如今儿女者。皆再来祖宗。一根来复去。如观桑叶同。本树何曾动。凋叶有来冬。叶落明年发。根深不怕风。但能勤力护。勿使火兼虫。毁坏本根者。万劫堕贫穷。如今忧生死。犹如颠哭空。不知空本无。如翳生眼中。眼明虽说实。不可顺盲聋。且如圆觉经云。一切众生。於无生中。妄见生灭。犹如空中花。及第二月。空本无花。病者妄执。如来因地修行。知是空花。即无轮转。元本无生。今则何灭。变灭者为尘。尘者末也。不变不坏者。元本自体也。体者犹如虚空。父母缘生之身。应物现形。如水中月。如今见居士。执水月空花。为坚牢自性。何不达本。忘情知心。体合於无相三昧之中。悟一切众生。及自己眷属。皆是幻化所成。无有坚实。惟有妙明真性。亘古超今。卓然独立。珍重。
国舅夏执中御带书。及写艹庵歌至。以此谢之
以此微妙。圆觉本体。湛然之光。不离当处。回向佛法。再来人承宣大居士。精修般若。德顺明君。细穷蠢动。皆真。寥廓。三界如是。自知本有。应勿外求。天人交集未离微。何况欲中能体用。大似杲日舒光。盲人难睹。道岂离人。人之自离之。所以裴相国。序圆觉经云。血气之属必有知。凡有知者必同体。所谓真净明妙。虚微灵通。卓然而独存者也。是众生之本源。故曰心地。是诸佛之所得。故曰菩提。又道。终日圆觉。而未尝圆觉者。凡夫也。此本真如。学至於无学之处。妙解色空。入无边际。忽得自心。本源一合。便解诸佛语默。今古名言。十二分教。斯通一念。普观无量劫。若非宿种善根。那有王苗相种。天上天下。唯佛独尊。若识本心。心觉即佛。佛是梵语。焉滞名相。悟性真如。心含法界。始知年无新旧。月无大小。元本无生。今何有灭。千里同光。道存目击。离一切相。即名诸佛。唯承宣大居士。顺时保护。
与信士丧子。法语
某谨参世英大居士。妙在非言语之语。自从达解本心光。陈见解者希相许。今蒙大士坠名香。妙明寂照挥伦楮。清风匝地意何穷。自这贤儒谁伴侣。自伤嗟凭谁语。若问吾男归何处。普庵达本不曾生。水月空花无实据。不离当处常湛然。觅即知君不可取。此灵都是祖宗因。因果历然随谁聚。如今依旧复来生。何必自迷求解注。今古谁曾得久长。唯有法身镇常住。不消追拔与看经。三界唯心须了义。
冬节。与汤亨老及都料。法语
失却本来面目。个个日南长至。先祖时节苦临。处处笙歌乐醉。也参禅亦详义。也贫穷亦富贵。蒙头塞耳有谁知。大地茫茫没巴鼻。智悲同运。野店横溪。头头物物。实理希奇。悟本谁悟。迷是谁迷。家家观世音。户户礼牟尼。亨老总不知。都料斫木底。不因这三门。如何在这里。老师本无节世间如梦寐。我今梦中说。说者觉如义。若有未觉者。好盖令饱睡。等待睡惺时。自己难回避。恐彼少盐醋。米面并豆豉。我击木童儿。汝定知来意。每人与一饱。大家要了利。冬日莫更歇。腊尽相将至。如人各上山。努力争先势。时节莫瞒心。早归欢喜地。坚个弥勒楼。露出真慈氏。了知生死即涅盘。自性如空包天地。试问空空空不知。不知知处法不二。[○@咄]即日冬回。各希珍重。
因人问世间祸福。遂述此语。示之
谨依佛戒则定。既自定则净慧朗然。净慧发生。则心自解脱。自心既解脱。则一切烦恼不生。若无烦恼。则解脱知见。设有知见。则应不住色声香味触法。其处若不生心。其心遍满法界。即名真心。若见有生死可观。即不名见性。是同凡见。金刚经云。凡所有相。皆是虚妄。若见诸相。非相。即见自性如来。大凡一切人。元本不生。因妄有生。元本不灭。因妄见灭。是故。圆觉经云。一切众生。於无生中。妄见生灭。如空中花。道人不可指空中花。示诳一切。谓空中有此花。空中乃翳幻出。见佗相则因我妄生。佛有五千四十八卷。字字不说人之生死。不谈人之祸福。祸福乃由自心所招。生死乃皆我妄执。只教人。一心行善。人发善愿。天必从之。改过修心。古今常道。六道四生。皆是自心趣入。佛经所载者。皆尽说解众生之心。心本是佛。佛者西国梵语。此土译为觉义。其佛。是一切众生。本觉自性。悟者犹如虚空。故名法身。以法身而观一切众生。犹如梦幻。出生入死。都无着实。恰似空花眼有翳则生。翳消则灭。生灭本无。真如一体。见性者。自然而知。不见性者。经劫不脱。如今见有卜卦看命者。皆是依文字轮排。从今向去。妄说是非。教人疑中更疑。迷里更迷。那有了期。又道。人生百岁。今时希有。又道。六十年阎浮客。亦自希有也。但依经小乘谈戒。权治信心。修行者。假说看经者。来世聪明。布施者。招来生福报。不杀生者。得来生长寿。持戒坚牢者。得再获人身。若一悟本性者。名见性成佛。经云。一切诸圣贤。皆以无为法。而有差别。一切有为法。如梦幻泡影。如露亦如电。应作如是观。所以人生喻如风中之烛。还同水上之沤。一日乐一日娱一切错。一日了一日当。所谓今朝不保来朝。古人知其人命。如呼吸之间。后生尚不可延。况於老者乎。但以遇病。则以汤药。不可信邪乱卜。说起祸福。引惹精邪。杀活临时。自然分定也。
又示易仲能
本光寂静。因妄识而发生。了悟无生。便回头而警觉。若不见普庵老汉。几乎流入毛群思量祇是自盲愚。谁道凡情不作佛。咦。大丈夫休分别。百亿尘劳从此诀。今朝酒醒何处。杨柳岸晓风残月。
述普光明殿
观夫普光明殿。非假庄严。净土道场。即心无别。心净则佛土皆净。身光则法界全光。迷逐相而悟返真。圣思修而凡不觉。背觉合尘者。轮回六趣。背尘合觉者。体用真如。一性湛然。自分迷悟。心本无间。空色相争。空本不空。色元无色。若了色空之不异。受想行识亦如然。所以释迦如来出世。盖为一大事因缘。唯以佛之知见。示悟众生故。众生知见。皆是业识茫茫。堕爱见网。不得自在。佛以无念而知。名正遍知。得大总持。法身圆满。演说三身四智。八解六通。而知名异体同。皆是化众生事。若会一合相理。应物如水月空花。未解三界唯心。触目则前尘万境。若非古佛传住法。如人入暗。三僧祇劫。世变而佛法不移。凡圣混融。本静而妄自生灭。直了诸行之无常。便笑世间生灭法。生灭灭已更无私。寂灭光中常快乐。咦。实为万古镇腾辉。堪化众生作佛事。且如南泉慈化。不知几代住持。木朽像摧。破瓦上年镌景佑。古佛腹里烂帛。遗彭氏之名。皆此地上古之僧檀。祝圣道场而建立。是知佛假众缘。道不孤起。某如云横谷。似鹤翘松。应无所住。而生其心。应无所得。而得其法。初居而不厌荒寂。末后而一看无忻。一心幻出於有无。念劫圆融於无际。以无量之三昧。道化无方。了凡圣之一源。达有为功如梦。虽然如是。念穷子之迷。归止宿艹庵。方付本家之宝藏。风幡动处。直指人心。栢子庭前。全彰妙意。又何疑灵山会上。佛举一枝。迦叶笑时。灵光续焰。法身非相。安可以泥像丹青。法界弥纶。何必造银楼金屋。达磨九年面壁。果熟时处处道场。灵佑踢倒净缾。至今显沩山。天下佛祖。究心而不在事。天龙恭敬不为忻。凡夫求事不观心。暗被鬼神妖魅惑。但得本而末自至。道德全而事自成。近世道僧。罕依正法。未得先觉之心。却作古人之用。古德以智为体。通於一而万事毕。以慧为用。无心得而鬼神伏。智本不空无住。妙慧天网恢恢。所以应物无心。万物而皆备於我。观根逗教。反身而乐莫大焉。是以华严论主云。以法身用。则万象俱寂。随智用则万象俱生。见性成佛。则一身多身。解空实相。则一相无相。是谓三界之依师。可作群生之导引。苟或未然。出家无益自己。尚业识茫茫。无本可据。更教他失钱遭罪。着甚来由。休道佛法不灵。自是非心罔措。金刚经云。种种非心。皆为非心。过现未来。不见不可得。江西马祖云。即心即佛。非心非佛。永嘉大师云。是则龙女顿成佛。非则善星生陷坠。作是观者。名为正观。若他观者。名为邪观。天生万物。唯人最灵。邪正是非。何不体悉。且不知四大假合。身若浮云。外染六尘。妄执颠倒。十不善业。百劫连绵。爱禽兽血肉。而互相杀啖。乐浮利虚名。而结业缠身。忽然身坏浮云销。业满报流何处亸。
某不因夙习般若。安能智悟无师。如今到里许。方知千万中。实难淘一二。古佛今佛。藏教显然。有大慈悲。碎身难报。东西二土。得法祖师。撮略玄机。直明心印。不立文字。竖拂拈槌。只蠢动见闻。齐登正觉。问聪明多智。久参方而犹尚难闻。岂可蠢动含灵。一闻见而便能觉悟。华严经云。一切诸佛。於一微尘。众生心中。成等正觉。而其众生。不觉不知。又云。一切众生。是诸佛之果源。善男子。莫作是说。经云。蠢动含灵。皆一佛性耳。所以佛说华严经云。我初成道之时。於自身中。见一切众生。悉皆成道。我入涅盘时。见一切众生。尽入涅盘。如一众生未成佛。终不於此取泥洹。无非真得道人在处。含灵获益。金刚经云。在在处处。若有此经。一切世间。天人阿修罗。所应供养。当知此处。则为是塔。皆应恭敬。作礼围绕。以诸香华。而散其处。佛果有如是之言。真实不虚。业根有如是之苦。如影随形。了道化百千万人。且不见有众生境界。无心受种种布施。且不见外有一文。施者受者。光影一如。有什无为。皆归实相。以此功德。赞叹何劳。祝万寿以无疆。愿天长而地久。公清正而民快乐。私孝顺而含识安。飞空着地。而皆演说梵音。大地山河。而齐标心印。自此即当处净土。一念而触目西方。无生殿里悟无生。本觉位中瞻正觉。珍重。
化藏经语
释迦如来。为一大事因缘故。出现於世。弃金轮王宝位。雪岭修行。说法四十九年。成五千四十八卷。字字无空。言言谛实。只欲开化众生。元本是佛。若无众生颠倒。何劳广布文言。盖为众生背本性。而不觉不知。念念循六道四生。头头趣三轮恶报。如来若不出世。世界受苦何休。种种方便利益述情。若有众生。念念依经持戒。永断无明。修一切善法。即得无上正徧知。与佛无二。方觉众生本心即佛。心外无法可得。善男子。有念有知。众生境界。无念无知。二乘境界。无念灵知。诸佛境界。开佛知见。永不受生。心则不灭。以法为身。常住世间。犹如虚空。包含万有。不即不离。非色非空。非有非无。绝对待非形名。先天地越古今。一相无相真实相。一身多身真法身。身含万有。尽虚空尘剎。而毫端普现。是故经云。佛说剎说众生说。三世一切说。若能如是说。能如是闻。是真闻法。是真说经。经云。如是我闻。一时成佛。更无二时。经云。无法可说。是为说法。有相有说。不名说法。若以色见佛。则不能见如来。若以声闻经。是人行邪道。得意忘言。了色通声。便知道。摩竭掩室。妙解正宗。示灭双林。法身常住。善男子。佛是西天之梵语。此士将觉义。以同名。心迷不觉属众生。心转觉时一切佛。佛开口处为言教。化导迷心转觉心。众生开口成寐语。沙魇群迷叫不醒。迷悟不同希达者。诸佛方便救迷情。情忘想尽明心者。海藏琅函不可轻。在在处处堪闻演。共祝吾皇亘古今。臣忠子孝那边静。风雨调和物物成。是非一体元无二。佛与众生不出心。我今圆满如来藏。唯愿众生发信心。等与如来同受用。一闻千悟永瞻钦。这回针芥若不遇。剎那失足坠幽冥。阎公问汝将何答。未免刀山火焰林。地狱皆因心不悟。一十八界杳难寻。八万四千城可畏。铁围无间苦呻吟。个中不遇佛光照。万劫无由得出轮。忉利诸天因业坠。后闻天鼓复超升。人生有限空花相。光阴迅速岂堪停。古人究道如救头。后士无依岂不惊。一失人身难再复。荣华富贵苦来临。如今自有非他事。性水澄清理甚深。海印森罗融万象。湛然无古亦无今。化无所化知无二。自肯随心了此经。
化藏经语　　结般若因　　度有缘众　　一卷一千　　共亦不共　　才出头来　　便得受用　　此经无价　　拟议不中　　除非自肯　　破尘了梦　　见佛不空　　塔成无缝　　半偈舍身　　古今尊重　　劫火不烧　　魔不能动　　佛祖皆宗　　天龙普供　　万莫放过　　千亿珍重
切以。般若弥纶法界。唐言智慧。以无边宝积曼陀。任是千贤难插足。涅盘自性。不灭不生。广佛华严。妙行无住。一百十城。而不动遍周。十二顿渐。而该收毫末。尘尘剎剎。佛意全包。迷悟不同。故劳演说。大解脱不立文字。二乘学则执滞空言。如如方契色非空。若也解空空非色。十二部诠如说梦。百千万佛若空花。涅盘生死杳无踪。本来面目非非相。大开喜舍破微尘。了取功勋无尽藏。甚幸。
与易仲能化经
○咦。佛则自心。光明遍照。外无毫发许。堪作能为。假使聚大地山林为笔。四大海水为墨。亦不能写普眼经半偈。经云。如来为一大事因缘出世。唯以佛知见。开发一切众生心中。同佛知见。不同凡解。若无众生妄想。里许安用教诠。是以。药山不看经。达磨不立字。儒教诗三百。一言以蔽之。三门则似网求鱼。达了者忘言得意。普庵老人。毕竟这边了。方向那头来。梵剎则楼阁新严。徒集而无可塞目。古德云。今人看古教。未免心中闹。要免心中闹。应须看古教。蓦地里撞着。千万莫辜负老僧。假使转念精勤。明朝也有饭吃。珍重。
示小师圆契。修袁州浮桥语
寂性普云。遥书寄颂。只会得个昭昭灵灵。向野狐口边。逻[此/且]骨头吃了。又东觑西觑。你且不知化城共南塔斗额。集云与凤岭交参。若不是南泉种种方便。也不免堕坑落堑。庞老子。前日又到院中。重举公案。又道。空手不把锄头。步行不骑水牛。桥上无人过。水流桥不流。这老汉。当下被我拽定老大鼻头。扌出了也。汝诸人十二时中。且不知有恁么奇特。以平报不平事。又闻道。百鸟衔花。人天设供。当下着语云。苍天苍天。谁敢担当然。虽然如是。且好生造桥。大要平稳坚牢。更加疾速。水漂不动。风吹不移。度人无碍。诸佛欢喜。天龙守护。到处无碍。全不漏泄。通途无阻。郭匠圆契快着力。归来与你三十棒。教你一生起不得。作个无事人好。歌曰。闲步游南陌。惟便野兴多。傍花看蝶舞。近柳听莺歌。且照顾。莫失了髑髅精。
示李老人
道绝浮言。法无可说。只为众生。丧本受轮。溺於邪见。所以。诸佛慈悲方便。於诸众生自心中。密说而显演。流通一大藏教。随利钝根机。广垂接引。遂致祖师机缘。诸佛法教。盈布於天下。只欲标心。所以经云。诸经皆以心为宗。无门为法门。若了於心。无法不备。奈何如今去圣时遥。魔强法弱。正信希有。弃有着空。南北分宗。顿渐说教。弃本逐末。竞是争非。说正说邪。颠倒四起。所以普庵老人。忍禁不得。不免出头。露一心光。含融万有。非心非佛。即心即佛。妙用纵横。随机自在。言语诠之不及。情量莫测其端。不立是非。坐断圣凡。便是释迦佛。亲现丈六金身。也与三十棒趂出。为什么如此。祖祢不了。殃及儿孙。善男子。若宿因无分。没溺邪宗。实难提拔。赖得曾亲正念。遭遇普庵。依正念而心无乱惑。汝今投诚求语。咨决大意。实言告汝。诸佛法道。绝象忘言。无证无修。非迷非悟。汝但十二时中。莫存情想。莫生住着。即境即心。即事即理。闲缘不系。心识俱停。常於行住坐卧中。妙声妙色。浩浩现前。根尘意识。了无所得。若是如是信解受持。不虚平生。亲近知识。所以甄叔禅师云。群灵一源。假名为佛。体竭形销而不灭。金流朴散以长存。性海无风。金波自涌。心灵绝兆。万象齐照。体斯理者。不动步遍历沙界。不用力而功益玄化。如何背觉反合尘劳。於阴界中。妄自囚絷。依此勤参。必不相赚。因求决意。漫笔如此。善自护持。珍重。
与显首座
显老明禅。入理深渊。文殊为体。妙用普贤。凤山得旨。妙契南源。三株树下。坐断云烟。金刚作眼。鼻孔辽天。言谈讽咏。艹木皆鲜。钦风久矣。偶睹惠然。如天甘露。沃我心田。希有希有。世外金仙。老婆心切。示我窥鞭。自知本有。久被尘缠。普光明殿。海印俱全。弥勒阁中。了了何言。常在不欠。触目无边。一毫头上。妙绝偏圆。含融法界。本体现前。
示圆应行者看牛
圆应牛。经劫没人收。若不遇人。虚度春秋。如今横穿鼻孔。水艹皆休。有时放有时收。随分纳[此/且][此/且]。自性优游。独奈何。劳别讨。混迹应不迷流。不许犯佗苗稼。也不犁佗田丘。饱饮雪山肥腻。一顿更不佗求。眉毛眼睫。动转绸缪。试问沩山水牯牛。有甚风流。向左膊上书字。着甚来由。任你千般引□不肯回头。不如卧云枕月。运气常周。假使银蹄金角。气射斗牛。居吾腹内。不得出头。吞底乃刀山剑树。业到解散枯髅。谁知体如巨海。妄起浮沤。风击沤生沤灭何愁。湛然智海喻真牛。圆应头头岂用修(咄)。
示何邦美
○佛与众生。是三无差别。邦美与普庵。岂有假虚说。三阿僧祇劫因。如来出现。而幻假名七佛。然灯盖接群迷而演唱。故知诸佛不出世。亦无有涅盘。佛真法身。十方常住。一切万物。皆属无常。不变不坏者。为正徧知心。故权名佛。出生入死。是生灭妄心。唤作众生。所以。如来为一大事。出现於世。说法四十九年。成五千四十八卷。显无量神通。盖为此也。此经是一切含灵之本。万法根源。凡夫久习我人。乐着声色。逐境背元。使之流浪四生。轮回六趣。犹如梦影。又若空花。设有求静。乐善探宗。不遇本分真正见解之人。反成大咎。过在邪师。便是千劫万劫。不了公桉。若是宿种。曾会实相之士。一闻便肯。其人永不变坏。纵然体用未全。正因不变。事理意通。岂似依邪道魔王。执空顽匠。亲近正法之人。誓不信邪师谬解。那更三界之中。受一法之所瞒。一心无相。不随妄念有缘生。只这光中空不空。亘古迄今无生灭。[○@、]咦。千亿珍重。
示弟子易元逸
优昙花。三千年一度现。大善知识。五百生许相逢。且道。昙花作么现。知识作么逢。满眼烟波无极岸。钓竿未举好先知。莫道凡夫名利欲。於中也有谢三儿。
留田易元逸。宿习般若。一闻斯道。而便自肯心。直入南岩。发愿持斋。而深究本事。普庵点首。知是再来。许你从戒定熏修。久久当明理性。果从因有。事岂偶然。如今五百半千。依实印。当堂非自诳。既知如是。岂可缄默哉。时乾道戊子仲秋。愿求少语。以记宗风。而老僧信笔书付。
刘待诏呈颂求语
觉中体幻。如月印千峰。幻中思觉。似云点长空。若得月轮。遍照而非碍。可谓心月孤圆。含虚寂用。未见本来面目。不知弄影汉。行履之处。安可自恣。迷妄不实之心。向外卜度。久久证想发挥。不逢真正见解底人。邪魔入心。堕在魔境。失万劫之正心。作三界之魔族。若得一念不生。万法无咎。道若太虚而无迹。心如湛水以澄清。须还绝待。忘躯默契。普光明妙了知。生死涅盘。犹如昨梦。岂用探文字。说知解而得者乎。既蒙彭城老丈。以三颂诰予。笔苦不能到。而加寐语。以警。动寂常真。不劳外觅。应用自然。莫执文字。若要得快疾么。[○@、]只这是。千亿珍重。
示众法语
示众。颠倒梦想忽然破。直入孤峰常独坐。不曾相见与相亲。祇么巍巍迎达磨。东西露柱满添汤。南北石头快推磨。到与不到俱吃茶。万里清风同唱和。快活快活也大哥。达磨达磨真老婆。多时寻觅觅不见。却来艹里念摩诃。几年相伴急走过。新罗低头觅不见。举首又蹉过。今日无知知。不是强扬播。若有知知者。未免番成祸。[○@、]咦。四七二三不立形。历劫三祇祇这个。从古迄今食不餐。肚胀气均常不饿。伤嗟捉月夜猿痴。往复疲劳多退堕。不知古佛只传心。除了此心无别可。师子子不消多。直下无心唱哩啰。拈却眼来作鼻孔。呵呵大笑探禅河。无量劫来风泡子。至今汩没和巴歌。稽首宝积佛。敬礼阿弥陀。普庵此来无个事。大家相劝演若多。元来不识头依旧。何须苦苦更波波。
示众
善者多魔自古今。佛魔一体只空心。心迷不觉悭成贼。心悟回头便舍金。莫怪迷心心怕贼。贼心对面也难寻。三途地狱因斯得。奉报须防仁不仁。不是道人先注脚。免他来喜去沈吟。一年三百六十日。梦想颠倒不曾息。耳闻眼见普庵名。更莫邪言喧戏剧。思量生死大惊神。唯了本心称第一。暂时忽听本无心。解脱沉沦千万亿。寄语诸人莫蹈虚。勾阑不稳莫相依。莫令堕入深坑下。未免先当说与伊。来往任观心不住。声香味触且随时。孤峰独特谁为伴。尘世忙然我道奇。不是打斋趂会。只欲真心不背也。不烧[　*氐]供神依佛。无相三昧悟谈字。字明心迷说如盲。踏碓粗粥淡饭齑汤。但愿精专不退。不知再会何时。达道心空无对。
宝藏论
离诸名色相。实见如来藏。能转语成经。本心非榜样。说有即是无。说无无伎俩。不会自转经。依语成妄想。梦里推木轮。信施谁酬偿。不出牛马羊。入佗阑圈养。一文四个字。还足连佗丧。悟者发真机。迷者堕铁网。佛教空无相。妙契合无上。天鼓解说经。忏悔罪无量。有无空不空。真实不虚诳。圆信六神通。不刻天龙像。只么转心经。个中谁拟向。
为小师圆通入涅。小参
小堂云。生死涅盘。犹如昨梦。众生诸佛。恰似空花。了本解空。方能如是。未明体用。闻见差殊。藏教显然。疑情难透。盖缘生死不破。如来所以现世。为一大事因缘。广彰教网譬喻。凡情若解佛说譬喻。便知本自无生。既达本以无生。如是我且何灭。先宗后觉。意总如斯。只是后学。不遇真正导师。少成多败。
某。宿习般若。亲受正因。所以今时无师自契。若无宿慧。那信其经。自有生来。常知此事。虽在尘而无染。时节到以自通。及住此山。十有六载。终日不离华严境界。法喜禅悦之乐。如度一时。近於五六春秋。随机引接。虽然檀信百乱。修造千忙。於我本性。湛然如空。含境如镜中像。所以妙应纵横。全无漏缺。此处化缘修造。彼方教设建桥。不断宗体。而普应十方。不着名相。而头头指印。只患末法邪盛。真信者稀。
而有小师圆通。俗舍不远。父母皆存。初年十二。依寿隆老和尚出家。未果周年。老师迁化。父母送至。回礼老僧。便肯遵规学华严教。然后混同良友。日与进士互参。朝夕不忘。微通消息。为僧六载。年虽幼而智似古锥。行住坐卧。语默施为。不破老僧之教。一二年来。不耐邪魔。几乎漏逗。赖遇老僧。心能转物。忽从正月入室。焚香殷懃。作礼而告师言。圆通宿福不广。虽透未全。积病时生。身多困倦。缘事虽多。不能为一。欲求度寂。皆赖师慈。老僧叱之。遂不复语。师良久。乃以指画空云。这个为汝为病。什么物为汝为病。乃礼拜。无言而归寮。
又於二月二十七夜。以空幻双举。再告师云。初三日求浴。可得否。师不答。果至初三日晚。索水浴身。换衣求竹椅。俨然安坐。良久。复谓行者圆清云。请师到房中。我书偈而长入寂光。可么。行者依之。师既到。师子无言。众徒皆默。索纸书偈云。梦幻空花相。岂可认作真。如今不被使。逍遥无外尘。乃合掌。请师归方丈。然后付嘱弟圆智。莫令母亲喧哭。闹混老师法会。委弟圆融等。告老师。只求一桶火化。为妙。不消棺木。诸般有费。十方檀信施物。只得了当便休。一切事皆如梦幻。毕竟悉皆如是。即便闭目不复语。寂然不动。直至如斯。争奈何[咐-寸+(乞-乙+小)]。老僧一时不免依圆通所愿。更不劳烦。近远檀那。涅盘道友。助度俗仪。修斋设供。资化亡僧。一文以上。并不敢收。如有小师行者。私自留一文一香。一花一果。三十拄杖。即时出院去。老僧拂袖。入南岭石窟里打坐。永不出头也。若如老僧所告。千万莫劳神。只要信远长存。僧真不朽。宁可别有施奉。还了自心。老僧即不敢阻节。一任如常。伏望众信委悉。千幸万幸。珍重。
示李昭文。
海性湛然。独鉴万像。以无心风击波腾。真体不动而不变。自古迄今。万化归元者。只宗自心。心外有求。背觉合尘。故循业道。且如诸佛说法。盖为众生。天下祖师。亦复如是。若无众生。无法可说。得见自性清净。便觉一切众生。本自不生不灭。一体清净如幻。见彼尘流。以贪嗔痴杀盗淫。而造后报。苦业不停。遂假名字。妙有为无。妙无作有。广设建化之门。门门皆善。是故金刚经云。修一切善法。即得阿耨多罗三藐三菩提心。不从行恶。而获来生善果。诸佛了悟。实见一切众生心。本如虚空。湛然不动。因妄发起。从十二因缘。出生入死。直至如今。梦趣六道。汩没四生。不知元本不生。逐爱贪生。不知本源不灭。妄想怕死。得闻善知识。直指人心。不立文字。言下开通自性。目击道存。不见有世间往来之事。何处立父母生缘。是故华严经云。若人欲了知。三世一切佛。应观法界性。一切唯心造。若歇妄心。真心自现。真心普现。则照了三世。非生灭故。自性与佛祖同源。
问。色身含法身。乃父母所生。未离五行。四大假合。病苦煎烦。如何得与法身无二。答佛说经云。佛真法身。犹若虚空。应物现形。如水中月。法身者。乃非相也。色身者。色即是空也。色既还空。因何不合法身。只为一切众生。贪着我人。造恶不息。不信佛说。自心自身。真如太虚。一向苟色为活。着言语道。不见自己法身。所以眼光落处。尽同暗室。才有思念。便变地狱饿鬼相现。才出头来。又入披毛戴角。而酬前杀戮之债。更有三生九世。无数无量。欠负不可说。古人云。了即业障本来空。未了应须还宿债。是以。佛念一切众生。念念作种种苦因。将来一失人身。万劫不复。故广建道场。演经设像。多立教诠。曲为含灵。早见自性。别无佗事。珍重。
与彭应求为母病请药语
太虚日轮。连晴塞身。到里举似。便打折玄沙一足。如今且道。目连救母。还复母救目连。若於这里。下得一转尖新之语。便见万物一母。病从何来。妖从何得。可以转世间幻化浑真心。指太虚日轮为母体。正当恁么时。周氏百劫千生之罪垢。斯来应念以销镕。妄心悉灭。以无魔。入普圆而成正果。别无佗嘱。唯但顺心。逆则便凶。顺之则吉。假饶寻释老看经。亦不离自心。开豁任意。迎扁鹊卢医。皆除妄想。今再发药。幸跪献於尊堂。直待正春恣情调理。恐圣善别立妄心。逐一为他。对治开解。珍重。普庵老人。特为应求。拯救尊堂普说。十二月二十五日。参普庵老僧。就书颂。与周氏。脱尘警心。妄执迷流不肯休。所以今生逐女流。如今眼界浑尘染。几时安稳见来秋。莫悞前途成业网。目连成佛已绸缪。开心放旷依儿得。不着高峰见毗丘。
除夜示众
腊月三十夜。髑髅自相骂。阎老索饭钱。汝等怕不怕。龟毛敲兔角。五彩虚空画。正当恁么时。摩尼谁着价。大年初一日。道闲却成急。自拜梦中人。妄想从谁立。唯我知不知。今古希相识。张三李四歌。艹木空祗揖。日月转眼睛。历劫不曾停。三贤与十圣。枉费苦精神。常思达磨老。九年守少林。如今意不尽。瓦砾即真金。
[祝/土]墙
众信助力。垒三身之宝塔。结万载之良因。不妨运水搬柴。步步皆修十善。近远宗祖。因你信发各超升。后代儿孙。不出自心今合佛。佛是众生之慈父。应无背子之心。法即众生之良药。一服心清。信心清净。则早见世尊。随分助缘。必招乐果。千差修道。只恐不遇明师。一念发心便了。普庵即我。奇哉净土。弥勒楼阁。大家下手莫迟迟。广[祝/土]戒墙。坚本智工。工计历所设不虚。将来名榜示江湖。无限人天不如汝。人财未卜来朝。塔在心存不朽。再来相会宿时因。脱却布衣披法服。只因正法一光全。普度河沙无逆顺。因以法韵。成临江仙。警世化迷。不见本来真面目。恰如穷子迷途。东西南北觅工夫。被人穿却鼻。生死不能苏。唯有宝陀人失笑。拈来放去毗卢。空花不实汝休摸。慈悲来不住。开口应南无。
示普圆二字道友
出家无易事。了道亦非难。各自要努力。如人担上山。累劫负偿命。此生莫等闲。遇时若不顺。展转落雠关。佛与人方便。度人及登山。布身而填险。为众代艰难。荷担如来者。莫道不当番。汝逆和尚顺。明朝报愈艰。汝见有福者。拥从物如山。在处皆如是。因修得世间。若争人我相。不如快下山。若酬自己债。岂用学烧丹。相逢无别有。动不是风幡。前后都还却。独坐大雄山。如遇官客。欲人送过。不问多少。便差圆普二行。将钱米重雇觅。左右作。如不奈雇觅。须是多方计较。无有空过者。观急缓随宜。不可执一。只要了利慈悲结缘。欢喜来意。无钱雇觅。一任将道具索质当之物。仰僧行。自己身命施。扛搬往彼岸。亦不致劳也。何怪乎。何羞乎。皆我一心耳。时人须警觉。应道不痴颠。苦牛并急马。也只少佗钱。今生还不足。来生又吃鞭。道人虽无事。不忍哭苍天。今古论如是。岂可向愚言。无我无钱质。此处静悄然。显迹灵光在。梦然一炷烟。普庵何处去。分明在目前。须当如是体。可学老婆禅。莫住空花相。谤佛结深冤。以善能销恶。以顺和逆颠。以道资顽狠。以心助普贤。以师为心本。以念於无缘。以身如父母。以力报愚贤。出家为佛子。动静自光鲜。超凡并越圣。真实不堪言。曾经千万劫。碎身报未圆。我今排次定。更莫听胡喧。顺我大家吉。逆我众无缘。孤峰无觅处。三千遍大千。此时思一偈。虚空应不得。非是我做作。真如体自然。
普庵录卷之一

[book_title]普庵录卷之二
普庵风水禅
夫华严经云。众生未离幻。了幻非众生。圆觉了义经云。依幻说觉。亦未离幻。直至诸幻尽灭。觉心不动。始解般若。堪为说法之师。唤作狮子之哮吼。群兽脑裂。天龙寂听。皆生欢悦。若不大用现前。鉴觉未破。由是生死岸头事。且与菩提。有何交涉。
普庵老人。偶因贤士。设拜子前云。贤士也不识叩问。一切世人。各有罪福吉凶。皆出自先祖。会择阴地。能择阳宅。有所招感。遂获儿孙。富贵荣华。此理还是真实可信否。普庵唱言。不也。善来善男子。善哉善哉。汝能如是。善达尘劳。故有此问。敢不为说。我闻诸佛说法。深嗟一切众生。於无生中。妄见生灭。妄认四大。为自身相。以六尘缘影。为自心相。将虚为实。认无作有。不知四大本空。六尘非有。迷背真源。流转於三界火宅之中。虽遭大苦。不以为患。念念生死。无求出离。所谓我生则烦恼俱生。我灭则烦恼灭。以妄求妄。二妄相依。生妄业道。总由不知。乾坤日月。大地山河。色空明暗。种种物类。剎剎尘尘。皆是自己心地。妙明弥满。更无纤毫外物。可得无名相。非形质。无大小。无长短。无边表。无变异。无有无。离言说。不生不灭。真如不动。虽无形无为。而灵通万有。虽不动步。而周遍十方。於微尘中。现宝王剎。犹如一颗摩尼宝珠。圆净无瑕。充塞法界。无针锋许空缺处。照古照今。永绝尘垢。色虽有异。珠体无变。安可於□□生卜择。葬骨埋尸。贪图后报。荫益儿孙。显官耀族。永固长存。岂不见。□□垂语云。儿孙自有儿孙福。莫与儿孙作马牛。若达斯言。乃真出世人也。庄子云。天地为棺椁。信知古贤救世。诚不谬矣。然而吾教学道之徒。得正法眼藏者。盖为古佛。有此一大事。公案未了。无能报效。若不度众生。无因酬佛德。是故。阿难得法之后。与诸菩萨。说偈云。将此身心奉尘剎。是则名为报佛恩。所以。各各不违实相。权施引接。应物随机。略露个消息。皆是不得已而为之。唤作第二门。示境明心。西天二十八祖。以至天下传灯古德。各立建化门庭。随机接物。不胜其数。不可备言。且如司马头陀。得无心之妙用。合无心之阴阳。权指沩山之寺基。堪安海众。要以达本明心。建大道场。标宗设教。即非妄想颠倒。诳惑王民。
如我世尊。为一大事因缘故。出现於世。示众生见性成佛。若得成佛。德及万邦。道含三界。岂小补哉。今时世人。不知所以被人诳惑。不肯自修心行。幸有安乐法门。只欲着相贪求。谬理信邪倒见。力用无涯。广杀含灵。虚费家贿。祛役众生。造无量业。望求一葬。永益儿孙。损众利私。无有是处。如今凡俗尚言。有福之人。不葬无福之地。若人不修福德。安可逆造化。而背阴阳者。无心得其造化自然。无功之功也。无功用道者。乃得正心也。正心者无心也。无心者道也。道是本来自性。天真之源。若能一念。返本还源。一多互用。智体无方。可谓通於一。而万事毕。无心得而鬼神伏。无作而作。无用而用。无向背。无年月。无日时。是故华严经云。一念普观无量劫。无去无来亦无住。如是了知三世事。超诸方便成十力。岂可逆於正。顺於邪。逐妄言。而寻风水哉。风水者空也。楞严经云。性风真觉。性觉真风。风者。四大之一也。无形相。而能动大千。九万里之鹏程。皆风在下也。藏经云。风轮其力无边广大。能乘水轮。水轮能乘世界。动静自然。与道亦尔。何可寻求捉搦。水者。百川一性也。能利万物。而根通法界。岂独江河也。但随顺湿性而已。经云。性空真水。性水真空。亦可喻道周法界。安有朝富而背贱乎。风水二名。皆得性空。安可逐凡情而寻究。然地水火风。权名四大。顺天顺道。和会万机。古德云。四大未尝不周遍。周遍何曾有混融。以要言之。只是自心一体。心外无法可得。今告众等。但自回心向善。慎勿贪求。济老怜贫。方便救物。护善遮恶。离过绝非。念念回光。行阴布德。诸恶莫作。众善奉行。设有施为。不用求报。恶果善因。自然当报。何必忧虑。幻形不贵。安劳系念儿孙。自作自当。他为他报。且以梦而说梦。谈人之生死者。各各逐妄迷真。触境而心起爱憎。念念迁谢不停。常趣黑业。沦堕中阴。悟心之士。常以白法现前。故经权名如来藏。取境着相。凡夫。经标为阿赖耶识藏。常着於物。物则终归变坏。物无自性。物坏则成黑业。趣入中阴。受阴既尽。随业受报。古德云。其形也形。其寂也冥。转变天地。自在纵横。恒沙妙用。法混而荣。谁闻不喜。谁闻不惊。如何以无价之宝。隐在於阴入之坑。若不识宝。徒入荆山。眼见似盲。口说如哑。此无依之类。永劫贫穷。不得受用。岂不见。古贤云。吾有大患。为吾有身。又云。朝闻道。夕死可矣。何况凡流乎。古人求道。如救头然。如今世人。将为末事。近日佛日杲禅师。尝示众云。一切慢事。人将作急事。一切急事人将。作慢事。又云。生处放教熟。熟处放教生。深思此语。乃真老婆心切。盖为一失人身。万劫不复。不是小事。果报历然。佛语不虚。诚当熟览。终不相赚。若能谛信。万无失一。不信者。随业招殃。信者悟心即佛。金刚经云。信心清净。则生实相。实相者。乃清净法身也。圆满报身也。千百亿化身也。证道歌云。三身四智体中圆。八解六通心地印。说什么三千大千世界。山河大地。有情无情。一印印定。更无别法。唤作一生补处。充满法界。一相无相。一身多身。华严六相。总别同异成坏。一门超出。一成一切成。一坏一切坏。如如向上。没可安排。恰似焰炉。不藏蚊蚋。不生不灭。亘古亘今。灵明烜赫。永绝名言。超过数量。既达此理。无不是自心一体。孟子云。万物皆备於我。肇法师又道。至人空洞无象。而物无非我。会万物为自己者。其唯圣人乎。何可将自心求自心。将自己埋自己。立境迷真。生死不破。妄谈风水人。故当辨拆。择其善者。而从之。其不善者。而改之。有诸众生。念善持戒。看经礼佛。忻善厌恶。不退初心者。唤作二乘声闻。独觉缘觉。此是修功次第阶级。虽未至佛地。亦得出三界火宅。离粗重业。免堕三途。且约人天福报。随业轻重而生。虽未离生死轮回。於天上人间。受大福。不行善因。复入地狱饿鬼畜生。诸恶等报。不可具陈。修禅定菩萨。闻生天果报。犹如冤家。所谓诸佛。犹是冤家。自己那堪觑着。金屑虽贵。眼中着一尘也不得。如斯见解。岂由风水哉。
次有一类众生。口说善。心行恶。豁达空拨因果。不识理义。毁谤正因。瞒圣欺贤。作不善业。堕无间狱。百千万劫。无有出期。实可哀哉。延寿禅师云。诸佛出头来。也无救你处。岂由风水也。以道眼正观。茫茫宇宙。汩汩红尘。无非六道四生。皆二十五有。六尘十八界。十二缘生。无不被轮回。经尘劫不息。佛诠教网。捞摝群生。阐大慈悲。设多方便。所以西天二十八祖。达磨大师。为此一大事。远来唐土。传法救迷。九年面壁。谁敢承当。直至二祖大师。为法忘躯。立雪断臂。求正法眼藏。达磨犹未可信在。二祖告云。请师为我安心。达磨道。将心来。与汝安。是时二祖曰。觅心了不可得。达磨云。与汝安心竟。二祖便悟。从无始以来所有。至今生死不绝。皆是妄心。过去未来现在。皆不可得。便知即今真心。遍一切处。更无一法可当情。当下忽然大悟。以心传心。作第二祖。以心传心。至六祖大师之后。方始天下闻知。得者不少。如今悟无我者。便契本心。冥合一体。遍一切处。一剎那间。圆成八万四千。总智法门。永不变坏。受用无穷。若人不信。永不能契。反谤正因。一剎那间。便□八万四千尘劳门。堕诸恶趣。永不闻法。永不见佛。实可哀哉。岂由风水也。佛观一切众生。世间本自无名姓。无男女相貌。无贫富贵贱。一物也无。一性无性。耀古腾今。堂堂独露。无发毫许间隔。不肯自认。直下承当。作个无事人。供养十方诸佛。普益法界含灵。且作么生是供养十方诸佛。普益含灵。维摩经云。法身流注五道。名曰众生。众生现时。法身不现。若得法身。名供养诸佛。假使七宝。满恒河沙世界。布施供养。不明於性。终无利益。不如见性识心。顿悟圆觉妙体。今此识神种子。从无量劫来。根尘不脱。悭贪嫉妬。作业受报。死死生生。无休歇时。若到这里。更有什么处风水也。且略举世间梦幻颠倒。花报之相。便可验之。且如张三家。富贵具足。忽生下一子。便唤姓张。随宜立字。渐长成人。所有财宝。亲眷奴婢。庄产牛羊田园。皆悉委付。尽是他有。不从外得。都不费力。思惟此子。过去生中。若不作纤毫福善。何因果报。而生张三家。如是受用。如是富贵。如今世人。但则见果不见因。所以不念修行。作诸恶业。受果贫穷。转增烦恼。堕畜生身。因者。因过去生中。善果习气。修福修慧。或得尘劳业销。悟得法身。见性成佛。或得慈悲习气。不造生死粗业。虽未见性。习性已定。所作所为。皆属善果。与不□者。逈然不同。果者。只今此幻身。行住坐卧。受用者。便是也。更无别人相待。只是自性作。自性受。如影随形。不相舍离。分毫不差。唯自定心。自觉觉他。真实可验。凡夫乐果。而不修因。有智之人。修因而不乐果。所以圣人无己。靡所不己。神人无功。至人无名。随机应物。金刚经云。应无所住。而生其心。心者。正遍知心也。经云。菩提心生。生灭心灭。应如是知见。父母未生时。都无名姓。但是世间妄想随意。且有何真实。而妄生执捉焉。若能於此富贵家为人。知因识果。向上增修。定生天果报。若生天界。遇菩萨说法。悟无生理。便证佛地。若有乘福果。生天受天福。不习善慧。毕竟沦坠。岂不见。证道歌云。住相布施生天福。犹如仰箭射虚空。势力尽箭还坠。招得来生不如意。争似无为实相门。一超直入如来地。
又如李四家。贫穷下贱。困苦无极。衣不盖形。食不充口。忽生一子。屋漏壁穿。殊无遮掩。赤子初生之时。业风吹体。过如刀山。冷水浇身。胜若寒冰。未言终久。成人才出。千般痛苦。亦便唤作姓李。更与立名。父母饥荒不已。孩儿饱暖何来。仍且气力未全。早供奴仆。恣意鞭挞。任意嗔嫌。日夕烦煎。便同畜类。虽然如是。犹赖不失人身。且得主世国王。以法护念。勿敢杀戮。乃至食啖毁伤。设有加害。王法无恕。官吏不饶。未离人形。所以如是愚人。不知天地阴阳造化。发生万物。□□为主。主者道也。天地之先。万物之母。一生二而二生三。三生万物。万物归一元。也道佛心禅□□涅盘。名异体同。一法之中。更无别性。若於人形。眼见耳闻。俱不称心。所以贪嗔痴爱。妄想颠倒。作诸恶业。欲於此贫富二家。出头终不得。何谓也。现今迷妄。识根业性。逐波散乱。随所贪爱。变成异类之性。死堕地狱。畜生饿鬼。经云。三恶道报。如在人家。还债出头。便唤作牛畜。称呼。失却前名姓也。畜生异类不一。皆是负债辜恩。失了人形。披毛戴角。负鞍衔铁。拽钯拖犁。生燖活剥。斩斫煎熬。千生万死。无有休息。实可哀哉。何由风水也。故永嘉大师云。即业障本来空。未了应须酬宿债。李长者云。不若一念缘起无生。如今若得妙契圆常。巍巍不动。若谈善恶东报。沙数难量。略举前项。二因果。皆如是。更无别法。唤作中阴。所以玄沙大师云。真如凡圣。地狱天堂。只是疗狂子之方。都无实事。虚空尚无改变。大道岂有升沉。悟则纵横不离本际。迷即是梦。悟即是觉。迷时不知是梦。忽然梦觉。始知是梦。古德云。在梦那知梦是虚。醒来方觉梦中无。迷时恰似梦中事。悟了还同睡起夫。迷悟本无。只是诸佛悟了。对治而说。故有言章。方便利生。依觉说迷。而称药病相治。若人既悟本无病。何用说药。所以证道歌云。梦里明明有六趣。觉后空空无大千。是也。悟达之士。明了自性清净。一体圆明。周遍法界。方验一切有相皆虚。故曰。众生迷失本源。随情逐业。改头换面。出入生死。不曾停歇。故诸佛以方便。出世说法。显邪归正。指妄返真。权标佛性。化诱众生。众生佛性。名异体同。必须离相绝名。方堪学道。学至无学。无功用智。道非常道。心即佛心。大用现前。不从外觅。直下承当。故裴相国云。血气之属必有知。凡有知者必同体。所谓真净妙明。虚彻灵通。卓然而独存者也。是众生之本源。故曰心地。是诸佛之所得。故曰菩提。若悟入此法门。岂独一名。而可称叹。但随机应物。无离实相。而各得解脱三昧。故佛称种智。修假多闻。至其报身圆满。一尘不立。六祖云。本来无一物。何用拂尘埃。若有微尘未尽。终成窒碍。所以未离学地。假饶此生未悟。亦不失定性。当生定得。佛语不虚。要人坚信。信深不退。无不悟者。只恐半途。被邪师说法。诳妄发疑。返性颠倒。拨无因果。毁谤正法。如饮醍醐。翻成毒药。更不可救。永劫沉坠。所以证道歌云。欲得不招无间业。莫谤如来正法轮。圆觉经云。邪师过谬。非众生咎。佛说有外道邪魔种族。假相形於人间天上。外现法相。而心行邪道。或现神通。种种变现。口说人间祸福。令人取信。或说饮酒食肉。不碍菩提。行盗行淫。不妨般若。剃发披缁。取贪资财。要世名利诳惑王民。扰乱众生。破灭正宗。妄立邪法。至使一切浅学。不求智者。善男信女。杀生害命。不可胜数。要积资财。作诸善事。广建香灯。循行数墨。唤作看经。不知经是常也。常者正心也。正心则一。余二非也。何可害万物。而利自己乎。自己一性一灵也。万物一性而万灵也。经云。蠢动含灵。皆有佛性。一佛性者。一身多身。一佛多佛。千百亿化身。只是一法身也。岂不闻。永嘉大师云。诸佛法身入我性。我性同共如来合。众生诸佛。唯一法性。更无二体。所以未了人。将心求心。使佛觅佛。无有了期。殊不知。一切含灵。皆共一个真源。因迷妄而现形。逐物迷己。而不能返本。辨察自性与佗性。亦复如是。又何可杀诸无量佛。而救自一性佛。是何道理。苦哉痛哉。如何自取冤债。万劫难酬。君不闻。吾佛释迦如来。於过去生中。舍身饲虎。割肉济鹰。遇歌利王。割截肢体。万死万生。舍命舍身舍财。国位妻子眷属。内外所有。一切皆舍。佗舍一幻身。利益一切含灵众生。所以成佛。广度众生。获自法身。灵明遍照。不生不灭。直至如今。天上天下。独称世尊。为群生之父。作群生之母。众所依向。世界坏时渠不朽。莫是唤作小事么。莫是寡闻浅识到此么。莫是无活计么。善男子。大事未成。如丧考妣。真实为此一段大事。如何别用妄心。妄有何益。你自一个性。不能修行。自求方便。更枉杀无量生灵。要作预修。望后世福报。福则远之远矣。祸则不求而自至。善男子。你要后世福。却教佗无限生灵。枉遭一人杀戮。衔冤负屈。向什么处。安着精魂。你舍自己。而利众生。方合诸佛因地事。你害众生。而益自己。合三途报。修诸佛因。得佛果报。造杀害因。得地狱报。如世间人。念念偷盗。行劫夺。行□□。□非理事。不久入牢狱。受王法。各随轻重。如世间人。念念修善戒恶。怜愍众生。与人方便。於身命财。常生布施。与一切含生。不生一念恶逆之想。孝顺父母。兄弟亲族。不谈是非好恶。行住坐卧。不离善心。此人永不见枷锁。永不被人苦恼煎烦说有过去未来恶果。亦成一切善因。而变凶为吉。虽。有相干。亦自闻其善。而不见其形耳。阴中常有护世善神遮护。所谓人发善愿。天必从之。善者居正。恶者还邪。只是其邪如氷。其正如汤。汤虽销氷。不言我解销氷。氷既已销。唯一水也。遣邪归正。亦复如是。本无邪正。人自执捉。以虚为实。实相法门。无一字可说。如此分别。世间善恶。梦幻华报。纤毫不差。何况此身迁谢。金光明经云。心识二性。躁动不停。随业受报。堕於六趣。无知无觉。业识茫茫。无本可据。以何为依。以何为主。虽妙性湛然。不生不灭。不觉悟且不得用。实可哀哉。莫由风水也。岂不见。裴相国云。及其断言语之道。息思想之心。忘能所。灭影像。然后为得也。故不在言诠表耳。呜呼生灵之。所以往来者。六道也。尽是一念失真。皆从无始以来。直至如今。相淫相爱。相杀相吞。妄着诸色声香味触法。万劫千生。结成业网。阎魔罩。无有出期。今此道人家。既到这里。皆是不得已。而为之方便分别。似乎知见学解未脱相似。明眼人。相笑不少。只是观从上古圣人。所说言教。也只曲为今时。迷人开发。唤作教化众生。以为佛事。法则是空。事则是色。若不权色明空。如何明佛理。心经云。色即是空。空即是色。受想行识。亦复如是。是故马大师云。凡所见色。皆是见心。心不自心。因色故有。又云。於心取生。即名为色。知色为空。故生即不生也。若了此意。方显今古思齐焉。华严论主。深叹。法华经中。露地白牛。及以是法住法位。世间相常住。以此显露明白。所以数贯。入於一部华严之教。欲望学者。於斯信入。不费程途。岂不快哉。又云。以法身用。则万象俱寂。随智用则万象俱生。起为法起。灭为法灭。故祖云。境缘无好丑。好丑起於心。心若不强名。妄情从何有。妄情既不有。真心任遍知。即名常住法身。六情诸根得相者。盖为识不破。所以不脱。故论云。得相者。谓之识。不得相者。谓之智。若得六根返闻自性。以神听。为入道之意者。便合楞严经道。旋汝倒闻机。是也。故永嘉大师云。六般神用空不空。一颗圆光色非色。此理分明。作家念者甚多。用者罕有。无异鱼在水中不识水。若是伶俐凡夫。一闻千悟。道本无名。故得者。标名为母。所以善财参摩耶之理。其义亦尔。且道。摩耶夫人。即今在什么处。有么有么。试道看。师云。你诸人在里许。得多少时也。速道速道。玄沙云。切忌知有之人。见这里若不会。便唤作西来意未明。徒学多知见。不识本性。契道则悬远。是也。殊不知。古圣先贤。所立教法经书。一文一字。唯归一道也。三教该通。更无别法。达者当下忘言。即得其意也。更不滞名着相。明知觅鱼求兔。而必假筌蹄。学道参禅。须通教典。典。是故。圆觉修多罗了义经云。修多罗教。如标月指。若复见月。了知所标。必竟非月。於此二事。且要识权名实。得失自知。若还缁素不分。未证实相。不明道眼。所有见解。都成妄想。所以我佛世尊。於楞严会上。诘问阿难。及诸弟子。爱小乘不求正觉。乃云。如何世间三有众生。及出世间声闻缘觉。以所知心。测度如来无上菩提。及用世语言。入佛知见。譬如琴瑟琵琶箜篌。虽有妙音。若无妙指。终不能发。阿难汝与众生。亦复如是。宝觉真心。各各圆满。如我按指。海印发光。汝暂起心。尘劳先起。若到这里。须是决择身心。分明见解。始为究竟。所以得兔而忘蹄。得鱼而忘筌。得意而忘言。若三者。未有所得。即不可忘也。忘必落空。空即未有所得。未有所得。则是空花之相。故同安大察禅师。十玄谈诗云。祖意如空不是空。灵机争堕有无功。三贤尚未明斯旨。十圣那能达此宗。又云。莫谓无心便是道。无心犹隔一重关。故圆觉经云。彼知觉者。犹如虚空。知虚空者。即空花相。亦不可说。无知觉性。有无俱遣。此即名为随顺觉性。以要言之。迷时以觉为空。悟时证空成觉。故圆觉经云。成道亦无得。自性圆满故。圭峰禅师序云。成就慧身。静极觉遍。百千世界。佛境现前。所以道信禅师。为牛头禅师。说心要云。百千妙门。同归方寸。河沙功德。总在心源。一切慧门。一切定门。一切行门。悉皆具足。凡是真正见解之人。应有言句。举措动用。无不是道。都在里许。不可离有为。而谈实相。佛祖所出。一相一言。一拳一指。拈槌竖拂。指东顾西。无不示物明心。唤作不坏假名。而谈实相。岂不闻。六祖大师云。不是风动。不是幡动。是仁者心动。为什么。印宗法师。一闻便悟。方知此是卢居士。即便礼拜。众立为六祖大师。若有依本分真实得法之人。不似名相利养。及自称能所接人。应无所求。应无所住。应无所无心。应物随机方便。华严经云。吾观世间。无一可乐。若闻有乐。乐是苦因。终不可爱。迷风水人。不知道。了悟道人无风水。若不解道者。不如顺生顺死。顺时顺理。古人云。逆则凶而顺则吉。所谓择卜吉地者。乃是顺也。顺则不逆於心。心是天地阴阳。造化之源。不假外求。应有所作。而随用之。用而无用。作而无作。随时丰俭。所以应自然之分
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:29:22-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>