<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="黑谷上人语灯录序,黑谷上人语灯录卷第一,黑谷上人语灯录卷第二,黑谷上人语灯录卷第三,黑谷上人语灯录卷第四,黑谷上人语灯录卷第五,黑谷上人语灯录卷第六,黑谷上人语灯录卷第七,黑谷上人语灯录卷第八,黑谷上人语灯录卷第九,黑谷上人语灯录卷第十,黑谷上人语灯录卷第十一（并序）,黑谷上人语灯录卷第十二,黑谷上人语灯录卷第十三,黑谷上人语灯录卷第十四,黑谷上人语灯录卷第十五,拾遗黑谷上人语灯录卷上,拾遗黑谷语灯录卷中,拾遗黑谷语灯录卷下,黑谷上人语灯录全文在线阅读,黑谷上人语灯录全文在线下载,大玄古籍书库">
<meta name="description" content="凡十八卷。日本了惠道光编录。日本净土宗开祖法然示寂后六十二年，即文永十一年（1274），由于同门之中已产生各种异说，故了惠道光乃据黑谷上人法然之行谊、开示等遗文编录成书，以匡正当时风气。全书分为语灯录十五卷与拾遗三卷。书中有汉语与和语两部分，汉语部分包括汉语灯录十卷（十七章）与拾遗上卷（三章）；和语部分包括和语灯录五卷（二十四章）与拾遗中下卷（八章）。其中，和语部分开版于元亨元年（1321），为平假名刻本中最早之净土教版，甚为著名。_黑谷上人语灯录_全文在线阅读_黑谷上人语灯录_全文在线下载_大玄古籍书库">
<title>黑谷上人语灯录_源空_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">黑谷上人语灯录</span> <br/>
          作者： <span class="inputVal" id="bkauthor">源空</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]252889</span> <br/>
          说明： <span class="inputVal" id="bkdec">凡十八卷。日本了惠道光编录。日本净土宗开祖法然示寂后六十二年，即文永十一年（1274），由于同门之中已产生各种异说，故了惠道光乃据黑谷上人法然之行谊、开示等遗文编录成书，以匡正当时风气。全书分为语灯录十五卷与拾遗三卷。书中有汉语与和语两部分，汉语部分包括汉语灯录十卷（十七章）与拾遗上卷（三章）；和语部分包括和语灯录五卷（二十四章）与拾遗中下卷（八章）。其中，和语部分开版于元亨元年（1321），为平假名刻本中最早之净土教版，甚为著名。</span> <br/>
          封面： <span class="inputVal" id="bkimg">Z_4390.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]黑谷上人语灯录
[book_author]源空
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]252889
[book_dec]凡十八卷。日本了惠道光编录。日本净土宗开祖法然示寂后六十二年，即文永十一年（1274），由于同门之中已产生各种异说，故了惠道光乃据黑谷上人法然之行谊、开示等遗文编录成书，以匡正当时风气。全书分为语灯录十五卷与拾遗三卷。书中有汉语与和语两部分，汉语部分包括汉语灯录十卷（十七章）与拾遗上卷（三章）；和语部分包括和语灯录五卷（二十四章）与拾遗中下卷（八章）。其中，和语部分开版于元亨元年（1321），为平假名刻本中最早之净土教版，甚为著名。
[book_img]Z_4390.jpg


[book_title]黑谷上人语灯录序
恭以诸佛大悲偏愍常没众生。喻如父母之最怜恶子也。弥陀超世弘愿由此偏愍而建立。释迦大悲本怀说彼弘愿而始畅矣。然往生行业亦随机且千。就中称名念佛固为二尊之素意也。唐悟真善导和尚深解佛意乘时利见。安养是报土五乘能齐入万行为杂行。称名为正行。于是称名别愿之致理明。凡入报土之路躅烛。自此厥后年序几五百焉。独有吾祖黑谷上人。闻而知之张而大之。净土宗门肇开乎本朝。称名音声洋洋乎阖国。然门徒中异说纷纭各称师说互争是非。金鍮难辨岐路易迷。予生百岁之下忝挹其流。虽自知不当其任而敢欲守成祖教。其幸有遗文在。欲集以备龟镜。因旁求粗得之。而其文有和有汉。其和者别编之。其汉者今编之。汉文总十七章分为十卷。并拾遗一卷。是实行者照心行之大明灯也。由名曰语灯录。其网罗之所漏同志者续编焉。
文永十一年腊月如来成道日
望西楼沙门了惠谨书

[book_title]黑谷上人语灯录卷第一
厌欣沙门了惠集录
汉语第一之一（当卷有一章）
大经释第一
无量寿经释第一（正依善导。傍依诸师。并述愚怀）
将释斯经。略有五意。一者大意。二者立教开宗。三者净教本末。四者释名。五者入文解释。一大意者。释迦世尊舍无胜净土而出此秽土。为欲说净土教劝诱众生令得生净土。弥陀如来舍此秽土而出彼净土。为欲引导秽土众生令得生净土。是则诸佛摄取净土出兴秽土之本意也。善导和尚云。释迦斯方发遣弥陀即彼国来迎。彼唤此遣等（云云）此乃此经大意也。二立教开宗者。亦分为二。一诸宗立教不同。二正立二教。一诸宗立教不同者。法相三时·三论二藏·天台四教五时·华严五教十宗·真言二教十住心等（云云）二正立二教者。依绰禅师。略立二教以判一代佛教。一圣道教。二净土教。圣道教者。若小乘。若大乘。若显教。若密教。皆圣道之摄（云云）二净土教者。小乘法中全不说净土法门。大乘之中多说往生净土法门。名之净土教。今此经正是净土教摄（云云。次以横截五恶趣文释二教差别。道绰净影龙兴昙鸾意同之）抑三乘四乘圣道正像既过至末法时。但虚有教无有行证。故浇末之世求断惑证理入圣得果之人。是甚难得。然则浊恶众生何以得离生死。然往生净土法门虽未断尽无明烦恼。依弥陀愿力生彼净土。超出三界永离生死。求其事迹纪传所载甚多。故知。往生净土法门是未断惑而出过三界之法门也。末代出离生死除往生净土之外更有。无有是处。故欲速出五浊魔境超二死苦际者。必当归净土门故。道绰禅师释此经横截五恶趣文云。若依此方修治断除。先断见惑离三途因。灭三途果后断修惑。离人天因绝人天果。斯皆渐次断除不名横截。若得往生弥陀净国。娑婆五道一时顿舍故名横截。横截五恶趣者。截其果也。恶趣自然闭者。闭其因也（云云）天台真言皆名顿教。然彼断惑证理故犹是渐教也。明未断惑凡夫直出过三界长夜者。偏是此教。故以此教为顿中之顿也。三净教本末者。于往生教有根本有枝末。例如真言以毗卢遮那经而为根本。以余杂部而为枝末。净教亦尔。故以此经而为根本。以余兼明往生净土诸经而为枝末。又以斯经名正往生教。以余诸经名傍往生教。又以此经名有功往生教。以余诸经名无功往生教。又以斯经名具足往生教。以余诸经名不具足往生教（云云）四释名者。佛者乃是梵音。此翻为觉。三觉圆满故以名佛。此指能说释迦。即举通号以显别体。说者口音陈唱名句为体。无量寿者所说佛名。梵阿弥陀此译云无量寿。经者梵修多罗。此翻名綖。圣人言说能贯诸法如綖贯华。是乃就喻为名。綖能贯华经能持纬。其用相似。故亦名经。此经则说彼阿弥陀佛因愿果证功德。故名无量寿经。五入文解释者。此经一部两卷分为三段。初自我闻如是至愿乐欲闻。是序分也。次自乃往过去久远无量至下卷略说之耳。是正宗分也。后自其有得闻彼佛名号至靡不欢喜。是流通也。初就序分有通有局。从我闻如是而下语通诸经。故名通序。亦曰证信序。从尔时世尊光颜魏魏而下文局今经。故名别序。亦曰发起序。次就正宗略有四段。一四十八愿兴意。二依愿修行。三所得依正四往生行业。一四十八愿兴意者。所谓四十八愿者。是法藏比丘所发之愿也。凡就愿有二。一总愿。二别愿也。一总愿者四弘誓愿也。一切菩萨通发此愿趣向菩提。无有异路。别愿者诸佛菩萨各各不同。且如释迦五百·药师十二·今阿弥陀四十八愿。今此四十八愿应一一对十方诸佛随宜释之。经云。乃往过去久远无量无央数劫有佛出世。名锭光如来。次有佛名光远（乃至）第五十三有佛名处世。其次有佛名世自在王如来。时有国王名离垢净王（亦名无诤念王。一体异号）闻佛所说发无上道心。即弃金轮位行作沙门。辞万乘富求无上道。高才勇哲与世超异。号曰法藏。诣世自在王如来所（乃至）于是世自在王佛即为广说二百一十亿诸佛刹土天人之善恶。国土之粗妙。应其心愿悉现睹之。时彼比丘闻佛所说。严净国土皆悉睹见超发无上殊胜之愿。其心寂静志无所著。一切世间无能及者。具足五劫思惟摄取庄严佛国清净之行。阿难白佛。彼佛国土寿量几何。佛言。其佛寿命四十二劫。时法藏比丘摄取二百一十亿诸佛妙土清净之行（已上）又大阿弥陀经云。其佛即选择二百一十亿佛国土中诸天人民之善恶国土之好丑。为选择心中所欲愿。楼夷亘罗佛（此云世自在王佛）说经毕昙摩诃（此云法藏）便一其心即得天眼。彻视悉自见二百一十亿诸佛国土中诸天人民之善恶国土之好丑。即选择心中所愿。便结得是二十四愿经（平等觉经亦复同之）此中选择者。即是取舍义也。谓于二百一十亿诸佛净土中。舍人天之恶而取人天之善。舍国土之丑而取国土之好也。大阿弥陀经选择义如是。此经亦有选择之义。谓摄取二百一十亿诸佛妙土清净之行是也。选择与摄取其言虽异其意是同。是则舍不清净行而取清净行也。上文天人之善恶国土之粗妙。其义亦然。准是今于四十八愿一往各论选择摄取义者。第一无三恶趣愿者。于所睹见二百一十亿土中。或有有三恶趣之国土。或有无三恶趣之国土。乃选舍其有三恶趣粗恶国土。而选取其无三恶趣善妙国土。故云选择也。第二不更恶趣愿者。于彼诸佛土中。或有虽国中无三恶道。其国人天寿终之后从其国土复更三恶趣之土。或有不更恶趣之土。乃选舍其更恶趣粗恶国土。而选取其不更恶趣善妙国土。故云选择也。第三悉皆金色愿者。于彼诸佛土中。或有一土中有黄白二类人天之国土。或有纯黄金色之国土。乃选舍黄白二类粗恶国土。而选取黄金一色善妙国土。故云选择也。第四无有好丑愿者。于彼诸佛土中。或有人天形色好丑不同之国土。或有形色一类无有好丑之国土。乃选舍好丑不同粗恶国土。选取无有好丑善妙国土。故云选择也。乃至第十八念佛往生愿者。于彼诸佛土中。或有以布施为往生行之土。或有以持戒为往生行之土。或有以忍辱为往生行之土。或有以精进为往生行之土。或有以禅定为往生行之土。或有以般若（信第一义等是也）为往生行之土。或有以菩提心为往生行之土。或有以六念为往生行之土。或有以持经为往生行之土。或有以持咒为往生行之土。或有以起立塔像饭食沙门及以孝养父母奉事师长等种种行。各为往生行之国土。或有专称其国佛名为往生行之土。如此但以一行配一佛土者。是一往义也。再往论之其义不定。或有一佛土中以多行为往生行之土。或有多佛土中通以一行为往生行之土。如是往生之行种种不同。不可具述也。今则选舍前布施持戒乃至孝养父母等诸行。而选取专称佛名。故云选择也。且约五愿略论选择其义如是。自余诸愿准此应知。问曰。如余诸愿选舍粗恶而选取善妙。其理可然。何故第十八愿选舍一切诸行。偏唯选取念佛一行为往生本愿乎。答曰。圣意难测。不能辄解。虽然今试以二义解之。一者胜劣义。二者难易义。初胜劣义者。念佛是胜。余行是劣。所以者何。名号者是万德之所归也。然则弥陀一佛所有四智三身十力四无畏等一切内证功德。及相好光明说法利生等一切外用功德。皆悉摄在彼佛名号之中。故名号功德最为胜也。余行不然。各守一隅而已。是以为劣。譬如世间屋舍。其屋舍名字中摄栋梁椽柱等一切之具。而栋梁等一一名字中不能摄一切。应知。佛名号功德胜余一切功德也。故舍劣取胜以为本愿欤。次难易义者。念佛易修诸行难修。且约诸宗言之。昔时法藏比丘若以三密行为往生愿。则如真言宗无畏不空慧果法全等辈往生。自余诸宗之人不可得生。若以见性成佛为往生愿。则如佛心宗慧可僧璨弘忍惠能等辈往生。自余诸宗之人不可得生。若以一乘实相为往生愿。则如天台宗天台章安妙乐道邃等辈往生。自余诸宗之人不可得生。若以海印顿观为往生愿。则如华严宗贤首清凉等辈往生。自余诸宗之人不可得生。若以八不中道为往生愿。则如无相宗嘉祥法朗等辈往生。自余诸宗之人不可得生。若以万法唯识为往生愿。则如有相宗玄奘慈恩等辈往生。自余诸宗之人不可得生。若以二百五十等戒为往生愿。则如四分宗南山东西之律师往生。自余诸宗之人不可得生。然念佛往生愿真言止观行人共同修之。华严达磨门人修之无妨。有相无相行人四分五分律师勤修念佛何为有妨。诚是易相续故。往生有凭也。由是支那本邦诸宗高僧发愿往生之人古来甚多。不遑枚举焉。然则真言等八宗行者皆共不漏往生慈悲愿网也。若以布施建为别愿。戒日独可得往生。一切贫穷之人不可得生。若以起塔建为别愿。育王一可得往生。一切困乏之人不可得生。若以稽古钻仰建为别愿。访生光基之伦可得往生。浅识粗漫不可得生。若以多闻广学建为别愿。生肇融睿之类可得往生。寡闻狭劣不可得生。若以弃家舍欲建为别愿。出家二众可得往生。在家二众不可得生。若以豪贵显官建为别愿。一人三公可得往生。万民庶黎不可得生。然今念佛往生本愿不简有智无智持戒破戒多闻小见。不简在家出家。一切有心之者易唱易生。譬如一月浮于万水无嫌水浅深。大阳照于世界不选地高低。法照禅师五会法事赞云。彼佛因中立弘誓。闻名念我总迎来。不简贫穷将富贵。不简下智与高才。不简多闻持净戒。不简破戒罪根深。但使回心多念佛能令瓦砾变成金（已上）是则摄万机于一愿。收千品于十念者也。问曰。一切菩萨皆立誓愿。而或有已成就。或有未成就。未审法藏菩萨四十八愿为已成就耶。为未成就耶。答曰。法藏菩萨誓愿一一成就举世信受莫敢狐疑。何者。极乐世界中既无三恶趣。当成。是即成就第一无三恶趣之愿也。何以得知。即其愿成就文云。亦无地狱饿鬼畜生诸难之趣是也。又彼国人天寿终之后无更三恶趣。当知。是即成就第二不更恶趣之愿也。何以得知。即其愿成就文云。又彼菩萨乃至成佛不更恶趣是也。又彼国人天无有一人不具三十二相。当知。是即成就第二十一具三十二相之愿也。何以得知。即其愿成就文云。生彼国者皆悉具足三十二相是也。如是初自无三恶趣愿终至得三法忍愿。一一誓愿皆悉成就。于中岂第十八念佛往生之愿独不成就乎。然则念佛之人皆当往生。何以得知。即其愿成就文云。诸有众生闻其名号信心欢喜乃至一念。至心回向愿生彼国。即得往生住不退转是也。凡四十八愿庄严净土。华池宝阁无非愿力。何为其中独疑念佛往生本愿。加之一一愿终皆云若不尔者不取正觉。而阿弥陀佛成佛已来于今十劫。成佛本誓是已成就。当知。一一誓愿不虚设也。故往生礼赞云。彼佛今现在世成佛。当知。本誓重愿不虚。众生称念必得往生（已上）释家深得愿旨。须仰信耳。问曰。经云十念。释云十声。念声之异其义如何。答曰。念声是一。何以得知。观经下品下生云。令声不绝。具足十念称南无阿弥陀佛。称佛名故于念念中除八十亿劫生死之罪（已上）今依北文。声即是念。念即是声其义分明。加之大集月藏经云。大念见大佛。小念见小佛。感师释云。大念者大声念佛。小念者小声念佛。应知。此亦念声是一也。问曰。经云乃至。释云下至。其意如何。答曰。乃至下至其意是一。经言乃至者从多向少之言。多者上尽一形。少者下至十声一声等。是则多少相对之言也。释言下至者。下者对上之言。即下至十声等。上者上尽一形。是则上下相对之言也。然上下相对其例非一。且如宿命通愿云。设我得佛国中人天不识宿命。下至不知百千亿那由他诸劫事者不取正觉。如是五神通及以光明寿命等愿中一一皆置下至之言。准之此愿乃至即同彼愿下至。然则善导所释下至之言其意合会经旨也。但解斯愿诸师善导其意不同。诸师局言十念往生愿。谓若不满十即不得生也。善导通言念佛往生愿。上从一形下至临终十声一声。称念皆生也。然则诸师局言十念往生愿者。其意不周。所以然者。上舍一形下舍一念故也。善导通云念佛往生愿者。其意即周。所以然者。上取一形下取一念故也。抑此四十八愿皆有拔苦与乐之义。何故尔者。大悲者拔苦也。大慈者与乐也。第一无三恶趣大悲拔苦也。第二不更恶趣亦是大悲拔苦也。第三悉皆金色者是与乐也。第四无有好丑亦是与乐也。乃至第十八念佛往生愿有其二意。出离生死是拔苦也。往生极乐是与乐也。生死众苦一时悉离。净土诸乐一念顿受。阿弥陀佛若无此愿极恶众生何以得离苦海。远劫已来世世未值弥陀誓愿。是故至今尚在三界众苦火宅。未到四德常乐宝城。过去流转盖是如斯。未来楚痛亦复几多。然今何幸值斯大愿。虽已得遇大愿。若不信之曷异不值。既能信之正是值也。虽已信之若不行之亦同不信。既能行之正是信也。行业有诚。决定往生。愿力不虚何容拟疑。若得往生解脱生死。远离众苦。即是大悲拔苦也。夫一往生极乐。去则身心恒受诸乐。眼见如来圣众。见见增眼根乐。耳听深妙法音。听听增耳根乐。鼻闻功德法香。闻闻增鼻根乐。舌尝法喜禅悦味。尝尝增舌根乐。身蒙弥陀光明。触触增身根乐。意缘极乐妙境。缘缘增意根乐。凡极乐世界一一境界无不离苦得乐良缘。风吹宝树是乐。枝叶华果齐调常乐之韵。波洗金岸是乐。微澜回流自发四德之音。鹤啭是乐。妙声清雅演根力觉道法门。鸿鸣是乐。宫商自然出念佛念法念僧妙法。步金地升宝阁。天衣被身天乐响耳。如是快乐不可尽言焉。实是念佛誓愿阿弥陀佛大慈悲心之所发。剧苦众生拔苦与乐之方便也。又为女人别发愿云。设我得佛。其有女人闻我名字。欢喜信乐发菩提心。厌恶女身。命终之后复为女像者不取正觉。就此有疑。上念佛往生愿不简男女。来迎系念两愿亦通男女。而今更发此愿。其意如何。然熟案斯事实有其理。女人障重。若不约女人别发一愿。则恐一切女人即生疑心。何者女人过多障深。一切贤圣之所呵弃。故道宣引经云。十方世界有女人处即有地狱。障相甚多。今出少分。内有五障。外有三从。五障者一者不得作梵天王。二者帝释。三者魔王。四者转轮圣王。五者佛身。一者不得作梵天王者。色界初禅之主梵众梵辅之王也。无量梵王更居全无以女身而登高台阁刷三铢之襟者。二者帝释者。欲界第二天须弥八万之顶三十三天之王殊胜殿之主也。无量帝释替移都无以女身升彼宝座者。三者魔王者。欲界第六他化自在天王也。百千魔王转住未曾有以女身坐其位者。四者转轮圣王者。东西南北四州之主金银铜铁四轮王也。其中未尝闻一人有女轮王也。五者佛身者。佛身者是出世无上妙果四德圆满尊体。诸佛虽无边无有女质佛也。前之四报是生灭之境轮回之质。而尚叵得如是。何况往生极乐出世妙果乎。如此疑之故别发女人往生愿也。哀哉女身之拙大梵高台之阁所嫌。梵众辅佐之席隔交。六天魔王之位。四经轮王之迹。永绝而莫预焉。有漏虚妄果报无常生灭幻身尚不能成。何况出世无上佛体乎。实可悲痛也。然依彼佛悲愿而得往生。则三惑速灭二死永除。长夜顿明觉月正圆。四智圆明春苑三十二相之华容鲜发。三身即一秋空八十种好之月面朗。澄位是妙觉高贵之独尊。四海灌顶之法王。形是众德圆满之妙相。三点融通之圣容也。岂非大幸哉。抑如善财大士觅知识于二百余城。雪山童子投全身于半偈鬼口。志干丈夫勇猛精进如此。而应成佛。若夫缓行疏求。设历尘劫岂可成就。故五戒优婆塞闻妇之哀鸣而感鼻虫报。四禅苾刍谤佛之化导而结无间果。如此之类不可胜计也。丈夫尚尔。何况女身乎。是故诸经论中处处呵摈女人。自非三途八难何处可居之地。富楼那尊者成佛国土说无有诸女人亦无诸恶道等。等三恶道而永削女人迹。天亲菩萨往生论中释女人及根缺二乘种不生。同根缺败种而远隔圣众交。诸佛净土希望绝思。且夫吾朝灵验胜地皆悉嫌去。比睿山者传教大师之所建。桓武天皇之敕愿也。大师亲自羯磨结界限谷画峰不入女人。一乘之峰高峙五障之云无叆。一味之谷深幽三从之水绝流。药师医王灵像耳闻而眼不视。大师创建妙境徒望无由登临。高野山者弘法大师结界之峰。真言上乘弘通之地。三密之月轮普照不破女人非器之闇。五瓶之智水等洽不洒女人垢秽之质。于此等所尚有其障。何况于出过三界之净土乎。加之圣武天皇营造十六丈金铜卢舍那前遥拜见之尚不许入扉内。天智天皇建立五丈石像弥勒前高仰礼之尚坛上有障。乃至金峰云上醍醐霞中皆禁女身污影。悲哉两足双眸不异男子而不克蹈严验之胜境观贤圣之灵躯。瓦砾荆棘之土泥木塑像之佛有障如斯。何况众宝合成之净土万德究竟之佛身乎。佛鉴女人怀疑心于玆故别有斯愿也。善导释此愿云。乃由弥陀本愿力故女人称佛名号正命终时。即转女身得成男子。弥陀接手菩萨扶身坐宝华上。随佛往生。入佛大会证悟无生。又一切女人若不因弥陀名愿力者。千劫万劫恒沙等劫终不可得转女人。或有道俗云女人不得生净土者。此是妄说。不可信也。是则拔女身苦器与净方快乐。慈悲誓愿利生方便也。二依愿修行者。发四十八愿后为成就此愿。不可思议兆载永劫积植菩萨无量行愿。难行苦行积功累德。或人云。其因行者多摄六度。六度者。一檀·二戒·三忍·四进·五禅·六慧也。就初檀有无量。谓国城妻子奴婢仆从聚落田地舍宅园林象马车乘珍宝辇舆等诸身外一切财物能施与之。谓之外施。眼耳鼻舌身头目髓脑等一切身上诸根能舍与之。谓之内施。然则弥陀如来本行菩萨道时。修檀送劫波。经云。所施目如一恒河沙。如乞眼婆罗门之缘。又有饮血众生乞其身分生血。所施生血如四大海水。又有啖肉众生。乞其身分脂肉。所施脂肉如千须弥山。所舍舌如大铁围山。所舍耳如纯陀罗山。所舍鼻如毗富罗山。所舍齿如耆阇崛山。所舍身皮犹如三千大千世界所有地（云云）或时成肉山被食啖众生。或时成大鱼与身分众生。菩萨慈悲以此可知。然饮血啖肉之众生无情破菩萨利生之肤。耽食嗜味之凡夫无端食萨埵慈悲之肉。如是非啻一劫二劫。兆载永劫之间流四大海水之血。竭千须弥山之肉。难舍能舍。难忍能忍。圆满檀度。究竟尸罗。忍辱精进禅定智慧六度圆满。万行具足也。三所得依正者。依即国界庄严众宝合成。正即三身四智究竟圆满。初法身者。无始无终。离一切相。绝诸戏论周圆无际湛然常住。次报身者。报万行因所感得之万德身也。布发掩泥之功感绀琉璃顶。流血割肉之绩得紫磨金肤。代禽之慈不空。早得鹅王之相。代兽之悲有诚。速感鹿王之膊。破脑治他病故。今成医王中大医王。施肉与商人故。今成船师中大船师。施灯烛故成光明无量佛。断杀生故成寿命无量圣。以宝与人故成众宝国土之主。以床施人故得大宝华王之座。布施为库藏。收百福庄严之财。持戒为良田。下三菩提之种子。着忍辱坚甲固战魔王之十军。乘精进骏马早超险难之六道。以禅定清水洗诸欲垢。以智慧船筏渡生死大海。凡酬万行因感万德果。如华结果。似响应声。是则酬实修万行得实证万德也。次应身者。起大神通变现十方。而随机宜为说妙法。令诸众生利益安乐。是则应同秽土始终八相示现之身也。次佛色身相好功德者。谓其身量六十万亿那由他恒河沙由旬。其身色百千万亿夜摩天阎浮檀金色。此则酬六度万行修因。六八大愿之所显现也。今略辨其大概而已。四往生行业者。此乃有二。一大分二行。二依文别释。一大分二行者。亦分为三。一正分二行。二依善导论得失。三以感师等义助善导之义。一正分二行者。亦分为二。一略牒二行。谓依善导等往生之行大分即有二种。一念佛行。二余诸行（诸师未必如此分别。故知往生正行难辄可了也）二释其行相。此亦为二。一释念佛。二释诸行。一释念佛者。念佛者或观佛相好。或观佛光明。或依归命想。依引接想。一心称念弥陀佛名。名之为念佛也。设无观念但信称名亦名念佛（云云）二释余诸行者。凡求极乐者不必念佛。各随乐欲修种种行。其相广在经论。不能具引。然诸经所说其业虽多结其纲要不出三意。故往生要集云。诸经行业总而言之不出梵网戒品。别而论之不出六度。细明其相有其十三。一财法等施。二三归五戒八戒十戒等多少戒行。三忍辱。四精进。五禅定。六般若（信第一义等是也）七发菩提心。八修行六念（佛法僧戒施天谓之六念）九读诵大乘。十守护佛法。十一孝养父母奉事师长。十二不生憍慢。十三不染利养也（云云）二依善导论得失者。此亦有二。初先释二行。次正论得失。初先释二行者。观经疏第四云。就行立信者。然行有二种。一者正行。二者杂行。言正行者。专依往生经行行者是名正行。何者是也。一心专读诵此观经弥陀经无量寿经等。一心专注思想观察忆念彼国二报庄严。若礼即一心专礼彼佛。若口称即一心专称彼佛。若赞叹供养即一心专赞叹供养。是名为正。又就此正中复有二种。一者一心专念弥陀名号。行住坐卧不问时节久近。念念不舍者是名正定之业。顺彼佛愿故。若依礼诵等即名为助业。除此正助二行已外自余诸善悉名杂行。若修前正助二行心常亲近忆念不断名为无间也。若行后杂行即心常间断。虽可回向得生众名疏杂之行也。私云。就此文有二意。一明往生行相。二判二行得失。初明往生行相者。依善导和尚意。往生之行虽多大分为二。一正行。二杂行。初正行者。就此有开合二义。初开为五种。后合为二种。初开为五种者。一读诵正行。二观察正行。三礼拜正行。四称名正行。五赞叹供养正行也。第一读诵正行者。专读诵观经等也。即文云一心专读诵此观经弥陀经无量寿经等是也。所言等者。指上三经。全非等取余经典也。五种正行皆限弥陀一佛功德。所以观察礼拜称名赞叹四种正行既唯在彼弥陀依正。岂读诵行独兼他经乎。第二观察正行者。专观察彼国依正二报也。即文云一心专注思想观察忆念彼国二报庄严是也。第三礼拜正行者。专礼拜弥陀也。即文云若礼即一心专礼彼佛是也。第四称名正行者。专称弥陀名号也。即文云若口称即一心专称彼佛是也。第五赞叹供养正行者。专赞叹供养弥陀也。即文云若赞叹供养即一心专赞叹供养是名为正是也。若开赞叹与供养而为二者。可名六种正行也。今依合义故云五种。次合为二者。一者正业。二者助业。初正业者。以上五种之中第四称名为正定之业。即文云一心专念弥陀名号。行住坐卧不问时节久近。念念不舍者是名正定之业。顺彼佛愿故是也。次助业者。除第四口称之外以读诵等四种而为助业。即文云若依礼诵等即名为助业是也。问曰。何故五种之中独以称名念佛为正定业乎。答曰。顺彼佛愿故。意云。称名念佛是彼佛本愿行也。故修之者乘彼佛愿必得往生。由愿不虚故。以念佛为正定之业也。其本愿义至下应辨。但正定者法藏菩萨于二百一十亿诸佛誓愿海中选定念佛往生之愿。故云定也。选择之义如前释之。读诵等行即非本愿选择之行。故名为助。然则念佛是正中之正体。诵等是正中之助。助正虽异同在弥陀。是故对余杂行皆名为正。然而非无胜劣之义也。次杂行者即文云除此正助二行已外自余诸善悉名杂行是也。意云。杂行无量不遑具述。今且翻对五种正行以明五种杂行。一读诵杂行。二观察杂行。三礼拜杂行。四称名杂行。五赞叹供养杂行也。第一读诵杂行者。除上观经等往生净土经已外于大小乘显密诸经受持读诵。悉名读诵杂行。第二观察杂行者。除上极乐依正已外大小显密事理观行。皆悉名观察杂行。第三礼拜杂行者。除上礼拜弥陀已外于一切诸余佛菩萨等及诸世天等礼拜恭敬。悉名礼拜杂行。第四称名杂行者。除上称弥陀名号已外称自余一切佛菩萨等及诸世天等名号。悉名称名杂行。第五赞叹供养杂行者。除上弥陀佛已外于一切诸余佛菩萨等及诸世天等赞叹供养。悉名赞叹供养杂行。此外复有布施持戒等无量之行。皆可摄尽杂行之言也。次判二行得失者。若修前正助二行。心常亲近忆念不断名为无间也。若行后杂行即心常间断。虽可回向得生众名疏杂之行。即其文也。案此文意。就正杂二行有五番相对。一亲疏对。二近远对。三无间有间对。四不回向回向对。五纯杂对也。第一亲疏对者。先亲者修正助二行者于阿弥陀佛甚为亲昵。故疏上文云。众生起行口常称佛佛即闻之。身常礼敬佛佛即见之。心常念佛佛即知之。众生忆念佛者佛亦忆念众生。彼此三业不相舍离。故名亲缘也。次疏者杂行也。翻亲言之。众生口不称佛佛亦不闻之。身不礼佛佛亦不见之。心不念佛佛亦不知之。众生不忆念佛者佛亦不忆念众生。彼此三业常相舍离。故名疏行也。第二近远对者。先近者修正助二行者于阿弥陀佛甚为邻近。故疏上文云。众生愿见佛佛即应念现在目前。故名近缘也。次远者杂行也。翻近言之。众生不愿见佛佛亦不应念现目前。故名远也。但亲近义是虽似一。善导之意分而为二。其旨见于疏文。故今所引释也。第三无间有间对者。先无间者。修正助二行者于阿弥陀佛忆念不间断。故文云。名为无间是也。次有间者。是杂行也。翻无间言之。修杂行者于阿弥陀佛忆念常间断。故文云。若行后杂行即心常间断是也。第四不回向回向对者。先不回向者。修正助二行者纵不别用回向而自然成往生之业。故疏上文云。今此观经中十声称佛即有十愿十行具足。云何具足。言南无者即是归命亦是发愿回向之义。言阿弥陀佛者即是其行。以斯义故必得往生。次回向者。杂行也。翻不回向言之。修杂行者若用回向则成往生之因。若不用回向则不成往生之因。故文云。虽可回向得生等是也。第五纯杂对者。先纯者。修正助二行者是纯极乐之行也。次杂者。是杂行也。翻纯言之。修杂行者是非纯极乐之行。通于人天及以三乘。亦通于十方净土。故云杂也。然则西方行者须舍杂行修正行也。问曰。此纯杂义于经论中有其证据乎。答曰。于大小乘经律论中立纯杂二门其例非一。大乘即于八藏之中而立杂藏。八藏者安然和尚教时义中引菩萨处胎经云。一胎化藏。二中隐藏。三摩诃衍方等藏。四戒律藏。五十住藏。六杂藏。七金刚藏。八佛藏。当知。七藏是纯。一藏是杂也。小乘即于四含之中而立杂含。四含者一增一阿含。二长阿含。三中阿含。四杂阿含。当知。三含是纯。一含是杂也。律即于二十犍度中立杂犍度。二十犍度者。一受戒犍度。二说戒犍度。三安居犍度。四自恣犍度。五皮革犍度。六衣犍度。七药犍度。八迦絺那衣犍度。九鸠腅弥犍度。十瞻波犍度。十一呵责犍度。十二人犍度。十三覆藏犍度。十四遮犍度。十五破僧犍度。十六灭诤犍度。十七尼犍度。十八说法犍度。十九房舍犍度。二十杂犍度。当知。前十九是纯。后一是杂也。论即于八犍度中立杂犍度。八犍度者。一业。二使。三智。四定。五根。六大。七见。八杂。当知。前七是纯。后一是杂也。又小乘经量部于五藏中而立杂藏。五藏者一修多罗藏。二毗尼藏。三阿毗昙藏。四杂藏。五咒藏。当知。四是纯。一是杂也。又贤圣集中唐宋两传于十科中而亦立杂。十科法者。一译经。二义解。三习禅。四明律。五护法。六感通。七读诵。八遗身。九兴福。十杂科。当知。前九是纯。后一是杂也。大乘义章立五聚法门。五聚者一教聚。二义聚。三染聚。四净聚。五杂聚。当知。前四是纯。后一是杂也。又非啻显教。密教之中亦有纯杂法。谓山家佛法血脉谱云。一胎藏界曼陀罗血脉谱一首。二金刚界曼陀罗血脉谱一首。三杂曼陀罗血脉谱一首。此亦前二是纯。后一是杂也。纯杂之例虽多今且举其少分而已。是则纯杂之义随法不定。而今善导和尚意且于净土行而论纯杂也。又此纯杂名不唯内典。外典之中其例亦多。恐繁不出矣。但于往生行而分二行。不限善导一师。若依道绰禅师意者。往生之行虽多束而为二。一谓念佛往生。二谓万行往生。念佛是正。万行是杂也。若依怀感禅师意者。往生之行虽多束而为二。一谓念佛往生。二谓诸行往生（惠心同之）念佛是正。诸行是杂也。此之三师言异意同。各立二行摄往生行甚得其旨。最可归依也。余师不然。行者思择焉。又善导和尚往生礼赞中细判二行得失。谨案彼文云。若能如上念念相续毕命为期者。十即十生。百即百生。何以故。无外杂缘得正念故。与佛本愿得相应故。不违教故。随顺佛语故。若欲舍专修杂业者。百时希得一二。千时希得五三。何以故。乃由杂缘乱动失正念故。与佛本愿不相应故。与教相违故。不顺佛语故。系念不相续故。忆想间断故。回愿不殷重真实故。贪瞋诸见烦恼来间断故。无有惭愧忏悔心故。又不相续念报彼佛恩故。心生轻慢虽作业行常与名利相应故。人我自覆不亲近同行善知识故。乐近杂缘自障障他往生正行故。何以故。余比日自见闻诸方道俗。解行不同专杂有异。但使专意作者。十即十生。杂修不至心者。千中无一。此二行得失如前已辨。仰愿一切往生人等善自思量。已能今身愿生彼国者。行住坐卧必须励心克己昼夜莫废毕命为期。上在一形似如少苦前念命终后念即生彼国。长时永劫常受无为法乐。乃至成佛不经生死。岂非快哉。应知。
私云。夫斯文者实是行者之至要也。专杂之训得失之诫甚以苦口。求极乐之人盍贮心腑哉。若夫抛杂修专者百即百生。如弃迂向直。何不到也。舍专修杂者。千中无一。如舍夷赴险。遂莫达矣。往生要集下云。问。若凡下辈亦得往生云何近代于彼国土求者千万得无一二。答。绰和尚云。信心不淳。若存若亡故。信心不一。不决定故。信心不相续。余念间故。此三不相应故不能往生。若具三心者不往生者无有是处。导和尚云。若具能如上。念念相续毕命为期者。十即十生。百即百生。若欲舍专修杂业者。百时希得一二。千时希得三五（已上）此问答意明以善导和尚二修决往生极乐之行也。意云。若依专修而行用者千万悉生。若据杂业而欣求者一二叵生。既惠心意于西方行以善导和尚而为指南。其余末学宁不依凭乎。况又吾辈后于惠心既二百年。人根与时昧劣佛法逐日浇薄。何得相比乎。呜乎近代浅识之徒处愚诮贤。居末非本。不止自失。又坏他信根。诚可悲也。然则欲得往生极乐国土。由此答意舍杂修专。是先德意。努力服膺。不可懈慢也。又绰禅师三信三不信亦是专杂二修之义。答中二文为成一意。师资雷同无差而已。三依感师智荣等补助善导之义者。此有七家。一感师。二智荣。三信仲。四觉亲（天竺人）五源信。六永观。七珍海。一感师者。群疑论云。问曰。前后发意众生欲生阿弥陀佛国者深染着懈慢国土。进不能生阿弥陀佛国土。千万众时有一人生阿弥陀佛国。以此经准难可得生何。答曰。由此经有斯言教。故善导禅师劝诸四众。专修西方净土业者。四修靡坠三业无杂。废余一切诸愿诸行。唯愿唯行西方一行。专修之人千无一失。杂修之者万不一生。何以故。皆由懈慢执心不牢固。是知。杂修之者为执心不牢固之人。故生懈慢国也。正与处胎经文相当。若不杂修专行此业。此即执心牢固定生极乐国（云云）二智荣者（其文在别纸）三信仲者（其文在别纸）四觉亲者（其文在别纸）五源信者。即有二意。一三重问答。二专修等。谓此师立十门专明念佛往生。其中于第八门念佛诸行相对有三番问答。后当释之。是则舍诸行取念佛之意也。次于第十门亦有十门料简。谓第一极乐依正乃至第十助道人法也。其中第二往生阶位中有二问答。以善导专杂二修义问答决择。是亦舍杂取专之意也。六永观者。依善导道绰意作往生十因。于念佛一门开出十因。永废诸行。是岂非但念佛行哉。七珍海者。作决定往生集。建立十门明往生法。其中亦依善导二修之文。此傍虽述诸行。正用念佛往生也。爰知。于往生行业论专杂二行。弃舍杂行专修正行。天竺震旦日域其传来尚矣。
二依文别释亦二。初总论傍正者。今经既是往生经根本也。就此当论念佛诸行之旨。而今依善导意释之二门之中念佛为宗。加之天台十疑等引此经以念佛为宗（云云）
二别依经文释念佛行者。其文有七。一者四十八愿中乃至十念若不生者之文。二者愿成就处诸有众生闻其名号等之文。三者明三辈往生中上辈生中一向专念之文。四者同中辈生中专念之文。五者同下辈生中专念之文。六者流通分中其有得闻彼佛名号等之文。七者同流通中当来之世等之文。此七处文皆专明念佛往生也。一设我得佛十方众生至心信乐欲生我国乃至十念若不生者不取正觉者。是四十八愿中第十八念佛往生愿也。问。四十八愿虽皆微妙殊胜于中亦有要否。何愿最要。答。浅见曷辄辨其优劣。然善导出其要云。弘誓多门四十八偏标念佛最为亲。人能念佛佛还念。专心想佛佛知人。于念佛门独发此愿。于诸行门更无别愿。二愿成就文诸有众生闻其名号信心欢喜乃至一念等者。就此文中虽有经文来意一念十念诸师不同唯除五逆释义。浑以念佛一行往生之义决无疑矣。三三辈中一向专念无量寿佛者。于上虽以二文明念佛往生义。未分其品。故今开一念佛而为三段。以分其品。此有二意。一念佛往生有三种品。为欲令行者舍中下而欣上品故。二为使行者知念佛位分齐故。问。三辈之文念佛之外说诸行业。似不特局念佛一行。谓上辈中念佛外举出家受戒发心修诸功德。中辈中念佛外说菩提心及斋戒等善。下辈中念佛外说发菩提心等。何故唯谓念佛往生乎。答。佛智难测。何辄解之。然今依善导意而案斯文略有三意。一但念佛往生。二助念佛往生。三但诸行往生。一但念佛者。凡论三辈九品之义本就一法论之。例如九品烦恼等也。何必就行多少而论之乎。故今就本愿念佛一行以说三品往生之旨也。以何知之。谓以三辈文俱说一向专念无量寿佛也。凡一向言所所之文皆不兼余之意也。故知。唯就念佛而立三品分别其品也。故善导释云。佛说一切众生根性不同有上中下。随其根性佛皆劝专念无量寿佛名。其人命欲终时。佛与圣众自来迎接尽得往生。依此释意三辈俱明念佛往生也。问。此释未遮前难。何弃余行唯云念佛乎。答。此有三意。一为废诸行归于念佛故说诸行也。二为助成念佛故说诸行也。三为约念佛诸行二门各立三品故说诸行也。一为废诸行归于念佛故说诸行者。准善导观经疏中云上来虽说定散两门之益望佛本愿意在众生一向专称弥陀佛名之释意。上辈之中虽说菩提心等余行。望上本愿意唯在众生专称弥陀名。以本愿中更无余行故。故知。三辈俱依上本愿故云一向专念无量寿佛也。一向者不兼余之言也。例如彼五天竺有三种寺。一者一向大乘寺。此寺之中无学小乘。二者一向小乘寺。此寺之中无学大乘。三者大小兼行寺。此寺之中大小兼学。此则大小两寺有一向之言。兼行之寺无一向之言。由知。今此经中一向之言亦复可然。若念佛外更加余行则非一向。准寺可云兼行。而既云一向。不兼余明矣。然先虽说余行。后云一向专念。明知。废舍诸行唯用念佛也。不然一向之言以何消之哉。二为助成念佛故说诸行者。此亦有二意。一以同类善根助成念佛故。二以异类善根助成念佛故。初同类善者。即前所引善导和尚专修正行中助行是也。前委明了。二异类善者。是往生要集意也。彼集中立十门释念佛往生义。其中第四正修念佛。第五助念方法助念方法。此有七种（云云）彼集问云。上诸门中所陈既多。未知。何业为往生要。答。大菩提心。护三业。深心至诚常念佛。随愿决定生极乐（云云）此义似今经意。此即以异类善根助成念佛也。彼集意异类善根以助念佛为决定往生业。此随能助则可谓诸行往生。今且随所助摄为念佛门也。三为约念佛诸行二门各立三品故说诸行者。今文中菩提心及造像等诸善根乃准余经各是一往生业也。
然则斯文于菩提心等诸善根各立三品明往生业也。且就菩提心有上中下三品。以上品发心为上品业。乃至以下品发心为下品业。菩提心已尔。造像等亦如是。故知。此文于诸行分三品也。是故往生要集中引此等文为诸行往生证也。加之善导观经疏释复有三种众生文。粗述此义（云云）约念佛立三品者。往生要集中引此三辈文以为念佛往生证据。其意同之。是则但念佛往生义也。问。就念佛一法何分三品耶。答。此亦有三义。一约遍数多少。二约时节长短。三约安心浅深。一约遍数多少者。善导释云。每日三万遍上品业。以此案之。二万是中。一万是下也。是则约遍数多少分三品也。九品准之。二约时节长短者。惠心弥陀经记中以彼经七日念佛为上品。准之或以十日念佛为上上品。是则一往约时节久近分三品也。九品准之。三约安心浅深者。自可知耳。故知。今文就念佛亦立三品也。上来其义已尔。由知。今三辈文有但念佛义。有助念佛义。又有诸行往生义也。佛以一音演说法门。众生随类各得其解。以佛意多含故。由今且作此三解耳。又就此三义论其傍正。以但念佛为正。余二为傍。何以故。准佛本愿故。依前后多文故。凡修往生业总有但念佛等三意。机品差别。各依意乐而勤修之。予以导公为依凭耳（已上正宗分毕）
六流通文云。其有得闻彼佛名号。欢喜踊跃乃至一念。当知。此人为得大利。则是具足无上功德。此有四意。一来意。二废助念及诸行明但念佛。三举一念况十念等。四深信佛语不生诽谤。一来意者。上正宗分正为时会众生说念佛往生法也。今流通分非但当时获大利益。至末法时亦说念佛往生法。远济未来也。二废助念及诸行明但念佛者。于第十八愿成就文明但念佛往生。来迎等愿及三辈文明助念往生诸行往生。由此诸修往生行者怀疑难决。故至流通则废助念诸行二门。明但念佛往生也。又此经说次即似观经。观经之中先逗机缘广说十三定善三福九品之业。而明诸行往生之旨。至其付嘱则云。佛告阿难。汝好持是语。持是语者。即是持无量寿佛名。善导释云。从佛告阿难汝好持是语已下正明付嘱弥陀名号流通于遐代。上来虽说定散两门之益。望佛本愿意在众生一向专称弥陀佛名。是则彼此两经其意全同。岂可不信哉。三举一念况十念等者。此文非但明下品一念往生。兼明上中二品往生。当知。一念犹往生。况十念哉。十念尚往生。况多念哉。一日犹往生况七日哉。七日尚往生。况一月哉。一月尚往生。况一夏九旬哉。一夏尚往生。况一年哉。一年尚往生。况一生哉。四深信佛语不生诽谤者。夫但念佛往生文义如此。听此之人谁不欢喜踊跃。若其有人听之反为诽谤。当知。此人五劫中应堕大地狱。故称扬诸佛功德经云。其有不信赞叹称扬阿弥陀佛名号功德。而谤毁者。五劫之中当堕地狱具受众苦。然言当堕地狱而未谓何地狱。言具受众苦而未说苦相。呜乎等活碎剌磨舂之苦乎。众合两山合摧之痛乎。若一堕于此噬脐奚容及乎。冀智愚贤不肖但信佛语莫为诽谤。无量劫以来未尝值此法。今适获人身而诸根具足。方得闻此难信妙法。何不欢喜反生诽谤。设满大千火直过要闻法。莫容易看过徒为后悔也。
七当来之世经道灭尽。我以慈悲哀愍特留斯经止住百岁者。释此文有多意。一者来意。二者重废诸行明但念佛。三者约圣道净土二教住灭而劝往生。四约十方净土极乐净土二教住灭而劝往生。五约兜率西方二教住灭而劝往生。六约释迦慈悲弥陀本愿而劝往生。一来意者正宗五文并流通初文虽明但念佛往生文理显了。然诸行往生念佛往生经论重卷列轴相共流行。是以正像末法之间念佛诸行并行是非傍正实难一决。或见诸行往生经论则执诸行往生之旨。或见念佛往生经论则执念佛往生之旨。孰是。孰非。自非佛智谁能知之。然而依此止住百岁之文则但念佛往生之理自是分明。是宜举后以劝今也。是故净影双卷经疏释云。以后劝今。是故上次此文来也。二重废诸行明但念佛者。夫于诸行略有十三。一布施。乃至十三不染利益。如前举也。取要言之。有持戒往生。有持经往生。言持戒往生者。依四分五分十诵僧祇梵网地持璎珞等大小戒经。持三归五戒乃至声闻具足戒菩萨十重四十八轻戒乃至三聚净戒。以此为往生业。然彼百岁时经道灭尽。是等戒经皆悉灭尽。彼时已无戒经。故亦无受戒者。已无受戒者。故亦无持戒者。已无持戒者。故亦无破戒者。其时唯有无戒众生。然彼时众生唯能至诚念弥陀名必得往生也。又此经虽有持戒之言。而不说持戒行相。说持戒行相者。乃在大小戒律。然彼戒律先灭持戒之行何因修之。又此经虽有发菩提心之言。而不说菩提心行相说菩提心行相者。乃在菩提心经等。然彼经先灭菩提心行何因修之。故善导释云。万年三宝灭。此经住百年。尔时闻一念皆当得生彼（始皇之烧五经而不失诵尚在人口。称弥陀名可以例之）因此案之。今时我等设不专持戒行。若能一心念弥陀佛何不遂往生。况又随分持一戒二戒者哉。然则今时浇季缁素持戒破戒及无戒者。但能一心念佛。皆当往生也。次言持经往生者。谓有华严法华及诸大乘经。持此以为往生行业。然彼百岁时斯等诸经皆悉灭尽。其时众生何以持经。唯此经留故。依此经念佛即得往生也。故善导释云。万年三宝灭等。因此案之。今时我等设虽不持华严法华等经。但能念佛何不遂往生。然则不论持经与不持经。有往生志之辈应当唯念弥陀名号。必得往生也。次就持咒言之。咒者谓诸陀罗尼。乃随求尊胜宝箧印。光明真言等神咒。若能持之求净土者皆当得往生。然彼百岁时此等陀罗尼皆悉灭尽。其时众生何由持之。故善导释云。万年三宝灭等。然则今时我等设虽不持神咒。若能念佛何不往生。不论持咒与不持咒。有往生志之人应当唯念弥陀名号。必得往生也。次有诸宗甚深理观之行。谓法相宗五重唯识三性三无性观。三论宗八不中道胜义皆空观。华严宗十玄六相法界圆融观。天台宗一念三千一心三谛观。达磨宗即心是佛一念不生观。真言宗阿字本不生三密同体观也。此等观门皆依经论建立之。然彼百岁时所依经论皆悉灭尽。其时众生何因修之。就中禅家一门教外别传。以心传心。非文字上。少涉拟议即隔天渊。自非最上越格之器。谁能得入。古人尚病焉。况末法万年之时人乎。然独此经留故。彼时众生依凭此经唯能念佛皆得往生也。故善导释云。万年三宝灭等。因此案之。今时我等设虽不修此等观行。一心称名何不往生。故知。往生极乐之道无过专念弥陀名号也。三约圣道净土二教住灭而劝往生者。谓圣道门诸经先灭。故云经道灭尽。净土门此经特留故云止住百岁。当知。圣道机缘浅薄净土机缘是深厚也。四约十方净土极乐净土二教住灭而劝往生者。谓十方净土往生诸教先灭。故云经道灭尽。极乐净土往生此经特留故云止住百岁。当知。十方净土机缘浅薄极乐净土机缘深厚也。五约兜率西方二教住灭而劝往生者。谓上生心地等上生兜率诸教先灭。故云经道灭尽。西方净土往生此经特留故云止住百岁。当知。兜率虽近机缘浅薄。极乐虽远因缘深厚也（念佛诸行二教住灭于上已论。故今略之）六约释迦慈悲弥陀本愿而劝往生者。问曰。既云我以慈悲哀愍特留此经止住百岁。若尔释尊以慈悲而留经教何教不留。而何不留余经唯留此经乎。答曰。纵留何经别指一经则亦不避此难。然特留此经者有深意欤。若依善导和尚意者。此经之中已说弥陀如来念佛往生本愿。释迦慈悲为留念佛特留此经。余经之中不说弥陀如来念佛往生本愿。故释尊慈悲而不留之也。凡四十八愿皆无非本愿。而特以念佛往生愿而为规模。故善导释云。弘誓多门四十八偏标念佛最为亲。人能念佛佛还念专心想佛佛知人。故知。四十八愿中唯以念佛往生愿而为愿王也。是以释迦慈悲特以此经止住百岁也。例如彼观无量寿经中不付嘱定散诸行独付嘱念佛之行。是则以顺彼佛愿故也。问曰。百岁之间留念佛者其理可然。若尔此念佛行为局彼时机。为通正像末法之机。答曰。当广通于正像末法之机。以后劝今。其义应知。上来依善导道绰惠心等意且加愚意取要摘诠粗解释毕。若有片言契合佛意愿令自他俱归净土于菩提果得不退转也。若于文理有所错谬愿仰后贤挍正且凭三宝照鉴者也。
无量寿经释。
黑谷上人语灯录卷第一

[book_title]黑谷上人语灯录卷第二
厌欣沙门了惠集录
汉语第一之二（当卷有一章）
观经释第二
观无量寿经释第二（诸师解释虽多今则正依善导而傍以余师释辅助善导）
将释此经略有五意。一说时前后。二来意。三释名。四释二善义。五入文解释。一说时前后者。寿观两经前后难定。今依一义寿经为先。观经为后。乃是有文有理。先文者此亦有三。一华座观文云。法藏比丘愿力所成。意云。寿经先说彼愿。今指彼云愿力所成。乃知。寿经是先。今经是后也。二中辈下生文云。亦说法藏比丘四十八愿（其义同上）三双卷经上文云。阿难白佛。法藏菩萨为已成佛而取灭度。为未成佛。为今现在。佛告阿难。今已成佛现在西方。去此十万亿刹。其佛世界名曰安乐（云云）今经具说彼土依正二报。今经若先彼经何有此语。故知。寿经是先也。次理者。寿经先说彼佛发心修行及果上依正二报。今经即就彼经所说依正说此十三观。故知。寿经是前。此经是后也。二来意者。寿经虽说能化弥陀修因感果。未说所化行者修因感果。故次弥陀修因感果。说行者修因感果也。又寿经虽说三品往生。而未说九品义。今则开彼三品而为九品。是为此经来意也。更有多义。今且存一二耳。三释名者。佛谓能说教主。说谓所说教法。即定散二善等。简异菩萨圣弟子及余外道等说。故称佛说。观谓能观即通指十三观。无量寿谓所观境正指第九一境。是所观境虽有十三。举无量寿以摄余也。所以者何。无量寿者。是彼土教主弥陀如来正报之身。既有正报。必当有依报之宝树宝池等。故举正摄依也。又无量寿者。彼土教主既有教主。必当有眷属之观音势至等。故举主摄伴也。经谓贯线常法等义如常。四料简定散二善者。往生业因虽多不出定散。故欲释文先须料简之。定善即有十三。谓日观乃至杂想观也。散善即有三福九品。定者则即虑以凝心。故曰定也。散者即废恶以修善。故曰散也。五入文解释者。依善导意。此经为两处二会之说。一王宫会。二耆阇崛山会也。王宫会者。文有四段。以为三分（以得益分属正宗分也）初自如是我闻至云何见极乐世界已来。是序分也。二自佛告韦提汝及众生至下品下生。是正宗分也。三自说是语时至诸天发心。是得益分也。四自阿难白佛至韦提等欢喜。是流通分也（已上王宫会）次灵山会者。阿难自王宫还而为大众再述彼王宫会。是亦当有三分。而无别说相者。经家之略而已。序分者。有通有别。通序如是等句。别序一经发起随缘各别。如净名经毗耶现疾为序。如法华经现瑞放光为序。今经则以阇王造逆韦提厌秽欣净为别序也。正宗分者。此中有二。一定善分。二散善分。就定善有十三。一日想观。二水想观。三地想观。四宝树观。五宝池观。六宝楼观。七华座观。八像想观。九佛身观。十观音观。十一势至观。十二普观。十三杂想观也。一日想观者。问。何故观日乎。答。此有三意。一为令众生知极乐正方也。不取冬夏两时。唯取春秋二时。二为令众生知罪障轻重也。罪障有三。一黑障如黑云障日。二黄障如黄云障日。三白障如白云障日。行者若此相现须忏悔罪障也。三为令众生知极乐光明也。若此观成时或化佛等现（如道瞬）行者唯除睡时行住坐卧一心专注。必得成就。二水想观者。如上日想行住坐卧专观日轮。今此水想亦四威仪不问时节久近。专观水也。所以次日观为水观者。疏问曰。次何故观水。答。观日轮表彼界长晖。今观水显彼琉璃地平正。三地想者。疏释修观法曰。即向静处面向西方。正坐跏趺一同前法。既住心已。徐徐转心想彼宝地杂色分明。初想不得乱想多境。即难得定。唯观方寸一尺等。或一日二日三日。或四五六七日。或一月一年二三年等。无问日夜行住坐卧。身口意业常与定合。唯万事俱舍田如失意聋盲痴人者。此定必即易得。若不如是三业随缘转。定想逐波飞。纵尽千年寿。法眼未曾开。若心得定时。或先有明相现。或可先见宝地等种种分明不思议者。有二种见。一者想见犹有知觉故虽见净境。未多明了。二者若内外觉灭。即入正受三昧。所见净境即非想见。得为比挍也。修此地观亦可往生。经曰。若观是地者除八十亿劫生死之罪舍身他世必生净国心得无疑。虽双卷经说七宝地。而彼不说观地往生之旨。是故只见彼经之人未知此旨。然今至此经始知观地往生之旨。故知。往生之行非啻念彼佛名。又观彼地亦是往生极乐业因也。四宝树观者。来意者可知。虽双观经说七重行树。而彼不说观树之旨。故今具说行者修观观成功益。五宝池观者。先来意者。宝树虽精若无池水未名好也。一为不空世界。二为庄严依报。为斯义故有此池渠观也。次观成义准前可知。亦有思惟正受二义。思惟者。行住坐卧常思惟之。若不思惟池相不现。正受者想心都息缘虑并亡。三昧相应妙境现前。次观功能准地观可知。六宝楼观者。先来意者。彼净土中虽有宝树宝池。若无宝楼宫殿亦未为精。经文虽说五百亿宝楼。而实无量无边。次观成亦有二。准前可知。次观功能有二种益。一现身灭罪。二身后往生。故经曰。若见此者除无量亿劫极重恶业。命终之后必生彼国。虽双观经说宫殿等。而彼不明观想往生之益。故今此经中具说其益也。七华座观者。就此有五。一来意。二正明观相。三辨邪正。四明利益。五思惟正受。一来意者有二。一上是通依。今则别依。二上是依报。下则正报。二正明观相者。是观大宝莲华王也。依经有三。一华叶相。二华台相。三台上四柱宝幢。一华叶相者。经曰。令其莲华一一叶作百宝色。乃至遍覆地上。二华台相者。经曰。释迦毗楞伽宝以为其台。三台上四柱宝幢者。经曰。于其台上自然而有四柱宝幢。三辨邪正者。华座相现名为正观。若他相现前名为邪观。四明利益者。经曰。灭除五万劫生死之罪。必定当生极乐世界。就此文有二益。一灭罪。二往生。五思惟正受者。准前可知。次明华座在所。善导曰。弥陀化主当心坐。华台独迥最为精。惠心曰。在中央最上地上。八像想观者。就此亦有五。一来意。二正明观相。三辨邪正。四利益。五思惟正受。一来意者。上既观座。须观真佛坐于其上。然初心之人不能直观真佛。故先观形像也。故善导曰。斯乃群生障重。真佛之观难阶。是以大圣垂哀且遣住心形像。又或虽初心之人随其意乐直观真佛。故观念法门直说真佛。其旨见观佛三昧经等（云云）二正辨观相者。就此有三。一佛像想。二二菩萨像想。三多身像想。一佛像想者。经曰。先当想像。闭目开目见一宝像如阎浮檀金色坐彼华上。善导曰。于一金像逆顺观想之。自顶上至足下千辐轮。名之为顺观。自千辐轮至顶上者。名之为逆观。如是逆顺观之。不久必得成就。是则弥陀像想也。二观音势至像想者。经曰。见此事已。复当更作一大莲华在佛左边。如前莲华等无有异。复作一大莲华在佛右边。是则先观二菩萨华座也。又曰。想一观世音菩萨像坐左华座。亦放金光如前无异。是则观世音像想也。又曰。想一大势至菩萨像坐右华座。是则势至像想也。准前佛观。于二菩萨各亦当先修像观。是乃佛观成就之后亦观二菩萨形像也。三多身像想者。经曰。一一树下复有三莲华。诸莲华上各有一佛二菩萨像。遍满彼国。以此文案之。像想观不止一三尊。更有无量三尊像想。例如释迦像想观。其旨见观佛三昧经。三邪正者。经曰。令与修多罗合。若不合者名为妄想。若有合者名为粗想见极乐世界。四利益者。此观有二益。一灭罪益。二现身得三昧益。故经曰。作是观者。除无量亿劫生死之罪。于现身中得念佛三昧。五思惟正受者。准前可知。善导曰。十三观中此宝地宝华金像等观最要。若欲教人即教此法。但一法成者余观即自然了也。九佛身观者。就此亦有五。一结前生后（亦名来意）二正明观相。三辨观邪正。四明观利益。五思惟正受。一结前生后者。观形像者本是为观真佛。已观像了。次当观真。真像有次。故次像来也。又或虽初心之人。随其意乐直观真佛。是故明之。二正明观相者。就此有十三。一身量大小。二身色不同。三毫相大小。四眼相大小。五毛孔光大小。六圆光大小。七化佛多少。八侍者多少。九相多少。十好多少。十一光多少。十二光照远近。十三光明摄益。一身量大小者。经曰。佛身高六十万亿那由他恒河沙由旬。然诸佛身量随机长短不同。且如七佛身量长短不同。言七佛者。初毗婆尸佛身长六十由旬。次尸弃佛身长四十由旬。减前佛者二十由旬。毗舍婆佛身长三十二由旬。减前佛者八由旬。次拘留孙佛身长二十五由旬。减前佛者七由旬。次拘那含牟尼佛身长二十五由旬。次迦叶佛身长十六丈。次释迦佛身长仅丈六。如当来弥勒佛身长千丈。七佛之中最高毗婆尸佛。而是尚仅六十由旬。而今阿弥陀佛身长六十万亿那由他恒河沙由旬。岂不是至高乎。是其身量大小也。二身色不同者。且如七佛身量虽有大小不同。于其身色是共同紫金色。而今弥陀如来阎浮檀金色。是机感之不同。故道世曰。敬寻法身平等非有优劣。但随机业异故现化不同。是以释迦牟尼出世紫金色。而千比丘咸见赭容。十六信士偏观灰色。自彼之异佛恒一也。三毫相大小者。经曰眉间白毫右旋宛转。如五须弥山。然毫相大小诸佛不同。且如释迦佛白毫径一寸周围三寸（云云）四眼相大小者。经曰。佛眼如四大海水清白分明。然诸佛眼相随身大小自有不同（云云）五毛孔光大小者。经曰。身诸毛孔演出光明如须弥山。善导释云。此明毛孔光大小。愚案曰。是乃遍身光欤。于遍身光诸佛不同。且如毗婆尸佛及尸弃佛遍身光一百由旬（云云）如是七佛身光大小不同也。六圆光大小者。经曰。彼佛圆光如百亿三千世界。是则彼佛项圆光也。诸佛圆光大小不同。毗婆尸佛圆光百二十由旬尸弃佛圆光四十五由旬。毗舍婆佛圆光四十二由旬。拘留孙佛圆光三十二由旬。乃至释迦佛圆光七尺也。七化佛多少者。经曰。于圆光中有百万亿那由他恒河沙化佛是圆光中化佛而彼真佛所化作也。此化佛本非彼土所有。以神通力故暂化作之。本无忽有。故名为化。此化佛常为行者随逐护念。又来迎引接多亦化佛。八侍者多少者。诸佛皆有执事弟子。且如毗婆尸佛有执事弟子。一名骞荼。二名提舍。以后六佛皆有执事弟子。化佛亦有执事弟子。今于弥陀化佛说执事多少也。然大僧必用沙弥为执事弟子。不用大僧。故释迦牟尼佛以阿难为执事弟子。以阿难留习而居学地也。是故今佛以观势二菩萨而为侍者。然此二大士实是古佛。隐实示权为佛侍者。辅翼圣化也。九相多少者。经曰。无量寿佛有八万四千相。经明佛相好有四种说。一三十二相。二八十随好。三八万四千。四无量尘数。同人相故说三十二相。胜诸天故说八十随好。为诸菩萨故说八万四千。明佛实相好故说无量尘数也。今说弥陀佛相。亦有二说。一三十二相。二八万四千。一三十二相者。般舟经并今像观初文是也。二八万四千者。则今文是也。十好多少者。经曰。一一相各有八万四千随形好。依观佛经等意相与好有同有异。同者经曰。同人相故说三十二相。胜诸天故说八十种好。为诸菩萨说八万四千妙相好。佛实相好无量尘数也。我初成道时。于杂华经广已说。是故今略不说之。依此文则相与好全非别物也。异者。同经相与好各别说之也。今文是依相好各别之义也。相者是好之大也。好者是相之小也。十一光多少者。经曰。一一好复有八万四千光明。总计相好之光明无量无边。非算数所知。或人且计白毫一相之光明云。七百五俱低六百万光明。十二光照远近者。经曰。一一光明遍照十方世界。念佛众生摄取不舍。善导释曰。此明光照远近。一一光明者。即前八万四千光明也。十方世界念佛众生者。即前光明之所照也。十三光明摄益者。经曰。摄取不舍。是即前光明摄取念佛众生而不舍名为光明摄益也。念佛利益之义后须释之（已上正明观相毕）三观邪正者。准前诸门。观佛身而见佛身。名之为正。若见余境名之为邪。四利益者。就此有二。一现在利益。二当来利益。现在利益有四。一见弥陀一佛。二见一切诸佛。三见佛心。四现前授记。一见弥陀一佛者。由真佛观成现身得见彼佛。是则现身见佛之利益也。二见一切诸佛者。若成此观则非止见弥陀一佛。遍见十方诸佛。十方诸佛者。东方善德佛乃至上方广众得佛下方明德佛等也。由念弥陀一佛得见此等诸佛也。三见佛心者。若成此观非止见佛色身。亦能见佛内心。故经曰。亦见佛心。佛心者大慈悲是。以无缘慈摄诸众生。是名见佛心之益也。四现前授记者。若成此观则非止见佛色身及内心。亦能于三昧中得蒙成佛记别。故经曰。见无量寿佛者。即见十方无量诸佛。得见无量诸佛故诸佛现前授记。若欲现身得成佛记别。应当修习观佛三昧也。次当来利益者。就此有二。一往生。二得无生忍。故经曰。作此观者舍身他世生诸佛前得无生忍。五思惟正受者。准前可知。十观音观者。例前此亦有五。一结前生后。二正明观相。三辨观邪正。四明观利益。五示观次第。一结前生后者。上既观彼教主。主必有伴。故次主观伴。然彼土菩萨声闻无量无边。若欲具观之非凡智所能及。而唯此二大士在佛左右。翼赞圣化嗣补佛处。卓然超出于海众中。故特观此二菩萨也。左右有次。故次佛观先观观音或随其意乐。于佛观前亦得观二菩萨。二正明观相者。就此有十四。一身量大小。二身色不同。三肉髻螺发不同。四圆光大小。五化佛侍者多少。六身光之中普现五道众生。七天冠化佛。八面色与身色不同。九毫光转变。十身服光璎。十一宝手慈用。十二足下德用。十三身相同佛。十四以二相亏居不足地。今十四功德一一取要释之。一身量大小者。经曰。此菩萨身长八十万亿那由他由旬。异本经那由他下加恒河沙三字。故或曰观音身量反高于佛。然而岂伴高于主乎。故今本为正也。二身色不同者。经曰。身紫金色。三肉髻螺发不同者。经曰。顶有肉髻。四圆光大小者。经曰。项有圆光而各百千由旬。五化佛侍者多少者。经曰。其圆光中有五百化佛。如释迦牟尼佛。一一化佛有五百化菩萨无量诸天。以为侍者。六身光之中普现五道众生者。经曰。举身光中五道众生一切色相皆于中现。善导曰。观音菩萨大慈悲已得菩提舍不证。一切五道内身中。六时观察三轮应。七天冠化佛者。经曰。毗楞伽摩尼宝以为天冠。其天冠中有一立化佛。高二十五由旬。八面色与身色不同者。经曰。观世音菩萨面如阎浮檀金色。九毫光转变者。经曰。眉间毫相备七宝色。流出八万四千种光明。一一光明有无量无数百千化佛。无数化菩萨以为侍者变现自在。善导释曰。毫光转变遍满十方。化侍弥多更比红莲华之色。十身服光璎者。光璎者乃观世音所服之宝衣也。经曰。有八十亿光明。以为璎珞。其璎珞中普现一切诸庄严事。十一宝手慈用者。经曰。手掌作五百亿杂莲华色。手十指端一一指端有八万四千画。犹如印文。一一画有八万四千色。一一色有八万四千光。其光柔软普照一切。以此宝手接引众生。善导赞曰。恒舒百亿光王手。普摄有缘归本国。十二足下德用者。经曰。举足时足下有千辐轮相。自然化成百亿光明台。下足时有金刚摩尼华。普散一切莫不弥满。十三身相同佛者。经曰。其余身相众好具足如佛无异。十四以二相亏居不足地者。经曰。唯顶上肉髻及无见顶相不及世尊。善导释曰。师徒位别果愿未圆。致使二相有亏。表居不足之地。三观邪正者。准上可知。四明观利益者。经曰。作是观者不遇诸祸。净除业障除无数劫生死之罪。如此菩萨但闻其名获无量福。何况谛观。此文即有灭罪生善之义。其旨可知。五示观次第者。经曰。若有欲观观世音菩萨者先观顶上肉髻。次观天冠。其余众相亦次第观之。亦令明了如观掌中。具如观佛经也。应当逆顺观之。若不观相好者应称名号。弘猛慧海经曰。众生有苦。三称我不往救者不取正觉。又十一面神咒经曰。若有称念百千俱胝那由他诸佛名号。复有暂时于我名号至心称念。彼二功德平等平等。诸有称念我名号者一切皆得不退转地。十一势至观者。就此有五。一者结前生后。二正明观相。三辨观邪正。四观成利益。五思惟正受。一结前生后者。准前可知。二正明观相者。经曰。此菩萨身量大小亦如观世音。又曰。余诸身相如观世音等无有异。以此思之。势至身量大同观音。而其不同之相有九。一圆光大小。二光照远近。三化佛侍者多少。四无边光名义。五大势至名义。六顶上宝华之相。七顶上肉髻宝瓶之相。八行步之相。九坐时之相也。一圆光大小者。观音圆光百千由旬。势至圆光百二十五由旬。比观音圆光是甚小也。二光照远近者。观音圆光既百千由旬。理可远照矣。今之圆光唯百二十五由旬。所照亦可近也。三化佛侍者多少者。疏有其文。经则无文。四无边光名义者。经曰。举身光明照十方国作紫金色。有缘众生皆悉得见。但见此菩萨一毛孔光。即见十方无量诸佛净妙光明。是故号此菩萨名无边光。五大势至名义者。经曰。以智慧光普照一切。令离三途得无上力。是故号此菩萨名大势至。六顶上宝华之相者。经曰。此菩萨天冠有五百宝华。一一宝华有五百亿宝台。一一台中十方诸佛净妙国土广长之相皆于中现。七顶上肉髻宝瓶之相者。经曰。顶上肉髻如钵头麾华。于肉髻上有一宝瓶。盛诸光明普现佛事。八行步之相者。经曰。此菩萨行时十方世界一切震动。当地动处有五百亿宝华。一一宝华庄严高显如极乐世界。九坐时之相者。经曰。此菩萨坐时七宝国土一时动摇。从下方金光佛刹乃至上方光明王佛刹。于其中间无量尘数分身无量寿佛。分身观世音菩萨。分身大势至菩萨。皆悉云集极乐国土。侧塞空中。坐莲华座。演说妙法。度苦众生。善导问曰。弥陀经曰。彼国众生无有众苦。但受诸乐。何故云度苦也。答曰。就苦乐有二种。一三界中苦乐。二净土中苦乐。一三界苦乐者。即以三途八苦为苦。即以人天五欲乐为乐。虽言是乐然是大苦。竟无有一念真实乐也。二净土苦乐者。地前望地上为苦。地上望地前为乐。下智证望上智证为苦。上智证望下智证为乐。今言度苦众生者。但为进下位令升上位。转下证令得上证。称本所求即名为乐。故言度苦也。若不然者净土之中一切圣人皆以无漏为体。大悲为用。毕竟常住离于分段之生灭。更就何义名为苦也。三辨观邪正者。准前可知。四观成利益者。经曰。观此菩萨者除无量劫阿僧祇生死之罪。作是观者不处胞胎。常游诸佛净妙国土。此文之中有灭罪与往生二利益也。应知。五思惟正受者。如前辨之。又不作观能念佛号者。此菩萨摄之令生净土得无生忍。故经曰。我本因地以念佛心入无生忍。今于此界摄念佛人归于净土。十二普观者。先来意者。上来极乐依正二报身土主伴具观之毕。往生之行已满足焉。然修上诸观本为往生。虽已观依正未修往生观。故次上此观来。次依经文次第释往生之想。往生想者。谓华台圣众虽未来迎。而豫为来迎想。虽未命终而豫为命终想。虽未乘莲台而豫为乘莲台想。虽未往生而豫为往生想。虽未入宝池而豫为入宝池想。虽莲华未开而豫为莲华开想。虽眼目未开而豫为眼目开想。虽光明未照而豫为光明照想。虽未见佛菩萨而豫为见佛菩萨想。虽未闻水鸟树林诸佛说法而豫为闻之想。如此胜解作意为往生观。此观若成必得往生。就此亦有思惟正受二义。准前可知。十三杂想观者。先观大身佛菩萨。后观小身佛菩萨。此有三意。一先观大身者。为使行者自在观之。二或观未成之人去大就小。三或随意乐观之。观其小身者。应观弥陀如来丈六像。或在池水华上。或在宝阁之内。或在宝林宝树下。或在宝台宝殿之内。或在虚空宝云华盖之内。如是随意宝阁宝林宝树等一一住心想之。皆作化佛想。机境相称则成就甚易矣。此观乃有三尊非独观佛也。又有真佛。有形像。有小身。有大身。又有华座等。故云杂想也。杂义甚多。且述一两。余准知之。如上十三观不限时节。只以成就为期。所以不说日数论观成就。由众生根有利钝故。善导释华座观中地想观云。唯观方寸一尺等。或一日二日三日。或四五六七日。或一月一年二三年等。无问日夜行住坐卧。身口意业常与定合。唯万事俱舍由如失意聋盲痴人者。此定必即易得若不如是三业随缘转。定想逐波飞。纵尽千年寿法眼未曾开。已上十三定善略释如此。此义但此经说。寿经未说之也（云云）二散善者。此亦有二。一者来意。二者释三福九品。一来意者。众生根性有二。一禅定之机。二散乱之机。若为散机亦说定法。机法乖违虚失巨益。故说三福九品散善也。二释三福九品者。此亦有二。一者三福。二者九品。一三福者。一者孝养父母。奉事师长。慈心不杀修十善业。二者受持三归。具足众戒。不犯威仪。三者发菩提心。深信因果。读诵大乘。劝进行者。孝养父母者。凡在家出家人皆有父母。必当务孝养。在家孝养出论语孝经等。出家考养如经论广说之。如释尊担父王金棺。目连得通度亡母等。此即出家孝养也。声闻戒有生缘奉事法。菩萨戒有孝顺父母说。凡孝养之法虽有内外。而共赞至道之法。称至德要道。最足以为往生业也。奉事师长者。夫知生死之可厌。涅槃之可欣。而发心立行皆师之力。凡夫智解必由师生。其生知者未之有也。是以师恩实深。报谢最难。是故雪山半偈投身。释尊千岁为床。常啼碎髓于无竭。药王薪身于净明。南山曰。父母七生师僧累劫。良有所以也。夫八宗学徒谁人不有师长。就中真言不禀师授则不读一句。自余诸宗皆有师资相承之道。然则入身于佛门者。岂无奉事师长义乎。若有往生志者。各宜奉事师长而即回之为往生业也。慈心不杀修十善业者。翻十恶业为十善业。于中慈心不杀者。此有二义。一慈无量。二十善中第一善。慈无量者。具有四无量。今举初摄后。是修四无量为往生业之意也。二十善中第一善者。乃于十善总别举之。谓十恶俱是罪而以杀生为其第一。今翻十恶。故以不杀总别举之。此则以十善为往生业也。所谓十善者。非但佛法。亦是轮王旧法。有往生志者。宜持十善者也。受持三归者。归佛法僧也。就此有翻邪三归五戒三归八戒三归等。又有菩萨三归。俱是入道初门。今回此法以为往生业也。具足众戒者。就戒有五戒八戒沙弥戒具足戒菩萨三聚净戒及十重四十八轻戒也。不犯威仪者。有三千威仪。有八万威仪。戒是诸佛之本源。行菩萨道之根本也。若有往生志者。宜持此等诸戒。此即戒门往生意也。若约宗论之。正是律宗。兼通诸宗也。发菩提心者。发四弘誓愿大菩提心也。就此亦有诸宗发菩提心。法相则有唯识发心。三论则有无相发心。华严则有法界发心。天台则有圆融发心。真言则有三密发心。各以此等发心回为净土业也。其发心相即如宗宗章疏说之（云云）深信因果者。乃于因果有世间因果。有出世因果。世间因果者。此即六道之因果也。出世因果者。此即四乘三乘之因果也。若约诸宗解之。俱舍成实律宗是三乘之因果。法相三论两宗是亦三乘之因果。华严是五教之因果。天台是四教之因果。真言是五相三密之因果。达磨宗是佛乘之因果也。各于此等自宗因果发起深信。回此功德以为净土业也。读诵大乘方等经典者。对文名读。离文称诵。是即举五种法师中读诵二行。摄受持等三也。或举读诵二。具摄书写等十种法行也。大乘之言以简小乘。此非别指一经。通指一代所说一切显密诸大乘经。于中有已结集经。有未结集经。又于已结集经。或有隐龙宫不流布人间之经。或有留天竺未来汉地之经。今就本朝将来之经论之。贞元入藏录中。始自大般若经六百卷终至于法常住经显密诸大乘经。总六百三十七部二千八百八十三卷也。此等诸经皆摄读诵大乘一句。请西方行者各应随其意乐。或读诵法华。或读诵华严。或读诵涅槃。或读诵遮那教王等经及诸尊法等。以为往生业也。又应或解说或书写如上诸经。以为往生业也。问曰。显密旨异。何显中摄密乎。答曰。显密二经共是大乘。是故贞元录中显密同编入大乘经部内。故摄读诵大乘一句。非言是显教中摄密教旨也。问曰。尔前经中何摄法华乎。答曰。今言摄者。非论权实偏圆等义。只是读诵大乘之言普通观经前后大乘诸经而已。文虽唯言大乘无选权实。正当华严般若法华涅槃等实大乘诸经也。方等者。诸大乘经明平等理。故云方等也。劝进行者者。就此有二。一圣道劝进行者。二净土劝进行者。一圣道劝进行者者。为他说圣道修行法门乃至一句一偈。即以其功德深心回向为往生业也。二净土劝进行者者。为他说往生净土法门乃至一句一偈。即以其功德深心回向为往生业也。又有堂塔修造劝进行者。谓劝他建立修复塔寺。即以其功德深心回向为往生业也。然则华严天台三论法相真言禅门俱舍成实大小律宗。如此诸宗所修万行。及世间经典所明孝养父母仁义礼智信等世善。皆摄此三福业中也。西方行者各宜寻文学之。二九品者。释之为三。一明开合异。二分别品位不同。三就文别解。一开合异者。开前三福以为九品。是故九品行业即是三福。更无别体也。二品位不同者。此亦为三。一约行浅深。二约行多少。三约时长短。一约行浅深者。且如念佛一行而有九品浅深。诸余读诵发心等行亦复如是。二约行多少者。上品具五行。中品具四行。下品具三行。具如双卷经说。是则约行多少。有品位不同也。三约时长短者。且约一戒行。尽形与一日时有长短。分之以为中上中中二行。即此意也。三就文别解者。亦分为二。一总分三品。二就文别解。一总分三品者。上辈此有三品。上上上中上下。虽三品不同总为上品也。中辈亦有三品。中上中中中下。虽三品不同总为中品也。下辈亦有三品。下上下中下下。虽三品不同总为下品也。又此上辈三品同是大乘善人。中辈三品分之为二。中上中中二品同是小乘善人。中下一品是世俗善人也。下辈三品约恶轻重分之。不依修因浅深。谓以十恶为下上。以破戒为下中。以五逆为下下。是则三品同是遇恶之人也。二就文别解者。就九品文各别释之。初释上辈三品。就上品上生文此有三段。一修因。二往生。三往生已后得益。凡就九品皆有此三段。一修因者。经曰。上品上生者。若有众生乃至一日乃至七日即得往生。二往生者。是亦有二。一圣众来迎。二行者往生。一圣众来迎者。经曰。生彼国时。此人精进勇猛故。乃至赞叹行者劝进其心。二行者往生者。经曰。行者见已欢喜踊跃。乃至如弹指顷往生彼国。三往生已后得益者。经曰。生彼国已见佛色身等。若有上品上生志之人当一日乃至七日之间或持诸戒行。或读诵方等经典。或修行六念。而期往生也。上品中生例前亦有修因往生得益之三。一修因者。经曰。不必受持读诵。乃至回向愿求生极乐国。二往生者。例前此亦有二。一佛来迎者。经曰。行此行者命欲终时。乃至与千化佛一时授手。二行者往生者。经曰。行者自见坐紫金台。乃至即生彼国七宝池中。三生后得益者。经曰。此紫金台如大宝华。经宿即开等。凡三论法相华严真言天台禅门诸宗皆有解第一义之旨。若愿求上品中生之徒。当于第一义甚深实相妙理信解不疑。回此胜因以得生彼国也。上品下生例亦有三。一修因者。经曰。亦信因果不谤大乘。乃至回向愿求生极乐国。二往生者。是亦有二。一佛来迎者。经曰。行者命欲终时。阿弥陀佛乃至发无上道心。我来迎汝。二行者往生者。经曰。见此事时即自见身。乃至即得往生七宝池中。三生后得益者。经曰。一日一夜莲华乃开已下文是也。若有乐欲上品下生之人。当发无上菩提心深信因果也。上来大乘善人上辈三品往生略述如此。次释中辈三品。依善导分为二。中上中中二品是小乘善人也。中下一品是非大乘。亦非小乘。未遇佛法世俗之善人也。中品上生例前亦有修因往生得益之三。一修因者。经曰。若有众生受持五戒。乃至回向愿求生于西方极乐世界。二往生者。例前此亦有二。一圣众来迎者。经曰。临命终时阿弥陀佛乃至赞叹出家得离众苦。二行者往生者。经曰。行者见已心大欢喜。乃至未举头顷即得往生极乐世界。三生后得益者。经曰。莲华寻开当华敷时等。若有中品上生志之人。当以所持戒法至心回向成辨往生大事也。中品中生例亦有三。一修因者。经曰。若有众生若一日一夜受持八戒斋。乃至回向愿求生极乐国。二行者往生者例亦有三。一圣众来迎者。经曰。戒香薰修。如此行者命欲终时。见阿弥陀佛与诸眷属放金色光。持七宝莲华至行者前。乃至赞言善男子如汝善人。随顺三世诸佛教故我来迎汝。二行者往生者。经曰。行者自见坐莲华上。莲华即合。生于西方极乐世界在宝池中。三生后得益者。经曰。经于七日莲华乃敷等（已上小乘）若有中品中生志之辈。当一昼夜等随分受持近事等戒。至心回向发愿得生彼国也。中品下生例亦有三。一修因者。经曰。善男子善女人。孝养父母。乃至遇说法藏比丘四十八愿。二行者往生者。例亦有二。一圣众来迎者。此品之中虽无来迎之文。而准前后诸品是必合有来迎。今无文者盖译家之略耳。故善导料简九品。为十一门。建立文虽有具不具品品皆有来迎之义。怀感等诸师皆亦存有来迎之义也。二行者往生者。经曰。闻此事已寻即命终。乃至即生西方极乐世界。三生后得益者。经曰。生经七日遇观世音及大势至等。若有中品下生志者。当孝顺父母仁慈爱物。回此福业得生彼国也。上来中辈三品如此。后释下辈三品。此三品人全无大小善根及世俗善根。唯有十恶破戒五逆之罪。临命终时。遇善知识。始称弥陀名号。仅一念十念者。因随罪业轻重立为三品。下品上生是十恶人。例前亦有修因往生得益之三。一修因者。经曰。或有众生。作众恶业。乃至除五十亿劫生死之罪。二行者往生者。例亦有二。一圣众来迎者。经曰。尔时彼佛即遣化佛。乃至诸罪消灭。我来迎汝。二行者往生者。经曰。作是语已行者即见化佛光明。乃至随化佛后生宝池中。三生后得益者。经曰。经七七日莲华乃敷等。九品之中此品最要。颇相当我等分。今时末法之运道俗希有正信。依经一日夜间有八亿四千念。念念皆是三涂业因。身口诸业亦复几许。自非本愿名号不可思议之力。何以得往生彼国乎。若有下品上生志之人。当至心念佛发愿回向往生彼国也。下品中生是破戒人例亦有三。一修因者。经曰。命欲终时。地狱众火乃至此人闻已除八十亿劫生死之罪。二往生者。例亦有二。一圣众来迎者。经曰。地狱猛火化为清凉风。吹诸天华。华上皆有化佛菩萨。迎接此人。二行者往生者。经曰。如一念顷即得往生。三生后得益者。经曰。七宝池中莲华之内。经于六劫莲华乃敷等。然浇季缁素多不受戒。既无戒法。宁论持破从令有受戒者。希有发起上品之心。若不发起上品之心。何得戒体。纵令有得戒体毁犯甚多。自非弥陀十力威德名号光明神力。何由得出生死。当随犯随忏至心唱念佛号得生下中品也。下品下生是五逆人。例亦有三。一修因者。经曰。如此愚人乃至除八十亿劫生死之罪。二往生者。例亦有二。一圣众来迎者。经曰。命终之时见金莲华犹如日轮住其人前。二行者往生者。经曰。如一念顷即得往生极乐世界。三生后得益者。经曰。于莲华中满十二大劫。莲华方开等。已上略释三福九品散善毕。上来所释定散二善是正宗分。粗解其大纲耳。次流通分有多文段。取要释之。经曰。佛告阿难汝好持是语等。释此文乃为二。一依善导尽废定散诸行唯归念佛一行。二以经诸文资助其义。一依善导尽废定散诸行归念佛一行者。善导释此文曰。从佛告阿难汝好持是语已下。正明付属弥陀名号流通于遐代。上来虽说定散两门之益。望佛本愿意在众生一向专称弥陀佛名。二以经诸文资助其义者。此经虽说定散二善明诸行往生。论其正意则唯在念佛往生而已。其文甚多。略指三五。一第九观光明遍照文。二第十二观无量寿佛化身无数文。三下品上生智者复教合掌叉手称南无阿弥陀佛文。四同下品上生化佛称赞行者文。五下品中生听闻弥陀功德往生文。六下品下生十念往生文。七若念佛者当知此人是人中分陀利华文也。释光明遍照文乃有三义。一平等义。二本愿义。三亲缘等义。一平等义者。夫华严说事事圆融。法华明诸法实相。圆融实相之行人何得漏弥陀光明。道行胜天理趣金刚等受持法师。别毕竟空之旨谈离言无二法。云何不蒙弥陀光明。持思益经识平等如如。受圆觉经达建立一切。依首楞严知包含十方。学大集经融染净二法。解涅槃知佛性。习净名悟不二。弥陀如来无缘慈光可照如是等一切显密事理行者。然唯照念佛行者不摄取余行者有何意也。余熟案之。以平等大悲故光明摄益唯在念佛行者。何者。若照经论通达之者。末世众生愚痴者多。智慧者少。利根者少。钝根者多。然念佛法门智愚利钝齐平修之。智人修之。是故大圣文殊教念佛于法照禅师。愿王普贤说愿偈于莲华胜会。愚人修之。是故即此观经十恶破戒五逆罪者教令念佛。当知。念佛一行普通凡圣智愚利钝。故今摄取光明唯照念佛行者也。二本愿义者。谓余行非本愿行。故不照摄之。念佛是本愿行故照摄之。故善导六时礼赞曰。弥陀身色如金山。相好光明照十方。唯有念佛蒙光摄。当知。本愿最为强。三亲缘等义者。善导问曰。备修众行但能回向。皆得往生。何以佛光普照唯摄念佛者有何意也。答曰。此有三义。一明亲缘。众生起行。口常称佛。佛即闻之。身常礼敬佛。佛即见之。心常念佛。佛即知之。众生忆念佛者。佛亦忆念众生。彼此三业不相舍离。故名亲缘也。二明近缘。众生愿见佛佛即应念现在目前。故名近缘也。就此有二。一平生。二临终。一平生者。若人念佛阿弥陀佛无数化身化观世音化大势至常来至此行人之所。念佛草庵虽隘而恒沙圣众云集。同庵罗园之华座。三昧道场虽陕。而无数贤圣侧塞。等灵鹫山之苔筵。十万亿刹宛如咫尺。容膝丈室殆如太虚。若人不念佛则恒沙圣众一个不接。无数化佛一佛不来。念与不念得失天渊。行者应知。二临终者。念佛行人命欲终时。阿弥陀佛与诸圣众应声现前其前。明知。念佛众生与佛甚近也。三明增上缘。众生称念即除却多劫罪。命欲终时。佛与圣众自来迎接。诸邪业系无能碍者。故名增上缘也。第十二观无量寿佛化身无数文者。善导释曰。若称念阿弥陀佛愿往生彼国者。彼佛即遣无数化佛无数化观世音大势至菩萨。护念行者。复与前二十五菩萨等百重千重围绕行者。不问行住坐卧。一切时处。若昼若夜常不离行者。今既有斯胜益可凭。愿诸行者各须至心求往。下品上生智者复教合掌叉手称南无阿弥陀佛文者。善导问曰。何故闻经十二部但除罪。千劫称佛一声即除罪。五百万劫者何意也。答曰。造罪之人障重。加以死苦来逼。善人虽说多经。餐受之心浮散。由心散故除罪稍轻。又佛名是一即能摄散以住心。复教令正念称名。由心重故即能除罪多劫也。又观念法门中以下品上生为念佛往生者。不取闻经功德。故知。诸往生行中念佛是最胜。故废诸行而归念佛也。同下品上生化佛称赞行者文者。善导释曰。三明所闻化赞但述称佛之功。我来迎汝。不论闻经之事。然望佛愿意者。唯劝正念称名。往生义疾不同杂散之业。如此经及诸部中处处广叹劝令称名。将为要益也。下品中生听闻弥陀功德往生文者。善导释曰。明善人为说弥陀功德。又释除罪曰。明罪人既闻名号即除罪多劫。下品下生十念往生文者。善导释曰。四明善人安慰教令念佛。五明罪人死苦来逼无由得念佛名。六明善友知苦失念转教口称弥陀名号。七明念数多少声声无间。八明除罪多劫。九明临终正念即有金花来应。又惠心释曰。极重恶人无他方便。唯称弥陀得生极乐。今依此文。以念佛是最胜能灭极重恶业。孝养等诸善岂堪比挍。况又至死苦来逼时孰能暇修余行哉。若念佛者当知此人是人中芬陀利花文者。善导释曰。五从若念佛者下至生诸佛家已来正显念佛三昧功能超绝。实非杂善得为比类。即有其五。一明专念弥陀佛名。二明指赞能念之人。三明若能相续念佛者此人甚为希有。更无物可以方之。故引芬陀利为喻。言芬陀利者名人中好花。亦名希有花。亦名人中上上花。亦名人中妙好花。此花相传名蔡花是。若念佛者即是人中好人。人中妙好人。人中上上人。人中希有人。人中最胜人也。四明专念弥陀名者。即观音势至常随影护。亦如亲友知识也。五明今生既蒙此益舍命即入诸佛之家。即净土是也。到彼长时闻法历事供养。因圆果满。道场之座岂悬。问曰。经云。若念佛者当知此人等者。且赞叹念佛者诱引之言而已然释家何意言实非杂善得为比类。相待杂善独叹念佛乎。答曰。文虽幽隐而义则分明。所以知者。此经既说定散诸善与念佛行。而于其中独标取念佛。喻芬陀利华。是则相待定散诸善以显念佛功能超绝。所谓人中好人者。是待恶而所美也。人中妙好人者。是待粗恶而所称也。人中上上人者。是待下下而所赞也。人中希有人者。是待常有而所叹也。人中最胜人者。是待最劣而所褒也。问曰。既以念佛名上上者。何故不说上上品中。至下下品而说之乎。答曰。岂前不云。念佛之行广亘九品。是故往生要集曰。随其胜劣应分九品。然而至下下品说之者盖有由也。谓下品下生是逆罪人。而能除灭逆罪余行之所不堪。唯有念佛之力堪能灭之。是即为极恶最下人而说极善最上法。例如彼无明渊源之病非中道府藏之药则不能治。而彼五逆重病渊源。非此念佛府藏灵药何能得治。故弘法二教论引六波罗蜜经云。第三法宝者。所谓过去无量诸佛所说正法及我今所说所谓八万四千诸妙法蕴。乃至调伏纯熟有缘众生。而令阿难陀等诸大弟子一闻于耳皆悉忆持。摄为五分。一素呾缆。二毗奈耶。三阿毗达磨。四般若波罗蜜多。五陀罗尼门。此五种藏教化有情。随所应度而为说之。若彼有情乐处山林常居间寂修静虑者。而为彼说素呾缆藏。若彼有情乐习威仪护持正法一味和合令得久住。而为彼说毗奈耶藏。若彼有情乐说正法分别性相。循环研核究意甚深。而为彼说阿毗达磨藏。若彼有情乐习大乘真实智慧。离于我法执着分别而为彼说般若波罗蜜多藏。若彼有情乃至造诸恶业四重八重五无间罪。谤方等经。一阐提等种种重罪使得消灭。速疾解脱顿悟涅槃。而为彼说诸陀罗尼藏。此五法藏譬如乳酪生苏熟苏及妙醍醐。契经如乳。调伏如酪。对法教者如彼生苏。大乘般若犹如熟苏。总持门者譬如醍醐。醍醐之味乳酪苏中微妙第一。能除诸病令诸有情身心安乐。总持门者。契经等中最为第一。能除重罪令诸众生解脱生死速证涅槃安乐法身（已上）所谓五无间罪者。是五逆罪也。往生教中念佛三昧。是如总持。亦如醍醐。若非念佛三昧醍醐灵药。则五逆深重病甚为难治矣。问曰。若然下品上生是十恶轻罪人。何故说念佛乎。答曰。念佛三昧重罪尚灭。何况轻罪。余行不然。或有消一而不消二。唯有念佛轻重兼灭。一切遍治。譬如阿伽陀药遍治一切病。故以念佛为王三昧。凡九品配当是一往义。再往论之。五逆回心通于上上。读诵妙行通于下下。十恶轻罪。破戒次罪。各通上下。解第一义发菩提心亦通上下。是则一法而通九品。九品互通即八十一品也。是以迦才云。众生起行既有千殊。往生见土亦有万别。莫见一往文而起封执也。于中念佛是最胜行。故引芬陀利华以为譬喻。余行不然。又念佛行者弥陀如来观音势至等常来守护如影与形。不暂舍离。余行不然。又念佛行者舍命已后决定往生极乐世界。余行不定。又道绰于念佛一行立始终两益。安乐集曰。念佛众生摄取不舍。寿尽必生。此名始益。言终益者。依观音授记经。阿弥陀佛住世长久兆载永劫亦有灭度。般涅槃时唯有观音势至。住持安乐摄引十方。其佛灭度亦与住世时节等同。然彼国众生一切无有睹见佛者。唯有一向专念阿弥陀佛往生者。常见弥陀现在不灭。此是其终益也（已上）今依此等文义。弃舍诸行偏归念佛也。又所以上上品亦有念佛者。经曰。一者至诚心。二者深心。三者回向发愿心。具三心者。必生彼国（已上）此经三心即同本愿三心。谓至心者。即至诚心也。信乐者。即深心也。欲生我国者。即回向发愿心也。是则三心通念佛及诸行。是故善导释此三心。以通正杂二行。故知。三心通九品也。二心已通九品。明知。念佛亦通上上也。又所谓三心者。是行者至要往生目足。所以者何。经云。具三心者必生彼国。明知。具三心者是必得往生也。释云。若少一心即不得生明知。三心一少则是不得往生也。于中至诚心者。是真实心也。其相如疏释也。次深心者。谓深信之心。当知。生死之家以疑为所止。涅槃之城以信为能入。故疏建立二种信心以令决定九品往生也。回向发愿者。以所修善根回向净土。其义如疏。又此三心者。总而言之通诸行法。别而言之在往生行。今且以通属别。行者当留心。勿敢忽诸矣。问曰。华严天台真言禅门三论法相诸师各造净土章疏。何不依彼等师唯用善导一师乎。答曰。彼等诸师虽造净土章疏。而不以净土为宗。唯以圣道而为其宗。是故不依彼等诸师也。善导偏以净土为宗。而不以圣道为宗。故偏依善导一师也。问曰。净土祖师其数是多。谓弘法寺迦才慈愍三藏等是也。何不依彼等诸师唯用善导一师哉。答曰。此等诸师虽宗净土未发三昧。善导是三昧发得之人。于道既有其证。故专依用之。问曰若依三昧发得者怀感亦是三昧发得之人。何不用之。答曰。善导是师也。怀感是弟子也。故依师而不依弟子也。况师资之释差异甚多。故不用之。问曰。若依师而不依弟子者。道绰是善导之师也。抑又净土之祖师也。何不用之。答曰。道绰虽师未发三昧。故自不知往生得否。乃问善导曰。道绰念佛得往生否。善导令辨一茎莲华置之佛前。而言曰。行道七日花不萎悴即得往生。由之七日行道果然花不萎黄。道绰叹其深诣。因请入定观当得生否。善导即入定须臾报曰。师当忏三罪。方可往生。一者师尝安佛尊像在檐牖下。自处深房。二者驱使策役出家人。三者营造屋宇损伤虫命。师宜于十方佛前忏第一罪。于四方僧前忏第二罪。于一切众生前忏第三罪。道绰静思往咎。言皆不虚。于是洗心悔谢讫而见善导。即曰。师罪灭矣。后当有白光照烛。是师往生之相也（已上新修往生传）爰知。善导和尚行发三昧。德堪师位。解行非凡正是晓矣。况又时人谚曰。佛法东行已来未有禅师盛德矣。绝伦之誉不可得而称者欤。加之条录观经文义之时颇感灵瑞。屡预圣化。既蒙圣加造经科文。是以举世称证定疏。贵之如佛经法。即彼疏第四卷末曰。敬白一切有缘知识等。余既是生死凡夫智慧浅短。然佛教幽微。不敢辄生异解。遂即标心结愿请求灵验。方可造心南无归命尽虚空遍法界一切三宝释迦牟尼佛阿弥陀佛观音势至彼土诸菩萨大海众及一切庄严相等。某今欲出此观经要义楷定古今。若称三世诸佛释迦佛阿弥陀佛等大悲愿意者。愿于梦中得见如上所愿一切境界诸相。于佛像前结愿已日别诵阿弥陀经三遍。念阿弥陀佛三万遍至心发愿。即于当夜见西方空中。如上诸相境界悉皆显现。杂色宝山百重千重种种光明下照于地。地如金色。中有诸佛菩萨。或坐或立或语或默或动身手。或住不动者。既见此相合掌立观。量久乃觉。觉已不胜欢喜。于即条录义门。自此已后每夜梦中常有一僧而来指授玄义科文。既了更不复见。后时脱本竟已复更至心要期七日。日别诵阿弥陀经十遍。念阿弥陀佛三万遍。初夜后夜观想彼佛国土庄严等相。诚心归命一如上法。当夜即见三具硙轮道边独转。忽有一人乘白骆驼来前见劝师。当努力决定往生。莫作退转。此界秽恶多苦。不劳贪乐。答言。大蒙贤者好心视诲。某毕命为期不敢生于懈慢之心（云云）第二夜见阿弥陀佛身真金色在宝树下金莲华上坐。十僧围绕亦各坐一宝树下。佛树上乃有天衣挂绕。正面向西合掌坐观。第三夜见两幢杆极大高显。幡悬五色道路纵横人观无碍。既得此相已即便休止不至七日。上来所有灵相者本心为物不为己身。既蒙此相。不敢隐藏。谨以申呈义后。被闻于末代。愿使含灵闻之生信有识睹者西归。以此功德回施众生。悉发菩提心。慈心相向。佛眼相看。菩提眷属作真善知识。同归净国共成佛道。此义已请证定竟。一句一字不可加减。欲写者一如经法。已有如此深理。故今偏依善导和尚释义如斯。冀见闻随喜诸人共同金池之宝台也。
观经释一卷。
黑谷上人语灯录卷第二

[book_title]黑谷上人语灯录卷第三
厌欣沙门了惠集录
汉语第一之三（当卷有三章）
小经释第三
如法书写法则第四
如法念佛法则第五
阿弥陀经释第三
将释此经。略有五意。一明往生所依。二辨二行胜劣。三述轻来意。四释经题名。五入文解释也。一明往生所依者。此经即是往生极乐之所依也。夫往生极乐之旨。经论所说甚多。于中论其最要。无有过无量寿经观经阿弥陀经此三部经者也。何以知之。略有六文。一善导疏文。二天台十疑文。三慈恩要决文。四迦才净土论文。五智景疏文。六惠心往生要集文也。一善导疏文者。彼疏释专修正行文云。一心专读诵无量寿经观经阿弥陀经等。今依此文。西方学者当专读诵此三部经也。二天台十疑文者。彼中第四疑问曰。何不十方佛土中随念一佛净土而须偏念弥陀佛耶。答曰。凡夫无智不敢自专。专用佛语。故能偏念阿弥陀佛。云何用佛语。释迦大师一代说法处处圣教。唯劝众生专心偏念阿弥陀佛。求生西方极乐世界。如无量寿经观经往生论等。数十余部经论等文殷勤指受劝生西方净土。故偏念也。又弥陀佛别有大悲四十八愿。接引众生。又观经曰。阿弥陀佛有八万四千相。一一相有八万四千好。一一好放八万四千光明。一一光明遍照法界。念佛众生摄取不舍。若有念者机感相应决定得生。今依此文。净业缁素当学三经一论也。三慈恩要决文者。彼释长时等四修中。释恭敬修云。二者恭敬修此修有五。一敬有缘圣人。谓行住坐卧不背西方。涕唾便利不向西方也二敬有缘像教。谓造西方弥陀像变。不能广作但作一佛二菩萨亦得。教者弥陀经等五色袋盛自读教他。此之经像安置室中六时礼赞华香供养。特生尊重。三敬有缘善知识。谓演净土教者。若千由旬已来并须敬重亲近供养。别学之者总起敬心。与己不同知深敬也。若生轻慢得罪无穷。故须总敬。即除行障。四敬同缘伴。谓同修业者。自虽障重独业不成。要藉良朋方能作行。扶危救厄助力相资。同伴善缘深相保重。五敬三宝。同体别相并合深尊敬。不能具录。乃依此文。西方行者当专敬弥陀像。专读诵阿弥陀经等也。此中言等者。即指寿观二经也。是则慈恩亦劝往生之业专念弥陀。读诵此经以为至要也。四迦才净土论者。彼论中引十二经七论。为往生极乐证。十二经者。一无量寿经。二观无量寿经。三小阿弥陀经等。七论者一往生论。二起信论等。五智景疏文者。意同迦才。六惠心往生要集文者。彼集中即引天台十疑迦才净土论。以为其证。明知。往生极乐经论其数虽多。而以此三部经为最要也。二辨二行胜劣者。依往生要集。即有念佛诸行二行。彼集立十门明念佛往生。其第八门念佛证据中。以念佛对诸行。有三番问答。第一问曰。一切善业皆有利益。各得往生。何故唯劝念佛一门。答。今劝念佛非是遮余种种妙行。只是男女贵贱不简行住坐卧。不论时处诸缘。修之不难。乃至临终愿求往生。得其便宜不如念佛。故木槵经曰。难陀国波琉璃王遣使白佛言。唯愿世尊特垂慈愍赐我要法。使我日夜易得修行。未来世中远离众苦。佛告言大王。若欲灭烦恼障报障者。当贯木槵子一百八以常自随。若行若住若坐若卧恒当至心无分散意。称佛陀达磨僧伽名。过一木槵子。如是若十若二十若百若千乃至百千万。若能满二十万遍身心不乱。无诸谄曲者。舍命得生第三炎摩天。衣食自然常受安乐。若复能满一百万遍者。当得除断百八结业。背生死流趣涅槃道获无上果（略钞。感禅师意亦同。已上难易意也）况复诸圣教中多以念佛为往生业。其文甚多。略出十文。一占察经下卷云。若人欲生他方现在净国者。应当随彼世界佛之名字专意诵念。一心不乱如上观察者。决定得生彼佛净国。善根增长。速成不退。二双卷经三辈之业虽有浅深。然通皆云一向专念无量寿佛。三四十八愿中于念佛门别发一愿云。乃至十念若不生者不取正觉。四观经云。极重恶人无他方便。唯称弥陀得生极乐。五同经云。若欲至心生西方者。先当观于一丈六像在池水上。六同经曰。光明遍照十方世界。念佛众生摄取不舍。七阿弥陀经曰。不可以少善根福德因缘得生彼国。若有善男子善女人闻说阿弥陀佛执持名号。若一日（乃至）若七日一心不乱其人临命终时。阿弥陀佛与诸圣众现在其前。是人终时心不颠倒。即得往生。八般舟经曰。阿弥陀佛言。欲来生我国者当念我名。数常专念莫有休息。如是得来生我国。九鼓音声经曰。若有四众。能正受持彼佛名号。以此功德临欲终时。阿弥陀佛即与大众往此人所。令其得见。见已寻生。十往生论以观念彼佛依正功德为往生业（今案此文。诸圣教中以念佛为往生业。其文甚多。以布施等诸行为往生业。其文是少。此乃少分多分意也。今劝念佛往生者。即依多分意耳）第二问曰。余行宁无劝信文耶。答。其余行法因明彼法种种功能。其中自说往生之事。不如直辨往生之要多云念佛。何况佛自既言当念我名乎。亦不言佛光明摄取余行人。此等文分明。何重生疑耶。第三问曰。诸经所说随机万品。何以管见执一文耶。答。马鸣菩萨大乘起信论曰。复次众生初学是法。其心怯弱惧畏信心难可成就。意欲退者。当知。如来有胜方便摄护信心。随以专心念佛因缘随愿得往生他方佛土。如修多罗说。若人专念西方阿弥陀佛。所作善业回向愿求生彼世界。即得往生（已上）明知契经多以念佛为往生要。若不然者四依菩萨即非理尽（已上）言非理尽者。佛虽普逗机缘说念佛及诸行。未委分别念佛诸行。四依论师佛之灭后出世。搜佛正意述往生业。而不劝示诸行往生。偏教念佛往生。是故今阁如来随宜诸行。依四依理尽念佛行也。上来三番问答问虽是三。案其答文则有六义。一难易义。二多分少分义。三因明直辨义。四本愿非本愿义。五光明摄取不摄取义。六如来随宜四依理尽义也。念佛诸行相对决择广如彼集也。三述经来意者。观经虽初广说诸行遍逗机缘。后废诸行结归念佛一行。然尚彼经诸行文广念佛文狭。是以行学之徒义路易迷。是非难决。故今此经废舍诸行。唯明念佛。是即为于念佛行令生决定信也。四释名者。佛者娑婆化主三身万德之释尊。说者此土化仪四辨八音之声教。阿弥陀者。极乐教主之名。十方诸佛之所称赞也。然此经说一日七日念佛十方诸佛证诚及彼国依正二报功德。今阿弥陀三字尽摄收之。谓阿弥陀是能成人。依正是所成报。举能成佛摄所成报。又阿弥陀是所证佛。诸佛是能证佛。举所证佛摄能证佛也。经者如前辨之。五入文解释者。初从如是我闻至大众俱。是序分也。自尔时佛告至是为甚难。是正宗也。佛说此经已下是流通也。序分且措。正宗有多文段。大分为二。一极乐依正。二念佛往生。初就依正论之。依报有七重栏楯七重罗网七重行树七宝华池黄金地等。正报有化佛菩萨及声闻缘觉阿鞞跋致众生。菩萨中有一生补处。此等依正功德前已显了。今则且就其中多有一生补处之文料简。惠心即此名圣众俱会乐。圣众者是普贤文殊弥勒等也。然普贤菩萨主华严法界圆融法门。虽不得遇贤首清凉。若欲学六相十玄法门者。应当发愿往生极乐也。况彼宗祖智俨大师既往生极乐也。文殊菩萨主三论八不中道二谛方等般若波罗蜜法门。虽不得值兴皇嘉祥。若欲学中百十二法门者。应当发愿往生极乐也。弥勒菩萨应世亲请。自都率天降中印度。演说瑜伽。法相宗祖。虽不得值玄奘慈恩。若欲学五分十支五位百法法门者。应当发愿往生极乐也。又楞伽经说云。于南天国中有大德比丘。名龙树菩萨。能破有无见。为人说我乘大乘无上法。证得欢喜地。往生安乐国。乃依此文。龙树普萨亦已往生在极乐界。龙树菩萨已是天台三论及真言祖师也。若欲广学显密两教者。应当发愿往生极乐也。非但俱会此等圣众。复能得会我等无始已来父母师长朋友知识妻子眷属已往生者。若欲相见生生世世父母师长妻子眷属朋友知识等者。应当发愿往生极乐也。二念佛往生此中亦分为二。一念佛往生。二引证劝进。念佛往生亦分为二。一修因。二感果。就修因亦为二。一发愿。二念佛。初发愿者。谓发往生愿也。经曰。众生闻者应当发愿愿生彼国所以者何。得与如是诸上善人俱会一处是也。二念佛者。亦分为二。一简小善二正修念佛。一简小善者。小善者。谓不足为往生因诸小善根也。而大小义异说纷纭。今依善导。即以杂善名为小善。专念佛名名为大善。是故释曰极乐无为涅槃界。随缘杂善恐难生。故使如来选要法教念弥陀专复专（云云）二正修念佛者。谓是一心称念彼佛名号名为念佛。经曰。若有善男子善女人闻说阿弥陀佛执持名号若一日（乃至）七日一心不乱是也。此即专修正行念佛三昧文也。此文中有四意。一若有善男子善女人者。是乃指念佛行者也。此文虽曰善男善女意兼恶人。是故善导释此文云。若佛在世。若佛灭后。一切造罪凡夫但能回心念阿弥陀佛。愿生净土即得往生。二执持名号者。此正修念佛也。三若一日乃至七日者。是修念佛三昧时节之延促也。文虽但举一日七日。意兼一生乃至十声一声等。是故善导释此文云。上尽百年。下至七日一日十声三声一声等。命欲终时佛与圣众自来迎接即得往生。以此案之。今此经意非但明于善人一日七日往生。亦兼明于十恶轻罪破戒次罪五逆重罪之人往生也。四一心不乱者。修念佛时心不散乱。至诚信心专念佛名。是即往生之修因也。又经曰。其人临命终时阿弥陀佛与诸圣众现在其前等者。文有二意。一圣众来迎。二行者往生也。一圣众来迎者。念佛行渐成就。往生期既至时。弥陀如来与诸圣众俱来迎接行者也。凡就来迎观经乃说九品迎接之相。其文云。上品上生者。无数化佛与佛共来。乃至下品下生但金莲华来等。问。此经来迎者九品生中是何来迎。答。若依圣众多少定其品位。是似上品上生之相。所以者何。此经曰。其人临命终时阿弥陀佛与诸圣众（云云）是虽不说圣众多少。据称赞净土经。曰。临命终时。无量寿佛与其无量声闻弟子菩萨众。俱前后围绕来住其前。慈悲如祐令心不乱。既舍命已随佛众会生无量寿极乐世界。此文已曰无量声闻等。故知。是上品上生也。又此经说修因时节曰。若一日乃至七日。观经亦明上品上生修因时节曰。具此功德一日乃至七日。两经全同。明知。上品上生来迎也。又明往生修因。九品之中多明上上。行者发愿理亦可期上上。夫我等建往生愿。非欲己身快乐。处生死淤泥起菩提愿行。妄心内发。尘境外竞。恐是自他共没。何得救摄。不如。疾到彼刹证得无生具足神通。得大自在。变现十方。施作佛事。期上品往生。意在于玆也。故天台发愿文云。上上品金刚台不空弥陀仪轨云。上上品欲往生净土。又善导六时礼赞观念法门皆言上品往生。故知。今经意亦就上上品明念佛往生也。是非愚见。有先德曰。今是说上品修因。二行者往生者。既得佛来迎。乘观音莲台。即得往生极乐世界八功德池中也。观经说往生已后莲华开敷迟速闻法得道利益。今经望彼是略而已。又约修因时节延促。明念佛浅深者。时节既七日也。理即容有七品念佛。是就但念佛分品位意也。总论品位。双卷有三品。观经有九品。今经有七品也。问。于时节有或十日或九十日等不同。何故今就七日明念佛行。答。其例非一。若依世俗。种族曰七世七庙。宝曰七宝。药曰七日药。胎内位经七日转变成就。依出世者。或云七佛。或佛出胎之后现行七步。或初果经生至七生。胎藏金刚两部灌顶俱用七日。方等法华两经行法亦用七日。用七日者修法成就之期限也。凡用七数其例甚多。不暇枚举也。又惠心释但念佛往生之由了。问曰。何故此经不说十六想观（此问意者。十六想观者日想乃至下辈生想也。今经何故不说彼十六想观及三福大善。唯说此称名念佛乎）即答曰。运念于帷帐之中。决证于尘刹之外。其不如念佛。故今经不要劝余观。广略随宜不得一例（史记高祖本纪曰。高祖置酒雒阳南宫。高祖曰。列侯诸将无敢隐朕。皆言其情。吾所以有天下者何。项氏之所以失天下者何。高起王陵对曰。陛下慢而侮人。项羽仁而爱人。然陛下使人攻城略地所降下者因以予之。与天下同利也。项羽妒贤嫉能。有功者害之。贤者疑之。战胜而不予人功。得地而不予人利。此所以失天下也。高祖曰。公知其一未知其二。夫运筹策帷帐之中。决胜于千里之外。吾不如子房。镇国家抚百姓。给馈饷不绝粮道。吾不如萧何。连百万之军战必胜攻必取。吾不如韩信。此三者皆人杰也。吾能用之。此吾所以取天下也。项羽有一范增而不能用。此其所以为我擒也。今假此语势润色念佛事耳）二引证劝进者。此亦有二。一来意。二正引证劝进。一来意者。凡于佛所说有信不信者。于今经所说亦有信不信。若于前所说念佛往生法生敬信无疑者。何用证诚。今此六方诸佛证诚偏为疑惑不信者也。疑惑之相其类非一。外道之辈于佛教法都不信之。况于念佛往生法乎。又佛法中如小乘人尚不信有他方佛土。况念佛往生之法乎。又虽学大乘有信者。而于五逆十恶破戒之徒往生。或亦不信。又疑。设虽善人。如何具薄凡夫仅以一日七日念佛一念十念念佛之力。直离三界秽恶。入净土不退境。言凡夫往生者。或是诱引之言乎。或是别时意趣乎。今为如是疑惑不信之人。有此证诚也。又五逆十恶罪人自于其身为疑。谓我是十恶五逆罪人业障年深。设修念佛如何得生极乐。如是自疑敢不信往生。是故有此证也。又疑谓。往生极乐者。当以读诵大乘等种种胜行。何由称名念佛一行而得往生。如是疑故用此证诚也。二正引证劝进者。此亦有五。一以自证知见劝进。二引他佛证劝进。三示现当利益劝进。四举我为诸佛所赞劝进。五总结劝进。一以自证知见劝者。我是法王。于法而得自在。于净土依正往生因果彻视了了。我明见其胜利。是故说之。汝等何不信之。若有信者应当发愿。故经曰。我见是利故说此言应当发愿愿生彼国。此乃释迦世尊以自证知见劝进众生。令信念佛往生。设不引用他佛证诚。实可信受发愿者也。二引他佛证劝进者。引用他界十方恒沙诸佛助成劝进也。此有二意。一一佛多佛。二共化不共化。一一佛多佛者。谚曰。强力不如众力。世尊已以自证知见劝进。而恐众生犹不信之。故引他方诸佛劝进令生物信也。二共化不共化者。唯识论曰。诸有情类无始时来种姓法尔更相系属。或多属一。或一属多。故所化生有共不共。或多属一者。谓多众生系属一佛也。或一属多者。谓一众生系属多佛也（系属者言有缘也）今依此意。释诸佛证诚者。或有众生。由闻东方恒沙诸佛证明可断疑惑。又或二方三方乃至十方亦复如是。此依共不共意引证劝进也。问曰。何故诸佛证诚唯局念佛。答曰。若依善导。念佛弥陀本愿之行。故有证诚。余行不尔。故无证耳。问曰。若尔双卷经等并说念佛。何无证诚。答曰。解有二义。一者双卷观经等中虽说念佛兼明余行。故无证诚。此经一向纯说念佛。故有证诚也。二者双卷观经等中虽无证诚之言。以此例彼。于彼必亦应有证诚。文虽在此经义则通彼经故天台十疑云。又阿弥陀经大无量寿经鼓音声陀罗尼经等云。释迦佛说此经时。皆有十方恒沙诸佛舒其舌相。遍覆三千大千世界证诚。一切众生念阿弥陀佛。乘佛大悲本愿力故决定得生极乐世界（已上）故知。彼经亦有证诚也。三示现当利益劝者。亦分为二。一约佛名经名举三益劝。二约往生发愿举三益劝。一约佛名经名举三益。劝者经曰。若有善男子善女人。闻是诸佛所说名及经名者。是诸善男子善女人皆为一切诸佛共所护念。皆得不退转于阿耨多罗三藐三菩提。是故舍利弗汝等皆当信受我语及诸佛所说（已上）文中有二。一佛名。二经名。一佛名者。即上所证弥陀名号。若人闻此阿弥陀名。皆蒙护念。得不退转菩提之益也。护念者。喻如鱼子为鱼母所念故摄养增长。行者亦尔。蒙诸佛护念故得信根坚固增长也。不退者。由诸佛护念力得信根坚固增长。故于菩提果亦得不退也。已上二者是现益也。得菩提者。即当来利益也。二经名者。即此阿弥陀经名也。闻此经名如闻佛名。亦有护念不退及得菩提三益也。其旨可知。惠心问曰。此经说阿弥陀功德之外全无别事。今文何故亦赞经名。答曰。佛与法别。是故各有利益。佛者阿弥陀佛也。法者阿弥陀经名也。阿弥陀佛者人也。阿弥陀经者法也。是即人法各别。故各有利益也。今出人法各别例证。略记曰。如下品上生者寿终之时闻诸经名除千劫罪。称佛名故除五十亿劫罪。又大论第九曰。有一比丘诵阿弥陀经及摩诃般若。是人欲死时语弟子曰。阿弥陀佛与彼大众俱来。即时动身自归须臾命终。命终之后弟子积薪烧之。明日灰中见舌不烧。诵阿弥陀经故见佛自来。诵般若经故舌不可烧（乃至）有人。罪垢结缚一心念佛。信净不疑。必得见佛。终不虚也。明知。各有利益也。二举发愿利益劝往生者。就中有三。一不退。二往生。三菩提（此中略护念）一不退者。以至诚心发往生大愿者。于菩提果得不退转也。二往生者。由至心发愿故必得往生。设经生死毕竟不虚。譬如少许金刚堕地而能穿入。其地虽厚不能留碍。必至于本际也。故知。发愿之功最大。前劝信受者正为此而已。四举我为诸佛所赞叹。劝者。彼诸佛等亦称说我不可思议功德。而作是言。释迦牟尼佛能为甚难希有之事等文是也。五总结劝者。是故舍利弗汝等皆当信受我语及诸佛所说等文是也。已上正宗分毕。
三流通者。经曰。佛说此经已舍利弗及诸比丘一切世间天人阿修罗等。闻佛所说欢喜信受。作礼而去。就此文分为三。佛说此经已者。是结前生后也。舍利弗及诸比丘等者。是闻法奉行人也。闻佛所说欢喜信受者。是奉行之相也。奉行人者。闻上所说念佛往生法门奉行之人也。其中有声闻。有菩萨。有杂众。声闻众中有舍利弗目连迦叶阿难罗云宾头卢等。菩萨众中有文殊弥勒常精进等。杂众中有天人阿修罗等。惠心释曰。智慧深利者相从舍利弗。神通大力者皆相从目连。其余尊者各有所掌。迦叶阿难传持远迨像末。罗云宾头卢等守护至八万岁况复文殊是三世诸佛之智母。十方佛土中说法之上首。弥勒是诸佛长子当来导师。乃至常精进一切众生不请之友。何时何处其不弘通。乃至天龙八部福力自在领世间者。常能守护教法流通也。此中且出文殊菩萨念佛三昧弘通之相。如来灭后千有余年。唐法照禅师登五台山。至竹林寺面值普贤文殊二大圣者。师乃稽首作礼问言。末代凡夫去圣时遥。智识转劣垢障尤深。佛性无由显现。佛法浩瀚。未审修行于何法门。最为其要。唯愿大圣断我疑网。文殊报言。汝今念佛。今正是时。诸修行门无过念佛供养三宝。福慧双修。此之二门最为径要所以者何。我于过去久远劫中。因观佛故。因念佛故。因供养故。今得一切种智。是故一切诸法般若波罗蜜甚深禅定乃至诸佛皆从念佛而生。故知。念佛诸法之王。汝当常念无上法王令无休息。照又问。当云何念。文殊言。此世界西有阿弥陀佛。彼佛愿力不可思议。汝当继念。令无间断。命终之后决定往生永不退转。疾得成佛。说是语已。时二大圣各舒金手。摩照顶为授记别。汝已念佛故不久证无上正等菩提。若善男女等愿疾成佛者。无过念佛。则能速证无上菩提。语已时二大圣互说伽陀。照闻已欢喜踊跃疑网悉除。又就奉行人有横竖二意。一横者。一切诸人听闻念佛往生法门。各于处处弘通此法。二竖者。如来灭后乃至佛法灭尽之后百岁之时。弘通此法以利众生。其中善导一师于净土门悉废诸行专修念佛。非但自行。亦以化他。乃作章疏普益众生。故知。念佛往生横遍十方。竖达三际也。奉行相者。经曰。闻佛所说欢喜信受作礼而去是也。闻佛所说者。舍利弗等诸大声闻。文殊等诸大菩萨。释提桓因等天人。听闻念佛往生法门也。欢喜信受者。闻此念佛往生法门深信胜解不敢以生一念疑谤也。诸大菩萨诸大声闻犹以如是。况凡下人乎。然今有人闻念佛往生教。叨生诽谤不信。如是之人极恶阐提。故善导以念佛三昧相对一切解脱法门。释判出离迟速胜劣。其文云。如来出现于五浊。随宜方便化群萌。或说多闻而得度。或说少解证三明。或教福慧双除障。或教禅念坐思量。种种法门皆解脱无过念佛往西方。上尽一形至十念。三念五念佛来迎。直为弥陀弘誓重致使凡夫念即生。众等回心皆愿往。手执香华常供养。又释闻佛所说欢喜信受文云。世尊说法时将了。殷勤付属弥陀名。五浊增时多疑谤。道俗相嫌不用闻。见有修行起瞋毒。方便破坏竞生怨。如此生盲阐提辈毁灭顿教永沉沦。超过大地微尘劫未可得离三涂身。大众同心皆忏悔所有破法罪因缘。众等回心生净土。手执香华常供养。世尊说法时将了殷勤付属弥陀名者。教主释迦如来说念佛往生法门了。正以但念佛往生法。殷勤付属舍利弗等诸大声闻文殊等诸大菩萨也。五浊增时多疑谤者。于此念佛往生之法人多疑惑生诽谤也。道俗相嫌不用闻者。道者比丘比丘尼式叉摩那沙弥沙弥尼即出家五众也。俗者优婆塞优婆夷即在家二众也。是乃出家在家七众。于念佛往生之法门相嫌。无听闻习学之意也。见有修行起瞋毒方便破坏竞生怨者。彼七众辈见念佛修行者。各起瞋毒。种种方便欲破坏此法门。竞为怨敌也。如此生盲阐提辈毁灭顿教永沉沦者。不信上慢未得已得之辈。妄起邪见。毁谤念佛三昧。不惧当来。自取恶果。喻如日出盲者不见自陷深坑也。大众同心皆忏悔所有破法罪因缘等者。过去既未信此法门。今生亦疑而生诽谤。故今回心深信此法。忏悔世世生生破法之罪。奉行供养此法门也。此经意趣略述如此。凡案三经意。诸行之中选择念佛以为旨归。先双卷经中有三选择。一选择本愿。二选择赞叹。三选择留教。一选择本愿者。念佛者。是法藏比丘于二百一十亿土中。而所选择往生之行（细旨见上）故云选择本愿也。二选择赞叹者。上三辈中虽举菩提心等余行。释迦乃不赞叹余行。唯赞叹于念佛一行云。当知一念无上功德。故云选择赞叹也三选择留教者。又上虽举余行诸善。释迦选择唯留念佛一法。故云选择留教也。次观经中又有三选择。一选择摄取。二选择化赞。三选择付属。一选择摄取者。经中虽明定散诸行。弥陀光明唯照念佛众生摄取不舍。故云选择摄取也。二选择化赞者。下品上生人虽有闻经称佛二行。弥陀化佛选择念佛。云汝称佛名故诸罪消灭我来迎汝。故云选择化赞也。三选择付属者。于上来定散诸行中。唯独付属念佛一行。故云选择付属也。次阿弥陀经中有一选择。谓选择证诚也。虽诸经中广说往生诸行。六方诸佛于彼诸行而不证诚。独至此经中说念佛往生。恒沙诸佛各舒舌覆大千。说诚实语而证诚之。故云选择证诚也。加之般舟三昧经中又有一选择。谓选择我名也。弥陀自说言。欲来生我国者。常念我名莫有休息。故云选择我名也。本愿·摄取·我名·化赞此之四者是弥陀选择也。赞叹·留教·付属·此之三者是释迦选择也。证诚者六方诸佛之选择也。然则释迦弥陀及十方恒沙等诸佛同心选择念佛一行。余行不尔。故知。三经共选念佛以为宗致也。夫欲速离生死。且二种胜法中舍圣道门入净土门。欲入净土门。正杂二行中抛诸杂行选归正行。欲修正行。正助二业中犹傍助业选专正业。正定业者。即是称彼佛名。称名必得往生。由佛本愿故也。抑双卷无量寿经·观无量寿经·阿弥陀经净土三部妙典。或依菩萨论说。或据人师解释。讲赞之毕。至经大旨念佛深义专以善导和尚用为依凭焉。但自开演之朝至讲毕之夕。仅三个日文文句句未遑细释。且任管见略述大意。恐多误错。怀惧于冥显耳。凡义解称说之道表白唱导之师。于经论中得甚深旨。师资相承为如来使。出悬河之辩启愚蒙之知。玄义贯精妙理彻神。赴缘逗机开阐法门。众生因玆各开慧解。发心修行以期菩提矣。然予昔在睿峰扇天台之余风。挹玉泉之下流。三观六即疑云未披。四教五时迷闇未晓。况又于异宗他门乎。粤于善导所立往生净土之宗。虽有经论赞仰之无人。虽有疏书习学之无伦。是以疏相承血脉法。乏面授口诀义。夜光从晦冥。何敢不悲叹。予因少探佛意粗窥圣训。从三昧发得之妙诲宣九品往生之义意。愚见不敏。深理何当。况又章疏文义幽远。不遇导师决智难生。不游支那遗训难了。然今辄应三经讲赞之请开于三日解说之会。譬如鱼鳖登层云上。奚有翔天之用。虽然重贤上人承于太上法王睿命。殷勤致请。余多年蒙圣渥。道契日久。尽未来际不可歇尽。是故不顾诽谤于世。解释要义。既以如是。若人听理勇为信受。幸为得其人焉。若又不信诽谤亦自为毒鼓缘。诽谤赞叹俱是梦事信毁同睹万亿佛身。冀与法王世世生生结大因缘。永为法友。如无诤念王与法海梵士也。且在会诸人亦同普眴摩尼因缘。乃至微尘刹土众生普蒙摄取不舍妙光。三有六趣有情齐入诸上善人嘉会矣。
阿弥陀经释一卷
本云。文治六年二月一日。于东大寺讲之毕。所请源空上人。能请重贤上人。
净土三部经如法经次第第四
一经料纸。
植楮种已。一千日间当修念佛礼赞。若欲读诵应读三部经也。若无如此料纸用市店纸亦得。
一道场庄严（如常）
一前方便七个日。
沐浴洁斋净衣等如常。但于内衣绢绵之类用否从宜。如老比丘及多病人着蚕服亦得矣。袈裟必须用如法衣。
一入道场次第。
将入道场。先须洒水。香炉花筥香象等如常。次无言行道三遍奉请合杀等如常。次诸众列立宝座前。诵总礼伽陀。其偈曰。
归命本师释迦佛 十方世界诸如来
愿受施主众生请 不舍慈悲入道场
南无十方三世一切诸佛哀愍纳受入此道场。
本国弥陀诸圣众 平等俱来坐道场
道场圣众实难逢 众等顶礼弥陀会
南无极乐世界诸尊圣众慈悲护念证明功德。
次弥陀赞叹偈曰
弘誓多闻四十八 偏标念佛最为亲
人能念佛佛还念 专心想佛佛知人
南无极乐化主弥陀来迎引接决定往生。
次经赞叹偈曰。
念念思闻净土教 文文句句誓当勤
忆想生死流浪久 专心听法入真门
南无净土三部甚深妙典命终之后往生极乐。
次礼赞（自日没时始之）
诸众着座导师登高座。礼赞之后高声念佛三百遍。但依时早晚。
次经赞叹伽陀。其词如前。但开白之时阙略念佛。开白已后除总礼伽陀。
次例时作法如常。但日没一时修之。
次读经（双卷观经）但转读多少随时早晚。
次出堂。
七个日间每时如此（已上前方便次第）
一写经七个日。
沐浴洁斋入道场礼赞念佛赞叹读经等次第如前方便。一无乖违。
一起笔次第。
初日晨朝礼赞以后。启白导师选其器量。分经行程。并笔墨等如常。日别书写。礼赞以后多少随宜。七个日间可竣其功。
次日别解说日中礼赞以后勤之。七个日间仪式如此（已上写经次第）
一奉纳次第。
赞叹如前。多少随宜。行路之间合杀等如常。
一礼赞时克。
日没（申时）初夜（戌时）中夜（子时）后夜（寅时）
晨朝（辰时）日中（时午）
净土如法经次第竟。
本曰。此法则者黑谷上人准法华如法经所选出之。大和入道见佛欲奉修于后白河法皇追荐之法事。一夜梦。有人告曰。奉为追荐修如法经。觉后乃语上人。上人即撰净土如法经法则与之（云云。此本在二尊院）
私曰。有广法则。载般舟赞文（恐是伪书欤）
如法念佛法则第五。
黑谷上人语灯录卷第三

[book_title]黑谷上人语灯录卷第四
厌欣沙门了惠集录
汉语第一之四（当卷有半章）
选择集第六
选择本愿念佛集本第六（选择本末已有印本别行于世。故今略不编入于此）
黑谷上人语灯录卷第四

[book_title]黑谷上人语灯录卷第五
厌欣沙门了惠集录
汉语第一之五（当卷有半章）
选择集第六
选择本愿念佛集末第六
黑谷上人语灯录卷第五

[book_title]黑谷上人语灯录卷第六
厌欣沙门了惠集录
汉语第一之六（当卷有三章）
往生要集大纲第七
同略料简第八
同诠要第九
往生要集大纲第七
将释此集。通准经论当分三门。一者大意。二者释名。三者入文解释。初大意者。夫法性平等绝净秽相。而不离染净缘起因缘假有。是故佛劝厌秽欣净。然厌之而徒厌则劳而无功。欣之而空欣则终无所至。是故修念佛行求愿往生。愿行具足必至净土。是其大意也二释题号者。言往生者。舍此往彼莲华化生。草庵瞑目之间。便是莲台结趺之时。从圣众后一念之顷得生西方极乐世界。故言往生也。要者。此集中虽有念佛诸行二门。而不以诸行为其要。但以念佛为往生要。故序文云。依念佛一门聊集经论要文。又总结要行曰。往生之业念佛为本。又第八念佛证据门云。不如直辨往生之要多云念佛。又云。明知。契经多以念佛为往生之要。依此等文。故知。要之言者唯在念佛不通诸行也。集者。广依经论撰集念佛往生之文。故言集也。三入文解释者。此中有二。一者分别三段。二者料简章门开合。分别三段者。一序分。二正宗分。三流通分。一序分者。初自夫往生极乐至备于废忘矣者。是序分也。二言正宗者。自大文第一至下卷末宝性论偈。正宗分也。三言流通者。下卷尾末七言四句偈。是流通分也。二料简章门开合者。先开次合。先开者。如序中云。总有十门。分为三卷。一厌离秽土。乃至十问答料简。是即开义也。次合者。前之十门束为五门。谓一厌离秽土门。二欣求净土门。此门之中摄收第三极乐证据门。三正修念佛门。此门之中摄收助念别时利益证据四门。四往生诸行门。五问答料简也。问曰。十门次第集主定有其意。而今末学肤受辄论开合有何所由耶。答曰。第三极乐证据门者。意即释通第二欣求净土之疑。谓对十方及以都率。唯偏释成西方一土。故开为一门。合在第二也。五六七八之四门者。依正助·长时·别时修因得果义。一往开之。而对诸行共是念佛。故亦合在正修念佛门也。凡今集中念佛一门之言往往。乃序中曰。依念佛一门聊集经论要文。又第八念佛证据门中问曰。一切善业各有利益。各得往生。何故唯劝念佛一门。又第九门初谓求极乐者。不必专念佛须明诸行各任乐欲。序中所言依念佛一门者。总指一部十门之中所言念佛。是对诸行云一门也。第八念佛证据门中所言念佛一门者。指上正修念佛已下四门。亦对诸行云一门也。第九门初言念佛者。虽无一门之言意指正修已下五门。亦对诸行为一门也。略辨章门开合毕。
往生要集略料简第八
今略料简此集。且有广略要三。初孰广料简者此一部中有序正流通厌离等十门。十门者。一厌离秽土。二欣求净土。三极乐证据。四正修念佛。五助念方法。六别时念佛。七念佛利益。八念佛证据。九往生诸业。十问答料简也。第一厌离门中有七。一地狱。二饿鬼。三畜生。四阿修罗。五人。六天。七总结也。凡三界无安。犹如火宅。众苦充满。甚可怖畏。此乃可厌之处也。第二欣求门中有十。一圣众来迎乐。二莲华初开乐。三身相神通乐。四五妙境界乐。五快乐无退乐。六引接结缘乐。七圣众俱会乐。八见佛闻法乐。九随心供佛乐。十增进佛道乐也。彼国是永无有三涂苦难之名。但受殊胜微妙之乐。此乃可欣之处也。第三极乐证据门中有二。一对十方。二对都率。此乃相对余方论其优劣。广引经论决归西方也。第四正修念佛门中有五。一礼拜门。二赞叹门。三作愿门。四观察门。五回向门也。此中就作愿门有二。一缘事四弘誓愿二缘理四弘誓愿。又就观察门有三。一别相观。二总相观。三杂略观。杂略观中又有极略。众生根性自有利钝。故观亦明广略。又文中具观称二念。然集主虽广劝观念意在称名也。第五助念方法门中有七。一方所供具。二修行相貌。三对治懈怠。四止恶修善。五忏悔众罪。六对治魔事。七总结要行也。此中修行相貌乃有四修三心。四修者。一长时修。二殷重修。三无间修。四无余修。三心者。一至诚心。二者深心。三回向发愿心。又就止恶修善有六。一持戒不犯。二不起邪见。三不生憍慢。四不恚不嫉。五勇猛精进。六读诵大乘。第六别时念佛门中有二。一寻常行仪。二临终行仪。第七念佛利益门中有七。一灭罪生善。二冥得护持。三现身见佛。四当来胜利。五弥陀别益。六引例劝信。七恶趣利益。第八念佛证据门中有三重问答。第九往生诸行门也。第十问答料简门中有十。一极乐依正。二往生阶位。三往生多少。四寻常念相。五临终念相。六粗心妙果。七诸行胜劣。八信毁因缘。九助道资缘。十助道人法。此为广义也。次就略料简者。第五助念方法门中总结要行七法是也。文云。问。上诸门中所陈既多。未知何业为往生要。答。大菩提心·护三业深信至诚常念佛。随愿决定生极乐。况复具余诸妙行。问。何故此等为往生要。答。菩提心义如前具释。三业重恶能障正道。故须护之。往生之业念佛为本。其念佛心必须如理故具深信至诚常念三事。常念有三益。如迦才云。一者诸恶觉观毕竟不生。亦得消于业障。二者善根增长。亦得种见佛因缘。三者熏习熟利临命终时正念现前（已上）业由愿转。故云随愿往生。总而言之。护三业是止善。称念佛是行善菩提心及愿扶助此二善。此等法为往生要。其旨出经论。不能具之。此总结要行者是即此集肝心决定往生要法。学者更思择之。识其要否。文乃有二问答。且初问中上诸门者。上有五门。一厌离秽土。二欣求净土。三极乐证据。四正修念佛。五助念方法。即指此等云上诸门也。所陈既多者。厌离门有七章。欣求门有十章。证据门有二章。正修门有五章。助念门有六章。此等诸章所明既多。故云所陈既多也。未知何业为往生要者。于上诸门所述之行既有数条。于要否法学者叵识。为决要法故云未知等也。次初答中解之有二。一粗述答意。二正释文。初述答意者。问。既出上诸门众行。问其要否故。答亦于上诸门中简示其要行也次正释文者。又分为二。一总约五门简之。二别约二门简之。初总约五门简者。上厌离等三门。是非往生要故简而不取。第四第五二门。正是往生要行。故简而取之。大菩提心常念佛者。是即第四正修念佛门也。护三业深信至诚者。是即第五助念方法门也。次别约二门简者。此亦有二。一约第四门简之。二约第五门简之。初约第四门简者。此中有五念门。于中乃以作愿观察二门为往生要。自余三门望彼尚是非往生要。是故今云菩提心及念佛。更不云礼赞等。又就菩提心有事有理。今文之中虽未简之。若例念佛以事为要。又言念佛者。是观察门之异名也。然于念佛有观有称。于二行中称名为要。故次答中云。称念佛是行善。以此思之。此集本意以称念佛为往生至要也。次约第五门简者。此中有方处供具等六法。于中乃以修行相貌止恶修善二法为往生要。自余四法非往生要。是故且舍而不取也。又就修行相貌乃有四修三心。于四修中无间为要。余三望彼尚是非要。故文引要决云。三者无间修。谓常念佛作往生想。但于三心全取不弃。皆是往生要也。故文云。深信至诚常念佛随愿决定生极乐。深信至诚者。即初二心也。随愿者。即回向发愿心也。又就止恶修善有六一持戒不犯。二不起邪见。三不生憍慢。四不恚不嫉。五勇猛精进。六读诵大乘。此六法中唯取第一为往生要。文云护三业是也。余五望彼尚是非要。是故且弃而不取也。所谓戒者是菩萨戒。非声闻戒。其旨见文。但菩萨戒又有轻重。今则舍轻取重。是故文云。三业重恶案此问答之意。凡依此集欲往生者应当先发缘事大菩提心。次持十重木叉。具足三心常称弥陀名号也。次之问答此明以菩提心等七法为往生要之由也。其文易解。恐繁不释。上来于厌离等五门。简其要否既已如此。下别时等五门。望彼亦非至要自可知耳。又于念佛有二。一但念佛。此即前正修门意也。二助念佛。此即今助念门意也。此集之意以助念佛为决定业欤。但善导和尚意不尔（云云）上来所述此为略义也。后就要料简者。唯约念佛一行劝进文是也。第四正修念佛门中观察门云。初心观行不堪深奥（乃至）是故可修色相观。此分为三。一别相观。二总相观。三杂略观。应随意乐用之（乃至）若有不堪观念相好。或依归命想。或依引接想。或依往生想。应一心称念（意乐不同故明种种观）行住坐卧语默作作常以此念在于胸中。如饥念食如渴追水。或低头举手。或举声称名。外仪虽异心念常存。念念相续寤寐莫忘。又第八念佛证据门问曰。一切善业各有利益。各得往生。何故唯劝念佛一门。答。今劝念佛非最遮余种种妙行。只是男女贵贱不简行住坐卧。不论时处诸缘。修之不难。乃至临终愿求往生得其便宜。不如念佛。故木槵经云。难陀国波琉璃王遣使白佛言。唯愿世尊特垂慈愍赐我要法。使我日夜易得修行。未来世中远离众苦。佛告大王。若欲灭烦恼障报障者。当贯木槵子一百八以常自随。若行若住若坐若卧恒当至心无分散意。称佛陀达磨僧伽名。乃过一木槵子。如是若十若二十乃至百千万亿。若能满二十万遍身心不乱。无诸谄曲者舍命得生第三炎魔天。衣食自然常受安乐。若复能满一百万遍者。当得除断百八结业。背生死流趣涅槃道获无上果（略感禅师钞意同之）况复诸圣教中多以念佛为往生业。其文甚多。略出十文。一占察经下卷云。若人欲生他方现在净国者。应当随彼世界佛之名字专意诵念。一心不乱。如上观察者决定得生彼佛净国。善根增长速成不退（如上观察者。观于地藏菩萨法身及诸佛法身与己自身。平等无二不生不灭常乐我净功德圆满。又观己身无常如幻可厌等也）二双卷经三辈之业虽有浅深。然通皆云一向专念无量寿佛。三四十八愿中于念佛门别发一愿云。乃至十念若不生者不取正觉。四观经极重恶人（云云）五同经云。若欲至心（云云）六同经云。光明遍照（云云）七阿弥陀经云。不可以少善根（云云）八般舟经云。阿弥陀佛言欲来生我国者（云云）九鼓音声经曰。若有四众（云云）十往生论云。观念彼佛依正功德为往生业（已上）此中观经下下品·阿弥陀经鼓音声经。但以念佛名号为往生业。何况观念相好功德耶。问。余行宁无劝进文耶。答。其余行法因明彼法种种功德。其中自说往生之事。不如直辨往生之要多云念佛。何况佛自言当念我名乎。亦不云佛光明摄取余行人。此等文分明。何重生疑乎。问。诸经所说随机万品。何以管见执一文耶。答。马鸣菩萨大乘起信论云。复次众生初学此法。其心怯弱惧畏信心难可成就。意欲退者当知。如来有胜方便摄护信心。随心专意念佛因缘随愿得往生他方净土。如修多罗说。若人专念西方阿弥陀佛。所作善根回向愿求生彼世界。即得往生。明知。契经多以念佛为往生要。若不尔者。四依菩萨即非理尽。私曰。此中有三番问答。初问意自可知。于中唯劝者。正指上观察门行住坐卧等文也。何者。凡寻一部始末。殷勤劝进只在观察一门。且答文中约易行辨之。可以见也耳。答中有二义。一难行易行。谓诸行难修。念佛易修。二者少分多分。谓诸行劝进文甚少。念佛诸经多劝进之。次问答中问意可知。答中有三义。一者因明直辨。谓诸行非专为往生说之。念佛专为往生选说之。二者自说不自说。谓诸行非阿弥陀如来自说。念佛阿弥陀佛自说当念我名。三摄取不摄取。谓诸行佛光不摄取之。念佛佛光即摄取之。后问答中问意可知。答中有一义。如来随机四依理尽。谓诸行释迦如来随众生机说之。念佛四依菩萨尽理劝之。是即此集本意也。应委思之。又往生阶位云。问。若凡下辈亦得往生。云何近代于彼国土求者千万。得无一二。答。绰和尚云。信心不深。若存若亡故。信心不一。不决定故。信心不相续。余念间故。此三不相应者不能往生。若具三心不往生者。无有是处。善导和尚云。若能如上念念相续。毕命为期者。十即十生。百即百生。若欲舍专修杂业者。百时希得一二。千时希得三五（言如上者。指礼拜等五门。至诚等三心。长时等四修也）私云。惠心已定往生得否。以善导道绰而为指南也。又处处多引用绰导二师之释。然则随顺惠心之辈必当归依道绰善导。披安乐集明了圣净二门之意。阅观经疏领会安心起行之旨。以为出离解脱准则也。
往生要集诠要第九
往生要集上卷云。夫往生极乐之教行浊世末代之目足也（乃至）总有十门。分为三卷。一厌离秽土。二欣求净土。三极乐证据。四正修念佛。五助念方法。六别时念佛。七念佛利益。八念佛证据。九往生诸业。十问答料简等。私曰。案其要义。先就章门而有开合。谓开则立十门。如上所列。合则不出五门。一厌离秽土。二欣求净土。三念佛往生。四诸行往生。五问答料简也。今则且依五门料简。第一厌离秽土门者。静以。我等久留生死由昔未厌此秽恶土。是故欣净土人先厌秽土。初立此门者由是也。此中有二。一别明厌相。二总结厌相。初别明厌相者。既举六道。一地狱（乃至）六天。次总结厌相者。即有广略及以极略。皆引用经论令起厌
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:35:26-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>