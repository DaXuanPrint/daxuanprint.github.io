<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="内典尘露章,内典尘露章全文在线阅读,内典尘露章全文在线下载,大玄古籍书库">
<meta name="description" content="全一卷。日僧凝然着。收于大日本佛教全书卷三。概述日本十宗（南都六宗与天台、真言、净土、禅宗）之教义，并记各宗弘传之概况。与八宗纲要同为重要之佛教入门书。_内典尘露章_全文在线阅读_内典尘露章_全文在线下载_大玄古籍书库">
<title>内典尘露章_凝然_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">内典尘露章</span> <br/>
          作者： <span class="inputVal" id="bkauthor">凝然</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]16376</span> <br/>
          说明： <span class="inputVal" id="bkdec">全一卷。日僧凝然着。收于大日本佛教全书卷三。概述日本十宗（南都六宗与天台、真言、净土、禅宗）之教义，并记各宗弘传之概况。与八宗纲要同为重要之佛教入门书。</span> <br/>
          封面： <span class="inputVal" id="bkimg">Z_638.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]内典尘露章
[book_author]凝然
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]16376
[book_dec]全一卷。日僧凝然着。收于大日本佛教全书卷三。概述日本十宗（南都六宗与天台、真言、净土、禅宗）之教义，并记各宗弘传之概况。与八宗纲要同为重要之佛教入门书。
[book_img]Z_638.jpg


[book_title]内典尘露章
东大寺沙门　凝然　述
夫教山高大虽仰难昇。法海广濬。虽度难越。树生林鬱是义山之形。澐腾鱼游。乃理海之德。教满十二部。分以大小之衢。法越八十千。统以相性之亩。蕴结西天。成四依之所解。传译东土。為三藏之所通。随教立宗。竝古今之洪规。依义开门。皆圣贤之良则。印度佛法大小竝行。至于其衍门者。义净三藏有言。所云大乘无过二种。一则中观。二乃瑜伽(已上)。此据性相大途為言。显密化制。非无户牖洎东夏佛法者。迦竺為始。法天為后。其间所传所立。十有三宗。各諍兰菊。互夺金玉。斯迺大小开路。化制分旨。空有论疆。性相定矩。显密陈相。教观明体。净秽异域。三一諍骑。至大日本国者。弘通佛法。由来尚矣。八宗分鑣。三藏殊归。此亦大小化制之异。显密性相之别而已。一一宗教。义理难尽。今举精要。尘露有同。随宗各拾微尘。就门俱滴纤露。云尔。
俱舍宗
夫俱舍宗者。斯乃阿毘达磨之教。简择决断之法也。穷性相之可谈。罄义理之可成。诸法实有為宗。人无我理為极。类相位待。显四说之嘉誉。知断证修。示三道之祥瑞。七十五法。简為无為之相。九十八使。定惑随眠之貌。无漏智火。烧烦恼之薪。有為果光。破业缚之闇。六识纵横备自在之德。三科任放。具殊特之能。四十六种。居心所有之窟。一十四法。住非色心之窠。根境无表。庄色法之臺。择非择灭。造无為之宫。四善根之林。荣十六行相之枝。四证净之峰。峙十五心见之岩。三十七品。是入圣之阶陛。四十八行。亦证果之门路。信法二行。彰利钝之殊。慧俱二脱。陈机情之异。向果四级。获内行於一心。三明六通。穷实德於单意。三十四心。证佛果之由渐。十八不共。异餘圣之别德。向果位多应供是极(也)。三乘道异寂灭即同。俱舍论中。具明法义。然此一论意致有由。显述有宗之义。密朋经部之理。良以世亲论主。事无偏党。意随优长。取捨在兹故也。凡此论宗一部九千颂。译成三十卷。虽有显密。正述有宗。具摄婆沙妙义。随括六足幽旨。四含契经。尽彼义门。二持毘奈。穷其理路。玄弉三藏。唐朝重译。光宝二师。敷演绝伦。泰暉两英。宣通有功。至弘通日域者。初传之缘。无所记录。然与法相宗。同时传度。彼宗学者。兼带习之。故延历十三年官符称。俱舍付法相宗(云云)。虽有兼带。学者别多。虽学通诸处各翫芬郁。而东大一寺。依学甚昌。绝伦之哲。多在此寺。拔群之匠。皆出今砌。古来继续。敢无废替。中比有四英。觉澄。贞禪。义海。乘信。各立义锋。互叩金石。近比有两哲。良忠。圣禪。俱积萤雪。玉镜夺光。当代有二英。快圆。定春而已。此亦智海濬濬。竝為秀逸。圆公位在拟讲。堕无常焉。春公阶昇法印。久保惠命。门林鬱茂。数敷繁多。自餘硕德数非一焉。俱舍义旨。尘露如此。
成实宗
夫成实宗者。如来灭后九百年中。有訶梨跋摩。是萨婆多宗鳩摩罗陀弟子也慨师所解近在名相。徙辙僧祇。大小兼学。钻仰九经。澄汰五部。再卷邪雾。重舒慧日。遂造此论。大陈妙义。一十六卷(或二十卷)二百二品四諦建章。五聚明义。四含妙理。蕴在此论之中。三藏实义。积居今典之内。人法二空。是理实义色。香味触乃事实义。然则二十七贤圣。有学。无学相分。三十七道品。因人果人同修。泯三諦而归一灭。遗诸有而入一无二空之月。朗于义天。双翳之云。晴于理虚。四尘成四大。同雨眾之所谈。四大生五根。契毗曇之所说。拂三心妄念。见一性之体。卷十相计著。显二諦之相。五方便之门。泯二心之诸执。四现忍之路。观三世之五阴。一时见諦之室。智灯光明。多心入理之床。觉风息濡。无相之峰。荣假有之林。法空之谷。流绝言之水。尽无生之果。拂法执之尘。灰身灭之证。叩涅槃之窓。所说入玄。觉是大乘之极。所解居幽。疑即上衍之妙。三大法师。梁朝立全大之称。天台。嘉祥。陈隋成唯小之义。译在弘始。罗什即其人。讲始姚秦。僧叡是彼匠。自尔已来。一天皆钻仰。四海咸朝宗。讲通相继。敷演互昌。龙光。光宅义照九霄。白马。开善悟导三江。震旦惠。影。遗妙疏於后昆。百济道藏留要释於来叶。诸餘英哲。著撰非一。弘传日域。无所具录。三论诸师。兼学通旨。乃延历十三年官符称。成实论付三论宗(云云)。昔於元兴寺。大弘此宗。后迁东大寺。连续习翫。近来学者。翫三论者。无不兼通。即其谓也。当代英匠。定春等硕。俱舍飞名。三论流誉。因明穷旨。兼研成实。通包之能。敢无对者。成实宗旨。要略如此。
律宗
夫戒律宗者。防非止恶之教。修善成悳之法也。三学初基。定慧由此生长。五乘元址。报果為此感成。建兴佛法专藉毗尼之力。住持遗教啻在尸罗之功。身口之愆。触戒力而忽丧。意地之尘。中凉风而早散。止作净戒為宗。行悳果证為趣。戒行繁广精要有二。一止持戒。二作持戒。禁防制御。事成止门。构造策修。法在作门。单持隻犯之园。庄饰非一。双持双犯之林。枝条是多。教行双持。制身口之纲格。心用双持。摄意业之轨范。曇无德部為所依之本。四分律藏為所通之源。分通大乘。遥超有部。意致卓朗。易入圆宗。道宣律师為其高祖。判教摄法。建立一城。一代典籍。判為二教。化教惣摄经论。行教唯归律藏。又陈述戒体惣立三宗。有宗则毗曇诸论。空宗则四分成实。圆教则大乘极典。终穷常住。祖师意致。教弘四分。宗在圆教。法华。涅槃。摄大乘等。所受戒法。归入圆宗。熏本识藏。成善种子。是故戒体万行本源。三聚圆成。三身圆感。斯乃南山之峰受随风濡。西湖之里。戒律月明。圆宗之门。立三聚之车。唯识之池。浮四位之船。二百五十禁戒。盛三佛果。三千八万威仪。牵四悳体。耸耸调伏之德。满戒瓶而不破。巍巍尸罗之威。戴律冠而无及。一戒三智之嵐。扫於二障之境尘。三学两持之蕚。开于五根之心池。五篇七聚。自和大海一味。三聚十重。即显高山三德。寔是诸佛出世之元意。眾生成佛之直路。断惑证理之本源。济物利生之妙则。唯此戒律颇罄旨归者也。昔姚秦传大律。元魏讲本藏。其后祖祖相承。灯灯互照。如来是开法导师。迦叶乃传持初首。乃至掘多五师任持。掘多之下。横有五师。是五部之首。诸宗之源也。曇无尊者四分律主。曇摩迦罗传之汉地。法聪是三祖。道覆為第四。次慧光。次道云。次道洪。次智首。次道宣。名之九祖。至终南道宣者。秉持第一。弘演甚昌。著撰非一。举世行用。次有周师。次有道恆。次省躬。次会正。法宝。元表。守言。无外。法荣。处恆。择梧。允堪。择其。元照。自南山至照公。经十五代。弘通甚繁。元照律师。多释祖文。元照门下。有智交。道标两德。惟一即承二师。次法政。次法久。次妙莲。次行居。自照公下乃经六代。自南山取之。成二十一世。行居律师。当于日本弘长。文永之历。住持寺院。弘通律法。震旦戒律。弘通如是。至日域戒律者。昔天平胜宝六年甲午。鉴真和尚越海来朝。建坛授戒。律法行世。左京於东大寺。立戒坛院。开唐禪院。右京建招提寺。大弘毗尼。自尔已来。律法大敷。戒坛唐禪付与法进大僧都。师资相承。传持戒法。唐招提寺付如宝少僧都。宝载。义静等。彼彼律匠。各生门辈。互穷学业。如宝弟子有丰安僧正。安公之下。有道净律师等。乃至后代相承不绝。鸟羽天皇御宇。实范大德。作戒坛式。更兴律法也。顺德天皇御宇。笠置贞庆上人。重兴律藏。戒如大德。承之讲敷。学侣相竞。律灯非一。乃觉盛。圆晴。叡尊。觉澄。继尊。禪慧等也。四条天皇御宇。嘉禎二年丙申。觉盛。圆晴。叡尊等四人。祈请好相。自誓受戒。即菩萨三聚通受之法也。戒行法则。如说修行。此时再兴。擧世投之。厥后乘心。良遍。真空。圣守。圆照。证玄等。竝稟觉盛和上焉。忍性。唯心。寂尊。惣持。盛遍。信空等。皆叡尊律师之门人也。禪惠大德。稟戒圆晴。后重受于觉盛上人焉。当代律德。忍空。真照等。乃圆照上人门侣也。招提真性等。是证玄大德入室也。顺悳天皇御宇。俊芿法师。越海入唐。传律归朝。北洛东山开泉涌寺。讲敷律藏。定舜闍梨。继踵开讲。学侣多般。各达戒宗。乃智镜。思允(元承俊芿)道元。净因也。智镜入宋。大传风芳。觉阿承律智镜净因两德。司泉涌寺。昌兴律藏。真照入宋謁妙莲行居。受戒諮律。归朝之后。移住泉涌寺。随于思允。问律习法。忍空。真照。随于净因。习学律部。日本律宗。弘传如是。
法相宗
夫法相宗者。大乘满字之教。中道甚深之法也。循环研覈。為了义之极。决择分明。是诸法之上。六经十一部论為所依。三性三无性為所明。解深密经。特為本源。瑜伽大论。专為凭据。唯识為宗。中道為相。识有五重。是所观之境。体出四阶。乃能解之规。四重諦之下。运不念之念。四分心之上。缘非境之境。外境本无之虚。心天是清。内识森罗之林。觉园即鬱。摄机有五性。授教立三乘。无漏之种。分具不具之异。出世现行。有生不生之别。加之定性二乘。永绝三佛之果。菩萨种性。直昇四悳之位。一乘是密意之施设。三衍即真实之了谈。三乘趣果。有五重之级。一实到佛。分六阶之差。四弘誓愿是所发之心。三大僧祇為所经之劫。五重三性策观解於自行。三檀四摄。勇善巧於利济。练磨惊觉之鞭。进欲退将转之马。寻思如实之风。扫所取能取之尘。真见之火。直触真理之肤。相见之水。遥现相分之影。踏十地之梯。运十度之步。卷十障之雾。显十如之月。万行已满。昇正觉之山。二利已成。入涅槃之宫。法身自用之体。穷实际於自证。化用变化之德。尽应用於他利。十八圆满之相。饰深密之珍殿。二十一德之体。啟佛地嘉会。四智心品之大海。扬无竭之洪浪。三身圆德之高山。扇靡穷之清嵐。寔是法义深奥之宗。理致幽邃之教者也。弥勒菩萨佛世亲闻。灭后九百降下说之。无著大士。继踵宣扬。世亲论主。踏跡弘敷。护法菩萨。传持开演。戒贤论师。流通不绝。餘诸论师。传持甚多。至震旦国中弘传法相者。玄奘三藏。远往即度。遇戒贤论师。受学法相。东西往还。十七箇年。耳目见闻。百三十国。遂还唐朝。昌弘此宗。门徒三千。达者七十。昉。尚。光。基。上足四英。入室一般唯推基公。基师之门。有淄州慧沼。沼公之下。有扑扬智周。潞府义忠。大唐法相如此相承。横竪弘通。后代甚昌。然则输闍那堂之灵光。遥照沙界。那兰陀寺之芬芳。久传尘剎。源洁流远是阿输闍国之餘润。根深枝茂。亦大慈恩寺之遗叶者也。至于大日本国弘通事者。传之此国惣经四代。初则孝德天皇御宇。道照和尚。往唐稟于玄奘三藏。归朝弘之。次则齐明天皇御宇。智通。智达。往唐承于三藏。还即弘之。三则文武天皇御宇。大宝三年癸卯。新罗智凤。智鸞。智雄三师。入唐乃承扑杨大师。还即弘之。四则元正天皇御宇。灵龟二年丙辰。玄眆法师。入唐承之扑杨大师。在唐学法。经二十年。至圣武天皇御宇。天平七年乙亥七月归朝。大弘所传。四代连绵。各传宗教。一味和通。无有别异。而智凤门叶。经世甚昌。凤鸞二师。俱授法于义渊僧正。渊公有八人高足。乃玄眆僧正。行基菩萨。宣教大法师。良敏大僧都。行达大僧都。隆尊律师。良辨僧正。定照大德也。道慈亦就学。然入三论宗。此等诸德。各生门叶。俱开义理横竪弘演。且宣教下。有贤璟大僧都。璟授明福少僧都。次延宝已讲。次空晴僧都。次真义僧正。(畴公四人高足之一)次林怀大僧都。次主恩大德。次永超僧都。次湛秀已讲。次觉晴大僧都。次菩提院藏俊赠僧正。俊公随诸德。普穷义门矣。次觉宪僧正。宪公授于贞庆上人。(本是已讲)庆公学秀千古。悳光万代。门辈列林。听徒成市。独步二明唯是而已。庆上人下。有圆玄大僧正。觉遍权僧正。璋圆大僧都。良算法师等。圆玄门下有经圆法印。专英法印。(兼本经圆)圆兼法印等。圆实大僧正。承于经圆。专英下有实怀僧正。公信法印等。圆宪下有宗怀僧正。觉遍下有良遍法印。贞弘律师。缘圆大法师等。良遍下有贤恩已讲。(兼稟觉遍)恩下有寻贤大法师。猷贤法师等。贞弘下有实宽法印。行宽法印。宪弘法师。英禪僧都。(亦稟专英。英玄)范宪法印。(亦稟缘圆)等。缘圆下有训实大法师。缘宪法师。幸继法师(亦承幸宪)等。璋圆下有尧宪律师。宽专法师等。良算下有实算大僧都。缘圆亦承良算。法相一宗。上古已来。学者极多。不可具录。且擧少分。示相承事。自外近来积学之者。胜詮僧都。教允律师。顺高大僧都。良盛僧正。英玄大法师。定真大法师。(承于胜詮)玄雅僧正。(稟于定真)承范法印。(教允弟子)良继法印。(顺高弟子)源范得业(承于良盛。定真)辨玄僧都(英玄弟子)静兼僧都。兼范得业。(承于英禪。)弉实得业。(辨玄弟子)如是等哲群出甚昌。后菩提山大僧正尊信。(稟于圆宪。专英。)大乘院大僧正慈信。(稟于宗怀。训实奘实。)师资传芳。研精绝伦。竝是三国血脉之贯首。一天秉御之长者也。法相大乘梗概如是。
三论宗
夫三论宗者。无依无得之教。中道正观之法也。尽邪谬之可破。穷正道之可显。法无邪正。无可破显。无破显故。无有所住。有邪谬故。有可破遣。对破邪故。有其显正。然则四见邪道。执著之云寔厚。三玄外宗。妄情之雾是深。偏计之小乘。徒留安意之窟。有相之大人。虚住寄心之宅。有执皆遣。无相之风是凉。无著俱收无方之月即朗。邪开四宗。所破之相皆尽。正分二门。所显之法斯穷。体正是言思道断之晴天。用正即缘生假有之星象。真际无动。建诸法而宛然。假名岂坏。说实相而寂尔。一念成觉深宫。三身果满。三祇积行之长路。六度因圆。元来是佛床上。六趣眾生皆昇。本自寂灭窓内一切有情咸入。有非有故。有自元无所有。空非空故。空从本无所空。诸法实相。言亡虑绝。泯一切门。终归一相。一相亦无。此无无寄。不知何名。强名无得。有著既皆遣。遣而无所遣。若无所住。一言即见。若有所著。随著遣之。四句所以而呵。百非由此而而(【考】而恐衍)遣。四句百非皆亡。此亡亦随泯亡。然后不生之园。开森然之华。无依之林。荣歷焉之树。八不正观之峯。无念理明。四中任放之原。作用事鬱。四种释义。照万法之灵玉。三种方言。见二諦之神镜。二藏构太。摄释尊八万之法财。三轮巧丽。安善逝五千之教珍。文殊大圣。是在世之亲闻。马鸣。龙树。乃悬许之妙记。提婆论师。摧外道於王庭。罗睺大士。导品物於人都。三论东传。弘之龟兹。沙车王子。钻仰化世。于时罗什年始十六。稟法王子。通达幽旨。此时佛灭后一千二百八十五年也。什公更游五天。久习诸教。还来龟兹。大弘所传。龄至六十三。东晋第九主孝武帝之世。来在凉州。厥后经十九年。即到姚秦之朝。乃弘始三年龄八十一也。其后翻传三论。宣译诸教。门徒三千。达者七十八宿。竝肩敷扬三论。道生大师即其之一。生公之下。有曇济大师。次道朗。次僧詮。次兴皇寺法朗大师。次嘉祥寺吉藏大师竝慧均僧正也。嘉祥大师製三论疏。释诸经论。三论义门。一宗教章。建立周备。次断整具。遐方仰為宗家。终古崇為高祖。法朗大师训生二十五哲。藏公其之一。藏公下有五英。乃智凯。知命。智实。寂师。慧远也。大唐后代。弘敷三论。竝是嘉祥门叶而已。至日本三论者。由来尚矣。昔推古天皇御宇。高丽惠观僧正。入唐承宗嘉祥大师。即传此国。在元兴寺(本元兴寺)至孝德天皇御宇。即请慧观。令讲三论。观公授于福亮僧正。亮公授于智藏僧正。藏公入唐重传三论。归朝弘通。藏下有道慈律师。智光。礼光等。道慈入唐。广学六宗。三论為本。归朝之后。建大安寺。大弘论宗。是故三论即有三传。日域佛法。最初传三论。次传法相。次弘华严。次传禪宗。次传律宗。次传天台。最后传真言教。善议。勤操。安澄寺诸德。皆大安寺即道慈门叶也。智光。礼光。住元兴寺。弘通三论。智光下有灵叡。次药宝。次愿晓律师。晓公授于圣宝僧正。宝公弘之东大寺。即立东南院。為三论宗永代本处。遐世继续。任持不绝。故司彼院务之人。乃為三论贯首。即圣宝僧正。延敒僧都。观理权大僧都。法缘律师。澄心僧都。齐庆律师。有庆僧都。庆信法印。觉树僧都。惠珍僧都。圣庆得业。道庆得业。胜贤僧正。(唯密宗也)定范法印。道快僧正。圣实权僧正。圣兼大僧正。圣忠大僧正。如是相继经十八代。院务次第。成师资仪。若依受法。事有不尔。(法圆【考】圆恐缘　澄心。俱承观理。胜贤不稟先师等也。)圣宝下有延敒。次观理。次澄心。法缘。澄心下有有庆。次庆信。显真。真公下有永观律师。庆信下有觉树。圆快等。树公下有珍海已讲。重誉上人。观严大法师等。珍海下有敏觉法印。次明遍僧都。次慧敏。贞敏僧都。贞敏下有贞乘僧都。贞禪大僧都。贞玄律师等。贞禪下有圣基僧正。道宝僧正。快慧得业等。圆快下有理真律师。树朗已讲等。理真下有赖慧法印。定范法印。道庆得业。秀慧拟讲。重喜律师等。秀慧下有觉澄阿闍梨。信禪已讲等。重喜下有义海得业。乘信僧都。树庆得业等。乘信下有定亲僧正。定兼律师等。定亲下有定济僧正。(兼承乘信。)树庆下有道快僧正。智舜法师等。舜公下有快圆已讲。定春法印。良秀律师等。道快已后师资相承。即如院务次第。亦随餘人。受学宗旨。圣兼承于快圆。圣忠亦尔。亦承定春等。三论学者。古来极多。列其少分。显弘传相。三论精髓。取要如是。
天台宗
夫天台宗者。圆融无二之教。开显唯一之法也。判八万教有四教之门。精五千典以五时之节。四教开两途。尽化仪化法之相。五味分二番。穷前后始终之事。光照高山。彰融不融之法。雨润大地。示但不但之化。方等嘉会。普施四教之宝。般若妙场。唯与后三之珍。顿渐化仪。是四味之调熟。纯圆开显。乃醍醐之上药。藏通两教。三乘竝驾而运。别圆二门。六位列乘而行。次第观之空。悬云外之月。圆融諦之天。见普照之光。十如实相之峰。性相之风大扇。三諦相即之谷。空假之水清流。一心三观之智火。早尽三惑之薪。一念三千之理海。高腾十界之浪。三十七品助道之宅。修习事广。四十二重中道之宫。见证理静。三身即一。显正报之大果。四土不二。陈依报之妙域。方便之教。立三车於门外。真实之义。授一牛於露地。三乘五乘。皆到大觉之宝都。七便九界。悉入圆融之灵宫。超尔前之八教。灵山独秀。和常乐之一味。坚林亦丽。十妙开本迹。俱叙大事因缘。三观分融隔。摠彰别圆之差异。十法成乘之船。度初随喜之者。一重金刚之骑。导最后品之人。常寂光土。是娑婆之内。冥合法身岂应化之外。性具妙如之园中。万象本备。修悳显现之林间。千门新生。不变常住之栖。物我元一。缘起恆尔之家。构作是万。开示悟入。通住行向地之路。止观明静。庄空假中道之室。如来藏之玉。在三惑缠之裹。观行即之镜。浮五品人之影。初住阁内。断无明之力早显。妙觉臺上。证中道之德已穷。初后不乱之地。桥六重之楼观。生佛无异之庭。栽一融之树草。平等圆满之道。无过此教。甚深究竟之宗。岂有加者乎。昔北齐尊者开一乘门。修习法华三昧之法。陈朝南岳禪师。稟风毗赞佛乘。传光获得根净。陈。隋二代天台大师修证五品。具足十德。乐说靡穷。演畅无尽。四教五时广播芳芬。百界千如大彰祥瑞。天台授之章安。安公下有智威。次惠威。次玄朗。次荆谿湛然尊者。记述广施。通演甚昌。荆谿之下。有道邃。道暹。智度。行满。元皓等。横竪弘传。灯灯甚多。行满下有广修。次物外。次梁元琇。次周清疎。次宋义寂。次四明义通。次四明知礼尊者。次广智。次神智。如是等血脉相承。于今不绝。至日本国天台宗者。昔天平胜宝六年甲申。大唐鉴真和尚。与戒律宗同时传之。而讲敷未广。徒送年序。延历季载。传教大师越海入唐。随道邃。行满受学此宗。大传章疏。归朝弘之。比叡灵峰。广敷宗教。入唐已前。随鉴真所传。讲敷部文。弘演有功。况入唐之后。大布四海。传教门下有义真。圆澄。光定。慈觉大师等。慈觉门下有慧亮和尚。亮公下有常济阿闍梨。济公下有承哲。惟尚二德。二公门下有理仙。仙公授慈慧(良源)僧正。慈慧门下有源信僧都。觉运僧正。山门宗义。只是两门(也)。乃惠心檀那两流也。源信门下。有觉超僧都。次胜范座主。次长教阿闍梨。次忠寻座主。次梠生皇觉。次范源法印。次俊范法印。次静明法印。经海僧正也。觉运门下有遍救僧都。次清朝法桥。次隆范阿闍梨。次澄豪律师。次永辨法印。智海法印。长耀法印等。永辨门下有证真法印。次圣觉法印。宗源法印。隆澄律师等。猷豪法印。承詮法印。俱承隆澄也。云快僧正。信承法印。宗澄法印。经承法印。竝受于宗源也。智海门人。有明禪法印。次显愉法印。次经海僧正。海本承明禪也。公豪僧正承于明禪。豪授之实禪大僧都。近代硕德。永辨。智海而已。长耀门人。有显真僧正。静严法印。显真下有仁快大僧都。圆能法印。圣觉明禪等。显愉亦随禪公受於此流。愉公下亦有经海也。圆能下有智圆法印。证圆闍梨焉。智圆亦稟证圆。宗源承于仁快。源下有云快。快下有经承。显云。承詮。宗澄法印。宪源法印也。显云僧正亦承于承詮。焉。学者极多。不能具列上古慈觉。智证。中古惠心。檀那。下古永辨。智海。次静严(竹林房)证真(宝地房)近则智圆。信承。经海。静明。猷豪。承詮等也。山门天台弘通如此。彼园城寺是智证门人。名之寺门天台。其相传者。智证大师承于义真座主。智证(圆珍)门下有增命僧正。次鸿誉内供。次运昭内供。次千观内供。次庆祚阿闍梨。次明尊大僧正。次智圆闍梨。次元范。次范守。次良明闍梨。次圆宪闍梨。次良庆法眼。次长舜法眼。次明元法桥。祐晓律师。次实伊僧正也。明元下有审基僧都。次仙真闍梨。次俊幸竪者等也。寺门天台虽有数流。一流相承取要如是。天台一宗。都鄙广传。延历。园城。是其本处而已。
华严宗
夫华严宗者。毗卢遮那之灵府。普贤菩萨之祕旨也。寂寥虚旷。泯名相於筌蹄之表。冲精幽漠。绝形言於视听之外。五目天隔窥窬。六通远离测度。果分之都。佛佛丰平等之证。正觉之邦。圣圣圆自在之智。非教诱之所得。匪根宜之攸测。绝绝离离。不可得而称。然因人机发则现嘉会之应。圆士根熟则示运啟之化。普贤彰受教之首。文殊作领旨之主。故海印炳焉浮森罗之影。高山鬱鬱荣无尽之林。二七之朝。创开最极之政。三十之夕。正播精奇之务。七处九会。遍法界而广说。三十九品。经虚空而大演。尽十方而不极。包三世而靡休。教主则十身具足之果人。听徒则六位圆备之因士。括体用於三种之世间。贯业德於眾妙之阶级。能詮是广大通方之文。入微尘寥寥。所詮乃鎔融相即之旨。住纤毛廓廓。性起随缘之法。满于森然之空。无性似有之事。鬱于炳焉之地。言语泯绝无彼此之门。形名虚玄。混大小之相。缘起无性。不碍如理之体。无性缘起。无妨恆沙之相。法性融通。成纤尘包遍之德。缘起相由。显一毫摄通之业。万法同时应一法之门。千差涉入。穷微密之户。一即多而不森。多即一而弗单。微细安立之家。万象炳然而现。祕密隐显之室。诸相歷焉而立。帝网重重。互影之相无尽。主伴圆圆。相具之义整足。三际十世遍摄无穷。八方诸剎普包靡遗。一尘同时具四法界。诸法皆有。其相亦尔。举一全收之义。本无孤法。立此尽彼之事。诸门圆满。眾生一心。本具此相。佛果体德。彼此无别。心佛眾生。三无差别。圆融相即。无碍自在。十身整备。三大满足。本来自尔。遍摄周尽。法界理实。缘起因果為宗。十玄六相。无碍圆融為义。三生成佛。天超餘教之表。十佛满觉。远出眾典之外。前身见闻成金刚之种。现报解行圆贤圣之位。四胜身之春花。薰匂於胜义之天。一生报之秋月。浮影於果性之海。五周因果之说。摄万有於七字之内。六位行证之谈尽诸门於九会之中。道成之树。荣六度之大枝。逝多之林。结十佛之觉果。普光法堂。运信足於种智之路。宝庄严殿。极胜顶於圆满之空。天子喰豉。穷十地之位。善财询友。尽六重之阶。文殊妙智之门。导万行於宝所。普贤深理之堂。证一如於心性。一乘妙益。顿圆难测。别教普周。尽极在兹。华严宗旨。精要如是。十佛觉满。陈自证於道树。一乘缘熟。获解益於法界。普贤文殊。恣加说於法会。马鸣。龙树。任弘通於悬记。坚惠论师。造雅释於六会。天亲菩萨。製妙论於十地。至传译震旦者。东晋之世。觉贤三藏创译本经。大行于世。大唐之代。实叉难陀重翻具本。广利於物。昔隋代燉煌杜顺帝心尊者。讲经弘法。大布一乘。即文殊之化身也。至相寺智儼尊者。继踵弘扬。魏国西寺法藏贤首菩萨。研覈精详。广满四海。清凉山澄观华严菩萨。依用钻仰。高张教网。圭峰宗密定惠尊者。稟承奉持。腾化一天。后代诸师。投华严者。无不皆从此踪弘持。然则五教林广。荣八万之大树。十宗园大。鬱五千之瑞菓。或开三重观劝机。或缘六相义获证。四种法界。开心尘见之。十重教体。擧念虑显之。六义因门。亲辨自体。十玄缘起。圆摄法界。果性海上。息廻旋往復之浪。因缘山中。开大树上草之华。海印三昧。现万象於一念。如来性起。示十门於一尘。华严何处全己体在近。法界何物。指纤尘不远。震旦华严讲敷流通。横竪相继血脉无绝。至日本华严者。昔圣武天皇御宇。天平十二年庚辰十月八日。良辨僧正。请大安寺新罗大德审祥禪师。於金鐘道场。(东大寺羂索堂)讲华严经。厥后诸德相继。讲敷不绝。审祥禪师。是讲法之始祖。良辨僧正。乃兴宗之本愿。俱学解深广。精详究尽也。良辨之下。有实忠和尚。次等定大僧都。次正进律师。次长岁和尚。次道雄僧都。次基海大德。次良绪律师。次光智大僧都。东大寺者。惣弘诸宗。华严為本。满寺皆尔。本愿僧正。意致尔故。光智建尊胜院。别為华严本处。故司院务之人。即宗之贯首也。光智下有松桥已讲。次延幸律师。次深幸法桥。次定暹大法师。次隆助法桥。次辨晓法印。晓公绍隆一宗。建兴二諦。次道性法印。次良禎僧正。(此据院务次第。若据受学。道澄光晓有功。)次宗性僧正。(受学亦是道澄。光晓。)性公解秀千古。学照万代。华严。因明。俱舍。究賾。相宗。空论。性宗罄奥。次宗显法印。次公晓大法师。(受法即是宗性僧正)此是嫡嫡相承次第。隆助下有庆俊法师。探玄本记作钞举疑。辨晓从之学法。辨晓门下有尊玄僧都。教宽拟讲。尊玄下有圣禪僧都。禪公俱舍究賾。因明通旨。圆宗尽奥。遐世规矩。禪公随高山喜海。练磨宗教。教宽下有尊詮得业。延真得业。真下有承性大法师。性公下有良忠大法师。忠公学明俱舍。与圣禪竝肩金玉竞光。兰菊争色。通达圆宗。建立义途。宗性之下有实弘法师。研究宗义。兼随喜海。学习法义。俱舍解义亦尽幽旨。光智门下有观真律师。次观圆已讲。次延快已讲。次胜暹已讲。次良觉大法师。次景雅法桥。雅公下有圣詮法眼。近代北洛西山高山寺高辨上人。随景雅学华严。随圣詮习俱舍。辨公讲法本寺。弘宗高山。内行得证。外业播德。厥时天下。贞庆。高辨。南北二京。各独步耳。圣詮下有藏圆僧都。通达圆宗。俱舍得旨。法华究义弘光宅疏。高辨下有喜海。道澄。定恩。灵典。圆辨。隆詮。长辨。高信。显晋。净辨。证定。了辨等。道澄住东大寺。自餘诸德。或居高山。或住神护。各弘所宗。喜海下有静海。辨清等。又定恩。灵典等。皆兼听喜海讲。静海下有照辨。顺辨等。永辨初听喜海讲。后承静海矣。辨清下有经辨等。高信下有辨深。顺高等。辨深下有弘辨。(高信已下丹州弘宗)高辨已后。大分一灯。如是横竪弘通传敷。古来义学横竪甚多。今举精要。陈弘通相而已。
真言宗
夫真言宗者。最极祕密之教。究竟深奥之乘也。体性玄漠。超思议之表。相用微妙。出测量之外。声闻。缘觉。远绝见闻。十地。等觉。天隔窥窬。显乘极果。犹未入室。诸教幽致。岂得昇堂。最上祕祕。极尊密密。然则六大周遍。泯情非情之异。四曼贯括。亡捨不捨之别。两部分堺。彰靡穷之德。三密殊亩。恣无限之用。金刚之臺。耀惠光而朗朗。胎藏之都。孕悲水而润润。三十七尊。捧智印於心城。四重圣眾。荣理华於身苑。九会曼荼之体。包诸法而不遗。十三大院之相。摄群乘而无外。皆是毘卢遮那之全身。竝乃大日遍照之即体。如实知心。罄无始之边。我觉不生。穷本初之际。三妄云晴华藏之天弥高。五智光照密严之乡太明。教主则两部不二之尊。作万德正觉之王。法门则三密极一之上。為诸教冲玄之首。理身自用。丰内证於深密之宫。变化等流。显外用於雄宏之门。生身证觉。感悉地於现报之中。即座发悟。极果位於剎那之间。心续生之路。建亭舍而苏息。金刚宫之内。出宝财而受用。眾生本有之曼荼。徒沉我执之泥。婴童始发之善心。仅至人天之阶。唯蕴无我之车。致运载於三界之外。拔业因种之城。作止息於二灭之里。他缘大乘之月。落五乘之水。觉心不生之风。拂八妄之尘。一道无為之里。遮照之计洋洋。极无自性之域。融即之政巍巍。此等皆是遮情之门。不入自宝表德之殿。若见自心万法非他。若开内库眾象我有。故祕密庄严之奥堂。积本有之诸宝。最上妙饰之重阁。满元来之眾珍。横平等之门。竝十界而无方。竪差别之户。精千级而有在。现智一对。腾羽翼於法界之苍天。空有二双运辐轮於华藏之坦地。自证之智海。湛本性深濬之水。化他之悲山。鬱善巧救济之林。正法轮身。与随机摄化之益。教令轮者。播大降魔怨之威。心王大日如来之体。心数剎尘诸圣之相。括囊万差而归一揆。包贯千殊而泯二途。因位别德。是四维之士。果满异相。乃四方之觉。因门成满。果位圆备。统之以中臺。仰之以最顶。名之毘卢遮那。号之万德觉王。大三法羯遍通诸法。身语意密收摄一切。色心依正。皆真言之妙。有情非情。悉密法之奥。至真实之宝所。穷上位之灵居。唯此乘教罄其幽致。密宗大纲。精髓如此。金刚乘教。大日如来之所说。金刚萨埵之所传。龙猛菩萨。稟此弘持。龙智大士。习此演敷。至传大唐国者。开元四年丙辰。善无畏三藏始届长安。翻传密教。弘之远近。无畏即承龙智大士。次开元八年庚申。金刚智三藏。始入唐朝。弘通密教。刚智亦稟龙智菩萨。不空三藏。亦随来唐。刚智灭后。亦往南天。承于龙智。归朝弘通。一行禪师。随善无畏。传受密教。亦承于金刚智三藏也。不空门下。有惠果大师。受学传持。大播芳誉。大唐真言。横竪弘演。灯灯相照。不能具陈。至日本真言者。昔桓武天皇御宇。延历二十三年甲申。弘法大师越海入唐。随青龙寺惠果阿闍梨。受学密教。大同元年丙戌归朝。厥后大兴真言广敷密乘门辈数多。皆弘密教。乃实惠。真雅。真济。杲隣等。真雅僧正。授之源仁僧都。次圣宝僧正。次观贤僧正。次淳祐内供。次元杲僧都。次仁海僧正。次成尊僧都。次义范僧都。次胜觉权僧正。次定海大僧正。次元海僧都。次实运僧都。次胜贤僧正。次成贤僧正。次宪深僧正。次定济僧正等。如是相承也。然真言教。日域所弘。门流极多。灯炎非一。古来诸惠。有异传故。义途有别。立门辈故。昔传此教。惣有八家。一叡山传教大师。往大唐国。随顺晓阿闍梨。传受密教。归朝弘之。二高野弘法大师。上来所陈。三叡山圆仁慈觉大师。承和五年戊午。往唐遇全雅。元政。义真。法全等。传受真言。四灵巖圆行和尚。承和五年入唐。遇青龙寺义真阿闍梨。习学真言。五安祥惠运和尚。承和九年壬戌。入唐承传义真。六小栗栖常晓和尚。承和五年渡唐。随文璨阿闍梨。传受真言。七叡山圆珍智证大师。仁寿三年癸酉。渡唐随法全阿闍梨。习学真言。八圆觉宗叡和尚。贞观四年壬午入唐。遇玄庆和尚。法全阿闍梨。习学密教。虽有八家。不过二门。五家是东寺。三家即天台也。圆行是杲隣弟子。惠运即真雅弟子。宗叡是真绍弟子。(绍公承于真雅。)等。皆是弘法大师门叶。弘法所传。惣名东寺真言。叡岳所传。惣名天台真言。天台三家。后代昌弘啻是慈觉智证两流而已。慈觉所传。永弘叡岳。智证所传。即移园城。延历。园城所弘真言。各分小径。门流非一。恐繁不陈。东寺真言。源仁之下惣分二流。圣宝是小野流之源。益信乃广泽流之源也。小野流中。成尊之下亦分二流。义范是醍醐流。范俊即劝修寺。醍醐寺中。胜觉之下。圣贤是金刚王院。贤觉是理性院。胜觉即根本。名之三宝院。定海元海等。相承而来。如前具列。广泽之流。后代亦昌。宽平法皇。受法于益信僧正。法皇御流。有宽空僧正。次宽朝僧正。次济信。次性信。次宽助。次觉法。次觉性。次守觉。次道法。次道助。次法助等。多是王子。法亲王焉。如是嫡嫡传持而来。广泽真言。横竪弘演。其人亦多。法皇御流。一味洞明。而随缘宜。横分诸流。乃成就院。华藏院。忍辱山。常喜院(亦名观音院)保寿院等也。喜多院。即是御流。汪洋冲玄。淳源均平。真言教法。建立巧妙。一城之内。万法究尽唯是高野大师东寺真言而已。
上来所陈。八宗如是。日本佛法。大小显密。性相化制。自昔所弘此数而已。斯乃或应公请。或致决择。或励其学业。或整彼行仪。传法之师。奉　詔蒙　宣弘敷天下。流演海内。如是传通者。自古已来。只有八宗。以為规矩。非此例者。事义非无。即是禪宗净土二门。虽非八宗之例。而亦所立多端。今即编列各陈梗概。彼此惣合成十宗焉。然禪法一门。昔天平年中。已传此国。二三代后。不闻弘传。中古一括入唐习禪。自耀炎光。不及弘通。近世诸德。多传禪法。或自宋来朝。或从此往还。诸方归投。演流甚昌。净土教门。通在诸宗。诸宗各兼未為别宗。近世源空上人。立為一宗。勘一流师承。為一墎指南。从尔已来。天下皆行。典籍繁广。讲学甚昌。
禪宗
夫禪之為法也。其旨大矣哉。欲言难陈。欲思叵测。不可是寄形色而示。岂可翰墨之所录哉。纵有述宗是强陈也。见月废指。得意忘言。不得已者。亦古贤道法体冲邈。可谓自心精妙幽漠。玄寥奥邃。万法虚寂。诸物非有。妄念元无。尘境本绝。绝无之心。灵知不昧。不昧之体。即清净心。心本自知。不籍缘由。元无烦恼。即是真无。本是菩提。即是真知。生佛绝离。惑智泯亡。非待对之门。出往復之路。泯绝亦泯。其处幽賾。当知。离真妄之真。是真实真。绝生佛之佛。即真实佛。以心传心。非简牘之所录。以知见知。非筌蹄之所表。直指人心。见性成佛。是故不立文字名句。不同餘宗义门森罗。理性炳焉顿显。事用繁尔广施。任放自在。尝无所寄。大师释尊。以此妙心。传大迦叶。以為始祖。次阿难。次商那和须。次优婆毱多。次提多迦。次弥遮迦。次婆须密。次佛陀难提。次佛駄密多。次脇尊者。次富那耶闍。次马鸣。次迦毘摩罗。次龙树。次迦那提婆。次罗睺罗多。次僧伽难提。次伽耶舍多。次鳩摩罗多。次闍夜多。次婆修盘头。次摩拏罗。次鹤勒那。次师子(已上付法藏传二十四祖)二十五婆舍斯多。二十六不如密多。二十七般若多罗。二十八菩提达磨。此是天竺次第相承。达磨大师。梁朝来东。即是震旦禪法始祖。次慧可。次僧璨。次道信。五弘忍。忍下有神秀。慧能二悳。能禪师南方弘禪。名南宗禪。秀禪师对彼名北宗禪。南北二禪。此时始分。神秀下有普寂。寂公下有道璿。璿公日本天平八年丙子。传禪日本。住大安寺。后住吉野比苏寺。璿公授于行表。表公授之于传教大师。如是而来。后代叡山不闻弘通。南宗惠能下。有南岳怀让。荷泽神会。清原山行思等。让之下有马祖道一。次百丈怀海。次黄蘗希运及溈山灵祐等。祐下有仰山惠寂。此师所立名溈仰宗。此下有南塔光潒等。次第传敷。希运授于临济义玄。玄公已后。名之临济宗。玄下有兴化存奖。次南院惠顒。次风穴延照。次首山省念。次汾阳善昭。次石霜楚圆。次杨岐方会。次白云守端。次五祖法演。次圜悟克勤禪师及开福道寧等。寧公下有大溈善果。次大洪祖证。次万寿师观。次护国佛眼禪师。次鷲峰觉心禪师也。(由良开山)觉心往唐。遇佛眼传法。归朝弘之。圜悟勤下有虎丘绍隆禪师。次应庵曇华。次密庵咸杰。次破庵祖先。次径山师范。(道号无準)日本圆尔。入宋值无準禪师。稟法归朝。开东福寺。大弘所传清原山行思禪师下。有石头希迁。次弘道。次惟儼及天皇寺道悟等。儼公授法曇晟。晟下有洞山良价。价下有曹山本寂。自此已后。名曹洞宗。道悟下有崇信。次宣鉴。次义存。次云门文偃并玄沙宗一也。文偃所弘。名云门宗。宗一下有桂琮。次清凉院文益禪师。此师所立名法眼宗。(人名大法眼禪师故)益下有高丽惠炬国师等。南宗禪法。后代如是。五家分派。互立门辈。故传法正宗记第七云。正宗至大鉴。其传既广。而学者遂各务其师之说。天下於是异焉。竞自為家。故有并仰云者。有曹洞云者。有临济云者。有云门云者。有法眼云者。若此不可悉数。而云门。临济。法眼三家之徒。於今尤盛。溈仰已熄。而曹洞者。仅存绵绵然。犹大旱之引孤泉。然其盛衰者。岂法有强弱也。盖后世相承。得人与不得人耳。书不云乎。苟非其人道不虗行(已上)。此中溈仰。临济二家。是南岳门人。餘之三家。即清原门流也。惠能法子。荷泽神会。门叶广荣。后代流演。会下有无名并智如等。无名之下有清凉澄观大师等。智如下有唯忠。次遂州道圆。次圭峰宗密。禪师等。南北二禪。震旦古来横竪流通。不可胜计。北宗中古不闻流行。后代基昌。唯南禪耳。至日本禪宗者。北宗昔传。南宗禪法。近比荣西圆尔等传。大行世间。广流遐邇。唐朝禪法。略分五宗。一牛头宗。从四祖下傍出。法融為始。二北宗。从五祖下傍出。神秀為始。三南宗。对北宗故。能禪师為始初。四荷泽宗。神会為始。五洪州宗。南岳怀让為始。此五宗禪。出圭峰拾遗问。又同师圆觉疏抄中。举禪师见解。惣有七家。一北宗禪。二智詵禪师见解。元出五祖之下。三老安和尚宗旨。亦在五祖之下。四怀让禪师宗旨。五牛头宗。六南山念佛门禪宗。元出五祖之下。七荷泽宗。与前五宗。同异有无。禪门宗旨。元是一味。随解託缘如是有异。然其离念无物。指体见妙一相无别。禪宗梗概。要略如是。
净土宗
夫净土宗者。速出生死之要门。直入不退之真户也。清昇玄远。无忧恼之名。洞朗光显。离痴惑之性。土则严净奇丽。出三界之道。佛则高妙尊特。饰万悳之体。眾生入者。具自然之通明。含灵生者。备任运之妙相。依正之奇。建立有由。往生之术。兴起岂虗。六八愿王弥陀如来。运大悲之车。迎五浊之苍生。浮宏誓之船。度六趣之含灵。一代教主释迦善逝。施救济之慈。勉具缚之朦心。垂矜愍之恩。授最上之教行。可谓出离六道之法。往生净土之宗是也。此乃符弥陀之愿。同立厌欣之门。合诸佛之意。俱开无生之路。教主发遗愿王来迎。彼此相成。离得圆备。然佛教门惣有二种。一娑婆得道教观。二往生净土教观。前是圣道难行之宗。后乃净土易行之法。净土教观。互通十方。各随所念。生彼国故。偏指一方令专一故。专念弥陀缘纯熟故。是故诸教多讚弥陀。欣往生者。所依有据。然则十声一称。速灭生死之罪障。六方恆沙。深作决定之证明。名号则摄万悳於三字。利益则超六道於一念。得往生已彼土他土。受乐获益。不可思议。见佛闻法。登贤圣之级。救生利物作随应之化。光明宝林。恆出妙法之音。色物金池。大播视听之益。诸佛集会。塞虗空之中。补处充满。预同友之座。触事昇进。託相趣入。十万亿土。设供养於清旦。尘数世界。垂济度於晡时。百千惣持之力。诸佛授记之事。念念增上。新新添益。不歷多劫。顿入四智之果。无经劳苦。直至三身之极。无相湛然。随类应同。居不住之道。处莫二之宅。尽未来际。无方自在净土宗旨。始终如是。净土所依。三经一论所谓无量寿经。观无量寿经。阿弥陀经。净土论是也。无量寿经广明弥陀愿行果利。观经具说定散二善修行得果。弥陀经专陈依正念唱往生佛证。往生论中。取三经意。惣明五念因果利益。净土一门。所有行果。此等经论。皆悉摄尽。净土经论。传译震旦。依教立宗。依宗获证。最初开净教者。乃庐山惠远。莲社行人。连续不绝。东魏之世。曇鸞大师。遇菩提流支。传受观经。自行化他。专依净教。菩提流支。中天竺人。译净土论。广行于世。道绰禪师。慕鸞旧踪。专弘净土。建兴念佛。善导即承道绰。善导之下。怀感法师。次立少康。為第五祖。净教先德。勘高僧传。立此五祖。為所依人。若加菩提流支。即成六祖。至后代者。大宋之代。慈云法师。大智律师。建兴念佛。成办二利。大日本国净土教行。诸宗学者随应依学。近世已来。净教甚昌。源空大德建兴此教。道俗男女。无不从化。源空门下。有幸西(一念之义)隆宽(长乐寺是多念之义)证空(西山)圣光(镇西)长西(九品寺)等。俱承源空。各弘净教。幸西下有善性。勤信等。隆宽律师门下。有敬日。智庆等。敬日洛阳播化。智庆关东弘教。东山慈信稟于敬日。庆公下有庆愿。次信教。能念等。证空门下。有证入。证惠。净音。隆信等。证入下有观日。观明。修观等。圣光门下有然阿焉。长西门下。有觉心。阿弥陀。道教。上衍。证忍等。源空门叶如是依学。自外诸悳。出云路住心上人。(天台学者)生马良遍法印。(法相)木幡真空上人。(三论真言)知足院悟阿上人。(律并法相)此等未必源空门人。竝翫净教。成办二利。净土教行。华夷都鄙依学极多。皆是源空上人弘通之力也。净土教义。梗概如是。
夫教门过恆沙。义理通法界。十大千尘之颂。七日穷玄。一须弥聚之笔。一念罄幽。况乎过未无量之劫。何况重重帝网之说。三乘一乘旨异。真性理同。一性五性事别实体如等。涅槃门广。摄眾生於同性。实相道大。安诸物於等玄。一宗尚嗜未闻。况於诸宗义乎。但下佛种於身田。植觉根於意地。乞愿耸觉山。露湛佛海而已。
内典尘露章一卷

        </div>
      </div>
    </div>
  </div>
</div>
<!--update:2025-08-30 09:24:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>