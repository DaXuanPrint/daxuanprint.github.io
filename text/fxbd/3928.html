<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="释迦牟尼如来像法灭尽之记,释迦牟尼如来像法灭尽之记全文在线阅读,释迦牟尼如来像法灭尽之记全文在线下载,大玄古籍书库">
<meta name="description" content="全一卷。唐代法成译。收于大正藏第五十一册。记载于阗国等之佛教历史。即于阗国第七世毗左耶讫多王时代，僧伽婆尔陀那罗汉以预言方式讲述于阗国佛教之兴废，乃至像法灭尽等事。本书仅为藏文原本之部分汉译，乃伯希和于敦煌所发现者，为研究古代西域之珍贵资料及研究西藏原本之重要参考书。_释迦牟尼如来像法灭尽之记_全文在线阅读_释迦牟尼如来像法灭尽之记_全文在线下载_大玄古籍书库">
<title>释迦牟尼如来像法灭尽之记_法成_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">释迦牟尼如来像法灭尽之记</span> <br/>
          作者： <span class="inputVal" id="bkauthor">法成</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]3015</span> <br/>
          说明： <span class="inputVal" id="bkdec">全一卷。唐代法成译。收于大正藏第五十一册。记载于阗国等之佛教历史。即于阗国第七世毗左耶讫多王时代，僧伽婆尔陀那罗汉以预言方式讲述于阗国佛教之兴废，乃至像法灭尽等事。本书仅为藏文原本之部分汉译，乃伯希和于敦煌所发现者，为研究古代西域之珍贵资料及研究西藏原本之重要参考书。</span> <br/>
          封面： <span class="inputVal" id="bkimg">Z_3928.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]释迦牟尼如来像法灭尽之记
[book_author]法成
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]3015
[book_dec]全一卷。唐代法成译。收于大正藏第五十一册。记载于阗国等之佛教历史。即于阗国第七世毗左耶讫多王时代，僧伽婆尔陀那罗汉以预言方式讲述于阗国佛教之兴废，乃至像法灭尽等事。本书仅为藏文原本之部分汉译，乃伯希和于敦煌所发现者，为研究古代西域之珍贵资料及研究西藏原本之重要参考书。
[book_img]Z_3928.jpg


[book_title]释迦牟尼如来像法灭尽之记
国大德三藏法师沙门法成译
有于阗国来。六代王已过至第七代王。名日毗左耶讫多。治国之时。彼国有寺。名萨迦般罗诃那。去此寺不远有一山谷。名娑迦耶几那。彼山谷中有一罗汉。彼有苾刍弟子。从其师所。以学律仪。后见月藏菩萨所问经。及圣教已。即问尊师罗汉曰。佛灭度后。于阗疏勒及与安息。如来像法窣睹波等。几时住世。谁当毁灭。究竟至其何所。愿为解说。时罗汉即□□日□□□□□□□□□释迦牟尼如来灭后。彼法影像及以塔庙。二千年在世。然后灭没。于阗等此三之国。汉与赤面．苏毗．突厥。回鹘等贼。动其干戈而来侵损。是故佛法以渐衰微。毁灭塔寺。众僧资具亦皆断绝。此三国中。安息疏勒不行法贼被侵。故扰塔寺。多分焚烧。毁灭皆悉。空弃诸寺。众僧多分移从于阗国。于阗塔寺。五百菩萨常护持。故二百五十以出家仪。二百五十在于俗徒。受生护持。牛头山寺。贤劫一千五佛常当履践。以为宫殿。为诸贤圣威德慈悲加持于阗塔寺妙法。故行法人多于余国。久住于世。
尔时诸国王等。为欲取于于阗国故斗诤纷纭。何王得者。即与于阗作大施主。不毁不灭。常当供养。当尔之时。赤面国王有大威势。多侵余国。以为自境。尔时有一菩萨。于赤面国受生。为王于自国内广行妙法。从于他国。请其法师及经论。赤面国中。建立精舍。造窣堵波。度□□众。国王大臣并诸国人。广行正法。
尔时于阗属彼赤面王。故广行正法。建立塔寺。置其三宝人户田园。兴大供养。赤面国王。七代已来以行妙。此七代王。于余国中所有三宝及塔寺处。不起恶心。亦不损害。
尔时于阗众僧。如月藏菩萨受记经中所说。多分信心渐薄。不于戒法。求世利誉。入于王臣谋密之事。令其正法渐渐衰秏。
尔时王臣及以子孙。退失净信。常住所有一切诸物。苾刍秏己用。故于阗塔寺正法常住所属诸物。不同往日。渐当衰秏。国王大臣。于出家众不生欢喜。后于异时有一菩萨。为赤面国第七代王。彼王纳汉菩萨公主以为妃。后将六百侍从至赤面国。时彼公主极信佛法。大具福德。赤面国王亦大净信。过于先代。广兴正法。如是之时。于阗国王年少不行佛之正法。先诸苾刍曰。不然归俗。不然随意。出向他处。以逼逐故。一切众僧集拶摩寺。评议是事。时寺内众前。忽现七分金宝之食。五千苾刍王断其食窘急之者。易彼金食为三月粮。当尔之时。或有归俗。有不归俗。往他方者。别离父母亲戚眷属及本生国。极生忧恼。放奔大哭。僧徒众会。进路往至牟吽寺中。彼处有一大窣堵波。有大净信□伯神王。开折彼塔。出一金捥盛满[王*爾]珠。以施众僧。复更有余净信施主。办众资具。以施其僧。如是次第众僧渐次至奴卢川。以彼[王*爾]珠为半月粮。尔时众僧至奴卢川。在宋多纥恭娘寺。时多闻天王及功德天变为夫妻。住在彼处。敬白僧言。我等作福。愿垂纳受。半月已来设大施会。恭养僧众。功德天女出一衣袖金宝之钱。以施众僧。是时僧众俱从赤面大番之国行至破山。遇守关人留难不放。而作是言。余处有路。一任当往。尔时多闻天王自变其身为一白牦牛有其脊疮并有棬纼。众僧见之互相谓曰。此脊疮牦牛是人之畜。此往何处。随后当行。时彼牦牛以引直路于四五间一切众僧至赤面国萨毗之境。时萨毗军当道节度多闻众僧从西来至。走白赤面王知。
尔时彼王夫人闻多众僧失土波迸。白其王曰。我办畜乘及以资具。愿请众僧。来至赤面国。王亦许之。以办畜乘。便迎众僧。至赤面国。时赤面国王公主侍从供养礼拜。问众僧中善解三藏诸大德曰。除汝更有波迸者不。诸三藏大德谨对之曰。安息．疏勒．勃律．加悉蜜国。有如是众多僧众。波迸流移现在彼处。即便发使迎请众僧至赤面国。时赤面国置七所寺。办诸供具。常住人户倍胜往曰。安置众僧住在七寺。后经三四年。公主心上有恶疮出。病苦之时。公主白王。妾因此疾终不得免。所有僮仆及以财物。愿施三宝。王亦许之。六百侍从悉放出家。然后公主命将终尽。公主终后。赤面国王境界之内。豆疮病起。大臣百官并诸子孙而死者众。时彼群臣而集会之白其王曰。王国界内。先无如是疮苦病恼。今诸波迸戎夷僧众来到此处。公主崩逝。大臣百官多有死者。是故此诸出家之众。不留王界。理合驱出。王先之日。合驱不驱。委细详之。群臣同心。乐驱众僧。以白王知。欲驱众僧出于王界。是时赤面国王境内旧住苾刍嗔恚而言。若以驱逐此诸僧。我等亦皆不住于此。诸臣恚言。汝等亦当随意而去。公主来至赤面国后。汉王兴崇道士法。故一切汉僧悉皆来至赤面国界。如是之时。彼界众僧。赤面国内所有舍利圣教经论供养诸具常住财物。尽皆赍持。往至于西大乾陀罗国。当尔之时。汉与赤面婆罗行国于阗国等直至恒河。像法灭没更无有余。恒河彼岸俱闪弥国像法三月住世。最后灭尽。一切僧众至乾陀罗界伊罗叶龙王所住海岸。三宝威力。彼海腾波。龙王思惟。我所住处何故腾波。以天眼观知释迦牟尼如来圣教像法近灭末后见僧之期。自变其身为一老人。从海而出。礼彼众僧。以问之曰。如是众僧从于何来。往至何所。众僧答曰。我等本居赤面国界。施主无信。毁灭常住及精舍。故我等往至大乾陀罗国。龙王问曰。众僧极广。有何粮食。大乾陀罗国绕海而去四十日余。始达彼处。今现众僧唯有二十日粮。云何达彼。众僧闻已。皆大啼哭。龙王见已。极生忧恼。语僧众曰。此有直路。有其蛇桥。能上往者速达彼处。作是语讫。老人不见。时彼龙王现一登山之路。自变其身为一大蛇。海上作桥。作是思惟。我今若度此诸僧众。先作恶业。今受傍生之身。亦可得脱。发是愿矣。便置蛇桥十五日余。众多人畜于上而过。蛇桥之上人畜过时。或有堕水而命终者。如是人畜往来去故。其蛇脊背破裂毁坏。血流而雨。海变为血。众多僧众于蛇桥上而往过。时末后余残赤面留难而不放过。然后大蛇堕于海中而命终已。得生兜率陀天。海亦枯竭。
尔时僧众到乾陀罗国。彼国之王具办供具。二年供养各令安乐。经二年已。彼王舍寿。王有二子。一信佛法。一行外道法。后争王位。其时僧众为信法王子作用傥。故彼得胜已而绍王位。彼王统治之时。加僧俸禄资缘具足。经半年已。有一苾刍。杀却彼王。自绍王位。乾陀罗国一切人众。一时而反杀苾刍王。诸余僧众尽皆驱逐。出王界外。故乾陀罗国像法亦灭。一切僧众波迸流离。向在余国。如是之时。西方国王．北方国王．叶婆那王等禄福胜前。此三国王会盟一家。时彼三王化治西方及北方等。时彼三王各将十万兵攻俱闪弥国。王以灭三十万兵及其王等一不余残。尔时俱闪弥王为欲忏除杀众兵罪。召请阎浮界内一切众僧。至俱闪弥国。后因众像自内斗诤。遂互相杀一无余残。故阎浮界佛之像法从兹灭尽。一一广明如月藏菩萨受记经说。释迦如来般涅槃后经五十七俱胝六兆年岁。慈氏世尊现娑婆界。化治有情。
释迦牟尼如来像法灭尽因缘一卷

        </div>
      </div>
    </div>
  </div>
</div>
<!--update:2025-08-30 09:34:03-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>