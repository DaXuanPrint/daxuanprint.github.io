<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,悲华经全文在线阅读,悲华经全文在线下载,大玄古籍书库">
<meta name="description" content="亦称《悲莲华经》。佛教经典。北凉昙无谶译。十卷。“悲华”，意为“慈悲的白莲花”，是对释迦牟尼的赞誉。与净土类经典广为宣扬庄严净土相对，本经着力宣扬释迦牟尼于秽土成佛、普度众生的故事，从而突出释迦牟尼的大慈大悲。经中并叙述了大量的本生故事。异译本有：西晋竺法护译《闲居经》一卷(或十卷)，已佚;北凉龚道译《悲华经》十卷，已佚;三秦失译的《大乘悲分陀利经》八卷。本经为历代大藏经所收，敦煌遗书亦有收藏。另有梵文本和藏译本。_悲华经_全文在线阅读_悲华经_全文在线下载_大玄古籍书库">
<title>悲华经_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">悲华经</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]100420</span> <br/>
          说明： <span class="inputVal" id="bkdec">亦称《悲莲华经》。佛教经典。北凉昙无谶译。十卷。“悲华”，意为“慈悲的白莲花”，是对释迦牟尼的赞誉。与净土类经典广为宣扬庄严净土相对，本经着力宣扬释迦牟尼于秽土成佛、普度众生的故事，从而突出释迦牟尼的大慈大悲。经中并叙述了大量的本生故事。异译本有：西晋竺法护译《闲居经》一卷(或十卷)，已佚;北凉龚道译《悲华经》十卷，已佚;三秦失译的《大乘悲分陀利经》八卷。本经为历代大藏经所收，敦煌遗书亦有收藏。另有梵文本和藏译本。</span> <br/>
          封面： <span class="inputVal" id="bkimg">Z_2077.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]悲华经
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]100420
[book_dec]亦称《悲莲华经》。佛教经典。北凉昙无谶译。十卷。“悲华”，意为“慈悲的白莲花”，是对释迦牟尼的赞誉。与净土类经典广为宣扬庄严净土相对，本经着力宣扬释迦牟尼于秽土成佛、普度众生的故事，从而突出释迦牟尼的大慈大悲。经中并叙述了大量的本生故事。异译本有：西晋竺法护译《闲居经》一卷(或十卷)，已佚;北凉龚道译《悲华经》十卷，已佚;三秦失译的《大乘悲分陀利经》八卷。本经为历代大藏经所收，敦煌遗书亦有收藏。另有梵文本和藏译本。
[book_img]Z_2077.jpg


[book_title]卷一
△转法轮品第一
如是我闻，一时佛在王舍城耆阇崛山。与大比丘僧六万二千人俱。皆阿罗汉诸漏已尽无复烦恼。一切自在。心得解脱。慧得解脱。譬如善调摩诃那伽。所作已办舍於重担。逮得己利尽诸有结。正智得解心得自在。於一切心得度彼岸。唯除阿难。菩萨摩诃萨四百四十万人。弥勒菩萨最为上首。皆得陀罗尼忍辱禅定。深解诸法空无定想如是大士皆不退转。是时复有大梵天王。与无量百千诸梵天子俱他化自在天王与其眷属四百万人俱。化乐天王亦与眷属三百五十万人俱。兜率天王亦与眷属三百万人俱。夜摩天王亦与眷属三百五十万人俱。忉利天王释提桓因亦与眷属四百万人俱。毗沙门天王亦与鬼神眷属十万人俱。毗楼勒天王亦与拘办荼眷属一千俱。毗楼勒叉天王亦与诸龙眷属一千俱。提头赖吒天王与乾闼婆眷属一千俱。难陀龙王婆难陀龙王亦各与一千眷属俱。如是等众。皆已发心趣於大乘。已行六波罗蜜。
尔时世尊眷属围绕。为诸大众说微妙法。除四颠倒生善法明。得智慧光了四圣谛。欲令来世诸菩萨等得入三昧。入三昧已，过於声闻辟支佛地。於阿耨多罗三藐三菩提无有退转。尔时弥勒菩萨。无痴见菩萨。水天菩萨。师子意菩萨。日光菩萨。如是等上首菩萨摩诃萨十千人俱。即从座起偏袒右肩右膝著地。叉手合掌向东南方。一心欢喜恭敬瞻仰而作是言：南无莲华尊多陀阿伽度阿罗呵三藐三佛陀。南无莲华尊多陀阿伽度阿罗呵三藐三佛陀。希有世尊，成阿耨多罗三藐三菩提。未久而能示现种种无量神足变化。令无量无边百千亿那由他众生得种善根。不退转於阿耨多罗三藐三菩提。尔时会中有菩萨摩诃萨。名宝日光明。即从座起偏袒右肩右膝著地。合掌向佛而白佛言：弥勒菩萨。无痴见菩萨。水天菩萨。师子意菩萨。日光菩萨。如是等上首菩萨摩诃萨十千人等。以何缘故。舍於听法而从座起。偏袒右肩右膝著地。叉手合掌向东南方一心欢喜而作是言：南无莲华尊多陀阿伽度阿罗呵三藐三佛陀。南无莲华尊多陀阿伽度阿罗呵三藐三佛陀。希有世尊，成阿耨多罗三藐三菩提。未久而能示现种种无量神足变化。令无量无边百千亿那由他众生得种善根。世尊，是莲华尊佛去此远近。彼佛成道已来几时。国土何名。以何庄严。莲华尊佛何故示现种种变化。於十方世界所有诸佛示现种种无量变化。或有菩萨而得瞻见我独不睹。尔时佛告宝日光明菩萨。善男子，善哉善哉。汝所问者，即是珍宝。即是贤善。即是善辩。即是善问。汝善男子，能问如来如是妙义。欲得教化无量万亿那由他众生令种善根。欲得显现莲华尊界种种庄严。善男子，我今当说。谛听谛听。善思念之。善受摄持。宝日光明菩萨一心欢喜受教而听。尔时世尊告宝日光明。善男子，东南方去此一亿百千佛土。有佛世界名曰莲华。以种种庄严而挍饰之。散诸名华香气遍熏宝树庄严种种宝山绀琉璃地。无量菩萨充满其国。善法妙音周遍而闻。其地柔软譬如天衣。行时足下蹈入四寸。举足还复自然而生种种莲华。其七宝树高七由旬。其枝自然悬天袈裟。其佛世界常闻诸天伎乐音声。彼诸众鸟声中。常出根力觉意妙法之音。诸树枝叶相掁作声。过诸天人五乐之音。一一树根所出香泪过诸天香。香气遍满过千由旬。其树中间悬天婴珞。有七宝楼观高五百由旬。纵广正等一百由旬。周匝栏楯七宝所成。其楼四边有大池水。长八十由旬广五十由旬。其池四方有妙阶道纯以七宝。其池水中有优钵罗华拘物头华。波头摩华芬陀利华。一一莲华纵广正等满一由旬。於夜初分有诸菩萨。於华台中生结加趺坐。受於解脱喜悦之乐。过夜分已四方有风。柔软香洁触菩萨身。其风能令合华开敷吹散布地。是时菩萨从三昧起。复受解脱喜悦之乐。下莲华台昇於高楼。於七宝座处。结加趺坐听受妙法。其园观外周匝四边。有阎浮檀紫磨金山高二十由旬。纵广正等满三由旬。山有无量百千珍宝绀琉璃珠火珠之明间错其间。尔时莲华尊佛以大光明并诸宝明。和合显照其佛世界。其土光明微妙第一。更无日月亦无昼夜。以华合鸟迻而知时节。其宝山上有绀琉璃妙好之台。高六十由旬纵广二十由旬。其台四边周匝栏楯七宝所成。其台中央有七宝床。其床各有一生菩萨坐听受法。善男子，其佛世界有菩提树名因陀罗。高三千由旬。树茎纵广五百由旬。枝叶纵广一千由旬。下有莲华。琉璃为茎高五百由旬。一一诸华各有一亿百千金叶高五由旬。马瑙为?茸七宝为须高十由旬。纵广正等满七由旬。尔时莲华尊佛坐此华上。即於昨夜成阿耨多罗三藐三菩提。其菩提华座周匝复有种种莲华。有诸菩萨各坐其上。见莲华尊佛种种变化。
尔时世尊释迦牟尼说是事已，宝日光明菩萨摩诃萨白佛言：世尊，莲华尊佛以何相貌作诸变化。惟愿说之。佛告宝日光明。善男子，莲华尊佛於昨夜分成阿耨多罗三藐三菩提。其佛过夜分已示现种种神足变化。其身变现乃至梵天。顶肉髻相放六十亿那由他百千光明。照於上方微尘数等诸佛世界。尔时上方菩萨不观下方眼所缘色。所谓大小铁围及诸小山。但观佛光所及世界於诸世界有诸菩萨得授记莂。若得陀罗尼忍辱三昧。或得上位一生补处。是菩萨等所有光明。以佛光故悉不复现。如是等众叉手向於莲华尊佛瞻仰尊颜。尔时惟见三十二相婴珞其身八十种好次第庄严。见莲华尊佛及其世界种种庄严。如是见已心得欢喜。尔时如微尘数等诸佛世界中。诸菩萨摩诃萨见莲华尊佛光明变化及其世界已，各舍本土以自神足。悉共发来诣彼佛所。礼拜围绕供养恭敬尊重赞叹。善男子，尔时彼佛见诸菩萨出其舌相。悉皆遍覆诸四天下行住坐等一切众生。或有菩萨入於禅定从禅定起在大众中。礼拜围绕供养恭敬尊重赞叹莲华尊佛。善男子，彼佛尔时示现如是广长舌相。作变化已即还摄之。善男子，莲华尊佛复放身毛孔光。一一毛孔出六十亿那由他百千光明。其光微妙普遍十方。一一方面各各过於微尘数等诸佛世界。彼世界中在在处处。所有菩萨得授记已，得陀罗尼三昧忍辱。或得上位一生补处。见是光已，各各自舍其佛世界乘神通力皆共发来至彼佛所。礼拜围绕供养恭敬尊重赞叹。善男子，尔时彼佛作此变化即复还摄为诸菩萨及诸大众。讲说正法转不退轮。欲令无量无边众生得大利益得大快乐。怜愍世间为人天故。欲令具足无上大乘。
悲华经陀罗尼品第二。
尔时宝日光明菩萨白佛言：世尊，彼佛世界。云何得知昼夜差别。所闻音声为何相貌。彼诸菩萨云何而得成就一心行何异行。佛告宝日光明菩萨。善男子，彼佛世界常有佛光以为照明。以华合鸟迻如来菩萨入诸禅定师子游戏。其心欢喜受解脱乐。尔时便知即是夜分。若有风吹诸华散地。诸鸟相和作微妙声。雨种种华四方风起。香气微妙柔软细滑。佛及菩萨从禅定起。是时彼佛为诸大众说菩萨法藏。欲令出过声闻缘觉。是故得知即是昼分。善男子，彼佛世界诸菩萨众。常闻佛音法音僧音寂灭之音。无所有音。六波罗蜜音。力无畏音。六神通音。无所作音。无生灭音。微妙寂静音。因寂静音。缘寂静音。大慈大悲无生法忍授记之音。纯诸菩萨清净妙音。常不远离闻如是音。善男子，所闻音声相貌如是，善男子，彼界菩萨若已生若当生。皆悉成就三十二相。常身光明照一由旬。乃至成阿耨多罗三藐三菩提。终不堕於三恶道中。彼诸菩萨皆悉成就大慈心。大悲心。柔软心。无爱浊心。调伏心。寂静心。忍辱心。禅定心。清净心。无障碍心。无垢心。无汙心。真实心。喜法心。欲令众生断烦恼心。如地心。离一切世俗言语心。爱乐圣法心。求善法心。离我心。离生老病死寂灭心。烧诸烦恼心。解一切缚寂灭心。於一切法得不动心。善男子，彼诸菩萨得专心力。得发起力。得缘力。得愿力。得无诤力。得观一切法力。得诸善根力。得诸三昧力。得多闻力。得持戒力。得大舍力。得忍辱力。得精进力。得禅定力。得智慧力。得寂静力。得思惟力。得诸通力。得念力。得菩提力。得坏一切魔力。得摧伏一切外道力。得坏一切诸烦恼力。如是菩萨於彼佛土。已生当生者即是真实。菩萨已得供养无量百千诸佛世尊，於诸佛所种诸善根。彼诸菩萨以禅味为食。法食香食犹如梵天。无有揣食亦无名字。无有不善亦无女人。苦受爱憎诸馀烦恼。及我我所身心苦恼。三恶道等。皆悉无有是诸名字。亦无黑闇臭处。不净荆棘秽恶。山陵堆阜土沙砾石。及日月星宿然火之明。须弥大海大小铁围二山中间幽冥之处。亦无有雨浊乱恶风及八难处。悉亦无有此诸名字。善男子，彼佛世界常以佛光菩萨宝光而为照明。其光微妙清净第一遍满其国。其中有鸟名曰善果。声中常出根力觉道微妙之音。
尔时宝日光明菩萨复白佛言：世尊，彼佛世界纵广几何。住世寿命说法几时。昨夜始成阿耨多罗三藐三菩提。灭度之後法住久近。诸菩萨众在世几时。生彼世界。诸菩萨等。颇有远於见佛闻法。供养众僧不。莲华世界佛未出时名字何等。彼界先昔佛日世尊灭度已来为经几时。灭度之後中间几时。莲华尊佛而得成道。以何因缘於十方世界在在处处。所有诸佛入於师子游戏三昧。示现种种神足变化。诸菩萨等或有见者或不见者，尔时佛告宝日光明菩萨。善男子，如须弥山王。高十六万八千由旬。纵广八万四千由旬。或时有人勤行精进。或幻化力或禅定力。碎破须弥犹如芥子过诸算数。除佛世尊，一切智者馀无能知。如一芥子为一四天下。是莲华世界所有四天下数尽此芥子。有诸菩萨充满其中，犹如西方安乐世界诸菩萨等。善男子，彼莲华尊佛寿命说法三十中劫。灭度已後正法住世满十中劫。善男子，彼诸菩萨已生当生者，寿命四十中劫。善男子，彼佛世界本名栴檀。清净好妙不如今也。尔时世界亦无如是清净菩萨。善男子，栴檀世界过去先佛出於世间。号日月尊如来应正遍知明行足善逝世间解无上士调御丈夫天人师佛世尊，寿命说法三十中劫。临灭度时或有菩萨以愿力故至馀佛土。其馀在者作如是念。今夜中分日月尊如来当取涅槃。见佛灭已我等当於十中劫中护持正法。谁能於此正法灭已，次第得成阿耨多罗三藐三菩提。时有菩萨名虚空印。以本愿故日月尊如来即与授记。善男子，我灭度已正法住世满十中劫。过十中劫於夜初分正法灭尽。汝於是时即当成阿耨多罗三藐三菩提。号曰莲华尊如来应正遍知明行足善逝世间解无上士调御丈夫天人师佛世尊，尔时诸菩萨摩诃萨至日月尊佛所。至佛所已诸菩萨等以禅定力种种自在师子游戏。供养日月尊如来。作供养已右绕三匝。作如是言：世尊，我等愿欲於此十中劫中入灭尽定。善男子，尔时日月尊如来告虚空印菩萨摩诃萨。善男子，受持此解了一切陀罗尼门。过去诸多陀阿伽度阿罗呵三藐三佛陀。已为受佛职位诸菩萨说。如今现在十方诸佛。亦为受佛职位诸菩萨说。未来诸佛世尊亦当为受佛职位诸菩萨说。所谓解了一切陀罗尼门。即说章句。
阇梨，阇连尼，摩诃阇连，休翅休翅三钵提摩诃，三钵提，提陀阿吒醯多遮吒，迦吒陀罗卓迦，阿斯摩迦斯，醯隶。
弥隶帝隶流流翅，摩诃流流翅，阇移头阇移，阇移末坼膻坻，舍多祢伽陀祢阿茂隶，茂罗波，隶阇尼摩罗斯祢毗罗，婆祢，目帝目帝波隶输题，阿毗坻，波夜无郅祢，波罗乌呵罗祢，檀陀毗阇比阇婆留郁躭祢。
如是章句。破坏外道一切论议摄正法轮。复能拥护说正法者，开示分别四念处解脱法门。尔时世尊复说章句。
佛陀波加舍移阿摩摩祢摩摩呵庶纸颇缇额缇涅帝罗祢路迦提目帝删提陀隶婆末尼。如是章句。开示分别四种圣解脱法门。尔时世尊复说章句。波沙缇，波沙祢，陀隶，陀罗波坻。
掬坻守毗守婆波坻，祢坻，须摩跋坻。羼提翅坻迦留那郁提叉移比坻忧比叉。
三钵祢，阿罗翅婆罗地，佉岐佉岐竭移阿茂隶，牧罗输檀尼如是章句。开示分别四无所畏解脱法门。尔时世尊复说章句。
咀颇罗，阿伽颇罗，阿涅颇罗，涅罗颇罗三目多阿延陀，伊毗持坻毗持，乌头都罗兜蓝阿兴三乘，伊提多婆，阿埵多埵，萨婆路伽，阿茶伽，隶频陀，阿浮萨隶，陀陀曼坻毗舍伽跋提阿颇逻迦颇蓝，
如是章句。开示分别守护三乘法门。尔时世尊复说章句。
门陀多，安祢醯罗，婆波多骠，伊昙颇隶尼炎颇隶，三茂檀那延，毗浮舍，波拖苏摩兜，阿免摩五阿鸠摩都拖陀跋帝达舍婆罗毗波拖他，悉舍涕多，何尼饮摩底摩坻，阿路俱，阿提斗，萨坻末坻，如是章句。现在诸佛本所修习。开示分别四正勤法门。尔时世尊复说章句。
安祢摩祢摩祢摩摩祢遮隶至利帝隶履赊履多毗[W045]帝目帝郁多履三履尼三履三摩三履叉裔阿叉裔阿阇地<面毛>帝赊蜜致陀罗尼阿跋伽婆婆斯赖那婆提赖魔波提阇那婆提弥留婆提叉裔尼陀舍尼路伽婆提波祢陀舍尼。
如是章句。开示分别四无阂辩解脱法门。尔时世尊复说是章句。
研閦阿婆婆祢陀舍尼禅那路伽陀兜波婆散尼萨婆因提浮摩坻千坻萨婆萨婆。婆摩萨婆波吔婆叉夜迦隶惧迦隶婆阇尼路伽?达舍那比婆。如是章句。开示分别四如意足解脱法门。
尔时世尊复说章句。
阿遮隶，佛提陀陀波遮隶，那尼，乾，斯提甘频提，尼屑提三笔知，波隶伽萨隶苏弥战提，战提阿遮隶，阿遮遮隶，阿波隶，频枝婆离，祢婆离婆遮遮离波波离，阿那夜，阿那夜，阿俾斯，钩钩娑婆毗祢迦祢，祢阇斯，伽伽弥，那由禘。
如是章句。开示分别一切根力解脱法门。尔时世尊复说章句富罢，帚富罢，度摩波，隶呵隶，阿婆移郁支隶，支迦勒差，阿夜末兜，帝帝隶摩摩隶手遮尸尸隶，路伽写尼阇。
那夜叉岐醯帝那遮夜帝沙栴提那如是章句。开示分别七菩提分解脱法门。尔时世尊复说章句。
遮迦婆阇隶，婆帝遮迦隶，遮加陀隶陀罗遮迦隶陀隶，茂隶醯醯隶隶陀离阿楼婆跋提，休休，夜他甚婆饿频婆隶夜陀祈尼，夜他波兰遮，离提奢夜他婆耶离离絁萨遮尼隶呵罗，阇留遮毗离，毗梨尼离呵罗，未离未伽尼隶呵罗尼罗，尼隶呵罗，三摩提尼隶呵罗，般若尼隶呵，罗比目帝尼隶呵罗，比目帝阇那陀隶舍那，尼隶呵罗那叉帝尼隶呵罗，栴陀尼，隶呵罗，修利尼，隶呵罗，波陀舍夜六躭，多陀阿伽度阿浮陀尼罗浮昙三佛陀陀佛陀，伊呵浮陀，咀哆浮陀，尼呵我摩茂隶，阿罗颇陀陀罗颇半茶隶，曼陀隶咀哆，隶多留摩伽伽怜尼茂祖，三半茂祖，恒伽崩伽摩?尼，留婆那舍尼那舍槃檀尼，叱叱帝，叱叱睹摩由婆醯灯伽摩婆隶摩隶呵咀尼，婆隶摩隶频提毗离毗离忧沙离，舍罗尼，陀罗尼，婆婆坻婆蓝那罗易，毗头摩婆罗龋摩梵摩遮隶那因提婆尸提提耶罗尼摩醯首罗罗尼，三摩宿弥阿蓝念弥，伊迦勒叉利师遮尼，遮罗阿支栴陀罗修利，萨婆修罗阿婆蓝，富那伽緻躭半持多，阿夜那，虔稚阎波斯迦伽陀隶阿罗陀呵尼，摩伽罗毗路呵尼，悉昙曼啼，毗路迦曼啼，是陀罗尼门。诸佛世尊之所受持。开示分别如来十力解脱法门。
尔时世尊释迦牟尼说是解了一切陀罗尼法门时。三千大千世界六种震动。叵我踊没。尔时有大微妙光明遍於十方。过如恒河沙等世界。其中所有须弥山王。大小铁围不与眼对。但见世界地平如掌。十方世界所在之处。有诸菩萨其数无量得诸禅定总持忍辱。如是等众以佛神力於己刹没。忽然来至娑婆世界耆阇崛山。到如来所头面礼足。以诸菩萨所得种种自在神足供养於佛。作供养已，各各次第於一面坐。欲听解了一切陀罗尼门。不可称计欲色界诸天来至佛所头面礼足。亦各次第坐於一面。听受解了一切陀罗尼门。如是大众悉皆得见莲华佛刹。亦见彼佛与大菩萨围绕集会。尔时世尊释迦牟尼说此解了一切陀罗尼门。有七十二恒河沙等诸菩萨摩诃萨得此陀罗尼门。即时得见不可称计十方世界诸佛世尊，及见诸佛净妙世界。诸菩萨等怪未曾有。是诸菩萨以禅定力师子游戏得自在故。作种种供具以供养佛。
尔时佛告诸菩萨等。善男子，若菩萨修是解了一切陀罗尼门者，即得八万四千陀罗尼门。七万二千三昧门。六万法聚门。即得大慈大悲解三十七助道之法。得一切智无有障阂。是陀罗尼门摄一切佛法。诸佛了此陀罗尼已，为诸众生说无上法。久久在世不入涅槃。善男子，汝今所见当知。即是解了一切陀罗尼门威神力故。令此大地六种震动。及有微妙清净光明。遍照十方过恒河沙等诸佛世界。光所及处无量世界诸菩萨等。来至此会听受解了一切陀罗尼门。并及此界所有无量欲色界天和合聚集。复有诸龙夜叉阿修罗人非人等。皆来欲听解了一切陀罗尼门。若菩萨闻解了一切陀罗尼门已，即於阿耨多罗三藐三菩提而不退转。若有书写其人乃至无上涅槃。常得不离见佛闻法供养众僧。若能读诵诸恶业等永尽无馀。转身受生即过初地。得第二住。菩萨摩诃萨若能修行解了一切陀罗尼门。所作五逆重恶之罪悉得除灭，第二转生即过初地得第二住。若无五逆即於此身所有重业永尽无馀。转身即得过於初地得第二住。若其不能读诵修行。於听法时以诸缯采奉上法师者，尔时如恒河沙等现在诸佛各於世界。称扬赞叹善哉善哉。即与授其阿耨多罗三藐三菩提记。是菩萨以供养因缘故。不久当得受佛职位。一生成就阿耨多罗三藐三菩提。若香供养不久当得无上定香。若华供养不久当得无上智华。若以珍宝供养法师。不久当得三十七助道法之宝。善男子，若有菩萨能解了是陀罗尼者，得大利益。何以故？此陀罗尼门。能开示分别一切菩萨诸法宝藏。以是持故令诸菩萨得无阂辩四適意法。善男子。日月尊如来为虚空印菩萨。说陀罗尼门已，尔时大地亦六种震动。亦有无量微妙光明。遍照十方无量无边诸佛世界。见诸佛刹地平如掌。
尔时会中亦有无量菩萨摩诃萨。悉见十方不可称计诸佛世尊，是时十方无量无边诸菩萨等。各各自於己世界没忽然来至栴檀世界。见日月尊佛礼拜围绕。供养恭敬尊重赞叹。皆欲听受是陀罗尼门。善男子，尔时彼佛告诸菩萨。善男子，我今已听汝等若是一生补处。於十中劫听入灭定。其馀菩萨应十中劫。从虚空印菩萨摩诃萨。受此陀罗尼门菩萨法藏。随受持法得见十方无量世界所有诸佛。因见佛故心生欢喜得种善根。尔时会中有诸菩萨得种种自在师子游戏者，以种种供具供养彼佛。作供养已，白佛言：世尊，是虚空印菩萨摩诃萨。过十中劫成阿耨多罗三藐三菩提。当得转於无上法轮。时佛告曰：诸善男子，如汝所说，是虚空印菩萨摩诃萨。过十中劫得成阿耨多罗三藐三菩提。即过其夜便转法轮。尔时虚空印菩萨摩诃萨。成阿耨多罗三藐三菩提已，即过其夜转正法轮不退法轮无上法轮。尔时会中无量无边百千亿那由他菩萨。先从虚空印菩萨。於十中劫受是陀罗尼门者，得不退转。有一生补处当得阿耨多罗三藐三菩提。善男子，若有菩萨。不多修学是陀罗尼者，於当来世得过初地上二住位。不退转於阿耨多罗三藐三菩提。决定得是陀罗尼门。如是说已，日月尊如来为诸菩萨示现种种神足变化示现是已，为虚空印菩萨摩诃萨示现那罗延三昧。汝得是定便当得受金刚之身。复为示现一切庄严三昧光明。善男子，汝虽未转是正法轮。梦为诸菩萨说此陀罗尼门。汝於尔时便为已得如来身分三十二相八十种好。亦当放此一切庄严三昧光明。遍照无量一切世界。复於光中得见无量无边诸佛。复为示现金刚场三昧。以三昧力故虽未坐道场菩提树下未转法轮。已能为诸菩萨说微妙法。复为示现轮须三昧。以三昧力故寻转法轮。转法轮时有无量无边百千亿那由他菩萨当得毕定。尔时虚空印菩萨摩诃萨。闻说是已寻即自知当转法轮。欢喜踊跃与无量菩萨共供养佛。作供养已各各自入诸楼观中。尔时彼佛即於其夜入无馀涅槃时。诸菩萨过其夜已供养舍利。既供养已各各还入宝楼观中。他方菩萨各各自还本佛世界。一生菩萨於十中劫入灭尽定。其馀菩萨因虚空印说妙法故满十中劫得种善根。是虚空印菩萨摩诃萨。始於昨夜成阿耨多罗三藐三菩提。即於今日转正法轮。示现种种神足变化。令百千亿那由他无量众生。於阿耨多罗三藐三菩提不退转。我今於此说是陀罗尼门时。亦有八十那由他百千菩萨得无生忍。七十二亿众生於阿耨多罗三藐三菩提不退转。七十二那由他百千菩萨得是解了一切陀罗尼门。无量无边天与人发阿耨多罗三藐三菩提心。尔时会中有菩萨名解脱怨憎。白佛言：世尊，菩萨摩诃萨成就几法。能修集是解了一切陀罗尼门。佛告解脱怨憎菩萨言：善男子，菩萨成就四法。则能修是陀罗尼门。何等为四。菩萨住是四圣种中。於粗衣食卧具医药。常得知足。菩萨成就如是四法。则能修是陀罗尼门。复次善男子，菩萨摩诃萨成就五法。则能修是陀罗尼门。何等为五。自持禁戒。所谓爱护解脱戒。成就威仪行。防护戒法心生怖畏如小金刚。受持修学一切诸戒。见破戒者劝令持戒。见邪见者劝令正见。破威仪者劝住威仪。见散心者劝令一心。见有好乐於二乘者，劝令安住阿耨多罗三藐三菩提。菩萨成就如是五法。则能修是陀罗尼门。复次善男子。菩萨成就六法。则能修是陀罗尼门。何等为六。自修多闻通达无阂。见寡闻者劝令多闻。自不慳吝见慳吝者，劝令安住不慳吝法。自不嫉妒见嫉妒者，劝令安住不嫉妒法。自不怖他施以无畏。见怖畏者为作拥护。善言诱喻使得安隐。心不谀谄。无有奸诈行空三昧。菩萨成就如是六法。则能修是陀罗尼门。菩萨摩诃萨成就如是相貌法已，於七岁中总略一切陀毗梨章句。昼夜六时头面恭敬。一心思惟缘身念处。行空三昧读诵如是陀毗章句。即於起时。遍念十方一切世界无量诸佛是菩萨摩诃萨过七岁已，即便得是解了一切陀罗尼门。菩萨得是陀罗尼门已，便得如是圣清净眼。得是眼已，见於十方如恒河沙等世界中在在处处。诸佛世尊不取涅槃。亦见示现种种无量神足变化。是菩萨尔时悉见一切无量诸佛无有遗馀。以见佛故即得八万四千陀罗尼门七万二千三昧门。六万法门。菩萨摩诃萨得是解了一切陀罗尼门已，复於众生得大慈悲。复有菩萨摩诃萨得是法门已，所有五逆重恶罪等转身便得永尽无馀，第三生已，尽一切业得第十住。若无五逆其馀诸业即於此身永尽无馀。过一生已得第十住。不久便得三十七品及一切智。善男子，是解了一切陀罗尼门。能大利益诸菩萨摩诃萨。若菩萨常念诸佛法身故。得见种种神足变化。见是化已即得如是无漏欢喜。因欢喜故便成如是神足变化。以神足力则能供养如恒河沙等世界诸佛。得供养已於诸佛所亦听受妙法。听受法故即得陀罗尼三昧忍辱。便还来至此佛世界。善男子。是陀罗尼门能作如是大利益事。损灭恶业增诸善根。尔时有诸菩萨白佛言：世尊，我等於过去如一恒河沙等诸佛所。闻是陀罗尼门。闻已即得。复有菩萨作如是言：我等已於二恒河沙等诸佛所。闻是陀罗尼门。闻已即得。复有菩萨作如是言：我等已於三恒河沙等诸佛所。闻是陀罗尼门。闻已即得。复有菩萨作如是言：我等已於四恒河沙等诸佛所。闻是陀罗尼门。闻已即得。复有菩萨作如是言：我等已於五恒河沙等诸佛所。闻是陀罗尼门。闻已即得。复有菩萨作如是言：我等已於六恒河沙等诸佛所。闻是陀罗尼门。闻已即得。复有菩萨作如是言：我等已於七恒河沙等诸佛世尊，闻是陀罗尼门。闻已即得。复有菩萨作如是言：我等已於八恒河沙等诸佛所。闻是陀罗尼门。闻已即得。复有菩萨作如是言：我等已於九恒河沙等诸佛所。闻是陀罗尼门。闻已即得。
尔时弥勒菩萨摩诃萨白佛言：世尊，我於往世过十恒河沙等劫时。有大劫名善普遍。於此劫中是娑婆世界。微妙清净一切庄严。尔时有佛出现於世。号娑罗王如来应正遍知明行足善逝世间解无上士调御丈夫天人师佛世尊，有无量百千亿那由他比丘僧。复有不可计诸菩萨摩诃萨恭敬围绕。尔时娑罗王佛。为诸大众说是解了一切陀罗尼门。我於尔时从彼佛所得闻是法闻已修学。学已即得增广具足。如是无量无边劫中。有不可计阿僧祇佛。我於尔时随其寿命。以诸菩萨所得种种师子游戏自在三昧。供养如是无量诸佛。我於尔时便得於此一一佛所种无量无边不可称计阿僧祇善根。种善根已即得无量大功德聚。以是善根故无量诸佛与我授记。以本愿故久在生死。以待时故不成阿耨多罗三藐三菩提。世尊，惟愿如来。於今与我受佛职位。令得阿耨多罗三藐三菩提。
尔时佛告弥勒菩萨摩诃萨。如是如是如汝所说，娑罗王佛现在世时。汝已得是解了一切陀罗尼法门。弥勒。汝於过去十大劫中。若欲愿成阿耨多罗三藐三菩提者，汝於尔时寻应具足速疾成就阿耨多罗三藐三菩提。入无馀涅槃。弥勒。汝久住生死以本愿故。所以不成以待时故。弥勒。我今为汝受佛职位。尔时世尊观诸大众及诸菩萨比丘、比丘尼、优婆塞、优婆夷。天、龙、夜叉、阿修罗、罗刹、乾闼婆、人、非人等。作是观已说是章句。
带哆浮弥檀陀浮弥昙摩陀浮弥伽帝浮弥蜜帝浮弥般若浮弥毗舍罗阇浮弥钵帝三毗多浮弥阿耨差婆浮弥阿婆差浮弥三摩多博差摩博差浮弥阇帝叉{?衣}浮弥三扠阇毗扠阇波罗扠阇毗舍伽达舍婆帝毗舍陀帝罗那罗伽伽三扠舍婆多毗摩帝揄波醯罗罗伽摩阿吒扠罗婆舍僧伽摩伊帝朱罗失帝弥文陀罗陀呵罗跋帝般若浮多阿陀伽弥多娑图沙槃多伊罗耶尼罗耶阿呼萨吒阿牧陀牧阿他婆帝伽楼婆帝帝醯那提婆阿迦那摩帝婆迦那摩帝三弥帝毗娑婆地。
祎陀婆罗祎陀婆罗阿罗多罗拘留沙兜楼沙赖摩罗留他多留他萨婆他萨婆他遮尼留他提呵多多醯颇罗婆睺颇罗萨婆颇罗世吒婆提。
说是杂十二因缘解脱章句时。有六十那由他诸天见四圣谛。尔时世尊复说章句带颇岚阿伽颇岚罗罗颇岚阿罗颇岚尼罗呼罗婆婆多骠伊昙颇岚尼监颇岚南无陀盐毗浮蛾般若遮伽阿?毗地遮迦阇尼遮迦说是解脱章句时。有一亿诸天发阿耨多罗三藐三菩提心皆得不退转。尔时世尊复说章句。
波拖苏摩都阿?摩都阿拘摩都鸱陀婆拘摩哆他陀舍罗毗簸跛他伊呵世铁多苏祢摩苏帝厕帝（利惠）阿路。
拘（光明）阿陀斗（大默然）说是解脱章句时。六万四千诸龙发阿耨多罗三藐三菩提心皆得不退转。尔时世尊复说章句。
阿叉修跋叉修婆沙波曼陀那阿罗住婆伽罗厨迦罗茶叉悉昙摩帝三曼多茤阿叉婆隶醯吒迦路摩诃婆隶。
乌阇陀路陀罗尼醯伽罗叉拘陀叉拘婆叉鞞路布毗留波目佉势帝害哆势帝婆隶阿修路比那修路波摩提说是解脱章句时。十二亿夜叉。发阿耨多罗三藐三菩提心。皆得不退转。尔时世尊复说章句。
阿挮卑梨离尼帝挮珊帝挮伽帝抳那迦弥阿蓝弥波岚弥阿陀弥摩陀弥摩帝弥珊尼阿守隶陀罗尼阿毗舍多萨陀萨提婆萨那伽萨夜叉萨阿修罗提婆那伽尼六帝隶婆罗尼六帝罗毗蜜帝般若般梨跋多末帝婆利罗毗伽帝提帝波利波罗伽帝提帝罗毗弗婆翅毗阇祢毗萨遮利畔多。
阿毗陀那畔多首罗畔陀到罗毗梨耶毗陀毗多毗畔坻毗娑婆祢末伽文陀毗舍钵利剑摩祢叉波罗呼乌呵罗路提罗波都阿修罗文陀那伽叉文陀夜叉文陀罗利文陀鞞提鞞提弥多卑。
多多卑乌那咩婆佉提陀罗尼阿毗舍多提舍首陀尼波翅输提耆婆输陀尼波翅波利羯磨帝摩帝伽帝趺帝伽那波帝婆罗那拂提阇耶遮加输若陀遮迦卑夜。
说是解脱章句已，五万六千阿修罗。发阿耨多罗三藐三菩提心皆得不退转尔时世尊告无所畏平等地菩萨摩诃萨言：善男子，诸佛世尊出世甚难。演布是法乃复倍难。是法乃是戒定慧解脱解脱知见之所熏修。善男子，如是章句能令菩萨威德成就。善男子，如来本行菩萨道时。以布施持戒忍辱精进禅定智慧。摄是章句。供养恭敬无量无边百千万亿诸佛世尊，於诸佛所或行布施。或修梵行清净持戒或勤精进或修忍辱。或入三昧或修习慧。种种修集纯善净业。是故我今得无上智。善男子，我昔於无量阿僧祇亿那由他劫。修菩萨道时。身常远离妄语两舌恶口绮语。是故我今得是舌相。善男子，以是因缘故。诸佛世尊所说真实无有虚妄。尔时世尊示现种种神足变化。作变化已入遍一切功德三昧。入是三昧已，出广长舌遍覆面门。从其舌根放六十亿光明。其光微妙遍照三千大千世界。地狱饥鬼畜生天人皆蒙其光。地狱众生身炽然者，以蒙光故於须臾间得清凉乐。是诸众生即於其前。各有化佛三十二相八十种好庄严其身。尔时众生以见佛故皆得快乐。各作是念蒙是人恩令我得乐。於化佛所心得欢喜。叉手恭敬。
尔时佛告彼诸众生。汝今称南无佛南无法南无僧。以是缘故常得快乐。是诸众生长跪叉手前受佛教而作是言：南无佛南无法南无僧。是诸众生以是善根因缘故。於此命终或生天上或生人中。若有众生在寒冻地狱。是时寻有柔软暖风来触其身。乃至生天人中亦复如是，饿鬼众生为饥渴所逼。蒙佛光故除饥渴恼受於快乐。亦各於前有一化佛。三十二相八十种好庄严其身。以见佛故皆得快乐。各作是念。蒙是人恩令我得乐。於化佛所心得欢喜。叉手恭敬。尔时世尊令彼众生得见宿命罪业因缘。寻自悔责。以是善根於中命终生天人中。畜生众生亦复如是，尔时世尊为诸天人。示宿世因缘故。有无量无边众生来至佛所。头面作礼卻坐一面听受妙法。尔时有不可计诸天及人。发阿耨多罗三藐三菩提心。无数菩萨摩诃萨得陀罗尼三昧忍辱。

[book_title]卷二
△大施品第三之一
尔时会中有菩萨摩诃萨名曰寂意。瞻睹如来种种神化已，白佛言：世尊，何因缘故。其馀诸佛所有世界。清净微妙种种庄严。离於五浊无诸秽恶。其中纯有诸大菩萨。成就种种无量功德受诸快乐。其土乃至无有声闻辟支佛名。何况当有二乘之实。今我世尊，何因何缘处斯秽恶不净世界。命浊、劫浊、众生浊、见浊、烦恼浊。於是五浊恶世之中。成阿耨多罗三藐三菩提。在四众中说三乘法。以何缘故。不取如是清净世界。而不远离五浊恶世。佛告寂意菩萨。善男子，菩萨摩诃萨以本愿故取净妙国。亦以愿故取不净土。何以故？善男子，菩萨摩诃萨成就大悲故。取斯弊恶不净土耳。是故吾以本愿。处此不净秽恶世界。成阿耨多罗三藐三菩提。善男子，汝今谛听善思念之善受善持。吾今当说。时诸菩萨受教而听。佛告寂意菩萨。善男子。我於往昔过恒河沙等阿僧祇劫。此佛世界名删提岚。是时大劫名曰善持。於彼劫中有转轮圣王名无诤念。主四天下。有一大臣名曰宝海。是梵志种。善知占相。时生一子有三十二相婴珞其身。八十种好次第庄严。以百福德成就一相。常光一寻其身圆足如尼拘卢树。谛观一相无有厌足。当其生时有百千诸天来共供养。因为作字号曰宝藏。其後长大剃除须发法服出家。成阿耨多罗三藐三菩提。还号宝藏如来应供正遍知明行足善逝世间解无上士调御丈夫天人师佛世尊，即转法轮令百千无量亿那由他诸众生等。得生人天或得解脱。如是利益诸天人已，与百千亿那由他声闻大众。恭敬围绕。次第游行城邑聚落。渐到一城。名安周罗。即是圣王所治之处。去城不远有一园林名曰阎浮。尔时如来与百千无量亿那由他声闻大众止顿此林。时转轮王闻宝藏佛与百千无量亿那由他大声闻众。次第游行至阎浮林。尔时圣王便作是念。我今当往至於佛所。礼拜围绕供养恭敬尊重赞叹。作是念已，即便自以圣王神力。与无量大众前後围绕。出安周罗城向阎浮林。既至林外如法下车。步至佛所到佛所已，头面礼足右绕三匝卻坐一面。善男子，尔时宝藏多陀阿伽度阿罗呵三藐三佛陀。即为圣王说於正法。以种种方便示教利喜。说是法已默然而止。时转轮王便从坐起。长跪叉手前白佛言：唯愿如来及诸圣众。於三月中受我供养衣被饮食卧具汤药。善男子，彼时如来默然许之。时王即知佛已许可。头面作礼绕佛三匝欢喜而去。时转轮王告诸小王大臣人民及其眷属。作如是言：汝等知不。我今已请宝藏如来及其大众。终竟三月奉诸所安。自我所用爱重之物。诸供养具僮使仆从。我今悉舍以奉施佛及诸圣众。汝等今者亦当如是舍所重物诸供养具僮使仆从。以奉施佛及诸圣众。诸人闻已即便受教欢喜奉行。时主宝臣於阎浮林中以纯金为地。於其地上作七宝楼。其楼四门七宝所成。七宝行树其树皆悬宝衣婴珞。种种真珠妙好宝盖及诸宝器以用庄严。复有诸香妙宝华果以庄挍树散种种华。綩綖缯纩以为敷具悬诸缯幡。圣王金轮於楼观前悬处虚空去地七尺。令白象宝在如来後持七宝树。其树复有真珠缯帛。种种婴珞以用庄挍。其上复有七宝妙盖。使玉女宝於如来前。磨牛头栴檀及黑沈水用散佛上。以摩尼珠宝置於佛前。宝珠金轮二光微妙。常明遍满阎浮檀林昼夜无异。宝藏如来常身光明微妙清净。遍满三千大千世界。以牛头栴檀为一一声闻作诸床榻。一一床边牛头栴檀以为机蹬。一一座後有白象宝。持七宝树种种庄严亦如如来。一一座前有玉女宝。磨牛头栴檀及黑沈水散以供养。於一一声闻座前。各各安置摩尼宝珠。其园林中作种种伎乐。其园外边有四兵宝周匝围绕。善男子，是转轮王清旦出城向於佛所。既至林外如法下车步至佛所。至佛所已头面礼足右绕三匝。自行澡水手自斟酌上妙餚馔佛及大众。饮食已讫舍钵漱口。时转轮王手执宝扇。以扇如来及一一声闻。时王千子及八万四千诸小王等。悉皆供养一一声闻。如转轮王供养世尊，寻於食後。有百千无量亿那由他众生入阎浮林。於如来所听受正法。
尔时虚空中有百千无量亿那由他诸天。散诸天华作天伎乐以供养佛。是时虚空中有天衣婴珞种种宝盖而自回转。复有四万青衣夜叉。於栴檀林取牛头栴檀。为佛大众然火熟食。时转轮王其夜於佛及大众前。然百千无量亿那由他灯。善男子，时转轮王顶戴一灯。肩荷二灯。左右手中执持四灯。其二膝上各置一灯。两足趺上亦各一灯。如是竟夜供养如来。佛神力故身心快乐无有疲极。譬如比丘入第三禅。转轮圣王所受快乐亦复如是，如是供养终竟三月。时王千子及八万四千诸小王等。百千无量亿那由他众。亦以妙食供养一一诸声闻等。亦如圣王所食餚馔亦满三月。其玉女宝亦以种种华香供养。如转轮王供养於佛。等无差别。其馀众生华香供养。亦如玉女供养声闻无有异也。善男子，时转轮王过三月已，以主藏宝臣贡上如来阎浮檀金作龙头婴。八万四千上金轮宝。白象绀马摩尼珠宝。妙好火珠主藏臣宝主四兵宝。诸小王等安周罗城诸小城邑。七宝衣树妙宝华聚种种宝盖。转轮圣王所著妙衣。种种华鬘上妙婴珞。七宝妙车种种宝床。七宝头目挍络宝网。阎浮金锁宝真珠贯。上妙履屣綩綖茵蓐。微妙机蹬七宝器物钟鼓伎乐。宝铃珂贝园林幢幡。宝灌灯烛七宝鸟兽。杂厕妙扇种种诸药。如是等物。各八万四千以用奉施佛及圣众。作是施已，白佛言：世尊，我国多事有诸不及今我悔过。唯愿如来久住此园。复当令我数得往来。礼拜围绕恭敬供养尊重赞叹。彼王诸子在佛前坐。一一王子复各请佛及比丘僧。终竟三月奉诸所安。唯愿许可。尔时如来默然许之。时转轮王已知如来受诸子请。头面礼佛及比丘僧。右绕三匝欢喜而去。善男子，时王千子第一太子名曰不旬。终竟三月供养如来及比丘僧。奉诸所安一如圣王。时转轮王日至佛所。瞻睹尊颜及比丘僧听受妙法。善男子，尔时大臣宝海梵志。周遍到於阎浮提内男子女人童男童女一切人所。乞求所须。尔时梵志先要施主。汝今若能归依三宝。发阿耨多罗三藐三菩提心者，然後乃当受汝所施。时阎浮提一切众生。其中乃至无有一人不从梵志受三归依发阿耨多罗三藐三菩提心者，既令诸人受教诫已，即便受其所施之物。
尔时梵志令百千亿无量众生住三福处。及发阿耨多罗三藐三菩提心。太子不旬供养如来及比丘僧。竟三月已所奉哒嚫。八万四千金龙头婴。唯无圣王金轮白象绀马玉女。藏臣主兵摩尼宝珠。其馀所有金轮象马。妙好火珠。童男童女七宝衣树。七宝华聚种种宝盖。微妙衣服种种华鬘。上好婴珞七宝妙车。种种宝床七宝头目。挍络宝网阎浮金锁宝真珠贯上妙履屣。綩綖茵蓐微妙机蹬。七宝器物钟鼓伎乐。宝铃珂贝园林幢幡。宝灌灯烛七宝鸟兽。杂厕妙扇种种诸药。如是等物。各八万四千。以奉献佛及比丘僧。作是施已，白佛言：世尊，所有不及今日悔过。时第二王子名曰尼摩。终竟三月。供养如来及比丘僧。如不旬太子所奉哒嚫。如上所说，第三王子名曰王众，第四王子名能加罗，第五王子名无所畏，第六王子名曰虚空，第七王子名曰善臂，第八王子名曰泯图，第九王子名曰蜜苏，第十王子名曰濡心。十一王子名瞢伽奴。十二王子名摩樗满。十三王子名摩奴摸。十四王子名摩嗟粗满。十五王子名摩阇奴。十六王子名曰无垢。十七王子名阿阇满。十八王子名曰无缺。十九王子名曰义雲。二十王子名曰因陀罗。二十一名尼婆卢。二十二名尼伽珠。二十三名曰月念。二十四名曰日念。二十五名曰王念。二十六名金刚念。二十七名忍辱念。二十八名曰住念。二十九名曰远念。三十名曰宝念。三十一名罗睺。三十二名罗睺力。三十三名罗睺质多罗。三十四名罗摩质多罗。三十五名曰国财。三十六名曰欲转。三十七名兰陀满。三十八名罗刹卢苏。三十九名罗耶输。四十名炎摩。四十一名夜婆满。四十二名夜阇卢。四十三名夜磨区。四十四名夜堕珠。四十五名夜颇奴。四十六名夜娑奴。四十七名南摩珠帝。四十八名阿蓝遮奴。如是等圣王千子。各各三月。供养如来及比丘僧。一切所须衣服饮食卧具医药。亦复皆如第一太子所奉哒嚫种种之物。亦复各各八万四千。因其所施各各发心。或愿忉利天王。或求梵王。或求魔王。或求转轮圣王。或愿大富。或求声闻。是诸王子。其中乃至尚无一人求於缘觉。况求大乘。时转轮王因布施故。而复还求转轮王位。是时圣王及其千子。如是供养满二百五十岁。各各向佛及比丘僧悔诸不及。善男子，时宝海梵志寻往佛所。而白佛言：唯愿如来及比丘僧。满七岁中受我供养衣服饮食卧具医药。尔时如来默然许可受梵志请。善男子，尔时梵志供养如来及比丘僧所须之物。亦如圣王之所供养。善男子，宝海梵志复於後时作如是念。我今已令百千亿那由他众生。发阿耨多罗三藐三菩提心。然我不知转轮圣王所愿何等。为愿人王天王声闻缘觉。为求阿耨多罗三藐三菩提。若我来世必成阿耨多罗三藐三菩提。度未度者解未解者，未离生老病死忧悲苦恼。悉令得离。未灭度者令得灭度。定如是者我於夜卧。当有诸天魔梵诸龙及夜叉等。诸佛世尊声闻沙门婆罗门等。为我现梦说此圣王之所志求。为求人王为求天王。为求声闻辟支佛乘阿耨多罗三藐三菩提耶。善男子，时宝海梵志於睡眠中见有光明。因此光故即见十方如恒河沙等。诸世界中在在处处诸佛世尊，彼诸世尊各各遥以微妙好华。与此梵志。其华台中见日轮像。於日轮上各各悉有七宝妙盖。一一日轮各各皆出六十亿光。是诸光明皆悉来入梵志口中。自见其身满千由旬。净无垢秽譬如明镜。见其腹内有六十亿那由他百千菩萨。在莲华上结加趺坐三昧正受。复见日鬘围绕其身。於诸华中出诸伎乐逾於天乐。善男子，尔时梵志又见其王血污其身。四方驰走面首似猪啖种种虫既啖虫已，坐伊兰树下。有无量众生来食其身唯有骨锁。舍骨锁已数数受身亦复如是，於是复见诸王子等。或作猪面或作象面。或水牛面或师子面。或狐狼豹面或猕猴面。以血污身亦各皆啖无量众生坐伊兰树下。复有无量众生来食其身。乃至骨锁离骨锁已，数数受身亦复如是，或见王子须曼那华以作婴珞。载小弊车驾以水牛。从不正道南向驰走。复见四天大王释提桓因大梵天王来至其所告梵志言：汝今四边所有莲华。应先取一华与转轮王。一一王子各与一华。其馀诸华与诸小王。次与汝子并及馀人。梵志得闻如是语已，即如其言悉取赋之。如是梦已，忽然而寤。从卧起坐忆念梦中所见诸事。寻时得知转轮圣王所愿卑下。爱乐生死贪著世乐。我今复知诸王子中或有所愿卑小下劣。以诸王子有发心求声闻乘者故。我梦见须曼那华以作婴珞。载水牛车於不正道南向驰走。我何缘故。昨夜梦中见大光明。及见十方无量世界。在在处处诸佛世尊，以我先教阎浮提内无量众生。悉令安住三福处故。是故於梦得见光明及见十方无量世界。在在处处诸佛世尊，以我教敕阎浮提内一切众生。发阿耨多罗三藐三菩提心。请宝藏佛及比丘僧。足满七岁奉诸所安。是以梦中见十方诸佛与我莲华。以我发阿耨多罗三藐三菩提心故。是以梦见十方诸佛与我宝盖。如我所见莲华台中见日轮像。有无量光明入我口中。及见大身满千由旬。七宝盖上以日为饰。及见腹中有六十亿百千菩萨。在莲华上结加趺坐。三昧正受。时梵天王所可教敕赋诸莲华。如是等梦非我所解。唯有如来乃能解之。我今当往至世尊所问其所以。何因缘故见是诸事。善男子，尔时宝海梵志过夜清旦。即至佛所饮食以办。自行澡水手自斟酌上妙餚馔。食已行水收举钵讫。即於一面坐卑小床欲听妙法。尔时圣王及其千子无量无边百千大众。出安周罗城恭敬围绕向阎浮园。到园外已如法下车步至佛所。头面礼佛及比丘僧。在佛前坐为欲听法。尔时梵志如梦中所见具向佛说。佛告梵志。汝梦所见有大光明。十方无量如恒河沙等诸世界中。在在处处诸佛世尊与汝莲华。於华台中有日轮像。大光入口。以汝先於二百五十年中。教阎浮提内无量众生。令住三福处。复令无量众生发阿耨多罗三藐三菩提心。於今复作如是大施供养如来及比丘僧。以是故十方诸佛授汝阿耨多罗三藐三菩提记。十方如恒河沙等诸佛世尊现在说法。与汝莲华银茎金叶琉璃为须马瑙为?茸。莲华台中有日轮像。如是等事皆是汝之受记相貌。梵志。汝梦所见十方如恒河沙等诸世界中。在在处处诸佛世尊现在说法。彼诸世尊所可与汝七宝妙盖。盖上庄饰至梵天者，汝於来世。当於夜分成阿耨多罗三藐三菩提。即於其夜有大名称。遍满十方如恒河沙等诸世界中上至梵天。当得无见顶相无能过者，即是汝之成道初相。汝梦见大身又见日鬘而自围绕者，汝於来世成阿耨多罗三藐三菩提已，汝先所可於阎浮提内教无量众生。令发阿耨多罗三藐三菩提心者，亦当同时於十方如微尘等世界之中。成阿耨多罗三藐三菩提。亦皆各各发此赞言：我於往昔为宝海梵志之所劝化。发阿耨多罗三藐三菩提心。是故我等今日。悉成阿耨多罗三藐三菩提。某甲世尊，即是我之真善知识。尔时诸佛各各自遣诸大菩萨为供养汝故。诸菩萨等以先所得已佛世界。种种自在师子游戏神足变化而以供养。尔时诸菩萨种种供养已，於彼听法得陀罗尼三昧忍辱。是诸菩萨听受法已各还本土。向佛世尊称说汝国所有诸事。梵志。如是梦事皆是汝之成道相貌。梵志。汝所梦见於其腹内有无量亿诸大菩萨。在莲华上结加趺坐三昧正受者，汝於来世成阿耨多罗三藐三菩提已，复当劝化无量亿万百千众生。令不退於阿耨多罗三藐三菩提。汝入无上般涅槃已，其後未来之世。当有十方世界无量诸佛法王世尊，亦当称汝名字作如是言：过去微尘数等大劫有某甲佛。是佛世尊劝化我等。安住於阿耨多罗三藐三菩提令不退转。是故我等今成阿耨多罗三藐三菩提作正法王。梵志。如是等梦皆是汝之成道相貌。梵志。汝梦所见人形猪面。乃至猕猴面。以血污身啖种种虫。已坐伊兰树下。无量众生唼食其身。乃至骨琐离骨琐已，数数受身者，有诸痴人住三福处。所谓布施调伏善摄身口。如是人等当生魔天有退没苦。若生人中受生老病死忧悲苦恼。爱别离苦。怨憎会苦。所求不得苦。生饿鬼中受饥渴苦。生畜生中无明黑闇有断头苦。生地狱中受种种苦。欲得不离如是诸苦。是故安住修三福处。愿求天王转轮圣王。或欲主领一四天下乃至主领四四天下。如是痴人食一切众生。是众生等复当还食如是痴人如是展转。行於生死不可得量。梵志。如是梦者，即是久受生死之相貌也。梵志。汝梦所见有诸人等。须曼那华以作婴珞。载小弊车驾以水牛。於不正道南向驰走。梵志。即是安住於三福事。能自调伏令得寂静向声闻乘者之相貌也。善男子，尔时宝海梵志白转轮王言：大王当知。人身难得。王今已得成就无难。诸佛世尊出世甚难过优昙华。调善欲心及作善愿乃复甚难。大王。今者若愿天人即是苦本。若欲得主一四天下及二三四。亦是苦本轮转生死。大王。若生人天皆是无常无决定相犹如疾风。其人贪著乐於五欲。心不厌足，犹如小儿见水中月。若有愿求在天人中受放逸乐。其人数数堕於地狱受无量苦。若生人中受爱别离苦怨憎会苦。若生天上有退没苦。当复数数有受胎苦。复有种种互相食啖夺命之苦。痴如婴儿心不知厌。何以故？离善知识故。不作善愿故。不行精进故。应得者不得故。应解者不解故。应证者不证故。痴如婴儿无所识别。唯菩提心能离诸苦。无有遗馀而反生厌。世间生死数数受苦。而更甘乐遂令诸苦转复增长。大王。今当思惟生死有如是等种种诸苦。大王。今者已供养佛已种善根。是故於三宝中应生深信。大王当知。先所供养佛世尊者，即是来世大富之因。爱护禁戒即是来世人天中因。今者听法即是来世智慧因也。大王。今者已得成就如是等事。应发阿耨多罗三藐三菩提心。时王答言梵志。我今不用如是菩提。我心今者爱乐生死。以是缘故。布施持戒听受妙法。梵志。无上菩提甚深难得。是时梵志复白大王。是道清净应当一心具足愿求。是道无浊。心清净故。是道正直。无谄曲故。是道鲜白。离烦恼故。是道广大。无障阂故。是道含受。多思惟故。是道无畏。不行诸恶故。是道大富。行檀波罗蜜故。是道清净。行尸罗波罗蜜故。是道无我。行羼提波罗蜜故。是道不住。行毗梨耶波罗蜜故。是道不乱。行禅波罗蜜故。是道善择。行般若波罗蜜故。是道乃是真实智慧之所至处。行大慈故。是道不退行大悲故。是道欢喜行大喜故。是道坚牢行大舍故。是道无刺棘。常远离欲恚恼觉故。是道安隐心无障阂故。是道无贼分别色声香味触故。是道坏魔。善分别阴入界故。是道离魔断诸结故。是道妙胜。离声闻缘觉所思惟故。是道遍满。一切诸佛所受持故。是道珍宝一切智慧故。是道明净。智慧光明无障阂故。是道善说。为善知识之所护故。是道平等。断爱憎故。是道无尘。离恚秽忿怒故。是道善趣。离一切不善故。大王。是道如是能到安乐之处乃至涅槃。是故应发阿耨多罗三藐三菩提心。尔时转轮圣王答大臣言：梵志。今者如来出现於世。寿八万岁其命有限。不能悉与一切众生。断诸恶业令种善根。种善根已安置圣果。或得陀罗尼三昧忍辱。或得菩萨胜妙善根。诸佛授记得阿耨多罗三藐三菩提。或少善根於天人中受诸快乐。是诸众生各各自受善不善报。梵志。於众生中乃至一人无善根者，如来不能说断苦法。如来世尊虽为福田。若无善根不能令断诸苦恼法。梵志。我今发阿耨多罗三藐三菩提心。我行菩萨道时修集大乘。入於不可思议法门。教化众生而作佛事。终不愿於五浊之世秽恶国土。发菩提心。我今行菩萨道。愿成阿耨多罗三藐三菩提时。世界众生无诸苦恼。若我得如是佛刹者，尔乃当成阿耨多罗三藐三菩提。善男子，尔时宝藏多陀阿伽度阿罗呵三藐三佛陀即入三昧。其三昧名见种种庄严。入三昧已作神足变化放大光明。以三昧力故。现十方世界一一方面。各千佛刹微尘数等。诸佛世界种种庄严。或有世界佛已涅槃。或有世界佛始涅槃。或有世界其中菩萨始坐道场菩提树下降伏魔怨。或有世界佛始成道便转法轮。或有世界佛久成道方转法轮。或有世界纯诸菩萨摩诃萨等遍满其国。无有声闻缘觉之名。或有世界佛说声闻辟支佛乘。或有世界无佛菩萨声闻缘觉。或有世界五浊弊恶。或有世界清净微妙无诸浊恶。或有世界卑陋不净。或有世界严净妙好。或有世界寿命无量。或有世界寿命短促。或有世界有大火灾。或有世界有大水灾。或有世界有大风灾。或有世界劫始欲成。或有世界成就以竟。有如是等无量世界。微妙光明悉皆遍照令得显现。
尔时大众悉见如是等无量清净诸佛世界种种庄严。时宝海梵志白转轮王。大王。今者已得见此诸佛世界种种庄严。是故今应发阿耨多罗三藐三菩提心。随意欲求何等佛土。善男子，时转轮王向佛叉手。而白佛言：世尊，诸菩萨等以何业故取清净世界。以何业故取不净世界。以何业故寿命无量。以何业故寿命短促。佛告圣王。大王当知。诸菩萨等以愿力故。取清净土离五浊恶。复有菩萨以愿力故求五浊恶。尔时圣王前白佛言：世尊，我今还城於闲静处。专心思惟当作誓愿。我如所见佛土相貌。离五浊恶愿求清净庄严世界。佛告圣王。宜知是时，善男子，时转轮王头面礼佛及比丘僧右绕三匝。即退而去。便还入城到所住处。自宫殿中在一屏处。一心端坐思惟修集种种庄严己佛世界。善男子，时宝海梵志。次白太子不旬。善男子，汝今亦当发於阿耨多罗三藐三菩提心。如汝所行三福处者，所谓布施调伏善摄身口。及馀所行清净善业。尽应和合回向阿耨多罗三藐三菩提。尔时太子作如是言：我今先应还至宫殿。在一屏处端坐思惟。若我必能发阿耨多罗三藐三菩提心者，我当还来至於佛所。当於佛前毕定发心。愿取种种净妙佛土。尔时太子头面礼佛及比丘僧。右绕三匝即还而去。至本宫殿。在一屏处一心端坐思惟修集。种种庄严己佛世界。善男子，尔时梵志。复白第二王子。作如是言：善男子，汝今当发阿耨多罗三藐三菩提心。如是圣王千子。皆悉教化令发阿耨多罗三藐三菩提心。尔时梵志。复教化八万四千诸小王等及馀九万二千亿众生。令发阿耨多罗三藐三菩提心。一切大众皆作是言：梵志。我等今当各各还至所住之处。在一静处一心端坐。思惟修集种种庄严己佛世界。如是大众一心寂静於七岁中。各各於己本所住处。一心端坐。思惟修集种种庄严己佛世界。善男子，宝海梵志。复於後时作如是念。今我教化无量百千亿那由他众生。令发阿耨多罗三藐三菩提心。我今已请佛及大众。於七岁中奉诸所安。若我当来必成阿耨多罗三藐三菩提。所愿成就者，我当劝喻天、龙、鬼神、阿修罗、乾闼婆、紧那罗、摩睺罗伽、夜叉、罗刹、拘办荼等。令其供养如是大众。善男子，尔时梵志。即念毗沙门天王。善男子，尔时天王即知梵志心之所念。与百千亿无量夜叉。恭敬围绕至梵志所。寻於其夜在梵志前。作如是言：梵志。欲何教敕。梵志问言：汝是谁耶。毗沙门言：梵志。汝颇曾闻毗沙门王不。即我身是。欲何所敕。时梵志言：善来大王。我今供养如是大众。汝可助我共供养之。毗沙门王言：敬如所敕随意所须。梵志复言：大王。若能随我意者，令诸夜叉发阿耨多罗三藐三菩提心。复当宣告诸夜叉等。欲得福者，欲得阿耨多罗三藐三菩提者，可度大海日日往取牛头栴檀及以沈水。并诸馀香。种种诸华。持来至此。亦当如我日日供养佛及众僧。尔时天王闻是语已，还至住处击鼓集会夜叉罗刹。唱如是言：卿等知不。此阎浮提有转轮圣王名无诤念。有梵志名曰宝海。即是圣王之大臣也。终竟七岁请佛及僧奉诸所安。卿等。於此福德应生随喜。生随喜已以是善根。发心回向阿耨多罗三藐三菩提。善男子，尔时有百千无量亿那由他夜叉等。叉手合掌作如是言：若宝海梵志。於七岁中供养如来及比丘僧。奉诸所安善根福报我等随喜。以是随喜善根故。令我等成阿耨多罗三藐三菩提。尔时天王复作是言：卿等。谛听欲得福德及善根者，便可日日渡於大海。为彼梵志取牛头栴檀及以沈水。熟食饭佛及比丘僧。时有九万二千夜叉同时发言：天王。我等今者於七岁中。常当取是牛头栴檀及以沈水。与彼梵志。熟食饭佛及比丘僧。复有四万六千夜叉亦同声言：我等当取微妙诸香。与彼梵志。供养如来及比丘僧。复有五万二千诸夜叉等。亦各同声作如是言：我等当取种种妙华。与彼梵志。供养如来及比丘僧。复有二万诸夜叉等亦同声言：我等当取诸味之精。与彼梵志。调和饮食以供养佛及比丘僧。尔时复有七万夜叉亦同声言：我等当往与作饮食。供养如来及比丘僧。善男子，尔时梵志复作是念。次当劝喻毗楼勒叉天王毗楼罗叉天王提头赖吒天王。作是念已，尔时三王即知其念。往梵志所。乃至还所住处。毗楼勒叉与百千亿那由他拘办荼等。毗楼罗叉天王与百千无量亿那由他诸龙。提头赖吒与百千无量亿那由他诸乾闼婆。乃至发阿耨多罗三藐三菩提心亦如是，善男子，尔时梵志。即复念於第二天下四天大王。彼四天王以佛力故。至梵志所作如是言：梵志。今者欲何所敕。梵志答言：我今劝汝与诸眷属发阿耨多罗三藐三菩提心四天王言：敬如所敕。即各还至所住之处。与诸眷属悉共发於阿耨多罗三藐三菩提心。如是乃至三千大千世界百亿毗沙门王。发阿耨多罗三藐三菩提心。百亿毗楼勒叉天王。百亿毗楼罗叉。百亿提头赖吒。各各自与所有眷属。亦复如是发阿耨多罗三藐三菩提心。善男子，尔时梵志复作是念。若我未来必成阿耨多罗三藐三菩提。所愿成就得己利者，当令一切诸天皆使得此福德之分。亦劝使发阿耨多罗三藐三菩提心。若我来世以是善根。必成阿耨多罗三藐三菩提者，忉利天王当来至此与我相见。夜摩天子。兜术天子。化乐天子。他化自在天子亦当来此与我相见。善男子，尔时梵志作是念已，忉利天王。夜摩天王。兜术天王。化乐天王。他化自在天王。悉皆来此。与梵志相见作如是言：梵志。今者欲何所敕。梵志答言：汝是谁也。时五天王各称姓名。复言梵志。欲何所敕。不须在此大会使耶。梵志答言：天王当知汝等天上所有妙宝台殿楼阁。有诸宝树及诸衣树香树华树果蓏之树。天衣天座綩綖茵蓐。上妙宝器及以婴珞。天幢天盖诸缯幡等种种庄严。诸天所有种种伎乐。汝等可以如此之物。种种庄严此阎浮园。供养於佛及比丘僧。时五天王作如是言：敬如所敕。时诸天王各各还至所住之处。忉利天王告毗楼勒天子。夜摩天王告阿荼满天子。兜术天王告路醯天子。化乐天王告拘陀罗天子。他化自在天王告难陀天子。各作是言：卿今当下阎浮提界。以此所有种种庄严彼阎浮园。悬诸婴珞敷种种座。如诸天王种种庄严。为如来故作宝高楼。当使如此忉利天上所有宝楼。是诸天子闻是教已，即下来至阎浮提中。寻於其夜种种庄严是阎浮园。以诸宝树乃至天幡。而庄挍之。为如来故作七宝楼。如忉利天所有宝楼是五天子持诸宝物。种种庄严阎浮提园已，寻还天上各白其王。大王当知。我等已往庄挍彼园。所有之物如此无异。为如来故作七宝楼。如忉利天所有宝楼。等无差别。善男子，时忉利天王。夜摩天王。兜术天王。化乐天王。他化自在天王。即便来至阎浮提中。到梵志所。作如是言：梵志。我今已为佛及众僧。庄挍此园。更何所敕愿便说之。梵志答言：汝等各各自於境界。有自在力可集诸天。汝持我言：阎浮提内有大梵志名曰宝海。於七岁中请佛世尊及无量僧奉诸所安。卿等。今者於此福德应生随喜。生随喜已，发心回向阿耨多罗三藐三菩提。是故应往佛所。见佛世尊及比丘僧。供养所须听受妙法。时五天王。从梵志所闻是言已，各各自还至所住处。尔时忉利天王释提桓因。即集诸天而告之曰：卿等当知。阎浮提内有转轮圣王名无诤念。有大梵志名曰宝海。即其圣王之大臣也。请佛世尊及无量亿僧。终竟七岁奉诸所安。我已先为佛比丘僧。取诸宝物种种庄严彼阎浮园。卿等。以是善根因缘。生随喜心。生随喜已，发心回向阿耨多罗三藐三菩提。亦令梵志得如所愿。善男子，尔时百千无量亿那由他忉利天子。恭敬叉手作如是言：我等今者於是善根生随喜心。以是随喜故。令我等一切得成阿耨多罗三藐三菩提。夜摩天王。兜术天王。化乐天王。他化自在天王。如是等各集诸天而告之曰：卿等当知。阎浮提内有转轮圣王名无诤念。有大梵志。名曰宝海。即其圣王之大臣也。请佛世尊及无量亿僧。终竟七岁奉诸所安。我已先为佛比丘僧。取诸宝物种种庄挍彼阎浮园。卿等。以是善根因缘故。应生随喜。生随喜已，发心回向阿耨多罗三藐三菩提。当令梵志得如所愿。善男子，尔时四天各有百千无量亿那由他天子。恭敬叉手作如是言：我等今者，於是善根生随喜心。以是随喜故。令我等一切皆得成阿耨多罗三藐三菩提。尔时五王各各告言：卿等。今当至阎浮提。见宝藏佛及比丘僧。礼拜围绕恭敬供养尊重赞叹。善男子，时五天王各各於夜。一一将诸天子天女童男童女及馀眷属百千亿那由他众。前後围绕来至佛所。顶礼佛足及比丘僧。从佛听法至明清旦。迁住虚空以种种天华。优钵罗华。钵头摩华。拘物头华。分陀利华。须曼那华。婆尸师华。阿提目多伽占婆伽华。曼陀罗华。摩诃曼陀罗华。以散大会如雨而下。并鼓天乐而以供养。善男子，尔时宝海梵志复作是念。若我当来必成阿耨多罗三藐三菩提。所愿成就得己利者，复当教化诸阿修罗。悉令发於阿耨多罗三藐三菩提心。善男子，尔时梵志作是念已，有五阿修罗王到梵志所。乃至百千无量亿那由他阿修罗。男子女人童男童女。如梵志教发阿耨多罗三藐三菩提心。至於佛所听受妙法。善男子，尔时宝海梵志复作是念。若我当来必成阿耨多罗三藐三菩提。所愿成就得己利者，复当教化天魔波旬。令发阿耨多罗三藐三菩提心。善男子，时魔波旬即知梵志心之所念。寻与百千无量亿那由他男子女人童男童女。至梵志所敬如教敕。发阿耨多罗三藐三菩提心。乃至听法亦复如是，

[book_title]卷三
△大施品第三之二
佛复告寂意。善男子，尔时梵志复作是念。若我当来成阿耨多罗三藐三菩提。所愿成就得己利者，次当教化大梵天王。发阿耨多罗三藐三菩提心。时梵天王即知梵志心之所念。到梵志所。作如是言：欲何所敕。梵志问言：汝是谁也。梵王报言：我是大梵天王。梵志答言：善来。天王可还天上集会诸天。汝持我言：阎浮提内有大梵志。名曰宝海。於七岁中请佛世尊及无量僧。奉诸所安。卿等。今者於此福德应生随喜。生随喜已，发心回向阿耨多罗三藐三菩提。尔时梵王闻是教已，寻还天上聚集诸梵。而告之言：卿等当知。阎浮提内有转轮圣王名无诤念。有大梵志名曰宝海。即其圣王之大臣也。请佛世尊及无量僧。终竟七岁奉诸所安。卿等。以是善根应生随喜。生随喜已，发心回向阿耨多罗三藐三菩提。当令宝海得如所愿。善男子。尔时百千无量亿那由他诸梵天子。恭敬叉手作如是言：我等今者於是善根生随喜心。以是随喜故。悉令我等一切皆得成阿耨多罗三藐三菩提。复更告言：卿等。今当至阎浮提。见宝藏佛及比丘僧。礼拜围绕恭敬供养尊重赞叹。善男子，时梵天王与百千无量亿那由他诸梵天子。前後围绕来至佛所。头面礼佛足及比丘僧听受妙法。善男子，尔时梵志复作是念。复当教化第二天下忉利天王。夜摩天王。兜术天王。化乐天王。他化自在天王。以佛力故即各来至是梵志所。各作是言：欲何所敕。梵志问言：汝是谁也。各各答言：我是其馀忉利天王。乃至他化自在天王。梵志报言：汝等各还至所住处。汝持我言：阎浮提内有转轮王名无诤念。有大梵志名曰宝海。即其圣王之大臣也。终竟七岁供养如来及比丘僧。卿等。以是善根应生随喜。生随喜已，发心回向阿耨多罗三藐三菩提。忉利天王乃至他化自在天王。闻是语已，各各还至所住之处。即集会诸天而告之言：卿等当知。阎浮提内有转轮圣王名无诤念。有大梵志名曰宝海。即其圣王之大臣也。终竟七岁供养如来及比丘僧。卿等。以是善根因缘故应生随喜。生随喜已，发心回向阿耨多罗三藐三菩提。善男子，时诸天众恭敬叉手作如是言：我等今者於是善根生随喜心。以随喜故。悉令我等一切皆得成阿耨多罗三藐三菩提。复更告言：卿等。今者当至佛所。见佛世尊及比丘僧。礼拜围绕恭敬供养尊重赞叹。善男子，尔时忉利天王乃至他化自在天王。各各悉与百千无量亿那由他天子天女童男童女及馀眷属。前後围绕来至佛所。顶礼佛足及比丘僧听受妙法，第二天下五阿修罗王。天魔波旬。大梵天王亦复如是，第三第四第五乃至三千大千佛之世界。百亿忉利天。百亿夜摩天。百亿兜率天。百亿化乐天。百亿他化自在天。百亿五阿修罗王。百亿魔波旬。百亿大梵天王。及无量亿百千那由他眷属。悉发阿耨多罗三藐三菩提心。以佛力故皆共来到此四天下至於佛所。头面礼佛及比丘僧听受妙法。尔时大众悉皆遍满此间。三千大千世界无空缺处。善男子。尔时宝海梵志复作是念。我今已得教化百亿毗沙门天王乃至百亿大梵天王。而我今者所有誓愿已得自在。复作是念。若我来世必成阿耨多罗三藐三菩提。逮得己利所愿成就者，愿佛世尊为诸大众。示现种种神足变化。以神力故令此三千大千世界所有畜生饿鬼地狱及世人等。悉皆得离一切苦恼纯受诸乐。各於一一众生之前。有一化佛劝彼众生。令发阿耨多罗三藐三菩提心。善男子，尔时宝藏如来。寻知宝海心之所念。即时入於无热三昧。尔时世尊入是三昧已，示现如是神足变化。一一毛孔放於无量无边光明。其光微妙遍照三千大千世界及照地狱。冰冻众生遇之则温。热恼众生遇之则凉。饥渴众生遇之则饱。受最妙乐。一一众生。各於其前有一化佛。三十二相婴珞其身。八十种好次第庄严。彼诸众生受快乐已，作如是思惟。我等何缘得离苦恼受是妙乐。尔时众生见於化佛。三十二相而自婴珞。八十种好次第庄严。见如是已各作是言：蒙是成就大悲者恩。令我得离一切苦恼受於妙乐。尔时众生以欢喜心瞻仰尊颜。尔时化佛告诸众生。汝等皆应称南无佛。发阿耨多罗三藐三菩提心。从是已後更不受苦。常受第一最妙快乐。彼诸众生寻作是言：南无世尊，发阿耨多罗三藐三菩提心。以此善根断一切恶。而於其中寻得命终。转生人中。热恼众生以蒙光故寻得清凉。离饥渴苦受诸妙乐。乃至生於人中。如地狱畜生饿鬼人亦如是，其光遍照诸世界已，还绕佛身满三匝已，从顶上入。是时即有无量无边人天、夜叉、阿修罗、乾闼婆、诸龙、罗刹。得不退转於阿耨多罗三藐三菩提。复有不可计众生。得陀罗尼三昧忍辱。尔时阎浮人间无量诸天。为佛世尊及比丘僧。自以天上种种所有庄挍。严饰安周城外阎浮之园。如天庄严等无差别。是人复作是念。我等今者当往观之。并见如来及比丘僧因听受法。善男子，尔时日日常有百千无量亿那由他男子女人童男童女。来至佛所头面礼佛及比丘僧。右绕三匝恭敬供养尊重赞叹。并欲见此阎浮之园。其园门户具足二万纯七宝成。一一门前复敷五百七宝之床。有五百梵志各坐其上。若有众生欲入是园。此诸梵志辄便劝化。令其毕定归依三宝。发阿耨多罗三藐三菩提心。然後乃听入此园中。见於世尊及比丘僧。礼拜围绕恭敬供养尊重赞叹。善男子，尔时梵志於七岁中教化不可计天。令其毕定住於阿耨多罗三藐三菩提。复令不可计龙阿修罗乾闼婆罗刹拘槃茶毗舍遮饿鬼畜生地狱及人。毕定住於阿耨多罗三藐三菩提。善男子，尔时梵志过七岁已，以八万四千金轮惟除天轮。八万四千白象七宝庄严惟除象宝。乃至八万四千种种诸乐。如是等物欲以奉献佛及众僧。
尔时转轮圣王。於七岁中。心无欲欲无瞋恚欲无愚痴欲无憍慢欲。无国土欲无儿息欲。无玉女欲无食饮欲。无衣服欲无华香欲。无车乘欲无睡眠欲。无想乐欲无有我欲。无有他欲。如是七岁乃至无有一欲之心。常坐不卧无昼夜想无疲极想。亦复无声香味触想。而於其中常见十方一一方面。如万佛土微尘数等。诸佛世界清净庄严。不见须弥及诸小山大小铁围二山中间幽冥之处。日月星辰诸天宫殿。其所见者惟见清净庄严佛土。见是事已，随愿取之。如转轮圣王於七岁中得受快乐。见於清净种种庄严诸佛世界。愿取上妙清净佛土。转轮圣王太子不瞬。乃至千子八万四千诸小王等。及九万二千亿众生等。各七岁中心无欲欲。乃至无有香味触想。各於静处入定思惟。亦得见於十方世界一一方面。如万佛土微尘数等。诸佛世界所有庄严。不见须弥及诸小山大小铁围二山中间幽冥之处。日月星辰诸天宫殿。其所见者惟见清净庄严佛土。如其所见随而取之。如是一切诸大众等。於七岁中各得修行种种法门。或愿清净佛土。或愿不净佛土。善男子，尔时梵志过七岁已，持诸七宝奉献於佛及比丘僧。向佛合掌前白佛言：世尊，我已劝化转轮圣王。发阿耨多罗三藐三菩提心。还至住处静坐思惟。乃至不听一人令入。我复劝化其王千子。发阿耨多罗三藐三菩提心。是诸王子亦各还至所住之处静坐思惟。乃至不听一人令入。八万四千小王九万二千亿众生等。亦发阿耨多罗三藐三菩提心。各在静处端坐思惟。乃至不听一人令入。世尊，今当令是转轮王等。从三昧起来至佛所。及我先所教化令发阿耨多罗三藐三菩提心者，悉令集此佛世尊所。一心端坐受於清净佛之世界。不退转於阿耨多罗三藐三菩提。从佛授记已，当取国土及名姓字。善男子，尔时宝藏如来即入三昧王三昧。入是三昧已，於其口中出种种色光青黄赤白紫。如转轮王在定中者，各於其前有化梵王。作如是言：汝等今者可从定起至於佛所。见佛世尊及比丘僧。礼拜围绕恭敬供养尊重赞叹。汝等当知。宝海梵志於七岁中作法会竟。今佛世尊复当游行诸馀国土。时转轮王等闻是言已，寻从定起。尔时诸天在虚空中作诸伎乐。是时圣王即便严驾。与其千子八万四千诸小王等。九万二千亿人。前後导从出安周罗城向阎浮园。既到园外如法下车。步至佛所。头面礼佛及比丘僧卻坐一面。善男子，尔时梵志白圣王言：惟愿大王。持此宝物并及大王先於三月。供养如来及比丘僧种种珍宝。八万四千安周罗城。如是福德今应回向阿耨多罗三藐三菩提。其王千子八万四千。诸小王等九万二千亿人。皆悉教令回向阿耨多罗三藐三菩提。复作是言：大王当知。以此布施不应求於忉利天王大梵天王。何以故？王今福报所有珍宝。皆是无常无决定相犹如疾风。是故应当以此布施所得果报。令心自在速成阿耨多罗三藐三菩提。度脱无量无边众生令入涅槃。
悲华经诸菩萨本授记品第四之一。
尔时宝藏如来复作是念。如是等无量众生。已不退转於阿耨多罗三藐三菩提。我今当与各各授记。并为示现种种佛土。尔时世尊即入三昧。其三昧名不失菩提心。以三昧力故放大光明遍照无量无边世界。皆悉令是转轮圣王。及无量众生等。见无边诸佛世界。尔时十方无量无边诸馀世界。其中各各有大菩萨。蒙佛光故以佛力故。各各悉来至於佛所。以己所得神足变化。供养於佛及比丘僧。头面礼足右绕三匝。坐於佛前欲听如来为诸菩萨受佛记莂。善男子，尔时宝海梵志复白圣王。大王。今可先发誓愿取妙佛土。善男子，尔时圣王闻是语已，即起合掌长跪向佛。前白佛言：世尊，我今真实欲得菩提。如我先於三月之中以诸所须。供养於佛及比丘僧。如是善根我今回向阿耨多罗三藐三菩提。终不愿取不净佛土。世尊，我先已於七岁之中。端坐思惟种种庄严清净佛土。世尊，我今发愿令我得成阿耨多罗三藐三菩提。时世界之中无有地狱畜生饿鬼。一切众生命终之後。令不堕於三恶道中。世界众生皆作金色。人天无别皆得六通。以宿命通乃至得知百千万亿那由他劫宿世之事。以清净天眼悉见百千亿那由他十方世界。亦见其中在在处处现在诸佛说微妙法。以清净天耳悉闻百千亿那由他十方世界现在诸佛说法之声。以他心智故知无量无边亿那由他十方世界众生之心。以如意通故於一念中遍於百千亿那由他诸佛世界。周旋往返令是众生悉解无我及无我所。皆得不退於阿耨多罗三藐三菩提。愿我世界无有女人及其名字。一切众生等一化生寿命无量除其誓愿。无有一切不善之名世界清净无有臭秽。常有诸天微妙之香皆悉充满。一切众生皆悉成就三十二相而各婴珞。所有菩萨皆是一生除其誓愿。愿我世界所有众生於一食顷以佛力故。遍至无量无边世界。见现在佛。礼拜围绕以其所得神足变化供养於佛。即於食顷还至本土而常讲说佛之法藏。身得大力如那罗延。世界所有庄严之事。乃至得天眼者不能尽说。所有众生皆得四辩。一一菩萨所坐之树。枝叶遍满一万由旬。世界常有净妙光明。悉令他方无量佛土种种庄严而於中现。所有众生乃至成阿耨多罗三藐三菩提。不行不净常为其馀一切诸天人及非人之所恭敬供养尊重。乃至成阿耨多罗三藐三菩提。而於其中常得六根清净。即於生时得无漏喜受於快乐。自然成就一切善根。寻於生时著新袈裟便得三昧。其三昧名善分别。以三昧力遍至无量诸佛世界见现在佛。礼拜围绕恭敬供养尊重赞叹。乃至成阿耨多罗三藐三菩提。於此三昧无有退失。所有菩萨如其所愿。各自庄严修净妙土。於七宝树中悉皆遥见诸佛世界一切众生。寻於生时得遍至三昧。以三昧力故。常见十方无量无边诸世界中现在诸佛。乃至成阿耨多罗三藐三菩提终不退失。愿令我界所有众生。皆得宫殿衣服婴珞种种庄严，犹如第六化自在天。世界无有山陵堆阜大小铁围须弥大海。亦无阴盖及诸障阂烦恼之声。无三恶道八难之名。无有受苦之名及不苦不乐名。世尊，我今所愿如是，欲得如是严净佛土。世尊，我於来世便当久久行菩萨道。要得成就如是清净佛土。世尊，我於来世作是希有事已，然後乃成阿耨多罗三藐三菩提。世尊，我成阿耨多罗三藐三菩提时。菩提树纵广正等一万由旬。於此树下坐道场时。於一念中成阿耨多罗三藐三菩提。成阿耨多罗三藐三菩提已光明照於无量无边百千亿那由他诸佛世界。令我寿命无量无边百千亿那由他劫无能知者，除一切智。令我世界无有声闻辟支佛乘。所有大众纯诸菩萨。无量无边无能数者，除一切智。愿我成阿耨多罗三藐三菩提已，令十方诸佛称扬赞叹我之名字。愿我成阿耨多罗三藐三菩提已，无量无边阿僧祇馀佛世界。所有众生闻我名者，修诸善本欲生我界。愿其舍命之後必定得生惟除五逆诽谤圣人废坏正法。愿我成阿耨多罗三藐三菩提已，其馀无量无边阿僧祇诸佛世界所有众生。若发阿耨多罗三藐三菩提。修诸菩提欲生我界者，临终之时我时当与大众围绕现其人前。其人见我即於我所得心欢喜。以见我故离诸障阂即便舍身来生我界。愿我成阿耨多罗三藐三菩提已，诸菩萨摩诃萨所未闻法欲从我闻者，如其所愿悉令得闻。愿我成阿耨多罗三藐三菩提已，其馀无量无边阿僧祇世界。在在处处诸菩萨等闻我名者，即得不退转於阿耨多罗三藐三菩提。得第一忍第二第三有愿欲得陀罗尼及诸三昧者，如其所愿必定得之。乃至成阿耨多罗三藐三菩提无有退失。我灭度後过诸算数劫已，有无量无边阿僧祇世界。其中菩萨闻我名字。心得净信第一欢喜。悉礼拜我叹未曾有。是佛世尊为菩萨时已作佛事。久久乃成阿耨多罗三藐三菩提。彼诸菩萨得最第一信心欢喜已，必定当得第一初忍第二第三。有愿欲得陀罗尼门及诸三昧者，如其所愿悉皆得之。乃至成阿耨多罗三藐三菩提无有退失。我成阿耨多罗三藐三菩提已，其馀无量无边阿僧祇世界。有诸女人闻我名者，即得第一信心欢喜。发阿耨多罗三藐三菩提心。乃至成佛终不复受女人之身。愿我灭度已，虽经无量无边阿僧祇劫。有无量无边阿僧祇佛刹。其中女人闻我名者，即得第一信心欢喜。发阿耨多罗三藐三菩提心。乃至成佛终不复受女人之身。世尊，我之所愿如是佛土如是众生。世尊，若世界清净众生如是者，然後乃成阿耨多罗三藐三菩提。善男子，尔时宝藏如来语转轮王言：善哉善哉大王。今者所愿甚深已取净土。是中众生其心亦净。大王。汝见西方过百千万亿佛土。有世界名尊善无垢。彼界有佛名尊音王如来应供正遍知明行足善逝世间解无上士调御丈夫天人师佛世尊，今现在为诸菩萨说於正法。彼界无有声闻辟支佛名。亦无有说小乘法者，纯一大乘清净无杂。其中众生等一化生。亦无女人及其名字。彼佛世界所有功德清净庄严。悉如大王所愿。无量种种庄严佛之世界等无差别。悉已摄取无量无边调伏众生。今改汝字为无量清净。尔时世尊便告无量清净。彼尊音王佛。过一中劫当般涅槃。般涅槃已正法住世满十中劫。正法灭已过六十中劫。彼土转名弥楼光明。当有如来出现於世。号不可思议功德王如来应供正遍知明行足善逝世间解无上士调御丈夫天人师佛世尊，是佛犹如尊音王如来。世界庄严如尊善无垢等无有异。其佛寿命六十中劫。佛灭度已正法住世六十中劫。正法灭已过千中劫。是时世界故名尊善无垢复有佛出号宝光明如来应供正遍知明行足善逝世间解无上士调御丈夫天人师佛世尊，世界所有寿命多少。正法住世亦如不可思议功德王佛等无有异。正法灭已，是时世界转名善坚。复有佛出号宝尊音王如来应供正遍知明行足善逝世间解无上士调御丈夫天人师佛世尊，世界庄严如前无异。佛寿三十五中劫。佛灭度後正法住世满七中劫。正法灭已，复有无量无边诸佛次第出世。所有世界寿命正法悉亦如是，我今皆见如是诸佛始初成道及其灭度。是时世界常住不异无有成败。大王。如是诸佛悉灭度已，复过一恒河沙等阿僧祇劫。入第二恒河沙等阿僧祇劫。是时世界转名安乐。汝於是时当得作佛号无量寿如来应供正遍知明行足善逝世间解无上士调御丈夫天人师佛世尊，是时圣王闻是语已，前白佛言：世尊，如是等辈当成佛者为在何处。
佛告大王。如是菩萨今在此会。其数无量不可称计。悉从十方馀佛世界而来集此。供养於我听受妙法。是诸菩萨已从过去诸佛。授阿耨多罗三藐三菩提记。复从现在十方诸佛。授阿耨多罗三藐三菩提记。是故先成阿耨多罗三藐三菩提。大王。是诸菩萨已曾供养无量无边百千万亿那由他佛。种诸善根修集智慧。大王以是之故是诸菩萨在於汝前。成阿耨多罗三藐三菩提。时转轮王复白佛言：世尊，是宝海梵志。乃能劝我及诸眷属发阿耨多罗三藐三菩提心。是梵志於未来世为经几时当成阿耨多罗三藐三菩提。佛告大王。是梵志成就大悲故。於未来世师子吼时汝自知之。时转轮王复白佛言：世尊，若我所愿成就如佛所记者，我今头面礼佛。当令十方如恒河沙等世界六种震动。其中诸佛亦当为我授阿耨多罗三藐三菩提记。善男子，尔时无量净王作是语已，寻於佛前头面著地。尔时十方如恒河沙等诸佛世界六种震动。是中诸佛即与授记作如是言：删提岚界善持劫中人寿八万岁。有佛出世号曰宝藏。有转轮圣王名无量净。主四天下三月供养宝藏如来及比丘僧。以是善根故。过一恒河沙等阿僧祇劫已，始入第二恒河沙阿僧祇劫。当得作佛号无量寿。世界名安乐。常身光照纵广周匝十方。各如恒河沙等诸佛世界尔时宝藏如来。即为大王说此偈言：
十方世界，震动大地。及馀山林，如恒沙等。汝今可起，已得授记。为天人尊，胜法调御。
善男子，尔时转轮圣王闻是偈已，心生欢喜。即起合掌前礼佛足。去佛不远复坐听法。善男子，尔时宝海梵志。复白圣王第一太子言：善男子，持此宝物并及先所於三月中供养如来及比丘僧种种珍宝。如是福德和合集聚。回向阿耨多罗三藐三菩提。复作是言：善男子，以此所施不应求於忉利天王大梵天王。何以故？今者所有福报之物。皆是无常无决定相，犹如疾风。是故应当以是布施所得果报。令心自在。速成阿耨多罗三藐三菩提。度脱无量无边众生。令入涅槃。是时太子闻是语已，答梵志言：我今观於地狱众生多诸苦恼。人天之中或有垢心。以垢心故数数堕於三恶道中。复作是念。是诸众生以坐亲近恶知识故。退失正法堕大闇处。尽诸善根摄取种种诸邪见等。以覆其心行於邪道。世尊，今我以大音声告诸众生。我之所有一切善根。尽回向阿耨多罗三藐三菩提。愿我行菩萨道时。若有众生受诸苦恼恐怖等事。退失正法堕大闇处。忧愁孤穷无有救护无依无舍。若能念我称我名字。若其为我天耳所闻天眼所见。是众生等若不得免斯苦恼者，我终不成阿耨多罗三藐三菩提。复白佛言：世尊，我今复当为众生故。发上胜愿。世尊，我今若能逮得己利者，愿令转轮圣王。过第一恒沙等阿僧祇劫已，始入第二恒沙等阿僧祇劫。是时世界名曰安乐。大王成佛号无量寿。世界庄严众生清净作正法王。是佛世尊於无量劫。作佛事已，所作已办入无馀涅槃。乃至正法住时。我於其中修菩萨道。即於是时能作佛事。是佛正法於初夜灭。即其後夜成阿耨多罗三藐三菩提。复白佛言：惟愿世尊为我授记。今我一心请於十方如恒河沙等现在诸佛。惟愿各各为我授记。善男子，尔时宝藏佛寻为授记。善男子，汝观天人及三恶道一切众生。生大悲心欲断众生诸苦恼故。欲断众生诸烦恼故。欲令众生住安乐故。善男子，今当字汝为观世音。善男子。汝行菩萨道时。已有百千无量亿那由他众生得离苦恼。汝为菩萨时已能大作佛事。善男子，无量寿佛般涅槃已，第二恒河沙等阿僧祇劫後分。初夜分中正法灭尽。夜後分中彼土转名一切珍宝所成就世界。所有种种庄严无量无边。安乐世界所不及也。善男子，汝於後夜种种庄严。在菩提树下坐金刚座。於一念中间成阿耨多罗三藐三菩提。号遍出一切光明功德山王如来应供正遍知明行足善逝世间解无上士调御丈夫天人师佛世尊，其佛寿命九十六亿那由他百千劫。般涅槃已正法住世六十三亿劫。
尔时观世音前白佛言：若我所愿得成就者，我今头面敬礼佛时。当令十方如恒河沙等诸世界中现在诸佛。亦复各各为我授记。亦令十方如恒河沙等世界大地及诸山河六种震动。出种种音乐一切众生心得离欲。善男子，尔时观世音菩萨寻礼宝藏如来头面著地。尔时十方如恒河沙等世界。六种震动。一切山林悉出种种无量音乐。众生闻已即得离欲。其中诸佛皆与授记作如是言：散提岚界善持劫中人寿八万岁。时有佛出世。号曰宝藏。有转轮圣王。名无量净。主四天下其王太子名观世音。三月供养宝藏如来及比丘僧。以是善根故。於第二恒河沙等阿僧祇劫後分之中。当得作佛号遍出一切光明功德山王如来。世界名曰一切珍宝所成就也。尔时宝藏如来。为观世音而说偈言：
大悲功德，今应还起。地六种动，及诸佛界。十方诸佛，已授汝记。当成为佛，故应欢喜。
善男子，尔时太子观世音。闻是偈已心生欢喜。即起合掌前礼佛足。去佛不远复坐听法。善男子，尔时宝海梵志。复白第二王子尼摩言：善男子，汝今所作福德清净之业。为一切众生得一切智故。应回向阿耨多罗三藐三菩提。善男子，尔时王子在佛前坐。叉手白佛言：世尊，如我先於三月之中。供养如来及比丘僧。并我所有身口意业清净之行。如此福德我今尽以回向阿耨多罗三藐三菩提。不愿不净秽恶世界。令我国土及菩提树。如观世音所有世界种种庄严宝菩提树。及成阿耨多罗三藐三菩提。复愿遍出功德光明佛始初成道。我当先请转於法轮。随其说法所经时节。於其中间行菩萨道。是佛涅槃後正法灭已，我於其後次第成於阿耨多罗三藐三菩提。我成佛时所作佛事。世界所有种种庄严。般涅槃後正法住世。如是等事悉如彼佛等无有异。尔时佛告第二王子。善男子，汝今所愿最大世界。汝於来世当得如是大世界处如汝所愿。善男子，汝於来世当於如是最大世界成阿耨多罗三藐三菩提。号曰善住珍宝山王如来应供正遍知明行足善逝世间解无上士调御丈夫天人师佛世尊，善男子。由汝愿取大世界故。因字汝为得大势。尔时得大势前白佛言：世尊，若我所愿成就得己利者，我今敬礼於佛。当令十方如恒河沙等诸佛世界六种震动。雨须曼那华。其中现在诸佛各授我记。善男子，尔时得大势在於佛前头面著地。寻时十方如恒河沙等世界六种震动。天雨须曼那华。其中现在诸佛世尊各与授记。尔时宝藏如来为得大势而说偈言：
坚力功德，今可还起。大地震动，雨须曼华。十方诸佛，已授汝记。当来得成，人天梵尊。
善男子，尔时得大势闻是偈已，心生欢喜即起合掌前礼佛足。去佛不远复坐听法。善男子，尔时宝海梵志。复白第三王子王众言：善男子，今汝所作福德之聚清净之业。应为一切众生得一切智故。回向阿耨多罗三藐三菩提。善男子，尔时第三王子在佛前坐。叉手白佛言：世尊，如我先於三月之中。供养如来及比丘僧。并我所有身口意业清净之行。如是福德今我尽以回向阿耨多罗三藐三菩提。我今所愿不能於是不净世界成阿耨多罗三藐三菩提。亦复不愿速成阿耨多罗三藐三菩提。我行菩萨道时。愿令我所化十方无量无边诸佛世界所有众生。发阿耨多罗三藐三菩提心。安止於阿耨多罗三藐三菩提心。劝化安止於六波罗蜜者，愿令先我悉於十方一一方面。如恒河沙佛刹微尘数等诸佛世界成佛说法。令我尔时以清净天眼悉遍见之。愿我为菩萨时能作如是无量佛事。我於来世行菩萨道无有齐限。我所教化诸众生等。令其心净犹如梵天。如是众生生我界者，尔乃当成阿耨多罗三藐三菩提。以是等清净庄严佛刹。愿令三千大千世界恒河沙等十方佛土。为一佛刹。周匝世界有大宝墙七宝填厕。其墙高大至无色界。真绀琉璃以为其地。无诸尘土石沙秽恶荆蕀之属又无恶触。亦无女人及其名字。一切众生皆悉化生。不食揣食等。以法喜三昧为食。无有声闻辟支佛乘。纯诸菩萨。离於贪欲瞋恚愚痴。皆修梵行悉满其国。当其生已须发自落服三法衣。即於生已便欲得食寻有宝器。在右手中。自然而有上妙百味具足在钵。时诸菩萨作是思惟。我等不应啖是揣食。我今当持至於十方。供养诸佛及声闻众并贫穷者，有诸饿鬼受饥渴苦其身炽然。当至其所而给足之。我等自应修行法喜三昧之食。作是念已得菩萨三昧。其三昧名不可思议行。得是三昧已即得无阂神力。到於无量无边世界现在佛所。供养诸佛及比丘僧。给施贫穷下至饿鬼。作是施已因为说法。寻於食时周旋往返还归本土。衣服珍宝及所须物。供养诸佛下至饿鬼。亦复如是，然後自用。愿令我世界无有八难不善苦恼。亦无受戒毁戒忏悔及其名字。愿我世界常有无量种种珍宝。以为厕填。珍宝衣树十方世界。所未曾有未曾见闻。乃至亿岁说其名字犹不能尽。愿我世界诸菩萨等。欲见金色随意得见。欲见银色亦随意见。当见银时不失金相。当见金时不失银相。颇梨琉璃车磲马瑙及赤真珠。种种珍宝随意得见亦复如是，欲见阿竭琉香。多伽琉香。多摩罗跋栴檀沈水。及赤栴檀。牛头栴檀。欲见纯栴檀者，随意得见。欲见沈水者，亦随意见。当见沈水不失栴檀。当见栴檀不失沈水。馀亦如是，种种所愿皆得成就。愿我世界无有日月。诸菩萨等有大光明。如本所求自然而出。乃至能照百千万亿那由他世界。以光明故无有昼夜。众华开敷即知昼分。众华合时便知夜分。世界调適无有寒热及老病死。若有一生菩萨。於馀方成阿耨多罗三藐三菩提者，即以此身处於他方兜术天宫命终作佛。若我成阿耨多罗三藐三菩提已，不於其界取般涅槃。若般涅槃时处在虚空。诸菩萨等所欲得者自然而有。其世界边周匝常有百千亿那由他自然音乐。此音乐中不出欲想之声。常出六波罗蜜声佛声法声比丘僧声菩萨藏声甚深义声。而诸菩萨於诸音声随其所解。世尊，我行菩萨道时。如我所见百千亿那由他阿僧祇诸佛世界种种庄严。种种婴珞种种相貌。种种住处种种所愿。令我世界悉皆成就如是等事所有庄严。惟除声闻辟支佛等。亦复无有五浊之世三恶道等须弥诸山大小铁围土沙砾石大海林木。纯有宝树。过天所有更无馀华。惟有天上曼陀罗华摩诃曼陀罗华。无诸臭秽纯有妙香遍满其国。诸菩萨等皆是一生。无有一人生於馀处。惟除他方当成佛者，处兜术天命终成阿耨多罗三藐三菩提。世尊我行菩萨道时无有齐限。要当成是微妙果报清净佛土。一生菩萨充满其中。是诸菩萨无有一人非我所教。初发阿耨多罗三藐三菩提心安止六波罗蜜者，如是菩萨。皆是我初教发心安止六波罗蜜。此散提岚界。若入我界一切苦恼皆悉休息。世尊，我行菩萨道时。要当成就如是等辈希有之事。然後於未来世乃成阿耨多罗三藐三菩提。愿菩提树名曰选择见善珍宝。纵广正等万四天下。香气光明遍於一十三千大千世界。菩提树下以种种珍宝为金刚座纵广正等五四天下。其座名曰善择寂灭智香等近。高万四千由旬。我於此座结加趺坐。於一念中成阿耨多罗三藐三菩提。乃至般涅槃。常於道场菩提树下。坐金刚座不解不坏。复当化作无量诸佛及菩萨众。遣在其馀诸佛世界教化众生。一一化佛於一食顷为诸众生说微妙法。即於食顷令无量无边众生悉发阿耨多罗三藐三菩提心。寻发心已即不退转阿耨多罗三藐三菩提。如是化佛及菩萨众。常作如是希有之事。我成阿耨多罗三藐三菩提已，愿诸馀世界其中众生悉见我身。若有众生眼见我身三十二相八十种好。悉令必定於阿耨多罗三藐三菩提。乃至涅槃不离见佛。愿令我界所有众生。六情完具无所缺少。若诸菩萨欲见我者，随其所住行来坐卧悉得见之。是诸菩萨寻发心已即时见我坐於道场菩提树下。当见我时。先来所有於诸法相疑滞之处。我未为说便得除断。亦得深解法相之义。愿我当来寿命无量无能数者，除一切智。菩萨寿命亦复如是，我一念中成阿耨多罗三藐三菩提已，即一念中有无量菩萨。须发自落服三法衣乃至涅槃。於其中间无有一人长其须发著俗衣裳。一切皆著沙门之服。尔时佛告第三王子。善男子，善哉善哉。汝是纯善大丈夫也。聪叡善解能作如是甚难大愿。所作功德甚深甚深难可思议。微妙智慧之所为也。汝善男子，为众生故自发如是尊重之愿取妙国土。以是故今号汝为文殊师利。於未来世过二恒河沙等无量无边阿僧祇劫。入第三无量无边阿僧祇劫。於此南方有佛世界。名曰清净无垢宝寘。此散提岚界亦入其中。彼世界中有种种庄严。汝於此中当成阿耨多罗三藐三菩提。号普现如来应正遍知明行足善逝世间解无上士调御丈夫天人师佛世尊，诸菩萨众皆悉清净。汝之所愿具足成就如说而得。善男子，汝行菩萨道时。於无量亿诸如来所种诸善根。是故一切众生以汝为药。汝心清净能破烦恼。增诸善根。尔时文殊师利前白佛言：世尊，若我所愿成就得己利者，惟愿十方无量无边阿僧祇世界六种震动。其中诸佛现在说法与我受记。亦愿一切众生受欢喜乐。譬如菩萨入第二禅自在游戏。天雨曼陀罗华。遍满世界。华中常出佛声法声比丘僧声六波罗蜜力无所畏。如是等声。愿我敬礼宝藏佛时。即出如是诸相貌等。作是语已，寻时礼佛头面著地。即於是时，十方无量无边阿僧祇世界六种震动。天於空中雨曼陀罗华。一切众生受於喜乐。譬如菩萨入第二禅自在游戏。诸菩萨等是时惟闻佛声法声比丘僧声六波罗蜜十力无畏如是等声。是时他方诸菩萨等。见闻是事怪未曾有。各白其佛言：何因缘故有是瑞应。诸佛各告诸菩萨言：十方诸佛各各广为文殊师利。授阿耨多罗三藐三菩提记故。是其瑞应。尔时宝藏如来为文殊师利。而说偈言：
胜意旷大，今可还起。十方诸佛，已授汝记。当於来世，成尊胜道。世界大地，六种震动。
众生满足，受於快乐。
善男子，尔时文殊师利闻是偈已，心生欢喜。即起合掌前礼佛足。去佛不远复坐听法。

[book_title]卷四
△诸菩萨本授记品第四之二
善男子，尔时宝海梵志。白第四王子能伽奴言：乃至发愿亦复如是，尔时佛告阿伽那言：善哉善哉。善男子，汝行菩萨道时。以金刚慧破无量无边众生诸烦恼山。大作佛事然後乃成阿耨多罗三藐三菩提。善男子，是故号汝为金刚智慧光明功德。尔时佛告金刚智慧光明功德菩萨。善男子，汝於来世过一恒河沙等阿僧祇劫。入第二恒河沙等阿僧祇劫。於此东方过十恒河沙等世界中微尘数等世界。有世界名曰不旬。善男子，汝於是中当得作佛。号曰普贤如来应供正遍知明行足善逝世间解无上士调御丈夫天人师佛世尊，其佛世界所有庄严。如汝所愿悉皆具足。善男子，宝藏如来授金刚慧光明德菩萨摩诃萨阿耨多罗三藐三菩提记。时虚空中有无量无边百千亿那由他天。而赞叹言：善哉善哉。雨牛头栴檀阿伽流香。多伽流香。多摩罗跋并及末香。而以供养。尔时金刚智慧光明功德菩萨白佛言：世尊，若我所愿成就得己利者，我今敬礼诸佛世尊，惟愿十方如恒河沙等世界满中诸天微妙好香众生之类。或在地狱畜生饿鬼天上人中。若闻是香所有身心苦恼之疾悉得远离。如是头面到地。善男子，尔时金刚智慧光明功德菩萨作是言已，即头面礼佛。尔时十方如恒河沙等世界。周遍悉有微妙之香。众生闻者皆得远离身心苦恼。尔时宝藏如来即为金刚智慧光明功德菩萨。而说偈言：
金刚慧能破，汝今可还起。十方佛世界，周遍有妙香。与无量众生，安乐及欢喜。当来得成佛，无上世间解。
善男子，尔时金刚智慧光明功德菩萨闻是偈已，其心欢喜即起合掌前礼佛足。去佛不远复坐听法。善男子，尔时宝海梵志。复白第五王子无所畏言：乃至发心亦复如是，尔时王子答梵志言：我今所愿。不欲於此不净世界成阿耨多罗三藐三菩提。愿成佛时。世界之中无有地狱畜生饿鬼。其地纯以绀琉璃宝。广说皆如莲华世界所有庄严。尔时无畏王子。手持莲华上宝藏佛。作如是言：世尊，若我所愿成就得己利者，以佛力故今在佛前。愿我当得悉见种种庄严三昧。复愿天雨种种莲华大如车轮。遍满十方如恒河沙世界微尘数等诸佛国土。亦令我等皆遥见之。善男子，无畏王子说是言已，以佛力故寻时即得悉见种种庄严三昧。天雨种种无量莲花大如车轮。遍满十方如恒河沙等世界微尘等诸佛国土。一切大众皆得遥见。见是事已得欢喜乐。尔时佛告无畏王子。善男子，及能作是甚深微妙之大愿也。取严净佛土。复能疾得悉见种种庄严三昧。愿不虚故天雨如是无量莲华。世尊，若我所愿成就得己利者愿此诸华悉住於空不复堕落。时宝藏佛告无畏王子言：善男子，汝今速疾以诸莲华印於虚空。是故号汝为虚空印。尔时佛告虚空印菩萨。善男子，汝於来世过一恒河沙等阿僧祇劫。入第二恒河沙等阿僧祇劫。於东南方去此佛土百千万亿恒河沙等世界。彼有世界名曰莲华。汝於是中当成阿耨多罗三藐三菩提。号莲华尊如来应正遍知明行足善逝世间解无上士调御丈夫天人师佛世尊，所有大众纯诸菩萨摩诃萨等其数无量不可称计。其佛寿命无量无边。所愿具足悉皆成就。尔时虚空印菩萨摩诃萨头面礼於宝藏如来。即起合掌去佛不远复坐听法。尔时世尊为虚空印。而说偈言：
善男子当知，有人作己利。能断烦恼结，常令得寂静。所受持功德，数如恒河沙。世界微尘等，成就而不失。
汝於当来世，成就无上道。亦如过去佛，等无有差别。
善男子，虚空印菩萨闻是偈已心生欢喜。善男子，尔时宝海梵志白第六王子虚空言：乃至发心亦复如是，尔时王子菴婆罗白佛言：世尊，我今所愿不欲於此不净世界成阿耨多罗三藐三菩提。略说如虚空印所愿。世尊，若我所愿成就得己利者，愿令十方如恒河沙等世界之中。自然而有七宝妙盖。在上虚空罗列而住。纯金为网以覆其上。七宝为铃垂以庄严。其盖宝铃常出佛声法声比丘僧声六波罗蜜及六神通十力无畏如是等声。世界众生闻者，寻发阿耨多罗三藐三菩提心。已发心者即得不退转。宝铃所生佛法僧声乃至无所畏声。悉闻十方世界虚空以佛力故乃得自闻。世尊，
若我所愿成就得己利者，愿我今者得知日三昧。以三昧力故增益一切诸善根本。得三昧已，惟愿诸佛与我授阿耨多罗三藐三菩提记。是时王子说是语已，以佛力故即得知日三昧。尔时世尊赞王子言善哉善哉。善男子，汝所愿者甚深甚深。以甚深功德因缘故。寻时十方如恒河沙诸世界中。自然而有七宝妙盖。於上虚空罗列而住。纯金为网以覆其上。七宝为铃悉以庄严。其铃常出佛法僧声乃至无所畏声。尔时有百千亿那由他众生。闻是声已寻发阿耨多罗三藐三菩提心。是故号汝为虚空日光明。尔时佛告虚空日光明菩萨摩诃萨。汝於来世当成阿耨多罗三藐三菩提。过一恒河沙阿僧祇劫。入第二恒河沙等阿僧祇劫。东方去此二恒河沙等佛刹。有世界名曰日月。汝於是中当成阿耨多罗三藐三菩提。号法自在丰王如来应正遍知明行足善逝世间解无上士调御丈夫天人师佛世尊，尔时虚空日光明菩萨闻是记已即礼佛足。尔时世尊为虚空日光明。而说偈言：
善男子今起，善哉自调御。以淳淑大悲，於一切众生。度脱令断苦，毕竟住彼岸。智慧善分别，令到无上道。
善男子，尔时虚空日光明菩萨闻是偈已，其心欢喜即起合掌前听佛足。去佛不远复坐听法。
尔时宝海梵志复白第七王子善臂言：乃至发心亦复如是，尔时王子白佛言：我今所愿不欲於此不净世界成阿耨多罗三藐三菩提。愿我来世所有世界。无有地狱畜生饿鬼女人名字及以胎生。须弥诸山大小铁围。山陵堆阜石沙秽恶。荆棘恶风木树丛林。大海江河日月昼夜闇冥臭处。众生等类无有便利涕唾污垢。身心不受诸不乐事。马瑙为地无诸尘土。纯有百千无量珍宝而庄严之。无有诸草唯有好妙曼陀罗华。种种宝树以为挍饰。其宝树下有妙宝盖。复有种种宝衣华鬘。诸宝婴珞香华伎乐。诸宝器物诸宝妙华。以如是等挍饰其树。世界之中无有昼夜。以华开合而知时节。诸菩萨等在金华中自然出生。既得生已皆得悉见种种庄严三昧。以三昧力故得见十方如微尘等诸世界中现在诸佛。於此三昧一念之顷具足六通。以天耳故悉闻十方如微尘等世界现在诸佛说法音声。以宿命智知过去世如一佛土微尘等劫宿世之事。以天眼故悉见十方诸佛世界种种庄严。以他心智故於一念中。得知如一佛世界微尘数等世界众生心之所念。乃至成阿耨多罗三藐三菩提终不失是三昧。清旦之时四方有风柔软清净。吹微妙香及散诸华。以风力故。诸菩萨等从三昧起。三昧起已即得如是如意通力。以是力故於一念顷能到十方一一方面如一佛土。微尘数等诸佛世界。供养现在诸佛世尊请受妙法。即一念中还至本土无有罣阂。诸菩萨等在曼陀罗华摩诃曼陀罗华华台之中。结加趺坐思惟法门。所谓欲得见我所在方面。随身所向悉令得见若於深法有疑滞者，以见我故寻得除灭。若有问义欲听法者，以见我故即得深解无有狐疑。所有菩萨深解无我及无我所。是故能舍身根命根一切必定不退於阿耨多罗三藐三菩提。世界无有一切不善之名。亦无受戒破戒之名毁戒悔过。一切众生其身皆有三十二相。得那罗延力。乃至成阿耨多罗三藐三菩提。无有一人六根毁缺不完具者，所有众生即於生已须发自落。服三法衣。得善分别三昧。乃至阿耨多罗三藐三菩提终不中失。诸众生等悉得和合一切善根。无有一人为老病所苦。若诸菩萨命终之时结加趺坐。入於火定自烧其身。烧其身已四方清风来吹其身。舍利散在诸方无佛世界。寻时变作摩尼宝珠。如转轮圣王所有宝珠。若有众生见触之者，悉令不堕三恶道中。乃至涅槃不受诸苦。即得舍身生於他方现在佛所谘受妙法。发阿耨多罗三藐三菩提心便不退转。所有众生若命终时。其心在定无有散乱。不受诸苦爱别离等。命终之後不堕八难无佛之世。乃至成阿耨多罗三藐三菩提。常得见佛谘受妙法供养众僧。一切众生离於贪欲瞋恚愚痴恩爱嫉妒无明憍慢。世界无有声闻缘觉。所有大众纯诸菩萨摩诃萨等充满其国。其心柔软无有爱浊。坚固不退於阿耨多罗三藐三菩提得诸三昧。世界纯有清净光明。十方如微尘等诸佛世界。悉皆得闻我之世界。我界所有微妙之香。悉遍十方如微尘等诸佛世界。我界众生常得快乐。未曾闻有受苦之声。世尊，我行菩萨道时不作齐限。我今要当庄严如是清净佛土。众生之类皆使清净遍满其国。然後乃成阿耨多罗三藐三菩提。世尊，我成阿耨多罗三藐三菩提。当出无量无边光明照於十方。如千佛刹微尘数等诸佛世界。令彼众生悉遥见我三十二相。即时得断贪欲瞋恚愚痴嫉妒无明憍慢一切烦恼。发阿耨多罗三藐三菩提心。如其所求得陀罗尼三昧忍辱。以见我故。寒所有众生悉得煴乐。譬如菩萨入第二禅。以见我故身心受於第一妙乐。发阿耨多罗三藐三菩提心。若其命终要当生我佛之世界。生已即得不退转於阿耨多罗三藐三菩提。热地狱等畜生饿鬼亦复如是，诸天所见光明一倍。令我寿命无量无边无能数者，除一切智。世尊，我成阿耨多罗三藐三菩提已，令十方无量无边阿僧祇世界现在诸佛称赞於我。其馀众生若得闻是称赞我声。愿作善根速生我国。命终之後必生我国。唯除五逆毁坏正法诽谤圣人。世尊，我成阿耨多罗三藐三菩提已，十方无量无边阿僧祇世界中所有众生。若闻我声发愿欲生我世界者，是诸众生临命终时。悉令见我与诸大众前後围绕。我於尔时入无翳三昧。以三昧力故现在其前而为说法。以闻法故寻得断除一切苦恼。心大欢喜。其心喜故得宝冥三昧。以三昧力故令心得念及无生忍。命终之後必生我界。若馀世界诸众生等无有七财。不欲修集行於三乘。不欲生於人天中者，亦不修行一切善根及三福处。非法行污爱著恶欲专行邪见。如是众生愿我入於无燋恼三昧。以三昧力故彼诸众生若命终时。我与大众而住其前为说妙法。复为示现佛土所有。又劝令发阿耨多罗三藐三菩提心。众生闻已即於我所心生深信欢喜安乐。寻发阿耨多罗三藐三菩提心。令彼众生得断苦恼。断苦恼已便得日灯光明三昧断於痴闇。命终之後寻生我界。尔时宝藏如来赞言：善哉善哉。汝今乃能作微妙之大愿也。世尊，若我所愿成就得己利者，愿令十方如微尘等诸佛世界。悉雨忧陀罗婆罗香并栴檀香牛头栴檀香种种末香。若有众生在在处处闻是香者，悉发阿耨多罗三藐三菩提心。令我今者得金刚愿三昧。以三昧力故悉得遥见诸世界中所雨诸香。善男子，尔时王子说是言已寻得三昧。自见十方如微尘数等诸佛世界。所有诸香忧陀罗婆罗香牛头栴檀种种末香。及见一一方面有不可计诸众生等。恭敬叉手发阿耨多罗三藐三菩提心。宝藏如来告王子言：善男子，汝之所愿已得成就。天雨种种诸微妙香已，有不可计众生。恭敬叉手发阿耨多罗三藐三菩提心。是故号汝为师子香。汝於来世过一恒河沙等阿僧祇劫。入第二恒河沙等阿僧祇劫。上方去此四十二恒河沙世界微尘数等诸佛世界。有世界名青香光明无垢。於彼土当得成阿耨多罗三藐三菩提。号汝光明无垢坚香丰王如来应供正遍知明行足善逝世间解无上士调御丈夫天人师佛世尊，善男子，尔时师子香菩萨礼宝藏如来头面著地。尔时如来为师子香菩萨。而说偈言：
天人师起，受诸供养。度脱生死，令离苦恼。断诸结缚，及诸烦恼。来世当作，天人之尊。
善男子，尔时师子香菩萨闻是偈已，心大欢喜即起合掌。去佛不远复坐听法。
善男子，尔时宝海梵志复白第八王子泯图言：乃至发心亦复如是，尔时王子前白佛言：世尊，我今所愿要当於是不净世界修菩萨道。复当修治庄严十千不净世界。令其严净如青香光明无垢世界。亦当教化无量菩萨。令心清净无有垢秽皆趣大乘。悉使充满我之世界。然後我当成阿耨多罗三藐三菩提。世尊，愿我修行菩萨道时。要当胜於馀诸菩萨。世尊，我已於七岁之中。端坐思惟诸佛菩萨清净功德。及种种庄严佛土功德。是时即得悉见种种庄严三昧等万一千菩萨三昧增进修行。世尊，若未来诸菩萨等行菩萨道时。亦愿悉得如是三昧。世尊，愿我得出离三世胜幢三昧。以三昧力故悉见十方无量无边诸佛世界。在在处处现在诸佛。出离三世为诸众生说於正法。世尊，愿我得不退三昧。以三昧力故於一念中。悉见如微尘等诸佛菩萨及诸声闻恭敬围绕。愿我於此一一佛所。得无依止三昧。以三昧力故作变化身。一时遍至如一佛界微尘数等诸如来所供养礼拜。愿我一一身以种种无上珍宝华香涂香末香妙胜伎乐种种庄严。供养一一诸佛。世尊，愿我一一身於一一佛所。如大海水渧等劫行菩萨道。愿我得一切身变化三昧。以三昧力故於一念中在一一佛前。知如一佛土微尘数等诸佛世界。世尊，愿我得功德力三昧。以三昧力故於一一佛前。遍到如一佛土微尘数等诸世尊所。以微妙赞叹赞叹诸佛。世尊，愿我得不旬三昧。以三昧力故於一念中悉见诸佛遍满十方无量无边世界之中。世尊，愿我得无诤三昧。以三昧力故於一念中悉见过去未来现在诸佛所有净妙世界。世尊，愿我得首楞严三昧。以三昧力故化作地狱之身入地狱中。与地狱众生说微妙法。劝令发阿耨多罗三藐三菩提心。彼诸众生闻是法已，寻发无上菩提之心。即便命终生於人中。随所生处常得值佛。随所值佛而得听法。听受法已即得住於不退转地。乾闼婆、阿修罗、迦楼罗、紧那罗、摩睺罗伽、人、非人等。天、龙、鬼神、夜叉罗刹、毗舍遮、富单那、伽吒富单那。屠杀、魁脍、商贾、淫女、畜生、饿鬼。如是等众亦复如是，皆令发阿耨多罗三藐三菩提心。有诸众生随所生处得诸色像。我分之身如业所作。随受苦乐及诸工巧。愿我变化作如是身。随其所作而教化之。世尊，若有众生各各异音。愿我随其种种音声。而为说法各令欢喜。因其欢喜劝发安止。令其不退於阿耨多罗三藐三菩提。世尊，我要当教十千佛土所有众生。令心清净无有行业烦恼诸毒。乃至不令一人属於四魔。何况多也。若我庄严十千佛土。如是清净如光明无垢尊香王佛青香光明无垢世界。所有种种微妙庄严。然後我身及诸眷属。乃当如彼师子香菩萨之所愿也。世尊，若我所愿成就得己利者，当令十千诸佛世界所有众生断诸苦恼。得柔软心得调伏心。各各自於四天下界。见佛世尊现在说法一切众生。自然而得种种珍宝华香末香及以涂香。种种衣服种种幢幡。各各以用供养於佛。供养佛已悉发无上菩提之心。世尊，我等今者以悉得见种种庄严三昧力故。皆得遥见如是诸事。作是语已寻如所愿悉得见之。尔时世尊赞阿弥具言：善哉善哉。善男子，汝今世界周匝四面一万佛土清净庄严。於未来世复当教化无量众生令心清净。复当供养无量无边诸佛世尊，善男子，以是缘故今改汝字名为普贤。於未来世过一恒河沙等阿僧祇劫。入第二恒河沙等阿僧祇劫。末後分中於北方界。去此世界过六十恒河沙等佛土。有世界名知水善净功德。汝当於中成阿耨多罗三藐三菩提。号智刚吼自在相王如来应正遍知明行足善逝世间解无上士调御丈夫天人师佛世尊，善男子，尔时普贤菩萨摩诃萨头面著地礼宝藏佛。尔时如来即为普贤菩萨。而说偈言：
汝起善导师，已得如所愿。善能调众生，皆令得一心。度於烦恼河，及脱诸恶法。来世作灯明，诸天世人师。
善男子尔时会中有十千人心生懈怠。异口同音作如是言：世尊，我等来世即於如是严净佛土。成阿耨多罗三藐三菩提。所谓普贤菩萨所修清净诸世界也。世尊，我等要当具足修六波罗蜜。以具足六波罗蜜故。各各於诸佛土成阿耨多罗三藐三菩提。善男子，尔时宝藏如来即便为是十千人等。授阿耨多罗三藐三菩提记。善男子，普贤菩萨成阿耨多罗三藐三菩提时。汝等当於普贤菩萨所修清净万佛土中。一时成阿耨多罗三藐三菩提。有一千佛同号智炽尊音王如来应供正遍知明行足善逝世间解无上士调御丈夫天人师佛世尊，复有千佛同号增相尊音王。复有千佛同号善无垢尊音王。复有千佛同号离怖畏尊音王。复有千佛同号善无垢光尊音王。复有千五百佛同号日音王。复有五百佛同号日宝藏尊王。复有五佛同号乐音尊王。复有二佛同号日光明。复有四佛同号龙自在。复有八佛同号离恐怖称王光明。复有十佛同号离音光明。复有八佛同号音声称。复有十一佛同号显露法音。复有九佛同号功德法称王。复有二十佛同号不可思议王。复有四十佛同号宝幢光明尊王。复有一佛号觉知尊想王。复有七佛同号不可思议音。复有三佛同号智藏。复有十五佛同号智山幢。复有五十佛同号智海王。复有三十佛同号大力尊音王。复有二佛同号山功德劫。复有八十佛同号清净智勤。复有九十佛同号尊相种王。复有百佛同号善智无垢雷音尊王。复有八十佛同号胜尊大海功德智山力王。复有四十佛同号无上菩提尊王。复有二佛同号智觉山华王。复有二佛同号功德山智觉。复有三佛同号金刚师子。复有二佛同号持戒光明。复有二佛同号示现增益。复有一佛号无量光明。复有三佛同号师子游戏。复有二佛同号无尽智山。复有二佛同号宝光明。复有二佛同号无垢智慧。复有九佛同号智慧光明。复有二佛同号师子称。复有二佛同号功德通王。复有二佛同号雨法华。复有一佛号造光明。复有一佛号增益山王。复有一佛号出法无垢王。复有一佛号香尊王。复有一佛号无垢目。复有一佛号大宝藏。复有一佛号力无障阂王。复有一佛号自知功德力。复有一佛号衣服知足。复有一佛号得自在。复有一佛号无障阂利益。复有一佛号智慧藏。复有一佛号大山王。复有一佛号曰力藏。复有一佛号求功德。复有一佛号华幢枝。复有一佛号众光明。复有一佛号无痴功德王。复有一佛号金刚上。复有一佛号曰法相。复有一佛号尊音王。复有一佛号坚持金刚。复有一佛号珍宝自在王。复有一佛号坚自然幢。复有一佛号山劫。复有一佛号雨娱乐。复有一佛号增益善法。复有一佛号娑罗王。复有二佛同号功德遍满大海功德王。复有一佛号智慧和合。复有一佛号智炽。复有一佛号华众。复有一佛号世间尊。复有一佛号优昙钵华幢。复有一佛号法幢自在王。复有一佛号栴檀王。复有一佛号善住。复有一佛号精进力。复有一佛号幢等光明。复有一佛号曰智步。复有一佛号曰海幢。复有一佛号灭法称。复有一佛号坏魔王。复有一佛号众光明。复有一佛号出智光明。复有一佛号曰慧灯。复有一佛号安隐王。复有一佛号曰智音。复有一佛号幢摄取。复有一佛号天金刚。复有一佛号种种庄严王。复有一佛号无胜智。复有一佛号善住意。复有一佛号月王。复有一佛号无胜步自在王。复有一佛号娑怜陀王。复有八十佛同号师子步王。复有五十佛同号那罗延无胜藏。复有七十佛同号聚集珍宝功德。复有三十佛同号光明藏。复有二十佛同号分别星宿称王。复有二佛同号功德力娑罗王。复有九十佛同号微妙音。复有一佛号曰梵增。复有一佛号提头赖吒王。复有千佛同号莲华香择称尊王。复有六十佛同号光明炽渚王。复有三十佛同号莲华香力增。复有二佛同号无量功德大海智增。复有一佛号阎浮阴。复有一百二佛同号功德山幢。复有一佛号师子相。复有一百一佛同号龙雷尊华光明王。复有一佛号善趣种无我甘露功德王劫。复有千佛同号离法智龙王解脱觉世界海眼山王。皆有十号如来应正遍知明行足善逝世间解无上士调御丈夫天人师佛世尊，如是等佛同共一日一时。各各於诸世界成阿耨多罗三藐三菩提。寿命各十中劫。卿等涅槃亦同一日。般涅槃已所有正法七日即灭。善男子，尔时十千人向宝藏佛头面作礼。尔时世尊为十千人。而说偈言：
龙王汝起，坚固自在。无上善愿，清净和合。卿等用意，疾如猛风。精勤修学，六波罗蜜。
来世必成，天人之尊。
善男子，尔时十千人闻是偈已，心生欢喜即起合掌前礼佛足。去佛不远复坐听法。善男子，尔时宝海梵志复白第九王子蜜苏言：乃至发心亦复如是，尔时王子前白佛言：世尊，我行菩萨道时。愿十方如恒河沙等世界。所有现在诸佛为我作证。今於佛前发阿耨多罗三藐三菩提心。世尊，愿我行菩萨道时。乃至成佛於其中间不生悔心。乃至成佛常住一心无有退转。如说而行如行而说。乃至无有一人来恼我心。更不求於声闻缘觉。不起淫欲恶想之心。其心不与睡眠憍慢疑悔等共。亦复不生贪淫杀盗妄言两舌恶口绮语贪恚邪见嫉妒慢法欺诳之心。我修菩萨道乃至成阿耨多罗三藐三菩提。中间不生如是等法乃至成阿耨多罗三藐三菩提行时步步心心数法常念诸佛得见诸佛谘受妙法供养众僧。於诸生处常愿出家。当出家时即得成就粪扫三衣。常在树下独坐思惟。住阿兰若常行乞食。不求利养行於知足。常讲说法成就无量无障阂辩不犯大罪。不以我相为女人说法。若说法时恒以空相。其心常念空无之法。拱手端坐亦不露齿。若有学习大乘之人而於其所起世尊想恭敬供养。所闻法处亦起佛想。於诸沙门婆罗门中。故生恭敬供养尊重。除佛世尊，於诸众中不生分别此是福田此非福田而行布施。愿我不於法施人所生嫉妒心。若有众生应被刑戮。愿我舍命以救护之。若有众生犯於诸罪。愿我以力言说钱财。而拔济之。令得解脱。若有在家出家之人有诸罪过。愿不发露显现於人。於诸利养名誉等中而常远离。如避火坑刀剑毒树。世尊，若我此愿乃至成阿耨多罗三藐三菩提已悉得成就如今佛前之所愿者，令我两手自然而有千辐天轮。所得光明如火猛焰。善男子，是时王子说是语已，其两手中即寻各有一千辐轮如说而得。世尊，
若我所愿成就逮得己利。成阿耨多罗三藐三菩提者，我今遣此千辐天轮。至於无佛五浊世界。是轮当作如是大声遍满佛土。如难陀龙王优波难陀龙王。作大音声遍满世界。其轮音声亦复如是，所谓菩萨受记音声。不失专念智慧之声。修学空法诸佛所有法藏之声。若有众生在在处处闻是法声。即时得断贪欲瞋恚愚痴憍慢慳吝嫉妒。而得寂静思惟诸佛甚深智慧。发阿耨多罗三藐三菩提心。善男子，尔时王子即遣二轮。譬如诸佛神足捷疾。其轮去疾亦复如是，遍至十方无佛恶世。为诸众生出诸菩萨受记音声。不失专念智慧之声。修学空法诸佛所有法藏之声。在在处处诸众生等闻是法音。即便得断贪欲瞋恚愚痴憍慢慳吝嫉妒。而得寂静思惟诸佛甚深智慧。发阿耨多罗三藐三菩提心。其轮须臾还来在此王子前住。善男子，尔时宝藏如来赞王子言：善哉善哉。善男子，汝行菩萨道所发善愿无上最妙。遣此天轮至於无佛五浊之世。令无量无边阿僧祇亿百千众生安止住於无秽浊心。心无恼害劝化发於阿耨多罗三藐三菩提以是故今改汝名为阿閦。於未来世当为世尊，汝今当於佛前如心所喜愿取种种庄严佛土。
尔时阿閦白佛言：世尊，我今所愿如是种种庄严佛土。令我世界纯金为地。地平如掌多有种种诸天妙宝遍满其国。无有山陵堆阜土沙砾石荆蕀之属。其地柔软譬如天衣。行时足下蹈入四寸举足还复。无有地狱畜生饿鬼不净臭秽。纯有诸天微妙上香及曼陀罗摩诃曼陀罗华遍满其国。所有众生无有老病。各各自在不相畏怖。常不恼他命不中夭。临舍命时心无悔恨。其心决定无有错乱。系念思惟诸佛如来。若命终已不堕恶道。不生无佛五浊恶世。乃至成阿耨多罗三藐三菩提。常得见佛谘受妙法供养众僧。所有众生薄淫怒痴皆行十善。世界无有种种工巧。无有犯罪及犯罪名。亦无天魔诸留难事。众生受形无有恶色。亦不分别尊卑高下。一切众生深解无我及无我所。声闻菩萨乃至梦中不失不净。众生常乐求法听法。无有一人生於倒见。亦无外道。众生无有身心疲极。皆得五通无有饥渴诸苦恼事。随所喜乐。种种食饮即有宝器自然在手。有种种食犹如欲界所有诸天。无有涕唾便利之患痰癊污泪。亦无寒热。常有柔软香风触身。此风香气微妙具足。薰诸天人不须馀香。如是香风随诸天人所求冷温皆使满足。又复有求优钵罗华香风。又复有求优陀娑罗香风。有求沈水香风。有求多伽罗香风。有求阿伽罗香风。有求种种香风。如所悕望於发心时皆得成就。除五浊世。愿我国土有七宝楼。其宝楼中敷七宝床。茵蓐丹枕细滑柔软犹如天衣。众生处此宝楼床榻皆悉欢乐。其楼四边有好池水。其水具足有八功德。众生随意而取用之。其国多有金多罗树种种华果妙香。具足上妙宝衣种种宝盖。真珠婴珞而以庄严。诸众生等随意所喜妙宝衣服即於树上自恣取著。华果香等亦复如是，世尊，愿我菩提之树纯是七宝高千由旬。树茎周匝满一由旬。枝叶纵广满千由旬。常有微风吹菩提树。其树则出六波罗蜜根力觉道微妙之声。若有众生闻此妙声。一切皆得离於欲心。所有女人成就一切诸妙功德，犹如兜术天上天女。无有妇人诸不净事两舌慳吝嫉妒覆心。不与男子漏心交通。若诸男子发淫欲心。至女人所以爱心视。须臾之间便离欲心。自生厌离即便还去。寻得清净无垢三昧。以三昧力故於诸魔缚而得解脱。更不复生恶欲之心。如是女人若见男子有爱欲心便得妊身。亦得离於淫欲之想。当妊身时若怀男女。身心无有诸苦恼事。常受快乐如忉利天人身心所受上妙快乐。女人怀妊七日七夜。所受快乐亦复如是，亦如比丘入第二禅。处胎男女不为一切不净所污。满足七日即便出生。当其生时受诸快乐有微妙音。女人产时亦无诸苦如是母子俱共入水洗浴其身。是时女人得如是念。以念力故寻得离欲清净三昧。以三昧力故其心常定。於诸魔缚而得解脱。若有众生宿业成就。应无量世作女人身。以定力故得离女身乃至涅槃。一切女业永灭无馀更不复受。或有众生宿业成就於无量亿劫。应处胞胎受苦恼者，愿我成阿耨多罗三藐三菩提已，闻我名字即生欢喜。生欢喜已寻便命终。处胎即生我之世界。寻於生已所受胎分永尽无馀。乃至成阿耨多罗三藐三菩提更不受胎。或有众生多善根者，寻便得来至我世界莲华中生。或有众生少善根者，要当处胎。或受女人而生我界。然後乃得永尽胎分。所有众生一向纯受微妙快乐。微风吹此金多罗树出微妙声。所谓苦空无我无常等声。闻是声者皆得光明三昧。以三昧力故得诸空定甚深三昧。世界无有淫欲相声。世尊，我坐菩提树下。於一念中成阿耨多罗三藐三菩提已，愿我世界无有日月光明昼夜差别除华开合。我成阿耨多罗三藐三菩提已，当以光明遍照三千大千世界。以光明力故令诸众生悉得天眼。以天眼故得见十方无量无边诸佛世界。在在处处诸佛世尊现在说法。世尊，我成阿耨多罗三藐三菩提已，说於正法令此音声遍满三千大千世界。众生闻者得念佛三昧。众生或有行住回转。随所方面常得见我。若於诸法有疑滞处。以见我故即得断疑。世尊，我成阿耨多罗三藐三菩提已，十方无量无边阿僧祇诸佛世界。在在处处所有众生若学声闻。若学缘觉。若学大乘。闻我名者命终要来生我世界。若声闻人闻我法者，得八解脱阿罗汉果。学大乘人闻我法者，得深法忍陀罗尼门及诸三昧。不退转於阿耨多罗三藐三菩提。得无量声闻以为眷属。其数无边无能数者，唯除诸佛。世尊，我成阿耨多罗三藐三菩提。随所至方举下足处。即有千叶金莲华生。其华微妙有大光明。我当遣至无佛之处称赞我名。若有众生於此华中得闻称赞我名字者，寻生欢喜种诸善根欲生我国。愿命终时悉皆来生。我诸大众出家之人。远离谄曲妒嫉奸欺沙门之垢尊重於法。於诸所须名称利养心不贵重。常乐苦、空、无常、无我。常勤精进尊法依僧。若诸菩萨得不退者，皆悉令得就雨三昧。以三昧力故为众生说般若波罗蜜。令离生死乃至成佛。於其中间所可说法不忘不失。世尊，我成佛已寿命住世十千大劫。般涅槃後正法住世满一千劫。尔时如来赞阿閦言：善哉善哉。善男子，汝今已取清净世界。汝於来世过一恒河沙等阿僧祇劫。入第二恒河沙等阿僧祇劫。东方去此十佛世界。彼有世界名曰妙乐。所有庄严如汝所愿皆悉具足。汝於是中当成阿耨多罗三藐三菩提。犹号阿閦如来应正遍知明行足善逝世间解无上士调御丈夫天人师佛世尊，尔时阿閦菩萨白佛言：世尊，若我所愿成就得己利者，一切世间阴界诸入所摄众生皆得慈心。无怨贼想及诸秽浊。身心快乐犹如十住诸菩萨等。处莲华上结加趺坐三昧正受。以三昧力令心无垢。是诸众生身心快乐亦复如是，我今头面敬礼於佛。唯愿此地有金色光。善男子，尔时阿閦菩萨以头面敬礼佛足。是时一切无量众生。身心即得受大快乐。其地亦有金色光明。尔时宝藏如来为阿閦菩萨。而说偈言：
尊意且起，汝今以令。一切众心，心无忿怒。复於众生，生大悲心。两手各得，天千辐轮。
净意当来，为天人尊。
善男子，尔时阿閦菩萨闻是偈已，心大欢喜即起合掌前礼佛足。去佛不远复坐听法。

[book_title]卷五
△诸菩萨本授记品第四之三
佛告寂意菩萨。善男子，尔时宝海梵志复白第十王子软心言：乃至发心亦复如是。王子所愿皆如阿閦菩萨所愿。白佛言：世尊，若我所愿成就得己利者，令一切众生悉得思惟诸佛境界。手中自然生栴檀香、优陀婆罗香。以此诸香供养诸佛。
尔时宝藏如来赞王子言：善哉善哉。善男子，汝所愿者甚奇特。汝愿众生手中自然有栴檀香、优陀婆罗香。悉得思惟诸佛境界系念清净。以是故。今改汝字号为香手。佛告香手。善男子，未来之世过一恒河沙等阿僧祇劫。入第二恒河沙等阿僧祇劫。後分之中阿閦如来般涅槃後。正法灭尽过七日已，汝於是时当成阿耨多罗三藐三菩提。其佛世界故名妙乐。佛名金华如来应正遍知明行足善逝世间解无上士调御丈夫天人师佛世尊，尔时香手菩萨复作是言：世尊，若我所愿成就得己利者，今我礼佛此阎浮园周匝当雨诸薝卜华。善男子，尔时香手菩萨。於宝藏佛前头面著地。是时阎浮园中如其所言：周匝遍雨诸薝卜华。尔时宝藏如来为香手菩萨。而说偈言：
尊妙功德，善趣汝起。如心所愿，雨薝卜华。度脱无量，一切众生。示诸善道，令至无畏。
善男子，尔时香手菩萨闻是偈已心大欢喜。即起合掌前礼佛足。去佛不远复坐听法善男子，尔时宝海梵志复白第十一王子瞢伽奴言：乃至发心亦复如是，王子所愿亦如香手菩萨所愿。尔时师子王子。以珍宝幢供养宝藏如来时。佛即赞师子王子言：善哉善哉。善男子，汝今以此宝幢供养。是故号汝名为宝相。佛告宝相。未来之世过一恒河沙等阿僧祇劫。入第二恒河沙等阿僧祇劫。後分之中妙乐世界。金华如来般涅槃後。正法灭已过三中劫。妙乐世界转名月胜。汝於是中当成阿耨多罗三藐三菩提。号龙自在尊音王如来应正遍知明行足善逝世间解无上士调御丈夫天人师佛世尊，彼佛世界所有庄严。如妙乐世界等无差别。尔时宝相菩萨前白佛言：世尊，若我所愿成就得己利者，我今头面礼於佛足。令一切众生得如是念，犹如菩萨住无谄三昧。一切众生得大利益生於大悲发菩提心。善男子，尔时宝相菩萨在宝藏佛前头面著地。一切众生悉得如是无谄三昧得大利益。生於大悲发菩提心。尔时宝藏如来为宝相菩萨。而说偈言：
善意勤起，已於我前。为诸众生，善作大誓。能大利益，无量众生。令心无垢，是故来世。
得成为佛，天人之尊。
善男子，尔时宝相菩萨闻是偈已心大欢喜。即起合掌前礼佛足。去佛不远复坐听法尔时摩阇婆王子等。五百王子作如是愿。愿得如是种种庄严功德佛土。皆如虚空印菩萨摩诃萨所修净土。尔时宝藏如来皆为一一授阿耨多罗三藐三菩提记。同共一时各於馀国成无上道。如虚空印菩萨摩诃萨。复次四百王子作是誓愿愿取庄严净妙佛土皆如金刚智慧光明菩萨摩诃萨。尔时宝藏如来亦为一一授阿耨多罗三藐三菩提记。同共一时各於异国成无上道。如金刚智慧光明菩萨摩诃萨。复次八十九王子。又作是愿。愿取如是庄严佛土。如普贤菩萨摩诃萨所修佛土等无差别。
尔时八万四千小王。各各别异作殊胜愿。人人自取种种庄严上妙佛土。尔时宝藏如来各各与授阿耨多罗三藐三菩提记。当来之世各在馀国同共一时成无上道。尔时九十二亿众生亦各发愿。取种种庄严胜妙佛土。时宝藏如来一切皆与授阿耨多罗三藐三菩提记。汝等来世於馀国土。同共一时成无上道。善男子，尔时宝海梵志有八十子。即是宝藏如来之兄弟也。其最长子名海地尊。善男子，尔时宝海梵志告其长子言：汝今可取微妙清净庄严佛土。其子答言：惟愿尊者先师子吼。其父告言：我之所愿当最後说。其子复言：我今所愿当取清净不清净耶。父复答言：若有菩萨成就大悲。尔乃取於不清净世界。何以故？欲善调伏众生垢故。如是之事汝自知之。善男子，尔时海地尊至宝藏如来所。在於佛前白佛言：世尊，我愿阿耨多罗三藐三菩提。若人有寿八万岁时。如今佛世尔乃成阿耨多罗三藐三菩提。我今又愿令我国土所有众生。薄淫恚痴厌离身心。怖畏生死见其过患。来至我所出家学道。我於尔时为诸众生说三乘法。世尊，若我所愿成就得己利者，惟愿世尊授我阿耨多罗三藐三菩提记。尔时宝藏如来告海地尊言：善男子，未来之世过一恒河沙等阿僧祇劫。入第二恒河沙等阿僧祇劫。是时有劫名曰遍敷优钵罗华。此佛世界当名愿爱。是时人民寿八万岁。汝於是中成阿耨多罗三藐三菩提。号曰宝山如来应正遍知明行足善逝世间解无上士调御丈夫天人师佛世尊，尔时海地尊复作是言：世尊，若我所愿成就得己利者，此阎浮园周匝当雨赤色真珠。一切树木自然皆出微妙技乐。善男子，时海地尊在宝藏佛前头面作礼。当尔之时其园周匝雨赤真珠。一切树木皆出种种微妙伎乐。尔时宝藏如来即为摩纳。而说偈言：
大力汝起，无量智藏。慈悲众生，作大利益。所愿清净，今得成就。当为众生，作天人师。
善男子，尔时海地尊。闻是偈已心大欢喜即起合掌前礼佛足。去佛不远复坐听法梵志第二子名曰三婆婆。白佛言：世尊，我今所愿如海地尊之所愿也。尔时宝藏如来便告三婆婆言：未来之世优钵罗华劫中愿爱世界。人寿转多八十亿岁。汝当於中得成阿耨多罗三藐三菩提。号曰日华如来应正遍知明行足善逝世间解无上士调御丈夫天人师佛世尊，第三子所得世界亦复如是，人寿二千岁时成阿耨多罗三藐三菩提。号火音王如来乃至天人师佛世尊，第四成佛号须曼那，第五成佛号持戒王，第六成佛号善持目，第七成佛号梵增益，第八成佛号阎浮影，第九成佛号富楼那，第十成佛号曰胜妙。十一成佛号曰宝山。十二成佛号曰海藏。十三成佛号那罗延。十四成佛号曰尸弃。十五成佛号南无尼。十六成佛号曰觉尊。十七成佛号憍陈如。十八成佛号师子力。十九成佛号曰智幢。二十成佛号音声。二十一成佛号尊胜佛。二十二成佛号离世尊佛。二十三号利益佛。二十四号智光明佛。二十五号师子尊佛。二十六号寂静智佛。二十七号难陀佛。二十八号尼拘罗王佛。二十九号金色目佛。三十号得自在佛。三十一号曰乐佛。三十二号宝胜佛。三十三号善目佛。三十四号梵善乐佛。三十五号梵仙佛。三十六号梵音佛。三十七号法月佛。三十八号示现义佛。三十九号称乐佛。四十号增益佛。四十一号端严佛。四十二号善香佛。四十三号眼胜佛。四十四号善观佛。四十五号摄取义佛。四十六号善意愿佛。四十七号胜慧佛。四十八号金幢佛。四十九号善目佛。五十号天明佛。五十一号净饭佛。五十二号善见佛。五十三号毗琉璃幢佛。五十四号毗楼博叉佛。五十五号梵音佛。五十六号功德成就佛。五十七号有功德净佛。五十八号宝光明佛。五十九号摩尼珠佛。六十号释迦文尼佛。六十一号音尊王佛。六十二号智和合佛。六十三号胜尊佛。六十四号成华佛。六十五号善华佛。六十六号无怒佛。六十七号日藏佛。六十八号尊乐佛。六十九号日明佛。七十号龙得佛。七十一号金刚光明佛。七十二号称王佛。七十三号常光明佛。七十四号相光明佛。七十五号删尼输佛。七十六号智成就佛。七十七号音王佛。七十八号娑罗王那罗延藏佛。七十九号火藏佛。善男子，尔时梵志其最小子名离怖恼。在佛前住。白佛言：世尊，是七十九人佛。今已为现前授记。於遍敷优钵罗华劫愿爱世界人寿转多时。成阿耨多罗三藐三菩提。世尊，我今佛前发阿耨多罗三藐三菩提心。优钵罗华劫後分之中。成阿耨多罗三藐三菩提。时如七十九佛所得寿命。愿我寿命亦复如是，如七十九佛所度众生。我所度众生亦复如是，如七十九佛三乘说法。我亦如是说三乘法。如七十九佛声闻弟子众数多少。我之所得众数多少亦复如是，是七十九佛於优钵罗华劫。所可教化无量众生。使受人身未得度者，我於末劫成阿耨多罗三藐三菩提已，悉当教化令住三乘。世尊，若我所愿成就得己利者，惟愿世尊授我阿耨多罗三藐三菩提记。善男子，尔时宝藏佛即赞离怖恼言：善哉善哉。善男子，汝今乃为无量众生生大悲心。善男子，未来之世过一恒河沙等阿僧祇劫。入第二恒河沙等阿僧祇劫。是中有劫名优钵罗华。後分之中汝当成阿耨多罗三藐三菩提。号无垢灯出王如来应正遍知明行足善逝世间解无上士调御丈夫天人师佛世尊，七十九佛所得寿命都合半劫。汝之寿命亦得半劫。如前所愿悉得成就。尔时离怖恼菩萨复作是言：世尊，若我所愿成就得己利者，我今头面敬礼於佛。令此世界周匝遍雨优钵罗华微妙之香。若有众生闻此香者，身诸四大清净无秽调適和顺。一切病苦悉得除愈。善男子，尔时离怖恼菩萨说是言已，寻以头面敬礼佛足。尔时此佛世界寻时遍雨优钵罗华微妙之香。众生闻者身诸四大清净无秽调適和顺。一切病苦悉得除愈。宝藏如来为是菩萨。而说偈言：
善心慈悲，导师可起。诸佛世尊，咸称赞汝。能断坚牢，诸烦恼结。当来成善，净智慧藏。
善男子，尔时离怖恼菩萨。闻是偈已心大欢喜。即起合掌前礼佛足。去佛不远复坐听法。
善男子，尔时宝海梵志有三亿弟子。在园门外一处而坐。教馀众生受三归依。令发阿耨多罗三藐三菩提心者，善男子，尔时梵志劝诸弟子作如是言：汝等今者应发阿耨多罗三藐三菩提心。取佛世界。今於佛前如心所求便可说之。是三亿人中有一人名曰树提。作如是言：尊者，云何菩提。云何助菩提法。云何菩萨修行菩提。云何系念得於菩提。尔时其师报言：摩纳。如汝所问。菩提者，即是菩萨之所修集四无尽藏。何等为四。所谓无尽福德藏。无尽智藏。无尽慧藏。无尽佛法和合藏。善男子，是名菩提。摩纳如佛所说助菩提法。所谓摄取助清净度生死法门。善男子，舍财即是助菩提法。以调伏众生故。持戒即是助菩提法。随其所愿得成就故。忍辱即是助菩提法。三十二相八十种随形好具足故。精进即是助菩提法。具足一切诸事故。禅定即是助菩提法。其心当得善调伏故。智慧即是助菩提法。以知一切诸烦恼故。多闻即是助菩提法。得无阂辩故。福德即是助菩提法。一切众生之所须故。智即是助菩提法。成就无阂智故。寂灭即是助菩提法。柔软善心得成就故。思惟即是助菩提法。成就断疑故。慈心即是助菩提法。成就无阂心故。悲心即是助菩提法。教化众生无厌足故。喜心即是助菩提法。於正法中生爱乐故。舍心即是助菩提法。成就断於爱憎法故。听法即是助菩提法。成就灭五盖故。出世即是助菩提法。成就舍除一切世间故。阿兰若是助菩提法。所作不善灭使不生。所有善根多增长故。念是助菩提法。成就护持故。意是助菩提法。成就分别诸法故。持是助菩提法。成就思议寤醒故。念处即是助菩提法。分别身受心法成就故。正勤即是助菩提法。以离一切不善法修行一切善法增广故。如意足是助菩提法。成就身心轻利故。诸根即是助菩提法。摄取诸根成就故。诸力即是助菩提法。摧灭一切烦恼故。觉是助菩提法。觉知实法故。六和即是助菩提法。调伏众生令清净故。摩纳。是名摄取助清净度生死法门。树提复言：尊者，如佛所说，布施果报即是大富得大眷属。护持禁戒得生天上。广博多闻得大智慧。又如佛说。思惟之法得度生死。师复报言：摩纳。若乐生死故行布施。是故大富。摩纳。若善男子善女人。心向菩提为心调伏故行布施。为心寂静故持禁戒。为心清净无有爱浊故求多闻。为大悲故思惟修道。其馀诸法智慧方便成就助求。摩纳。是名助菩提法。如是修行即是系念得菩提也。摩纳。如是菩提今应生欲。是道清净应专心作愿。是道无浊心清净故。是道正直无有谄曲断烦恼故。是道安隐乃至能到涅槃城故。汝等今应作大善愿。取庄严佛土随意所求净及不净。善男子，尔时树提摩纳。在宝藏佛前。右膝著地长跪叉手。前白佛言：世尊我今发阿耨多罗三藐三菩提心。此不净世界所有众生。少於贪淫瞋恚愚痴。不犯非法心无爱浊无怨贼想。舍离慳吝嫉妒之心。离邪见心安住正见。离不善心求诸善法。离三恶心求三善道。於三福处成就善根。於三乘法精勤修集尔时我当成无上道。世尊，若我所愿成就得己利者，令我两手自然而出白色龙象。作是言已佛神力故。其两手中即出龙象。其色纯白七处到地。见是事已告言：龙象。汝等今者可至虚空去此不远。遍雨此界八德香水。觉悟此界一切众生。若有众生得遇一渧闻其香气悉断五盖。所谓淫欲瞋恚眠睡掉悔疑盖。作是语已，尔时龙象在虚空中。周旋速疾犹如力士善射放箭。是二龙象所作诸事悉成就已，复还来至摩纳前住。尔时树提见是事已心大欢喜。善男子，尔时宝藏如来即告摩纳。善男子，未来之世过一恒河沙等阿僧祇劫。入第二恒河沙阿僧祇劫。是时有劫名音光明。此佛世界转名和合音光明。汝於是中成阿耨多罗三藐三菩提。号宝盖增光明如来应正遍知明行足善逝世间解无上士调御丈夫天人师佛世尊，善男子，尔时树提。头面著地礼於佛足。宝藏如来即为树提。而说偈言：
其心离垢，清净且起。今已授记，能令无量。亿数众生，净第一道。於当来世，调御天人。
善男子，尔时树提闻是偈已生大欢喜。即起合掌前礼佛足。去佛不远复坐听法。三亿弟子除一千人。其馀咸共同声发愿。於此世界成阿耨多罗三藐三菩提。尔时宝藏如来皆为一一授其阿耨多罗三藐三菩提记。乃至毗婆尸。尸弃。毗尸沙婆。最後成阿耨多罗三藐三菩提。其馀千人悉皆读诵毗陀外典。其中最大所宗仰者，名婆由比纽。白佛言：世尊，我今所愿当於五浊恶世成阿耨多罗三藐三菩提。为此厚重贪欲瞋恚愚痴多恼众生。说於正法。时千人中复有一人字曰火鬘。作如是言：尊者婆由比纽。向见何义愿於五浊恶世之中成阿耨多罗三藐三菩提。其师报言：是菩萨大悲成就故。於五浊世成阿耨多罗三藐三菩提。尔时众生无有救护无诸善念。其心常为烦恼所乱。诸见所侵。於中成阿耨多罗三藐三菩提。乃能大益无量众生。善能为作拥护依止舍宅灯明。兼复度脱於生死大海。教令安住於正见中。使处涅槃服甘露水。
是菩萨摩诃萨欲示现大悲故。愿取如是五浊恶世。善男子，尔时宝藏如来告婆由比纽言：善男子，当来之世过一恒河沙等阿僧祇劫。入第二恒河沙等阿僧祇劫。後分之中东方去此一佛世界微尘数等佛土。有世界名袈裟幢。汝於是中当成阿耨多罗三藐三菩提。号金山王如来应正遍知明行足善逝世间解无上士调御丈夫天人师佛世尊，尔时婆由比纽复白佛言：世尊，若我所愿成就得己利者，我今头面敬礼佛足。惟愿如来以百福庄严佛之两足置我顶上。善男子，尔时婆由比纽说是语已，寻时敬礼宝藏佛足。即时如来百福之足在其头上。复以此偈。而赞叹言：
大悲心者，今可还起。智慧明利，行菩萨道。为菩提故，断除坚牢。诸烦恼缚，当来成佛。
能大利益，无量众生。
善男子，尔时婆由比纽闻是偈已心大欢喜。即起合掌前礼佛足。去佛不远复坐听法。
善男子，尔时火鬘摩纳在宝藏佛前。右膝著地长跪叉手。前白佛言：我今所愿於此世界。发阿耨多罗三藐三菩提心。若有众生三毒等分。不能专心住於善法。其心不善寿四万岁。尔时我当成阿耨多罗三藐三菩提。尔时宝藏如来告火鬘言：善男子。未来之世过一恒河沙等阿僧祇劫。入第二恒河沙等阿僧祇劫。後分之中此佛世界当名娑婆。何因缘故名曰娑婆。是诸众生忍受三毒及诸烦恼。是故彼界名曰忍土。时有大劫
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:28:24-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>