<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="华严经疏论纂要序,补刊华严经疏论纂要序,书刻华严经疏论纂要缘起,清凉国师传,李长者传,大方广佛华严经疏论纂要目录,大方广佛华严经疏论纂要悬示卷第一,大方广佛华严经疏论纂要卷第二,大方广佛华严经疏论纂要卷第三,大方广佛华严经疏论纂要卷第四,大方广佛华严经疏论纂要卷第五,大方广佛华严经疏论纂要卷第六,大方广佛华严经疏论纂要卷第七,大方广佛华严经疏论纂要卷第八,大方广佛华严经疏论纂要卷第九,大方广佛华严经疏论纂要卷第十,大方广佛华严经疏论纂要卷第十一,大方广佛华严经疏论纂要卷第十二,大方广佛华严经疏论纂要卷第十">
<meta name="description" content="清道霈编。一百二十卷。节选《华严经大疏钞》和《新华严经论》的主要内容汇编而成,置于经文之末,于康熙年间出版。道霈认为,当时“禅者喜读《论》而不知《疏钞》之广大精微;讲者喜读《疏钞》而不知《论》之直捷痛快”,两者皆有偏失。因此将李通玄的《论》和澄观的《疏钞》予以会通,编成此书。见载于日本《卐字续藏》。_华严经疏论纂要_全文在线阅读_华严经疏论纂要_全文在线下载_大玄古籍书库">
<title>华严经疏论纂要_为霖道霈_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">华严经疏论纂要</span> <br/>
          作者： <span class="inputVal" id="bkauthor">为霖道霈</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]2085420</span> <br/>
          说明： <span class="inputVal" id="bkdec">清道霈编。一百二十卷。节选《华严经大疏钞》和《新华严经论》的主要内容汇编而成,置于经文之末,于康熙年间出版。道霈认为,当时“禅者喜读《论》而不知《疏钞》之广大精微;讲者喜读《疏钞》而不知《论》之直捷痛快”,两者皆有偏失。因此将李通玄的《论》和澄观的《疏钞》予以会通,编成此书。见载于日本《卐字续藏》。</span> <br/>
          封面： <span class="inputVal" id="bkimg">Z_905.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]华严经疏论纂要
[book_author]为霖道霈
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]2085420
[book_dec]清道霈编。一百二十卷。节选《华严经大疏钞》和《新华严经论》的主要内容汇编而成,置于经文之末,于康熙年间出版。道霈认为,当时“禅者喜读《论》而不知《疏钞》之广大精微;讲者喜读《疏钞》而不知《论》之直捷痛快”,两者皆有偏失。因此将李通玄的《论》和澄观的《疏钞》予以会通,编成此书。见载于日本《卐字续藏》。
[book_img]Z_905.jpg


[book_title]华严经疏论纂要序
大方广佛华严经者．乃毗卢遮那世尊於菩提场始成正觉．七处九会称性顿演如来果海羣生性源．及因地六位菩萨修证之轨范也。夫说既称性则是恒常之说。所谓众生说。国土说．三世一切说。处穷法界时彻三际。旨趣宏深．言诠无尽。既非海墨所能书。抑岂贝叶而可悉。但随机见闻广略有异耳。按西域记。此经有三本。上本有十个三千大千世界微尘数偈．一个四天下微尘数品。中本有四十九万八千八百偈．一千二百品。下本有十万偈．四十八品。盖摩诃衍藏是文殊师利与阿难海於铁围山间结集。此经收入龙宫。後龙树菩萨入宫．见上中二本非阎浮提人心力能持．遂记下本归於人间。今传来此方者。晋义熙十四年北天竺三藏佛度跋陀罗所译六十卷。(即支法领所请之本．三十四品八会。)唐证圣元年于阗三藏实叉难陀所译凡八十卷。皆是十万偈之略。以译未尽．故其具本言在遮拘盘国。然经虽未尽．义亦周圆。染指知味．存乎其人。其八十卷经。清凉国师有疏钞．枣栢长者有论．世所盛行。疏钞则穷源极委．章分句析。不唯是此经标准。实乃如来世尊一代时教之标准也。论则广论佛意．会归自心。不唯是此经阃奥．实乃宗门之阃奥也。禅者喜读论而不知疏钞之广大精微。讲者喜读疏钞而不知论之直捷痛快。两者皆失之也。(道霈)年二十五。始遇华严。如贫获摩尼．饥餐王饍。悲喜踊跃．无以云喻。昔人谓亡躯得其死所．竭思有其所归。斯言不我欺也。遂矢志生生依经修证。自是涵泳经文．研穷疏论．余三十年．粗知门户次第。但疏论异旨．悟者难於和会。文言广博。读者惮於浩繁。於是不揣漫於疏论纂其精要．合注本经。窃欲令大地含生．凡厥有心者。同入斯门。启自心文殊决择妙慧。圆自性普贤恒沙功德。愿周法界．则毗卢是师。果办一生．则善财为友。於一毛端．顿周尘刹．参礼知识。於刹那际．徧穷劫海．津济羣生。仰报佛恩．少尽卑愿云尔。今於经前先示大意．凡六段。使稍知梗概。然後临文．则井然有序也。其智力有余者．自当博阅疏论全书。此但撮其旨要耳。
时康熙七年岁在戊申四月朔旦道霈书於圣箭堂

[book_title]补刊华严经疏论纂要序
盖闻荫法云於真际．火宅晨凉。曜慧日於康衢．重昏夜晓。经之为功也钜矣。余於西来大旨．茫未有知。然曩时薄宦东邦。风尘劳攘。每思息辙田园．仿远法师结社东林．刘遗民．雷次宗．服膺请教故事。手一卷经．修清净业。十有余年．志焉未逮。自来闽峤．更溢尘氛。欢喜烦恼．一切因缘．枝梧樛葛。然而手握牟尼一串．心证如来。或偶游兰若之中．静聆梵呗。便觉心目间．有白日虚秋清风适夏景象。所谓投清珠於浊水．浊水不得不清．投佛想於凡心．凡心不得不佛者．非虚言也。鼓山了堂法师．心通正觉．力振颓纲．为今日之道林慧远。以华严经疏论纂要示余。余受而读之。知摩诃衍藏．宝出龙宫。清凉国师为之疏。枣栢长者为之论。微显阐幽．为修证之极轨。而七处九会．三十六品之同异指归．钝根者恐未尽晓。故为霖法师以其定慧着疏论纂要。直接清凉枣栢之心传．畅衍毗卢遮那之妙谛。津梁後起．一片婆心。昔龙树以此经为阎浮提人心力能持。况疏之论之．又从而阐发之。真能使身光徧照尽空法界．智光徧照真俗重重法界矣。谓非先觉之传灯．名山之镇宝欤。惟是康熙初年．锓板流传．今百有余岁。前乎此者护持未善。故其板残缺颇多。而庋板之永通斋及经楼．又灾於风。今之维新者．余所重葺也。了堂法师锐志中兴．百废俱举。尤疚心於是经之缺而商於余。谓毗卢心印．慧命攸关。倘不补刊．心传将绝。余惟人能宏道．法假人传。师欲圆成胜果．护此宝藏。余敢不益励前修．襄兹善举。计缺页二千二百九十有五。缺字九十一万八千有奇。亟属法师敬付剞劂。始事於嘉庆丙寅孟夏。阅岁告成。宝相重圆．真光耀彩。佛力无边．余非敢多以为功也。然窃谓宅生者缘。缘离则废．缘合则成。此举微有补於佛门。虽浪里苹花．雪中鸿爪．亦不得谓之偶然事矣。其偶然者．缘也。其非偶然者．亦缘也。匪云外护．聊结小因。庶几天池露滴．味合百川。华岳尘封．高毋万仞。遂余初志．普彼众生。惺惺相惜．愿大千世界人人无九恼十缠。觉觉皆通．愿极乐国中处处少三毒八难云尔。
浔阳熊官梅沐手谨序

[book_title]书刻华严经疏论纂要缘起
(大材)总丱皈依　鼓山先师老和尚座下。忝与为大师同门。而大师亲承衣鉢．继主法席。一坐十余载．大阐宗猷．震动宇内。法缘浩浩．在处建立法幢。闻名覩相．擕幼扶老．皈礼恐後．不啻古佛再世。而(大材)尚作门外汉．惭愧孰甚。然而师友琢磨之功．日渐日深。实未尝一旦敢忘所自。大师虽主持宗门．而平生游泳华严．栖心法界。观其智愿广大．乃与毗卢文殊普贤及诸圣师．声气相同．臭味相似．无间然矣。故四十余年以来．探讨清凉疏钞．研穷枣栢合论。焚膏继晷．手不释卷。剖大千经卷於一尘之内．收普眼法门於一字之中。七处九会．六相十玄．以及信解行证诸细大法门．莫不澜翻於海口．涌现於毫端．恢恢焉有余刃矣。然大士以利物为怀。四依以弘经是务。虑疏论部帙重叠。後学难以受持。故十载以来．躬自秉笔。删繁取要．直注本经。命名曰大方广佛华严经疏论纂要焉。一句之下．直彻根源。一字之内．包含无尽。无剩文无遗义。譬如鹅王择乳．狮子咬人。真法海之奇珍．成佛之宝券。自清凉枣栢相传以来．将千有余载．未有精微广大直截痛快若此者也。吾师岂惟清凉枣栢之功臣．实乃毗卢文殊普贤之嫡胤也。故出现品云。此经珍宝不入一切余众生手。唯除如来法王真子．生如来家．种如来相诸善根者。佛子．若无此等佛之真子．如是法门不久散灭。何以故。一切二乘不闻此经。何况受持．读诵．书写．分别解说。唯诸菩萨乃能如是。信然哉。由是不揣绵力。首输微赀。请先缮写成书。然後募众刊布．以广法施。蒙师不靳．慨然俞允。乃请王正先熊子伟二名士精心誊录．成兹胜举。起手於康熙戊午夏六月．告竣於庚申夏六月。是役也．皆仗诸圣师慈廕之恩。与此大经冥护之力。永离障缘。顿成巨绩。愿回兹功德．与法界凡有知识者．同游华藏之门．繁兴普贤之行。报莫报之洪恩．酬难酬之微志云尔。
时康熙十九年岁在庚申腊月如来成道日闽富沙桂林菩萨戒弟子谢旌大材盥沐焚香拜题

[book_title]清凉国师传
国师讳澄观．字大休．会稽人。姓夏侯氏。生於开元戊寅。天宝七年出家。至肃宗二年丁酉受具。即以十事自励曰。体不捐沙门之表。心不违如来之制。坐不背法界之经。性不染情碍之境。足不履尼寺之尘。脇不触居士之榻。目不视非仪之彩。舌不味过午之肴。手不释圆明之珠。宿不离衣鉢之侧。从牛头忠径山钦问西来宗旨。授华严圆教於京都诜禅师。至大历三年．代宗诏入内．与大辩正三藏译经．为润文大德。既而辞入五台大华严寺。覃思华严。至建中四年．下笔着疏。先求瑞应。一夕．梦金容当阳山峙．光相顒顒。因以手捧。既觉而喜。以谓获光明徧照之徵。自是落笔无停思。乃以信解行证分华严为四科。理无不包。师每慨旧疏未尽经旨。唯贤首国师颇涉渊源。遂宗承之制疏。凡历四年而文成．为四十卷。又梦身为龙．矫首南台．尾蟠北台．宛转凌虚．鳞鬣耀日。须臾於青冥变百千蜿蜒分散四方而去。识者以为流通之象也。初为众讲之。感景云凝停讲堂庭前之空中。後又为僧叡等着随疏演义四十卷。随文手镜一百卷。丙子十二年．宣河东节度使礼部尚书李诜．备礼迎法师澄观入京。师至。有旨命同罽宾三藏般若翻译乌茶国所进华严後分入不思议解脱境界普贤行愿品梵筴。帝亲预译场。一日不至．即差僧寂光依僧说欲云。皇帝国事因缘．与欲清净。师承睿旨．翻宣既就．成四十卷。复命制疏解释。後又略其广疏．释末後普贤十大愿一卷别行．谓之别行疏。帝天纵圣明．一览玄论．廓然自得。於是敕有司备礼铸印．迁国师。统天下缁徒。号僧统清凉国师。开成三年三月六日．将示寂。谓其徒海岸等曰。吾闻偶运无功．先圣悼叹。复质无行．古人耻之。无昭穆动静。无纶绪往复。勿穿凿异端。勿顺非辩伪。勿迷陷邪心。勿固牢鬬诤。大明不能破长夜之昏。慈母不能保身後之子。当取信於佛。无取信於人。真理玄微．非言说所显。要以深心体解．朗然现前。对境无心．逢缘不动。则不孤我矣。言讫而逝。师生历九朝盛世。为七帝门师。春秋一百有二。僧腊八十有八。身长九尺四寸。垂手过膝。口四十齿。目光夜发．昼视不瞬。才供二笔。声韵如钟。文宗以祖圣崇仰．特辍朝三日。臣民缟素。奉全身塔於终南山。未几有梵僧到阙。表称於葱岭见二使者凌空而过．以咒止而问之。答曰。北印度文殊堂神也。东取华严菩萨大牙归国供养。有旨启塔。果失一牙。唯三十九存焉。遂闍维。舍利光明莹润。舌如红莲色。赐諡仍号清凉国师玅觉之塔。相国裴休奉敕撰碑。文宗皇帝敕写国师真奉安大兴唐寺供养。御制赞曰。朕观法界．旷閴无垠。应缘成事．允用虚根。清凉国师．体象启门。奄有法界．我祖聿尊。教融海岳．恩廓乾坤。首相二疏．拔擢幽昏。间气斯来．拱承佛日。四海光凝．九州庆溢。敞金仙门．夺古贤席。大手名曹．横经请益。仰师鸿休．保余遐历。爰抒颛毫．式扬茂实。真空罔尽．机就而驾。白月虚秋．清风适夏。妙有不迁．缘息而化。邈尔禹仪．焕乎精舍。

[book_title]李长者传
长者讳通玄。出唐宗室。不涉世缘．清净自居．以华严为业。身长七尺二寸。疎眉秀目。修髯美茂。首冠桦皮之冠。麻衣博袖．跣足而行。开元二十七年曳杖荷筇至於太原。村名大贤。有高山奴者。尚德慕义。长者迳诣其门。山奴谛瞻神仪．罄折礼接。每旦惟食枣十颗．栢叶饼如匕大者一枚。掩室独处．栖心法界．如是者三稔。复至马氏古佛堂端居十年。一日。囊挈经书．遵道而去。行数里．路逢一虎．当涂驯伏．如有所待。长者语之曰。吾将着论释华严经．可与择一栖止处。遂将经囊挂於虎背。随其所止。於是虎望神福山原．直入三十余里。於一土龛前．便自蹲住。长者旋收经囊．置於龛内。虎乃屡顾。妥尾而去。其龛莹洁．广袤丈余。龛四旁旧无泉涧。长者始来之夕．风雷暴作．拔去一古松．松根之下．涌出一泉甚深．清冽甘美．时人号为长者泉。长者着论．每夕口出白光．以代灯烛。有二天女常为长者汲水焚香供给纸笔。卯辰之际．供诸净馔．历於五年。着论已终．遂尔绝迹。忽一日出山访旧止之里。适值乡人聚族合乐。长者徧语之曰。汝等好住．吾将欲归。众乃罢乐．惊惶相顾。咸皆恻怆．坚请留止。长者曰。借满百年．亦当归去耳。於是众送长者入山。旋踵之顷．岚雾四起．景物不分．众皆惊愕。翌日结伴登山．长者已坐化龛中矣。时当春三月二十有八日。耆旧澘注．轝荷择地於大山之阴．奉藏全身．累石为坟。即今方山逝多兰若是也。至大历九年。有僧广超游兰若中。获长者所着华严论四十卷。十二缘生解迷显智成悲十明论一卷。复有论会释七卷。传写显扬．徧於并汾。广超门人道光．能继师志。肩负二论．游於燕赵．昭示淮泗。凡後代南北学人．悉得参详论文．宗承长者．优入华藏者．超光二比丘之功也。未几。闽福州开元寺沙门志寗．以经论各帙．读者难为和会。乃特稽首诸佛毗卢遮那．一切圣贤．愿垂加护。从第八卷入经．分别经文．将论合於每节之下．使读者开经见论．谓之合论。共成一百二十卷。世所盛行．皆此本也。宋觉范德洪禅师赞曰。须眉如画颀而美。风神如秋气奇伟。平生归宿东北方。长劳动中寂而止。翛然跣足散衣行。智智用中不乖体。帝王家生得自在。寿量不书绝终始。虎受使令心境空。女为伴助憎爱弃。冠巾传心即俗真。方隅示法即事理。只将枣栢荐斋鉢。我来阎浮非着味。自然光明生齿牙。我谈辞章皆实义。佛子授汝以显诀。一言便足超十地。随顺无明起诸有。若不随顺诸有离。圣贤酪生凡乳中。只由观照戒定慧。是谓大士同体悲。令我顿入一切智。作大佛事徧尘刹。华藏界中容顿辔。以空为座礼十身。以愿为舌说千偈。如以花说无边春。如以滴说大海味。稽首世间妙莲华。愿常清净出泥滓。

[book_title]大方广佛华严经疏论纂要目录
第一卷　悬示(【校】此下原注云序二篇道霈序二纸谢旌缘起二纸案卷首尚有清凉国师及李长者传)
第二卷　世主妙严品疏论纂要(之一)
第三卷　世主妙严品疏论纂要(之二)
第四卷　世主妙严品疏论纂要(之三)
第五卷　世主妙严品疏论纂要(之四)
第六卷　世主妙严品疏论纂要(之五)
第七卷　世主妙严品疏论纂要(之六)
第八卷　世主妙严品疏论纂要(之七)
第九卷　世主妙严品疏论纂要(之八)
第十卷　世主妙严品疏论纂要(之九)
第十一卷　世主妙严品疏论纂要(之十讫)
第十二卷　如来现相品疏论纂要(之一)
第十三卷　如来现相品疏论纂要(之二讫)
第十四卷　普贤三昧品疏论纂要
第十五卷　世界成就品疏论纂要
第十六卷　华藏世界品疏论纂要(之一)
第十七卷　华藏世界品疏论纂要(之二)
第十八卷　华藏世界品疏论纂要(之三讫)
第十九卷　毗卢遮那品疏论纂要
第二十卷　如来名号品疏论纂要
第二十一卷　四圣谛品疏论纂要
第二十二卷　光明觉品疏论纂要(之一)
第二十三卷　光明觉品疏论纂要(之二讫)
第二十四卷　菩萨问明品疏论纂要(之一)
第二十五卷　菩萨问明品疏论纂要(之二讫)
第二十六卷　净行品疏论纂要
第二十七卷　贤首品疏论纂要(之一)
第二十八卷　贤首品疏论纂要(之二讫)
第二十九卷　升须弥山顶品疏论纂要
第三十卷　须弥顶上偈赞品疏论纂要
第三十一卷　十住品疏论纂要(之一)
第三十二卷　十住品疏论纂要(之二讫)
第三十三卷　梵行品疏论纂要
第三十四卷　初发心功德品疏论纂要(之一)
第三十五卷　初发心功德品疏论纂要(之二讫)
第三十六卷　明法品疏论纂要
第三十七卷　升夜摩天宫品疏论纂要　夜摩天宫偈赞品疏论纂要
第三十八卷　夜摩天宫偈赞品疏论纂要(之余讫)
第三十九卷　十行品疏论纂要(之一)
第四十卷　十行品疏论纂要(之二)
第四十一卷　十行品疏论纂要(之三讫)
第四十二卷　十无尽藏品疏论纂要(之一)
第四十三卷　十无尽藏品疏论纂要(之二讫)
第四十四卷　升兜率天宫品疏论纂要(之一)
第四十五卷　升兜率天宫品疏论纂要(之二讫)
第四十六卷　兜率宫中偈赞品疏论纂要
第四十七卷　十回向品疏论纂要(之一)
第四十八卷　十回向品疏论纂要(之二)
第四十九卷　十回向品疏论纂要(之三)
第五十卷　十回向品疏论纂要(之四)
第五十一卷　十回向品疏论纂要(之五)
第五十二卷　十回向品疏论纂要(之六)
第五十三卷　十回向品疏论纂要(之七)
第五十四卷　十回向品疏论纂要(之八)
第五十五卷　十回向品疏论纂要(之九)
第五十六卷　十回向品疏论纂要(之十)
第五十七卷　十回向品疏论纂要(之十一)
第五十八卷　十回向品疏论纂要(之十二)
第五十九卷　十回向品疏论纂要(之十三讫)
第六十卷　十地品疏论纂要(之一)
第六十一卷　十地品疏论纂要(之二)
第六十二卷　十地品疏论纂要(之三)
第六十三卷　十地品疏论纂要(之四)
第六十四卷　十地品疏论纂要(之五)
第六十五卷　十地品疏论纂要(之六)
第六十六卷　十地品疏论纂要(之七)
第六十七卷　十地品疏论纂要(之八)
第六十八卷　十地品疏论纂要(之九)
第六十九卷　十地品疏论纂要(之十)
第七十卷　十地品疏论纂要(之十一)
第七十一卷　十地品疏论纂要(之十二)
第七十二卷　十地品疏论纂要(之十三)
第七十三卷　十地品疏论纂要(之四讫)
第七十四卷　十定品疏论纂要(之一)
第七十五卷　十定品疏论纂要(之二)
第七十六卷　十定品疏论纂要(之三讫)
第七十七卷　十通品疏论纂要
第七十八卷　十忍品疏论纂要(之一)
第七十九卷　十忍品疏论纂要(之余讫)
第八十卷　阿僧只品疏论纂要　寿量品疏论纂要　诸菩萨住处品疏论纂要
第八十一卷　佛不思议法品疏论纂要(之一)
第八十二卷　佛不思议法品疏论纂要(之二讫)
第八十三卷　如来十身相海品疏论纂要
第八十四卷　如来随好光明功德品疏论纂要
第八十五卷　普贤行品疏论纂要
第八十六卷　如来出现品疏论纂要(之一)
第八十七卷　如来出现品疏论纂要(之二)
第八十八卷　如来出现品疏论纂要(之三)
第八十九卷　如来出现品疏论纂要(之四讫)
第九十卷　离世间品疏论纂要(之一)
第九十一卷　离世间品疏论纂要(之二)
第九十二卷　离世间品疏论纂要(之三)
第九十三卷　离世间品疏论纂要(之四)
第九十四卷　离世间品疏论纂要(之五)
第九十五卷　离世间品疏论纂要(之六)
第九十六卷　离世间品疏论纂要(之七)
第九十七卷　离世间品疏论纂要(之八讫)
第九十八卷　入法界品疏论纂要(之一)
第九十九卷　入法界品疏论纂要(之二)
第一百卷　入法界品疏论纂要(之三)
第一百卷之一　入法界品疏论纂要(之四)
第一百卷之二　入法界品疏论纂要(之五)
第一百卷之三　入法界品疏论纂要(之六)
第一百卷之四　入法界品疏论纂要(之七)
第一百卷之五　入法界品疏论纂要(之八)
第一百卷之六　入法界品疏论纂要(之九)
第一百卷之七　入法界品疏论纂要(之十)
第一百卷之八　入法界品疏论纂要(之十一)
第一百卷之九　入法界品疏论纂要(之十二)
第一百卷之十　入法界品疏论纂要(之十三)
第一百卷之十一　入法界品疏论纂要(之十四)
第一百卷之十二　入法界品疏论纂要(之十五)
第一百卷之十三　入法界品疏论纂要(之十六)
第一百卷之十四　入法界品疏论纂要(之十七)
第一百卷之十五　入法界品疏论纂要(之十八)
第一百卷之十六　入法界品疏论纂要(之十九讫)
第一百卷之十七　行愿品别行疏钞纂要(之一)
第一百卷之十八　行愿品别行疏钞纂要(之二)
第一百卷之十九　行愿品别行疏钞纂要(之三)
第一百卷之二十　行愿品别行疏钞纂要(之四终)
大方广佛华严经疏论纂要目录(终)

[book_title]大方广佛华严经疏论纂要悬示卷第一
(原本清初刊於鼓山。中经补版．别无他刻。今依补刊本重刊。但略易其行款排列。版心酌标品科。间有正讹考异之处．以【校】字识之。)
五台山清凉国师澄观疏钞　太原方山长者李通玄论　闽鼓山私淑比丘道霈纂要
○经前悬示。疏论各有十门。取其大意。略立六段。一明处会品第。二分经之大科。三显经之宗趣。四判经属圆教。五示圆义分齐。六明所被之机。今初处会品第。
此一部全经。疏分为七处九会。三十九品。论分为十处。十会。四十品。疏论稍殊。意各有在。
【疏】七处九会。三十九品者。
○初会菩提场。普贤菩萨为会主。说毗卢遮那如来依正因果法门。自第一卷至十一卷。共六品经。六品者。世主妙严品。如来现相品。普贤三昧品。世界成就品。华藏世界品。毗卢遮那品。
○第二会普光明殿。文殊师利菩萨为会主。说十信法门。自十二卷至十五卷。共六品经。六品者。如来名号品。四圣谛品。光明觉品。菩萨问明品。净行品。贤首品。
○第三会忉利天宫。法慧菩萨为会主。说十住法门。自十六卷至十八卷。共六品经。六品者。升须弥山顶品。须弥山顶偈赞品。十住品。梵行品。初发心功德品。明法品。
○第四会夜摩天宫。功德林菩萨为会主。说十行法门。自十九卷至二十一卷。共四品经。四品者。升夜摩天宫品。夜摩天宫偈赞品。十行品。十无尽藏品。
○第五会兜率天宫。金刚幢菩萨为会主。说十回向法门。自二十二卷至三十三卷。共三品经。三品者。升兜率天宫品。兜率天宫偈赞品。十回向品。
○第六会他化自在天宫。金刚藏菩萨为会主。说十地法门。自三十四卷至三十九卷。共一品经。一品者。即十地品。
○第七重会普光明殿。如来为会主。说阿僧只数量法门。及如来随好光明功德及普贤等诸菩萨。说十大三昧等等妙法门。自四十卷。至五十二卷。共十一品经。十一品者。普贤菩萨说十定品。十通品。十忍品。佛说阿僧只品。心王菩萨说如来寿量品。诸菩萨住处品。(上明差别因)青莲华藏菩萨说佛不思议法品。普贤菩萨说如来十身相海品。佛说如来随好光明功德品。(上明差别果。)普贤菩萨说普贤行品。(明平等因。)说如来出现品。(明平等果。)上自二会来至此。一遍明六位因果。
○第八三会普光明殿。普贤菩萨为会主。说离世间法门。自五十三卷至五十九卷。共一品经。一品者。即离世间品。此二遍明六位因果。
○第九会逝多林。如来善友为会主。有本末二会。初世尊放光现相。答诸菩萨念请。为本会。次文殊师利菩萨从善住楼阁。出往人间。开悟六千比丘。及指善财参五十三知识。为末会。通为入法界品。自六十卷至八十卷。共一品经。一品者。即入法界品。此三遍明六位因果。
【论】十处十会。四十品经者。
○第一会在菩提场。示现初成正觉。凡六品经。同上。
○第二会在普光明殿。说十信位。凡六品经。同上。
○第三会在须弥山顶帝释宫中。说十住位。凡六品经。同上。
○第四会在夜摩天宫。说十行位。凡四品经同上。
○第五会在兜率天宫。说十回向位。凡三品经。同上。
○第六会在他化自在天宫。说十地位。凡一品经同上。
○第七会在第三禅天。说等觉法门。谓之普贤佛华三昧会。此会来文未足。如缨络本业经具云。彼经是化三乘人已。後如来领至菩提树下。却说初成佛时说华严经会次第。计此一会一品。通为十处。十会。四十品经。为此经十十成法。皆圆满故。
○第八会在普光明殿。说十定法门。其定名入刹那际。为刹那是极短促。思虑不及之地。不同三乘别论生灭。如来出世．始终不离刹那际。为此定体．称法界性。更无长短始终。三世总为一际故。不同古人释此会为重会普光明殿。岂可见两度三度重叙普光明殿。即云重会三会。令他作去来之见。如经意者。但以佛自体无作大悲为母。以一切种智为佛。以法无性无所依为时日岁月。以一切众生根器为明镜。佛于一切众生心海。任物自见。各得自法。皆令向善。及得菩提。非是如来有重去重来相故。但明此普光明殿。是如来自性一切智种智之都体也。为依报所居。此刹那际定。是佛一切智种智之法性故。意在总括一切法界众海会等总体。如王宝印．一时顿印。不可作重会去来之见。
○第九会在普光明殿说离世间品者。明从此重起信心发行。修十住。十行。十回向。十地。十定。十通。十忍。乃至如来出现佛果位终。皆悉不离普贤旧行。为如来出现品前三十六品经。是自乘普贤行满。出现品後离世间一品。纯是果後利他普贤恒行。普印十方．无休息也。如善财见慈氏如来已。却令见文殊师利者。明今至果。不离初信之门。便闻普贤名。见普贤身等。普贤身者。即果後普贤之行。此品不同彼古人释此会为三会普光明殿者。以法界门。不可作世情去来之见。如上所说。
○第十会在逝多林。说法界品。明此一会。普含诸会。及十方刹海法界虚空界总之一会。重重无尽。无尽重重。以六相十玄该之。以无思之心照之。可见。
○又云以世主妙严品为一会。以普光殿三会为一会。通前世主妙严品为二会。上升须弥．夜摩．兜率．他化．第三禅为五会。通前两会为七会。法界品只园人间为第八会。善财大塔庙处为第九会。以虚空法界一切处会为十会。古人云。九会者。为未知有十一地在第三禅说。此经总十法为准。不可说九也。
【评曰】此经处会品第。疏论所以不同者。各有其意。不必轩轾。其普光明殿重会三会之说。在圆融行布之间。疏所以分者。以圆融不碍行布也。论不分前後往来之相．一时顿说者。以行布不碍圆融也。其言似反。其意正合。故疏释升须弥品云。言尔时者。即前二会时。主伴齐徧。演前二会之法也。何须举前二会。欲明前会不散。成後会故。後必带前。合成法界无碍会故一一法会无休息故。後後诸会皆同时故。若散前会。即无後故。所以唯约觉树会者。此为本故。得佛处故。理实第二亦同此徧。若同时徧．何有九会。若有前後．何名同时。应云。即用之体．同时顿徧。即体之用．不坏前後。犹如印文。观此。则疏意尤圆。善得六相之意。不滞一边也。
○二分经之大科。此一部全经。清凉国师疏分为五周四分。而枣栢李长者论。略作十段长科。亦有五种因果徧周义。
【疏】五周四分者。
○一所信因果周。即举果劝乐生信分。谓第一会菩提场。说毗卢遮那依正因果法门。自世主妙严品。至毗卢遮那品。凡六品经。前五品。显如来依正果德。後一品。明佛本因。劝励大心众生。令生欣乐。以起净信。故名所信因果周。亦名举果劝乐生信分。
○二差别因果周。即修因契果生解分。谓第二会普光明殿起。经历忉利。夜摩。兜率。他化自在。说十信。十住。十行。十回向。十地。及重会普光明殿。说十定。至菩萨住处。共六品经。明差别因圆。後佛不思议法。如来十身相海。如来随好光明功德。共三品经。明差别果满。又十定以下六品经。明等觉。佛不思议法品以下三品经。明妙觉。
○三平等因果周。即於前会。说普贤行．如来出现．二品经。明平等因果。前普贤行．明因该果海。次如来出现．明果彻因源。因果不二．故名平等。连上差别二周。通名修因契果生解分。
○四成行因果周。即托法进修成行分。谓第八会三会普光明殿。说离世间法。即成行因果周。普慧云兴二百问。普贤瓶泻二千酬。通明六位因果。自五十三卷。至五十九卷。共一品经。初通明五位之因。後明八相之果。此托圆融法界。进修成行。位位交罗。一位具足一切位。故没其位名。但明圆融之行。故名托法进修成行分。
○五证入因果周。即依人证入成德分。谓第九会逝多林。说入法界法门。以诸菩萨念请。有三十问。具问如来果海中事。以果海离言。故如来但现相以答。复放光摄受。光中具见所问之事。令其现证。是为本会。次文殊师利从善住楼阁出。渐往人间大塔庙前。令六千比丘顿证。次指善财童子南询。参五十三知识。通名末会。及善财末後见普贤身。入普贤菩萨一毛孔中。顿圆旷劫之果。故前三十八品。但该罗六位因果。令生信．发解．依之起行造修。至此。方为证入。故云依人证入成德分。若无实证。则前解行。俱为虚设。故以证终。
【论】十段长科者。
○一明始成正觉。即世主妙严品是。
○二明举果劝修。即现相品已下。至毗卢遮那品。总五品经是。及前世主妙严品亦是。乃是举佛所成之果。劝令人修。
○三明以果成信。即从佛名号品已下。至贤首品。六品经是。亦通取前世主妙严品已来总是。便以十个智佛以为自心之果。以不动智佛为首。明自心智。随分别性。无所动故。
○四明入真实证。从升须弥山顶品已下六品经是。以十住为体。住佛智慧家故。
○五明发行修行。从夜摩天宫已下四品经是。以十行为体。行佛行故。
○六明智悲相入。从升兜率天宫品已下三品经是。以十回向为体。体圆真俗。成大悲故。
○七明蕴修成德。他化自在天中。十地一品经是。蕴修前三法。令惯习成就故。
○八明利生自在。从十定品已下。至离世间品。总十二品经是。以十地中蕴德成功。十一地利生行满。方名法行圆满佛。於始於终．无作体性．不移毫念。为以法界圆明大智之性。为十住见道之初。无时念故。三世无性故。总一时故。此非情识所知。唯智会故。
○九诸贤寄位。即已上六位诸菩萨。并佛出现品亦是。皆从性海大智境界中。方便出现其身。寄位成十信。十住。十行。十回向。十地。及等觉位十一地法门。令凡夫信入。仿学依蹟。不迷其事。
○十明令凡实证者。以法界性中。安立十信等六位进修方便行。不离体用。不坏方便。其智弥高。其行弥下。逐根行满。故名进修。随力堪能。安立诸位。随位知行。令不迷因果。使学者善明总别．依位成功。不滞始故。不离初故。即如下文善财等众。优婆塞。优婆夷．童子．童女．各列有五百。具明十住。十行。十回向。十地。十一地。五位。一位有十。通为五百。如六千比丘。通信亦不退。总云六千。一万诸龙。以明万行。如是之众。并是凡夫。皆信是法界佛果智门故。而登十住十地诸位。故名令凡实证。
【评曰】疏论分经。大意皆同。论唯第九诸贤寄位一科。重收前六位。谓已上六位诸菩萨。并佛出现。是从性海大智境界中。方便出现其身。寄位成十信等。令凡夫信入。仿学依蹟．不迷其事。与疏不同。愚谓六位法门。乃三世诸佛修行成道之成式。亦是毗卢遮那如来因地修证之门。前菩提场一会。既举其所成之果第二普光明殿已下诸会。明信住行向地等位。乃示其由因至果之蹟。离世间一品。则明其诸位之行。而法界一品。举善财一人。经历诸位．一生顿证。令大心凡夫．见贤思齐。直下承当。依法修证也。
【论】此一部之经。总有五种因果徧周义。
○一示成正觉因果徧周。即世主妙严品是。通下五品经总是。
○二进修因果徧周。从佛名号品已下。十信。十住。十行。十回向。十地位中。共二十品经是。
○三定体徧周。即十定。十通。十忍等品是。
○四行海徧周。即普贤行品。离世间品是。
○五法界不思议大圆明智海徧周。即法界品是。以此一部之经。五品之内。品初皆有尔时世尊在摩竭提国以为品首者。明此五法。是一时．一法界．一刹那际．一体用．一切诸佛一共同之法。如是之法。不离十定之中刹那际。降神。入胎。示现成佛。入涅盘。不离一刹那际。更无移也。
【评曰】五周之义。疏论稍殊。各有所主。大旨无乖。读者详之。
○三显经之宗趣。
【疏】语之所尚曰宗。宗之所归曰趣。一切诸经。各自有宗。然楞伽云。一切法不生。不应立是宗者。斯言遣滞。若无宗之宗。宗说兼畅。今此经者。以法界理实缘起因果不思议为宗。而法界等言。诸经容有。未显特异。故以不思议贯之。则法界等皆不思议。故为经宗。所以龙树指此经为大不思议经。斯良证也。净名但明作用不思议解脱。盖是一分之义。未显法界融通等不思议。故不同也。其中释义有四门。第一别开法界以成因果。谓普贤法界为因。遮那法界为果。是故因果不离理实法界。第二会融因果以同法界。第三法界因果．分明显示。第四法界因果．双融俱离。性相混然．无碍自在。已上四门．各有十义五对。互为宗趣。具如疏明。上之四门。初一即体之用。次一即用之体。三即体用双显。四即体用熔融。又初一即因果缘起。次一即理实法界。三即双明。後一即不思议。既以第四融前。则四门一揆。
【论】此经名毗卢遮那大智法界本真自体寂用圆满果德法报性相无碍佛自所乘为宗。法华云。乘此宝乘。直至道场。此经云。有乐求佛果者。说最胜乘。上乘。无上乘。不思议乘等。是为令初心者。志乐广大。还得如来大智之果。与自智合一无二故。此经宗趣．甚深难信。若有信此经中如来大智境界佛果法门而自有之。胜过承事十佛刹微尘数诸佛．经於一劫．所有功德。贤首品颂云。一切世界诸羣生。少有欲求声闻乘。求独觉者转复少。趣大乘者甚希有。趣大乘者犹为易。能信此法倍甚难。为此经宗趣。说入佛果．不逾刹那。但隔迷悟。说无量劫．不移一时。说从凡夫地创见道时。因果一时．无前後际。不见未成佛时。不见成正觉时。不见烦恼断。不见菩提证。毕竟不移毫念。修习五十位满。一切种智．悉皆成就。总别．同异．成坏．一时自在。皆非世情所见。是故难信也。其所信者。如经下文。十信之位。金色世界．不动智佛。上首菩萨名文殊师利。此云妙德。云金色者。明白净无垢。即法身之理。不动智佛者．即理中智也。一切凡圣。等共有之。故云一切处文殊师利。一切处金色世界。一切处不动智佛。今之信者。当信自心无依住性妙慧解脱．是自文殊。於心无依住中。无性妙理．有自在分别．无性可动．名不动智佛。理智无二．妙用自在。是故一切诸佛。从此信生。故号文殊为十方诸佛之母。亦号文殊为童子菩萨。为皆以信为初生故。信心成就。即以定慧观智力印之。一念相应。名十住初心。便成正觉。取能行行处。号曰普贤。取妙慧无依处．号曰妙德。取善能分别知根之智．号之为不动智佛。且能信处．号曰信心。自契相应。名为住心。为住佛所住妙慧解脱．相尽无生法故。若心外有佛．不名信心。名为邪见人也。一切诸佛皆同自心。一切众生皆同自性。性无依故．体无差别。以此同体妙慧。知诸佛心。及众生心。应如是信解。不自欺诳。是故此经宗趣。为大心众生入佛根本大智佛果。一念契真．理智同现．即名为佛。为法界道理。见则无初中後故。是故法华经。为回三乘劣解者。令龙女非器．刹那成佛。明信心广大．非权施设。所修实教．不迂滞故。言龙女年始八岁者。表今生始学。非旧学故。言畜生女者。明非过去积修。乃此生所信法门．理直无滞故。法界体性。非三世收。一念应真．三世情尽。智无出没．即佛果故。为劣解众生．兴度八相等事。娑婆世界举众遥见龙女即往南方无垢世界成佛者。解云。南方者。为明为正。以主离故。离为明。为日。为虚无。即无垢也。举众遥见者。明三乘权学。信而未自证。故言遥见。夫法界一真。自他相彻。若当自得。焉得称遥见。此经即令善财一生得佛。解云。一生者。从凡夫地起信之後。十住初心契无生也。即任法界智生。非业生也。至文广释。今且略明此经宗趣佛果法门竟。博达君子。可试思焉。
【评曰】此经宗趣。疏折衷诸家。以法界理实缘起因果不思议为宗。而论於法界之上。加毗卢大智之言。而法界下。加体用法报性相无碍等言。与疏法界缘起不思议之义．其意大同。但疏中广明法界缘起．义甚玄妙。而论令大心众生。於此经中自信如来大智境界佛果法门．本自有之。金色世界．明白净无垢法身之理。不动智佛．即理中智。自心无依住妙慧。是自文殊。凡圣共有。故云一切处文殊师利。一切处金色世界。一切处不动智佛。意尤痛切。读者毋忽。
○四判经属圆教。
【疏】。以义分教。教类有五。即贤首所立。一小乘教。二大乘始教。三终教。四顿教。五圆教。初即天台藏教。二始教者。亦名分教。以深密第二第三时教。同许定性无性．俱不成佛。故今合之。总为一教。此既未尽大乘法理。故立为初。有不成佛。故名为分。三终教者。亦名实教。定性二乘．无性阐提。悉当成佛。方尽大乘至极之说。故立为终。以称实理。故名为实。四顿教者。但一念不生．即名为佛。(达摩碑云。心有也。旷劫而滞凡夫。心无也。刹那而登正觉。下经云。法性本空寂。无取亦无见。性空即是佛。不可得思量。)不依地位渐次而说。故立为顿。如思益云。得诸法正性者。不从一地至於一地。不同於前．渐次修行。不同於後．圆融具德。故名为顿。顿诠此理。故名顿教。天台所以不立者。以四教中皆有一绝言故。今乃开者。顿显绝言。别为一类离念机故。即顺禅宗。(达摩以心传心。正是斯教。若不指一言以直说即心是佛。心要何由可传。故寄无言之言。直诠绝言之理。教亦明矣。是故禅宗。不出顿教也。)五圆教者。明一位即一切位。一切位即一位。是故十信满心。即摄五位成正觉等。依普贤法界。帝网重重。主伴具足。故名圆教。如此经说。(圆义分齐中广明。)
【论】中广引东土西天诸家立教讫。乃云。通玄自参圣教。随己管窥。以述意怀。用呈後哲。准其教旨。略立十种教。总该佛日出兴始终教意。何者为十。第一时说小乘纯有教。第二时说般若破有明空教。第三时说解深密经．和会空有．明不空不有教。第四时说楞伽经。明契假即真教。第五时说维摩经。即俗恒真教。第六时说法华经。明引权归实教。第七时说涅盘经。令诸三乘舍权向实教。第八时说华严经。於刹那际。通摄十世圆融。无始终前後通该教。第九共不共教。(谓同闻异解。)第十不共共教。(谓华严会上。十方云集。诸来菩萨。及天龙八部等。各各差殊。同得闻毗卢遮那果德法门。具同具别．圆融自在。)如是十教。总是如来於本法界．一刹那际．一时．一声．顿印如响。随诸众生自分根力渐顿不同。是故于今。以圆数故。略分十种教门。用彰进修解行差别。
【评曰】论立十种教。总依如来无三世智海．一刹那际一时顿说。由根不同．差别自生。正是华严圆顿教旨。虽别是一家之论。与诸古德所立。大旨无违。今录其条目于此。以备参考。广释如论。
○五示圆义分齐。
【疏】已知此经．总属圆教。未知圆义分齐云何。然此教海宏深．包含无外。色空交映．德用重重。语其横收．全收五教。乃至人天．总无不包。方显深广。其犹百川不摄大海。大海必摄百川。虽摄百川．同一咸味。故随一滴．逈异百川。前之四教．不摄于圆。圆必摄四。虽摄于四．圆以贯之。故十善五戒．亦圆教摄。尚非三四。况初二耶。斯则有其所通。无其所局。故此圆教。语广．明无量乘。语深．唯显一乘。一乘有二。一同教一乘。同顿同实故。二别教一乘。唯圆融具德故。以别该同．皆圆教摄。今明别教一乘。略显四门。一明所依体事。(即事法界。)二摄归真实。(即理法界。)三彰其无碍。(即事理无碍法界。)四周徧含容。(即事事无碍法界。)各有十门．以显无尽。初中十者。一教义。(教即能诠。即前五教。乃至香光等。义即所诠。即五教等一切义理。)二理事。(理．即生空所显。二空所显。无性真如等理。事．即色心身方等事。)三境智。(即五教所观之境．能观之智。总收不出二谛．二智。别即小乘四谛涅盘为境。无漏净慧为智。及他心等十智。始教亦通四谛．二谛等为境。加行根本後得等智。终教则是三谛等境。权实无碍等智。顿教则无境为境。绝智为智。圆教则无尽之境。无尽之智。)四行位。(五教修行不同。得位差别。位通因果。)五因果。(自互不通。如七方便等为因。须陀洹等为果。等觉已下皆因。妙觉为果等。)六依正。(依即国土。正即佛身等。)七体用。(体即法报等。用则应化等。)八人法。(人则觉者等。法则菩提等。)九逆顺。(逆则婆须无厌等。顺则观音正趣等。)十应感。(应即赴感佛菩萨等。感即当机菩萨众生等。各随五教以辨差别。已上十对。总相该收。为十玄所依体事。若以义取。随一事上即有十对。故下但约一尘。即具十对。上明所依体事竟)
○第二摄归真实者。即真空绝相。经云。法性本空寂。无取亦无见。性空即是佛。不可得思量。亦有十义如法界观。(杜顺和尚法界观中。总有三观。一真空绝相观。二事理无碍观。三周徧含容观。即今疏後之三门。摄归真实．即真空绝相。於中自有四句十门。一会色归空观。二明空即色观。三色空无碍观。四泯绝无寄观。此为四句。前二各四。故为十门。具如法界观。上摄归真实竟。)
○第三彰其无碍。然上十对．皆悉无碍。今且约事理．以显无碍。亦有十门。一理徧於事门。(谓无分限之理。全徧有分限事中。故一一纤尘．理皆圆足。理不全徧。则理可分。事不全摄。则事不即理。如一纤尘。事事皆尔。正徧此时。不妨余徧故。亦非余处无理．全此全彼。亦非二理。)二事徧於理门。(谓有分之事。全同无分之理故。一小尘．即徧法界。以事无别体。还如理故。若不全同．则不如理。然相徧二门．超情难见。何者。谓事既有分。理即无分。如何得徧。若尘徧法界。尘应非小。理徧同事。应如小尘。今明由事与理．有非一非异义故。以非异故．全同。以非一故．不坏分无分。则事理两分。如海之波。一波全徧大海。以同海故。大海全在小波。以海无二故。全在一波。亦全在诸波。同一海故。)三依理成事门。(事要因理成者。以诸缘起。皆无自性故。由无性理。事方成故。故中论云。以有空义故。一切法得成。又离真心。无别体故。)四事能显理门。(谓由事揽理成。故事虚而理实。以事虚故。能显实理。事若有实。实理则隐。以事虚故。全事中之理．挺然显露。如波相虚。令水现也。)五以理夺事门。(谓事既全理。则事尽无遗。如水夺波。波相全尽。)六事能隐理门。(谓真理随缘而成事。遂令事显理不现也。如水成波．动显静隐。)七真理即事门。(谓凡是真理．必非事外。以是法无我理故。空即色故。理即是事。方为真理。)八事法即理门。(谓缘集必无自性。举体即真故。上之二门．正明二谛不相违义。)九真理非事门。(谓即妄之真．异于妄故。如湿非动。)十事法非理门。(谓即真之妄．异于真故。如动非湿。上七八二门．明事理非异。九十二门．明事理非一。故为无为。非一非异。第四回向云。於有为界示无为法。而不灭坏有为之相。於无为界示有为法。而不分别无为之性。)上之十事。同一缘起。故云无碍。约理望事。有成(依理成事。)有坏。(以理夺事。)有即(真理即事。)有离。(真理非事。)事望于理。有显(事能显理。)有隐。(事能隐理。)有一(事法即理。)有异。(事法非理。)逆(夺事非事。)顺(成事即事。)自在。(欲成即成．欲坏即坏。)无障无碍。(成不碍坏。坏不碍成。显不碍隐。隐不碍显。故云无碍。)同时(正当成时。即是坏等。故得同时。)顿起。(四对皆无前却。故云顿起。)深思。令观明现。以成理事圆融无碍观也。
○第四周徧含容。即事事无碍。且依古德。显十玄门。於中文二。先正辨玄门。二明其所以。今初。一同时具足相应门。(如海一滴。味具百川。以是总故。冠於九门之初。经云。一切法门无尽海。同会一法道场中。又云。华藏世界所有尘。一一尘中见法界。一尘既尔。法法皆然。)二广狭自在无碍门。(别中先辨此者。是别门之由。由上事理无碍中。事理相徧故。生下诸门。且约事如理徧故广。不坏事相故狭。故为事事无碍之始。七十六经摩耶夫人云。善男子。我身形量。虽不踰本。然其实已超过世间。量同虚空。悉能容受十方菩萨受生庄严宫殿。此文即广狭自在也。如一尺之镜。现千里之影。)三一多相容不同门。(由广狭无碍．所徧有多。以己望多。故有一多相容。相容则二体俱存。但力用交彻耳。如一微尘。舒己徧入一切法中。即摄一切令入己内。舒摄同时。无障无碍。一尘既尔。尘尘互摄。亦复如是。华藏偈云。以一刹种入一切。一切入一亦无余。体相如本无差别。无等无量悉周徧等。即其文也。如一室千灯。光光涉入。)四诸法相即自在门。(由此容彼。彼便即此。由此徧彼。此便即彼。故有相即门。如一微尘废己同他。举体全是彼一切法。而恒摄他同己。令彼一切即是己体。一多相即．混无障碍。此约有体无体。故言废己。废己。即无己体也。同他。他有体也。如金与金色。不相舍离。)五秘密隐显俱成门。(由互相摄。则互有隐显。谓摄他他可见。故有相入门。摄他他无体。故有相即门。摄他．他虽存而不可见。故有隐显门。经云。东方入正受。西方从定起等。东方入定为显。西方定起为隐。以但见入定。不见起故。然此三门．皆由相摄而有。相入．则如二镜互照。相即．则如波水相收。隐显．则如八日月。隐显同时。)六微细相容安立门。(由此摄他．一切齐摄。彼摄亦然。如琉璃瓶。盛多芥子。隔瓶顿见。故有微细相容门。十回向云。一毛孔中悉明见。不思议数无量佛。一切毛孔皆如是。普礼一切世间灯。即其文也。)七因陀罗网境界门。(由互摄重重。故有帝网无尽。如天帝殿．珠网覆上。一明珠内．万像俱现。珠珠尽然。又互相现影。影复现影。重重无尽。故千光万色。虽重重交映。而历历区分。亦如两镜互照。重重涉入。传曜相写。递出无穷。)八托事显法生解门。(由如帝网．一即一切。故有托事显法门。如见一花叶。即是见无尽法界。非是托此别有所表。下云。此花盖等．从无生法忍之所生起等。故擎拳竖指。触目皆道。)九十世隔法异成门。(由上八皆是所依。所依之法既融。次辨能依。能依之时亦尔。十世者。离世间品云。过去说过去。过去说现在。过去说未来。现在说过去。现在说平等现在说未来。未来说过去。未来说现在。未来说无尽。九世摄归一念。故云十世。三世区分。名为隔法。而互相在。即是异成。如一夕之梦。经於数世等。)十主伴圆明具德门。(由法法皆然。故随举其一。则便为主。连带缘起。便有主伴。以此圆教。理无孤起。必摄眷属。如现相品。佛眉间出胜音菩萨。与无量诸眷属俱出。即人眷属。佛放眉间光明。无量百千亿光明以为眷属。即光明眷属。又法界修多罗。以佛刹微尘数修多罗以为眷属。即法眷属。故随一一皆有眷属。眷属即伴。故证主伴。如长空明月。列宿围绕。万器百川。星月炳现。)此上十门．同一缘起。无碍圆融。随举一门．即具一切。(如一事尘具此十门。而具余教等十门。则为百门。事法既尔。余教义等亦然。则为千门。若重重取之。亦至无尽。如一千钱。共为缘起。一钱为首。则具一千。余亦如是。则有千千。千千之中。随取其一。亦具千千。故至无尽。於此十门．圆明显了。则常入法界重重之境。)
○二明德用所以。问。有何因缘。令此诸法．得有如是混融无碍。答。因广难陈。略提十类。一唯心所现故。二法无定性故。三缘起相由故。(有十门。)四法性融通故。(亦具十门。)五如幻梦故。六如影像故。七因无限故。(谓诸佛菩萨因中常修缘起无性观。今所起果。具斯无碍。)八佛证穷故。(由冥真性。得如性用。)九深定用故。(海印三昧。)十神通解脱故。(由十通．及不思议解脱。)由上十因。令前教义等十对。具上同时等十门。以为别教一乘义之分齐。
十地论云。一切所说十句中。皆有六种差别相门。以显缘起圆融之法。勿以阴界入等事相执取。言六相者。总相。别相。同相。异相。成相。坏相。一总相者。谓一含多德故。二别相者。多德非一故。三同相者。多义不相违故。四异相者。多义不相似故。五成相者。由此诸义．缘起成故。六坏相者。诸缘各住自性。不动移故。亦如梁等。共成一舍。总则一舍。别则诸缘。同则互不相违。异则诸缘各别。成则诸缘办果。坏则各住自法。余一切十句。皆应随义类知。
【评曰】缘起之法。不起则已。起则圆融。十玄六相．其义一揆。其舍喻。详如贤首教义分齐所解。见初地。
【论】教义差别．亦有十门。一佛日出兴教主别。二光明表法现相别。三问答所诠主伴别。四所示因圆果满别。五地位所行行相别。六重令善财证法别。七明六位菩萨来众别。八明所施法门理事别。九与诸三乘得果别。十所付法藏流通别。具如论广释。
【评曰】疏论发明经中圆义。最为详尽。不能具引。有志入斯广大法门者。宜博览深思焉。
○六所被之机
【疏】夫教因机显。离机无言。上说义理宏深。未委被何根器。若明能应者。十身圆音。今直彰所被。通有十类。前五拣非器。後五彰所为。前中一无信非器。以闻生诽谤。堕恶道故。二违真非器。依傍此经以求名利。不净说法。集邪善故。三乖实非器。谓如言取文。超情至理不入心故。上三皆是凡愚。故下文云。此经不入余众生手。四狭劣非器。谓一切二乘。出现品云。一切二乘．不闻此经。何况受持。故虽在座．如聋如瞽。五守权非器。谓三乘共教诸菩萨等。随宗所修行布行位。不信圆融具德之法。故下经云。设有菩萨。无量亿那由他劫行六波罗蜜。不闻此经。或时闻已。不信不解。不顺不入。不得名为真实菩萨故。後五显所为中。一正为。谓是一乘圆机。故出现品云。此经不为余众生说。即通指前五。唯为大乘不思议乘菩萨说。即正为之机。谓一运一切运．圆融行位．即深不思议。又能徧达诸教．即广不思议。故文云。非余境界之所知。普贤行人方得入等。二兼为。谓即时虽未能悟入。而能信向成种。如出现品食金刚喻。故地狱天子。十地顿超。大海劫火．不能为障。约未悟人．故名为兼。(十地品偈云。虽在海水劫火中。堪受此法必得闻是也。)三引为。即前权教菩萨。不受圆融之法故。十地之中寄位显胜。借其三乘行布之名。彼谓同于我法。後因熏习。方信入圆融。以离此普法．无所归故。权教极果。无实事故。四者权为。即是二乘。谓既不闻．况于受持。故诸菩萨权示声闻。或在法会而盲聋。彰其绝分。或示在道而启悟。知可回心。五远为。谓诸凡夫．外道．阐提．悉有佛性。今虽不信。後必当人。故出现品云。如来智慧大药王树。唯除二处．不能为作生长利益。所谓二乘。堕无为坑。及坏善根非器众生。溺大邪见贪爱之水。然亦于彼．曾无厌舍。前三非器．是溺邪见。第四非器．是堕深坑。故皆拣之。今四及五．明佛无厌舍。故示而诱之。熏其成种。又彼品中。明不信毁谤。亦种善根。谓谤虽堕恶。由闻历耳。终醒悟故。又云。如日亦与生盲作利益故。又如大海潜流喻中。明无不具有如来智慧故。又破尘出经卷喻中。若除妄想。皆见佛智故。此皆明有自性住性。即是所为。况法性圆融。感应交彻。无有一法而非所被。
【论】此经法门付嘱何人者。谓付嘱大心凡夫。如来出现品云。佛子。此经珍宝。不入一切余众生手。唯除如来法王真子。生如来家．种如来相诸善根者。佛子。若无此等佛之真子。如是法门．不久散灭。何以故。一切二乘．不闻此经。何况受持。读诵。书写。分别解说。唯诸菩萨。乃能如是。解云。生如来家者。自觉自身法身根本智。与佛真性。性相平等。同无性味。混然法界．自他情尽。唯佛智慧．明彻十方。无性无依．无生死性。名为生在佛家。以自体无作平等悲智力故。绍隆正法。统治众生。随所应作．以法调伏。令诸众生。差生死业。所有一切安乐之法。皆悉乐之。是则名为持佛家法。又云。种如来相诸善根者。解云。证佛法身．性同法界。同佛悲智。如是信修。理事不殊。性相平等。如是学者。种如来相。同佛善根。不同权教。付嘱三乘声闻菩萨。又三乘之教。多付嘱诸圣。及未生佛家诸凡夫。此经付嘱最上大心凡夫。唯求如来不思议乘生佛家者。若无大心凡夫。此经当灭。何以故。为此经难信。设有圣说。凡夫不信不证。此经当灭。若圣位菩萨。有一切佛世界微尘数。如来何虑此经散灭。当知如来意者。令诸大心凡夫而起信修。得生佛家。不念已齐佛位诸菩萨众。诸有行者。应如是知。
【评】疏明所被之机十类。前五拣非器。後五彰所为。而所为之中。其引为。权为。远为。皆前之所拣。一切收尽。更无遗余。可见此法门．无一人而非其所被。广大无尽．不可思议。论中则谓此经不付嘱入圣位诸菩萨。唯付嘱最上大心凡夫。求如来不思议乘生佛家者。若无大心凡夫。此经当灭。此言尤为痛切。有志入圆顿法门者。应如是知。如是担荷。不然。则虽终日读诵。与在座聋瞽者。何以异乎。
○经题品目。(二)先解经题。
大方广佛华严经
【疏】释此经题．先略後广。略中此七字有六对。一经字是教。上六是义。即教义一对。二严字是总。上五是别。即总别一对。三华为能严。上四皆所严。即能所一对。四佛是所严所成之人。上三皆所严之法。即人法一对。五广者是用。上二皆体。即体用一对。六方者是相。大者是性。即性相一对。故此七字。即七大性。大者．体大。方者．相大。广者．用大。佛者．果大。华者．因大。严者．智大。经者．教大。则七字皆大。七字皆相等。今各以二义释之。一大字体大者。具常徧二义。徧者。涅盘云。所言大者。其性广博．犹如虚空。下经云。法性徧在一切处。一切众生及国土。三世悉在无有余。亦无形相而可得。常者。涅盘云。所言大者。名之为常。下经云。法性无作无变易。犹如虚空本清净。诸佛境界亦如是。体性非性离有无。然渊府不可以拟其深妙。故寄大以目之。实则言思斯绝。故下经云。法性不在於言论。无说离说恒寂灭。诸佛境界不可量。为悟众生今略说。二方字相大者。体上恒沙性德．即是相大。具正法二义。并无偏伪．故称为正。皆可轨持．目之为法。故下经云。凡夫无觉解。佛令住正法。诸法无所住。悟此见自身。三广字用大者。用如体故．无不周徧。然亦二义。由体有二义故。一者能包。二者能徧。故下经云。譬如虚空．具含众像。於诸境界．无所分别。又如虚空．普徧一切。於诸国土．平等随入。今用称体。一称体之包．则一尘受世界之无边。二称体之遍．则刹那弥法界而无尽。上之三字。即体。相。用。无有障碍．为所证之法界也。四佛字果大者。亦有二义。一者能觉。佛陀梵言。此云觉者故。二者所觉。即大方广。若别说者。觉上用者．觉世谛也。觉上体者．觉真谛也。觉上相者．觉中道也。三谛相融．三觉无碍。为妙觉也。五华字因大者。亦有二义。一感果华。喻於万行成佛果故。或与果俱。或不与俱。俱如莲华．表因果交彻故。不俱如桃李华。不坏先因後果故。二严身华。喻於神通众相等。必与位果俱故。故下经云。若见花开。当愿众生。神通等法。如花开敷。若见树花。当愿众生。众相如华。具三十二。六严字智大者。亦二义。一以万行饰其本体．即严上大方广。如莹明镜。镜虽本净．非莹不明。二以万行功德．成佛果之人。若琢玉成像。又饰本体．如铸金成像。以行成人．如巧匠成像。七经字教大者。亦二义。谓贯与摄。贯者。贯华严之妙义。摄者。摄法界之海众也。(上略释竟。)次广释者。总有十门。今唯举第三具彰义类一门。以解题中大等七字。谓大等七字。义皆无量。并略以十义释之。然古人亦各十义释其七字。不知以七字更互相释。今明大义。则七字皆大。方则七字皆方。广则七字皆广。佛则七字皆佛等。初明大十义者。一体大。谓若相若用．皆同真性而常徧故。即是大字。涅盘云。所言大者．名之为常。此明体不变易。又云。大者。其性广博．犹如虚空。此明体徧。二相大。谓恒沙性德．无不具故。互相即入．微细重重等。具十玄门。皆其相故。即经方字。方者．法也。三者用大。谓业用普周．如体徧故。即经广字。涅盘云。又大者。能建大义。即是约用。四果大。谓智断依正。普周法界故。即经佛字。五因大。谓发菩提心。起解行愿证。精勤匪懈。成诸位故。即经华字。六智大。谓大智为主．运诸万行。徧严一切．无所遗故。即经严字。七者教大。谓一文一句．无不结通。徧於一切十方三际．重重无尽故。即是经字。八者义大。谓所诠法。尽穷法界。乃至帝网．无所遗故。即总是六字。九者境大。以上法门．普以无尽众生为化境故。十者业大。谓尽三际时。穷法界处。常将此法．利益众生．无休息故。二方十义者。方者。法也。即前十大．皆名为法。谓体法。相法等。三广十义者。广者．多也。用多繁兴。包无不尽故。则前十皆多。即明一徧一切．名之为大。一摄一切．名之为广。亦可反此。四佛十义者。即是十佛。大即法界佛。方即本性佛。广即涅盘佛。及随乐佛。佛即成正觉佛。华即愿佛。及三昧佛。严即业报佛。经即住持佛。总不离心。七字皆是心佛。释十佛义．如八地中。及离世间品辨。五释华十义者。一含实义。表於法界含性德故。二光净义。本智明显故。三微妙义。一一诸行．同法界故。四适悦义。顺物机故。五引果义。行为生因．起正觉故。六端正义。行与愿俱．无所缺故。七无染义。一一行门．三昧俱故。八巧成义。所修德业．善巧成故。九芬馥义。众德住持．流馨弥远故。十开敷义。众行敷荣。令心开觉故。然华有二种。一草木华。喻万行因。然或与果俱。或不与俱。二严身华。通金玉等。喻於神通众相等。唯与果俱。前十义中。一五九十。局於草木。余通二华。六释严者。即上十华。同严一佛。为严不同．亦是十义。(为严不同者。如以十宝严一金佛。一真珠严。二珊瑚严等。一佛十严。历於十佛。便成百严。约圆融修故。)又上十华。如次严前十佛。即是十义。而总别无碍。(如次者。义同一度成一佛故。总别无碍者。总融上二。行布圆融。二无碍故。)更有十义。一用因严果以成人．是华严佛。由因得果故。二以果严因以显胜。成果之後。令一一因行。皆无际故。三以人严法而显用。谓佛旷劫修因。方显法之体用。故四以法严人以显圆。若不得法之体用。因果不能圆妙故。五以体严用以令周。谓用不得体。不周徧故。六以用严体而知本。若无大用。不显体本之广大故。七以体严相而知妙。谓相若有体。便即入重重故。八以相严体以明玄。体若无相．不显体深玄故。九以义严教超言念。由所诠难思。能诠言离故。十诸因互严以融摄。如禅非智．无以穷其寂。智非禅．无以深其照等。(如上十种释名之义。若约相融。皆持业释。若约当相。皆依主释也。如第一用因严果。是华严之佛故。二即佛之华严故。三即佛华严之大方广。四即大方广之佛华严。五即大之方广。六即方广之大。七即大之方。八即方之大。九即大方广佛华严之经。十即诸因互严。乃含多义。谓施之戒。戒之施。定之慧。慧之定等。前四成对。後一非对。但可大等严经。不可以经严大等。故不成对。又为欲显因互严故。如禅非智无以穷其寂者。举一为式。余可类取。谓禅无智．但是事定。若得智慧观於心性。为上定故。智不得禅。乃为散善分别慧故。慧若有定。如密室灯。寂而能照。离动分别。成实慧故。所言等者。等余万行。如施不得戒．非是真施。破戒行檀。非真福故。戒不得施。亦非真戒。悭贪不息。非真戒故。不舍财法。正犯戒故。余并可知。)七释经十义。一涌泉。(义味无尽。)二出生。(出生诸义。)三显示。(显示诸义。)四绳墨。(辨诸邪正。)五结鬘。(贯穿诸法。)六摄持。(摄持所化。)七常。(常恒之说。)八法。(轨生物解。任持自性。)九径。(众生径路。)十典。(令见闻正故。)
【评】国师以十门解释经题。而具彰义类一门。大方广等七字。各以十义更互释之。倾无余蕴矣。故余录之。以便好略之机。更前後九门。是乃纵无尽之智辨。穷法界之诠旨。至于摄归一心．泯同平等。则至矣尽矣。所谓唯证相应。名佛华严。智力有余者。不可不博览而深究之。盖一经之玄极。尽在是也。
○次释品目。
世主妙严品第一
【疏】世者。时也。即是世间。有三。一器世间．即是化处。二众生世间．即所化机。三智正觉世间．即能化主。主者。君也。即佛及诸王。地神．水神．林神．山神．即器世间主。天王．龙王．夜叉王等．即众生世间主。如来．是智正觉世间主。亦总化上二。徧统前三。故并称世主。妙。谓法门体用．深广难思。即主之所得。严。谓严饰。乃有多义。一器世间严。谓其地坚固等。二众生世间严。谓众海各具法门威德故。三智正觉世间严。谓於一切法成最正觉。三业普周．法门无尽故。所以长行诸王之严．偈颂赞德．皆显严佛。众生不严．不感佛兴。正觉不严．不能为主。器界不严．非真佛处。复由佛严．显遇者有德。众生严．显辅佛超胜。如是互严．亦为妙严。诸经无此广严。但初名序品。今唯明序。已兼正故。广赞诸严．以为华严之由序。(已上疏释经题品目竟。)
【论】释经题品目者。何故名为大方广佛华严经。世主妙严品第一。解云。大者．无方义。方者．法则义。广者．理智徧周义。佛者．智体无依住义。智自在义。华者．徧法界无尽行义。以行能开敷自他果故。华是感果义。开敷义。严是庄饰义。明初发心住位．以十信中有作行华。开敷十住位中妙理智慧果故。复生无作十种行华。常以法行互严。用净自利利他之道故。行为严饰义。世主妙严者。以此初品。有诸神天八部之众。皆为世间主。各将十佛世界微尘数随身部从。或但云无量。来严道场。此为依众成名也。故云世主妙严。又佛及菩萨。皆为世间主故。以能主导众生．总为世间主。亦此初品．总标一部。一部都举。总有二百二十八众。形状不同．各各部类。或言一佛世界微尘。或十佛刹微尘。或言无量。以严海会。故言世主妙严。或以佛福报境界．妙严依正。亦得称为世主妙严。为如来亦为世间主。主导众生故。此为依主得名。品者。均别义。明五位及信心。同异差降。意类别叙。进修生熟。各有条贯．次第分明。令後学者。自识本行．进修不惑。故为品类均别义也。第一者。非是次第前後之第一。为法界门中。无前头在後之次第。皆是一时．无二念。同时显着诸品之第一。一多缘起同时之第一。是名同时具足相应门。一多相容不同门。以十玄门及六相义。通融品名。亦如是可知。不可如情所计。故名第一。(已上论释经题品目竟。)
大方广佛华严经疏论纂要悬示卷第一

[book_title]大方广佛华严经疏论纂要卷第二
五台山清凉国师澄观疏钞　太原方山长者李通玄论　闽鼓山私淑比丘道霈纂要
世主妙严品第一(之一)
○【疏】大科分二。初解经题品目。二正释经文。经题品目。具如前释。今正释经文。准常三分。谓初品为序。现相下。正宗。法界品内．尔时文殊师利从善住楼阁出下。明流通。序中就文分二。初此土序。二结通十方无尽世界序。初中复二。初证信序。後尔时如来道场下。发起序。(【钞】二结通者。文在第五卷末。彼文有三。初结此界。次结华藏内。後结华藏外。)然此二序．广如常解。今但略陈。初证信者。若原其所由．则阿难请问。如来令置。如智度论。(阿难请问者。智论第二云。佛涅盘时。於拘尸那国娑罗双树间北首而卧。一心欲入涅盘。阿难亲属。爱心未除。未离欲心。心没忧海．不能自出。尔时长老阿泥楼豆．语阿难言。汝是守佛法藏人。不应同凡人．自没忧海。一切有为法。是无常相。汝莫忧愁。又佛首付汝法。汝今愁闷。失所付事。汝当问佛。佛涅盘後。我等云何行道。谁当作师。恶性车匿．云何共住。佛经之首。作何等语。如是种种未来要事。应当问佛。阿难闻是事已。心闷少醒。得念道力助。於佛末後所卧床边。以是事问佛。佛告阿难。若今现在。若我过去。依止念处。莫依止余。乃至广说身受心法。除世间贪爱。又云。从今日後。解脱戒经。是汝大师。如解脱戒经说。身口意业。应如是行。又车匿比丘。如梵天法治。若心软後。应教迦旃延经。即可得道。复次是我三阿僧祗劫所集法宝藏。是藏初首。应作如是说言。如是我闻。一时。佛在某方某国土。某处树林中。是我法门初首。应作如是说。何以故。三世诸佛法。经首皆称是语。今我经初。亦应称此如是我闻一时等语。)若核其所以．意有六焉。一为异外道故。外道经首皆立阿优．以为吉故。此约如是。二为息诤论故。智度论云。若不推从佛闻。言自制作。则诤论起故。今废我从闻．闻从佛来。故经传历代．妙轨不辍。此局我闻。三为离增减过故。佛地论云。应知说此如是我闻。意避增减异分过失。谓如是法。我亲从佛闻。文义决定．非谓传闻。有增减失。四为断众疑故。真谛引律云。结集法时。阿难升座。变身如佛。众起三疑。一疑大师涅盘重起。二疑他方佛来。三疑阿难转身成佛。说此如是我闻．三疑顿断。既言我闻。即非佛明矣。上二义通约信闻。五为生信故。智论云。说时方人．令生信故。此局後四。六为顺同三世佛故。此通六种。然信闻二事。文局初首．义通九会。时主二种．文义俱通。处众二事。文义俱局。随相则尔。约实互融。(然信闻二事下。料拣通局。谓如是我闻．唯经初有。而九会经如是法义．我皆得闻。时主俱通者。会会之初。皆云尔时世尊等。处众俱局者。摩竭非忉利天等。处局。十佛刹菩萨列名异故．新旧菩萨亦不同故．众局。约实互融者。一会即一切会。何有众等而不通耶。)上来略依三分二序。然此经体势少异。今为四分。初举果劝乐生信分。二修因契果生解分。三托法进修成行分。四依人证入成德分。就第一举果分中。或科为十。一教起因缘分。即初一品。二大众同请分。三面光集众分。四毫光示法分。五眉间出众分。已上在第二品内。六普贤三昧分。七诸佛同加分。八法主起定分。九大众重请分。已上在第三品内。十正陈法海分。在後三品内。若以义从文．且分为三。一教起因缘分。二现相下。说法仪式分。三世界成就下。正陈所说分。就初分中。亦分为十。一总显己闻。二一时下。标主时处。三始成正觉．别明时分。四其地下。别显处严。五尔时世尊下。教主难思。六有十佛世界下。众海云集。七从尔时如来道场下。称扬赞德。八尔时如来师子座下。座内众流。九尔时华藏下。天地徵祥。十如此世界下。结通无尽。今初。
如是我闻。
【疏】如是我闻者。谓如是一部经义。我昔亲从佛闻。故佛地论云。谓传佛教者。言如是之事。我昔曾闻。此上总合信闻。若离释者。先释如是。信成就也。智论云。佛法大海。信为能入。智为能度。信者。言是事如是。不信者。言是事不如是。故肇公云。如是者。信顺之辞也。信则所言之理顺。顺则师资之道成。经无丰约．非信不阶。故称如是。有云。圣人说法．但为显如。唯如为是。故称如是。此唯约所诠之理。次真谛三藏云。真不违俗．名之为如。俗顺於真．称之为是。真俗无二．故称如是。此约所诠理事。若华严宗。以无障碍法界曰如。唯此无非为是。二我闻者。闻成就也。将欲传之於未闻。若有言而不传。便是徒设。不在能说。贵在能传。故次明我闻。我．即阿难。闻．谓亲自听闻。云何称我。即诸蕴假者。虽因耳处。废别从总．故称我闻。法虽无我．言语便故。随顺世间．故称我闻。非邪慢心而有所说。若依无相。我既无我。闻亦无闻。从缘空故．而不坏假名。即不闻闻耳。(【钞】无相宗．含於三教。谓始教。顿教。实教。谓若但云我既无我．闻亦无闻．即大乘初门．为始教意。若云能所双寂．无闻不闻．亦无我不我．离念顿显．即顿教意。其从缘空故有二。一者向上。成前二教无我所以。二者．向下。不坏假名。即不闻之闻。为实教意。谓事理无碍故．闻即不闻．无二义故。)若约法性。此经旨趣。传法菩萨。以我无我不二之真我。根境非一异之妙耳。闻无碍法界之法门也。(约法性宗辨。而但明圆教中意。言以我无我不二之真我者。含两经意。一者净名云。於我无我而不二。是无我义。二者涅盘云。无我法中有真我。是故敬礼无上尊。正当今意。即口顺世间。心造真境。真自在我。根境非一异之妙耳者。以根与境．共为缘起。因根说境。因境说根。互相融即。故曰非异。两相历然。故曰非一。斯为妙耳。何所不闻。)然阿难所不闻经。或云展转传闻。或云如来重说。或云得深三昧。自然能通。(阿难下。释不闻难。谓有问言。阿难是佛得道夜生。年满二十。方始出家。年至三十。如来方命以为侍者。自三十年前。如来所说。阿难不闻。何以经初。皆言我闻。故为此答。)上皆就迹而说。实是大权菩萨。影响弘传。如不思议境界经。斯为良证。但随机教别。故见闻不同。(如不思议者。彼经云。尔时复有千亿菩萨。现声闻形。亦来会坐。其名曰。舍利弗。目犍连。乃至云。阿难。提婆达多。跋难陀等。而为上首。皆已久修六波罗蜜。近佛菩提。为化众生。於杂染土。现声闻形。)
○第二标主时处。
一时。佛。在摩竭提国阿兰若法菩提场中。
【疏】主时处者。即三成就。言一时者。时成就也。时者。亦随世假立时分。一者拣异余时。如来说经。时有无量。不能别举．一言略周。故云一时。如涅盘云。一时佛在恒河岸等。即法王启运。嘉会之时也。亦可机教一时。谓上言如是。言虽当理。若不会时。亦为虚唱。今明物机感圣．圣能垂应。凡圣道交．不失良机。故云一时。佛者。主成就也。具云勃陀。此云觉者。谓自他觉满之者。虽具十号．佛义包含。故偏明之。义见题中。(【钞】佛者下。若言菩提．但称为觉。若云佛陀．此云觉者。然觉有三。一自觉。谓双觉事理。如睡梦觉。如莲华开。此拣凡夫。二者觉他。拣异二乘。三者觉满。拣异菩萨。故云自他觉满之者。若禅观说。亦云离心名自觉。离色名觉他。色心俱离为觉满。以依起信。心体离念。名本觉故。题中有此义释之。)在摩竭下。处成就也。真身无在而无不在。故次辨之。(真身无在下。总显大意。言无在者。体相寂寥。离能所故。无不在者。体圆徧故。故下经云。譬如虚空。徧至一切色非色处。非至非不至。何以故。虚空无身故。如来亦尔。徧一切法。徧一切众生。徧一切国土。非至非不至。何以故。如来身无身故。为众生故。示现其身。又无在即体。无不在即用。体用无碍。故为真身。)摩竭提国者。通举说处。此云无毒害。以国法无刑戮故。表能化法。或云徧聪慧。聪慧之人．徧其国故。表所化机。阿兰若法者。别举说场也。阿兰若者。此云无諠诤。即事静也。法者。所证真理。二障业苦。諠杂斯尽也。事理俱寂。故加法言。菩提场者。菩提云觉。即能证大智圆明究竟也。场者。证菩提之处也。然事处。即天地之中。王舍城之西二百里金刚座上。约法．则万行皆是道场。理智相会之所故。为表所说如所证。故不移其处说之。(为表所说下。释处所以。表自心中所证。非是随宜。故不移证处。)
○第三别明时分。
始成正觉。
【疏】前标一时。未知何时。故今别显。是初成佛时。亦彰大师出现时也。此教胜故。众教本故。在於初时。初言尚总。几日之初。九会之文．同此初不。略为三解。一约不坏前後相说。才成初七。说前五会。第二七日．说十地等。第九一会．乃在後时。以祗园身子。皆後时故。常恒之说．不妨後时。虽能顿说．有所表故。初五信解行愿最在初故。故皆云不离道树。第六会因地证位．居其次深。故无不起菩提树言。法界极证．最在於後故。亦显二乘绝见闻故。虽异处别时．亦不相离。为寄秽土以显净故。须前後耳。若尔。世亲那云．初七不说。但思惟行因缘行耶。世亲才见十地。即为论释。或则未穷广文。或则知见有异。未全尅定。菩提流支．意大同此。(【钞】若尔世亲下。会论文。言思惟行因缘行者。因谓自所得法。缘谓所化之器。欲将己所证法为众生说。名为行因缘行。故法华经云。我所得智慧。微妙最第一。众生诸根钝。着乐痴所盲。如斯之等类。云何而可度等是也。彼思不得一乘机。今思即得一乘机为异耳。)二顺论释。九会皆在二七日後。二七非久．亦名始成。三约实圆融释。皆在初成一念之中。一音顿演。七处九会无尽之文。海印定中．一时印现。(约实圆融。即贤首国师意。)以应机出世．机感即应。应即有说．无非时失。故祗园身子．葢是九世相收。重会之言．亦犹灯光涉入。(故祗园身子下。通妨难。谓有问言。若初成顿说。初成未度身子等众。何处得有五百罗汉。故今答云。九世相收。次有难云。祗园身子等。纵许九世相融。一念一时。何有重会。前时後时。方有重故。故今通云。重会之言。亦犹灯光涉入。如点灯盏。似有後有前。发光之後。光无前後。而相涉入。今重会义。但似灯光。一时之中．不妨两会。法则有重。时不重也。)故法界放光。亦见菩萨徧坐道场。成正觉故。(法界品内．见坐道场。初成正觉。明知法界同初会时。)约佛赴机．无时不说。望器无感．未曾有说。登地恒见常说一味之经。就佛而言。无说不说。若摄方便．皆一乘之印现差别耳。无涯之说。不应局执。(上显时分。)次释成正觉义。约教不同。小乘三十四心断结。五分法身初圆。名成正觉。是实非化。(小乘已下。别明五教。一小乘三十四心者。如婆沙八十二说。俱含根品云。传说菩萨三十四心。便成佛故。言三十四心者。见道一十六心。谓八忍。八智。离有顶贪．有十八念。谓断有顶惑．有九无间．九解脱道。如是十八．足前十六．成三十四。一切菩萨决定先於无所有处．已得离贪。方入见道。不复须断下地烦恼。唯断有顶一地之惑。但三十四心。一坐成佛。五分法身初圆者。即戒。定。慧。解脱。解脱知见。如十藏品。是实非化者。拣异大乘。)大乘之中。约化。八相示成。约报。十地行满．四智创圆．名曰始成正觉。(第二始教也。)据实。即古今情亡．心无初相．名之曰始。无念而照．目之为正。见心常住．称之曰觉。始本无二。目之为成。(第三终教。)约法身自觉圣智。无成无不成。(第四顿教意。言无成无不成者。经云。譬如世界有成坏。而其虚空不增减。一切诸佛成菩提。成与不成无差别。既无有成。何有不成。又体湛寂．故曰无成。不碍随缘．故无不成。即成顿教意。)若依此经。以十佛法界之身云。徧因陀罗网无尽之时处。念念初初．为物而现。具足主伴。摄三世间。此初即摄无量劫之初。无际之初。一成一切成．无成无不成。一觉一切觉．无觉无不觉。言穷虑寂．不坏假名。故云始成正觉。如出现品．及不思议法品广显。摄前诸说。皆一乘之所现也。(第五圆教。言以十佛法界之身云者。即成正觉等十佛。义并如前。言念念初初为物而现者。即体之应。应无尽时。生感即成。念念机感。念念成矣。成既不已。故曰初初。一成一切成者。事事无碍故。故出现品云。如来成正觉时。於其身中。普见一切众生成正觉。故如来成．即众生成矣。况佛佛平等。一切成佛。又於一处成。即一切处成。故十地中第十愿云。愿於一切世界。成阿耨多罗三藐三菩提。不离一毛端处．於一切毛端处。皆悉示现等。又云。如於此处见佛坐。一切尘中亦如是。佛身无去亦无来。所有国土皆明现等。)
【论】从如是我闻下。至如是无量功德。於中有七十一行经。长科为四分。一从如是．我闻．至始成正觉。总明断疑成信分。如是。我闻。一时。佛。在菩提场。始成正觉。总为六句。今言如是者。如。即如佛所言。是者。是佛所说。简非异说。两名相顺。契信不殊。明真是佛说。非阿难自说。亦非魔梵所说。又我闻一句。是阿难从佛所闻。非转转传闻故。亦非是非人所制故。又非如外道经书。青鸟衔来。石崖崩得故。此是断疑成信。又一切法如也。以法体如。所说法者．及法亦如。以法界智．是所闻之智。智亦如故。故言如是。心境不二．方闻佛所说经。若心境有差。不可闻佛所说。亦复不能信顺领受故。我闻者。是法界智之真我。还见法界智之真佛。还闻法界智之真经。总法界智之真人．互为主伴。还化法界之真众生。悟入法界智之真性。故言如是我闻。一时者。依诸古人说。正说法华经时。说金刚经时。非是说余经时。名为一时。取正说当部经时．名为一时。今此说华严经时．即不尔。即是以法界体。寄言一刹那际。出世及涅盘。以一言音。一时徧周十方国土转法轮时。名为一时。非如上说一时之义。佛者。觉也。觉有二义。一始觉。二本觉。此佛者。觉无始终。三世障尽。名之为佛。不如权教。有出世涅盘。有始终故。又佛者。大智度论中有四义。一名有德。谓婆伽名德。婆名有故。二名巧分别。婆伽名分别。婆名巧故。三名有名声。婆伽名名声。婆名有故。四名能破婬怒痴。婆伽名破。婆名婬怒痴故。又佛地论说有六义。颂云。自在炽盛与端严。名称吉祥及尊贵。如是六种义差别。是故总号婆伽婆。在者。在何处所。在有二义。一指事。二举法。指事者。在摩竭提国。且指其国。二举法者。在何处。在法界。即事即法界。无二故。为法界无中边大小彼此故。又摩竭提者。此云不害国。摩者。云无。竭提者。云害。总云无害国。又云。摩者。不也。竭提者。至也。言其此国。将谋兵勇。邻国不能侵。又摩者。徧也。竭提．云聪慧。此国为多有聪慧人徧其国内故。又云。摩者。大也。竭提者。体也。谓五印土中。此国最大．统摄诸国。故云大体也。又此国王．不行刑戮。其有罪者。送置寒林中。为明佛大悲。以处表德故。阿兰若法。此云寂静处。寂静有二义。一事。二理。一事者。在摩伽陀国尼连河侧沤楼频螺聚落中。去人间五里．一牛吼地。得阿耨多罗三藐三菩提。此处有一万道场神。常在其处。一切诸佛示成正觉．总在其中。表如来万行圆满。中道无偏故。此处是阎浮提之中心故。二理者。即一切法自体静故。即动而常静故。菩提道场者。有二义故。一事。二理。一事者。如前尼连河边。二理者。徧法界也。法界无边。道场亦无边。於一切刹．皆示成佛故。如世间场简秽故。法场治惑故。示现成佛．治众生惑故。此场依主释。为佛在其中现成道故。依主得名。为觉场也。始成正觉者。古今情尽．名之为始。心无所依．名之为正。理智相应．名之为觉。得如是法．名之为成。又自觉觉他．名之为觉。(论四分中第一释。断疑成信分竟。)
○第四别显处严者。然此下处．主．及众．即三世间严。三中前二．即如来依正。众．即净土辅翼不空。(【钞】第四别显处严中。即如来依正者。别显处严是依。教主难思是正。众海云集是众。辅翼不空者。菩萨．即十八圆满中辅翼圆满。不空．即眷属圆满。谓净土中。无有四趣龙鬼等众。是佛欲示净土不空故。)今初器界严者。即广於前场之严。显成前觉之妙。异於余经之处。於中四事。各十种严．明即染显净。即为四别。第一地严。第二树严。第三宫殿严。第四师子座严。然此诸严。各具三释。一约事。可知。二表法。谓地表心地法身。树表菩提。宫殿表无住涅盘。座表法空等。三就因行。谓一以穷心地法身之因。报得增上金刚之地。二以般若为因。三以悲智相导为因。四亦以法空为因。然或一因行成一切严。或一切行成一严。或一行成一严。或一切行成一切严。以通融别．纯杂无碍。今但明一行一严。显所表故。然各摄无尽之德。故四事皆有十句。今初地严。
其地坚固。金刚所成。
上妙宝轮。及众宝华。清净摩尼以为严饰。诸色相海无边显现。
摩尼为幢。常放光明。恒出妙音。众宝罗网．妙香华缨．周帀垂布。摩尼宝王变现自在。雨无尽宝。及众妙华。分散於地。宝树行列．枝叶光茂。
佛神力故。令此道场一切庄严．於中影现。
【疏】初心地十句分四。初一总显地体。标以坚固。释以金刚。诸教或云木树草座。多云座是金刚。今全地金刚。则权实斯显。彻华藏故。广如彼品。(【钞】彻华藏者。以华严世界大莲华地。金刚所成故。)
次上妙下。地相具德。约因释者。一宝轮者。一摄一切圆行致故。二及众宝华．开觉悦他故。三清净摩尼．圆净明彻故。以上三行．用严心地。故结云。以为严饰。上皆形色。四即显色。谓青黄等殊．名诸色相。种种重叠．深广如海。互相映发．等彼波澜。或诸色俱生。或更相摄入。含虚莹彻．现势多端．名无边显现。此由隐显自在．定散无碍．随机利行之所致也。
三摩尼下。明地上具严。一宝幢。曲有五句。一摩尼为体。二三光音明用。四五网缨辨饰。就因行者。降魔伏外为幢。智光常照。慈音外悦。愿行交罗。戒香芬馥。四摄周垂故。二摩尼雨宝．表神通如意。随机变现．雨法宝故。三妙华散地。亦多因行．徧严心故。四宝树行列者。德行建立故。
四佛神力下。举因结用。佛力者。出所因也。严具多门．别说难尽。故总云一切。影现者。或於树中现。或於上诸严具及地中现。明一一行中．皆道场故。
○第二树严。
其菩提树．高显殊特。
金刚为身。琉璃为干。众杂妙宝．以为枝条。宝叶扶疎．垂荫如云。宝华杂色．分枝布影。复以摩尼而为其果。含喗发焰．与华间列。
其树周圆．咸放光明。於光明中。雨摩尼宝。摩尼宝内．有诸菩萨．其众如云．俱时出现。
又以如来威神力故。其菩提树恒出妙音。说种种法．无有尽极。
【疏】觉树严者。即大智因感。有十一句。分四。初一总显高胜。长耸逈露．圆妙独出故。约因．即智超数表为高。本性不昧为显。成物具德曰殊。更无二真为特。约果．树即菩提。(【钞】按西域记。长一百尺。即毕鉢罗树。)
二金刚下六句．明体摄众德。一身是金刚。金刚三昧．本智因故。正行成立．为树身也。二干是琉璃。本智发解。内外明彻故。三杂宝枝条．解随境差故。四条假叶以为严。智资定而深照。宝叶虽异．共成一荫。百千定门．同归一寂。自荫荫他也。五宝华异色。在树分枝。承光则色同。於地布影。表神通等法．依定有差。俱承智光．影现心地。(表神通等法者。即净行品。若见花开。当愿众生。神通等法。如华开敷。)六华虽不同．果皆如意。无边行海．同趣菩提。若自利果成。内则含辉．若身心湛寂。外便发焰．若触境斯明。若利他果立。未熟．则含辉．解生佛相。已熟．则发焰．还流教光。体如之行所成．果无异因之果。故与华间列。故下经云。菩萨妙法树。生於直心地等。(故下经云。菩萨妙法等者。等取下文云。信种慈悲根。智慧以为身。方便为枝干。五度为繁密。定叶神通华。一切智为果。最上力为鸟。垂阴覆三界。释曰。此五十九经。所以引者。意明表法皆有文据。非是臆说。)
三其树下三句。明妙用自在。展转成益。初依菩提智．放教智光。次依智光．雨圆明法宝。後教成悲智．即菩萨现前。无心行成。故如云出。
四又以下。一句举因结用。谓佛力为因．流音演法。以如如力．则智演法音。音还如性。故无尽极。广多故无尽。竖长故无极。无间故称恒也。
○第三宫殿严。
如来所处宫殿楼阁．广博严丽．充徧十方。
众色摩尼之所集成。种种宝华以为庄校。
诸庄严具．流光如云。从宫殿间．萃影成幢。无边菩萨道场众会．咸集其所。以能出现诸佛光明不思议音摩尼宝王而为其网。如来自在神通之力．所有境界．皆从中出。一切众生居处屋宅．皆於此中现其影像。
又以诸佛神力所加．一念之间．悉包法界。
【疏】佛宫殿严。十句分四。初一总明分量。宫可覆育．即是慈悲。殿可朝宗。所谓圆寂。悲智相导．若楼阁相依。广者无边．法无外故。博者不隘．法内空故。严者庄饰．具众相故。丽者华美．法义备故。充十方者．称法性故。
二众色下二句．体相圆备。一体是摩尼．积德熔融之所成故。二相严多种．神通等法．悲寂用故。
三诸庄严下六句．妙用自在。一众行发光．洒法如云。云更多义．至下当辨。二光幢独出。萃者聚也。即承光聚影而成。谓悲寂交际。承智起应。降魔超出故。三内容众海。无边菩萨．即道场外者。亦在其中。即依中有正。亦果中有因。即明涅盘．众圣冥会。(【钞】即明涅盘等者无有一圣．不证涅盘。犹如百川．皆归大海。故肇公云。恬焉而夷．怕焉而泰。九流於是乎交归。众圣於是乎冥会矣。)四声光宝网。网者。为防禽秽。以益殿严。犹大教网．外防恶见。内益悲寂。教皆圆妙。以宝而成。故能出佛智光．圆音妙说。言不思议音。略有四义。一音声繁广。二所说难量。三声即无声。四一具一切。五出生果用。即正报大用。在此依中。依正混融．参而不杂。明依大涅盘．能建大义．故曰出生。六无染现染。众生是正。居处是依。染违性净。不言出生。妄无自体．还依真现。
四又以下。举因显广。谓德广难陈。故今总结。由佛力故。一念顿包事理染净一切法界。况多念耶。然上充徧十方．即通局无碍。集菩萨众．出佛神通．即摄入无碍。现生舍宅．即染净无碍。悉包法界．广狭无碍。一念即能．延促无碍。又集菩萨．因果无碍。出佛神通．依正无碍。十种宫殿．此应说之。(十种宫殿者。亦约表法之宫殿耳。亦同上文妙法树矣。即五十四经。)
○第四师子座严。
其师子座．高广妙好。
摩尼为台。莲华为网。清净妙宝以为其轮。众色杂华而作璎珞。堂榭楼阁．阶砌户牖．凡诸物像．备体庄严。宝树枝果周回间列。
摩尼光云互相照耀。十方诸佛化现珠王．一切菩萨髻中妙宝．悉放光明而来莹烛。
复以诸佛威神所持．演说如来广大境界．妙音遐畅．无处不及。
【疏】师子座严。十句分四。初一总显形胜。师子座者。人中师子处之。又说无畏之法故。得法空者．何所畏哉。空乃高而无上。深不可测。广而无外。边不可穷。妙乃即事而真。好谓具德无缺。
二摩尼下六句．体德圆备。一台座摩尼．即处正中。正可依处。摩尼随映有差。法空随缘成异。中道妙理．正是可依。二周座华网。即外相无染。交映本空。三净宝为轮。轮谓台之处中。周匝轮围。即具德周徧。四华缨周垂。诸觉诸通．垂化周摄。(【钞】诸觉诸通者。净名云。觉意净妙华。净行品云。神通等法。如华开敷。)五宝严填饰。堂等略举。凡诸总包。无处不严。故云备体。显於法空．全收万像。无事非理故。六宝树间饰。间上物像也。即菩萨妙法树。随化分枝。随因感果。并依无相．义曰周回。凡圣相资．名为间列。三摩尼光下二句．妙用广大。一净宝出光．如云涉入。法空亦尔。一一智中知一切法。一一法体．显一切智。为互照也。(一一智中者。如一实智。知徧法界理。如一权智。穷事无边。法界别事。无不知也。一一法体者。如於一尘。能显实智。权智。中道智。证智。教智。无边智门。)二主伴宝用．互相发挥。为佛化摩尼．能作佛事。智论云。轮王宝珠．但随人意。能雨宝物。天宝堪能随天使令。佛宝十方能作佛事。菩萨宝珠．亦能分作。如文殊师利冠中毗楞伽宝珠。十方诸佛於中显现。今菩萨髻珠．即是其类。下文云集菩萨。髻珠亦尔。用此严座者。凡初成佛。皆一切诸佛现形灌顶。一切菩萨亲授敬养。故因果宝珠．俱来莹烛。如来从果起用．故云化现。理圆解满．义曰珠王。菩萨心顶．智照圆净。故曰髻中妙宝。寂照照寂．皆莹净照烛。(用此严座下．出严所以。言寂照照寂者。准缨络经。妙觉方称寂照。等觉照寂。今菩萨宝．义同照寂。如来宝珠．即当寂照。)
四复以下一句。佛加广演。佛境如空。故云广大。有感斯至。为无不及。显教皆从法空所流。是故所流还周法界。非智不显。故云佛力。(已上显处严竟。)
【论】二从其地坚固下。至妙音遐畅．无处不及。是庄严道场分。此一段文中。明如来本性中行四种因。感四种果报。何者为四。第一明法身因。报得金刚地果。经云其地坚固者是也。其地上有十种庄严。即以十波罗蜜以成依报。金刚地为正报。
第二明万行因果者。其如来自行普贤行为因。所招宝树行列庄严金地周徧十方为依果故。经云。令此道场一切严具树中现像者。明觉行相彻。体用彻故。此总陈树上庄严。後别举菩提树一个。用明众树亦尔。其菩提树有十种依果者。常以金刚地为正报。其上庄严为依报。又如来身为正报。金刚地及地上一切庄严为依报。今树者。以如来行为因。因行招报。树为依报。又树上其树金刚为身。金刚为正报。干枝条叶华果为依。明以行树。法华。智果。慈悲之叶。以十波罗蜜为枝干。法身以为其茎。而随十行之上。报得十种依果庄严。其十种依果庄严。如经。
第三明大悲因果者。以如来大悲为因。如来所处宫殿为依果。此中有五种德而共成之。一如来大悲含育德以成其宫。二以正智利众生德以成其殿。三以智观照利自他德能成其楼。四以大智知根设教益生德能成其阁。五以大悲弘愿周徧利生德。报得宫殿楼阁．周徧十方。以十波罗蜜行．随大悲生。复成十种依果。何者为十。以随法身。随万行。随大悲。随大智。所招依果。各自区分。不相障碍。犹如大地。生诸卉木。地唯是一．万像不同。如水资生喻。思之可见。但十波罗蜜。理唯一性。随其法身万行．大悲大智．报自差殊故。如法身。大愿。大悲。大智。十波罗蜜。废一不可。至八地已来。其功未熟。若废一．即一切不成。欲学佛菩提者。如此通融．不修一行。若偏修理．即滞寂。偏修智．即无悲。偏修悲．即染习便增。若但修大愿。即有为情起。菩萨於此众行．不去不留。以法性均融得所即得。以定慧力善观察之。不可悬情斟酌．长诸痴爱。其十种行．为十种依果庄严者如经。
第四明如来大智随万行因果者。即智通万行。出现世间．示成正觉．为正因也。师子座为依果。从其师子座一段。文中义分为三。一释座名。二陈座高广。三明座上庄严因果。一释座名师子者。依主释。如来於大众中得无畏故。非於座上有师子庄严。设有者。但名依报故。二陈座高广者。经但言高广．不言量数。今以例比之。如下十住位中帝释天宫佛座。高十千层级。十行位中夜摩天宫佛座。高百万层级。十回向位中兜率天宫佛座。高百万亿层级。高广随位．各各相称。以次类之。十地之位。他化天宫。其座高亿万亿层级。彼天宫已超化乐故。第三禅中说十一地。又超二天。倍倍更高。十地品．不言佛座层级高广之量也。但以次类之。此之四位。佛座高下层级不同者。以明随十住．十行．十回向．十地．进修阶降．随位所见．高下不同。以实而论。佛座高广．无有决定大小高下可得。为如来心量尽所系故．无有量也。所招依果．亦不可以量度故。如无边身菩萨．量佛身际．不可得故。已出情际心数量故。以此义故。住毛孔中而身不小。居法界中而身不大。为情量尽故。身若随类．及座高广。座亦随类。若以如来自报体而言。以法界为座体。因既如是。依果亦然。故亦非可量。如法界品中．等于法界座量为定。三明座上庄严因果者。略有十种。皆以如来智随万行。一切处示成正觉为因。一切处十种庄严为依果故。十种如经。(第二释庄严道场分竟。)
大方广佛华严经疏论纂要卷第二

[book_title]大方广佛华严经疏论纂要卷第三
五台山清凉国师澄观疏钞　太原方山长者李通玄论　闽鼓山私淑比丘道霈纂要
世主妙严品第一(之二)
○第五明教主难思。
尔时世尊。处于此座。於一切法。成最正觉。
【疏】教主难思者。前但云佛。未显是何身佛。又但云始成正觉。未知成相云何。故今显之。谓具十种深广功德。即是遮那十种无尽法界身云。徧於法界。成正觉也。非权应身。文分为二。先总。後别。今初总辨。即菩提身。具无尽德．为世所尊。座相现时．身即安处。智处诸法．无前後故。於一切法．示所觉境。即二谛．三谛．无尽法也。成最正觉．示能觉智。开悟称觉。离倒为正。至极名最。获得名成。此当相解。若拣别者。凡夫倒惑．佛觉重昏。二乘虽觉．不名为正。但知法有．未知法空。但悟我空．未知我有。有厌生死。空该涅盘。颠倒未除．岂得称正。设许称正．亦未名最。菩萨虽正．有上有修．不得称最。设位极称最．亦未得名成。我佛独能。故云成最正觉。谓如量如理．了了究竟。已出微细所知障故。(【钞】如量觉俗。如理觉真。故涅盘云。十住菩萨。见不了了。唯佛世尊。名为了了。故闍王云。了了见佛性。犹如文殊等。已出微细下。释上了了究竟之言。障有三种。一现行。二种子。三习气。习气种子。名为微细。佛已尽故。)
智入三世。悉皆平等。
其身充满一切世间。
其音普顺十方国土。
【疏】後智入下。第二别中。即约十德．别显十身。文即分十。一三业普周。二威势超胜。三福德深广。四随意受生。五相好周圆。六愿身演法。七化身自在。八法身弥纶。九智身穷性相之源。十力．持身持自他依正。今初。即别显菩提身之相也。以成菩提时。得无量清净三轮故。文中分二。先法。後喻。
法中三。先意。次身。後语。(一三业普周者。十中後五。全十身名。前五无有身言。而义具之。一即菩提身。前总中已示。二即威势身。三福德身。四意生身。五相好庄严身。)今初意业．即释上成正觉。前云於一切法。此云三世。乃横竖影略耳。智入平等。是正觉成也。智．即二智。三智。四智。无障碍智。二智者．即如理如量也。此复有二。一以如量智达俗．名入三世。以如理智证真．名悉平等。言三智者。即俗智．真智．中道智也。言四智者。即圆镜等四智也。言平等者。镜智离分别故．依持平等。(论云。此智心品。离诸分别。所缘行相．微细难知。故云离诸分别。又云。纯净圆德。现种依持。故云依持平等。意云。虽言现行功德之依。种子功德之持。由无分别．故得平等。)平等性智．证平等性故。妙观察智．观察平等。成所作智．普利平等。四智圆融．无二性故。修生本有．非一异故。不失经宗。(四智圆融下。解妨。谓有难云。四智菩提。有为无漏。非我经宗。何得参杂．释此玄旨。故今通云。四智菩提。性相二宗。皆具有之。但义小异耳。用之无爽。谓圆融无二．是其一义故。彼宗说四．不得相杂。今明一智．便具四智。故下出现．以四宝珠．喻其四智。)然上能觉．即成上菩提。就其所觉．即法身也。理智无二．为真法身。(然上能觉下。总结。所以结者。欲明一菩提身。已具法报二身。况具下九。)
二其身下。身业也。通三世间．故云一切。此正觉身．以是十身之总故。此其身．通於三身十身。无不充满。法身普徧．世所同依故。智身证理．如理徧故。色身无碍．亦同理徧。并是圆徧。而非分徧。谓一切世间．一一纤尘等处。佛皆圆满。总看亦现。别看亦现。(总看亦现者。徧法界内唯一佛。佛身充满於法界故。别看亦现者。则向一一国土．一一尘中．皆见全身。故下经云。如於此处见佛坐。一切尘中亦如是。佛身无去亦无来。所有国土皆明现。是也。又总别看者。总则一身．处处皆有。别则支分。眼耳鼻等。各徧法界。故现相品云。佛眼云何无有量。耳鼻舌身亦复然。)又国土等．即是我身。土等体外．无别我故。我即土等。我之体外．无土等故。余一一身．互望融摄。犹多灯光．各互相徧。(前明能徧三身。非所徧土。今明能徧即是所徧。能所互融故。又明一一身相．融和杂徧故。又上约佛身上十身。谓菩提愿化力庄严等。今明三世间无碍之十身。谓国土众生等。故十身相作。於何不融。故云犹如灯光。经云。譬如冥室百千灯。一一灯光徧室内。诸佛身智亦复然)。
三其音下。语业也。顺有三义。一顺异类言音。经云。一切众生语言法。一言演说尽无余故。二顺所宜说法。如来於一语言中。演说无边契经海故。三则顺徧。佛以一妙音。周闻十方国故。
譬如虚空具含众像。於诸境界无所分别。又如虚空普徧一切。於诸国土平等随入。
【疏】二譬如下。喻显。通喻三业。然佛三业．非喻能喻。唯虚空真如。略可显示。更以余喻。便为谤佛。(【钞】然佛三业非喻能喻者。八十卷末云。三界有无一切法。不能与佛为譬喻。譬如山林鸟兽等。无有依空而住者。虚空真如及实际。涅盘法性寂灭等。唯有如是真实法。可以显示於如来。即其文也。又佛地论第四云。如契经言。乃至所有施设譬喻。喻诸如来所有功德。一切皆是谤诸如来。唯除一喻。所谓虚空。可喻如来。戒等无量功德。同虚空故。)然虚空喻．有同不同。故下经云。解如来身．非如虚空。一切妙法所圆满等。此显不同。今分取同义。同义多种。如下十忍品。今有二喻．开成四义。一含摄喻。兼无分别义。二普徧喻。兼徧入义。以此四喻．喻意业者。下经云。佛智广大同虚空故。此总喻也。量智包含而普徧。理智无分别而证入。又大圆镜智．纯净圆德．现种依持．能现能生身土智影。即含摄义。下经云。菩提智。普现一切众生心念根欲等。而无所现。无所现言．无有分别。平等性智。观一切法．自他有情．悉皆平等。亦无分别。无分别言．显无差别。故下经云。於一切义．无所观察等。是以太虚含众像。众像不能含太虚。太虚不分别众像。众像乃差别太虚。以况我法不能容佛智。佛智乃能容我法。有我法者．分别如来。是如来者。不分别我法。二普徧喻中。妙观察智．无不徧知。即普徧义。成所作智．曲成无遗。即随入义。又下经云。佛智广大同虚空。普徧一切众生心。此即智体徧。悉了世间诸妄想。此约智用徧。又云。得一切法界量等心。此约证徧。智性全同於色性故。此约理徧。云何徧入。不坏能所。有证知故。故下经云。世间诸国土。一切皆随入。智身无有色。非彼所能见。(故下经云下。引证。即问明品．佛境甚深中．答佛境入文。然彼中意。入有二义。一者色身入。二者智身入。今取智入。身入可见。智入唯智能知。故云非彼所能见。)由随於如。即入无所入。故云平等。(由随於如下。释平等入言。此乃义引。净名目连章云。法随於如。无所随故。谓若有所随。所随则在能随之外。能随之法．乃在所随如外。所随之如．不徧能随。由无所随。当体如矣。若约观行。随如之心不生。真顺如矣。问明亦云。如来深境界。其量等虚空。一切众生入。而实无所入。即其义也。)是以虚空徧入国土。国土不徧入虚空。有国土处必有虚空。有虚空处或无国土。虚空之於国土．平等随入。国土之於虚空．自有彼此。虚空可喻佛智。国土可喻三世。三世有处．佛智必在其中。佛智知处．三世或无其体。佛智之於三世．平等随入。三世之於佛智。自有始终。此犹约不二而二说耳。若二而不二。国土虚空．三世佛智．同一性故。皆互相入．举一全收。普徧亦然。(上但佛智徧三世。今明三世亦徧佛智。)三世间圆融。则言思道断。故名佛智为不思议也。(三世间者。兼结上来包含之义。及无分别。悉皆圆融。故云不可思议。)
次以二喻喻身业者。一毛尚容法界。全分必含众像。(世界成就品云。一毛孔内难思刹。等微尘数种种住。一一皆有徧照尊。在众会中宣妙法。出现品云。如人持尺量虚空。复有随行计其数。虚空边际不可得。佛一毛孔无涯限。次下文云。一一毛端。悉能含受一切世界而无障碍。皆毛含法界义也。)出现身业第二喻云。譬如虚空．宽广非色。而能显现一切诸色。而彼虚空．无有分别。亦无戏论。合云。如来身亦复如是。一切众生诸善根业．皆得成就．即含摄义。而如来身无有分别．即第二义。佛身充满於法界．即普徧义。又云。譬如虚空．徧至一切色非色处。非至非不至。如来身亦复如是。徧一切法．一切国土等。即普徧义。亦非至非不至。即平等随入义。(亦非至非不至等者。谓无身故非至。非至即平等。非不至．即不碍至。是随入义。)
次以四义喻语业者。如来於一语言中．具一切语言故。舍支天皷．无心出故。(舍支天皷者。即证第二无分别义。此有二喻。一舍支者。即十忍品如响忍云。如帝释夫人．阿修罗女。名曰舍支。於一音中。出百千种音。亦不心念。令如是出。菩萨摩诃萨亦复如是。入无分别界。成就善巧随类之音。於无边世界中。恒转法轮。二天皷。即出现语业。第三天皷觉悟喻。结云。佛子。彼天皷音。无主无作。无起无灭。而能利益无量众生。下法合竟。结云。而如来音．不住方所．无有言说。即无心出义。又如随好品。天皷为诸地狱天子说法云。诸天子。如我说我．而不着我。不着我所。一切诸佛。亦复如是。自说是佛。不着於我。不着我所。即无心义。故诸论皆云。佛身如摩尼珠．无心现色。佛口如天皷．无心出声。皆无分别义。)如来音声．无不至故。(如来音声下。亦出现语业第一相云。应知如来音声徧至。普徧无量诸音声故。此证第三普徧义。)应知如来音声无断绝．普入法界故。又云。如来音声无邪曲。即平等义。随其信解．令欢喜故。即随入义。以空一喻。徧喻三业。故云正觉得无量清净三轮。明文昭然。非是穿凿。菩提身竟。
身恒徧坐一切道塲。菩萨众中。威光赫弈。如日轮出。照明世界。
【疏】第二身恒下。威势身超胜。谓随诸有情所乐。示现受用身土。影像差别．无不周徧。言一切道塲者。略有十种。一智身．徧坐法性道塲。二法身．非坐而坐道塲。三法门身．安坐万行道塲。四幻化身．安坐水月道塲。此四义便故来。若正约威势身。略辨六类道塲。一徧一切同类世界道塲。如名号品等说。二一切异类世界．谓树形等。如世界成就品。三一切世界种中。四一切世界海中。并如华藏品说。五一切微尘中。文云。如於此会见佛坐。一切尘中亦如是等。六刹尘帝网无尽道塲。并前十种。故云一切。言菩萨众中威光赫弈者。正显威势超胜。胜於胜者。故独言菩萨。非不超余。如日轮出照明世界。约喻以显。映山出没．无隐显故。处处全现．无异体故。喻徧坐道塲。(【钞】言菩萨众中等者。即以此文显是威势身也。映蔽菩萨故。映山出没者。谓映山出没．如化身坐道场。无隐显者。即法身坐道场。处处全现下。即报身坐道场。以即应即真故。随处即全。皆无异体。)大明流空。余辉掩耀。赫日之照．难究其涯。喻彼威光．超映菩萨。菩萨不能测也。既云照世．则终益生盲。先照高山．独言菩萨。
三世所行众福大海。悉已清净。
【疏】第三福德身深广。三世佛德．昔皆徧学。今三际已断．垢习斯亡。故众福皆净。
而恒示生诸佛国土。
【疏】第四随意受生。一随他意。处处受生。二随自意。能无不生。谓慈悲般若．恒共相应。感而遂通。穷未来际。(【钞】四即意生身。然意生有二义。一者是喻。犹如意去．速疾无碍故。二者是法。自有二义。一随自意。二随他意。总谓随意速疾而成故。)
无边色相。圆满光明。徧周法界。等无差别。
【疏】第五相好庄严身。色无尽故．名色无边。十莲华藏微尘数相．名相无边。而皆称真．则一一无边诸相随好．放光常光．皆称法界。故云圆满。广处狭处．皆圆现故。名无差别。
演一切法．如布大云。
【疏】第六即愿身演法。谓雨大法雨．断一切疑故。下经云。毗卢遮那佛。愿力周法界。一切国土中。恒转无上轮。然经二句。上法下喻。文含多意。一云喻於身。雨为说法。法喻影略。又先兴慈云。後霔法雨。一云一雨．所润不同。亦随物机宜．云雨各异。掩尘蔽日。普覆无心等。
一一毛端．悉能容受一切世界而无障碍。各现无量神通之力。教化调伏一切众生。
【疏】第七化身自在。谓於大众会．能现无边作用差别．皆自在故。文中二。先明广容无碍。谓於如来身一一毛头．容一切刹而无障碍。无碍有二义。一以一小毛现多大刹．则一多大小无碍。二此毛多刹．与彼毛多刹．参而不杂．则隐显无碍。(【钞】广容无碍者。谓法界如空。有其二义。一广容。二普徧。今一尘如法界之包含故．即是广容。)後各现下。普徧。以广容不碍普徧故．还於前毛内刹中神力调生。若广徧十方．示现种种变化三业．成所作事。居然易了。(以广容下。出毛内调生所以。谓广容．则收法界入於一毛。普徧．则展一毛徧於法界。今毛正容无边刹时．即普徧故．便徧所容刹内。若广徧下。二举况释。谓尚徧毛内．何况外耶。疏文即是成所作智之妙用也。)
身徧十方而无来往。
【疏】第八法身弥纶。以法为身．本来湛徧．故无来往。(【钞】弥纶。即周徧包罗之义。以法为身等者。先明法性身。徧无来往。)依法现色。还如法身。在此即是在彼．亦不待往来。(依法现色下。约应化法身。明无来往。所以用此释者。由下以三身收之。以此属化身故。)
智入诸相。了法空寂。
【疏】第九智身。穷性相之源。相别曰诸。性皆空寂。性静故寂。相无故空。
三世诸佛所有神变。於光明中靡不咸覩。一切佛土不思议劫所有庄严。悉令显现。
【疏】第十力持身。能持自他依正。於中先持正报。神谓妙智。变谓现身。转变变现．俱名为变。皆能持之。尚持於他．况於自事。後段亦然。(【钞】力持等者。疏文有二。先正释力持。後以三身收束。前中又二。初正报。二依报。今即初也。)後一切佛土下。能持依报。横尽诸土。竖穷诸劫。所有严事。常持令现。上约十身。若约三身者。则初三段皆名报身。而恒下。化身。身徧十方下。法身。就报身中。前一自受用报。後二即他受用报。故云处菩萨众。以诸教中．说三身四身成说等别。今皆圆融。於一始成．无不顿具。(出收束所以。谓有问言。何用更以三身收束十身。故今释云。以诸教三四．迢然不同。今明圆。融．一身具三。则权实有别。言三身成异者。法身无成。出障为成。报身四智创圆为成。化身八相．菩提树下为成。三身说异者。法身无说。报身佛佛相见。亦无有说。化身有说。若摄末归本。应化非真佛。亦非说法者。即报身说。报同所证．是法身说。言四身成说异者。於报身中。开自他受用。自受用徧法界成。则无所说。他受用为十地成。为十地说。)十身为正。三四义兼。又毛内调生。光中持刹。如空普徧等。亦即国土等十身。三世间圆融。岂报化之云别。(四融国土等十身。毛内调生．则有众生身。声闻身。缘觉身。菩萨身。及业报身。光中持刹．是国土身。如空普徧．是虚空身。菩萨众中．亦菩萨身。如来居然可见。三世间下。谓十身中众生业报．即众生世间。国土虚空．即器世间。余是智正觉世间。此三情非情异。染非染异。尚得为一。岂一如来身上．而分报化之殊。明知权说隔历。难可比此圆融。)是知略以十德。叹於教主。其一一德．无不圆融。当去情思之矣。(已上教主难思竟。)
【论】第三尔时世尊处于此座已下。至所有庄严悉令显现。明叹佛成道修行果满依正报得悲智摄生自在无边分。总明如来处座成佛。身语智等．三业自在。眷属庄严．利生自在。如来所坐之座。以法界为座体。以如来一切万行报得为依果庄严。如来是大智之身。缘座上所有庄严。皆是如来大智随行任运报得。如龙游云起。虎啸风生。报感之应然。非物能与为也。成最正觉者。为简非声闻缘觉。於权教中。木树草座。厌俗出缠。令劣解众生．起三乘种。且拔分段苦。非究竟觉之正觉。简非如是觉故。故言成最正觉。此正觉者。不忻不厌。不出不没。染净情尽。以大圆镜智．称法界性．自在教化．尽一切众生世界刹海．皆非限剂。所有报境。身国相彻．圆满十方。诸佛众生．自他同处。互相参入．影现重重。不云报满三千大千之刹。不云净土在於他方。略说大相。有九十七种大人之相。随好无尽。顶着华冠。项着缨络。手着环钏。非同三乘。厌俗出家。劝诸菩萨生於他方佛国净土。简非如是。故言成最正觉。号毗卢遮那。此云光明徧照。佛以其大智教光。依根破障故。如经一一自有其文。智入三世悉皆平等者。明智能随俗。言入三世。即俗体本真。故言平等。以总别．同异．成坏．六相义该括。即总而全别。即别而全总。即同而俱异。即异而恒同。即成而俱坏。即坏而俱成。皆非情计．一异．俱不俱．有无．非有无．常无常．生灭相故。如是皆是如来理智体用依正悉自在故。以自体无念力大智照之可见。此一段十三行经。总明如来身语智三业依正．随用自在。经文自具。不烦更释。(第三明叹佛成道依正报得悲智摄生竟。)
大方广佛华严经疏论纂要卷第三

[book_title]大方广佛华严经疏论纂要卷第四
五台山清凉国师澄观疏钞　太原方山长者李通玄论　闽鼓山私淑比丘道霈纂要
世主妙严品第一(之三)
○第六明众海云集。众虽深广难测。略启十门。一集意。二集因。三辨类。四定数。五权实。六地位。七前後。八有无。九闻不闻。十释文。今初。
【疏】初来至佛所者．何所为耶。有十义故。一为影响。为主伴故。二为作辅翼。得圆满故。如普贤等常随之众。三为守护如来。如执金刚等。诸佛住处．常勤护故。四为庄严。如道场神等。常为严净佛宫殿故。五为供养。如偈赞．即正行供养。华幢等．即财供养故。六为发起此经。诸请难者．即其事故。七为闻法获益。当机领悟．即其类故。八为表法。诸首诸林。表信行等．皆同名故。及座出菩萨等．显奇特故。亦通表万行俱成佛故。九为顺证。佛菩萨等。证说不虚故。十为翻显。即声闻不闻。显法不共故。为斯多意。所以众海云集。非唯证信而已也。(【钞】一为影响者。此集意中十意。皆暗取下经。此初义引。即诸大菩萨。及下证法如来。皆互为主伴。若影之随形。响之应声。余可知。)
○第二集因
【疏】集因有十。一曾与毗卢遮那如来同集善根故。二蒙佛四摄曾摄受故。三往在生死闻圆法故。四曾发大心护一切故。五往发大愿．愿事佛故。六随逐如来无厌足故。七乐闻正法．心无倦故。八善能散灭我慢心故。九福智已净。身周徧故。十同一法性善根大海之所生故。为此多义．得与斯会。中有集因．亦通集意。及随诸众．各有别因。可以思准。(【钞】及随诸众各有别因者。即下经文随名叹德。)
○第三辨类
【疏】辨类．即上集意。便成十类。一影响众。二常随众。三守护众。四严会众。五供养众。六发起众。七当机众。八表法众。九证法众。十显法众。准前可知。
○第四定数
【疏】定数者．称法界众．焉能数知。即文而言。九会都数．总有一百七十五众。都序之中．有四十一众。谓同生有一。异生三十九。师子座中一。若兼取前菩提树中所流。及宫殿中无边菩萨。总四十三众。此四十三．徧於九会。第一会中有二众。谓新集十方众。佛眉间众。添成四十五。第二会。有新旧二众。第三四会。各有四众。谓新．旧．及证法众．天众。第五会一百一十一众。谓新旧众。昇天品内供养众有一百七。并天众。证法众。第六会四众。谓天众。同生。异生。证法众。七八两会。各唯一众。谓普贤等旧众。第九会三众。谓菩萨。声闻。及天王等旧众。旧众虽重。随会别故。并皆取之。然此诸众。或总为一．一乘众故。或分为二．以有实众。及化众故。或可为三。人。天。神故。或为四。佛。菩萨。人。非人故。或五。非人开天神故。或六。加畜生故。或七。天分欲色故。或八。菩萨有此界他界故。或九。他方有主伴故。或十。加声闻故。或一百七十五。如前说故。或无量无边。义类多方故。一一或以刹尘数等为量故。又如新集菩萨。毛光出众。例上皆尔。故一一众．皆无分齐。此犹约相别。若融摄．一一会中皆具一百七十五众。以称法界缘起之会。互相在故。上且约一界。若通十方。及异类．刹尘帝网．无尽无尽。是为华严海会众数。
○第五权实
【疏】权实者。夫能对扬圣教．影响其迹。靡不是权。当机之流．多皆是实。诸教所明．秽土之中．杂类．菩萨声闻．皆通权实。地前是实。地上是权。法身无生。生五道故。净土菩萨唯实。实报生故。杂类声闻是权。摄论云。欲令净土不空。化作杂类众故。若依此经。同生异生．皆通权实。海印定现．实德摄故。随缘随位而示现故。第二会初云。莫不皆是一生补处故。对前十类辨权实者。影响一众．自有二类。一果德众。谓能加证法诸佛．互为主伴。非权非实。若位极菩萨．影响一向是权。故有经云。昔为释迦师。今为佛弟子。二尊不并化。故我为菩萨等。当机唯实。余八通权实。(【钞】对前十类下。对前别辨。云互为主伴非权非实者。然权实有其二类。一本高迹下。如佛为菩萨。二本下迹高。如菩萨为佛。今既是佛。则非迹下。实是如来。又非本下。则是实非权。无权可对。故亦非实。同果海故。)
○第六地位
【疏】地位者。有说一切皆是果位。以是舍那海印现故。或说一切皆因。果海非可见闻。世尊亦是因者。识所现故。或皆通因果。果不舍因．随类现故。因位愿力．助佛化故。当机之流．正修趣故。或俱非因果。缘起大众．同真性故。将此对前权实。则果位一向权。因位通权实。若对前十类。影响证法通因果。余八唯因。因位高下．难以准定。
○第七前後
【疏】前後者。初列菩萨。後列余众者。表从本以起末。下赞。即後明菩萨者。表寻末归本。良以本末无二。故二文互举。又从本流末．必先小後大．故自在天为末。摄末归本．必从深至浅．故先明自在。然皆显法界缘起。逆顺自在故也。又表四十二位。一一皆彻因门。并该果海。故互举前後．令物不作优劣之解故。(【钞】又从本下。通妨。谓有难言。就前列中。既菩萨为本。杂类为末。先本後末。即合诸天之内。从自在天．次明广果。次列三禅等。何以先明欲界。後列初禅二禅等耶。是则先小後大矣。故今答云。菩萨为本。犹如一乘。杂类为末。如流三乘。三乘之中。初於鹿苑转於四谛。渐次归大。故先列欲界。後列色界。如次而上。故云先小後大。故自在为末。末即末後耳。摄末归本者。又有难言。赞德之中。表寻末归本。後明菩萨者。则合先明日月天赞。末後方明自在天赞。何以杂类之中。先明自在赞耶。故今答云。摄末归本。必从深至浅。谓菩萨是所归之本。杂类是所摄之末。摄末必从胜先摄。如海摄百川。必先摄江。次摄大河。次摄小河。次摄沟洫。故摄归一乘。先摄权大。次摄缘觉。次摄声闻。次摄天人。一毫之善。无不皆摄。故先明自在天赞。表是所摄之中先摄胜也。末明月天等。表所摄之中。後收劣也。)
○第八有无
【疏】有无者。亦有十类。一约界．无无色。二约趣．无地狱。此二非器故。若约转生．有地狱天子。若约所益．亦通无色。三界皆益故。三约洲．但列阎浮。余三略无故。或成难故。四约乘．无二乘。不共教故。下为显法．亦不见闻故。智度论云。若小乘经初．唯列声闻。若大乘经初．俱列菩萨声闻。若一乘经初．唯列菩萨。故指此经为不共教。或大乘经唯列小者。为引摄故。如金刚经。或唯列大．亦属大乘。主伴具者．必是一乘。五约部．无四众。未说小教故。六约主．无人王。王未知故。七约三聚．无邪定。彼障隔故。生盲之流．但冥益故。八约内外．无外道。非彼测故。九约诸天．无无想。入邪定故。十约善恶．无恶魔。不为违害．天中摄故。上十且随相说。圆融应有．即无所不具。
○第九闻不闻
【疏】闻不闻者。约权。前後皆互得闻。约实。当会自闻。纵不起前而趣於後。亦各不相知。若约顿机。许一时顿领。(【钞】纵不起前下。通妨。谓有问言。若约实众不互闻者。如来说法。既不起前而趣於後。如何听众不得互闻。故今答云。约佛。前後圆融。约根。互不知觉。故法慧云。一切阎浮提。皆言佛在中。我等今见佛。住於须弥顶。则知各不相知也。)上之九门。且从显着。略为此释。中本广本。或隐或显。不可执文。
○第十释文。
【疏】释文者。第一会中。前总四十众。大分为二。初一同生。余是异生。地论云。解脱月是同生众故。又云。同生众请。则知兼有地前。明知不约地位。余释云云。不符论意。云何名为同异生耶。然有二义。一谓杂类。作诸异生种种形故。菩萨得法性身．同人作一类菩萨形故。二菩萨为同者。通诸位故。神等为异。法界差别德故。(【钞】四十众．以配三贤十圣。下师子座众．以配等觉。眉间出众．以配妙觉。则四十二众配四十二位。於理甚直。)其四十众．文皆有三。一标数辨类。二列名结数。三摄德周圆。今初同生众中。第一标数辨类。
有十佛世界微尘数菩萨摩诃萨。所共围绕。
【疏】初标数中。佛世界者。世界略有三类。一世界。二种。三海。今云世界．则非种非海。权实共许一三千界．一佛化境故。或名佛刹．佛土．皆准此也。微尘者。七极微量也。谓抹三千界并为微尘。一尘为一菩萨。则数已难量矣。况举十数．表无尽耶。菩萨摩诃萨者。辨类也。即拣非余众。具云菩提萨埵．摩诃萨埵。今从略耳。然有三释。一菩提是所求佛果。萨埵是所化众生。即悲智所缘之境。从境立名。故名菩萨。二菩提是所求之果。萨埵是能求之人。能所合目．故名菩萨。三萨埵此云勇猛。谓於大菩提勇猛求故。摩诃云大。大有四义。一者愿大．求大菩提故。二行大．二利成就故。三时大．经三无数劫故。四德大．具足一乘诸功德故。前二通地前。後二或唯地上。更有诸大．亦不出此。此等并是舍那佛自眷属。动止常随。故云所共围绕。
○第二列名结数。
其名曰。普贤菩萨摩诃萨。
普德最胜灯光照菩萨摩诃萨。
普光师子幢菩萨摩诃萨。
普宝焰妙光菩萨摩诃萨。
普音功德海幢菩萨摩诃萨。
普智光照如来境菩萨摩诃萨。
普宝髻华幢菩萨摩诃萨。
普觉悦意声菩萨摩诃萨。
普清净无尽福光菩萨摩诃萨。
普光明相菩萨摩诃萨。
海月光大明菩萨摩诃萨。
云音海光无垢藏菩萨摩诃萨。
功德宝髻智生菩萨摩诃萨。
功德自在王大光菩萨摩诃萨。
善勇猛莲华髻菩萨摩诃萨。
普智云日幢菩萨摩诃萨。
大精进金刚脐菩萨摩诃萨。
香焰光幢菩萨摩诃萨。
大明德深美音菩萨摩诃萨。
大福光智生菩萨摩诃萨。
如是等而为上首。有十佛世界微尘数。
【疏】先列其名。後结略显广。今初．夫圣人无名．为物立称。虽得名千差．而多依行德。行德皆具．而随宜别标。先十同名普者。显具法界总相德故。後十异名者。显具法界别相德故。总别相融．同一法界。今初十名之普．是别之总。普下十异．显即普能别。普义方成。此是古今诸佛同行普贤之行。随於诸位．差别不同。纵成正觉．亦普行摄。故先明之。言普贤者。体性周徧曰普。随缘成德曰贤。此约自体。又曲济无遗曰普。隣极亚圣曰贤。此约诸位普贤。又德周法界曰普。至顺调善曰贤。此约当位普贤。又果无不穷曰普。不舍因门曰贤。此约佛後普贤。位中普贤．悲智双运。佛後普贤．智海已满．而运即智之悲。寂而常用．穷未来际。又一即一切曰普。一切即一曰贤。此约融摄．所以先列者。为上首故。法门主故。法界体故。一切菩萨无不乘故。无一如来非此成故。令诸闻者．见自身中如来藏性．行普行故。上虽多义离释。今从别称合释。无处不贤．名曰普贤。即体普也。此一为总。余九为别。
二德普。谓称性之德。充於法界以为最胜。委照无遗．如灯之光。
三慧普。徧照严刹．决定高出故。
四行普。内行圆净．智焰外烛．故称为妙。
五音普。具一切音．演佛净土．深广高出之行故。
六智普。照佛法界无尽境故。
七心普。智宝严於心顶．通行等华。高出物表故。
八觉普。徧觉性相．声皆悦机。故无不归者。
九福普。障无不净。称真无尽故。
十相普。无光相之光相．徧益众生故。六相圆融。思之。
二海月下十异名菩萨。一海月光大明者。十德十山．皆依大海。十地十度．皆依佛智。海中看月．净而且深。依智严刹．深而且净。如海即大。如月即明。故名之。
二讲如雷震。故曰云音。辩才泛灧犹如海光。又海上有光．天涯无际。佛智起用．一念普周。净惑无穷．名无垢藏。
三修治二严。犹如净宝。秘密高显。故有髻言。
四法王出现．作用自在。二严圆满．为功德光。
五勇猛化生．不染化相。雨法玄妙．如解髻珠。
六慈云智日．互相资映。长劫普应．高出如幢。
七坚利智慧．与精进俱．故得称大。智为行本．若脐为寿因。
八戒等行发．是为香焰。种智高直．故曰光幢。
九智光徧照．是大明德。称真适物．名深美音。
十大智发光．徧照佛境。令福非福相．所亦称大。(【校】所亦．净源疏注及续藏作所以。嘉兴藏疏本作福亦。)
二如是等下。结略显广。
○第三摄德圆满。
此诸菩萨。往昔皆与毗卢遮那如来共集善根修菩萨行。皆从如来善根海生。
【疏】文二。初别叹胜德。後总结多门。初中亦二。初二句就缘叹。余就行叹。今初。初句往因同行．显主伴有由。後句从德海生．明长为辅翼。言毗卢遮那者。毗即徧也。卢遮那．光明照义。回就方言。应云光明徧照。然有二义。一身光。徧照尽空法界．乃至尘道。二智光。徧照真俗重重法界。身智能所．合为一身。圆明独耀。具德无边。故立斯号。又毗者．种种义。卢遮．障义。那者．尽义。入义。即种种障尽。种种德圆。故普贤观经云。释迦牟尼．名毗卢遮那。徧一切处。即身亦徧。非唯光徧。又云。其佛住处．名常寂光。即土亦光矣。又云。常波罗蜜所摄成处。我波罗蜜所安立处。即德圆义。又云。净波罗蜜灭有相处。即障尽义。又云。乐波罗蜜不住身心相处。不见有无诸法相处。即证入义。又云。如寂解脱。乃至般若波罗蜜．是色常住法故。明皆即应即真．为本师矣。此经文证．本品当辨。(【钞】又毗者种种下。释毗卢名。以梵语多含。故有此释。下後引经具释。然彼经由普贤令行者忏悔。行人问云。我於何所忏悔。故有此教。今以疏间经。当总引经云。释迦牟尼。名毗卢遮那。徧一切处。其佛住处。名常寂光。常波罗蜜所摄成处。我波罗蜜所安立处。净波罗蜜灭有相处。乐波罗蜜不得身心相处。不见有无诸法相处。如寂解脱。乃至般若波罗蜜。是色常住法故。但观经文。自分经疏。)言共集善根．即备道资粮。修菩萨行．即作所应作。云何共集．互为主伴故。主伴有三。一回向主伴。二同行主伴。三如相主伴。皆称共集。(主伴有三者。一回向主伴。所修善根．互相回向故。今成佛递为主伴。二同行者。同修禅戒等行。三二俱称性。居然相收。)後句言善根海生者。谓佛德无边．积妙法宝。智定盈洽．故称为海。从生有四。一从自佛善根海生。谓已圆十身故。二从本师海生。佛为胜缘。曾已摄受授法．令行得成满故。三与遮那同於余佛海生。以上云共集故。四从法性佛海生。以上德海．诸佛共同．平等一味。但称性修．即是从生．不拣自他故。梵本云。与佛同一善根海生。(从自佛者。由普贤等自圆十身。十身之中有如来身。依於佛身起菩萨用。云从彼生。)
诸波罗蜜悉已圆满。
慧眼明彻等观三世。
於诸三昧具足清净。
【疏】第二就行德以叹。夫大士必崇德广业。虚心外身。崇德故．进齐佛果。广业故。行弥法界。虚心故．智周万法而不为。外身故．功流来际而非已。故德难名矣。(【钞】崇德广业者。周易上系云。子曰。易其至矣乎。夫易。圣人所以崇德而广业也。虚心外身者。即老子意。彼云。虚其心。实其腹。弱其志。强其骨。又云。後其身而身先。外其身而身存。今借其言。谓菩萨虚旷其心。智绝能所。亡身为物。一向利他。故下经云。菩萨所修功德行。不为自己及他人。但以最上智慧心。利益众生故回向。即斯意也。)略分为三。一明自分因行德。二胜进果行德。三二行无碍德。初中亦三。一自利行圆。二利他行满。三证理位极。今初有三句。一诸度行圆。谓六度。十度。八万四千。多劫积集．究尽事理。故云圆满。
二慧眼下。十眼明彻。分别名慧。照瞩称眼。障翳斯尽．智无不瞩。故云明彻。五眼之中。慧眼观理。理无异味．故云等观。十眼之中。慧眼观事。事无不见．故名等观。是则委见其事为明。深达其性为彻。欲以一眼合诸．具通事理．但举其慧。
三於诸下。深定已满。三昧者。此云等持。远离沉掉．平等持心。趣一境故。而云诸者。其余诸缘．亦一境故。真如三昧为其定体。随境入别．尘数多端．故云诸也。横则无定不穷。竖则深入无际。故云具足。定障永亡．故云清净。
辩才如海。广大无尽。
具佛功德。尊严可敬。
知众生根。如应化伏。
【疏】第二辩才下。利他行满。有三句。即三轮化益。一语含四辩．即正教轮。辩谓巧显深理。才谓巧应机宜。万法咸演．则广大无涯。千难殊对．则无竭尽。故如海也。又海遇风缘．则洪浪云涌。智逢机请．则口辩波腾。请者既许无边。辩亦广大无尽。
二具佛下。身业．神通轮。谓三业无失．智深叵挠。为具佛功德。故得外仪俨若。肃然可敬。
三知众生下。意业．记心轮。根义总明．文含性欲。言如应者。根有生熟。化不失时。器有大小．授法无谬。化谓教化。即应摄受者而摄受之。伏谓调伏。即应折伏者而折伏之。由此具行．入正法故。(【钞】即应摄受下。即胜鬘经文。由此具行入正法故者。即取意结之。彼云。折伏摄受。令正法久住。多分折伏刚强。摄受柔弱。)
入法界藏．智无差别。
证佛解脱。甚深广大。
能随方便入於一地。而以一切愿海所持。恒与智俱。尽未来际。
【疏】第三证理位极。亦三句。一证理法。谓以大智。证入平等真法界藏。依佛性论说。有五藏。一如来藏。谓在缠含果法故。二自性清净藏。谓在缠不染。三法身藏。谓果位为功德所依。四出世间上上藏。谓出缠．超过二乘菩萨。五法界藏。谓通因果。外持一切染净有为．故名法界。内含一切恒沙性德．故复名藏。此义宽通．故今证入。言智无差别者。所证之藏平等。要无分别智方契。此则智自无差。即由上义．能所不殊。又此能证智与所证藏．冥合一味。无有境智之异．故云无差。此复有二。一同无相故。下经云。无有少法为智所入。亦无少智而入於法。二同法界故。则能所各互摄尽。故下云。无有智外如。为智所入。智摄如尽故。亦无如外智．能证於如。如全摄故。若皆一味。岂令智同於境而无智耶。古德释云。智相尽故不有。能令智相尽故不无。不尔。岂令诸相皆尽。而智独存。(【钞】智相尽故不有。则同如一味。能令智相尽故不无。则智有功能。反照智空。不取于智。斯为真智。故不无智。不尔下。反释．反成不有一味之义。)是故於境．则不碍真而恒俗。於智．则不碍寂而恒照。即境智非一。境则不碍俗而恒真。智则不废照而恒寂。即境智非异。境则空有无二。智则寂照双融。故云无差别也。上来所释。约真理寂寥。与止寂相顺。俗谛流动。与观照相顺。起信等中。且为此释。(言起信等者。出其所据也。等取瑜伽。及别经论。言起信中者。即彼修行信心分中云。云何修行止观门。所言止者。谓止一切境界相。随顺奢摩他观义故。所言观者。谓分别因缘生灭相。随顺毗鉢舍那观义故。云何随顺。以此二义．渐渐修习。不相舍离。双现前故。若修止者。住於静处。端坐正意。不依气息。不依形色。不依於空。不依地水火风。乃至不依见闻觉知。一切诸想。随念皆除。亦遣除想。以一切法．本来无想。念念不生。念念不灭。亦不得随心。外念境界。後以心除心。心若驰散．即当摄来住於正念。是正念者。当知唯心。无外境界。即复此心．亦无自相。念念不可得。若从座起。去来进止。有所施作。於一切时．常念方便。随顺观察。久习纯熟。其心得住。以心住故。渐渐猛利。随顺得入真如三昧。释曰。上皆论文。止中则知无相。不生不灭。观中常念方便。及分别因缘生灭。明是止顺於理。观顺於事。又论下文云。复次若人唯修於止。则心沉没。或起懈怠。不乐众善。远离大悲。是故修观。修习观者。当观一切世间有为之法。无得久停。须臾变坏。一切心行。念念生灭。以是故苦等．释曰。上亦多就事明观。又下论云。唯除坐时。专念於止。若余一切。悉当观察应作不应作。止观俱行。所谓虽念诸法自性不生。而复即念因缘和合。善恶之业。苦乐等报。不失不坏。虽念因缘善恶业报。而亦即念性不可得。释曰。此之双行。亦明念自性不生是止。念因缘和合是观。故疏出论意。真理寂寥。与止寂相顺。俗谛流动。与观照相顺。而上云。等取瑜伽者。瑜伽七十七中。亦说禅定。有於三品。一奢摩他品。二毗鉢舍那品。三双运品。大旨与起信多同。故致等言。)未尽其源。以令照真不得名照。照俗之时．不即寂故。(未尽其源下。次辨顺违。文虽顺论。不知诸论且约一相。便将寂照敌对真俗。故是有乖。以令照真下。出其有乖所以。由以寂对真故。单照真时无照。以照对俗故。单观俗时无寂。故统收经论中意。或以理观对於事止。谓契理止妄是也。或以事观对於理寂。谓无念知境是也。或事观对於事寂。谓观於一境。心不动摇是也。或理观对於理寂。忘心照极是也。略举其四。广如贤首品。此犹约单观。若约双融事理。如下疏文。)今正释者。谓言用则同而异。由境不能照．智有照故。言寂．则异而同。境智无异味故。同故无心於彼此．忘心契合故。异故不失於照功．智异木石故。故名真智证理。境则唯寂。智则寂而常照。(今正释者下。申正义。约证理以释境智非一异义。即肇公般若无知论中之意。而便以疏．间而释之。彼论先有难云。圣智之无。惑智之无。俱无生灭。何以异之耶。答曰。圣智之无者．无知。惑智之无者．知无。其无虽同。所以无者。异也。何者。夫圣心虚寂．无知可无．可曰无知。非谓知无。惑智有知。故有知可无。可谓知无。非曰无知也。无知．即般若之无也。知无．则真谛之无也。是以般若之与真谛。言用．则同而异。言寂．则异而同。同故．无心於彼此。异故．不失於照功。是以辨同者同於异。辨异者异於同。斯则不可得而异。不可得而同也。何者。内有独鉴之明。外有万法之实。万法虽实。然非照．不得内外相与以成其照功。此则圣所不能同．用也。内虽照而无知。外虽实而无相。内外寂然。相与俱无。此则圣所不能异．寂也。是以经云。诸法不异者。岂曰续凫截鹤。夷岳盈壑。然後无异哉。诚以不异於异。故虽异而无异耳。故经云。甚奇世尊。於无异法中。而说诸法异。又云。般若与诸法。亦不一相。亦不异相。信矣。释曰。但观上来所引论文。则疏之中。自分主客。但观疏文中间释论。则论旨趣。居然可知。)若约照俗。则以後得智．照差别之境。若约融真俗者。境则真俗不二。智则权实双行。亦为一味而不失止。以虽双行而即寂故。若约三观。及融境智。至下当辨。(若约三观下。约三观说。谓空观。假观。中道观。在心．则空假中一心。对境．无谛有谛中道第一义谛三谛之境。三观自有三止。空观有体真止。假观有随缘止。中道观有离二边分别止。三止三观。六法一时。以契一谛三
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:24:52-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>