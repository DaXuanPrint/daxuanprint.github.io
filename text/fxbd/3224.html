<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="刻竹庵草录序,竹庵草录目次,竹庵草录,竹庵草录全文在线阅读,竹庵草录全文在线下载,大玄古籍书库">
<meta name="description" content="竹庵草录，一卷，宋可观撰，前缺，附续添，日本光谦刊行序。_竹庵草录_全文在线阅读_竹庵草录_全文在线下载_大玄古籍书库">
<title>竹庵草录_可观_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">竹庵草录</span> <br/>
          作者： <span class="inputVal" id="bkauthor">可观</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]13558</span> <br/>
          说明： <span class="inputVal" id="bkdec">竹庵草录，一卷，宋可观撰，前缺，附续添，日本光谦刊行序。</span> <br/>
          封面： <span class="inputVal" id="bkimg">Z_3224.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]竹庵草录
[book_author]可观
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]13558
[book_dec]竹庵草录，一卷，宋可观撰，前缺，附续添，日本光谦刊行序。
[book_img]Z_3224.jpg


[book_title]刻竹庵草录序
宋竹庵观师所撰草录，此间不徧行久矣。余近者获其古刊本於雒北大应禅剎，亟欲登诸枣梨，广惠同志，因傍加国语，付之剞劂氏。第惜其首蠧灭一纸，两处又脱数字，后之览者，旁搜善本，补成全书，则为幸矣。
时元禄四年十一月下浣
菩萨沙弥光谦盘谭书

[book_title]竹庵草录目次
金刚经义　　自答散出十问　　大教唯心　　法华开权　　止观拣境　　普贤观十种境界　　议十法界十如是　　本立教意　　三藏教名　　小本弥陀经五章　　劝修西方说　　诸宗立祖　　受菩萨大戒请师续添附
跋六即颂　　经体统要　　金刚经三果正名
竹庵草录目次(终)

[book_title]竹庵草录
金刚经义
其心，无所住着，一切悉舍，皆不可得。然后显示六度万行所依之法，不出现前，六根所对，六尘缘境，为其妄心。圆觉所谓此虚妄心(句)，若无六尘，则不能有。佛为时机求福德者，能知福德，犹如虚空。谨案楞严佛说：迷妄有虚空，依空立世界。又云：空生大觉中，如海一沤发。然则虚空，何足以喻般若清净福德？此亦两意：一则凡百举喻，以易通难，以近显远，以世间广大，无如虚空故；一则虚空无碍之性，性不可得故。又复虚空之性，无所不徧，如大涅盘，取喻佛性，徧一切处。碌碌多认显色，以为虚空，非也。经云：佛告须菩提：凡所有相，皆是虚妄。上因遣荡佛身相着。然则诸佛身相，无非清净福业所成，如何此亦皆是虚妄？当观佛身，已离虚妄，如失明者，不见日光，过在见者，若乃取着，无非虚妄。如楞严会，提奖阿难，归来佛所，佛告阿难：当初发心，於我法中，见何胜相，顿舍世间？阿难白佛：我见如来三十二相，胜妙殊绝，紫金光聚，是以渴仰，从佛剃落。只为阿难见佛身相，以为实有，无非虚妄，所以破执，徧於七处，征所见心，了不可得。今此本经，佛以身相，推广一切，徧同诸法，生心取着，既落尘境，皆是虚妄，无可疑者。如来身相，陆沉妄见，
此经结集一卷成文，上下多举大千七宝布施，重重较量福胜。人情疑之，以为繁重，亦何必尔。噫，人情见近，此不足怪。若论般若，清净广大，虽太虚空，亦细物也。出生功德，性本无尽。十方诸佛，三世如来，同一圆音，种种称扬，旷劫亦不可及。大品般若，凡九十品，亦乃重重取喻较量。凡夫情量，有宿曾少分结缘者，但仰信而已，未能尽信之也。山中人不信有木大之鱼，海上人不信有鱼大之木。近尚如此，何况其远。所以特如此重重较量。此亦两意，一则为随顺机缘宜乐故，一则为引导凡夫愿求。佛意眷眷，必不徒然。
第九，一分讲学家，到此称四果章。无着本论，菩萨因地离我慢故，虽说声闻四果，遣荡取证小果。相着经意，正为信解地人，令离我慢。若论一化声闻小机，正在佛施鹿苑小化，取证小果。自谓所作已办，为经方等，历诸大教法，会受弹诃故。到般若会，熟闻摩诃衍门，融通执小近情。须菩提蒙佛加被，融通诸法，故能不作是念，自谓得果。声闻小机，尚能如此，信解地人，自然离我，可以进入净心高位。
此经前后，须菩提两番请问，降住其心。经前则云，应云何住，云何降伏其心。经后则云，云何应住，云何降伏其心。前为初心，发起请问。佛答，正在第三第四两分，发广大心，第一心，常心，不颠倒心。菩萨於法，应无所住，行於布施。及其经后重问，为将入初地人故。佛答，则但说入地灭度一切众生，不见有灭度一切众生相。自能升进高位，以住般若，降伏断除根本烦恼。凡百经句，自有诠显。应之一字，句头句中，经意不同。近世士俗，不知经意，輙便移改，非也。须依大藏什译经本，不由浅见，以乱古辙。
第十七分，佛忽自顾命须菩提云：譬如人身长大。乃知非但一切大教所说神咒，以不可翻，名为密语。然在显教，只此一句，亦自深密。何也？为其此之一句，说尽诸大菩萨，入无生位分，证法身大，圆镜智全，法身体大，起此大用，无所不应，现一切身。如法华说妙音观音，普现色身。又如华严八地，入无功用，作十种身。不但正报所依国土，无非大用。须菩提以佛加被力故，便能领解融通，遣荡大用相着。故云：如来说人身长大，则为非大身，是名大身。为其无生地人，虽起大用，不动法身体大，是为无作妙力故也。经前譬如须弥山王，若依一十八住，此乃於欲界中，取最大身，以破凡夫执取相着。若依天亲本论，取譬诸佛净土，现高大身。经意多含，随机取解，不可独断。
第十八分，讲学家到此，称五眼章。凡夫肉眼，声闻修发天眼、慧眼，若诸菩萨分别诸法，名为法眼。此皆偏浅，不能具足，在诸经论，料拣不同。若乃此经，佛问须菩提，佛具五眼。佛自问之，皆言其有。逐一答之，亦言其有。或谓此经破有，何故五眼一一言有？然此有也，非实所执，名之为有。此为显示佛眼圆照，无所不具，法界洞达，无所不见故也。其次经文，显示佛智圆明，无所不知。然此悉知，以知一切心不可得，三世际断，故能无碍，亦能尽知一切差别心心数法，故佛十号，名正徧知。凡夫作业，尽现佛心，广如华严，此不繁引。
第二十一分经，参入别译六十二字。准无着本论，以此一段，佛心具足，初以众生为佛心所念处。须菩提问：於未来世，闻说是法，生信心不？若据经前，亦作此问，颇有得闻生实信不？佛答：后五百岁，能生信心，以此为实。今此所问，若同於前，何故佛答，乃云彼非众生，非不众生？要知此乃机应深密。虽则同前所问，今此问意，为欲显示佛心究竟清净，如大圆镜，为其最初所发心境。虽则本为众生，了知众生皆不可得，诸佛之心，众生之境，心境何有？一切性空，空非断灭，故云彼非众生，非不众生。说非众生，是名众生。什译略之，正为经前发心一住，已是佛心所念处故。前书已说，此略及之。
此经归宗，唯在离相。诸佛究竟，别无奇特。故云：离一切诸相，则名诸佛。众生病本，只为着相。维摩经云：但除其病，而不除法。经前离佛色身相着，所以言见。第二十六分，为离法身相着，所以言观。色身，外相也。法身，内体也。色身外相，因虽百福全，法身现。若见外相，无非内体。故云：以三十二相观如来，犹恐便执外相，以为法身。佛不免引转轮圣王，亦有如此福相。虽有七事，不及於佛，外相似同。借事破执，使之当观。法身内体，即而复离。故云：不应诸佛色声，无非法身。若乃取着，一切皆非。
龙猛造大智度论一百卷，释大品般若三十卷，凡九十品。经句盛谈如之一字，如以不动为义，般若会宗如如而已。诸法本来自性不动，故此经云：如来者，即诸法如义，混同一体，无所分别。乃知十方诸佛，皆从如义中来，皆从如义中去，无所从来，亦无所去，十号特名如来，为顺应世故也。其实人法皆如，故经末云：不取於相，如如不动，如无所依，如太虚空，空无所依，如宝积叹佛达诸法相无挂碍，稽首如空无所依。妄见分别，差别不同，於一切法，何能无碍？流转生死，未来无际。
此经三十二分，相传梁昭明太子，作此分节，以立分名，本集必然有此分名，或有符合无着本论，或全不同所立分名，但多随经所说，若欲尽理，须依本论一十八住，乃见经意，只如三十二分，如何名为应化非真，此如事苑，略曾对会，宜与第五分名，两易可也，经末此分，无着本论，云何为人演说，不取於相，如如不动，说法不染也，末后四句，流转不染也，然说法不染后，言何以故常规，此乃征释之词，既而征释，便有四句，如何自属流转不染，一期经文，殊不相关，只为此经，佛意深密，兼之译人，偏尚简古，一何以故，意有两属，释上则为其说法，既而为人，能为所为，机应相对，若取相着，无非有为，亦如梦幻，何况凡夫，正在流转，故云一切无所不收，此经若非无着亲见，当来世间人师，必不能及，恰六十年，为通此经，愧不能有所发明，寻句义而已，事苑通论两书外，偶随文收拾，又及此一十二篇，行年将八十五也，且暮人尔，漫作最后法施，
淳熙丙申中秋草创。
自答散出十问
问：一切大教，盛谈十方三世。诸法相涉，不出方世。何故楞严以十方谓之十虚，华严以三世谓之三际？方与虚，世与际，其义如何？莫也小乘方世，为亦可以名虚名际？
答：方有所主，世必相续，方世相涉，理无偏舍。如楞严说：流变三迭，一十百千，虚空无碍，徧摄十方，故以十方谓之十虚。三世相续，无有间断，故以三世谓之三际。言际，无际也，意在言外。般若四十二字，意皆如此。小乘量局，名相自定。
问：一切大教，盛谈世界、劫数、众生，此三皆有为事，此必有尽，何故华严皆言无尽？
答：世界劫数众生，若也有作思惟，从有心起，有为有尽，有形数故；若也法界性徧，三皆无尽，性无尽故，法亦无尽。
问：一切大教皆修多罗，何故唯有华严说有眷属？
答：大乘小教，梵语通称，皆修多罗，正翻契经。唯在华严经旨，诠显性海，徧摄本经为主，余皆眷属，何但群经？华严性海，尘说剎说，不相违背，经旨徧摄，无非眷属。
问：华严入法界品，经末流通，或说有，或说无，清凉兼取，为合经旨，未合经旨？
答，弥天高判，符佛地论。诸宗通经，须作三分。诸经分节，流通稍易。唯在华严，古师多说。或分经末一偈，或谓法界无尽。清凉兼取，功恐摸棱，何如直取。光统以入法界品，无非流通。法界性海，流通无尽。善财徧参，尽未来际。多功德经，始末较量，前已唱名。经末不须佛自流通，但结集经家，结前所说。
问：一切大教皆诠因果，或作四谛说，或作十二缘说，或作因果二法说，或随缘散说，或说因，或说果，何故唯有法华须作十如是说？荆溪云：十如是只是因果法尔。
答：昔贤有语，列圣所谈，至佛极矣。为其佛法无上，了无所得，无以过之。宗诠因果，逈超一切，所以唯在法华，作十如是。说因果法者，为立一经，三周所说，开权正体，唯佛与佛，十方三世，终穷究竟，甚深境界徧故。极谈因果，有十如是。天台大师摩诃止观指的妙境，出自於此。荆溪点示，学者通知。
问：法华开本，自属释迦久成佛事，何关今日声闻入大，必须开本？
答：法华开释迦本地，久已成佛，所以必须开本为声闻者，为其声闻但知不远，伽耶近成，虽已入大，尚执近迹，须为开本。又复亦为声闻既已入大，登圆初住，更须后位增道损生。若乃圆人入无生位，任运流入，只为声闻从施开入。
问：天台立藏通别圆化法四教，随释一化五时一切经义，贤首立小乘始终圆顿五教，两家立教名义多少如此不同，根本用与毕竟所归如何？
答，天台立教，名义唯四。天台大师，核定教名，根本为其佛法所诠。归一实理，物机未宜。从一实理，施出权理。入理之门，名之为教。教必为机，机有利钝。取之不同，故唯有四。一化五时，为所用法。随时用与多少不同，随教释义，不可乱辙。直到法华开权，同归一实。贤首立教，随经所说。但见枝叶，不推根本。教门公论，不敢傥宗。清凉和会，以理为教。
问，法显译六卷，泥洹说一阐提无佛性，竺道生力救此义，时辈不信。及其大本到此，果说一阐提皆有佛性。自此虽知一阐提皆有佛性，不信无情皆有佛性。荆溪金錍力救此义，无情佛性，说有说无，根本得失，所归在何。
答，荆溪金錍，为护时情，不欲正斥。但言有人引大智度论，以真如分作两派，在有情名佛性，在无情名法性。荆溪亲曾委读，细捡论文，都无此说。勘同经论，一切大教，佛性法性，同出异名。噫，若竺道生，此老在时，不劳余刃。学者须知，说无情有佛性，得之在乎大教。唯心诸法，体同一切性。徧说无情无佛性，则失之可见。根本得失，何翅天渊。
问：无情佛性，虽有人信，又复议论无情。若有佛性，如何说法？古德有指树说苦空，或指尘说剎说，为已合理，为未合理？
答：若能已信无情有佛性义，必须深造本无分别，才问无情。既有佛性，还会说法，已落分别，何但无情？只如有情，亦无佛性，纷纷有情，业识而已。
问：无情佛性，天台讲学，从来唯是理会荆溪金錍辅行十义。不知天台大师，为在何文的说此义？
答，荆溪假梦寄客，特撰金錍一书，建立大教一切唯心辅行十义，为摩诃止观引经。一色一香，无非中道佛性。性徧色香，无情诸法。然而天台大师，何但此文。山家教部，圆谈性具，皆其文也。天台嗣学龙猛，法性一宗得旨，而宗为谈性具。学天台教，须具宗眼。
大教唯心
天台嗣学，至九世祖师荆溪尊者，功在以文字记述，深造佛乘圆宗意旨，力救无情佛性。若云无情，则不合云有性。若云有性，则不合云无情。大槩已尽之矣。假梦寄客作金錍一书，有语，若不达唯心，了体具一切大教，全为无用。乃知一切大教，通以唯心为之宗要。别在华严，应观法界性，一切唯心造。此经法界为体，唯心为宗，徧摄为用。一切诸法，体同性徧，何以局言唯心。此为顺迷，心为惑本，从近从要，故言唯心，开其义端。其实诸法，法法皆唯，唯无外也。趣举一法，一切无外，诸法皆唯。是则天台大师圆四念处，唯色唯声，唯香唯味，唯触唯法，六尘皆唯，无不徧摄。既而能唯，无不能造。何以故，只为诸法性本同故。才涉思量，便成剩法，唯义不成。直须分别，秋毫尽扫。龙猛大智度所谓，心行处灭，言语道断。世间言语，诠显不及。宗教眼目，不可不明。若有异见，魔波旬也。寄语后学，须得师友。区区老怀，不揆及此。惟我四明，心观自得。
法华开权
天台大师现比丘身，悟道大苏，行道天台，以慈悲心，通经论学，归宗法华，得佛化意，教传江浙。百余年来，盛席临讲法华玄义、法华文句，凡遇开权，必须发问：为开同体权？为开异体权？若开异体权，何故玄义释经总题，莲华三喻，并喻妙法？若开同体权，何故法华文句释经品目，方便法用，能通自属在昔，异体以为所开？或诘其何谓为开，乃言三权即是一实。初机游学，但仰叹而已，輙不敢措一词，预群议。贱齿及二十余，一日思量，前来所议，皆非考论法华正宗，既开权已自妙，为其佛已殷懃称叹方便三周正体，何须问言为开同体？为开异体？或各据一边，或收同异，权即是实，自属显实，义非开权，此乃滥以显实作开权说。不知本经指上所说，此经开方便门，的指佛以方便力，示以三乘教，此本经略开之正文也。声闻言下，近谓情尽，功由於此。经题妙法，品目秘妙，权皆已妙，本无相违，才涉即实，已非开权。若分权实，异体论判，只如摩诃止观阴境，通列五阴、十二入、十八界三科色心，若欲用观，必须的拣能造识阴，以为所观境体。天台大师何曾一言涉无记善恶三心？此三自属识阴所起所缘心相，非能造心体。讲学亦乃执诤通观三心，别观无记，枉费言语，本亦无事。昔贤有语，世间本无事，见於此矣。昔年高座，非不分明，尚恐传习未能亲切，来日无多，区区及此。
止观拣境
大论偈云：一切世间中，不过名与色，若欲如实观，但当观名色。真心不可得，妄心不可见，但有名尔，名即心也。天台大师说摩诃止观，为初心行人立所观境，通五阴、十二入、十八界三科色心诸法，符合楞严二十五圣圆通悟门。然而於初心行人，通漫难可用观，必的拣取。喻如去丈就尺，去尺就寸，对喻识阴，的拣现前无始日用能造诸法识阴心法，为所观境。若乃无记、善、恶三心，属所起心相，非能造心体，非所拣境，历缘对境，随自意三昧，方为观境。要知修观，必须的拣。荆溪有云：在无记者，通约五阴色心，属报阴法。故对下所发烦恼九境，非善即恶，以分三心，本自分明，初无难见。惜乎南屏臻法师唱道主法，一时哲人，不知何故，混说三心。自此承袭，或通观三心，或别观无记。又有好异，强作义目，纷纭自彼，於此何为？昔年听次，自有所领，便为同学作如此说，尚恐错传，闲居无事，直从正当，何必细碎照会止观，如指诸掌。
普贤观十种境界
昔游学霅上，见老壁每日讲外，在本瑞阁焚沉水香，香烟不断，撰普贤观疏。一日，抠衣輙诣，问讯侍座。伏见以摩诃止观天台大师指普贤观无生位前十种境界，随经撰十种名目，分节经文。又专执经题观普贤，故立普贤为初心观境。至诚力谏，尊意不从。疏成既行，无不唯唯。学者须知摩诃止观天台大师指普贤观无生位前十种境界，本不为分，经本为通。指圆教十住真因，初发心住无生位前，依此一经所说，诵大乘经，修大乘行，行成十信相似，获六根清净，如法华说庄严功德，感见普贤、多宝、释迦、分身四种证相，兼而指之，故言十种境界。按天台大师法华三昧仪后，兼采诸经，列戒、定、慧浅深，证行成相，为欲见相，安慰策进，经自分明。经云：诵大乘经，修大乘行，乐见普贤色身者，乐见多宝佛塔者，乐见释迦牟尼佛，及分身诸佛者，乐得六根清净者。文虽似倒，当以意求。若列十种境界，先六根清净，次四种证相，感见证相，功由行成故也。但此境界，经文所说，随所修行，一期参互，不妨伦理，俟有眉目，可以分节。若乃至后发露六根，则如列次，所说随缘，皆在佛意。十种特言境界者，以经云：始观普贤最初境界。又云：是名眼根初境界相，故入无生位，任运流入，不假方便境界。何有经题，言观感见，时观不同。十六观，初心心想，立境而观，证相通见诸佛，心想通二大士，仍及九品。在彼经题，但言佛者，天台大师所谓述主包徒。今此经题，只应总举一经，说忏悔主，夕阳已迫，上为宗被，竹庵闲甚，以寄后世。
议十法界十如是。
天台大师判释一化诸经，必须考经所说，法大则大，法小则小。大则诠法广大也，小则诠法狭小也。广大则极十法界性相也，狭小则局六法界依正也。一切大教，诠法必十法界。诠法虽通，随缘所说，未必具足。说虽如此，其法必通。乃知华严、方等、般若、法华、涅盘，一切大教，诠唯心故。唯心所造，必十法界，无不通诠十法界法。□独华严说十法界，为其华严总一切法□成数故，显一切法性无尽故，所以皆传华严说十法界。其实华严无有一文具足显列。若乃法华方便品初，佛叹十如是者，荆溪所谓十如，秪是因果法尔。此因果法，一切大教，亦无不通诠也。但分别因果，总而不别，唯在法华，终穷究竟诸法本末。至十如是者，为欲叹三周开权，一经正体所徧法故也。经云：唯佛与佛，乃能究尽诸法实相。然后转释诸法，具足显列十如是法。近闻浙东学者，有问华严何故说十法界，法华何故说十如是，两经所说，有粗细故。圭峰有语，文富义博，诚让杂华。华严称法界性而说诸法，何其粗哉！窃恐浙西后生未决，竹庵临老，不免潦草。
本立教意
早年窃读唐朝贤首宗教清凉国师华严新疏，疏前义门，援引诸家立教。余不暇论，唯见以贤首五教，对会天台三藏通别圆化法四教。每仰清凉，荷负大教才识如此。惜乎对会两宗立教，不考两宗立教有所不同。观夫贤首五教，但随经所说而立，用之判释。彼宗学者，有讥天台五时籍定诸经。若乃天台所立化法四教，亦不由佛造作，为其法如是故，机不同故。法如是者，教所诠理，行所至极。理有中道实理，真空权理。机欲取理，必由教行。中道实理之机利，故造境即中，无不真实，圆教立也。机若钝，则须假次第方便而入，别教立也。真空权理之机利，故为说诸法幻有即空，通教立也。此教不但三乘共故，亦有可以通入别圆。真空权理之机钝，故为说三界因果实有，断见思烦恼，出分段生死，三藏教立也。所以此教依法华安乐行，为拣流通，准大智度，以衍斥小，特名三藏，显此一教不融通故。一化能用，有顿有渐，有秘密有不定，只为机不同故。若乃三藏一类小乘声闻根性，必须次第一化，五时调熟，然后法华一时开会。尚有残机，犹待大般涅盘显性，无不同归，圆伊三德，秘密理藏，终穷究竟。天台立教，规模广大，十方诸佛，三世如来，同一圆音，如珠走盘。天台大师，发悟洞达，如风行空，称叹不及。遭遇盛朝，度僧甚多，聊为结缘。游学后生，必须文理平易可也，庶几略识门户而已。
三藏教名
大论百卷成文，释经九十品，末后云：佛在世时，无三藏名，但有持修多罗比丘，持毗尼比丘，持摩多罗迦比丘。然佛在世时，无三藏教名，何故法华安乐行佛说，贪着小乘三藏学者，此经此论，皆什师出？有人通云：大论为结集前，结集后，始分三藏。今问安乐行佛说，在结集后耶？原夫天台大师化法四教，立小乘一教，名为三藏。依准经论，须考经论，特以三藏别指小乘一教，何也？以佛在世时，时有前后，教有小大。若在鹿苑十二年中，正施三乘小教时，比丘闻佛所说经律论法，但各任持而已，未知佛意毕竟如何，虽佛亦未可以三藏别指小乘。至法华安乐行，为流通本经故，在大论释般若，为斥小立衍故，始可以三藏别指小乘一教。乃知大教经论，特以三藏不同，别指小乘一教。为显此教，诠三界因果，诸法生灭，实有差别，不融通故，所以此教四门，易多执诤。天台化法四教成列，核定教名，立名各有所显，释义各有所归，随一化五时诸经，用教多少，释义不可加也。记得游学初年，先欲讨寻化法教名，於此三藏，怏怏不决。伏读清凉华严大疏，经前义门，对辨立教，照会宗教，方晓如此。老病闲居竹庵，坐夏无事，再阅大论，见末后文，尚有笔砚，未忘所业，正此教名，以贻诸后，俟明敏者，更有说乎？
小本弥陀经五章
昔孤山圆法师为此经造疏，前开五章，两土教主果人为名，实相为体，信愿净业为宗，舍苦得乐为用，生酥大乘为教相。后净觉岳法师又造新疏，能说所说人为名，种智法身为体，念佛感应为宗，摄生念佛为用，方等部别圆二教为相。两家立名，相去几何，其实一也。立体不同，实相法身，名异体同。但本经并无明文唱此两名。若於经名之下立体，果人所证究显者，实相也。又按大智度论立大乘经一印，亦言实相，须依孤山实相为体。孤山以信愿净业为宗，净觉以念佛感应为宗。此经信愿，乃助道尔。正宗所说，净业正行，执持名号，一心不乱，此为其要。此经舍此，别无行法。须以念佛为宗，执持名号，一心不乱，念佛则得矣。言感应则不然。感应，事也，非所修行法。况信愿感应，皆涉两途。如何谓之为宗？宗者，要也。如牵衣一角，多失天台立宗元意。须求本经正宗所说行法，正行一法为宗，此乃谓之为要也。法华须以一乘因果为宗。在因在果，无非一乘还归一法。故普贤观云：大乘因者，诸法实相；大乘果者，亦诸法实相。此经由一心不乱，执持名号，念佛力用，故能往生极乐。须以往生为用，何必言舍苦得乐？若名摄生不退，此乃属已往生彼国而说，不同摄论别时意趣，经宗力用，正欲得往生极乐也。判教若探取法华、涅盘经意，则判属生酥方等，如天台光明十六观所判。然若就在昔，只应以所说判一切大教，须取部主为属圆教，不妨对前藏、通、别三教方等化意。然净土行虽通、别教，若判一经教相，非所论之。况修净土念佛三昧，必归於圆，以唯心义非前教所诠故。若荆溪云：通教菩萨虽知净土佛犹永灭，乃与取土义乖。是则别教有取土义，毕竟依诸大教以修西方念佛三昧，必须归圆。虽下劣凡夫，柰何所缘彼土非前教佛？况依本经修行，必须先开圆解，依解起行非圆，如何不以宿缘直心念佛而往生者论之？便如此人若得往生，生彼土已，见佛闻法，即是圆人。虽闻树说苦、空，为顺本习，无非大法。
劝修西方说
吾佛释迦，出现娑婆，统化大千，应迹中天，八相成道，垂慈为物。在诸大教，或因而及之，如华严、法华。或专为一缘，如十六观无量寿经、称赞净土经。什译即小本佛说阿弥陀经，并鼓音王经，偏赞西方，劝修念佛。一切大教，正宗所诠，修行门户。若欲依经所说行之，自非大根大性，宿世缘熟，必难造诣，速得发悟，出离生死。又恐生死何期，不能善始令终。是故阿弥陀佛，以本愿力，示现西方极乐世界，依正庄严，清净莲华，三辈九品。为欲摄受能念佛人，一心不乱，系念彼佛，时至缘会，恬然命终，见佛光明，不落魔境，决定高超无际苦轮。此一段事，若非释迦出现世间，何由得之。固非小缘，须知偏赞西方，乃急救法，何翅中流失舟，一壶十金。正如佛说阿弥陀经，不待时机发起，即便为说，经意在此。东晋庐山虎溪慧远法师，结白莲社，贤士大夫，并诸尊者，一十八人，同修西方念佛三昧，临终见佛，皆得往生。虽谢灵运以心杂止之，不许入社。自此流通后世，追仰遗风无间，一切信向甚盛。世传六祖坛经，韶州人见六祖，因问有修西方，此法如何。六祖告以自心有西方，即是真西方。自有西方心，何处觅西方。东方人造罪作业，求生西方。若西方人造罪作业，求生何处。但能悟性，何所不可。噫，如此鄙俚，一笑可也。窃名祖师，不可行用。或谓既言悟性，此亦有理。其理偏尚，无非禅病。相传高丽焚毁此书，辽东人师，稍有眼目。昔嵩明教赞之，何其失言。此老戒根坚固，陈令举为作行状。平生童真，其声如击清磬。身后火浴，六事不坏，可谓僧宝。后世难及，不可求备，亦见此矣。须知西方念佛三昧，甚易修行。只在日用一心不乱，系念彼佛。彼佛愿力，自念佛力，任运相应。虽有取舍，与不取舍，殊无异辙。何以故，念念离相，了不可得。如盘走珠，自在无碍。身心清净，犹如莲华。达唯心，了本性，在我而已。去此不远，
诸宗立祖
吾佛教门，嗣法有宗，宗必立祖。传灯录吴僧道原，一期成书，不曾寻访义学，为欲推本於佛，末上引经引事，乃列七佛，以谓佛佛传法。至於释迦分付迦叶，禅家流相传，世尊拈华，迦叶微笑。西域经论，翻译见在，大藏并无所出。古德好事者，以意撰之，传虚接响，便为口实，各以祖意，或拈或颂。不知分付迦叶，出在涅盘。此经佛以声光召五十二众，双林高会，迦叶为定所持，阿难为魔所罥，二众不来，迦叶不来。世尊乃云：正法眼藏，分付摩诃迦叶。此为佛灭度后，佛法流通，缘在迦叶，为人依止之故。况是迦叶苦行第一，最堪以为初分付者。迦叶缘谢，其次分付阿难，此如付法藏传所载。至师子尊者二十四祖，师子尊者遇缘被害，前无悬记，自此而止。有此方人撰宝林传，列二十八祖。永嘉证道歌，依此有语。二十八代西天记，坛经列四十祖，皆非。昔日南屏臻老，曾与嵩仲灵往复辨正，须依付法藏传。每谓学者，传灯录虽经杨文公高眼，未知七佛之说。所以诸经说七佛者，断自释迦行因三阿僧祇后百劫修种相福，翘足赞弗沙如来功超九劫、九十一劫、空劫，前三佛成劫，后四佛出世，前后时劫隔远，即非佛。佛以法相传又世传七佛传法，各有一偈，此皆古德自撰，为成其说，山谷大书，刊石庐山。偈语虽则有理，喝道可也，不可以谓七佛相接。说偈传法须知佛法无不随缘，所谓佛法以因缘为宗。诸经说此七佛，皆为随顺世缘，宜乐为令众生作诸佛事，即非以法相传。立佛为祖若文殊为七佛祖师，此乃见文殊本地高远，不干立祖。尝试论之，释迦在世，闻法悟道无数，无非传佛心法。迦叶自於法华入大，了一大事因缘，何待涅盘分付？正法眼藏，又何须撰？拈华微笑。至涅盘会须分付者，意如前说。考传灯录，必须一人亲见，一人各有悟门，印证决择。然则直立达磨以为初祖得矣，何必求之於前也？达磨对梁武不契，一苇渡江，乃问宝志：达磨如何人？志公对以观音化身。观音悟道，自见古观音如来高僧传佛法来。此分为三宗：一显教宗，立摄摩腾为祖；二密教宗，立金刚智为祖；三心宗，立达磨为祖。达磨直下阅四世至曹溪慧能，止立六祖。本朝晏相讳殊，奉旨撰六祖衣钵记，所以止此者，后无悬记。宗派不一之故，分为五家。宗派各自建立门庭，出世开法，室中为人，各有伎俩，不失宗眼。惟我天台山门九祖，为天台智者大师，亲见南岳思大禅师，悟自法华，发旋陀罗尼三昧，见灵山一席，俨然未散，诸法性常，古今无间。法传章安讳灌顶，阅三世至荆溪讳湛然，直下推功，止此为定。以南岳思大禅师亲见北齐讳慧文，自有所悟，探藏得龙树所造中观论，与心符契，遂以龙树为师。故天台大师归命龙树，所说教义观法，无不准承。窃闻贤首立祖，去取不定，非所学宗，不敢议论。只如圭峰自见荷泽嫡孙道圆和尚清凉，又云毗卢藏能随我游者，其唯汝乎。若唐三藏元奘法师慈恩，窥基法师析薪，克荷专业相宗，瑜伽唯识，分别法相，通论立祖，庶几槩见。学者讨寻，自可考究。
受菩萨大戒请师
凡欲受菩萨大戒得师，可以感发性无作法。天台大师所谓不起而已，起即性无作假色，防一切非，止一切恶。戒以防非止恶为义，发大心人一发此戒。善戒经说：不退大心，无增上心，犯重，直至佛果，究竟清净。千里内无师，从佛像前。若从人师，必须出家。菩萨洞达经、律、论三藏，通晓戒、定、慧三学，戒德精明，戒腊高达可也。若普贤观经说：行者若欲具足菩萨戒者，应当礼十方佛，忏悔诸罪。应作是言：今释迦牟尼佛为我和尚，文殊师利为我阿阇梨，当来弥勒愿授我法，十方诸佛愿证知我，大德诸菩萨愿为我伴。又说：不须和尚，不用诸师，不白羯磨，大乘力故，普贤劝发行故，自然成就五分法身：戒、定、慧、解脱、解脱知见。须知此经正宗所说经意，正为圆教十信相似，六根清净，将入十住，欲速入初无生位，增戒善故。所以天台大师菩萨戒疏云：似为高位人，自誓受法。言似者，不敢独断故也。阅大藏，又见本生心地观经报恩品：佛为智光长者说，於二观门常忏悔(事观精进发露，理观罪相本空)，当受菩萨三聚戒。请我释迦牟尼佛，当为菩萨戒和尚。龙种净智尊王佛，当为净戒阿阇梨。未来导师弥勒佛，为我清净教授师。现在十方两足尊，当为清净证戒师。十方一切诸菩萨，当为修学戒伴侣。应受菩萨三聚戒：饶益一切有情戒，修摄一切善法戒，修摄一切律仪戒。此乃别为一缘，通於初心，亦请五师大戒。言聚言摄者，聚则言其种类也，摄则言其一戒摄一切戒，性必具故。如以心为大摄主，无所不具。故小乘比丘，但戒身口七支，期心形终，戒善自谢，功熏不灭。若能回心入大乘戒，所持戒相律仪，聚中少分而已。今时滥易，多恐未知，区区老怀，及此一事。戒学稍广，幸自留意。
竹庵草录卷(终)
续添
跋六即颂
佛许六即辨　　蛣蜣何不通　　知一不知二　　失西还失东
三千若果成　　一切皆常乐　　蛣蜣不究竟　　诸佛断性恶
右六即二颂，乃在昔南屏臻法师，亲承四明尊者，赞述十六观疏妙宗钞，建立圆宗，引用大般涅盘，声光召众，五十二类，下至蛣蜣，为於诸法，趣举微劣一法，以点示之。与夫荆溪金錍阿鼻，依正全处，极圣之自心，宛如符契。深得天台大师摩诃止观圆观诸法，皆云六即亲的意旨，已尽之矣。切恐惜乎后裔不闻，輙附草录，庶几传远。
经体统要
天台大师凡通诸经，不同他宗，但推起教，须列五章，通明大义，谓之五重玄义。玄，通也。释名、辨体、明宗、论用、判教，此之十字，不可輙易，为其名下所收一经始末，揽别为总。教所说法，随一切机，必诠自行，因果化他，有能有所故也。诸部凡列十章，皆归於此，如珠走盘，如环无端，佛法正宗，不同魔外。如荆溪述十不二门，所以作者，为欲统示本迹十妙，所诠纲要，造行能通之门户也。然列五章，若体宗用，谓之从行次第，果后用也。若用体宗，谓之起教次第，如诸经前发起用也。既为通经，必须各依本经正宗所说，随机之教，以何为体，以何为宗，以何为用，意在於行。从行次第而列，依所说教，能诠名言，以消释之。如荆溪云：三一总别，寄行约教是矣。於五章中，且置前后，今但为明辨体一章。诸大乘经，祖承龙猛大智度论，通立实相一印，以为正体。经诠实相，如世印信，车书万里。若乃各依经旨，不同如法华经，立佛所见实相，以为正体。为此一经，开权会实，诸法□□，故以礼义以释於体，礼则天下同遵□也。本经叹体，唯佛与佛，乃能究尽诸法实相，一法唱名，此之一法，性具三谛。天台大师故引中论因缘所生法四句，本门佛所见三界非如非异，以证成之。中论四句，元意为诠，性具三谛。诸文或引此对四教，或引此对三观，皆是别途，非论元意。义学须知，性具为本。若乃金光明十六观，天台大师本疏，礼底达三，乃能释义，非所释法有三也。所释唯一法尔。实相法性，金光明创首，即云是时如来游於无量甚深法性，所入法性定也。十六观首题，两土教主，究竟极果，故以礼义释之。一经主质，有礼法也。穷源极底，故以底义释之。佛显此体，无所不通，无所不达，故以达义释之。得底宗通也，能达说通也。所谓随缘设教，名字不同，皆是实相异名，通为诸经作体。在昔四明尊者，观心(观去声)宗眼，仰之弥高。及其记钞，乃以三义为所释法，为欲圆融，用心太过，滥引荆溪修性离合相传而来。离合取体，非但失於本文，亦乃昧於修性。离合本自为明迹门十妙境，智行三登圆。初住已前，对位修性，未能亡泯一合故也。不可滥引，以混其他。法华文句记，据性恒开，对修方合。为明修性二法相对，诸经或作一法说，或作三法说。非但随机，理归修性。据性对修之故，各有所以，不可相混。若乃维摩经，首题维摩诘所说，能说人住不思议解脱，所说法不思议事，皆不思议，非真性不可。故以真性解脱，以为正体。请观音经，以灵知寂照为体，为明观音降迹，位居等觉故也。普门品，以灵智合法身为体，为明此品人法为名，所说真应二身故也。今此为明天台大师所通诸经，辨体而已。一大藏经，信手拈来，为列五章，何难之有。顷在学地，已作此解。前在高座，亦作此说。老来闲甚，又为及之。皆非虚词，无不着实。有待明敏义学，必须留意可也。离合取体，别理随缘。考证宗教，不敢奉行。
金刚经三果正名
宿缘所感，通此一经。顷撰事苑通论两书外，近又为述经义一十二篇。从来到此，三果阿那含，名为不来，而实无来。皆谓少一不字，伪本辄加。谨按大藏什译古本，只云无来。前辈乃以此为缺文。如春秋夏五，不可辄加。未有所见，不免唯唯。林下再思，此亦非也。须知小宗，为此一类声闻小机，制果名义，局在三藏教限所诠。以三果人，已断欲界下地九品思惑尽，不来欲界下地受生，故名阿那含，此言不来。今此一化，到般若时，会闻摩诃衍，历诸大教，遣荡融通，执小近谓。名不来者，其义已转。无来相故，名为不来。实无来者，无来相也。然则於实无下，不应有此不字。始知古译，不尚缺文。圣人之言，穷之益深。此之声闻，若到法华时，会亦不动。前在三藏果名，义自归圆。所以自陈，以佛道声，令一切闻。真阿罗汉，即无生位。证成前说，无可疑者。续添草录，览者恕之。

        </div>
      </div>
    </div>
  </div>
</div>
<!--update:2025-08-30 09:32:00-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>