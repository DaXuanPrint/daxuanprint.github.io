<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="重刻玄签证释引,玄签证释卷第一,玄签证释卷第二,玄签证释卷第三,玄签证释卷第四,玄签证释卷第五上,玄签证释卷第六(上),玄签证释卷第七,玄签证释卷第八,玄签证释卷第九,玄签证释卷第十,法华经玄签证释全文在线阅读,法华经玄签证释全文在线下载,大玄古籍书库">
<meta name="description" content="法华经玄签证释，十卷，清智铨述，敏蚁重刻序。_法华经玄签证释_全文在线阅读_法华经玄签证释_全文在线下载_大玄古籍书库">
<title>法华经玄签证释_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">法华经玄签证释</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]128402</span> <br/>
          说明： <span class="inputVal" id="bkdec">法华经玄签证释，十卷，清智铨述，敏蚁重刻序。</span> <br/>
          封面： <span class="inputVal" id="bkimg">Z_2804.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]法华经玄签证释
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]128402
[book_dec]法华经玄签证释，十卷，清智铨述，敏蚁重刻序。
[book_img]Z_2804.jpg


[book_title]重刻玄签证释引
盖道法之心心相印。全凭文句以流通。故释迦如来。为一大事因缘。出现于世。住世八十年。谭经百千余会。以法华经为第一。陈隋间。天台智者大师。亲证法华三昧。获旋陀罗尼。张八教。会五时。九旬谈妙。注法华。开玄义。十法观成。帝王长者。悦服赞扬。一代时教。罄无不尽。章安尊者。记玄义十卷。明心法一千。兼佛法众生法二千。记文句十五卷。明佛法一千。兼心法众生法二千。记止观二十卷。明众生法一千。兼佛法心法二千。乃知三千性相。百界千如。实出当人一念。所谓心生种种法生。心灭种种法灭。精明不惑。众生即佛也。一念未了。佛即众生也。华严经云。心佛及众生等。三无差别。智铨法师。述撰玄签证释十卷。开人天之正路。设长夜之明灯。开示后学悟入。顿显心地法门。惜此书原板无存。藏本希有。咸丰时。太邑梅溪明因寺都讲彦净法师。发心募刻。因住持方丈。建造讲堂。无余暇。未果圆成。当顾诸僧。惟嘱(敏曦)曰。完竣此书者必汝尔。(曦)亦住持台山华顶宁邑广润。及重建佛陇真觉塔寺。光阴迅速。倏经三十余年。法音在耳。岂敢忘心。于是继募　诸山尚友。福慧善信。功德圆成。同入龙华胜会。法轮运转。共升兜率陀天。略标绣梓缘因。惟冀群贤珍重云尔。
时
光绪拾染年秋中　吉日
佛陇真觉寺敏曦谨识

[book_title]玄签证释卷第一
苕上沙门　智铨　述
释签缘起序者。谓序释签缘起。故云释签缘起序也。详解云。释签者。玄文有疑。弟子签出。荆溪释之。师资合标。又云签为能释。玄为所释。
○除馑男。古翻沙门云乏。法云师云。以为良福田故。能断众生馑乏。故称除馑男也。普门子。佛祖统纪第十卷荆溪旁出世家。禅师普门。岳阳何氏。父玠为常州义兴尉。因家焉。师幼勤学问。登进士第。入仕于朝。一旦悟世虚伪。抽簪去发。居南岳寺。左右唯儒释典籍麻衣葛履而已。既而去谒荆溪。学止观法华之旨。深有造诣。善属文。尚古意。荆溪敬之待以友道。为释签辅行两序。自称普门子(注云义兴县君山乡净乐寺荆溪之受业相去数里有南岳寺义兴宋改宜兴君山广兴记属江阴县)。
此序口科分二。初释签缘起。次普下出作序意。初缘起有三。初如来出世有妙经。次经文下天台释经有玄记。三后进下荆溪弘讲有释签。又二。初玄义无注难晓。次不远下叹有释签易明二。初有释签。次信所下叹易明。初又二。初乘时出世弘讲玄义。次且法下因弘释签添裨成书。
四教成列等者。四教指化法四教。成列即含顿等。合会也。玄第十下约四法论开合云。即是四教。约圆开别。约别开通。次开三藏。如是次第会来合圆。(云云)如来一期说法。秪用藏通别圆成顿渐等。故此四教成列。法华开会之旨即蕴其中。
○十子既往等者。十子即指舍利弗等十大弟子。此十子在华严如聋哑。幽赞华严。在阿含证果。广佛略说。幽赞阿含。净名经弟子品十子受折。幽赞方等。与殃掘经同。须菩提等转教菩萨。幽赞般若。法华十子一一指名授记。幽赞法华。文句云具足权实功德。而迹起五味。助佛调熟实行众生。幽赞在人。十子既往。故云方绝。
○唯三转等二句有二意。一约藏圆相对。阿含三转法轮。但是藏教。今法华一乘再导。开藏即圆。经云佛昔于波罗奈初转法轮。今乃复转无上最大法轮。二约次第一心。阿含初转。方等次转。般若三转。即次第三谛。今法华载导一乘。开次第即是一心三谛。(云云)。
○蒙求。易经蒙卦。童蒙求我。
○不远而复。复卦初九不远而复。又象曰不远之复。
○孩提。孟子曰。孩提之童。无不知爱其亲也。
○志学。孔子曰。吾十有五而志于学。
○以虚受人。易。山上有泽咸。君子以虚受人。毗坛即毗陵。秦曰延陵。晋曰毗陵。东晋曰晋陵。隋唐宋曰常州。
○国清。天台国清寺。即皇太子寺基。
○岛夷。括地志云。倭国。西南大海中岛居。凡百余小国。
○美哉句。用札观乐语。肯綮未尝。庄子养生主云。批大郤。导大窾。因其固然。技经肯綮之未尝。而况大軱乎。
○耻躬不逮。上论语云。古者言之不出。耻躬之不逮也。
○天台命家。古有三意。一符定光悬记。二转平等志愿。三行道多在天台。今荆溪不忘本。亦称天台沙门。
○观象。易经注云。象者卦之上下两象。及两象之六爻。
○击节。肇论刘书末云。屡有击其节者。注云扣击节要也。
○独不愧句。借项羽语。天王指唐代宗。越播越。陕古虢国。即河南陕州。郛郭也。通鉴云代宗癸卯年十月丙子。因土藩入寇长安。代宗幸陕州。普门子作序。即次年甲辰。故云天王越在陕郛之明年。(云云)七月名相月。
释签卷第一上。
○天台等者。天台县名。东汉属章安。梁曰天台。晋曰始丰县。佛祖统纪第七卷。九祖荆溪尊者湛然。姓戚氏。世居晋陵荆溪。时人尊其道。因以为号。家本习儒。故幼学夙成。在儿童中超然有迈俗志。年十七访道淅右。遇金华方岩。授以止观之法。开元十八年始从学左溪。溪与之语。知为道器。(云云)天宝大历间。朝廷三诏。并辞疾不起。师始居兰陵。尝与江淮名僧四十人同礼五台。有不空三藏门人含光白师曰。顷从不空游历天竺。见梵僧云闻大唐有天台教迹。可以识偏圆。简邪正。明止观。可能译之至此土邪。师闻之叹曰。可谓中国失法。求之四维。晚归台岭。大布而衣。一床而居。以身诲人。耆年不倦。大兵大饥之际。学徒愈蕃。瞻望堂室以为依怙。建中三年二月五日示疾于佛陇。语门人曰。道无方。性无体。生欤死欤。其旨一贯。吾归骨此山。报尽今夕。要与汝等谈道而决。夫一念无相谓之空。无法不备谓之假。不一不异谓之中。在凡为三因。在圣为三德。爇炷则初后同相。涉海则浅深异流。自利利他。在此而已汝其志之。言讫隐几而化。
○驯善也。马顺曰驯。易驯致其道。
○慈云云。玄文荆溪各有记释。犹五经之有正义也。
○私记缘起。五祖章安尊者灌顶。姓吴氏。临海章安人。始生三月。能随母称三宝名。有僧过门。谓其母曰。此子非凡。因以为名。七岁入摄静寺。依慧拯。日记万言。年二十受具戒。天纵慧解。一闻不忘。陈至德初。谒智者于修禅寺。禀受观法。研绎既久。顿蒙印可。因为侍者。随所住处所说法门。悉能领解。祯明元年。随智者止金陵光宅。听讲法华。隋开皇十三年夏。受法华玄义于江陵玉泉。十四年夏受圆顿止观于玉泉。至于余处讲说听受之次。悉与结集大小帙部百有余卷。传诸未闻皆师之功也。
○五义本迹。下签云。故玄意五章莫过本迹。(云云)。
○东渐。尚书禹贡末章云。东渐于海。西被于流沙。注云渐音尖。渍也。
○汉明迦竺。东汉显宗孝明帝七年。梦金人丈六。项佩日光。飞行殿庭。傅毅曰。臣闻周昭之时。西方有佛。帝乃遣中郎将蔡愔等使西域。访求佛道。十年蔡愔于中天竺遇迦叶摩腾竺法兰。得佛像梵经。载以白马。达雒阳。(云云)。
○隋文台衡。隋高祖文皇帝名坚姓杨氏。南岳思大师。陈大建九年六月示寂。智者大师于隋文开皇十七年示寂。
○三五七九等乘。谓藏教三乘三也。加人天五也。再加通二乘七也。又加通别菩萨九也。
○宋文宣王等。(考史。止有齐竟陵文宣王。名子良。好佛教简栖名巾)。
○礼云。礼记第六卷玉藻篇。
○高僧传。大藏晋高僧传。会稽嘉祥寺皎师着。分十科。一译经。二义解。三神异。四习禅。五明律。六忘身。七诵经。八兴福。九经师。十唱道。
○别传即章安撰。一卷。
○大苏光州。大苏山见慧思禅师。示以普贤道场。行法华三昧。代受法师。即指南岳为受法师。南岳造金字大品经竟。自开玄义。命令代讲。
○方便陀罗尼。辅行云所发定者。法华三昧前方便也。所发持者。初旋陀罗尼也。
○华顶佛陇唐溪。详天台方外志。
○陈隋。陈家因姓号国。自武帝霸先。受梁禅来。至少主叔宝。方始入隋。陈少主至德三年敕迎。正月十一日。第二敕迎二月八日。第三敕迎二月二十八日。故云频迎。隋敕书开皇十年正月十六日也。
○仁王般若。仁王护国般若波罗蜜经两卷。什师译。波斯匿王起请。序品中十六大国王皆在会。
○陈少主敕。此是遣主书罗阐口敕。在国清百录中。
○王制。礼记第三卷第五王制篇。
○乐说辨。辅行第一卷云。辨有四种。谓义法辞乐说也。义谓显了诸法之义。法谓称说法之名字。辞谓能说名之语言。虽有此三。必须乐说说前三也。谓于一法中说一切法。于一字中说一切字。于一语中说一切语。皆入实相而无差谬。故知皆是乐说力也。
○托胎诞育。别传云。大师母徐氏。梦香烟五彩。轻浮若雾。萦回在怀。欲拂去之。闻人语曰。宿世因缘。寄托王道。福德自至。何以去之。又梦吞白鼠。因觉体重。至于载诞。夜现神光。栋宇焕然。兼辉邻室邻里。忆先灵瑞。呼为王道。兼用后相。复名光道。眼有重瞳。父母藏护。不欲人知。而人自知之矣。
○髫龀精诚。从师访道。大岁七岁喜往伽蓝。诸僧口授普门品。初启一遍即得。而父母遏绝不听数往。每存理所诵。而惆怅未闻。奄忽自然通余文句。后以经验。无所遗失。年十五于长沙像前。发弘大誓。愿作沙门。荷负正法。为己重任。既精诚感通。梦彼瑞像飞临宅庭。授金色手。从牕隙入。三遍摩顶。由是深厌家狱。思灭苦本。但二亲恩爱。不时听许。虽惟将顺。而寝哺不安。乃刻檀写像。披藏寻经。晓夜礼诵。念念相续。当拜佛时。举身投地。恍焉如梦。后遭二亲殄丧。丁艰荼毒。逮于服讫。从兄求去。兄曰。天已丧我亲。汝重割我心。既孤更离。安可忍乎。跪而对曰。昔梁荆百万。一朝仆妾。于时久役江湖之心。不能复处[砭-之+畏]磊之内。欲报恩酬德。当谋道为先。唐聚何益。铭肌刻骨。意不可移。年十有八。投湘州果愿寺沙门法绪而出家焉。绪授以十戒。导以律仪。仍摄以北度。诣慧旷律师。兼通方等。故北面事焉。时有慧思禅师权止光州大苏山。大师遥餐风德。如饥渴矣。其地乃是陈齐边境。兵刃所冲。而能轻于生。重于法。忽夕死。贵朝闻。陟险而去。初获顶拜。思曰。昔日灵山同听法华。宿缘所追。今复来矣。即示普贤道场。为说四安乐行。于时昏晓苦到。如教研心。于是但勇于求法。而贫于资供。切柏为香。柏尽则继之以栗。卷帘进月。月没则燎之以松。息不虚黈。言不妄出。经二七日。诵至药王品。诸佛同赞是真精进是名真法供养。到此一句。身心豁然。寂而入定。持因静发。照了法华。若高辉之临幽谷。达诸法相。似长风之游大虚。将证白师。师更开演。大张教网。法目圆备。落景咨详。连环达旦。自心所悟及从师受。四夜进功。功逾百年。问一知十。何能为喻。观慧无碍。禅门不壅。宿习开发。焕然华敷矣。臣主珍敬。仆射徐陵。德优名重。梦其先门曰。禅师是我宿世宗范。汝宜一心事之。既奉冥训。资敬尽节。参不失时序。拜不避泥水。(云云)仪同沈君理。请住瓦官。开法华经题。敕一日停朝事。群公毕集。紫金光禄王固。侍中孔焕。尚书毛喜。仆射周弘正等。俱服戒香。同餐法味。而陈宣帝诏云。禅师佛法雄杰。时匠所宗。训兼道俗。国之望也。宜割始丰县调。以充众费。蠲两户民。用给薪水。临终示相。大师行至石城。谓智越云。大王欲使吾来。吾不负言而来也。吾知命在此。故不须进前也。石城是天台西门。大佛是当来灵像。处所既好。宜最后用心。语已右胁西向而卧。专称弥陀般若观音。索三衣钵。命净洒扫。唱二部经为最后闻思。听法华竟赞云。沙门父母。慧解由生。本迹旷大。微妙难测。四十余年蕴之。知谁可与。唯独自明了。余人所不见。辍斤绝弦于今日矣。听无量寿竟赞曰。四十八愿。庄严净土。华池宝树。易往无人。火车相现。能改悔者。尚复往生。况戒慧熏修。行道力故。实不唐捐。梵音声相。实不诳人。当唱经时。吴州侍官张达等伴五人见石佛倍大。光明满山直入房内。诸僧或得瑞梦。或见奇相。虽复毕处。而同是此时。唱经竟。索香汤漱口。说十如四不生十法界三观四无量心四悉檀四谛十二因缘六波罗蜜。一一法门摄一切法。皆能通心到清凉池。若能于病患境达诸法门者。即二十五人。百金可寄。我今最后䇿观谈玄。最后善寂。吾今当入。灭后应验。传有十条。其一晋王梦中见大师飞空而至。为说净名疏。其二沙门慧延梦见大师从观音西来说法除疑。其三土人马绍宗梦见大师安慰劝施。尔夜宗兄及宗妻母三人亦见大师。其四佛陇僧众坐禅。师现常形进堂按行。上应道修瞻奉良久。其五土人张造曳疾登龛。愿求度脱。仍闻龛内应声。又闻弹指。其六永嘉僧法晓求见。龛户自开。放光现相。其七八九十。(云云)。
○建业亦云建康。古金陵地。吴晋宋齐梁陈及南唐旧都。秦始皇改曰秣陵。吴曰建业。晋曰建康。唐曰江宁。今为江宁县。
○旧称杨州者。禹贡杨州之域。乃九州中杨州。若今杨州府。在秦曰九江。在汉曰广陵。隋曰杨州。
○京江今镇江。隋曰润州。三国吴置京口镇。故云京江。江陵汉时曰临江。又曰荆州。隋唐曰江陵。今荆州府。
○汉南衡山者。广舆记云。汉阳府北带汉水。荆州府北据汉沔。衡州府隋曰衡山。衡山即南岳。
○鹤林台岭。辅行第一卷云。鹤林在拘尸城阿夷罗䟦提河边。树有四双。复云双树。四方各双。故名为双。又云根分上合。故名为双。佛于中间而般涅槃。涅槃之时。其林变白。犹如白鹤。因名鹤林。
○余分未说。谓止观十大章中第七正观十境。至第七见境。余不复宣。禅波罗蜜十大章。至第六方便文。第七修证不流通也。净名疏止佛道品。余不说。宫墙钻仰。子贡曰。譬之宫墙。赐之墙也及肩。夫子之墙数仞。颜渊喟然叹曰。仰之弥高。钻之弥坚。瞻之在前。忽焉在后。
○雪山童子。大涅槃经第十三卷。佛过去世于雪山为童子。修苦行。帝释现为罗刹。试其有智无智。去雪山不远。其声清雅。宣过去佛所说半偈。诸行无常。是生灭法。苦行童子闻已。心生欢喜。复求其余半偈。罗刹即说生灭灭已。寂灭为乐。童子处处若石若壁若树若道。书写此偈。
○甘露。金光明空品疏云。甘露是诸天不死之神药。食者命长身安力大体光。
○序王。相待粗绝待妙。辅行云。今此相待则判为粗唯明绝观。又云借相待名判为思议。故唯绝待方称为妙。
○今则不尔。今为判教。故待与绝皆称为妙。后文云此经唯论二妙。
○圆中约时待绝俱妙。谓圆教中道。约法华第五时味。若相待若绝待。俱皆是妙。故云二妙唯在法华。圆中若在乳生熟酥余三味。约教则与或妙。约部则夺或粗。故签云。若不约教。则不知教妙。若不约部。则不知部妙。
○前三教。即华严时别。阿含时藏。方等时藏通别。般若时通别。从来是粗。至法华开显方妙。
○止观相待义似于别。彼借相待名判为思议。义似别教。非是别也。其义似别。彼判为粗。
○今此妙名等。谓今玄文妙名判教。该通全部。须兼本迹。迹门须判须开。故待绝俱妙。彼止观为成妙观。唯约法华开显迹理。故独绝圆。故云虽异而同。
○下文广释。第二卷中明二妙文。
○广如后释。第二卷广众生法及十如境。
○三义即施开废。谓十界互具。一一界中。佛界为实。九界为权。此是界如正义。施开废非正义。故云兼。
○总含等者。后玄云前五约自行因果具足。后五约化他能所具足。指要钞云。因果自他收十妙尽。本十妙迹十妙。但开合不同。故云总含因果及体宗用三。
○并顺二义。既莲与华。皆可为始。则莲前华后。华前莲后。无不可者。故约机约佛。并顺莲华前后二义。
○最后开废。即法华第五时开权显实废权立实。故云最后。若中间迭废。约法华已前。纵有废权。决无开权。故唯废无开。
○且者。会玄云不尽之义。华严顿。约部名顿。
○二乘唯在等。签第六上云。菩萨容有。二乘的无。故二乘唯在法华。妙乐云。若开人者。前教所无。唯在法华。
○两教因人指藏通。别教教道。证道同圆。故云教道。指实为权等。妙乐云。当知以实为权。权名隐实。开权显实。实外无余。潜之与显。利在物情。常住本源。未尝增减。故未开之前。非但不说显实之名。都无施权之语。故说宜权之言。即须显实故也。故知此是法华之宗致。实教之源由。释义之旨归。众行之府藏。若不体之。徒施徒运。
○非此中意者。谓逗后复施。是涅槃经中意也。
○又者。详解云更端之辞。
○十九三十。妙乐云。若十九出家。则二十四成道。若三十成道。则二十五出家。槃师云。据宝藏经。二十五出家。三十成道。荆溪之言有合于此。佛祖统纪第三卷明。
○如前如后者。谓如前废权。如后正明。广如第七卷。在第七卷上明本妙文初。谓本迹唯事。权实通事理。
○如金刚经。谓金刚是喻。般若波罗蜜是法。
○譬前法譬。化城喻在第三周中。谓譬前法说周譬说周。故言譬前法譬。
○具如下文等。玄义第九卷下。先迹用次。破迹显本等。
○若干者。荆溪云。若。如也。补注云。若万数也。干应作干也。音干无义。
○如疏十门。文句第四卷上云。今以十义料简。一有通有别。乃至第十待时不待时。
○开其所覆为发。妙乐云。发者。开也。若迹覆本。开其能覆。名为发迹。迹既发已。即见其本。以覆本故迹名能覆。本名所覆。以但释名而已。详解云。名谓名言。一部言句皆能诠名。体宗用三皆偏始终。但题目是总。经文是别。揽别为总。就题释名。故释名章能总含三章之别。
○当知体等秪是三德。妙乐云名体宗用。三一总别。寄行约教。一切三法。即下三轨文类通十种三法。下文即第一卷上明开合中文。止观发心。止观第一卷上。
○私序王。含始末者。谓近含五时。远及宿世。故云始末。
○文义因依。谓文因义。而义依于文也。故章安重释。
○体业付财。谓方等体信。般若委业。法华付财。妙乐云。方等令体信故般若欲委业故。
○为形华严等。华严一偏一圆。方等三偏一圆。般若二偏一圆。故云偏圆对明。
○四位六番。序中四种天华。表开示悟入四位。开而言之即四十真因位。地六种动。表住行向地等妙。破六番无明。
○至流通中。若迹本各分三段。见宝塔品是迹门流通。从地涌出是本门序分。今明始末。不及本迹。故亦同变土云流通中。
○大师序意。初唯在色似局。次遍六尘故通。章安序意。声为经似通。不谈六尘故局。
○至疏文初。即文句第一卷上云。序者训庠(云云)。释品所以。文句云品者。义类同者聚在一段。故名品也(云云)。若有品之由。文句云今药王本事是佛唱等。即有品由。
○作此序者等。妙乐引尔雅云。东西墙谓之序。序内外也。此可借用以释别序。如由别序。方异诸经。又兼用安庠。即非忽卒越次意也。亦二序共有。必先二序。后方正故。
○别序具五。经。
尔时世尊四众围绕下讫品。名别序。分五。一众集。二现瑞。三疑念。四发问。五答问。
○六瑞。一说法。二入定。三雨华。四地动。五众喜。六放光。
○前开方便门引意故尔。谓大师序云开方便权门示真实妙理。故章安引意。于六瑞中独取此二瑞者。正要显破六番无明。入四妙位。方是开权示实正义。故亦云开方便门。
○谭玄本序。言异方便等。文句云。正因佛性即第一义理。若用圆妙正观。此即实相方便。不名为异。若用七方便观助显第一者。名异方便。
○云云。辅行第二卷云云者未尽之貌。妙乐第一卷上云云者气象之分散。如云在天。非可卒量也意言下未说者尚多如云。又师古注云云犹言如此如此也。汉隽诸文横注云云二字。
○本迹十义。即第九卷下迹用有十。本用有十。
妙法莲华经玄义卷第一上。
准四明释云。妙法莲华经五字是所释。玄义二字是能释。能释乃通。由智者解经多立五义。故以所释简非他部。入文广解五字。今不预叙。能释二字者。玄谓幽微难见也。义谓趣深有所以也。其幽微义而有五重。大师搜括如是五义解释一题。欲使学者预知经旨。然后寻文。使于文文成智行故。
○天台等。辅行云。天者巅也。元气未分。混而为一。两仪既判。清而为天。浊而为地。台者星也。其地分野应天三台故以名焉。四明云天台。栖真之处。智者是隋主所称。大师乃群生模范。说者拣异他师握笔撰述也。
○通序五义。文句第一卷上。如是初举所闻法体。我闻次能持人。一时三闻持和合。佛住耆阇崛山四闻持之所。与大比丘五闻持之伴。
○四阿难。文句第二卷上云。约教者。欢喜阿难三藏也。贤阿难通也。典藏阿难别也。海阿难圆也。
七番共解。
○根力觉道三解脱门。大论十九卷云。三十七品是初欲入道时名字。如行者到师所。听道法时。先用念持是法。是时名念处。持已从法中求果。故精进行。是时名正勤。多精进故心散乱摄心调柔。故名如意足。心调柔已生五根。诸法实相甚深难解。信根故能信。是名信根。不惜身命一心求道。是名精进根。常念道不念余事。是名念根。常摄心在道。是名定根。观四谛实相。是名慧根。是五根增长。能遮烦恼。如大树力能遮水。是五根增长时。能转入深法。是名为力。得力已分别道法有三分。择法觉精进觉喜觉。此三法。行道时若心没能令起。除觉定觉舍觉。此三法。若行道时心散动能摄令定。念觉在二处。能集善法。能遮恶法。如守门人。有利者令入。无益除却。若心没时念三法起。若心散时念三法摄。无学实觉。此七事能到。故名为分。得是法安隐具足已。欲入涅槃无为城。故行是诸法。是时名为道。二十卷云。三十七品是涅槃道。行是道已。得到涅槃城。涅槃城有三门所谓空无相无作。又问曰。今何以故名解脱门。答曰。行是法得解脱。到无余涅槃。以是故名解脱门。无余涅槃是真解脱。于身心苦得脱。有余涅槃为作门。此三法虽非涅槃。涅槃因故。名为涅槃。以小准大。大论云佛说四念处乃至八圣道分。是摩诃衍。
初标名。
○七方便。天台新立大乘七方便。方便从进趣为称。谓三教菩萨。两教二乘。非旧小乘七方便也。
○华严至般若次第三谛。华严方等般若三时。非无圆融。但有兼对带过。为次第三谛所摄。以不能会实故。
○今经会实佛智照十法界十如。三谛具足。故曰圆融。
○妙谛本有。荆溪始终心要云。三谛者。天然之性德也。
○是法住二句。文句云众生正觉一如无二。悉不出如。皆如法为位也。世间相常住者。出世正觉以如为位。亦以如为相。位相常住。世间众生亦以如为位。亦以如为相。岂不常住。记云法不出如。皆如为位。众生理是。佛已证是。故名为住。如位一故。故名为位。
○广如方便。文句第五卷上。
○正约五味。妙乐云故一家显妙。必存五味。方成妙故。
○随他等三语。大涅槃经有随自意语。随他意语。随自他意语。
○七重即二谛境中七重二谛。
○今经舍不融说融。不融至别教。融唯一圆教。
○华严兼等。华严兼于行布差别。鹿苑但一生灭之粗。方等大乘对三藏半字。说通别圆满字。般若中带通别方便。此等四味不及法华纯一佛乘。唯今称妙。其义如此。
○细人粗人。借大论三十九卷中文。
○吴录地理志。未详。
○南岳安乐行。南岳大师说。一卷。即法华四安乐行。譬如世间水陆之华。各有狂华不实。实者甚少。若是莲华。即不如此。一切莲华皆无狂华(云云)。
○为莲故华等。前序王中莲华三喻。本迹各说。此中本迹合言。以本迹亦名权实故尔。又初喻比前多华实句。故云喻即实而权第三喻多莲成句。故云喻非权非实。
○机熟须开等。约本门开近显远说。
标体。后玄云。体者。一部之指归。众义之都会也。
○礼记第七。礼记第四卷礼运第九。孔子曰。大道之行也。天下为公。选贤与能。讲信修睦。故人不独亲其亲不独子其子。使老有所终。壮有所用。幼有所长。矜寡孤独废疾者皆有所养。男有分女有归。货恶其弃于地也。不必藏于己。力恶其不出于身也。不必为己。是故谋闭而不兴。盗窃乱贼而不作。故外户而不闭。是谓大同。今大道既隐。天下为家。各亲其亲。各子其子。货力为己。大人及世以为礼。城郭沟池以为固。礼义以为纪。以正君臣。以笃父子。以睦兄弟。以和夫妇。以设制度。以立田里。以贤勇知。以功为己。故谋用是作。而兵由此起。禹汤文武成王周公。由此其选也。此六君子者未有不谨于礼者也。以着其义。以考其信。著有过。刑仁讲让。示民有常。如有不由此者。在执者去。众以为殃。是谓小康。
○故义同也。礼运文有二义。玄文只有一义。签引虽有二义。然皆可以譬体同。故云义同。思之可知。
○如斯之事如来明见。经云所以者何。如来如实知见三界之相。无有生死。若退若出。亦无在世及灭度者。非实非虚。非如非异。不如三界见于三界。如斯之事。如来明见无有错谬。文句云。从所以者何如来下。第二总释益物不虚。此中六句明照理不虚。如实知见即是实智。如理而照三界之实。实则无三界之因相也。无有生死。无有二死之苦也。起集名退。无常果现名出也。亦无在生死之世及入涅槃之灭。此二俱灭。故云亦无(云云)。非于灭度之实。非于生死之虚。故云非实非虚。非于出世之真如。非于世间之隔异。故非如非异。此四明中道也。不如二种三界众生所见三界之相。唯佛一人。如实穷照三界之实。(云云)如来二智明审二谛。(云云)二种三界。如法数中明。
○二论。地论天亲造。中论龙树造。
○金刚藏说佛甚微智。华严十地品。解脱月菩萨请金刚藏菩萨说。天亲造地论释。先举经云。自体本来空有不二不尽。远离于诸趣等。同涅槃相(云云)。论云此甚微智(云云)。
○次中论四句。中论第六卷偈云。众因缘生法。我说即是无。亦为是假名。亦是中道义。大论第六卷亦云因缘生法。是名空相。亦名假名。亦说中道。
○义可准知。谓中论通申诸教。若得此中圆妙意。则中论四句亦同地论唯圆也。
○四句对教。后会异文初。云取偈初句申三藏。次句申通。次句申别。次句申圆。
○故不免异及尽下文云别教得二句。
○二家。龙树天亲。
○二珠等。颇梨譬小乘法性。如意譬大乘法性。鹿苑是初闻。方等维摩弟子品是被斥。
○堕落二乘。大论云一但空。二不可得空。但行空堕声闻辟支佛地。行不可得空。空亦不可得。则无处可堕。
○□□□□但中异。别圆同一不但空。然不但空。有但中不但中异。别是但中。故云迥出。
○唯一不但。正指唯圆中。
标宗。
○三乘微异。声闻断见思正使尽。缘觉更侵习气。菩萨正习一时俱尽三十四心成佛。故云微异。
○因大同果小异。四教仪云。谓三人同以无言说道。体色入空。又云声闻但断正使。不能侵习。支佛更侵习气。菩萨以一念相应慧顿断残习(云云)。
○因理迥出。别不谈具。佛界理在九界外。故说迥出。妙乐云。别教佛界三意。一以理性为佛界。二以佛果为佛界。三以初地为佛界(云云)。
标用。
○经有断生之力。谓迹门断权疑生实信。本门断近疑生远信。此一经之力用也。
○始终力用。为实施权之始。废权立实之终。
○萨婆悉达梵语。大论翻为成利。西域记翻一切义成。又唐云顿吉。即佛幼时名字。
○佛本行经有六十卷。第十二卷中。第十三捔术争婚品。瞿夷。此云明女。
○掷象。过去因果经云。达多以手抟头。即便躄地。难陀以足指挑象。掷置路傍。太子以手掷象城外。还以手接。不令伤损。
○无生法忍。大论云。依止生灭智慧。得离颠倒。离生灭智慧。故不生不灭。是名无生法。能信能受能持。故名为忍。
标教。
○教相。妙宗钞云。教是圣人被下之言。相是相状。览而可别。上之四义皆是言教。谓诠名教。诠体诠宗诠用之教。若以其相而分别之。则令览者观之显了。故约五时等而示其相。
○四正释即广释。此中先约迹门释初二意。次约本门释第三意。初又二。初根性。次化道。
○八教。辅行云又此八教用各有意。藏等四教。是教门法式。顿等四教。是敷置引入。如来权巧。善达物机。颁宣藏等以为顿等。或开或合。宜盈宜缩(云云)。
○三照五味。佛祖统纪第三卷有三照五时五味图。又云华严四喻。旧译性起品云。譬如日出先照诸大山王。次照一切大山。次照金刚宝山。然后普及一切大地。妙玄合四为三。(合中二为幽谷)一高山。二幽谷。三平地。签开三为五。高山。幽谷。食时。禺中。正中(后三从平地开出)。
○两经二义相成。若不用涅槃五味。则不显华严演三成五。若不用华严三照。则不显涅槃后之四味皆从牛出。故云二义相成。
○如华严。五时中初华严时也。统纪云具足大方广佛华严经。此经总有七处九会。会处不一。故以经标名。
○是顿部非顿教。顿有二义。一约部。二约教。约部别在华严。约教通于余时。今此正当约部明顿之教。对下三渐化仪为言也。华严二意不畅本怀。一教兼别故。二二乘无分故。
○照幽谷。旧经云。譬如日月出现世间。乃至深山无不普照。磐法师云。玄文合大山宝山为幽谷。其文出此。四教仪集注云。古人谓是经文合四为三。殊不知此文只是照幽谷也。
○如三藏。即次鹿苑时也。统纪云。此以处标名也。
○多跢婆啝。大涅槃经中婴儿行文。
○一音。一音通大小。今意在大。法数第一卷明。净名经云。佛以一音演说法。众生随类各得解。
○恐畏等。净名云佛以一音演说法。或有恐畏或欢喜。或生厌离或断疑。斯则神力不共法。统纪云。且约四悉明不定相。三界可畏即世界。喜可生善即为人。能离于恶即对治。疑断见理即第一义也。
○如方等。即第三方等是也。统纪云。四教并谭曰方。四机俱被曰等。此从法得名。依部教立。不同普贤方等(云云)。普贤观经约理。
○无时不遍。既云无时不遍。岂于法华有秘密耶。须知显露竖论虽在四时。而有华严鹿苑大小之隔。若秘密横论。则隐显在机。无时不遍。遍前四时。非遍法华时也。
○于创禀者。谓方等会横来新进小乘。如佛国品末得法眼净者是。
○三相即身土音三相也。
○净秽。净名佛国品中。佛答宝积净土之行。后结文云。是故宝积若菩萨欲得净土。当净其心。随其心净则佛土净。尔时舍利弗念云。我世尊为菩萨时。意岂不净。而是佛土不净若此。佛告言。众生罪故。不见如来国土庄严。非如来咎。舍利弗我此土净。而汝不见。尔时梵王语舍利弗。勿作是念(云云)。我见释迦牟尼佛土清净(云云)。净名疏云。梵王见净是同居净。身子见秽是同居秽。
○嗅有薝卜华有着身。净名观众生品云。舍利弗如人入薝卜林。唯嗅薝卜。不嗅余香。如是若入此室。但闻佛功德之香。不乐声闻支佛功德香也。又云天女散华。菩萨不着。大弟子便着。乃至云结习未尽。华着身耳。结习尽者。华不着也。
○慧有若干。净名菩萨行品云。阿难汝见诸佛国土地有若干。而虚空无若干也。如是见诸佛色身有若干耳。其无碍慧无若干也(云云)。
○巨细身。净名云彼时佛与无量百千之众。乃至譬如须弥山王显于大海。又云始在佛树力降魔(云云)。
○声闻菩萨被折。辅行云斥小如弟子品。诃大如菩萨品。
○止观记二处判属方等。辅行第十四卷云。彼经别序中。世尊受请入楞伽城时。以神通力作无量宝山。山皆有佛。一一佛前皆有罗刹及以众会。十方国土皆于中现。此与净名合盖现变何殊。尚未及般若十方请者皆名释提桓因。加说者皆名善现身子。验知彼部方等明矣(云云)。又云况复文立五种种性。谓佛菩萨声闻不定无性。以未开权。诸性尚隔。岂同法华败种得记。第二处。辅行二十七卷问答楞伽第二变化品中授声闻记(云云)。当知大慧发起密说。是故发问授记之事。故知彼经义属方等(云云)。
○如大品。即第四般若时也。谓此从经标名。禺亦作隅巳时。日景将中而尚在边隅。故曰禺中。
○一切智名通大小乘。此即小乘偏空智也。
○不令有人。文句中不令一人(云云)。妙乐云。孤调涅槃。故云独灭。尚无一人独灭。岂留多人。
○如今经。即第五法华及涅槃时也。槃师云。法华涅槃二经同明开显。并属醍醐。故合为一时。此并从经标名。又云五味有相生浓淡二义。今通论一化次第。唯取相生之义。
○周公测影。集注引周礼。用一尺五寸土主。立八尺之表。夏至午时以测日影。求地之中以建国。宋严观二师(云云)。表北得影一尺五寸。与土圭等。地上余阴一寸。天上万里。则知天竺方为地中。
○严观二法师与何承天。皆南北朝时宋人。
○皆从法华开出。后玄第五下云。此诸方便悉从圆出。故经言于一佛乘分别说三。签云此有通别。若以道场思方便时分别说三。是则别指三藏三乘。从顿已后。赴鹿苑说。若通论者。诸渐皆从圆顿开出。即是从顿开藏通别。
○于一佛乘分别说三。经方便品譬喻品同。文句云分别说于若带二带三之三(云云)。般若带二方等带三也。
○无二亦无三。即方便品偈。文句云无通教中半满相对之二。无三藏中之三(云云)。
○前三粗后一妙。圆望三教。此约横论相待妙。前四味粗醍醐妙。此约竖论相待妙。唯有待粗成妙。更无待妙成粗。
○五味相生。统纪引元草堂。相生喻教。则有次第。从顿开渐。渐入转深。终会于圆。
○十三圣行品。大涅槃经云。譬如从牛出乳。从乳出酪。从酪出生酥。从生酥出孰酥。从熟酥出醍醐。醍醐最上。佛亦如是。从佛出十二部经。从十二部出修多罗。从修多罗出方等经。从方等经出般若波罗蜜。从般若出大涅槃。
○二部同味。妙乐云。判味同时。而有部异。有十六意。其二意云。约机彼称捃拾。捃拾残机也。
○涅槃不应等。记云既引涅槃遥指法华。故知法华为醍醐正主。所以经喻秋收冬藏。至涅槃时犹如捃拾(云云)。此据五时相生以说。若论教旨。法华唯以开权显远为教正主。独得妙名。意在于此。
○广略之殊。涅槃五味故广。华严三照故略。
○涅槃迦叶。大涅槃经第三十一卷。迦叶菩萨品文。迦叶年十二岁。章安疏云。此折摄涅槃用中。初迦叶品摄恶。有二。初明佛性用中。初断善人。有二。初问。二答。初问又二。初缘起。二正问。初缘起又二。初明佛有能化之德。次善星下明善星有可化之缘。初能化又二。初如来怜下内有慈悲。次不调下外有方便。次善星可化又二。初明是子。次断欲下具三德。二如来何下正问。又二。先作两难。二。初难何故记是恶人。次何不下难何故不先为说法。二若不能下作两结难。何名大慈悲结初难。何有大方便结次难。次佛言下佛答何不先为说法难。有二。初明缘深浅故说次第。次善男子下譬明佛心平等等说无偏。初次第又六。初教三子譬有三。初问。次迦叶下答。三如来下合。然第三子虽复极恶。以体同故。是故须教。下田虽瘠。以家业故。是故不废。下器虽破。防急用故。下病虽必死。以亲属故下马虽老。以代倦故(云云)。次善男下种三田譬。三又有下用三器譬。四又有下治三病譬。五又有下调三马譬。其六施三人譬。经文不来次善男子如大下佛心平等无偏。前六譬中虽差别答。义兼无差。意犹未显。第七譬中文转分明。举师子王不重象轻兔。俱尽壮势。譬佛不厚善薄恶。等运大悲。若巨细而观。象不足兔有余。若量力而观。象须疾。兔须徐。兽王不尔。等一无殊。就缘而观菩萨教深细。声闻教浅近。阐提教世间。佛不二三。大悲平等。
○日光无私等。约华严三照与涅槃三子等。正显义同也。
○则渐顿一向。谓且约相生。则初味一向是顿。中三味一向是渐。其第五味法华是非顿非渐。顿渐泯合。则非一向渐顿也。
○无量义经说法品中。三法四果二道不一。今约意用。
○以三教诃小。荆溪云用圆诃身子。用通别圆诃目连。以别诃满愿。又云词有渐顿渐如旃延。顿如空生。
○以圆诃偏。弥勒章净名以圆诃三偏。持世章以圆诃别。
○得法眼净。佛国品中末云。佛摄神足。于是世界还复如故。求声闻乘三万二千诸天及人。知有为法皆悉无常。远尘离垢。得法眼净。
○俗众。方便品丈室外凡俗众。经云维摩现疾。国王大臣长者居士婆罗等。及诸王子并余官属。无数千人。皆往问疾。其往者。维摩诘因以身疾广为说法。诸仁者自身无常无强无力无坚。速朽之法不可信也。
○如疏。别序说法瑞疏云。譬如算师。从一算下诸算。除诸算归一算。由下故除。下为除序。从一派诸。收诸归一。开为合序。亦复如是。
○二人。即大品中须菩提舍利弗。
○虽高山顿等。统纪云由前四味机发未定。闻大证小。闻小证大。于渐说中得顿益。于顿说中得渐益。此有部教二义分别。初约部竖论者。虽高山顿说。不动寂场(云云)。此处不定。虽说四谛生灭(云云)。此法不定。虽为菩萨(云云)。此人不定。当知即顿而渐。于顿得渐益。即渐而顿于渐得顿益。次约教横论者。乳中得别圆相对以辨不定酪中教门虽无二别。乃与八万一人对辨。生酥熟酥三四对辨。故知不定约部约教。遍前四时。
○而不云无他等。大涅槃经三十卷云。非自非他之所作。亦非共作无因作。故大乘经论明因缘生法。皆无自性等。
○六十五云。于阎浮提等。大品经文。初转法下俱大论文。统纪云陈如得初果即定八万诸天得无生忍。即不定。此约鹿苑闻小证大而说。据声闻见边。但可云得法眼净。不可云八万悟大。
○一显二密。大论文是一密二现。今约意改用。
○声闻见八万一人。今家不定所据。诸菩萨见无量等。今家秘密所据。
○大论三十一。今在三十卷云。复次舍利弗。菩萨摩诃萨欲发一音。使十方恒河沙等世界闻声。当学般若波罗蜜。论问下略取论文。
○如向所说。辅行云。前之与向。义俱在往。义而推之以小远者为前。以稍近者为向(云云)。
○此据别说等。谓显露不定。秘密不定。总是一不定教。但有互相知互不相知。以分二教。故云约体而论乃至相即而说。
○同听异闻。同禀如来一音之教。故曰同听。互相知互不相知。故曰异闻。统纪云。今诸师以一音为当体体。真中二理为所依体。此不定体也。
○应问应遮。大经云。佛知众生利钝差别。是故如来或遮或开。有轻重说。
○二经。胜鬘师子吼一乘大方便方广经。及金光明经。
○寄三法。顿渐不定三也。
○此座说顿等。统纪云由前四味。有一类机显露不解。宜秘密入。是故如来不思议力。隐覆蜜说要令众生互不相知。得渐顿益耳。
○准此亦应云。统纪中准签补出。
○互知互不知。互知是不定。互不知是秘密。
○秘不出七。妙乐云故秘密所用。全是显露。逸堂以三密四门为当体体。真中二理为所依体。石坡以七教为所用体。虽皆有凭。要必以七教为义足。
○不同华严等。见宝塔品疏云。大集明若干佛与欲。华严亦说十方同说。大品亦云千佛同说皆不云是释迦分身。如来成道十六年。广集十方诸佛诸大菩萨于欲色二界大空享中。说大集经三十卷。后玄第七卷上引大品说共般若时。十方有千佛现。问难人皆字须菩提释提桓因等。
○是渐顿妙乐云。法华一乘非顿渐摄。于一开出。乃顿渐生。故法华前。有非顿而顿非渐而渐。今言是渐顿者。如签明。
○通夺并非七。谓法华显露。非同法华已前显露七教。故通夺云并非七也。
○约部约教。古云约部通夺。约教别与。
○具如前判。前第五时明渐圆中判。二经。方等经般若经。
○不同诸部中圆。妙乐云圆实不异。但未开显。初心之人谓圆隔偏。须闻开显诸法实相。故此云法华是合。即诸部中虽有圆非合也。
○俱非七教。谓以七教是法华已前显露。加已前秘密。则成法华已前八教。故云此即对于八教简也。
○因中说果。大论三十卷。
○又以他日等。是诱引譬中。第二取意领文。取意领法身地久照方便。非道树下始知用小。
○先直述等。药草喻品。是譬说周中第三述成段。有二。初略述成中。先善哉善哉乃至诚如所言直述领实领权等。次如来复有无量阿僧祇功德乃至说不能尽。述其进退横竖亦横亦竖非横非竖。皆不及也。
○如满愿等。五百弟子受记品初。佛发富楼那本迹(云云)。
○俱有二意。谓师与弟。俱有约时长短及约所行处也。
引证五章。我见灯明佛偈。文句云。又前弥勒释四伏难。令文殊必定有答。此中有文殊断四伏疑。使弥勒莫复更问。初第一疑因文殊广引先佛曾说法华。故弥勒潜疑欲问。诸佛赴缘。人时各异。古佛虽名法华。今佛何必如此。文殊即以第一偈云我见(云云)。此断其疑名之问也。
○难云四众欣仰等。此偈是弥勒疑念后。发问序末。释文殊四伏难。文殊初伏难。汝云众疑。众未曾疑。若疑应问。众既不疑。我何所决。弥勒即以第一偈释云四众欣(云云)。及我欲令我问。瞻仁欲得仁答。今记主又即弥勒释伏难偈为难。故言释云我见等也。
○五佛章。方便文中。从如是妙法去。明四佛章。次舍利弗我今亦复如是去。明释迦章。
○并云亦以。谓四佛章中。未现二章皆云亦以。其余二章无亦字。
○今佛放光明偈。文句云弥勒因此又疑自有名同。义同自有名同义异。此名何所显召。文殊即以第二偈断云。今相如本瑞。是诸佛方便(云云)。此是断其疑体之问。
○佛当雨法雨偈。文句云弥勒因此又疑实相无相。何人会之。文殊即以第三偈断云。诸人今当知。合掌一心待(云云)。此断其疑宗之问。
○诸求三乘人偈。文句云弥勒因此疑佛雨法雨。止洽菩萨。亦润二乘。文殊即以第四偈断云。诸求三乘人。若有疑悔者(云云)。此即断其疑用之问。
○七方便九法界。妙乐云照九界机说七方便者。九是所被。教不出七。说七被九。渐令入实。九界从自分立名。方便从进趣为称。又九界从物机立名。方便从化主受称。
○助成二文。深因深果二文。凡有所说等。谓妙法莲华经正宗。凡一句说。皆能诠实相。故正宗文皆名妙法莲华经。是能诠名。实相是所诠体。如来证体说今妙经。使舍利弗等断疑生信。故言依体起用。
○引显实四一。即五佛章中。总明诸佛章显实明理一文。
○疏文四释。一约四位。二约四智。三约四门。四约观心。今用约位一释。文句云开者。即是十住初破无明。开如来藏。见实相理。示者。惑障既除。知见体显。悟者。障除体显。法界行明。入者。事理既融。自在无碍。自在流注任运从阿到茶。入萨婆若海。
○十譬叹教。文句云叹所持法。故云叹教。
○分喻即大涅槃经中八喻之一。
○坎德。坎为水。水流而不盈。
○三教对江河川。应以别对江。通对河。藏对川。
○山王四宝。西域记云。东黄金。南琉璃。西白银。北颇梨。十宝山。法数云须弥。雪山。目真邻陀。大目真邻陀。香山。宝山。金山。黑山。铁围。大铁围。妙高处中。九山围之。
○四山如四味。只宜以四喻四。不必分对。若必欲分。应以大铁围对乳味。余三如次对酪生熟三味。
○与月譬意同。前次明今经以显妙科中。
○灯等四譬二乘通别菩萨。应以灯对藏通声闻。炬对缘觉。星对通菩萨。月对别菩萨。
○梵王众生父。此是如来随世俗说。二中。别圆二中也。
三生起。
○肇云。肇法师不真空论云。夫以名求物。物无当名之实。以物求名。名无得物之功。物无当名之实非物也。名无得物之功非名也。是以名不当实。实不当名。名实无当。万物安在。
○理性。即法性也。法性无明。二俱无住。故并云无体全依。又互相即。皆云无体全依。后签云若识无始即法性为无明。故可了今即无明为法性(云云)。既了无明全是法性。则理性外。无复有法。故云理遍一切而无所依。
○是则下。约二谛明名与体互为因依。正要显今立名显体。使人达俗即真(云云)。
○第二第四为异。神力品用居第二。序品用居第四。
○止观第一记。辅行第二卷末。此生起文无云云。次开合文有云云。然辅行正释止观生起五略中云云。
四开合。
○十种。后明三法妙中。开七科。第六科类通三法云。三道三识三佛性。乃至三德。辅行云。然此十三展转相对。其义不殊。义虽不殊。生起次第不无前后。无始流转不出三道。流转由识。识内具性。照性由智。智满成道。道由乘至。至故身显。显必涅槃。涅槃具故。称为三宝。宝必具德。是故始终且列此十。乃至九三者。谓开三道为三轨。即为十条之始故。释名总五双等。莲华喻在总名中。而释名恒通五双。故释名总于五双。总名既含三别。故莲华须可对体宗用也。
五料简。
○新旧二医。出大涅槃经哀叹品。
○初说小隔于大。谓阿含也。
○具如后简。玄第七卷中。本迹同异。
○一切法皆佛法。大集经第九云。一切法者名为佛法。如佛法性即一切法性(云云)。
○下文日月纲天等。后玄第八卷上。显体约譬中。譬如日月纲天。公臣辅主。
○具如下引。玄第九卷下。
○并意者。重释上并也。
○以自望他智断俱为智。即同上文自他智断俱为宗意。故玄文不用以自望他。但用以他望自。而言化他智断俱为用也。
六观心。
○详解云。一家传通。则唯观为正。是故三部皆以观心而为正要。妙乐云创心修观。莫不皆以第六王数为发观之始。
○自立起观一门。后玄云。幽微之理。非观不明。契理之观。非悉檀不起。签云观假悉成。理由观显。
○附事义例云。夫三观者。义唯三种。一者从行。唯于万境观一心。万境虽殊。妙观理等。二约法相。如四谛五行之文。入一念心以为圆观。三托事相。如王舍耆阇名从事立。借事为观以导执情。详解云。妙玄文句各有事法玄约四谛五行等。即是附法。托感应等事修观。即托事也(云云)。
观心五章　心如幻𦦨。详解云。立行有二。先定境。后用观。定境者何。立阴是也。若不立阴。妙观就何处用。妙境于何处显。今心如幻𦦨等。义同定境。
○幻𦦨通偏圆。幻𦦨两喻名。藏未空法。故不说幻详解云。通是缘生无体幻。别名一理随缘幻。圆名以性夺修幻。
○如幻三昧。玄第四上慧圣行中明四种四谛慧。第四无作四谛慧。约大经广明二十五王三昧。地狱有用无垢三昧破。乃至非想非非想有用我三昧破。其中郁单越用热𦦨三昧破。阎浮提有用如幻三昧破。南天下果报杂。杂寿命等不定。犹如幻化。此则从心出幻业。幻出见思。幻出无知。幻出无明。乃至见思幻破真谛幻成。无知幻破俗谛幻成无明幻破中道幻成。故云如来是大幻师。大经二十五三昧在次第五行中。故义通圆别。而藏通无分。
○观法。一心三观也。心性观之。但有名字。大经云能观心性。名为上定。今一心妙观。观现一刹那心。唯见三千妙假。假即空中。故心如幻𦦨。但有假名字。又心从因缘生。则无自性等。但有名字。言有下。别明三观。初空观。若言心有。观现刹那一念从法性因缘生。因缘无性。当体全空。则一念心尚不可得。何况十界百界千如等。此妙空观也。若言心无。从观行位观理性三千乃至初住中三千。起十法界应。则能顿起三千十界影像。何况一界一念耶。此妙假观也。上既言有不有。言无不无。则此心性非有非无不可以有无思虑则知现刹那一念心相。是不生不灭即寂灭相。何以故。非有是不生。非无是不灭。不生不灭即是无生寂灭相。龙树云。此有相寂灭即无相寂灭。故云则一念心中道泠然。此妙中观也。末句结心是妙。以一切心即一心。一心即一切心。非一心非一切心。即一心即一切心非妙而何。亦总结是妙观也。上观心是妙。妙即下观心是妙法。承上中道妙心即是妙假。故云妙即三千。三千妙假法尔空中。即妙三谛法。故云三千即法。三谛即三轨。故云法故三轨。轨生妙解。故云可轨。此之下观心是妙莲华含体宗用。妙名总中。元含体宗用别义也。研一刹那下。观心是妙经。仁王经云九十刹那为一念。一刹那经九百生灭。心法如是。色法亦尔。故云研一刹那等。又天台圆顿止观。只观现在一刹那念心。不论几识。古人云圆人修观。顿穷八识。谁言观第六识耶。
○心名不生不灭。心即实相。谓观心即是法性。为因缘所生。因缘无性。即空即假即中。仁王经云是法即生即灭。既即生故不灭。既即灭故不生。则知不生是即空。不灭是即假。不生不灭即中道寂灭相。故心即实相。大论云诸法实相灭一切观法。
○遗教经。此经是四阿含结经。开小即大。故亦引用。
○不得从近而解。遗教经及觉观心。是小乘等法。当准今经开显。约圆而讲。
○同起偏起。小乘十大地同起。法相宗五遍行同起。五别境偏起。又小乘数。有同有偏。
○心是诸法本。详解云心者万法之本。众病之源。心能具故。心能造故。
○心即总。谓释名为诸章之本。故名是总。总即合也。
○三支无明爱取。七支识名色六入触受生老死。二支行有也。妙乐云。性德秪是本有三道。故惑业苦即三德。辅行云约理云即。约事须离。
○六道差降四圣高下。由六道因惑不同。造业亦异。招六道苦心生。亦有差降。四圣灭心。细分有四。大概而言。二乘灭六界心。菩萨佛灭九界心。或八界心。
○约十二因缘一念三道。妙乐云一念者。非唯经于一念时。须指一心法名为一念。金錍云惑业苦即理性三因。一切众生除三道外。更无别法。故惑即了因种。业即缘因种。苦即正因种。此对种也。亦性种也。全性起修。修妙三观观之。苦变法身。惑变般若。业变解脱。
○十界三道在一刹那。约人界言。如是相即业。如是性即惑。如是体即苦也。
○秪一生灭。圆人观十界色心亦见生灭。以十界法皆从因缘生故。唯能观生灭即不生灭。转思议境即不思议境。非前三教人所及观心料简。
○大论云。大智度论四十一卷云。一者坐禅。常观身骨等诸分和合。故名为身。即以所观为譬喻。二者诵经。以草木枝叶华实为喻。
○信行法行。辅行云听即信行。思即法行。四教义云。信行钝。法行利(云云)。
○论四句。大智度论第五卷末。
○止观第一记。辅行第五卷。
○百论。提婆菩萨造。婆薮开士释。什师译。上下卷。上卷破神品中。外道云神无触。不可断。但有恼。内曰若尔。无去。若神无触。身不应到余处。外云如盲跛。譬如盲跛相假能去。如是神有思惟身有动力。和合而去。内曰异相故。如盲跛二触二思惟故。法应能去。神无二事。故不应去(云云)。
○次引牟子。梁僧祐撰弘明集十四卷。牟子理惑论三十七篇。在第一卷中。
○止观第一记。一字误。在第五记。方册第十九卷云。汉献帝时。有牟子。深信佛宗。讥斥庄老。著论三卷。三十七篇。第二十一救沙门谭是非中。立问云。老子曰知者不言。言者不知。又云大辨若讷。又曰君子耻言过行。设沙门知至道。何不坐而行之。空谈是非。虚论曲直。岂非德行之贼耶。答。老亦有言。如其不言。吾何述焉。知而不言不可也。不知不言愚人也。能言不能行国之师也。能行不能言国之用也。能行能言国之宝也。三品之内唯不能言不能行。为国之贼(云云)。
○勤三观。即观现一刹那念三千空假中。六即。详解云六即义蕴大经。名出智者止观。故于止观发大心约六即显是。观经疏约六即释佛字。荆溪云此六即义。起自一家。深符圆旨。又云体不二名即。四明云当体全是。方名为即。
○理即乃至究竟即。详解上卷云。三千法门。理性本具不可改变。荆溪云万法是真如。由不变故。随缘即不变。乃全事成理。理同故即也。约事乃论迷解等。即变造三千。全理成事。遂分六位之差。即事异故六也。事理两种三千。本圆融相即之义。理即迷此。名字解此。乃至究竟显此。今以理同事异。对两种三千者。不分而分。以事异故六。即理之事。对事造三千。理同故即。即事之理。对理造三千也。又四念处云。解五十二地文义。通畅无碍。为名字即。六即简位。如法数第六卷明。
七会异。
○大论第一卷云。有四悉檀。一者世界悉檀。二者各各为人悉檀。三者对治悉檀。四者第一义悉檀。
○须圆妙四悉。大论释大品般若经。悉檀义通三教。故简须圆四悉也。
○大品是般若部。有九十品。龙树释论百卷。
○何得将通法华。谓大论既释大品般若。约教一妙二粗。约部是粗非妙。而法华约教约部皆妙。故云粗妙既殊(云云)。中论通申者。中论不单释一经。故是通申。
○释论云即大论缘起中。先问曰。佛以何因缘(云云)。次答有二十三复次。此四悉檀是第十七复次。文云四悉檀总摄一切十二部经八万四千法藏皆是实(云云)。
○破法方便等。大乘经论有此三方便。如因明论中。真能破为破法方便。真能立为立法方便。此二能利益众生为利益方便。中论有破立等。谓中论前来诸品破执见既尽。如观四谛品中。立三宝四谛四沙门果即是衍中三种四谛等。
○止观第五卷。第五下云。有人难。中论云不生不灭。未会深理。何者。烦恼是生法。三相迁谢是灭法。秪不此生灭。故言不生不灭。但是入空。不见中意。部论师解云。不生不灭者。不不生不不灭。以显中道。天台云此解扶中。而伤文失义。何者。龙树之意。兼通含别。故言不生不灭。不生者不二十五有之生。不三相迁灭之灭。能破二十身见成须陀洹乃至无学岂非兼。申通意。亦兼三藏意。若生若灭皆属于生。涅槃但空唯属寂灭。不此之生不此之灭。双遮二边。岂非含别之意。若生灭是因缘所生法。即空即假即中。即空故不生。即假故不灭。不生不灭即是中道。此正是圆。按文解释。兼二含别显中。四义宛然。
四悉十重。
○名有同异。二名同。二名异。
○菩萨地持经。弥勒造昙无谶译。第六卷云菩萨修此三三昧。如是建立。如实知。若有余行悉入三三昧门。所谓声闻。所学所行。有四优檀那法。诸佛菩萨为令众生清净故说。云何为四。一切行无常是优檀那法。一切行苦是优檀那法。一切无我是优檀那法。涅槃寂灭是优檀那法。诸佛菩萨具足此法。复以此法传授众生。是名优檀那。过去寂默诸牟尼尊。展转相传。是名优檀那增上涌出。乃至具足出第一有。是名优擅那。
○大乘一印。唯一实相印。大论云摩诃衍中说诸法不生不灭一相所谓无相。小乘三印。大论二十二卷。问曰。何等是佛法印。答曰。佛法印有三种。一者一切有为法念念生灭皆无常。二者一切法无我。三者寂灭涅槃。行者知三界皆是有为生灭作法。先有今无。今有后无念念生灭。相续相似生故可得知见。如流水灯𦦨长风。相似相续故。人以为一。众生于无常法中。常颠倒谓去者常住。是名一切作法无常印。一切法无我。诸法内无主无作者无知无见无生者无造业者。一切法皆属因缘。属因缘故不自在。不自在故无我。我相不可得故。是名无我印寂灭者无涅槃。三毒三衰火灭故。名为寂灭印。问曰。寂灭印中。何以但一法。不多说。答曰。初印中说五众。二印中说一切法皆无我。第三印中说二印果。是名寂灭印。一切作法无常。则破我所外五欲等。若说无我破内我法。我我所破故。是名寂灭涅槃。行者观作法无常便生厌世苦。既知厌苦。存着观主。谓能作是观。以是故有第二法印。知一切无我。于五众十二入十八界十二因缘中内外分别推求观主不可得。不可得故是一切法无我。作如是知已。不作戏论。无所依止。但归于灭。以是故说寂灭涅槃印。
○梵汉兼称。大字是汉。涅槃是梵四法遍施。大论云。四悉檀皆是实。无相违背。佛法中实有。以世界悉檀故实有。以各各为人悉檀故实有。以对治悉檀故实有。以第一义悉檀故实有。
二辨相。
○五众。大论什师译五阴为五众。
○若无人者等。大论问曰。如佛说我以清净天眼见诸众生死此生彼。乃至若实无人者。佛云何说人等。人者下论答云。人等世界故有。第一义故无。
○如如下至世界故有。论文同。有于五阴等非论文如如法性实际。大论三十二卷明。
○正因缘。下文世界悉檀起初观云。先观正因缘法。
○观人心而为说法。大论观人心行而为说法。
○以杂业故。成实论第三卷引经云。说杂起业。杂受身。杂生世间。当知有中阴。破群那经亦在中阿含五十卷。
○无受已上。签准论出。非全是论。
○所得真实法。大论云诸佛辟支佛阿罗汉所行真实法。不可破不可散。名世界下。大论中有法字。
○止观第二记。辅行第十卷云。根利如快马。闻说如鞭影。杂阿含云。佛告比丘。有四种马。一者见鞭影即便惊悚。随御者意。二者触毛便能如上。三者触肉然后乃惊。四者彻骨然后方觉。经合喻云。初马如闻他聚落无常。即能生厌。次马如闻己聚落无常。即能生厌。三者如闻己亲无常。即能生厌。四者犹如己身病苦。方能生厌。
○趣举。趣音促。
○然阴终是所观境。意显自有能观妙观转五阴。辅行二十卷明。
○若互有无终不见理。谓行者果能见佛性理。自然善常生恶常灭。故第六签云。理善生时。理恶必灭。维摩诘云。一切善法不灭。一切不善不生。是名不生不灭。亦由真见法性寂灭理。故能不生不灭。
○三种法治人病。即不净等三。治贪欲等三。
三释成。
○申经别论。大论别申通大品经。
○禅经。今大藏中禅经。未见四随。恐别有禅经。止观云四随是大悲应益。悉檀是怜愍遍施。盖左右之异耳。
○欲为其本。中阿含二十八卷云。一切诸法以欲为本。净名云净名经佛道品。文殊问维摩言。菩萨云何通达佛道。维摩诘答言。若菩萨行于非道是为通达佛道。又云示行贪欲。离诸染着。后颂云先以欲钩牵。后令入佛智。荆溪云非道即蔽。佛道即性。
○止观第五记。辅行二十二卷。引大经云。虽有身子目连非真知识。生一阐提心因缘故。如我昔于波罗奈时。舍利弗教二弟子。一令骨观。二令数息。经历多年。皆不得定。以是缘故。皆生邪见。言无涅槃无漏之法。若其有者我应得之。我能善持所受戒故。我于尔时见是二人生邪见心。唤舍利弗而诃责之。云何乃为此二弟子颠倒说法。汝二弟子其性各异。一主浣衣。一主金师。金师之子应教数息。浣衣之子应教观骨。以错教令生邪见。我即为其如应说法。二人闻已俱得罗汉。是故我为众生真善知识。
○如前私释。第十五番别约四谛。
○次第三观。出璎珞本业经。后文引。
○此是证前第一义。妙乐云。于诸内外凡位。亦得名第一义也(云云)。
○一心三观。如摩诃止观。三观具四法。如法数中明。
起教。
○大论云。大论七十七卷云。一者贤圣默然。二者说法(云云)。
○义通诸教。大论申般若经。故通三教。彼经义在圆。荆溪云先三十二菩萨义有圆别。最后维摩默然无言。自在于圆。
○大经云生生等。辅行云以生生居初。用对四教。以随生等义便。故为别也。不可说者。约自行故。四皆不可说也。十因缘。即十二因缘中除未来二支。今明从过至现以为机缘。故不取也。即无明支乃至有支。十支为因缘也。大经中明。
○止观第五记。辅行二十三卷。此中当看止观第五下文。
○可说。辅行云不可说后明可说者。先自证已。必化他故十因缘为生作因者。以宿种子在无明行中。来至今世。复依本习起爱取有。复由现在闻法发习。
○如来说四种法。后签云。故知依如来藏同体权实。依大悲力所缘誓愿。物机所扣。不获而用。致法差降。从一实理开于权理。权实二理能诠教殊。故有四种差别教起。
○界内事理。迷真重故从事受名。迷真轻故从理得名。界外事理迷中从故重事得名。迷中轻故从理得名。
○起教是转法轮。大论二十五卷中广明转法轮义。
○十二部经。新译恐滥部帙。改名十二分经。
○修多罗。翻译名义云修多罗。此云契经。有通有别。通则圣教之都名。别则直说法相者是别修多罗。祗夜此云重颂。和伽罗那此云授记。伽陀此云孤起。优陀那此云无问自说。尼陀那此云因缘。阿波陀那。此云譬喻。伊帝目多伽此云本事。阇陀伽此云本生。毗佛略此云方广。阿浮陀达摩此云未曾有。优波提舍。此云逐分别所说。又义翻论义。
○圆教十因所成众生。后玄第九卷上云。此众生昔四门中推理。欲翻无明即成慧根性。昔四门中修善。欲翻恶业即成福德根性。福慧因缘感今名色触受。各于本习而起爱取。是为十法成圆性众生。
○普贤观经一卷。释迦牟尼名毗卢遮那。遍一切处。其佛住处名常寂光。
○寂静门者。由观心故。通至寂静。是故诸根为寂静门。止观第二记。二字误。在第四记。辅行十六卷引宝箧经上卷云。文殊师利于东方庄严国。佛名光相。现在说法。有大声闻名曰智灯。因文殊问。默而不答。彼佛告文殊言。可说法门。令诸众生得无上道。文殊答言。一切诸法皆是寂静门。示寂静故。
○智母。以生智故。九种大禅。初自性禅。二一切禅。三难禅。四一切门禅。五善人禅。六一切行禅。七除恼禅。八此世他世乐禅。九清净净禅。第八复九。一神足示现调伏众生禅。二随说调伏众生禅。三教诫调伏众生禅。四为恶众生示恶趣禅。五失辩众生以辩饶益众生禅。六失念众生以念饶益众生禅。七令正法久住世禅。八书算数计资生方便禅。九暂息恶趣放光明禅。
○天亲菩萨造十地经论。菩提留支译。毗昙此云无比法。舍利弗阿毗昙二十二卷。五百阿罗汉造大毗婆沙论。此土不见有。毗婆沙此云广解。大论云阿毗昙是佛说。汝小乘随阿毗昙论议。是名毗婆沙。诃梨䟦摩此云师子铠。造成实论。宗经部。什师译。二十卷。大论十八卷云。昆勒有三百万言。佛在世时大迦旃延之所造。佛灭度后。不能广诵。诸得道人撰为三十八万四千言。若人入蜫勒门。论议则无穷。翻译名义中云昆勒此云箧藏。无著造摄大乘论本三卷。真谛译天亲通法华。即法华论也。
○止观第六记。辅行二十八卷云。达摩郁多罗。佛灭度后。八百年出。于婆沙中取三百偈以为一部。名杂阿毗昙。
○文行诚信。今论语中文行忠信。或云论语有齐鲁不同。垂裕后昆句。出尚书仲虺之诰赏延于世等。大禹谟篇。帝德罔愆。临下以简。御众以宽罚弗及嗣。赏延于世。宥过无大。刑故无小。罪疑惟轻。功疑惟重。与其杀不辜。宁失不经。好生之德洽于民心。兹用不犯于有司。注云过者不识而误犯。故者知之而故犯。过误所犯虽大必宥。不忌故犯。虽小必刑。
○尔雅。书名。相传周公着。
六起圣说。
○思益。西晋时译名持心梵天所问经。第二译姚秦罗什译名思益梵天所问经。四卷。第三卷第十五如来二事品。等行菩萨言。如佛所说。汝等集会。当行二事。若说法。若圣默然。何谓说法何谓默然。文殊答云。若说法不违佛不违法不违僧。是名说法。若知法即是佛。离相即是法。无为即是僧。是名圣默然。
○大集云。大集经第二卷云。尔时世尊说优陀那。甚深之义不可说(云云)。
○大集十三。疑误。在第十七卷。第七无言菩萨品中。因身子问。尔时舍利弗白佛言。师子将军之子。身根具足。而不能语。是何恶业因缘。佛言汝不应作是语。轻是童子。是人即是大菩萨也。时无言菩萨以己愿力神通道力。令大众各自见其右手。有大莲华。一一华台有一菩萨。现如是等大神通已。遂唱三宝。十方震动。踊在虚空。向佛说偈云。如来无色示现色。亦复于色无染着。若有众生八佛法。云何当知真实色(云云)。又藏中有无言童子经上下卷。
○第十经。憍尸迦即释提桓因。大论五十九卷。举经云。知一切众生心亦不得众生乃至知者见者亦不得。云云。何以故。般若波罗蜜不为得法故出。何以故。般若波罗蜜性无所有不可得。所用法不可得处亦不可得。
○付法藏传。第五卷云。在母胎中六十余年。生出𩯭发尽白。未曾以胁至地而卧。时人即号为胁比丘。
○若毗婆沙。即迦旃延子造阿毗昙毗婆沙论。在第二十卷中。
○贤劫经。有十卷。喜王菩萨在第二卷。请诸菩萨好慕佛道诸度无极。佛遂说修度无极。至分舍利无极(云云)。诸度无极品末云。其二千一百诸度无极贪淫怒痴等分四事。各二千一百。合八千四百。八千四百各别有十事。合八万四千。以能具足是度无极。便以备悉八万四千众要上业。八万四千诸总持门。自然达矣。第三卷云。一一分为六度(云云)。第七卷末云。佛告喜王菩萨。是二千一百诸度无极。说法教化诸贪淫种。乃至二千一百诸度无极说法训化等分种。是合八千四百诸度无极。一变为十。合八万四千诸度无极(云云)。斯八万四千诸度无极。欲为百千种人。除八万四千众垢尘劳。建八万四千诸三昧门。终不能成。由是修立八万四千空行法义。以是化导百千种人。消除八万四千众垢尘劳。逮八万四千诸三昧门。是谓佛道深入无极致一切智。
○止观文。方册止观第二卷。
○止观第一记。辅行第五卷云。若贤劫经。佛初发心至分舍利。凡有三百五十度门。一一皆有六度。合二千一百又对四分合八千四百。一变为十。合八万四千。彼经第二结一一名名度无极。结名唯有一百九十六。如三十七道品之流。但结为一数。若各开之。即三百五十。亦不别云对于六度。但初文列有二十法。并以六为名。古来列释皆应具六。若法华疏云佛地三百五十。一一皆有十善。对四分六根。故成八万四千。婆沙楞伽等。其意大同。总攒一切大小乘教。则有众多八万四千。合而言之。不出四谛。法藏即苦。尘劳即集。对治即道。波罗蜜即灭。
○大璎珞经。即菩萨璎珞经。有十三卷。宋译。
七明得用。
○净名诃满愿。净名经富楼那昔在树下。为新学说法。时维摩谓言。富楼那。先当入定观此人心。然后说法。无以秽食置于宝器。古疏云。以别教诃满愿。秽食喻如小法。宝器喻如大根。
○止观第六记。辅行二十七卷。引宝箧经下卷。因舍利弗叹文殊师神力智慧不可思议。时富楼那语舍利弗。我亦曾见彼之所为。一时佛在毗舍离城。时尼乾子有六万眷属。我入三昧。见百千尼干应当受化。往为说法。反见轻笑。出粗恶言。于三月中无受化者。便舍之去。尔时文殊化五百异道师徒。往尼干所。顶礼白言。我承名德自远而至。汝是我师。我是弟子。愿见哀纳。令我不见沙门瞿昙。不闻彼法。答言善哉汝已纯熟。不久当解我调伏法。尼干告众。与此摩纳和合共住。互相问讯。彼有所说汝专听受。次第而坐。用尼干法。文殊师利威仪殊特。于时赞说三宝功德。亦赞尼干所有功德。令彼亲附。后于异时知众已集。便语言。我等所行咒术经书。若赞诵时。瞿昙所有功德入我经中来者。是瞿昙实功德。何以故。是瞿昙父母真正。转轮王种。百福严身。生时地动。梵王扶侍。自行七步。口自宣言一切众中唯我为尊。乃至广赞。一代化物。渐次开解示其正法。五百外道得法眼净。八十外道发无上心。时文殊所化五百弟子。五体投地。言南谟佛陀南谟佛陀。彼外道中未信解者。亦皆相效。供养文殊。文殊领来至佛所已。佛为说法。无不得益。
○第七记七误。在第五记。辅行二十二卷。前已引。第九记。辅行三十六卷。引禅法秘要经云。阿难问佛。此迦絺那比丘何因缘故。随转法轮者五百比丘为其说法。都无益耶。佛言此比丘过去然灯佛所出家。名阿纯难陀。聪明多智。憍慢放逸不修念处。身坏命终。堕黑暗地狱。地狱出已。五百身为龙。五百身为猴。以前持戒力故。复得生天。天寿既尽。来生人中。前读诵三藏力故。今得值佛。以放逸故。今不觉悟。佛因为说不净观法。先从脚起初指一节。如是具如八背舍。观之次第。九十日中不移心念。至僧自恣时。得第四果。三明六通。
○论云此比丘等。大论第七卷。摩伽罗鱼王。但不说福增。
○部行。集注引俱舍。独觉有二。一麟喻。二部行。又文句云。部行者能说法也。如法数中明。
八明权实。
○诸经不说第一义。大品带通别正说于圆。故大论中以大品般若为第一义。三藏诸经为三悉。
○故释论云等。大论第一卷缘起文。
○且约即空。大品有共般若不共般若。未明不共即中第一义。故云且也。
○涅槃十二权四实。涅槃方等。名数虽同。其义则别。
○止观第三记。辅行十三卷云。前之两教教证俱权。圆教教证俱皆是实。此并易明。但别教中教权证实。意稍难晓。人多迷之。使此别教其义壅障。是故今家借用他论教证二道以销别门。于中应须先知二意。一者约行。则地前为教。登地为证。何者。地前仰信。登地现前。岂有亲证。复存隔历。二者约说。为地前说。始终属教。何者。如云真如为惑所覆。或将十度以对十地。互不相收。或云须离二边修真如观。或云等觉入重玄门。或云五地习学世法。或云八地入无功用。等觉一位或有或无。断十二品称为妙觉。如是等例。不可具载。悉是权施。为引凡下为入地方便。入地自证。权门自开。故云初地即是初住。入证道也。法数中有释。
九开权。
○亦须会三。谓藏通别三教菩萨。亦须会也。
○赘疣者。辅行云横生一肉着体为赘。疣者肉之余也。
○同异之相。文句涌出品广辨二经同异。
十通经。
○根利钝大论问。钝根者。二十二根中。何者是。答。有言慧根能观诸法。以久著禅味故钝。有言信等五根皆助成道法。以受报着味故钝。有言菩萨清净福德因缘故。十八根皆利。罪故则钝。乃至菩萨于三无漏根不证实际故利。与利相违故钝。
○转邪忆想见第一义。大论云忆想遇佛法。化成智慧。
第二别解五章。
○略广。大论四十六卷。诸佛说法。或初略后广。为解义故。
○随自意语。迦叶菩萨品云。善男子。如我所说十二经。或随自意说。或随他意说。或随自他意说。
○三十二菩萨。维摩经第九入不二法门品。尔时维摩诘谓众菩萨言。云何菩萨入不二法门。各随所乐说之。会中有法自在菩萨言。生灭为二。法本不生。今则无灭。得此无生法忍。是为入不二法门。乃至第三十一乐实菩萨(云云)。三十一菩萨说完。问文殊言。何等是菩萨入不二法门。第三十二文殊云。如我意者。于一切法。无言无说。无示无识。离诸问答。是为入不二法门。文殊问维摩。我等各说已。仁者当说何等是菩萨入不二法门。时维摩诘默然无言。文殊叹曰。善哉善哉。乃至无有文字语言。是真入不二法门。
○阿那波那亦云安那般那。翻释名义十三卷云。此云遣来遣去。入息出息也。安般守意经云。安为身。般为息。安为生。般为灭。安为念道。般为解结。提婆菩萨偈云。佛说甘露门。名阿那波那。于诸法门中。第一安隐道。
○求那䟦摩。此云功德铠。西域人。宋文帝时来至此土。敕住祗桓。临终遗书自说已证。传与此土及外国僧众。偈有四十六行。先归敬三宝已。次说不净观。后说得二果。末后云那彼阿毗昙。说五因缘法。实义修于智。名者莫能见。诸论各异端。修行理无二等。求那依毗昙得道。故斥成论不得道者。但计异端无行契理(在辅行二十六卷)。
○智度云。即大论。第十八卷引赞般若波罗蜜偈云。般若是一法。佛说种种名。随诸众生力。为之立异字。
○大经中。大涅槃经第五卷四相品文。又三十一卷为迦叶菩萨说一名说无量名。犹如涅槃。亦名无生(云云)。次一义说无量名。犹如帝释。亦名憍尸迦(云云)。憍尸迦此云能天主。婆蹉婆此云好严饰。婆佉婆此云无胜。因陀罗此云光明。千眼天能一时知千义。断千事。帝释娶阿修罗女舍脂名舍脂夫。身相坚固名金刚。余宝顶等可知。
第三料简。
○前二释。即广略二释也。具二义。即当分跨节二义也。谓若依施权即当分。若据佛意即跨节。二途即当分跨节。
○即脱璎珞等。文句中第三脱妙着粗譬。脱妙服譬隐报身无量功德。四十二地戒定慧(云云)。容服若盛。子则惊畏。二乘不宜见此相好。是故脱之。
○生空法空。文句生忍法忍。妙乐云状。似也。权似实也。
○成论无畏。成实论第三四无畏品。如经乃至似有见也。即引阿含经文。
○语言勤作。第四亲教子作譬。初语诸作人譬。即是说三藏示四念处。是除粪之器。断结之境。能破四倒。即闻慧。第二勿得懈息。即是勤修四念处也。若起懈息。不能灭二恶生二善。以二勤故。能发暖火。入修慧暖位也。第三咄男子者。咄是惊觉。亦是责数。上正勤中纷动。即是智法。是男子是阳性。如意足是定法。如女人是阴性。良以正勤策动不得与真相应。故咄惊责数。令舍散入静。故咄男子也。第四好自安意者。得五根安固难坏也。所以者何下。第五我老汝少者。佛居道终已具智断。故言老大。汝居道始。未有智断。故名为少壮。此即忍法位也。无五过者。得五力。离五恶法也。得信力故不欺。进精力故不怠。念力故不瞋。定力故不恨。慧力故不怨言。第六即时长者更与作字名之为儿。得八正入见道中。竞共驰走。故言名之为儿。世第一法与真不久。故言即时。阿含说五种佛子。四果及支佛。名佛真子。虽忻此下第七常令佣作譬。譬虽为子。思惟未尽。犹居学位。
○暖法不能发真。暖法观中不能发真。如意观中能发无漏。故言加价。
○偈文中。第四亲教子作譬。方便附近。语令勤作。既益汝价并涂足油。
○信解品疏。文句第六卷。□□□□□□妙乐云。若云不起道树而游鹿苑。此即迹中圆成佛相。则知舍那身从境本定身现起也。
本果妙中。玄第七卷上。
○大经第四卷四相品云。我之所有声闻弟子。不能消是常住之法。是故我先说苦无常。若我声闻弟子功德已备。堪任修习大乘经典。我于是经为说六味。云何六味。说苦醋味。无常咸味。无我苦味。乐为甜味。我为辛味。常为淡味。彼世间中有三种味。所谓无常无我无乐。烦恼为薪。智慧为火。以是因缘成涅槃食。谓常乐我。令诸弟子悉皆甘嗜。章安疏云。以出世三味对破世三味。然咸酢苦是凡夫报味。无常苦无我是贤圣道味。凡圣合称为世间三味。甜辛淡亦是凡夫报味。常乐我是出世道味合称出世三味。此别有意。
○粪器。三藏道品为除见思粪之器。
○止观第一记。辅行第二卷。言一音者。名通大小。今意在大。言小乘者。如毗昙云佛为四王作圣语说于四谛。二解二不解。佛又作毗陀罗语说。一解一不解。佛又作梨车语说。四王俱解。问。若圣语说二天不解。佛若能者。岂有不解。若不能者。偈云何通。偈云佛以一音演说法。而现种种若干义。众生皆谓独为我。解说诸法不为他。答。一音者。梵音也。若大会中有多贪等。皆谓世尊独为我说。以此四天各念不同。故佛三说以赴彼念。复破众生谓佛独能圣语说法。复有众生须变形言而受化者。有不须变。是故不同大乘一音。今之所引。如起信等圆音一演。异类等解。
○婆沙即迦旃延子造。
○二义当分跨节二义。二俱难明。即理相二也。今经相待妙。若望前四时。是约竖论相待。故前四时虽有圆。以兼对带。今法华纯圆。若望前四时中前三教。是约横论相待。前方等般若华严有前三教。今法华唯圆。故前四时为粗。法华为妙。故云当分成今相待义也。今经绝待妙即开显前四时中前三教为今法华圆。点权即实。无复形待。名绝待妙。故云跨节成今开权义也。又方等般若华严三时虽有圆教。以对带兼故。仍是施权。若来至下。明当分成今经判权实。跨节成今经会开废。既开显已。唯有绝待。无有相待(云云)。
○老子云。史记列传。老子者。楚苦县厉乡曲仁里人也。姓李氏。名耳。字伯阳。谥曰聃。着道德经。上篇云。致虚极。守静笃。万物并作。吾以观其复。
三出旧解。
○道场观。晋高僧传云。宋京师道场寺慧观法师。会稽基。传云会稽郡山阴法华寺惠基法师。法华今改天衣。
○光宅师。续高僧传云。法云姓周氏。义兴阳羡人。母吴氏。初产坐草。见云气满室。因以名之。七岁出家。更名法云(云云)。尝于一寺讲散此经。忽感天华。状如飞雪。满空而下。延于堂内。升空不堕。讫讲方去。有宝志神僧。与云互相敬爱。呼为大林法师(云云)。夷陵县渔人。于网中得经一卷。是泥洹四相品。末题云宋元徽二年王宝胜敬造。奉光宅寺法云法师。以事勘校。时云年始十岁。名未远布。寺无光宅(云云)。
○南朝。东晋后即分南北朝。南宋齐梁陈。皆都建康。北魏东魏周齐。至隋文帝混一海内。两道。江左江右。即江东江西也。三辅旧事云。西以散关为限。东以函谷关为界。二关之中。谓之关中。
○一切法摩诃衍。大品经广乘品会宗品。皆会一切法是摩诃衍。摩诃此云大。衍此云乘。思益经第一卷第三正问品。尔时世尊说偈云。明解于诸法。不疑道非道。爱惜心无异。是菩萨遍行。
○犹是无常因。光宅以寿量品为神通延寿。故云犹是无常因。
○般若明咒。大论五十八卷。举经云般若波罗蜜是大明咒。无上明咒等。
○上人求上法。大论五十四卷。须菩提语帝释云。诸天子若入声闻正位。是人不能发阿耨多罗三藐三菩提心。何以故。与生死作障隔故。是人若发阿耨多罗三藐三菩提心者。我亦随喜。所以者何。上人应更求上法。我终不断其功德。
○净名等。佛国品云。菩萨三万二千。众所知识。乃至近无等等佛自在慧。又问疾品末云。菩萨虽得佛道。转于法轮。入于涅槃。而不舍于菩萨之道。是菩萨行。
○净名不思议品末云。尔时维摩语大迦叶言。仁者。十方无量阿僧祗世界中作魔王者。多是住不可思议解脱菩萨。乃至譬如龙象蹴踏。非驴所堪。
○处处说破无明三昧。玄第五上引大论云。无明品类其数甚多。是故处处说破无明三昧。
○是事不知等。大论四十三卷。举经云舍利弗白佛言世尊。诸法实相云何有。佛言诸法无所有。如是有。如是无所有。是事不知。名为无明。
○明无明无二等。净名三十二菩萨谈不二法门。其第十六电天菩萨云。明无明为二。无明实性即是明。明亦不可取。离一切数。于其中平等无二者。是为入不二法门。
○习应品。大论三十五卷。又三十六卷云。习者。随般若波罗蜜修习行观。不息不休。是名为习。譬如弟子随顺师教。不违师意。是名相应。
○色无边般若无边。大论五十五卷。举经须菩提云。憍户迦。色无边故。诸菩萨摩诃萨般若波罗蜜无边。何以故。是色前际不可得。后际中际不可得。受想行识无边故。般若波罗蜜无边。何以故。受想行识前际中际后际皆不可得故。乃至一切种智无边。般若波罗蜜无边。
○般若佛母。诸佛守护。大品第四十八品是佛母品。譬母有子常守护其母。是深般若能生诸佛。诸佛常以佛眼视般若波罗蜜。
○首楞严三昧经有三卷。此引在下卷。坚首恐误。经中是坚意菩萨。
○止观第五记。五误。在第六记。辅行二十八卷云。如楚有卖矛及卖盾者。有来买矛。语买者言。此矛坏千盾。有来买盾者。语买者言。此盾坏千矛。买矛犹在。买盾者复至。买矛者语卖者言还与汝矛而坏汝盾。为得几盾。卖者无答。自相违故。
玄签证释卷第一

[book_title]玄签证释卷第二
苕上沙门　智铨　述
四正论今意。即第四正解。
○一念。天台一念心法。不论六七八。用大论意。即指现在一刹那诸识为一念也。
○体广位高。妙乐云。一念心起彻实相底。故名为高。具足诸法。故名为广。又即权而实。故名为高。即实而权。故名为广。
○三谛一心。始终心要云。中谛统一切法。真谛泯一切法。俗谛立一切法。举一即三。非前后也。
○止观委悉。在止观第五卷。
○法华三昧等分三。初二句明十界十如为本经宗旨。次二句明界如为一期佛教旨意。末二句明界如为摩诃止观观法精髓导首也。
○法华三昧。荆溪云。摩诃止观。法华三昧异名。又天台自有法华三昧忏。文句云。法华三昧者。摄一切法归一实相。
○一经枢键。时举法师云。十如为今经三周开权显实正体。妙乐云斯经之枢键。
○一代教旨并佛出世意。详解云。一代时教。宗归法华。法华开显三千实相。是诸法之大旨。众流之归趣也。后玄云法华总括众经。而事极于此。佛出世之本意。诸教法之指归。
○十法成观。即初观不思议境。次真正发菩提心等。辅行云。为知妙境为九乘本。称本修九。方堪入位。是故名为十乘妙观。又十乘法。只一不思议境。何者。由妙谛境。起四弘誓故。辅行云。复以所观显于能观。妙境义成。妙观斯立故。又妙观成即破法遍等。故云成观精髓。
○十不思议。止观中初观阴境。次烦恼病患等。总有十境。皆开十乘。故有十不思议。而烦恼等由观阴发。又余九境仍用三千空假中妙三观观之。成不思议境。故十如为十不思议导首。
○介尔心起。辅行云。言介尔者。谓刹那心。无间相续。未曾断绝。才一刹那。三千具足。又云介者弱也。谓细念也。
次释即正释。分二。初别名。次通名。初别名又二。初妙法。次莲华。初妙法又二。初释法。次释妙。初释法又二。先举南岳分三(云云)。
○殃掘。具云殃掘魔罗。此云世间现。增一阿含云。殃掘害母逐佛。佛度成阿罗汉。又如来成道六年说殃掘经有四卷。第三卷中佛问云何为一学。殃掘说偈答。从一至十。经云云何名为五。所谓彼五根。是则声闻乘。斯非摩诃衍。所谓彼眼根。于诸如来常。决定分明见。具作无减修。乃至身根准知。云何名为六。所谓六入处。乃至所谓意入处。明说如来藏。不起违逆心。净信来入门。止观第七下云彼是九法界眼根也。于如来常者。九界自谓非真。如来观之即佛法界。无二无别。无减修者。观诸眼一心三谛圆因具足无缺减也。了了分明见。照实为了了。照权为分明。三智一心中。五眼具足圆照。明了了见佛性也。辅行三十一卷明。六自在王性清净。大品广乘品文。
○一切法趣等。大品第五十二知识品中云。一切法趣色。趣受想行识。是趣不过。何以故。色受想行识毕竟不可得。云何当有趣非趣。十二处十八界亦如是。今准立云一切法趣眼等。故一切法趣眼。能所皆假。眼尚不可得。一切法亦不可得。能所皆空。趣不趣不可得。即不住二边正显中道。止观第二记。辅行第八卷。
○兼带。华严兼也。带含方等般若。
○普贤观经。是法华结经。普贤现身为行者说忏悔法。行者得是六根清净已。身心欢喜。无诸恶相。心纯是法。与法相应。复得百千万亿旋陀罗尼。又云见十方诸佛各申右手摩行者顶作是言。善男子。汝今读诵大乘经故。乃至如此妄心从妄想起。如空中风。无依止处。如是法相不生不没。何者是罪何者是福。我心自空。罪福无主。一切诸法皆亦如是。无住无坏。如是忏悔。观心无心。法不住法中。诸法解脱。灭谛寂静。如是想者名大忏悔。妙乐云。计有能观。名为我心。有我心故。能所不亡。我所若空。罪福无主。能所尽故。故心无心法不住法。
○净名云见阿閦佛品中。尔时世尊问维摩诘。汝欲见如来。为以何等观如来乎。维摩诘言。如是观身实相。观佛亦然。又诸佛解脱等。是问疾品中文。华严云。晋译华严第十一卷。如来林菩萨说偈云。心如工画师。画种种五阴。一切世界中。无法而不造。如心佛亦尔。如佛众生然。心佛及众生。是三无差别。辅行二十一卷解释。
○是法界故。荆溪云。法界是三谛全分。故不动退。
○随喜。文句云随顺事理。无二无别。喜是庆己庆人。妙乐云事理秪是权实。即随顺开权显实之事理也。止观第三记辅行第五卷。
大师广分别。
○若广众生法等。详解云。今问诸者不一之辞。答。诸字训于。即语助也。又问十界因果摄法周足。何得又云及一切法。答。拾遗记云。一切法者。即是假人实法。及以依报。各有性相体力作因缘本末究竟等法也。是知上云因果通言十界。今云一切法者。即十界中各具十如是法。界界互具。乃成千如矣。又问须约一往通论。有何所以。答。玄文广明千如妙旨。正约众生法说之。一往通论十界皆名众生。则千如义备也。
○不通于佛及唯在因。详解云此二句。释上二往局义。以众生法二往言之。正在于因不通佛界。唯在九界。故不通于佛。既不通果佛。及唯在九界之因。故云及也。
○理体无差。理性三千是同。差约事用。事用三千有差。佛从事说。三千全得。圆住已上。分得三千。乃至凡夫但是理性。
○止观十法。止观第五卷上。辅行第二十卷。
○止观第六记辅行第二十六卷。
○十如。辅行言十如者。南岳读文皆以如为句末故也。
○一家相承。谓天台一家宗承是法性宗。一家宗旨是性具宗也。
○逦迤。谓非同别教次第逦迤之言。故云虽也。
○互融三谛。复疏三谛即详解明体一互融三谛。及名随德用三谛。辅行云未委分别。故名为疏。更广分别。故名为复。非一二三而一二三。如后明三法妙中明。不纵不横。辅行第五卷明。名为实相。大论第十八卷明。又云诸法实相。灭一切观法。
○两义。谓互融复疏两义也。
○三十三身。观音三十二应。连菩萨身则有三十三。若妙音共三十八身。
○止观第五记。辅行二十一卷。
○止观不思议境。止观第五记上。
○十数皆依法界。十数是能依。法界是所依。十法分齐。又此十法各各因各各果。不相混滥。十皆即法界。又此十法一一当体皆是法界。
○如前(云云)。即互融复疏二义。
正解法相。
○一界十界百界千如。辅行二十一卷广明十界互具明一念三千。
○且依两义。谓九界权。佛界实。是两义也。
○相即如向。即十界互具是相即义。佛尚亦不说。谓互具相即界界互融。故佛亦不可说(云云)。且依显说。谓九权佛实。当界自位。皆准事造。故是显说。
五总叹。
○略叹广叹。经云诸佛智慧甚深无量。其智慧门难解难入。即略叹二智。即叹诸佛二智。舍利弗吾从成佛已来等。即叹释迦二智。即广叹也。
○重颂中等。文句云初十七行半颂长行。后三行半略开三显一。动执生疑。就开显二。初诸佛显实。次释迦开三。又三。初一行正明开三。次佛以二句正斥三乘皆虚伪。次众生两句出立三之意。意是权引。离诸苦故。非为真实。但是方便门耳。
○广约五佛。文句云从如是妙法下。是正广说。文为二。初明四佛章。广上诸佛权实。二明释迦章。广上释迦权实。
○长者付子。文句云今我所有下。第四正付家业。追指昔日大品领教所委。有广略般若共不共法。是汝所知。即是汝有。
七引证。殃掘经增一阿含三十一卷。世尊闻殃掘杀人。将欲害母。满千人数。即往放光照彼山林。殃掘见光语母言。此是何光。母告曰。此非日月火光明。此光极清明(云云)。殃掘闻佛音响。欢喜。即放母逐佛。殃掘白言。住住沙门。世尊告曰。我自住耳。汝自不住。殃掘说偈言。去而复言住(云云)。佛复以偈言。世尊言已住。不害于一切(云云)。殃掘便说偈。尊今为我故。而说微妙偈。乃至今礼沙门迹。即求作沙门。佛曰善来比丘。即时殃掘便成沙门。佛说偈汝今已剃头。结灭成大果。又殃掘第一卷云。舍卫城北。有婆罗门女。名䟦陀罗。生一子名一切世间现。年十二。色力人相具足第一。从摩尼䟦陀罗学。彼师暂受王请。留世间现守舍。其师母年少端正。见世间现即生染心。前执其衣。世间现白言。仁今便为是我之母。如何尊处而行非法。怀愧避去。彼妇欲心炽盛。即以指攫体。以绳自缢。时摩尼䟦陀还家见妇。问言谁为此事。妇答言是世间现。欲行非法。强见陵逼。摩尼䟦陀语世间现。汝是恶人当杀千人。可得除罪。世间现奉命。即杀千人。又告言杀一人取一指作鬘。冠首而还。遂杀千人少一。其母念子饥送食。世间现思惟令母生天。即执剑欲前断命。世尊知时。如雁王来。殃掘见佛来。舍母。我今当杀沙门瞿昙。世尊示现避去。殃掘说偈言。住住大沙门。白净王太子。我是殃掘魔。今当税一指(云云)。世尊为说偈言。住住殃掘魔。汝当住净戒。第三卷佛问云何为一学。殃掘说偈从一增至十。佛叹善哉殃掘。汝来比丘。即成沙门。殃掘白言世尊。我今寻声即得阿罗汉果。四禅为四果。即无闻比丘事。
○普超经。大唐内典录中普超三昧经三卷。今大藏中只有西晋竺法护第二译普超三昧经四卷。第四卷中第十一心本净品文。与此所引同。
通解。
○相以据外等。大论云易知故名为相。如水火相异则易可知。无行经称不可动性。性即不改义。又性名性分。种类之义。又性是实性。此十界阴。俱用色心为体质。力者堪任力用也。作者运为建立。若离心者更无所作。因者招果为因。亦名为业。缘名缘由。助业皆是缘。克获为果。习因获习果。酬因曰报。习因习果通为因。牵后世报。若作等。止观第五上云。本末悉从缘生。缘生故空。本末皆空。此就空为等也。又相但有字。报亦但有字。悉假施设。此就假名为等。又本末互相表帜。览初相表后报。睹后报知本相。初后相在。此就假论等也。又相无相。无相而相。非相非无相。报亦如是。一一皆入如实之际。此就中论等也。
○梦中因果。圆中统一切法。举中三法具足。引安乐行梦释。不合不散。辅行第五卷初明。
别解。
○四番。止观分四类。一三恶趣。二三善趣。后二类同此。
○迦叶等千人。增一阿含第十五卷文。大论十四卷亦略引。第五记。辅行二十一卷。
○以修为性。谓若约理性。则本有法。不可改移。如理性三千。非佛非天人所作。故此中明四趣性。是明染中恶性。乃以修为性。即是以修恶。而为性恶也。正法念经云。如画师手画出五彩黑青赤黄白正简非理性之性。
○涅槃二十三。大涅槃经高贵德王品之五。
○大经第八。大涅槃经第十三文字品。
○俱舍同类因。颂云能作及俱有。同类与相应。遍行并异熟。许因唯六种。业境中。辅行三十五卷。
○书云虽悔可追。夏书五子歌末云。弗慎厥德。虽悔可追。注云可追。言不可追也。今不用彼意。故云可追及也。
○此四趣及十界之十。谓四恶趣。及四趣各具十界。皆有十如也。
○相表清升表乐为相。安乐色心。升出色心。五戒十善为作。善爱取为缘。果是善习果。
次辨二乘。
○性非白非黑。止观中解脱为性。五分为体者。亦是色心。以戒为色。余者为心。分为支分。五法和合为法身。身即体也。无系为力。道品为作。慧行为因。大集云慧行者。即是四谛十二因缘真空正观。缘理断惑。故名慧行。行行者。即是九想背舍等对治无漏也。缘事起行。对治破诸烦恼。故名行行。
○无作戒即声闻无作戒也。无漏净禅即根本净禅。观练熏修。无漏慧。四圣谛慧。
○尽无生智。毗昙云尽智者。谓我知苦乃至知道。无生智者。言我知苦已不复更知。乃至我修道已不复更修。辅行二十五卷明。
○中含二十七。即中阿含第三十卷。福田经明学无学人二十七第五记。辅行二十一卷云。若入无余。无生处故。故名不生。又云今此无漏唯果无报。是故无漏不受来报。即不生义也。
○方便土三义。正从第二真似立方便名。如法数明。
○大经第五。大涅槃经四相品之二。观行小异。藏二乘析空。通二乘体空也。
菩萨佛。
○前性相等即佛因。下文明三菩萨相性体(云云)。若别证道。即可说相即缘因。性即了因。体则正因也。
○因缘如止观等。智慧为因。福德为缘。止观第五上明。
○第二义及佛界。别十住在第二义。圆七信在佛界。
○未断伏生。第二类未断。初一类未伏。俱生方便。若伏断者。第二类是伏。第三类是断。俱生变易。
○简次第不次第。初地别次第。初住圆不次第也。约下释究竟等。谓约下释佛界究竟等作之。以明初地证道同圆之三谛也。二土通明变易。谓方便实报二土皆明变易也。五人不同。初一类藏二乘通三人。皆生方便。二土位行不同者。谓第二类伏别惑者。亦生方便。第三类断别惑者生报土。
佛界。
○佛界十法。此与文句中约位释同。故文句相性体唯约性说。妙乐释云。以初三唯理。位定在凡等。而此三亦本有性德。有二科。初三以对三轨。余七成就三轨。
○净名云。菩萨品弥勒章。净名诃云。若弥勒得阿耨多罗三藐三菩提者。一切众生皆亦应得。所以者何。一切众生即菩提相。辅行云菩萨乃证得之道。既即众生。故无所得。
○禅定三昧。梵语禅那。此云静虑。大论例翻定。又翻思惟修。又云正心行处是三昧。天台翻三昧为调直定。
○智应具三等。即智三理三行三也。谓本有三。即理性三因也。智三即三德妙解福即行也。行三即三德妙观(云云)。
○次释本末中。谓上文分科云。余七成就三轨。此科前应云先释力作因缘果报。次释本末。
○大论八十疑误。在八十八卷中。
○我今所献食。大涅槃经纯陀品。纯陀说偈云。我今所奉食。愿得无上报(云云)。三贤十圣。仁王经上卷波斯匿王说偈。三贤十圣住果报。唯佛一人居净土。
○初文中等。却指前正释中先标佛地文。
○因缘生死等。摄大乘论释第十卷。有方便生死。因缘生死。有有生死。无有生死。又十四卷明六种清净中。第三清净云。由除七种生死故。辅行云。一分段生死。(三界果报)二流来。(有识之始)三反出。(背妄之始)四方便。(入灭二乘)五因缘。(初地已上)六有后。(第十地)七无后。(金刚心)第七记。辅行二十九卷。
○一人种一人耘。大论二十九卷云。复次五波罗蜜植诸功德。般若波罗蜜除其着心邪见。如一人种谷。一人耘除众秽。令得增长。果实成就。
○皆有十法也。即性相体等。
○现生后。谓现报生报后报也。
○大璎珞经。即菩萨璎珞经。有十三卷。此引是第八卷中。第五记。辅行二十一卷。
○贤圣集末详。五文。即何者一段。并四复次。
○下无升见上。此用唐译俱舍颂。在第十一卷。又论云。然下眼不能睹上界。上地非其境界故。
○唯至法华体方是即。谓由开显。体不二故。方名为即。
○无隔异者。开九界即佛界。当体全是。其体不二。故无隔异。
○三以偈结中正结云多意者。前签云一代教旨于兹攒矣。佛出世意于兹辨矣。故此中以一代经律论要偈。结显十如是法。以见施开等意也。
○一切众生即灭尽定。此圆寂灭定。非小乘事灭尽定也。
七佛通戒偈。增一阿含四十四卷佛说七佛禁戒偈。毗婆尸佛偈。忍辱为第一(云云)。式诘佛偈。若眼见非邪(云云)。毗舍佛偈。不害亦不非(云云)。世楼孙佛偈。譬如蜂采华(云云)。拘那含牟尼佛偈。执志莫轻笑(云云)。迦叶佛偈。一切恶莫作。当奉行其善。自净其志意。是则诸佛教。释迦佛偈。护口意清净。身行亦清净(云云)。弥勒佛偈。口意不行恶。身亦无所犯(云云)。
○增一第一卷初梵天欲天悉集。弥勒告诸菩萨等。劝励诸族姓子等。受持增一尊法(云云)。时阿难告优多罗曰我今以此增一阿含嘱累汝(云云)。何以故。此增一阿含出三十七道品。及诸法皆由此生。大迦叶问阿难。云何增一阿含乃能出生三十七道品(云云)。阿难报言。且置增一阿含。一偈之中便出生三十七道品及诸法。迦叶问何等偈(云云)。阿难便说诸恶莫作(云云)。所以然者。诸恶莫作是诸法本。便出生一切善法。以生善法心意清净。是故诸佛世尊。身口意行常修清净。迦叶问阿难云。增一阿含独出生三十七道品及诸法。余四阿含亦复出生乎。阿难云且置四阿含义。一偈之中。尽足诸佛之教。及辟支佛声闻之教。所以然者。诸恶莫作。戒具足禁清净之行。诸善奉行。心意清净。自净其意。除邪颠倒。是诸佛教。去愚惑想(云云)广佛法。
○亦约显说。如前云佛界实九界权。且依显说。
○十如中委明。疏有四释。初用十法界释。次约佛法界释。三约离合释。四约位释。彼第二释。即此果佛法也。
广心法。
○一切众生具三定。大涅槃经第二十五卷云。上定谓佛性。故言一切众生悉有佛性。中定。一切众生具足初禅。下定十大地心数定也。第五记。辅行二十卷。
○上能兼下。佛性上定。故能兼下。二句三谛具足。辅行云。既云佛境界。心具三谛。又法界秪是三谛异名。
○一念心起。止观云言一念。不同世人取着一异定相一念。乃是非一非异。而论一耳。譬如眠法覆心。一念之中。梦无量世事(云云)。荆溪云。刹那心无间相续。三千具足。又大论云。心有二种。一者念念生灭心。二者相续次第生。总名一心。以相续次第生故。虽多名为一心。则知天台一念。非定第六刹那一念矣。
○千法皆三。谓众生千法。五阴千法。国土千法也。
○纵横乃至非纵横。止观第五卷上。先约四性问。次答中。初横破。次纵破。三亦横亦纵破。四非横非纵破。如玄文自他共离推破。即横破也。次纵破者。初句以三千四计为生。次句以四句推三千巨得为灭三四准知。生灭乃至非生非灭相望名竖也。亦纵亦横者。于竖四句一一计横也。非纵非横者。单约双计被破。便谓俱离生三千法。俱合尚不能生。俱离云何能生耶。四句推不可得。故修得境不可思议。
○止观中说。止观第五卷上。初如意珠。次三毒惑心。三梦喻(云云)。
○若理若修等。止观第五卷上观不思议境中分四大科。初理性不思议境。次修德不思议境。三结成三谛等。四举如意珠等以譬于境。
○同申此旨。玄第七卷下。明本门十妙竟。第七卷末即释莲华喻。
次释妙分二。初正释。次料简。
○中含第三。中阿含第五卷师子吼经云。阿难见诸比丘。便作是语。诸尊者速诣讲堂。今尊者舍利子当在佛前而师子吼。若尊者舍利子所说甚深。息中之息。妙中之妙。如是说者。诸尊及我得闻此已。善受持。又云有梵行在佛前说舍利弗轻慢我。世尊即唤舍利弗问。汝轻慢梵行耶。舍利弗白世尊言。若无身念处者慢人。我身念处者。云何慢人。如截角牛。至忍温良。随处不犯。
○又四十三无诤经云。佛言莫求欲乐。极下贱业。为凡夫行。亦莫求自身苦行。至苦非圣行。无义相应。离此二边则有中道。成眼成智。自在成定。趣智趣觉。趣于涅槃(云云)。又云莫求欲乐乃至为凡夫行。是说一边。亦莫求自身苦行。乃至无义相应者。是说二边。又云有圣道八支。即中道也。有称有讥无称无讥。乃至有诤无诤。故云历一切法。
○又四十九小空经云。阿难比丘若欲多行空者。彼比丘莫念村想。莫念人想。当数念一无事想。彼如是知空于村想。空于人想。然有不空。唯一无事想。若有疲劳。因村想故。我无是也。若有疲劳。因人想故。我亦无是。唯有疲劳。因一无事想故。若彼中无者。以此故彼见是空。若彼有余者。彼见真实有。阿难行真实空。不颠倒也(云云)。乃至若欲多行空者。莫念无量识无所有处想。当念一无想心定(云云)。又婆沙。是迦旃延子造。有八十二卷。禅中善根等。谓四禅中成满暖等善根。暖等观四谛证果。得五分法身也。
○又约部者。上约教简。此下约部简也。又约本者。上约迹简。此下约本简也。
○通释二妙。待绝名为二妙。克实而言。止一绝待。但先判后开。先论相待妙。开即相待是绝待妙矣。故签云以此俱绝。对前称待。所待未会。会方名绝(云云)。详解云所待妙者。以法华之妙。形四时为粗。以四时之粗。形法华为妙。前四时为所待粗。法华为能待妙。绝待妙。绝前诸粗。无复形待。故名为绝。相待论判。出前三教四时之上。绝待论开。复能开前令皆圆妙。
○此经唯论二妙。辅行云判今法华。唯具二妙。故法华中唯论二妙。更无非待非绝之名。又云唯有待粗成妙。更无待妙成粗。
○故迹门十妙等。与本门十妙稍异。如签第八上。明权实中问答料简(云云)。
○相待。详解上卷云。彼此互形曰相。以他望己曰待。
○常无常等者。谓满□□□具三教。三俱名大。小唯三藏。故云大小可尔。而常无常不同大小。无常一往通二教。若约含中真谛。则通教能通常理。故云常等仍含(云云)。
○净名云。说法不有亦不无。以因缘故诸法生。无我无造无受者。善恶之业亦不亡。辅行云不有不无。义通四教。今简去藏教。故是满字。佛树亦曰道树。菩提树等。从此得道等故。既降魔已。证得择灭。见于谛理。离生死法。名甘露灭。断德成也。发得真道能断之智。名觉道成。智德成也。满大妙者。方等般若是满。大是涅槃。妙是法华。
○第一记。辅行第二卷。大品十二。在大论六十五卷中。
○不应对三教。三教即通别圆。谓他部经有以藏半对三教满。今法华部教纯圆。则前四时及通别。皆为所对粗。故云不应对三教。
○一往。谓下料简方(克取)相待妙义。此中尚宽。故云一往。
○为钝根弟子。中论第一卷缘起文。
○不生不灭带不带。方等般若时不生不灭带生灭。唯法华不生不灭不带生灭。亦且一往。谓实论唯第四句圆是利。故且一往。
○通上中下根。辅行云四地为上。六七为中。八九为下。故中根带即空下根带假别教亦然者。谓别教亦有带空带假入中。故云亦然。
绝待妙。
○第五记。辅行二十三卷。
○无所可待亦无所绝。辅行云。绝体既遍。无所可待。又云绝诸待竟。绝还自绝。
○华首经。大唐内典录有华首经。又有华手经。今大藏中只有华手经十卷。
○今妙不因粗。谓法华开显妙。即粗是妙故不因粗。
○中论以绝破待。谓龙树以绝待妙观。以破相待缘生法。故中论唯有绝而无待也。今且引绝以证绝待妙。
○待绝俱妙。等谓此经要论二妙。故待绝俱妙(云云)。由待知下释上非硕异意。
○觉观即寻伺。是言语加行。故言语从觉观生。
○第六记。辅行二十七卷。
○妙悟之时等。止观第五卷下。明得悟四句须引来。
○经意须双明。谓经意须判须开。故须双明。辅行云。故法华中唯论二妙。虽双理无异趣。向云由待知妙。妙体是绝。绝亦无寄。妙体无二。又圆中约时。待绝俱妙。故无异趣。此部得二妙。唯约法华迹理论二妙。望前四时三教。须判须开。又以部望部。一向唯妙。故此部有二妙。
○本迹虽殊不思议一。详解云。本迹久近虽殊。三千三谛不思议一也。
○迹犹名粗。辅行云。若以迹望本。亦可互形。今谓本迹是事。犹可互形。二妙约圆迹理。迹理本理无二。不可互形。
次别释。
○义各摄于心佛众生。上文云。迹之绝妙。妙上众生法。乃至观心妙妙上心法。今观心既附迹本门。不另开章。故云义各摄于心等三法。
○五心足也。谓圆五根力。乃至开圆三解脱。
○标章中二十智。在后明智妙文。从一世智。乃至第二十妙觉智。今文无二十数。
释境。
○一部三妙。即心法佛法众生法三妙也。
○四十二因缘。辅行云。迷理之本。所谓无明。无明为因缘之首。故通别惑并约因缘。
○十二因缘。法界次第初门云。通称因缘者。十二法展转能感果。故名因。互相由藉而有。谓之缘也。因缘相续。则生死往还无际。
○三仙二天。外道本源。有一迦毗罗。二沤楼僧佉。三勒沙婆。二天谓摩䤈首罗天毗纬天。第十记。辅行三十九卷。
○正法念。即正法念处经。有七十卷。第五卷中。有画师喻六道由心业出。
○十二牵连。菩萨璎珞经十二因缘。名十二牵连。又名十二轮。展转不穷。犹如车轮。辅行云三世击续。故名牵连。璎珞第四。菩萨璎珞经第十因缘品云。尔时具行菩萨作是念。一切诸法因缘相生。因缘相灭。从初发意乃至成佛。一一观了诸法之相。尔时过行比丘即起白佛言。如我所学十二因缘甚深之法。我今当说。无明缘行便生十二。行缘识便生十二(云云)。乃至有缘生老病死忧悲苦恼。复生十二。彼经总有十番九个十二。以未来二支合说故也。今签言十一番者。以连本十二因缘说故也。则有十个中间。故成一百二十也。点谓点慧。核性赋云孰痴孰点。
○婆沙杂犍度。迦旃延子造毗婆沙。毗婆沙此云种种说。又云广解。犍度此云法聚。以气类相从之法聚为一段。有八犍度。杂居第八。此中引文。在第十七卷杂犍度人品中。
○四句中。初句因能起果等。谓现三因能起未来二果故。次句因能生果等。谓过二支是因。能生现果故。罗汉果不复起因故。第三句。谓除过二支罗汉死阴。是除第二句相。既以过现法为第三。即简初句未来果相。故云除前二句相。取过现果。对初句未来果看。及余等。对次句罗汉说。
○法身经。亦杂犍度人品所引阿含中法身经。
○爱取至老死亦复如是。谓因是缘起。即爱取也。从因所生。即是有也。从和合生。谓生老死也。
○如前。即前引事所事等。
○支数多少。谓二三五二不同也。俱舍。此是唐译俱舍。颂云三烦恼二业。七事亦名果。略果及略因。由中可比二。此四句是以略摄广。故论云。应知缘起虽有十二。而二三为性。三谓惑业事。二谓因果。就中又二。初两句正明相摄。下两句释妨。妨曰。何故过未略。而现在广。释曰。由中可以比知。现在为中故也。第三记。辅行十三卷。
○十二时。是评家说。四种色根。五色根中。除身根也。歌逻罗此云凝滑。初七日也。阿浮陀亦頞部昙。此云疱。二七日也。卑尸此云凝结。三七日也。伽那亦羯南。此云凝厚。四七日也。波罗奢诃。此云形位。五七日也。
○三阴。谓受想行。爱增广名取。初生爱名爱。
○一刹那十二缘。尊者奢摩达说。
○俱舍连缚等。唐译俱舍云。一刹那。二连缚。三分位。四远续。止观第七记。辅行三十卷。又在三十四卷。
○次料简问答中。签文分二。初明此中料简。次彼料简下出彼文料简。又四。初约增数释十二因缘。次次文又下料简十二支遍三界。三又婆沙中下料简无色界有色。四论又譬下譬十二因缘树。
○薄拘罗不识头痛。论者婆拘罗所说。我于佛法中出家。年过八十。不曾有小头痛。何况身病(云云)。
○老不立支。谓老附死支。不别立耳。
○复有说立不立。论具云复有说者法起时生能使此法相续成立。老死能使不相续不成立。
○又约增数释。在婆沙十八卷中。
○现八支摄过未。谓现五支摄属未来。现三支摄属过去也。过现七支摄现未。谓过去二支现三支摄。五现支未来二支摄。三世各二。论云过去因果。现在因果。未来因果。复有七种等。论云七种。所谓无明行识名色六入触受。八种所谓识以至有。九十十一。指他处说。
○大经增数文同婆沙。大涅槃云。或说七种。谓识名色六入触受及爱取。或说八种。除无明行及生老死。其余八事。或说九种。如城经中除无明行识。其余九事。或说十一。如为萨遮尼犍子说。说除生一法。其余十一。或时具说十二。
○评者。大毗婆沙论是诸罗汉同集。而有四大罗汉为评家正义。一世友。二妙音。三法救。四觉天。
○毗婆阇婆提说等。在婆沙六十五卷中。二四六人。论云欲色界命终生无色界。或经二万劫色断。或经四万劫色断。或经六万劫色断。或经八万劫色断。若无色界命终。还生欲色界。久远断色。还与色相续。如是入无余涅槃界。久远灭行。亦应还与行相续。欲令无如是过。故说无色界有色。
○说无者胜。谓育多婆提也。三法随逐。谓寿暖识也。四句分别。论云色续色。色续无色。无色续无色。无色续色(云云)。
○论又譬等。在婆沙十八卷中。
无生因缘。
○四句破假等。谓自性。他性。共性。无因性。衍门四性推检法也。一切有为缘生法。若破性执。乃名世谛。世谛三假。于相犹存。若破此相方名真谛。故天台云。世谛破性。真谛破假。假破即相空。性破即性空。
○无明体相等。金光明经空品疏云。无明体相两句。明本牲不有不无。是中观境。妄想因缘两句。是假观境(云云)。上明生空观境不善思惟两句。疏云是生法二空观境。此两句明假观。前不善思惟。致今名色。今不善思惟。复有未来生死。此中引意皆证无生。
○辨异可知。谓圆人观生死即本有涅槃。故涅槃本非生死。如藤本非蛇。通人观无明本空。本空非无明。亦如藤非蛇。
○不思议因缘。
○界外法。前二界内十二因缘。此下界外十二因缘。为别圆人说也。
○华严偈。两教俱用。圆造即具。别造谓生也。
○假实国土。假即众生假名。实即五阴实法。此二是正。国土是依。
○或言阿黎耶等。止观第五上云。他人云一切解惑真妄依持法性。法性持真妄。真妄依法性也。摄大乘云。法性不为惑所染。不为真所净。故法性非依持。言依持者阿黎耶是也。无没无明盛持一切种子。
○略述两计。谓地论人自性计。摄论人他性计也。余两共无因不叙。
○法则有始。大论引经云。佛语诸比丘。众生无有始。无明覆爱所系。往来生死。始不可得。
○冥初二十五谛。数论外道。立二十五冥谛。从冥初生觉等。藏教所明正因缘破此计。故云不出(云云)。
○破此如止观中说。止观第五卷下。
○四句推无明。止观第五中。破地师法性生一切法。即初句。破摄论即次句。余两句略。更就譬检云。为依心故有梦。依眠故有梦。眠法合心故有梦。离心离眠故有梦(云云)。
○无常等四对治。谓无常苦空无我。对治常乐我净四倒。故云四对治。复是颠倒。谓无常等四。依如来法身说。复为界外四倒。
○缘相生坏。论文是缘因生坏。而言相者。或别有意。究竟一乘宝性论第三卷云。声闻辟支得大力菩萨。为证如来功德法身第一彼岸。有四种障。一者缘相。二者因相。三者生相。四者坏相。缘相谓无明住地。即此无明住地与行作缘。如无明缘行。无明住地缘亦如是故因相谓无明住地缘行。即此无明住地缘行为因。如行缘识。无漏业缘亦如是故。生相谓无明住地缘依无漏业因。生三种意生身。如四取缘有漏业因而生三界。三种意生身生亦如是故。坏相者。谓三种意生身缘不可思议变易死。如依生缘故有老死。三意生身缘不可思议变易死亦如是故。
○第三记。辅行十三卷。
○还如界内十二因缘。宝性论云。又如烦恼染。无明住地亦如是。如业染。无漏业行亦如是。如生染。三种意生身及不可思议变易生死亦如是。今文无明爱取即烦恼染。行有即业染。名色等并生死即生染也。
○义意大异。辅行云。而与界内。其体永异。
○八自在我。一能示一身多身。数如微尘。二以尘身满大千界。三以大身轻举远到。四现无量常居一国。五诸根互用。六得一切法如无想。七说一偈经无量劫。八身如虚空存没随宜不穷。
○即事显理。大集云。一切法者。名为佛法。一切法即十二因缘。菩提者亦十二因缘。
○大经云。大涅槃经师子吼品云。观十二因缘智。凡有四种。下智观者不见佛性。乃至上上智观者。见了了故。得阿耨菩提道。以是义故。十二因缘。名为佛性。佛性者即第一义空。第一义空。名为中道。
○二十五云。章安疏云。文分三。初唱中道。次如是中下。明能破生死。三以是义下。结是佛性。章安云。明不生不死中道之义。无明有爱下。但中间。只是行识名色六入等。何以云有生老死耶。解云。后文云现在世识名未来生。现在六入等名未来老死。中间即是生死。义言中道者。两因夹一果。一果居中。如此论中。方是妙中破生死义。云何只以因缘因果不生不灭名为中道。今作易解。无明与爱即现过见烦恼道也。点烦恼道即般若。中间是苦道。即是法身。法身即中道。若是中道。则无生死。无生死。故名破生死。第三结为佛性。既是中道宁非佛性。
○宝箧经。大方广宝箧经中。无十二支三观文。恐是文殊师利问经。此经正明支支三观义。去来品在上卷第八品。文殊白佛言。来者何义。去者何义。佛云来者向义。去者背义。若无向背。不来不去。是圣行处。来者痴义。去者不痴义。非痴非不痴。是圣行处。来者有为。去者无为。无有为无无为。是圣行处(云云)。又云来者我义。去者无我义。非我非无我。无来无去。是圣行处。乃至来者有义。去者无义。非有非无是圣行处。
○又下文中道品。即第九品。文殊白佛。佛说无二法故。一切声闻缘觉菩萨并无疑惑。悉知中道。乃至凡夫亦能生信。佛言无明无二。以无二故。成无三智。此谓中道具是真实观诸法。行无行无二。以无二故成无三智。文殊此谓中道具足真实观诸法。识非识乃至老死非老死。无二亦如是。文殊若无明有者是一边。若无明无者是一边。此二边中间。无有色。不可见。无有处。无相。无相待。无标相。文殊此谓中道。行识乃至老死亦如是。此中道具足真实观诸法。诸法无二。无二有何义。谓末陀摩。(末者莫义。陀摩者中义。莫着中此末陀摩义)何以故。不取常见有见故是故名末陀摩。
○如下第六。记签第六下。判三藏教三法中引。辅行二十六卷中明。
三开粗。
○盆器米面。四禅体含支林如盆器。生空粗如米。法空细如面。
○一切法皆摩诃衍。是大品经意。广乘品明。又大经二十五。疏云第三明菩萨章十二因缘。即是观境。菩萨观境生智。合取境智。皆名中道。
○又一切众生下。明凡夫不见。十住下唯佛能见。菩萨少见。如来具见。然十住既少见于终。亦应少见其始。今互显没者。正言十地一转。即便作佛。去终处近。故言能见其终。始则杳然。故言不见。十住有治道能分断。则分见其终。而不能分见其始。诸佛见始见终者。究竟知无始终。究竟鉴其始终。文中从惑起边。是故反此。始谓元品。终谓终末。最粗着故。见谓知见。有智能治。故名为见。初住智浅。但见终末。故云见终。未有治于元品之智。故云不见。众生下。重明不见。
○但见于空不见不空者。大经二十五卷云。声闻缘觉见一切空。不见不空。
○见不了了等。大经云。慧眼见故不得明了。佛眼见故。故得明了。正答卷初师子吼问。十住菩萨以何等眼。不了了见。佛以何眼而了了见。
四观心。
○无明即是明。止观观不思议因缘云。若转无明为佛智明。
○托圣胎。辅行云。此观初成。名观行位。以圆观解托于世谛。观是圣孕。圣托胎故。名托圣胎。又圣种中生。名托圣胎。若入初住。名出圣胎。圣出胎故。名出圣胎。从圣生故。名出圣胎。
四谛境。
○胜鬘经。胜鬘师子吼一乘大方便方广经。云何等为说二圣谛义。谓说作圣谛义。说无作圣谛义。说作圣谛义者。是说有量四圣谛义。何以故。非因他能知一切苦。断一切集。证一切灭。修一切道。是故世尊。有为生死无为生死。涅槃亦如是。有余及无余。说无作圣谛义者。说无量四圣谛义。何以故。能以自力知一切受苦。断一切受集。证一切受灭。修一切受灭道。如是入圣谛。如来说四圣谛如是。无作四圣谛义。唯如来应等正觉事究竟。非阿罗汉辟支佛事究竟。
○圣行。大经中明次第五行。初名圣行。有戒定慧。今四种圣谛。慧圣行也。十一十二皆圣行品。第一记。辅行第三卷云。第十一初。以八苦释苦。即生灭苦也。苦谛文末。约四谛简云。凡夫有苦而无谛。声闻有苦有苦谛。菩萨解苦无苦。余三亦然。即是通菩萨对三藏简。第十二初以善不善爱及以九喻以释集谛。即生灭集也。集谛文末。约四谛简云。凡夫有苦无谛。二乘有苦有苦谛。菩萨解苦无苦。而有真谛。三谛亦然。章安疏云。前苦谛文末不云有真。故知是通。今云有真。真是真实。故知即是次第不次第二种真实。此是别圆对三藏简。至释灭谛文末。但云见灭烦恼故常。无烦恼故乐。佛菩萨因缘名净。无二十五有名我。道谛文末。但云常无常有为无为等。灭道文末但云四德。既不复与二乘比决。故知单约别圆释也。自非一家圆会经旨。佛语巧略。何由可通。
○能诠教殊。谓别圆能诠中道教殊。藏通能诠偏真教殊。故有藏通别圆教起。大涅槃经追说。在法华显实后。故云涅槃实后。随说随泯。故云暂用助圆。三偏。藏通别也。妙乐云。偏圆约教。权实约法。内外各一事理者。藏通界内事理。别圆界外事理。签云惑无事理。随人生解。解有巧拙。故分事理。理有权实。分界内外。
三正释中。
○谛缘度品。谓四谛十二因缘六度三十七品也。
○初杂心者等签文。分二。初正释玄文中义。次又此下明谛名通别。杂心偈。即杂阿毗昙心论。有十一卷。达摩郁多罗造。
○重担。大论云。五阴能生苦恼。名曰重担。
○八相虽异。指苦集等各四相。历上下界故一谛下则有八相。
○二因谓道谛集谛也。次又此下。明谛名有通别。又二。初正明有通有别。次又婆沙下。引论经明。又三。初引婆沙。说多闻法。中阿含第七。大拘絺罗经。舍利子问云。贤者大拘絺罗。颇有事。因此事。比丘成就见得正见。于法得不坏。入正法耶。答曰有也。尊者舍利子。谓有比丘知食如真。知食集知食灭知食灭道如真。云何知食如真。谓有四食(云云)。云何知食集如真。谓因爱便有食。是谓知食集。云何知食灭如真。谓爱灭食便灭(云云)。云何知食灭道如真。谓八支圣道(云云)。乃至无明行等。
○四食。即抟触思识也。抟亦名段。
○十二缘无非四谛。辅行云。故阿含中明四谛义遍一切法。如云知漏知漏集知漏灭知漏灭道。十二因缘。十二头陀。一一皆生灭四谛之义。具如法华疏释迦叶中明。
○次又如下。引思益四谛。第一卷第四品中。三又婆沙中下。复引婆沙等。此文在六十一卷。下阿毗昙中。即婆沙所引。
○数缘灭。法相宗中名择灭。杂心论第九卷云。得离系名数缘灭(注云。谓药病种数相对也)。
○婆沙广说。在第六十卷五释名。禅法要解云。复次苦谛有二种。一者苦谛。二者苦圣谛。苦谛者恼相故。所谓五受阴名为苦谛。苦圣谛者。以知见故修道。名苦圣谛。集谛有二。一集谛者。出生相。所谓爱等诸烦恼。名为集谛。二集圣谛者。以断故修道。是名集圣谛。灭谛有二。一灭谛者寂灭相。所谓四沙门果。是名灭谛。二灭圣谛者。以证故行道。为灭圣谛。道谛有二。一道谛者出到相。所谓八正道为道谛。二道圣谛者。以修故行道。为道圣谛。止观云。苦则三相迁移。集则四心流动。道则对治易夺。灭则灭有还无。是名生灭四谛也。
○眼智明觉。文句云。谓苦法忍为眼。苦法智为智。比忍为明。比智为觉。余三谛亦尔。成十六心。妙乐云。但眼智等无别体故。还指忍等。
○故婆沙云。在毗婆沙五十九卷末。
○第三名者。婆沙第三名。与玄文第三名。其名虽异而义是同。故引文云苦我已知。乃至与我不异。即是以此法显示于他也。
无生。四教义第一云。前以生灭之理为谛。今明不生不灭真空之理为谛。亦名四真谛也。
○准思益。思益经第一卷第四四谛品。佛告思益梵天。当知圣谛非苦非集非灭非道。圣谛者。知苦无生。是名苦圣谛。知集无和合。是名集圣谛。于毕竟灭法中。知无生无灭。是名灭圣谛。于一切法平等。以不二法得道。是名道圣谛。梵天真圣谛者无有虚妄(云云)。
○大论三十七。在三十六卷。经云习应色空。习应受想行识空。与般若相应。谓苦谛法即色等。故引习应色空等证之。引彼四谛一科者。大品总开八十一科。其第六四谛即四谛一科也。彼经具三教。今引证通。故云即通教义也。
○大经解苦无苦。大涅槃经十一卷末。菩萨摩诃萨。于是八苦解苦无苦。章安疏云。此是通教。若十二卷集谛文末云。诸菩萨等解苦无苦。是故无苦而有真谛。乃至菩萨有道有真谛。疏云此是别圆二种真实。此引且约通教。
○具如后说。后行妙文次第五行中。慧圣行明。
○非声闻缘觉所知。大经对鹿苑时说。故云非二乘所知。
○大经知圣谛智等。示根辨智。知诸阴苦等。初五阴。知诸入等。二十二入。知诸界等。三十八界。次知诸色等。重约阴。初句色。知受句二受。知想句三想。知行句四行。知识句五识。已上苦谛也。知爱等。二集谛。经云知爱因缘能生五阴。是名中智。一人起爱无量无边。声闻缘觉所不能知。能知一切众生所起如是等爱。是名上智。知灭等。三灭谛。知是道等。四道谛。章安疏云。凡圣五阴种别不同。于一一阴。复更分别无量界入。岂是声分缘觉所知。是无量苦谛。从地狱至佛。行业不同。一一行业分别有无量相。亦非二乘所知。是无量集谛。从地狱至佛。应以何身说何法。令其修学。一一身法分别无量法门(云云)。是为无量道谛。从地狱至佛得解脱时因缘不同。一一解脱复有无量解脱(云云)。是为无量灭谛。
无作。四教义云。明四实不作四。故名无作。菩提是烦恼。仁王经上卷云。菩萨未成佛时。以菩提为烦恼。菩萨成佛时。以烦恼为菩提。何以故。于第一义而不二故。诸佛如来乃至一切法如故。
○一实谛者。大论八十六卷。菩萨以一谛入道。佛说四谛皆是一谛。又菩萨直过四谛入一谛。所谓一切法不生不灭等。
○大经世谛等。文殊问佛。第一义中有世谛否。世谛之中有第一义不。佛答。世谛者即第一义谛。文殊言若尔者。则无二谛。佛言有善方便。随顺众生说有二谛。如出世人之所知者名第一义谛。世人知者名为世谛。次文殊问实谛。佛答。实谛者无颠倒。无颠倒者乃名实谛。实谛者无有虚妄。若有虚妄不名实谛。有常有乐有我有净。是则名为实谛之义。
○其实有无二法相即。疏云理实中道唯有一体。善巧方便为缘说二。
○四教审实理等。当分而说。四教诠真中审实理。乃至四教主转藏通别圆法轮也。秪是一音之教者。是跨节义。谓当分义。似有四教主说四教法。跨节而说。岂有四佛说教。秪是圆一音演说耳。教既唯一。行理准知。如前可知。即玄第一下料简通别中明当分跨节。
○广破古师。
○然胜鬘等。经云世尊有二种如来藏空智。世尊。空如来藏(云云)。不空如来藏(云云)。此二空智。诸大声闻能信如来一切阿罗汉辟支佛空智。于四不颠倒境界转。是故一切阿罗汉辟支佛本所不见本所不得一切苦灭。唯佛得证。坏一切烦恼藏。修一切灭苦道。世尊。此四圣谛。三是无常。一是常。何以故。三谛入有为相。入有为相者是无常。无常者是虚妄法。虚妄法者非谛非常非依。是故苦谛集谛道谛非第一义谛。非常非依。一苦灭谛离有为相。离有为相者是常。常者非虚妄法。非虚妄法者。是谛是常是依。是故灭谛是第一义。不思议。是灭谛过一切众生心识所缘。亦非一切阿罗汉辟支佛智慧境界。
○达摩郁多罗。杂心论云法救。签云法尚。
○无量中无作。谓别教无量中具生灭无生无量无作。今胜鬘所说正指无量中无作也。发心毕竟不别之无作。乃圆教无作。
次判。
○若不约教四句。此两意贯通三大部。
○例下乘妙。后玄三法妙即是乘妙。
三开。
○大品中第五十二知识品云。须菩提一切法趣色。是趣不过。何以故。色毕竟不可得故。云何当有趣非趣。大论七十一卷释。
○经文不次。谓经中先假次空后中也。三句。即无生意。无量意。无作意。三句也。
○中论偈。中论第六卷第二十四观四谛品。偈云众因缘生法。我说即是无。亦为是假名。亦是中道义。
○本是三意谓通别圆也。两品属藏。中论第二十六观十二因缘品初云。汝以摩诃衍说第一义道。我今欲闻说声闻法入第一义道。第二十七观邪见品。
○无量义经。第二译。说法品云。无量义者。从一法生。其一法者即无相也。如是无相。无相不相。不相无相。名为实相。又十功德品中。第二是经不可思议功德力云。从一法生百千义。百千义中。一一义复生百千万数。如是展转乃至无量无边之义。是故此经名无量义。
○三经同醍醐味。谓虽同味。然无量义为法华序。涅槃是大收后捃拾。又被末代。故法华是醍醐正主也。
○追说追泯。统纪云。追说者。重施也。追泯者。重会也。具斯二说。即说泯二说。
○生生不可说等。大经十九卷云。云何不生生不可说。不生名为生。云何可说。何以故。以其生故。云何生生不可说。生生故生。生生故不生亦不可说。云何生不生不可说。生即名为生。生不自生。故不可说。云何不生不生不可说。不生者名为涅槃。涅槃不生故不可说。何以故。以修道得故。
○生生故生者。即是大生生小生。有漏之法也。生生故不生者。因缘生法即空即中。心行灭。言语断。故不可说也。
○实语是虚语。辅行云。大乘实教。本是实语。以其依语各生见故。故成虚语。
四观心。一念九十刹那。一刹那九百生灭。观此一生灭。即生即灭。即灭即生。生即灭故。生即不生。妙空观也。灭即生故。灭即不灭。妙假观也。合即不生不灭。此有相寂。灭即无相寂灭。妙中观也。观一刹那中一生灭。即一心三观。此是废权妙观也。观一念心即妙三观正开前四时三教粗一念心。即今圆一念心。故一心三观于一念心见四种四谛也。此是开权妙观。
四二谛境。
○妙胜定经。大藏中不见。有。辅行引云。佛告阿难。自我往昔作多闻士。共文殊诤二谛义。死堕三涂。经无量劫。吞热铁丸。从地狱出。值迦叶佛。为我解释有无二谛。迦叶佛言。一切诸法皆无定性。汝言有无。是义不然。一切万法皆悉空寂。此二谛者亦有亦无。汝但知文。不解其义。第三记。辅行十二卷。
○释迦值迦叶。四教义云。释迦菩萨生在迦叶佛所。为补处弟子。迦叶授记。次当作佛。
○初僧祗。从古释迦至尸弃佛初僧祗。从尸弃至然灯佛第二阿僧祗。从燃灯至毗婆尸佛第三阿僧祗。五障。谓女身并四恶趣也。集注云。初阿僧祗离障。且约功能。三祇方离。乃据定位。
○金光明经等。此出隋开皇新金光明经。
○三教并有十地。通干慧等。别欢喜等。
○彼金胜陀罗尼品。涅槃疏云。新金光明经陀罗尼净地品。佛为十地菩萨说十篇咒。第十陀罗尼名破金刚山。
○大经二十高贵德王品中云。恶象唯坏臭身。恶知识坏净身。恶象坏肉身。恶知识坏法身(云云)。
○若作废权等。正是大经意追说通教。
○进退不成。辅行云。若依今用含中二谛。进退咸美。出不与出。义皆悉成。
○第三记辅行十三卷。
○二十三家。广弘明集第二十一卷。梁昭明太子解二谛义章。从南涧寺慧超。至光宅寺敬脱。有十四法师。自晋安王纲。至萧劢。有九居士。并昭明共二十三人。四假恐即是四句破假。
○第三记。辅行十二卷。
○止观十力。止观第七卷下。
○止观第三记。辅行十二卷。
○五百身因。出大涅槃三十二卷。释签第二上引证行通别。止观第二记。第二记中无。
○见惑如小云等。辅行云。云即是障。障除明发。发即开也。上显譬见真。下明譬见俗。云譬见思。
二正明二谛。
○但点法性等。跨节义说。唯用圆不思议因缘。全无明是法性。点法性为真谛。全法性为无明。即无明十二因缘为俗谛。大经疏云。言谛者。还是审实。有随情审实。随智审实。随情智审实。故随凡随圣。约真约俗。俱得称谛。
○俗即百界千如等。谓若事若理。皆以一念为总。一念无相。即真法性。无相而相。百界宛然。故云俗即百界千如。真即同居一念。即现在一刹那念。显示二谛。故要仍显相异。如指要钞详解中引释。
○意如前说。前四谛判粗妙文中。止观中迦罗。止观第十卷上云。此翻黄头。初教即藏教也。
所言七重。
○止观为成理观等。辅行云。玄文以圆接通别者。分于教证位行别故。今止观不云。约证道故。但约观故。
○两理之交。藏通偏真理为真谛。别有中实理为真谛。故通别是两理之交。
○文自为七。不释止有六科。以第三释接义中含两种二谛故。
○章安七二谛。疏云。一世出世。二名无名。三实不实。四定不定。五法不法。六烧不烧。七苦不苦。八和合。
○总冠诸谛。通冠下七。一一二谛各有此意。
○名世句世等。大经云何名世。男女瓶衣等。是名名世。四句一偈等。是名名句世。卷合缚结等。是名缚世。鸣椎集僧。严鼓戒兵等。是名法世。如望远人有染衣者。生想执着言是沙门。见有结绳横佩身上。便生念言是婆罗门。是名执着世。
○心无颠倒。如实而知。
○烧割死坏等。疏云若烧若死。此明体法始终。若割若坏。此明析法始终。即以两始为有。两终皆无。此之有无。合之为俗。即是复俗。单指中道。非有非无。故无烧割。即第一义。明上有作无生之真俗。同名为俗。指下一实谛而以为真。
○亦是复俗单中。此中让下二谛名复中。故且言单。
○既不云即。大品是摩诃衍。本无藏教。故言既不云即。且证藏教。
○三根不同。止观云。藏上根初发心时即能入假。中根二僧祗。下根三僧祗。通上根初心闻慧即能。中根第二地去。下根七地。
○被会。被字二音读。此用上声。集注第七卷明。又云。古明被接不出三义。以含中为发源。点示为机要。发习为根性。又云接圣不接贤。接真不接俗。
○不共般若。大论云。般若有二种。一唯与大菩萨说。二者三乘共说。
○止观第七记。辅行二十九卷。
次别二谛。
○大经三十三误。在三十二。
○多有所关。疏中别有所关。
○大经十五等。疏云皆以生死为世。涅槃为第一义。
○三谛各言趣。即前列一切法趣有趣空趣不有不空。
○随事假。止观第五下。明三藏经随事三假。大乘随理三假。
○止观第五记。辅行二十一卷。
○得二味益。生熟二味也。止观第三记。辅行十三卷。
○爱论思惑也。见论见惑也。
○如判四谛中说。前教行证融不融判。此中只约教判。
○起语见。思益经云。实语是虚妄。生语见故。辅行云语谓言教。既不能达语下之旨。名为语见。
○前第二卷中明绝待妙文初也。
三正开。
○止观记辅行第七卷。
○四行说顿。文句云谓说顿教。逗大根性也。三行渐初。文句云即是顿后。次明三藏教也。此他土渐顿。方等般若二味有渐顿也。寂场等。谓华严兼别顿后。为法华独一圆教。而施鹿苑渐初方等渐中般若渐末也。以一下。转释。谓华严以别渐兼顿。不能取舍利弗等机。故历三渐。至法华方堪授记也。
○明得失。不见般若付财之能者。信解品记云。付财在法华中。故未说法华前。般若时只可云委业也。今见法华之妙。方见般若有付财之能。是约法华意往说般若时耳。若言事相者。则不见法华一代(云云)。
○涅槃十四。今大经十四卷无此文。
○八不净。一田园。二种植。三谷帛等。戒门事门。即扶律义。乘门理门。即谈常义。统纪云。据经合云如来实不毕竟涅槃。方是谈常。今签文云如来毕竟涅槃。此脱实不两字。
○赎命四念处云。若别圆有法身慧命。何须赎命。赎命意在藏通灰断之命。令得法身常住也。妙乐云抵吴也。吴手于掌。表勤勤也。
○摄大乘(云云)。大师时弘摄论师。即有计黎耶依
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:30:40-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>