<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="法苑义镜第一,法苑义镜第二,法苑义镜第三,法苑义镜第四,法苑义镜第五,法苑义镜第六,法苑义镜全文在线阅读,法苑义镜全文在线下载,大玄古籍书库">
<meta name="description" content="《法苑义镜》六卷，日本。善珠述。是对窥基《大乘法苑义林章》的注释，这些书中引用诸如《论语》《左氏传》等汉籍释读文义，除具有佛学义理研读之价值外，同样具有文本校勘的意义。收入《大正藏》第71卷。_法苑义镜_全文在线阅读_法苑义镜_全文在线下载_大玄古籍书库">
<title>法苑义镜_善珠_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">法苑义镜</span> <br/>
          作者： <span class="inputVal" id="bkauthor">善珠</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]168539</span> <br/>
          说明： <span class="inputVal" id="bkdec">《法苑义镜》六卷，日本 善珠述。是对窥基《大乘法苑义林章》的注释，这些书中引用诸如《论语》《左氏传》等汉籍释读文义，除具有佛学义理研读之价值外，同样具有文本校勘的意义。收入《大正藏》第71卷。</span> <br/>
          封面： <span class="inputVal" id="bkimg">Z_2861.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]法苑义镜
[book_author]善珠
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]168539
[book_dec]《法苑义镜》六卷，日本 善珠述。是对窥基《大乘法苑义林章》的注释，这些书中引用诸如《论语》《左氏传》等汉籍释读文义，除具有佛学义理研读之价值外，同样具有文本校勘的意义。收入《大正藏》第71卷。
[book_img]Z_2861.jpg


[book_title]法苑义镜第一
释善珠述
法苑义镜第一五心义林
文率尔等五心至五等流心者。立心多少诸宗不同。上座部师立九心轮。始从有分心终至还入有心。广如摄论第二及廓疏等说。末经部师诃梨跋摩立四种心。谓识受想行。彼说。受等皆心差别前后而起。非离心外有别受等与心俱起。今依大乘唯立五心。梵云质多。此翻为心。心是种种义。或集起义。性类多种集起诸法。故说名心。随胜第八。就通诸识。此心起位唯有五种。非九非四故云五心。初率尔者。忽然也。谓此初心忽然堕在所缘境中名率尔堕。寻谓思寻。求谓推求。即于初心所堕境中思寻推求名寻求心。决谓决断。定谓印定。于第二心所寻求境决断印定名决定心。染谓染污。即不善性并有覆无记。净谓净洁。即是善性及无覆无记。由第三心于所缘境得决定已。此位方得染净性成名染净心。等谓均等。流谓流类。由第四心トノ定障。故取沉掉二。显扬唯识说顺定之障。故取沉眠不取于掉（已上疏文）今此章文同中边论。故标定障通举惛掉。故云性离染净已成彼所引故。今此位中或善或染流类均等名等流心。等前而流名等流心。当知心言亦摄心所。定相应故。今从主胜。故唯名心。若心王名心。是当体名。若数法名心。从胜为名
文瑜伽第一至身识亦尔者。此论文也。善不善转者。此明依意引力方成善恶也。五识率尔虽引生意。而五等流但依意力方成善恶。故云善不善转。由此论云前六识互相引起。如眼识生等者。类释耳等
文由初三心至实兼后二者。初三心者同无记性故云性类同。此且依未转依位中容境说。若强胜境并通三性。然释此文章家二释。第一释者今即此文。第二伽抄云。说初三心者。诸心生时多起三故。后二心不定。但说三言实兼后二。廓云。前三无记故说三言。而染净心亦有无记。与前性同。故略不说。此说稍难。若染净心亦有无记。而前三摄不别说者。决定心亦与前同性。不应别说
文第二辨相至亦名率尔者。此明眼识及俱意率尔。初总标。后引文。此总标也。然纂中附于此门辨总体也。若自性体。一识蕴意处七心八识以为其体。若相应体。四蕴意处七心八识法处法界少分五十一心所为体。问。率尔五俱第六意识必是率尔。解云。弘云不定。在定闻声。彼唯善性非率尔故（云云）今谓不然。五识率尔。俱起意识必是率尔。论约多分初三无记。若在定位亦通善等。故许率尔亦通善性。问。在定闻声为起几心。解云。唯初二心。所以尔者。必有希望然后出故。希望即是寻求率尔。可知。如唯识疏第五卷说
文故瑜伽论至求等摄故者。下引文证。此初文也。就释此文伽抄二说。第一说者。唯说独生意识率尔等（云云）第二说者。不简独俱。但总相云此说意识率尔心等（云云）广如彼说。纂云。西方二释皆就独头意识释此论文。不可引此证彼同缘意识率尔。此即粗也。今救云。意识任运至名率尔堕心者。证同时意识率尔心也。从唯缘过去下乃证五后意寻求等心也。今案章家前后引文。至理必尔。不寻深旨何辄致弹。广如下会
文又解深密经至率堕境故者。此第二证。故眼俱意下章家释也。眼等五识虽无分别。而依分别意识而起。即以第六为分别根方乃得转。故云有一分别意识俱时而转。故眼俱意名率尔心等者结也。总说率尔有其三种。谓五识率尔。俱意率尔。独意率尔。今举初二以示心相
文此既初缘至染净心生者。印解境者。决定心时与胜解俱转决定印解先所寻境。故云印解境。取正因等相者。伽第三云。邪正俱相违行因相由思了别。谓邪正等行即身语业。此行之因即善恶境。由了此境相故思作诸业起善恶等事。故言取正因等相。于怨住恶等者。于所憎境起瞋等染。于可爱境起贪等染。或翻此起无瞋等净。于可憎爱能忍能离故。于中起舍住平等心也
文由此染净至等识亦尔者由此染净意识为先引眼等识。或染或净等前而流为等流心。此有三类。谓五识等流。同缘意识等流。独生意识等流。文虽无别说。理准必应然。中间三心多唯意识。其类有二。谓五后意识。独生意识。以义而准。寻决二心亦有五识
文第三八识至非恒续识者。此第三门大分为二。初随粗相齐文而说。后然第七识下随细相尽理而说。此初随粗相齐文而说也所以六识有此五心非七八者。谓于三性转易之识及间断心依前后法说五心故。若第八识恒时相续一类无记。无改转义不立此五。第七末那虽有净染转易之义。而恒相续前后相似不说五心。故瑜伽（一·八左）中但言六识不说七八（庄说）
文然第七识至无欲俱故者。此下即随细相尽理而说。第七识中因位后三。缘境恒定。故无率尔。欲等不相应故无寻求。然后三心一刹那中义可说具。非前后也。第八不尔等者。第八识中因位有四。唯除寻求。于三界中初受生位有界地易。色无色境宽狭异故有率尔心。果位亦尔。狭小广大无量三境。如伽五十一（五右）说
文因第七识至有率尔故者。因第七识界虽初生等者。七随第八虽初生位有异地易。而所缘识类相似故无率尔堕。若初转位初念有三。除寻求等流。二念已去即具四心。是初念类有等流故。二念义合说有四心也。或第二时更起净识等者。若中间息后更起时。初念即具四。是前等流故。此亦一念即具四心
文此中且依至复是何心者。依论说六识者此标。次当说也。七八道理所具诸心者指前已说。即前随细相尽理而说中。初说七八所具诸心差别已讫。此下明六识具心多少有三师义。此即第一师义。此师意者。若随粗相如文而说。即前五识有初后二。第六意识具有五心。若随细相尽理而说。五识亦有寻决二心。但无染净。因力劣故不如果位。文既许率尔五俱意随五名率尔。何不许寻求意俱五随意名寻求。彼时意俱五有欲等生故。决定亦尔。寻求已谢染净未生五随意转。若非决定是名何心。故知五识亦有寻决二心
文因中五无至势力胜故者。因位势劣不能自力引成染净。故但有四。问。若寻决意俱起五识名寻决者。染净意识俱起五识亦应名为染净心也。纂中答云。应云染净位无俱起五识。何以故。中间三心若五后起。必先缘于过去率尔所缘境界。然后方缘现在类境。寻决二心若缘过去若缘类境。皆得名为寻求决定。染净不然。唯缘过去名为染净。若缘类境时即属等流故。故染净位无俱起五。彼时意识不缘现故。传说善恶染净力劣不起。无记染净起亦无妨。今不起者唯约善恶。今谓不然。唯缘过去方名染净。若缘类境即属等流。然则五识无记染净岂缘过去耶
文有义八地至七八各四者。此第二师义。此师意者。因位五识亦有染净。八地已上五识自在。不依意力前后相引亦成染净。七八例之如文可知
文此中有义至许乱生故者。此第三师义。传说此泰法师义。晓法师等亦作是说。如金鼓疏。此师意者。瑜伽既云前三心中初是五识二在意识。又言等流心时方有眼等。故知如文唯有二心。许乱生故者。若率尔心缘串习境。此心无间生决定心。如论说言五识无间所生意识或寻求或决定。故知未必生寻求心。乃至等流应知亦尔。是名乱生。此乱生心皆前等流。故五唯有率尔等流
文今此且依至易识境说者。此会第三师所引文也。依显胜法者粗相门也。瑜伽论（一·八左）云初是五识二在意识等者依粗相门。中容无杂易识境界。然非尽理。余所有文皆准此会
文何因不许至于理亦胜者。此嫌第三师义。初述理。后引文。成唯识云等者。第四卷（二十二右）文也。得自在位等者。八地已去并佛果位。于境自在不假分别。故云任运。更无疑虑。故言决定。虽欲无咸无所未知。故云不假寻求。彼五识身何不相续。所以引此证者。若自在位已串习境未必寻求然后决定。翻此准知。若未自在未串习境。其五识中无唯率尔不起寻求。故知五识具有五心
文第四刹那至无多率尔者。此明五识率尔一念。若余识率尔谓亦应一念。最初堕境名率尔故。非五识身有二刹那等者。即依此文。唯识第四略有三说。一云。五识唯一刹那。自类前后定无二刹那相随即生。故以第六为开导依。二云。此依未自在位。多分率尔唯一刹那。非等流心及自在位。故知五识前六识内随以何识为开导依。第三正义各以自类为开导依。不说五识相续刹那。广如彼说。从此无间必意识生等。由此文证率尔心后定起寻求。如伽抄（二·九右）说
文说五识身至无微细者者。说五识身有寻伺等者唯识第七（四右）有二说。第一师云。伽五十六（二左）云。问。二禅以上有寻伺眼等识现在前。云何此地无寻无伺等（云云）故知五识有寻伺第二师云。伽第一说寻求伺察等七分别。是意不共意等（云云）故知寻伺唯在意识。章家判云。第一师义非宜义通大小。亦理中于是。广寻求者。深广行相即寻求行相也。诸处所说等者会违也。传说惠积师述基意云。五识有寻求者。约位寻求非体寻求以五识身唯现量故。今谓不然。此文既云无深广行相说之为无非无微细者。明知微细寻求是体寻求
文若独生意至理亦不遮者。上明五识率尔唯一刹那。此下明意识率尔亦一刹那。此中初会违文。后叙异说。此会违也。
伽第一（八左）说五识有率尔不说意识第三卷（六左）中说意率尔。如是相违。故今会之。若具应言初是六识而次二心必是意识。初一念中略不说意亦有率尔。即是就一相粗显而说。非尽理说。又无唯字。不遮初心亦有意识后二心中亦有五识。故云理亦不遮。问。五识率尔唯一刹那者。何故伽五十二（初右）云若此六为彼六识等无间缘等。解云。彼约等流五识而说。不说率尔。故不相违
文有说意识至前解为善者。此叙异说也”文初随境故至染净心故者。此下明后四心多念相续也。初堕境故后非率尔者。最初堕境名为率尔。第二念后必追求前或即决定。故云后非率尔。决定多刹那等者。非初寻求即起决定。又非初决定即能起染净。故寻求决定通多念相续
文定中闻声至亦多念起者。此明寻求多念相续也。定中闻声等者。证寻求心多念相续也。即瑜伽六十三卷（九右）三磨呬多地末说。谓有行人若遇声缘从定起者。遇声耳识与定相应意识俱转闻于声等。今指彼文。故云定中闻声。今谓。论云行人者。如大目连猕猴池侧坐无所有处定。有象哮吼猿猴戏声即便出定。今指此人。故云行人萨婆多出定方闻。故发智论第十九云。如说尊者大目乾连言。具寿。我自忆住无所有处定。闻曼陀枳尼池侧有众多龙象哮吼等声。彼尊者为在定闻。为起定耶。答。起定闻。非在定（已上论文）大乘闻已方出。若先不闻如何出定问。定中意识为唯缘定境。为亦缘声境耶。答。通缘二境。如显扬论（十九十四右）云。又处定中取外声时。当知由二种取。一由了别定所缘境及种种所缘境意识故。二由此俱生耳识故。广如彼说。问。无色定心如何得缘欲界声等境。答。伽六十五（十五左）等说广惠声闻有学无学无色界心缘三界法。故不相违。已得自在等者。证决定心通多刹那。即唯识论第四卷（二十二右）文也
文染净之心至即等流故者。此明五识染净多念相续。意识染净唯一刹那也。染净心中若五后起亦通相续。未起五识时不名等流故。先缘过去起染净心。后缘类境时方起等流故。以难生故理通相续。此依五识为等流心者。即依五识染净心引生自等流心也。若意等流等者。若独生意等流心者。染净唯一念。次第二念以去即属等流故
文唯等流心至说率尔故者。第一说意。瑜伽第三卷（五右）云。又一刹那五识生已。从此无间必意识生。言五识者不唯率尔。文不简故。故知五识等流亦唯刹那。今指彼文。故云如前引说。第二说意。论云。一刹那五识者。唯说率尔不说等流。故五识等流多念相续。若不尔者。即违上文等流眼识善不善转
文决择亦说至理必相续者。此即引证。明等流心通多念也。决择亦说等者。伽决择五十二（初右）文也。唯识说言等者。第四卷（二十三右）文。引初文意。若一刹那何等无间。引后文意。境既强胜故通多念。戏忘天等者等愤恚天。即是欲界上四天无别处所。然毗婆沙第一百九十九（十九右）有二说。一云住妙高层级。二云即三十三天。此善恶人缘强难舍。故五识身定有相续。释唯一念此据率尔。故不相违
文故今正义至并通多念者。率尔多唯一念等者。问。前文云若独生意若五俱意率尔心位唯一刹那。如何今云率尔多唯一念。既云多。准知少通多念解云。传说准此文者。基意率尔亦通多念者非也。五识等率尔名一刹那者。总多生灭为一刹那。仁王经云。六十刹那为一念。一刹那有九百生灭。当知杀那言亦多生灭。由此当知多者极多也。谓率尔心经时极多经于六十刹那。故云多唯一念。极少经于一二生灭。由此义故。瑜伽（三·十八左）等云一刹那等。或并通多念者。言多念者多生灭也
文第五乱不至乱心不乱者。言自他等者。且五识中眼识名自。耳等名他。问。何故有自乱心不乱无他乱心不乱。有他乱自不乱无自乱他不乱。解云。他乱心不乱当于他乱自不乱。又自乱他不乱当于自乱心不乱。故不别说
文自他俱不至故得染净者。唯由引生下章家文也。及为因故染净法生等者。染净心生由二因生。一由分别。二由先所引。言分别者当未得境今分别故。先所引者前已得境今谙悉故。意识染净具由二因。五识染净唯由一因。谓先所引。今谓五识染净心。故云此所引故乃至染净法生也。不由自分别力者。明二因中阙分别因。总显意者。自识五心次第续起。他识中间无夺而起。故云自他俱不乱
文他乱自不至起寻求心者。自识五心仍前后起者。前后不乱次第而起也。瑜伽说等者。此引二文证率尔后必寻求生也。初第三卷（五左）文。后六十三（九左）文也。五率尔后定起寻求者。此约缘不串习境说。若串习境。义即不定也
文有人说言至违教理故者。元晓师等亦用此义。如金鼓疏。违教理者。教者瑜伽第三云。一刹那五识生已。后此无间必意识生。言意识者即寻求也。理者。若未串习境。起率尔后必寻求生。其理决定。今此师义违斯教理。故云违教理。若已串习。或自在位。率尔心后不起寻求即起决定。如瑜伽说。五识无间所生意识。或寻求或决定。说或言者显非定一。然从多分寻求先生。如纂中说”
文瑜伽又云至入染净位者。寻求无间或时散乱等者。此文唯说寻求后不定。不说决定后及染净后不定。理皆通故。如伽抄（二·八左）说。或入余心者。染净等心地。引脱者。脱者易遗也
文染净位至乱自不乱者。许多念故者。眼识染净以难生故多念相续。此依正义许五识有染净心故。若依初师此文甚难。彼师自许意染净位五识不起故。若意识染净心者。意识染净唯一刹那。第二念后即属等流。何名多念。由此明知初义不正
文三自乱心至下皆准知者。自乱心不乱者。谓耳等识虽不间生。而眼识中余境夺起。余境心灭还起自心。故云自乱心不乱。或即起决定者。先率尔后若未久寻。还起寻求引生决定。若久寻已。不起寻求即起决定。故云或即起决定
文或从初心至乱心不乱者。始起染净者自染净心。文显易知
文上来明不至余心例然者。文显可知。若连次起至等流心等者。有本云若不违次起至等流心即名不乱。文异义同。问。等流心后更起前四心耶。答。晓云。等流五识无间不起寻求决定。所以尔者。生已决定方起染净。染净心后起等流故。故知此无间还起染净心等。如金鼓疏。今章家意无分明文。准义而言许等流心是多刹那。故等流后更不起前心
文自乱心亦至余作法同者。唯由眼境识心俱乱。不由声等境乱。故云自乱心亦乱。文显可知
文第六诸心至得俱起故者。八识一时俱起者。伽五十一（六左）唯识第五（十九左）等皆云。阿赖耶识于一时中与七俱转。故知诸识五心彼此展转一时并起
文亦有眼识至理无遮故者同时意识理有无疑。故不举之。问。且如眼识率尔无记性。耳识等流善性。与此二识俱起意识为是何性。解云。若眼识率尔境强耳识等流境劣。即随强性定。若等流境强即随彼性定。问。若尔等流耳识俱起意识既是善性。何引无记眼识。无记不违善恶。而善恶违无记故。解云。如定中意识既是善性而得引无记耳识。何妨耳识等流俱起意识虽善恶性而得引无记眼识。此义稍难。学者应思
文如眼识生至故不说之者。既非正义者。小乘萨婆多等不许六识一时俱起。今此师义即同异部心不并生故云既非正义
文第七初后至别别遇故者。率尔寻求心多等流少者。五识同时各遇异境。发初二心未起余心。于时眼识忽遇新境。即起率尔乃至等流。此时名为率尔寻求心多等流心少。或有率尔寻求少等流心多者。五识同时各遇新境。起率尔心乃至染净未起等流。以许五识染净多念故。时一眼识更遇新境起率尔心乃至等流。即眼识同时意识染净引起眼识等流及前四识等流。于此时中合有眼识率尔寻求二心及今所引六识等流故云初二心少等流心多。此今所引六识等流。依前五识俱起意识染净势力之所引生。故云依前前染净势力引生故
文中间三心至多少不定者。中间三心多说意识等者。一意中既无并起不辨多少。若许寻求决定位中起五识者多少准前。若在果位。随所有心一念具故皆得俱起。余文可知
文第八诸位至定有率尔者。此说五心等者。因位具心必依遇新境。若遇旧境但有决定以去三心。一念不续故者。寻求以去多得相续若余缘夺或亦一念。故云一念不续故无唯寻求不起率尔者。此约遇新境。若遇新境起寻求时。必先起率尔然后寻求。若遇旧境有唯寻求不起率尔。故前文云见像色已却观众色。先已见故不起率尔。或却起寻求引生决定。故知于先旧境有起寻求不起率尔
文五识之中至故但有四者。瑜伽说故者。瑜伽第三（五右）云。又一刹那五识生已。从此无间必意识生。言意识者即寻求也。非所余识者简自在位。五六等流若自在位虽起率尔。任运决定不假寻求。故简之也。晓云。未自在位亦有唯率尔无寻求心。何者。若率尔心缘串习境。此心无间生决定心。如伽论言五识无间所生意识或寻求或决定。故知未必生寻求心。如金鼓疏
文三乘通论至如前已说者。无漏具五等者。因无漏心有希望故有寻求。即诸刹那义等者。无漏位中一向是善。无有三性转易之义。不说五心。但诸刹那义别说有。非前后起
文第九三性至三性所摄者。初三心无记等者。即依任境次第而生。由此义故唯识（五·十九右。疏五末六五左）亦云。未转依者率尔堕心定无记故。若境强胜诸识杂生五心皆通三性所摄。如定中闻声耳俱意识率尔善等。问。初三无记者。四无记中何无记摄。庄云。四无记中唯异熟威仪非工巧通果。工巧变化缘不串习境故。又彼二心至等流心方得起故
文若无漏位至一切多善者。言多者皆义。非谓简小故名多也。故纂中云一切皆善文第十缘生至其义决定者。多识引生一识。一识引生多识。互为无间起。故言为无间生。不取等无间缘。不齐等故。今云无间者。若约刹那论。即后起无间也。若新相生论。是同时无间也。识既如是。诸心亦尔。故云多率尔引生一识寻求心起等
文许一识一至一念生故者。得多识引心一念生者。有本云多识多心。然纂中改此文云。又许一识一心与多识别心一念生故。今准纂意。得者与字。引者别字。盖是后人写谬得引乎
文由斯义准至智者应思者。诸识一念得具五心等者。即一念中眼识率尔。耳识寻求。鼻识决定。舌识染净。身识等流。俱时而生。眼境新遇。余皆旧境。尔时意识为名何心。随偏增名或皆得名。谓缘眼境名率尔堕。乃至缘触名等流心。如果位中一念具四。此亦如是所以尔者。境有新旧引生别故
文第十一何至非世之境者。果中四心缘三世境者。佛地（三·七左）唯识（十·十八右）有二师义。第一师云。成事但缘五种现境等。第二师云。亦能遍缘三世诸法。今此初义当彼第二。但缘三世有为诸法不缘无为法。此即成事无正体智护法正义。亦缘非世境者。唯识章（十三右）中述二义云。成事唯俗行。缘浅故。或亦通真。自在满故。初护法义。后余师义。此云有义当彼第二。无为之法不堕三世。故云非世。既自在满。何不缘真。故云缘非世境
文第七因位至及非世境者。本质境者略标一也。若具言之。本质及影唯是现境。行相者所执我相也。非世境者有二。若未转位所执实我名非世境。若已转位无我之理名非世境。今云果位者。即显已转以去诸位也”
文第八因果至非世境者。在果通缘世非世境者。问。圆镜智中心王通缘真俗实境其理无疑。未知五数亦缘实境耶。答。真智之境无假实殊。是故五所俱得实境。俗智之境有假实别。故王得实心所唯假。定位五心皆唯现量者。离散分别证行而转。故唯现量。问。染净之心论说分别。云何皆说无分别耶。答。论就散心依别义说。若依通义。何妨亦有是现量摄
文若在散位至非世境解者。通比非量等者。此文总也。若别言之。五中初三。若异熟心及三无记为三心者皆是比量。无倒执故。若异熟生法执俱意为三心者是非量摄。是颠倒故。二种二心皆缘三世。分别而起不名现量。染净心中染边唯非。净边唯比若无记者通比非量。弘云。独散意识初三心者。随何无记皆缘过去。今即不尔。缘世非世。文意稍隐。学者应思
文瑜伽论说至多分缘故者。此会违也。问。独生五心通缘三世非世境者。何故瑜伽第三卷（六左）云意识任运散乱缘不串习境时无欲等生。尔时意识名率尔堕。唯缘过去境。解云。释此伽文西方三释。一云。独生率尔若在散位唯缘过去。论说唯缘过去境故。二云。独生率尔通缘三世及非世境。唯缘过去下属下句故。三云。独生率尔唯缘过去义同初师。然解论文与初少别。广如廓师摄论疏。纂云。今章主释义亦难解。既约五后意。云何名率尔。又五后意次文别说。若二文俱约五后意者。云何前名率尔。又后名寻求决定。前说唯缘过去。后说唯缘现在等（云云）今救之云。五后意识寻求等心。于先已缘境虽不起率尔。若新境至时亦有起率尔。此率尔心亦缘过去五后意识。有分别故。非谓缘先过去境更起率尔。故不相违。问。若尔何故伽云五识无间所生意识或寻求或决定唯缘现在等答。就刹那说。实缘过去。今就一运现在。故说缘现。犹如一生名为现在
文与五俱意至明了取故者。此即三量不并师也。于一事境相违作用不得俱生。故不并也。作证解故者。理门论云·意地亦有离诸分别唯证行转。即明同缘意识亦现量也。五俱缘十八界等者。即违唯识（二·四左）云五根比量得也。除佛及定心并第八境所余并是比量得也。随五现尘等者。五识所缘现在五尘也
文有义不定至及非世境者。此第二义三量并师也。性不同等者。五心之中。若率尔位或有异性。如定中闻声等。或有同性。如余散率尔等。若寻求等二位同无记性。四五两位并通三性。今总显之。故云性尚不同。问。染净心由自分别成善恶者。寻求决定亦是分别。应成善恶。答。虽有分别于境未决。即不能作损益之事。故寻求心不名善恶。非始决定即能损益。故决定心不名善恶。决定已后由自分别能作损益方。名染净。坚执比度等者比非量也。泛尔缘瓶亦是非量。非必坚执。今约多分对比度义名坚执耳
文若缘一境至缘过去境者。言一五者。且五识中随应取一刹那总名。故云一五。如呼一人名六群比丘。以同类故。不与五俱等者。即五后意缘刹那过去通比非量也。即寻求等位起意识也
文瑜伽论言至彼境生故者。以会违也。问。率尔五后寻求等意缘过去者。何故瑜伽言五识无间所生意识寻求决定唯应说缘现在境等。故今会云此约事竟名为现在。又此寻求决定二心。缘彼五识刹那过去之境生故。然纂中征此会云。若尔三心义兼二途。若约刹那名缘过去。若约事竟名缘现在。义既不定。云何言唯。今救之云。论云唯缘现在者。唯有三义。今取简持说唯缘。此义云何。若约刹那名唯缘过去即简相续时。若约事竟名唯缘现在即简余现在。随事有简。故无有妨
文染净亦尔至故论偏说者。染净亦尔者。如其五后寻求决定五后意识染净亦尔。若约刹那名缘过去。若约事竟名缘现在。故云染净亦尔。若尔何故论说三心不说染净。初三性同。故论偏说
文第十二问至非圆满故者。显答意者显心生分位。极多有五遮心外境界。极少有一即三界唯心。所谓本识。约本体唯一。约分位唯五。故非增减。纂云。上座部师立九太增则有余过诃梨跋摩立四太减则不足过。为遮余问增减过故。唯立五心不增不减”
文问此五心至亦通无漏者。或说寻伺等者。寻伺通无漏中有二师说。一云。寻伺于五法中唯分别摄。唯有漏故。大论第五（十三左）云。诸寻伺皆分别。有分别非寻伺故。第二师云。对法第十及十地论第一（十七丁）等说正思惟是语言因。故知寻通无漏。寻既尔。伺亦然。今云设不能无漏者当第一师义。如疏第七（本十左）庄云。五心唯有漏。谓无漏位一向是善。无有三性转易之义不说五心。今即不尔。故五皆通。瑜伽释家最胜子菩萨言。如佛菩萨神通等心任运而起。率尔之心缘三世境寻求决定等缘前类境等。由此明知。五心皆通无漏
文问通三界至随应可俱者。三界诸心别识类者随应可俱者。眼耳身识二界二地。鼻舌两识一界一地。六七八三识通三界九地。所具诸心随应可俱
文问何故顶至唯识相故者。答意者。为了二空说此五心也。为令了知心之分位者显入生空也。入法无我等者显入法空也。此义云何。为令了知心生分别前后差别非常一故。由斯速入补特伽罗无我之性。又欲令知前后诸心所缘境界皆不离心。唯于心上聚集现故。由斯速入诸法无我唯识之性
文问此说五至如五心方具者。闻一字具五心等者。依唐方言说佛字时。名句已竟。意解悉圆。故虽一字说具五心。法字亦尔。余准可知
文若说理事至说具五心者。即随所说字之多少等者。如前说从佛一字至诸法等五字是为多少。纂云。若名句竟意解圆时具五心者。但闻半名半句意解不圆。此时若不具五心者起何心。纂又自断云。夫五心者但说心生分位。无劳简其圆缺。故心不起而已。起必具历五位。唯除强缘间夺而起。今救之云。言圆者究竟义。生解究竟故名为圆。若闻半名等时。名句未竟五心何具。一事究竟意解圆时方具五心。故半名时随境心生未必具五。故简圆缺允当深理”
文随尔所时至深为允当者。一事竟间经历多念。故云尔所时。随彼意识心所摄者。由此文证五识寻求。是位寻求非体寻求。结文可知。允者信也
法苑义镜卷之一（终）

[book_title]法苑义镜第二
释善珠述
法苑义镜第一之四诸乘义林
二但就声闻等释。所望不同故相违
文又此会上至得授记别者。此总别义显说一意。世亲释云。复有别义。谓彼众中有诸菩萨。与彼名同蒙佛授记。由此法性平等意故说一乘。问。二意乐中既佛二乘菩萨三别。何非三意唯名得二意乐耶。答。周云。自他为二。二乘菩萨他义等故。今自他相望名得二意乐。理可名三
文九化故如至现般涅槃者。此明第七权化意趣也世亲无性（十·十六左）总言为化声闻等同彼示现般涅槃。而所化声闻中不简定与不定。庄严论（五·九左）及旧摄论（十八·十一右）唯就不定姓声闻。令彼舍小入大乘故。纂云章主无简皆为引彼不定种姓入大乘故者非也。文（二十六左）既说云令诸不定种姓声闻尽作是心。明知章主亦有简之
文经百千劫至之涅槃故者。此即章家引余经文重释应化之相也。第二本摄论都无此文。十卷楞伽第九卷（三十一左）总品颂云。得寂灭三昧。无量劫不觉。是声闻之定。非我诸菩萨。离诸随烦恼依习烦恼缚。三昧乐境醉。住彼无漏界。如世间醉逸。酒消然后寤。彼人然后得我佛法佛体。广如彼说。今钞彼文释应化相。文稍似异。意互大同。学者应勘
文十究竟故至最为胜故者。此第八究竟意趣也。世尊释（同上）云。唯此一乘最为究竟。过此更无余胜乘故。声闻乘等有余胜乘。所谓佛乘。由此意趣诸佛世尊宣说一乘。庄严论（第五·九右）云。究竟故者。谓至佛体无复去处。故说一乘。如是处处经经中以此八意佛说一乘。即亦不无三乘。解云。此八意总显处处说一乘。言有别意趣非皆如文。故是密意。初二意者别显八意为摄二类。简所被故一乘非密。故旧释（同上）云。前偈以了义说一乘。后偈以密义说一乘
文法华论中至作佛名一者。此即章家文也。言第一第二及八小分者。第八意中取正受记不定声闻。不取同名得记菩萨。故名小分。余之六种小分别义说于一乘者。有本云余之八种。若依彼言。具而可言余之七种第八小分。纂云。章主释云不定即是十中初二及第八小分。而经疏云应化即第九义及余小分。谓全取第九余七中小分。此释无妨。若言余八。既全取第九余唯有七。何言八耶。故如此释理恐不然。今救之云。勘诸章本。多本皆云应化即是第九。不言余八小分。岂加余文致虚难耶。彼复难云。又第六意趣正是不定不取。何故不定第六等（云云）自述正云。八意说一皆为二类。谓不定姓声闻菩萨。初二显其所被。后八显其意趣。故庄严云。于二不定诸佛说一乘。故知八意一一皆通为二类也。今救之云。所以不定不取第六者。正约授记故不取之。若尔亦应不取第二。此会不说菩萨记故。解云。不定有二。一已行大行而欲退之。二虽有大性未会行大。初即第二。后即第六。法华本意正为第二。故除第六。今唯取初二八者。以所余者约于别义以明一乘。非并不定故不取之
文显扬二十至不须别说者。有本无此文。勘校可知。六因十义相摄配当。如前第一增减门
文然法华经至乘为真实者。此下略依六对显二经说一乘差别。此即初地他语自语对也。于中初略引文彰其权实。后正相对菩萨辨其差别。此即初引法华文也。案法华经第四卷（法师品四·三十右）云。一切菩萨阿耨菩提皆属此经（云云）开方便门示真实相等。解云。大菩提法有因有果。有近正因有远傍因。开方便门者即摄远傍。昔说二乘教理行果。显真实相者即摄近正。今说一乘教理行果。若远若近。教理行果智相智性。五种智慧并属此经。此等因果非佛不克。今为菩萨开示其源。故云开方便门示真实相。以二乘为方便等者。此章家文即释成经文也。法华会中为引不定对远傍因一乘为真实。若究理言。法华一乘权而非实。所以尔者。胜鬘会中指法华意言方便说有一乘故。若尔由何第三时摄。于此义中应设劬劳
文依胜鬘经至不成佛故者。上后引胜鬘文证法华一乘是方便也。即彼经说入一乘章文也。随彼意欲说一无二如法华等。随不定意说一无二。胜鬘（十五右）会之云。方便说故。云随彼意欲而方便说等。今引文意。法华经等说一乘者随他意语。彼宜闻故。是方便说非为真实。所以尔者。定性二乘及无姓乘不成佛故
文法华一会至亦不相违者。此正相对说差别也。法华多为引摄不定显一为真实说二为方便。胜鬘理周通备诸机辨四为真实明一为方便。所以尔者。唯说一乘不立余运此佛权说。名之曰权。非大体无名为权也。四中大乘对大根性同余三乘有所对器。故四名实。问。四对定四应器名实。一对不定随性非权。答。望自不定是实非权。形四定姓故权非实。然则法华一乘随他意识。胜鬘一乘随自意语。对望不同亦不相违。此即第一他语自语对竟
文又法华一会至故是真实者。此第二摄入出生对也。法华经（方便品意）中破二入一。汝等所行是菩萨道。言九部法入大乘本。皆摄入也。唯有此义无出生义。故云体用狭也。胜鬘经（八左）云。摩诃衍者出生一切声闻缘觉世出世间善法。如阿耨大池出八大河。又如一切种子皆依于地而得生长。如是一切声闻等善法依于大乘而得增长。此等诸文说出生义。又（十四右）云。声闻缘觉皆入大乘。大乘者即是佛乘等。此文即说摄入义。二义周备故。胜鬘一乘体用最宽。问。彼理为乘如何出生。答。如十二分教依于法界平等所流为依名生。此亦相似。如摄释（三·十右）说
文法华一乘至故是真实者。此第三有性无性对也。法华经中得记。四大声闻等皆是有性三周。一乘中无定性无姓等得记之文。故云唯谈有姓为依。胜鬘经（五左）中举于四喻说四乘性。且一义云。海喻阐提生死无尽故。即彼经云无闻非法众生。是也。今显彼性。故云亦谈无姓为依
文又法华唯至可宜闻故者。此第四不定决定对。即十义中引摄一类及任持所余皆是不定姓。法华一乘多为引摄此二机。故云唯谈不定性。胜鬘经中有无双彰。以通从别隐说不定。故云亦谈决定种姓
文法华分明至二种俱尽者。此第五智慧真理对也。法华经中多以智慧为一乘体。虽小分隐说真理而不分明。多分说于智慧中唯有摄入义而无出生义。胜鬘经中乃以真理为一乘体不说智慧。其真理中具有二义。故云摄入出生二种俱尽
文虽佛果涅至说于一乘者。此第六显了隐密对也究理而言。佛果理智虽俱一乘。而二经说显密不同胜鬘会中正对大机不渡四乘说理一乘故显了。法华经中对不定机隐渡二乘说智一乘故是隐密。依上六对纂中弹云。胜鬘若以四乘为实。何故彼说于二果极。四智究竟等是佛有余不了义说。又若法华不说出生。何故经（方便品一下二十三右）云。于一佛乘分别说三。又法华经（三·八左）若唯说有性。何故三草二木俱得湿润。又若法华唯说智慧。何故经（同一下）云是法住法等。文既如是。由何证知法华偏说智慧是不了说。今详二经。文虽广略义即显密。应当善寻。勿辄为定。今救之云。胜鬘经云四智究竟等是不了说者。今余经意非谓胜鬘。说二乘权故四乘实无乖道理。又法华云于一佛乘分别说三者。非是出生义。如一切种子皆依于地而得生长。如是一切声闻等善法依种理大乘而得增长。此等名为出生之义。于一说三等者。显三乘因望一极果。皆一方便非谓二因。从一出生故。法华一乘唯有摄入即无出生义。又三草二木俱得润者。法华本为不定声闻故说一实。但因转破说三草喻。而非本意。今据本意唯谈有姓为依。故不相违。又法华唯说智慧等者。章文既云显以智慧为一乘隐说真如。谁云不说真理。然设教本意引不定机令欣求智。今据本意判教分齐。故不相违
文总说声闻至不违余教者。此释法华一乘是隐密说。于中总说声闻至方为二记者。此释隐密说一乘也。由如是理下总结上说诸会教意。依法华论（二十七丁）唯被二人。应化不定根已熟故佛亲授记。决定增上未熟故佛不亲记。若就当会。初时有三。唯除趣寂。三请已后增上慢退唯为二记。由何增上慢退者。如经云佛威德故去。注经云。风起则尘沙自飞。日出则白黑自别。此谓非遣而为遣也。趣寂声闻既不成佛。故知唯说一乘是隐密说。纂云。法华一乘通被四种。决定增上虽根未熟。后菩萨授方便令发菩提心故者非也。趣寂种姓毕竟不熟云何言未。章家解云。未者不也。趣寂之人不愚于法信根未熟佛不与记。不分明记当来之世得作佛故。菩萨与记奄含记别。有理性故方便令发信大乘心。岂以彼事为一乘益。故知正被二人
文说二乘中至皆二类故者。问。二藏中独觉之教通名声闻藏。二乘中何故独觉乘不通名声闻乘。为通此难引例数之合有四义。此第一义独觉多不藉教。虽说破起等故通入声闻藏摄。而成行时二乘名别。一则藉教不藉教异。二则根性利钝异。是故独觉乘不得通名声闻乘。但总二乘名为小乘。又通名下乘如根力中下。中对上皆名下根。此中亦尔。对上乘故皆名下乘。机教并下故形上乘总名下乘。故云以机以教皆二类故
文又声闻独至名声闻故者。此第二义前机教同下声闻独觉合为一类名为下乘。今此文意。初后声闻并皆同等。由此义边合为下乘。不定姓者以佛道导令一切闻等者。回心已后以佛道声令一切闻名为声闻。彼即上乘非下乘也
文又彼独觉至故不别说者。此第三义。声闻独觉根行小异。而同学习生空之教得究竟果。故云无多别教。由此相类即名下乘及声闻乘。如二藏中。独觉相类名声闻藏故。合为一乘不别说之
文又名大小至种类同故者。此第四义。声闻独觉同小根类故形菩萨合名小乘。种类同故
文何因三中至故亦不说者。此据出世三乘问开合义也。言出世三者。一菩萨乘。二独觉乘。三声闻乘。此合定不定以为三乘。今问其所以。故云何因。不定姓中具二具三等者答也。虽不定姓具二具三种姓差别。而究竟果不遇此三。以通从别总立三乘。
此三乘中各有一种一姓二种二姓一种三姓。定不定姓种类别故。后发心得果不定。今云具二者三种二姓也。具三者一种三姓也。其人天乘即世间乘非究竟运。故出世中不别立乘。问。何故出世乘此有定不定。世间乘中无二类耶。若世间中有定姓者。人应常人不得作天等。天应当天不得作人等。然世间中无如此类。是故世间无定姓也
文胜鬘四中至同浅近故者。此经意者以通从别。不说不定。究竟亦唯三乘摄故。有无双彰故立无姓。人天二乘俱无姓类。同浅近故合立一姓
文般若经中至得涅槃故者。此经意者依有非无。又非究竟运故不说无姓。开不定者。闻经胜德修方便异。及其种姓通别类异。唯根本为三乘。菩萨方便异为第四
文何故楞伽至浅近类故者。二经意者。通别类异及种姓有异。故开不定三乘外为一乘体。无别人天乘者。同有漏法根种齐故合为一乘
文余处复说至不越三故者。前第二门云又一种五乘。以通从别合不定性。以趣异故开人天为二。乘体无差。即指此文意亦同之
文不开有性至理亦无违者。深密（二八右）瑜伽（六十七·四右八十·五左）等诸经论但说五种姓不说六姓。顺诸教故唯说五乘。若受果差趣类有异亦所说六。故云设立六者理亦无违
文然无文证至类更无故者。虽有总文而无别列七乘等名。故云无文证。言总文者。华严经（旧六十·二十四左·新八十·十九右）入法界品云。或有一世间闻说一乘音。或二三四五。乃至无量乘。智慧行有异。解脱无差别。犹如虚空性。无有若干相。今云不说七等者。无有别列七乘等名故云不说七等。若以类摄不过五乘。故去类更无故
文第五问答至不归于佛者。显问意者。案二经文。无有一众生不到佛极果。依何得有五乘差别。然则说一乘教岂尽理讫。总问此意。故云此中一乘理应唯一无余二三等
文答摄大乘至无二三等者。显答意者。据实而言。五乘各异。为引一类故说一乘。非乘唯一无二三等。然则说一说二等皆有方便及真实义。谓说一中。若覆二等唯说一者是方便说。如十因中后八义是。若不覆二而说一者是真实说。如十因中初二义是。故摄论云。初二因偈以了义说。后八因偈以密义说。所以尔者。初二简机不覆二故。后八不简竖通余故。初二简机了义说者。所引二机所到果者唯一佛乘无余二三。由此说一乘之言如其所说义无相滥。故云初二简机了义说也。说二等教应知亦然。说一说二等教既有二途。随一偏执皆不应理。为显此意故云非乘唯一无二三等
文法华论言至非余二种者。此下引文证上意也。依法华论（二十九丁意）佛既不授趣寂人记。明知非乘唯一无二三等。然案论文云决定声闻不言趣寂。为显决定即是趣寂之异名故随举一名。纂云。瑜伽所说趣寂声闻。及法华论决定声闻其性全别。所以尔者。决定有二。一毕竟决定。本来唯有声闻性。声闻性故永无发趣大乘之义。瑜伽所说趣寂是也。二暂时决定。以一化中根未熟故不能回趣名为决定。非于后时毕竟不回。法华论说决定是也。论说后时发大心故。当知二论趣寂决定义各别也。今解不然。论文既云为化退心及应化故世尊授记非余二种。文既分明。岂辄情定。故趣寂决定俱无佛性二乘是也
文应化声闻至即是此也者。此下释为应化及退心二人佛授记也。即经所说等者。十卷楞伽第九卷（三十一左）总品文也。纂云。楞伽所说醉三昧者。同法华论所说决定。以佛一化不能回故。趣灭度想住寂灭定。虽未能得变易生死。而由定力所资持故。故所依身经多劫住。涅槃所说须陀洹八万劫到等亦应同此等者非也。楞伽所说醉三昧者。泛观经文似说实身。然案彼经。第八卷（五左）化品云。大慧。此世界中及余佛国有诸众生行菩萨行。而复乐于声闻法行。为转彼取大菩提。应化佛为应化声闻授记。非报佛法身佛而授记别。既云应化佛为应化声闻授记。明知醉三昧者通化及实。今章家意。初通化义引经文故不违经。故为应化而说一乘等下章家文也
文舍利弗等至五种种姓者。先发大心等者。昔二万亿佛所以为善友常化大乘。鹙子彼时亦随受教故。故先发大心。案优婆塞戒经（一·十二左）云。舍利弗曾六十劫行菩萨道。有婆罗门从其乞眼。鹙子与之。彼得观已投之于地双足践踏骂詈而去。鹙子悔恨遂退大心此说彼时。故云因施眼故退求小果。问。如本业经（上十六右）云。七住以前名为退分。若不值善友者。若一劫乃至十劫退菩萨心。如净目天子法才王舍利等欲入心等七住。其中值恶友因缘故退入凡夫不善恶中。此等二种所说舍利有权有实。解云二说。一云。二经所说舍利弗者皆实非权。然本业云堕不善恶中者。是明退相。非是实尔。一云。优婆塞经舍利弗者。同法华论退菩萨心。既是得记。故是实也。本业经说舍利弗者。既云退入不善恶中。故知是权。舍利弗等类非唯一故
文又涅槃言至如此中说者。此文意者显说一乘非皆了义。远（大乘义章九·四十九右取意）云。一乘者乘行一也。一道者道法一也。一行者是乘也。一缘者道法体也。法是行缘故名有缘。据大摄小其唯一故皆当作佛。愚闻不解便言定作。如来后说须陀洹等得小涅槃。愚人不解便言二乘定不作佛。于不作不得偏执。以有情性有差别故。宝云。此下会一乘三乘诤论也。一乘者是密意一乘也。一道者如密深（二·八左）说三乘同依三无性有一道等。一行一缘者同显扬（二十·十一左）无差别行相无差别相也。此即依法华涅槃前经诤论。此是存三说一异时说同。非是欲明三乘皆得成佛。如虫食木非是解字。虽同后教非前经意。故成诤也。今章家意。前后诸经所说一乘非是欲明三乘皆得成佛。由十意趣总说一乘。非有情姓无差别故
文问经自说至三五乘别者。此问意者。若如经文破二破三而明一乘。然则三乘五姓永无定姓。二乘三乘皆是所破。何故今说会三归一。三中大乘岂非所破。即罗什等古德皆作此问
文答若依梵至非真破也者。此下依问广答。于中初彼会三归一师义。后破依佛执说一乘师义。此即初也。罗什等云。无二者无声闻缘觉。无三者无声闻缘觉及大乘中偏行六度独善菩萨。今破此义。章家解云。从胜至劣数。佛第一。独觉第二。声闻第三。言无二无三者。无第二独觉无第三声闻。非无三乘之中大乘体极。勘梵本云无第二第三。今翻之略不置第字。此有难云。八意趣中就究竟故唯有佛乘。故名无二亦无三。非无定姓二乘者。亦可说言唯有无色界无欲色界。若可尔者即违比量。量云。三界之姓有定不定（宗）无始法尔故（因）如三界姓（喻）三乘姓皆不定（宗）无始法尔故（因）如三界姓（喻）解云。若执无色为极亦同破之。于三界中亦无三极。故无会破。然则二量宗中皆有一分相符之过。乘亦许三界姓。不定故。亦许不定身中有三乘姓。故又有问答姓。如赞（四·十左）说
文法华自言至非所破也者。什法师等云。闻昔说三执三皆极。今说一极故破三执。此乃地前菩萨起故。今破此师义。二乘不知二为方便。执二乘果以为真极。今说二涅槃但为化城。说二菩提但是羊鹿。权教所设。今破彼情执有二果极。故说为一。若破执大极还为说一乘。更增其病。何名为破。若破三者。何故乃言余二非真等。故知大乘非所破也
文彼经又言至何况大乘者。二谓第二等者。梵本具云第二第三。但翻之略无第字。可由此明知唯破二乘不破大乘。声闻辟支佛乘即大乘等者。此即彼经说入一乘章文也。晓云。即二乘等所修诸行不出菩萨大乘行外。故云即是大乘。又诸菩萨大乘行德不出如来行德之外。故云大乘即是一乘。今章家意以会一类不定二乘故云二乘即大乘。及会所余不定菩萨故云大乘即一乘。尚不会定姓二乘。何况定姓菩萨。故云何况大乘
文又无三乘至斯理何爽者。此义意说。为显一义总言无三。非破三中大乘之性别有一乘故名无三。又无三乘者。即以果一简因三。即有二简。一理简教。二果简因。由此二义故名无三。故无有爽
文若会破三至成渐悟耶者。此难意者。若会破三者。先未出宅许以牛车。既亦破大后出宅与是何等车。若言与白牛弃本黄牛故二牛别者。三中之大即是顿悟会令入一。即应舍顿令学渐悟
文又大乘一至破三归一者。大乘一乘解行何别等者。解者悟解也。行者因行也。悟入大乘之解。悟入一乘之解。此等二解有何别耶。大乘一乘俱通因果。彼二因行有何别耶。玄赞（同上）云。黄白牛相因行何殊。既还本牛。明不破大。若执一极不违趣大何须破之。执二为极不趣大故可须破也。今与此同。此乃舍下而趣上阶等者。若救之言新发意菩萨等随位得即执为极者。此即说一除其疑执。由此舍下位而趣上阶。非舍大乘而入于一。未见趣大乘因中有此执。若不尔者。十地舍下趣上皆应亦名破三归一。设尔许亦破即应破应穷。玄隆师云。三藏解云。大乘一语别义同。言大乘者对小之名。言一乘者对果之名。今亦同之
文又亦应言至非真实理者。引胜鬘文有其二意。一者文既唯云无有二乘不言三乘。故知不会大乘。二者既云而方便说不言真实。明知会不定姓不会定姓二乘。故云方便
文经虽说言至有一名真者。是方便门远令入真者。摄远傍义。即昔说有二乘果等。令趣极果名真实者。摄近正义。即今说有一乘果等。言真实者对不定机望彼名真。非谓都无二唯有一名真
文故法华言至不言三故者。密遣二人等者。实无二体。设有二乘之教故言密遣。方便之教但化二乘。故云二人眇目者视不正也。说文一目少也。目匡陷急曰眇。眇小也。为二乘说安立谛教。能诠显义不圆名为眇目。所诠生空理短故名矬。无法身功德丑故名陋。言息处者有余涅槃。即二乘人息苦之处故云息处。故说二即化城也
文若言迂会至所宜闻故者。此破转救也。经论一乘实为不定等者。庄严摄论显扬等皆说一乘。及法华经所说一乘。此等一乘皆为任持不定声闻及钝根菩萨。岂必唯由利根直往。如是难定。故云经论一乘实为不定。言二行位有何差别者。迂会直往因行之位。此二因行既无差别。故知大乘一乘亦无差别
文有说执佛至三者不然者。此破依佛执说一乘师义。三十四念者。断非想地九品惑将起九无间九解脱道。此即二九十八之念。此加见道二六之心。故成三十四念也。经此等念成菩提位谁起此执。如萨婆多执佛化身以为真身今说为化。故破三执
文此乃佛灭至故但破二者。此即破也。佛灭已后小乘曲见等者。此乃佛灭已后二百年末萨婆多等小乘曲见。岂佛在世由作此佛执说一乘破彼实执。玄赞（四·七左）破云。法华但以自修所得一乘为宗。会破彼乘令入于一。非以所知一身为宗会破彼身令入一身。又无执彼化身为极趣求至彼。更不趣求余身。今破彼执令求一身。故但破执二乘为极。不破执彼二身极也。若具而破。其义可尔今略破耳。问。若尔佛在世时无执树下佛为真实耶。若有者破此言无三有何失耶。解云。此乃破彼所执非别回行。无依初教所说佛乘起大行故
文问何故立至乘三乘同者。此问意者。且付极小及与极多相对例之。若具而例。乘中既立一三四等。藏何故不尔唯立二三六等藏等耶。又藏中既立二三六等。何故乘中不尔唯立一三四五等耶
文答乘是运至所以不同者。约机行以明乘等者纂中改云。乘是运载义。为行望果以明异者非也。凡运载义据因行说。果无此义由何名乘。故前门云。若运载义其果即非。今章家意。由此义理唯言机行不举其果。义既最胜。何辄改文。若言前门唯据人天其果非者理亦不然。人天种姓既亦名乘。岂彼果报亦名为乘。若尔何故前云若运载义其果即非。故知本文以为最胜
文经中所说至然未见文者。经中所说二三藏等者。二藏经文此未分明。然依半满以分二藏涅槃经（北本五三左）说半满之字。即指彼文以为二藏。然藏乘名数开合不齐。或有藏乘名数各异。如一乘三藏等。或有藏乘名数齐同。如二乘二藏等。或有藏乘数同名异。如三乘三藏。三藏者素怛揽等三也。或有藏乘名同数异。如二藏三乘等。二藏者声闻菩萨二藏也。总有可同于理未爽者。乘藏相对亦有可同。如藏章（十四左）云或依舍邪归正门唯说一藏。谓正法教藏。或说二乃至八万四千。此藏亦尔。所立随宜不可为难。今同彼意。故云于理未爽
文又准菩萨至不应齐责者。此即引例明同异不定也。十弊者即十度之所治障也。四轮者能治也。八难者所治也。地狱。畜生。饿鬼。北洲。长寿诸天。世智辨聪。诸根不具。佛前佛后。是为八难。言四轮者。一安住善处。谓生中国。圣化所在故名善处。二依止善友。即生佛世。三自发正愿。即正见也。四宿殖善根。即持戒也戒为众善之本。故名善根。言轮者譬也。如圣王轮最于诸怨敌无所不摧。此之四法能摧八难。故取喻之。于四轮中安住善处轮能治五难。谓三恶趣北洲长寿。后之三轮各治一难。谓依止善友轮治佛前佛后难。自发正愿轮治世智辨聪难。宿殖善根轮治诸根不具难。广如余处
文问乘是运至不立佛乘者。玄赞（四·七左）云。因行能自运至果可名乘。佛果自运息。应非是乘体。今此同彼
文答自他皆至妨立佛乘者。玄赞（四·五左）中立义答之。第一义云。运载以名乘。因中通二运。至果广运他。由此亦名乘。今此当于彼第一义。余之四义意稍有异。勘之可知”
文问何故有至名独觉乘者。此问意者。何故有处别说佛乘。亦别名菩萨乘。于二乘中但名声闻乘而不别立独觉乘名。今据多分且依此问
文答以果相至不相违也者。答意者。以果对因觉果独胜。但说佛乘以因对果二运偏胜。为显广运说菩萨乘。若尔二名既周。何须别说余之二名。是故解云行等广故名为大乘。如经云。哀愍安乐无量众生利益人天度脱一切故名大乘。遮余二故亦名一乘者。论解遮云。无二乘者无二涅槃体。显实二运遮权二果。由是二义说余二名。然一乘中一有三义。一简别故名一。昔日说三。今时说一。非别简三。唯无二极。二彼别故名一。破彼情执有二果极。故说为一。三会别故名一。会惭悟者先二乘中所修成得教理行果为大方便。今云遮余二者即简别故名一。名一是也
文问既以果至自当广释者。问意者。既以果对因名佛乘者。亦应果对因名为佛藏。何故但名菩萨藏不名佛藏。又小乘中声闻为因独觉为果。亦应果对名独觉藏。若许尔者。声闻独觉俱可得藏名。言如藏章中自当广说者。诸藏章（二十六右）中以二义答。第二义云。小乘之中声闻为因独觉为果。从小为名非名独觉藏。大乘之中菩萨为因如来为果。从小为称非名如来藏。今此所问即当彼义。勘之可知
文问教理行至为同为异者。问意者。教理行果为一乘体者。诸乘于望为同为异
文答一雨普至未劳定准者。教同机异等者。三乘取教有偏普异。故名教同机异。三乘证理有圆缺异。故云理同证异。三乘修行有分全异。故云行同修异。三乘取果有初后异故云果同设异
文胜鬘会因至三车果也者。胜鬘会因会果等者如彼经（九左）云。六处正为大乘故。说者即会因也。二乘四智非为究竟。名向涅槃界者即会果也。胜鬘正说一乘因果故。显会行果。密会教理。法华正显昔权今实故。显会教理令其修证。密会行果。由此一乘据实通会教理行果
文显唯教行至说为同异者。显唯教行果密实有四者。玄赞（四·九右）云。然法华中显会教理密会行果。一雨普润会教也。牛车宝所会理也。今此章中云显唯教行果。云何相违。解云。会理之中通摄行果。即以所诠名之为理。非要真如。此宝车直至道场即会行故。中设化城至宝所即会果故。所诠之理既通行果。故云密实有四。如涅槃经说为同异者。涅槃会理行果故。彼经三十二（北三十左）云。一切众生同有佛性。皆同一乘同一解脱一因一果同一甘露。一切当得常乐我净。是名一味。解云。同有佛性者会理也。一因一果者会行果也。显唯理行果。密实有四。准文释义涅槃一乘亦有同异。故云如涅槃经说为同异
法苑义镜卷第二
永久四年书写天治二年复写（云云）

[book_title]法苑义镜第三
释善珠记
法苑义林章义镜二谛章
文二谛深妙至相摄问答者。二谛深妙者。广百论第十（二十一已下）云。然佛所说无不甚深。二谛法门宗为难测。今存彼意。故言深妙。言非略尽言者。略者简也。即简略义。尽义极也。即无余义。简筌息于有无之外。尽理绝于浅深之津。故云非略尽言。纂中改云非略言尽。义亦同之。有说。略者总略义。尽者繁广义。二谛玄妙广略绝言。不可略言者究其宗极。不可广言测其源底。故云非略尽言。又有解云。非略而述为徒尽言。故云非略尽言。故疏第一（本·七十一左）云。言二谛者道理难思。今于此中略示纲要。今此亦尔。即存略也
文初门有二至中上智故者。胜鬘经（二十一左）中唯立一谛等者。此即彼经一谛章文也。晓云。四谛中三是世俗。唯一真。真是谛唯一故名一谛。今章家意。摄行归真总略一谛。唯如来藏是为一实。余有起尽。或是所取非一实故瑜伽论（四十六·十三右取意）云不虚妄谛唯第四真。即其义也。仁王经中总说二谛等者。彼上卷有二谛品。今指彼品。故云总说二谛。经意说事理相对唯立二谛。一真法界名为胜义。余名世俗。所知之法既胜劣异。能知之人亦有胜劣。故云人法各有胜劣。涅槃经中二谛各有真俗二谛等者。即涅槃经第十三（北本十一左）云。知胜谛有二智。一者中。二者上。声闻缘觉智名中。诸佛菩萨智名上。解云。以人相望。异生为下。二乘为中。如来为上。由此人法各分二重。所以然者。凡夫智缘而不能证名为下智。今形凡位智说中上。证实唯二。故云一一皆有中上智故。广如下说
文显场中边至下当广辨者。显扬第二（初右）及第六卷（十右）中边第二（中·八左）皆有此文。二谛各三。俗谛三者。一假世俗。初性无体唯有假名名假世俗。二行世俗。第二有为迁流义胜名行世俗。三显了世俗。第三世俗由第二俗所显了故亦名世俗。而体实非。胜义三者。一义胜义无漏观心名为胜智。如是彼境名为胜义。义即境故。二得胜义。谓即涅槃。今言义者即是义利。能顺益故。谓此涅槃体是胜果。立以胜名。至得所得名得胜义。三行胜义。智是有为故名为行。以胜法为义名为胜义。如唯识论第八（三十七右）等说。瑜伽唯识二各有四者。问。明六十四（四左）说世俗四不说真四。唯识第九（二左）说胜义四不说俗四。如何今云瑜伽唯识二各有四耶。解云二说。一云。二论相对以辨二谛有其四重。故云二各有四。一云。瑜伽以俗影真。唯识以真影俗。互存影略。故云二各有四。有迷斯旨邪推而言。瑜伽显扬唯说俗四真唯有一。唯识论中说真四者。但人私言。非论正意者非也。不但乖旨。亦深迷文。如远公云此实法蛊之言。欺诳已没。街巷陌音未足采拾。既文约义远。众论所谓如复殉●其言。愿生生不面。至获忍心还度斯下身。今推有人之言允其例也。然所以瑜伽等说真唯一者。真四重中。前三不离俗后三故。所以不说。如下自会。恐繁且止
文此总名中至诠旨二谛者。旧名第一义谛等者。旧翻经论皆云世谛第一义谛。如罗什三藏远法师等皆作此说。有无体异等者。二谛相望有无体异。乃至诠旨各别。此义云何。有无体异者。即以初俗对四真。事理义殊者。第二俗对三真。浅深不同者。第三俗对二真。诠旨各别者。第四俗对一真。如下自说。亦名名事二谛等者。准前应知西明解云。二谛相对有其四重。一假实二谛。谓军林等为世俗谛。蕴处界等为胜义谛。二事理二谛。谓蕴等名世俗。苦等为胜义。三四谛胜义二谛。谓苦等四谛以为俗谛。安立真如为胜义谛。四安立非安立二谛。谓安立真如以为俗谛。非安立真如为胜义谛。义亦同此。文世俗谛四至非安立谛者。亦名有名无实谛等者。疏（一本·七十二右）名假名。今名有名。义亦无违。谓瓶盆等但有假名而无实体。从能诠说故名为谛。或体实无亦名为谛。亦名随事差别谛者。谓蕴界等。随彼彼事立蕴等法故名随事。蕴等非一故名差别。亦名方便安立谛者。亦名证得安立谛。谓苦集等由证得理而安立故。今云方便安立者。世间学者方便修学除恶务善证得圣果。故名方便安立。亦名假名非安立谛者。谓二空理依假空门说为真性。由彼真性内证智境不可言语。名二空如但假设故。名假名非安立谛
文显扬论说至假名施设者。此依显扬第六卷（十右）文而问起也。即因论生论释安立义。此问意。显场论云四种俗谛皆是安立。前三俗谛说名安立。其义可知。云何第四二空真如亦名世俗安立耶。胜义谛性自内所证等下。引文而答。是即论文也。初之三种下章家文也。此答意显圆成实性不可安立。自内所证但为二空所显。无别安立为有为无亦有亦无非有非无。心与心法色声等法。
但佛菩萨以自所证引生有情达彼真如智故。依世俗谛施设建立。故名安立
文胜义谛四至安立胜义者。亦名体用显现谛者。谓蕴界等有实体性过初世俗。故名胜义。随事差别说名蕴等。故名显现。亦名因果差别谛者。谓苦集等知断证修因果差别过俗道理。故名胜义。亦名依门显实谛者。谓二空理。过俗证得。故名胜义。依空能证以显于实。故名依门。亦名废诠谈旨谛者。谓一实一如体妙离言以名胜义。过俗胜义复名胜义。四胜义中。前三名安立胜义。即与俗后三同。第四一种非安立胜义。故显场云。非安立真实者。谓一切真如实性。问。此等二谛为空为有。解云。大乘之中二宗不同。一胜义皆空宗。谓清辨等明说空经以为了义说。一切法世俗可有胜义皆空。二应理圆实宗。谓护法等弘畅花严深密等经。虽说二谛随其所应具有空理。圆妙无阙实殊胜故。迷空有义如唯识疏（一本·三六右。七末·十六。九本·六十八右。四二·七左。三本·四三右等）今存第二宗陈二谛义
文后释名者至名隐显谛者。世谓隐覆等者。西明（深密疏二·初右）解云。世谓隐覆义。俗是粗显义。谓瓶衣等世粗显物隐覆胜义。故名世俗。文言稍异。义意无别。如结手巾等者。本手巾者喻于空显兔相现者喻于俗有。谓手巾上本无兔相。由手等缘兔相显现。空理之上本无色等。由四缘会色相显现。故以喻之
文又复性堕至依主释也者。此第二义。远（大乘义章一·六十五左）云。世名为时。事相诸法生灭在时。就时辨法。故云世谛。今云性堕起尽等者义亦相似。即带四相念念起灭。故云性堕起尽。有如实有等者。俗谛初重名无。俗后三重名有。此等有无各住自性所诠不虚名之为谛。问。真谛体实可说名谛。世俗虚伪何得名谛。解云。世俗名虚伪者对真辨义。然于世法其事不无。故得称谛
文胜谓殊胜至实通依士者。境界名义等者。境界之义即通依主有财二释。道理之义唯持业义。第四胜义诸论多说胜即是义者。西明（同上）云。或复义者即是义利。谓涅槃果即胜。义利名为胜义。即六释中持业释也。今即不尔。就道理义明持业义。或四胜义皆胜之等者。胜谓胜智。义即境义。即通二智皆名胜智。四种胜义随其所应二智境故。即胜之义。故依主释
文其无漏智至境界名义者。随在何谛者。约真四说即无漏智。历于四重皆有财释。废诠谈旨非境界故者。问。瑜伽七十二（十一右）云。问。五事四缘相摄如何。答。相一切缘所摄。名等无间缘所摄。分别正智四缘所摄。真如唯所缘缘摄。既云真如唯所缘缘摄。如何今云废诠谈旨非境耶。解云。真如非是分别心境。故名非境界。非谓不是正智境界。故不相违
文谛者实义至目之为谛者。实义等者。若依瑜伽五十五（十五右）说。谛有二义。一如所说相不相离义。二由观此故到究竟。故名为谛。解云。如说苦相。实是真苦不可令乐。乃至灭苦之道实是真道。不可令其苦为非苦。乃至道为非道名不相离。言不相离者即是实义。实义名谛。虽观此故等者。此即能生不颠倒觉名为谛义。由离颠倒方至究竟即是谛义。问。谛者即是真实之义。何故真俗并得称谛。不得并说为真谛耶。解云。今此二谛据义门说。故通名谛。为分真俗。是故世谛不得名真。若当就彼真实门中以谓诸法。是则理事俱名为真。故地持中事实二性同名真实。今据义门二俱名谛。事如实事等者。真四重中。初一名事。三科之法诸体事故。后三名理。如次四谛二空一真理故。虽无教说二种亦得名为圣谛者。涅槃经第十三（十三丁）云。善男子。知圣谛有二种智。一中一上乃至广说。又胜鬘经（十六丁）中说无量圣谛。无量圣谛章文既分明。如何今云虽无教说耶。解云。诸圣教中总言圣谛。而不说言二圣谛等。既言二故不虚揲
文次释别释别名至名为世俗者。凡流皆谓有等者。法体未必有。一切世间共所言说执之有故。即实我法瓶盆等是。次道理世俗等者。世间有情有寻伺者所说道理体用俱有。即蕴处界有无为法是也
文证得世俗至皆持业释者。证得世俗等者。世间学者方便修学除恶务善证得圣果。为此施设苦等染净因果差别令其趣入。故名证得。即四谛理等。次胜义世俗等者。世间学者既修学已。以此殊妙为所证得。此等所证妙出众法。圣者所知名为胜义。即二空如也
文世间胜义至名为胜义者。初世间胜义等者。诸有学者世间言说以此为有。即蕴处界等。此蕴等事相粗显犹可破坏名曰世间。亦即后得圣智所知。过第一俗名为胜义。次道理胜义等者。即诸学者共立道理。四谛理等者。知苦断集证灭修道。生死涅槃因果差别。是名道理。此等四谛。若彼性理即正智境。若彼相事即后智境。今总显二。故云无漏智境过前二俗
文证得胜义至复名胜义者。初证得胜义等者。诸有学者以此方便能证圣果。故名初证得胜义。即二空如。次胜义胜义者。诸有学者既修学已。以此深妙为所证得。此等所证体妙难言。故名胜义。圣智内证过前四俗。得名胜义。即废诠谈旨一真法界非安立如也
文此中世间至依士无失者。或胜义之谛依士无失者。若具而言。或世间之胜义乃至胜义之胜义依士无失。今准此文。前俗四中亦可说言或世间之世俗乃至胜义之世俗依士无失。但文略耳。今此二谛并通人法。中智所知名世俗谛。上智所知名胜义谛。又下劣道理名世俗谛。上胜道理名胜义谛。依人法道理浅深智境粗细以分差别。是故二谛各有四重。此等二谛摄法周尽。问。本业璎珞经（下六丁）说有三谛。一有谛。二无谛。三第一义谛。若尔应有十二之重。三各四故。解云。此有二义。二有诸众生。闻佛说二如言取义谓有二谛。如言取义都无所有。为遣彼病。是故更说第一谛为第三谛。彼所计二即遍计执。故俗谛摄。二性相义故。前说二谛义门虽别体不一异。故说无二为第一义。问。二谛摄法周尽者。何故仁王经（上·十七丁）云。超度世谛第一义谛为第十一地。萨婆若云觉。又本业云。佛二谛外独存无二。解云。超度十地菩萨所知二谛之外独存无二即名第十一地。然就佛智自分二谛。故无相违
文次出谛体至轮等体无者。此出第一世间世俗体也。显扬论说等者。显扬第六卷（十右）文也。或无实体等下。章家释文也。显扬第六云。世间俗者。谓安立田宅瓶盆军林数等。及安立我有情等。解云。如是等法世间共许故名世间俗。瓶军林等虽无实体而有假用。故云或无实体。我有情等不但无用亦无实体。故云或体实无。但有情名等者。有名无实是俗。如瓶衣等。有名有实是真。如色香等。问。若军林等亦名俗谛者。何故瑜伽五十二（二左）云饭食车乘军林等事都无所有非为摄非无为摄。解云。五十二（二左）云非有为无为摄。就体明摄。谓军林等法无别有为无为体。故云无所有。其二谛门据义门说。故世俗摄。五种世法者。一者名世。二者句世。三者缚世。四者法世。五者执着世。如下广说。众生等无用者。不但无体。亦无假用。此就实我。若假我者即依他摄非无假用。火轮等体无者。小有照用而无实体。故云体无。问。显扬第六（五左）云。遍计所执能作五业。一能生依他起自性。二即于是中起诸言说。三能生众生执。四能生法执。五能摄受二执习气粗重。既有能生用。如何今云众生等无用。解云。兴法师云。遍计执性与依他性为境界缘合生起故。又解。成义名生。由我法境依他心品＊合成颠倒故。今云我等无用者义意稍异。遍计所执不同瓶等有受用法故云无用。不约业用故不相违。此义应思
文第二世俗至异于初俗者。此出第二道理世俗谛也。所安立蕴处界等者。施设五蕴十二处十八界十二缘起二十二根等。称理而立故名道理。涅槃亦云等者。第十三（十三丁）文。即下所引涅槃经文皆同卷文。即有无为诸法体事等者。即三科中五蕴唯有为不通无为。处界门中法处法界一分是无为。余皆是有为。此等有为无为诸法以为第二道理俗体。有别体用异于初俗者。即名浅深及胜劣义。望初俗时深胜有体。故第二摄”
文第三世俗至名为世俗者。此出第三证得世俗＊谛也。显扬第六（十右）云。证得世俗者。谓安立预流果等。及安立四沙门果所依四谛。故名证得俗。所依处者即四谛理。有说。异熟身是有为无为二果所依。依止之身由四食住故。故名彼所依。施设此等故名安立者非也。违瑜伽论（六十四·四左）说四谛理名证得俗故。有八苦相名世谛者。生苦。老苦。病苦。死苦。受别离苦。怨憎会苦。求不得苦五盛阴苦。三苦八苦相摄问答。如其论记（伦十八上三十七已下）及余别抄（述记八末五十六丁）等说
文第四世俗至有相安立者。瑜伽六十四（五右）云。又复安立略有四种。谓如前说三种世俗。及与安立胜义世俗。显扬亦同。解云。胜义谛性不可安立。自内证故。但佛菩萨以自所证引生有情达彼真如智故。依世俗谛施设建立。故名安立。如前已说。涅槃十三（十四左）云。若烧若割若死若坏是名世谛。无烧无割无死无坏。是名第一义谛。解云。可烧割等名为世谛。即于此下二无我义名第四俗。无烧割等名第四真。二空真如虽无烧割。依诠所显故。无烧名唯在第四废诠谈旨。故次下文说第四胜义体中引证文云无烧割等名第一义。不依无我而显真故。由此明知无烧等名唯在第四。此义玄妙。学者应思。后三俗谛有相安立者。第四俗谛虽是无相。依诠方显。故云有相”
文第一胜义至第一义谛者。第一世间胜义谛中。所以蕴等名胜义者。有别体用胜于初俗。故名胜义。有名有实等者。有名无实是俗。如瓶衣等。有名有实是真。如色香等。即蕴处等亦是胜义。第二道理胜义体中。四谛次深胜于第二道理世俗。故名胜义。苦集灭道等者。涅槃十三云。是四圣谛诸佛世尊次第说之。以是因缘无量众生得度生死。解云。次第说者。次第多种。一起次第。如九次第定等。二说次第。如四正断等。三见次第。如说四谛。若因果次第即先集后苦先道后灭。今依见次故先苦后集先灭后道。厌果断因。欣果修因。因幽难识。果显易知。易先难后诸佛世尊作此次第说时。无量众生得度生死
文第三胜义至名胜义也者。第三证得胜义中。二空真如次深胜于前第三证得世俗。故名证得胜义。即唯识论第九卷（二左）云。三证得胜义。谓二空真如。今取意引。故云依诠门显二空真如。涅槃十三云。无生无老无病无死。无爱别离。无怨憎会。无求不得。无五盛阴。是名第一义谛。今略而引。故云无八苦名第一义。总观诸法为二无我等者。章家释文也
文第四胜义至而显真故者。第四胜义胜义中。一真法界是最甚深胜于第四胜义世俗。故云胜义胜义。瑜伽六十四（五右）云何非安立真实。谓诸法真如。涅槃十三云。真实者即是如来。如来者即是真实。真实者即是虚倥。虚空者即是真实。真实者即是佛性。佛性者即是真实。解云。一实真如在缠名佛性。在果名如来。法性空如因二空显。故名虚空。然彼经中总以七义释实谛义。一真实。二无颠倒。三不虚忘。四名大乘。五是佛所说。六一道清净。七有常乐我净。以此七义故名实谛。如经广说。今标初义。又云无烧割等名第一义等者。以此文知诠门无我唯在第四世俗胜义。无烧割名唯在第四一真法界”
文前三胜义至即前三真者。前三胜义有相安立等者。约真四重而明差别。初之一俗心外境无等者。约俗四重而明差别。问。第二俗中亦摄无为。如何唯云心所变事。解云。意识所缘法处法界一分无为是心所变。即依他摄故名为事。虽识所变。前后相似无有变易。假名无为。如论第二（五左）说。后之二俗心所变理者。四谛二空依教施设。即后得智心中所变。故云心所变理。传说。后之二俗心所变理者。问。安立之俗心所变理其义可尔非安立俗岂相分耶。解云。非谓相分为第四俗。以二空诠故于相分总为第四非安立俗。今谓不然。第四俗中即有二义。一依诠显义。即安立门。二离诠常义。即非安立。今取安立为第四俗。非安立义即真第四。何以得知唯安立义为第四俗。瑜伽六十四显扬第六。皆云四种世俗皆是安立。广如彼说
文其第四真至名辨体门者。第四胜义唯正智证非后得智境。故云非心变理。随其所应即是三性者。三性有二体。一常无常门。常为圆成。唯真如是。一切有为皆依他起。二有无漏门。一切无漏皆圆成实。诸有漏法皆依他起。若依初门。俗四重中。初之一俗遍计性摄。后之三俗并依他摄。所以尔者。第二俗谛心所变事。后之二俗心所变理。虽事理别。并心所变故皆依他。真四重中。初之三真依他起性。前之三真即俗后三真同依他。其第四真唯圆成实。若依后门。第二俗谛通漏无漏。故通二性。谓依他性圆成实性。后之二俗唯是无漏。故圆成性。真之四重准此应知。如是差别故云随其所应即是三性。传说。随其所应即是三性者。唯约第四真说。不通余重。第四真中所执真为遍计。心所变为依他。若本真为圆成。今谓不然。随其所应即是三性者。通据四重二谛而说。如前已说。废诠谈旨非执心境。云何约此更分三性。故前文云废诠谈旨非境界故。彼文即说非执心境。岂通遍计耶
文第二三乘至许观真俗者。远（一·六十九右）云。萨婆多宗事为世俗。理为真谛。阴界入等彼此隔碍是其事也。苦无常十六圣谛通相之法是其理也。又婆沙论（七十七·十三右取意）就四谛明其真俗。四谛苦等十六理是第一义。苦如痈疽乃至道如船筏是世俗谛。杂心论（十·三十一丁）中亦说二谛。广如彼说。若准彼说。二乘亦似作二谛观。今即不尔。二乘自说等者。就小乘教分齐而说也。诸小乘人依自分教皆作是念。观四谛有断惑得果。而犹未知观四谛如断惑得果。唯大乘者方知此理。故今为说于彼小乘亦证生空。加行观时亦观真俗。谓四谛如为真。四谛无为俗。此等道理非是小乘之所知也。今大乘自说授其理。故云二乘自说等
文涅槃经云至中智上智者。此涅槃经第十三文也。此乃俗谛下章家文也。二谛各中上二智。此即显俗谛中上二智。总相而知者是中智。分别而知者上智。中智所知佛于彼经已为说之。上智所知佛于彼经犹未说之。此即前经已说之义也
文一切行无至如下广说者。此亦经文也。此胜义中下章家文也。无常无我涅槃寂静是第一义者。是前经第一。以中智故。此即前经已说之义也。知第一义无量无边等者。是后经第一义。以上智故。此即前经未说之义也。种别智为上等者。分别而知名种别智。总相而知名为总智。分别而知名之为上。总相而知名之为中。此总别智并据后智不取正智。故对法论第十一（十九左）云种别智者谓出世间后所得慧。此等二智如下广说
文同仁王经至智不应二者。仁王经上卷（十六丁）二谛品中。波斯匿王言。第一义中有世谛不。若言无者智不应二。若言有者智不应一。今此所引文稍似异。义意无违。若有谛不应一者真智解一证无二理。能证智既一。所证谛亦一。若世谛中有真谛者。谛有二故智亦应二。故云谛不应一。若无智不应二者。知俗名俗智。知真名真智。若世谛中无真谛者。谛即一故智亦应一。故云智不应二。释此难者广如彼说
文即显人法至皆有二谛者。即显人法皆有二谛者。谛既二故智亦有二。能知之知为人二谛。所知之谛为法二谛。是故人法皆有二谛。以人相望异生为下等者。明智差别。此即凡圣相望明别。问。二乘为中如来为上者。何故涅槃经云下智观故得声闻菩提。中智观故得缘觉菩提。上智观故得无上菩提。解云。彼文且明三乘相望三品别义。今小二乘相望凡夫为中品智。所望不同。故不相违”
文声闻乘二至证真如故者。声闻多为三义观故者。波罗蜜多声闻不但为三义观。亦兼作因缘观等。是故名多。毗婆沙论第百八卷云。如说七处善三义观。能于是法毗奈耶中速尽诸漏。解云。三义观者。谓次第观蕴处界也。七处善者。谓观色苦。观色集。观色灭。观色道。观色爱味。观色过患。观色出离。前之四种观色四谛。色爱味言重观色集。色过患言重观色苦。色出离言重观色灭谛。先观集者随说次第。不言道者。以诸能观多是道故。受相行识各七亦然。应言三十五。不过七故但言七处善。问。三义七处于三乘中何乘所观之。解云。三义七处声闻皆作。佛及独觉不作。问。何位之中起此观耶。解云。在杂缘法念住后总念住前加行位起此二种。如正理论六十一（初丁）说。问。三义观七处善是无漏。三义观是有漏。问。若尔何故如实知色。是四智。谓法类智世俗苦智等。既云世俗智。如何七处善唯无漏耶。解云。此世俗智虽亦容有而不现行。故说无漏。此等二观相对问答诸门分别。如毗婆沙第一百八卷（八左）顺正理论六十一卷（自初至九）光法师俱舍论疏（二十三·五左）等说
文第一世间至境界而说者。第二第三世俗谛等多依声闻境界而说者。三科四谛多声闻境。若依独觉境界而说二三俗者。十二有支为第二俗。七十七智等为第三俗。若依菩萨境界而说二三谛者。十善巧等为第二俗。唯识理等为第三俗。而诸论中多依声闻境界而说。是故但言三科四谛为二三谛
文独觉乘二至此为境故者。根上下者。二乘相望。独觉为上。声闻为下。若望菩萨俱为下品。上乘有差别故。非执法等不障果故者。由此文知。二乘四重摄法不尽。所以然者。遍计实我即初重摄。遍计实法是何重摄。第二道理世俗谛中。十二有支者。始从无明终至老死是为十二。有谓三有。支者因义分义。十二之法为三有因。故云十二有支。又前支与后支作缘因故是因义。十二之法分异故是分义。十二支中。无明唯以行蕴中现种无明为体。不取余法。二行支者。福等三业亦通现种。三识支者。唯取阿赖耶识亲因缘为体。果报主故。此唯种子不取现行。大论第九（十三左）云六识为识支者。随转理门。四名色支者。有漏五蕴为体。通异熟非异熟。五六处支。唯无记性内六处。此唯取彼异熟种也。六触支者。除第七识所余第八相应触全。若约分位。六处位后所有触数方是此体也。七受支者。体同前触。唯在种位。八爱支者。谓三界爱。亦通现种。九取支者。通取一切烦恼。亦通现种。十有支者。即取前行及五果种。为爱取润已转名为有。此唯种子。十一生支者。即五果现行。以异熟五蕴为体。十二老死支。同前生支。广如瑜伽第九（十三左）第十（六右已下）第九十三（初丁）对法第四（九右）十地论第八（四丁）世亲十二因缘论等说。独觉多缘此为缘故者。麟角独觉不但为因缘观。亦作三义观。是故名多
文第三证得至生空真如者。染逆观察等者。有本云染顺逆。义亦好也。顺逆有二。一杂染顺逆。谓依流转次第而观名杂染顺。谓无明缘行。乃至生缘老死。或依安立四谛而观名杂染逆。谓老死苦老死集老死灭老死趣灭行。清净顺逆者。谓无明灭故行灭。乃至生灭故老死灭。名清净顺。由谁无故老死无。由谁灭故老死灭。名清净逆。如对法论第四卷（十四右）说。问。顺逆之名据何而立。解云。此有三对。一因果相对。先因后果名之为顺。顺生生理。返此名逆。二细粗相对。先细后粗名之为顺。顺积聚理。返此名逆。三近远相对。先近后远名之为顺。顺观适理。返此名逆。故婆沙二十三（十四左）云。以因推果名顺观察。以果推因名逆观察。复次从细入粗名顺观察。从粗入细名逆观察。复次因近观远名顺观察。因远观近名逆观察。问。于逆观中齐识退还。其义如何。解云。珍伽九十三（七左）云。知因从先集所生起识为边际。现法苦有。既知从先集所生起。不应复观此云何有。解云。为前已推际有取爱等三法。依先集谛之所生起现识等五。准知。识等即是过去行无明生。不应复观识等五支云何而有。由观至识更不观行及无明支。名为退还。又依无性论意逆观老死由生而有。乃至名色由识而有。识复由彼名色而有。由识名色展转为依。故为此观。而至于识不观由行得有识支。却观由彼名色。得有。名为退还。故彼经云。齐识退还者。即是阿赖耶识自体为依无间转故。自体即是名色支也。虽识缘行。今言依名色者。据识现缘但观名色。故不观行
文第一世间至一真法界者。杂染清净逆顺观等如前已说。七十七智者。谓缘现在老死有二智。一缘现在生而有老死。二非不缘现在生而有老死。现在自身自己作故。缘过去老死而有二智。一缘过去生而有老死。二非不缘过去生而有老死。观于前际无始老死无不皆以生为缘故。缘未来老死有二智。一缘未来生而有老死。未来虽未起。容有杂染还灭义故。今观杂染故成二智。此三际中。初智观果有因显其所由。后智观果有因非不决定。破外妄计非不平等因无因而生。此前六智名真实智。第七法住智。观支所不摄法。说有漏慧遍知义故。遍知三世缘起教法名支不摄。准知。圣者身亦有法住智。异生身中亦有真实智观。观支起七智故。始从老死终至行支。于一一支皆起七智。是故总有七十七智。唯除无明。智种阙故。四十四智者。谓观老死支为四。一老死苦。二老死集。三老死灭。四老死趣灭行。乃至行支皆作此观。无明无因。智种阙故不观之。此四十四智七十七智等。广如瑜伽第十卷（十八右）说
文既与声闻至余声闻境者。所悟证一者。即所安立生空真如。及非安立生空无我一真法界。是二乘人同所悟证。故云不异声闻也。蕴等法四圣谛理亦独觉境者。为显此义。即前文云。独觉多缘此为境故。不但观缘起。亦兼观三科四谛。故说为多。流转还灭者。现行染法名为流转。种子师法名顺流转。或有漏诸法皆名流转。故对法论第四卷（十一右意）云。何者流转。谓一切生死。言还灭者。瑜伽五十一云。还即道谛。灭即灭谛。即种顺现行道能证灭色身中无漏种名顺还灭法。除大利根者。不问麟角部行。总望声闻皆名大利根
文菩萨乘二至障自果故者。悟执亦异者。问。悟有浅深。三乘各异。其义可尔。执无浅深。三乘同起。何独名异。解云。人执虽同而法执异。此之义云何。法执有二。一者障果。二不障果。二乘法执不障自果。菩萨法执障自乘果。执体虽同其用各异。故云执亦异也
文第二道理至除我法执者。谓所安立十六善巧者。即十善巧及六善巧也。一蕴二界等者。言善巧者法之善巧。并依主释也。菩萨缘此十种为境除我法执者。为治十我说十善巧。（中边论疏中·十三左）谓诸外道计色等蕴为一常等。今说积聚并有多法。及无常性。故说五蕴以除彼执。次执界是我而有为因。今显种因说界善巧。次执处为我。而能作诸法。今显诸法皆从缘生说于缘起。次执蕴等我有自在力。令法如是不如是等。今显我无自在之用。但由恶行受不爱果。亦由善业容可爱果。故说处非处。次执根是我有能取增上势力用。今显诸根有能取用非由于我。故说根。次执印蕴等我是常。今显有为三世流转。故知蕴我非常。故说于世。次执我是一为染及净二别法依。今显四谛是染净因果不由于我。故说于谛。次执我为观行主者。今显三乘正智是能观者。故说于我。次执我是能转能解主者。今显有为体是漏缚无别主者。无为寂静离漏缚无别主者。故说有为无为善巧。菩萨观此十种善巧以为境界除我法执
文瑜伽论说至更加于谛者。瑜伽五十七（初左）说六善巧。即前十中从蕴至根。显扬十四（初左）说七善巧。更加于谛。故彼颂云。于诸蕴界处。及众缘起法处非处根谛善巧事应知。今指彼文。故云或说。瑜伽二十七（十四右）说有五善巧。谓蕴界处缘起及处非处。婆沙第六（十一右）说四善巧。谓界处缘起及处非处法。皆如彼说
文第三证得至二空如故者。三性三无性唯识妙理者。三性即唯识。离三性外无别唯识。故论第九（三右）云。谓唯识性略有二种。一虚妄。谓遍计所执。二真实。谓圆成实性。复有二种。一世俗。谓依他起。二胜义。谓圆成实。故知三性并名唯识。缘此为境等者。一切所知总有三种。一境无等。即是二谛及三性等。二谛即是三乘通境。三性等理唯菩萨境。二行无等。所说止观及十度等。止观即是三乘通行。十度等行唯菩萨行。三果无等。即是智断及三身果。智断即是三乘通果。三身唯是菩萨所得。今云三性等者。三无等中初境无等。故云缘此为境
文第一世间至一真法界者。谓二空如等者。若但云空。即二取无。若言空性。以空为门所显空性。即真如也。梵云瞬若但名为空。言瞬若多故说真如名空性也。以多此翻是性义故。第四胜义胜义谛者谓非安立二空无我一真法界者。问。二空无我并目安立。何故亦云非安立二空无我耶。解云。举诠取旨。是故标之。理但可言非安立废诠谈旨一真法界
文所悟所执至非二乘境者。此文即显菩萨二谛与二乘异。所悟所执等者。菩萨所悟即二空智。所执即二执也。法执虽通不障二乘故与彼异。二乘所悟即生空智。所执即二执也。此即迷悟相对以显差别。言所证所断者菩萨所证即二空理。所断即二执二障也。二乘所证即生空理。所断而立执。及烦恼障也。此即断证相对以显差别。言宽狭亦别者。宽约菩萨。狭约二乘。诸论多说第二三俗三科四谛以为体性。即据三乘共境而说。持萨兼知二乘境故。余文可解
文二四谛中至自内证故者。二四谛中者。菩萨二谛中。俗四真四名二四谛。今此文意。真俗相望而说安立。故非安立差别之义。若约空有而分别者。世俗四重通空及有。胜义四重唯有非空。空者无也。遍计所执唯妄执有。体实空无。故非胜义。此据护法义应理圆实宗若依清辨义胜义皆空宗。一切诸法世俗可有。胜义皆空。是故不说四重差别
文言浅深者至通二四谛者。下劣道理名世俗谛。上胜道理名胜义谛。故浅深异。依人依法道理浅深。智境粗细次第差别。是故二谛各有四重。问。人法各二谛。未知人二谛法二谛各有四重耶。解云。今此文中就法二谛明四重别。但人二谛中凡圣相对明二对别。不说四重。理亦可有。但文略耳
文依人浅深至第一义谛者。此并经文。即第十三文也。是即凡圣相对就智粗细说人二谛也。出世人知名第一义谛世人知者名为世谛者。是后文也。世谛即第一义谛有善方便随顺众生说有二谛者。是前文也。今为成义随便而引。是故不违圣之所聚出。随顺众生说有二谛者。总明说二谛意。为众生证知解一假立名相。随顺众生说有二谛。如五阴和合称言某甲等者。别显二谛之差别相。若顺经文有八复次。此亦即第一就人不同释差别相。如一幻相。幻师知无是喻见真。凡夫执实是喻见俗。是故依人即有浅深
文依浅深至当广显示者。传说。人浅深者当于前迷悟二谛。法浅深者当于前说法体二谛。此解难知。前所说中指何二谛说迷悟等。若从七番中。第一迷悟二谛。后六法体二谛。上所说中指何配立。今解。人法浅深者。道理浅深。智境粗细以分二别。道理浅深并通人法。智境粗细各其一体。所以尔者。凡论二谛并通人法。据智粗细说人二谛。就境粗细说法二谛。此义广说如无垢疏（一·二十五右）下教摄中当广显示者。七番之中。初之一番重释人二谛。后之六番依法胜劣相对建立。今云浅深者据后六番。故指彼文
文如五蕴法至显真如故者。此下章家就境粗细明法二谛。于中有二。初明俗四。后明真四。此初也。即一法上具有真俗不同。清辨一法时。有义为俗无义为真。今且举五蕴知万法亦尔。问。三科四谛等相望而说法浅深者。其义可尔。一五蕴上更无粗细。如何今云一法之上具有真俗。解云。五蕴之体虽参粗细。四义倏然各有差别。所谓名事理诠为俗四义。事理诠旨为真四义。是非无粗细浅深。由此当知境粗细辨法浅深诚有其由
文其五蕴事至后后细故者。此后约境粗细明其四重。准前应知。观五蕴如自内所证废诠谈旨等者。谓诸圣者无分别智缘真如境内证自体。百非俱绝。四句斯亡。能所永忘。心言悉息。是名内证。然此内证诸说不同。一云。一切根本后得内证真如而不变影以无漏智缘真如故。一云。根本及后得智皆能变影而非亲缘。不尔唯识理不成故。一云。正智亲证自体不变而缘。如自证分无别相分。后所得智变影而缘。以分别故。若不尔者。圆境智等缘真如境。正体后得应无差别。虽有三说。大唐三藏及护法宗后说为正。若广分别。如成唯识第九（十二右·同十六右）释。
文成唯识论至今望真说者。此下引文属当四重。今引三文。此初文也。即属当第二俗及第二真。如文可知。因果道理非即离故者。四胜义中第二道理胜义。即四谛因果道理也。心所为果。心王为因。法尔因果非即非离。第三世俗准亦如是等者。虽一四谛而义门别。若依俗门说为第三。若依真门说为第二。今云非即离者即望真说文。应如是也
文又第七云至即第四真者。此次一文即属当第二俗第四真也。如前所说识差别相等者。前来所说三能变相。即依四俗谛中第二道理世俗说有八等随事差别。非四重真谛中第四真胜义谛。胜义谛中穷八识理。分别心与言皆绝。故前心所望心一异。以第二俗及第二真相对而说。今以第二俗对第四真谛为论
文又彼卷解至即第四真者。八识自体非定一异者。疏第七（本·九十八左）云。此非一异。依四胜义对四世俗皆得。如理应思。而无别配四重二谛。此文方配。如文应思。虚妄识性真实识性等者。取意而引。非正论文也
文即以初俗至通二四谛者。初俗对四真即名名事二谛。事者实义。亦名假实二谛。第二俗对三真即名事理二谛。事者三科事也理者四谛二空一真也。第三俗对二真即名浅深二谛。浅者四谛理也。深者二空一真也。即望四谛俱名深。第四俗对一真即名诠旨二谛。诠者二空如也。旨者一真法界也。此等二谛皆前前粗后后即细。故云一一推寻从粗入细相对为言通二四谛。
文第三相显至应有五谛者。此问意云。如来昔说我所学法如地草木。所宣说者如手中叶。萨婆多四谛摄法不尽。谓虚空非择灭。非二种因果故非染心所缘。今依此经四谛摄法尽。若尔虚空非择其所闻法。为入四谛即是已。说如其不入应有五谛。二灭非二种因果。是何谛摄。解云。依萨婆多。虚空非择灭别有体性非因果故非四谛摄。大乘无别体性。即性即真如上假建立之。真如即是四谛实性。所以二摄在四谛之中
文佛赞迦叶至犹不名说者。此下佛答。难谛虽说作说异熟诸摄在四谛之中。迦叶亦复言等者。迦叶重问。问意可知。佛言善男子等者。佛答有二。初略后广。此略答也。虽复入中犹不名说者。若谓其苦体不越二种生死。即是一切有漏果义说苦并在其中。即是皆在苦谛之中。种种差别苦相未说多于已说。即是犹不名说。集灭道等应知亦尔。其未说多而已说少也
文何以故善至智及上智者。此下广释。善男子至诸佛菩萨智者。就人辨智差别也。智别相望。二乘名下。大乘名上。今形凡位。二乘名中。菩萨名上。善男子知诸阴苦至曾不说之者。就阴释也。阴是五阴积聚义。是阴义。总知阴苦是中智。知无量差别苦相是上智。即是上智所知苦相我于彼经会不说之。处界色受想行识等者。上就五阴而说苦相。次就十二处十八界及色受等而说苦相。处者生长义。心心所法生长处故。界者性义。于一身中有十八种性不同故。此等皆有总别苦相。知总名中。知别名上。此上皆说苦谛之相。并集灭道等者。次就余三谛说总别相。即经文即。知受因缘能生五阴是名中智者。即说集谛中知总相智故。一人起爱无量无边。声闻缘觉所不能知。能知一切众生所起如是等爱是名上智者。即说集谛上智别相知故。余如经说”
文善男子知至是名上智者。下明二谛义。文中有二。初就二谛辨智差别。后对殊文辨二谛相。此初文也。先明世谛。后明第一义谛。约世谛中。中智所知即是前经已说之义。上智所知即是先经未说之义。知一切行无常等者。等余三印无常无我涅槃寂静。是第一义者。是前经第一义。似中智故。上来所明总相而知是中智。分别而知是上智。即前经已说未说之义也
文古来解云至无量无边者。此远法师（大乘义章一·七十三右）等说也。即释上云知第一义无量无边不可称计非二乘所知是名上智之文也。下云古来解云等者。皆指此师也。故彼章云。真谛之中义别有二。一有二无。有者所谓如来藏性洹沙佛法。无中有五。一者真实如来藏中恒沙佛法内体缘集。无有一法别守自性。名之为无。乃至第五此真中无彼妄想空如来藏。此五通就如来藏体第一义中随义分别。同是真谛。今经中云知第一义无量无边等者。即真如理。如来藏中有恒沙德无量无边。今即指彼。故云恒沙万德无量无边
文此上经文至立于二谛者。下章家文。即释上引经文意也。此上经文因迦叶问四谛摄法。世尊答中仍显二谛智有中上。总相而知名为中智。别相而知名为上智。谛者实也。实者审实义。若世条然无错。故言审实。有无道理凡夫叵测。唯圣能证。今对凡智立中上智。依此二智即立二谛。此即明人二谛也
文据实而说至次经当显者。此明人法二谛。理必可有也。法有胜劣者显法二谛。智有浅深者显人二谛。证实唯二者证实有无实理。唯中上二智。简凡下智故云唯二。若总相说二乘形上下等者。言二乘者声闻缘觉二乘也。二乘之智望异生智名之为上。望如来智名之为下。更无中智。又解。二乘即大小二乘。非小二乘。若不尔者。如根上下智力喻不成故。即下上摄故者。下乘及上乘摄也
文文殊白言至即无二谛者。上就二谛辨智差别。下准文殊菩萨辨二谛相。于中总有两重问答。初条问。后审定。初条问者。经云。世尊所说世谛第一义谛其义云何。此即条问。前说二种谛义。今略不举也。第一义中有世谛不等者。审定所说也。如其有者等下进退征难也。善男子世谛者即第一义谛者佛答。即就不异义答。即深审不异门。又如仁王经照解见无二也。此明二谛不相离义者。是章家加文。非经文也。不相离义者即不异义。世尊若尔者即无二谛者。我言重难言。若言世谛即第一义。唯有一谛便无二谛也
文佛言善男子至出世法者。佛广答也。初总明二谛之意。后别显二谛相。此初文也。随顺众生说有二谛者。明说二谛意为众生也。若随言说下。明言说道中说有二也。解深密经云。善男子。彼诸圣者于此事中离名言故现正等觉。即于如此离言法性。为欲令他现等正觉故。假立名相谓之无为。准此经文。证智解一。假立名相随顺众生说二谛也
文善男子如至显二谛别者。第二别显二谛相也。文中有八复次释二谛差别之相。此即第一就人智别明二谛相。所知之境虽体唯一。能知之智浅深不同。如一幻相二人异见。幻师知无是喻一见真。凡愚执实是喻见俗。由此道理说有二谛。此明依人智有浅深显二谛别者。是章家文也。非经文也
文善男子至第一义谛者。下有七番明二种相。此即初番就名字有无以释二谛。达有为俗。达无是真。判此七番相古今释异。远法师（同上）云。虽有八番略分为二。初一约人。后七约法。是故从此五蕴和合已后七番。皆依法辨二谛。即通立性破性破相显实宗四宗二谛。谓七番中。初三立性宗二谛。次二破性宗二谛。次一破相宗二谛。后一显实宗二谛。今此文中以深摄浅。故备论之。广如下说。今章家云。此中七番唯明显实宗中二谛。不说小乘及破相二谛。显实自有破相故。今此初番举浅事法释前依人立二谛意。以下六番依法胜劣相对建立。何以得知。初番重释前依人立二谛意。经文既云凡夫随其所称名为世谛。出世之人如其性相而能知之名第一义。故知但是重显前义。令知二谛依相待亦建立之。至下当知
文复次善男子至第一义谛者。此第二番就有名有实等以解二谛。有名无实是俗。如瓶衣等。有名有实是真。如色声等。章家解云。虽不分明差别分别。义推即是此中四重。今此文云有名无实是俗谛者。即此初俗。以我有情等名无实故。有名有实名第一义者。即论所说四种胜义皆有名体。故或唯三科名第一义。对我等时有名体故
文善男子如至第一义谛者。此第三番就我等释。如我众生乃至诸阴界入。是名世谛。四谛是第一义。名无体我等有体三科。此等二类对四谛理俱名世俗。问。前第二番中有名无实我有情等对三科法名世谛已。何故今此第三番中无体我等更重说为世俗谛。解云。显我等法不唯形于三科之法名为世俗。亦形四谛等名世俗故。前第二番以初有名无实体用法形阴界入。阴界入法名为真谛。即四真中初胜义摄。显此非唯是胜义故。复以三科形于四谛。事劣于理即为俗故。即是论中第二世俗。四谛是第二胜义。众生寿命乃至受者作者者。并我异名也。乾闼婆城者。此云寻香城。西方散乐名曰寻香。不作生业唯寻食香而便作乐伺彼乞求。此幻化城楼橹可爱名寻香城。海中水气日光所临。遥见难揲亦似幻城。水激为声微同作乐。似彼寻香城故亦名寻香城。诳惑起故。今以为喻。如无垢称疏第三卷（七十二右）说
文善男子世至第一义谛者。此四番就世法释。初明五种世。后善男子若有众生下辨无颠倒。如文可知世法有五为世俗。知此名真者。显初世俗不唯我等但有其名无体用法。其无实体有用之法亦初俗故。显扬等说房舍军林等亦初世俗故。以无实体我等类同最卑劣故。无倒知此唯有蕴等都无真实名句等法是第一义。四胜义中皆无所说五世法故。或三科中实无此五。大乘基（次下三十三左）云。此番状似说之非次。以阴界入既说通真。恐此有用无体之法亦通真谛。为显不然因释彼疑。故今方说。五种世中初二能诠。次二所诠。后一标相。显能所信若性若事皆有假立非真实故作差别说。更无异义
文复次善男子至第一义谛者。此第五番就烧等释。若烧割等名世谛等者。此之一对显二无我名为世俗。一实真如名为真谛。外道异生执我常一。佛说为无。为五蕴等可烧割等。无彼实我一常之相。故烧割等二无我也。后番以此无我形于苦谛理等说为真谛。即第三真。今此第五番以二无我对一实如。真如不依可烧割等诠门显故。即胜义胜义。故二无我等依诠显实名为世俗。第四胜义世俗所摄。不尔此言有何诠理。世尊不说无义言故。一实真如即是第四胜义胜义也
文复次善男子至第一义谛者。此六番就有苦无苦释也。有八苦相名世谛等者。前以四谛对蕴等名真。今以之对二无我等无八苦相法即成世俗。第三证得世俗所摄。八苦即是苦谛理故。偏举一苦类余三谛。章家解云。此番应在第五番说。前第五番应第六说。所以尔者。此之七番从浅至深说二谛相。今观经文。前第五番标第四俗及第四真。此第六番彰第三俗及第三真。先深后浅。故次相滥。今以言便前后不定
文复次善男子至第一义谛者。此第七番就喻释也。此第七番所说法喻。总明二谛体无差别。随其人智及于法中空有事理浅深诠旨四重二谛胜劣相形成真俗故。世人但知父母所生名为世俗。出世之人知因缘生名第一义。此随人智以分二谛。父母所生假事粗浅名为世俗。因缘生者实法细深名为胜义。此随于法以分二谛。总明二谛差别法喻更无别门。审观经意虽有七重。以义而推与论无别。广如下说
文古来释至涅槃等也者。此下述远法师说也。古来释云至今据第六故名第一一纸半文。是远法师涅槃经疏第五卷（四十八纸）文。小亦无异。学者可勘。粗分有二等者。立性破性名之为小。破相摄实名之为大。细分有四等者。远（大乘义章一·六十七名）云。此四乃是望义名法。经论无名。经论之中虽无此名实有此义。大小之中各分浅深故有四宗。言立性宗者。亦名因缘宗。小乘中浅。宣说诸法各有体性。虽说有性皆从缘生。不同外道立自然性。此宗当彼阿毗昙也。次破性宗者。亦名假名宗。小乘中深。宣说诸法虚假无性。不同前宗立法自性。法虽无性不无假相。此宗等彼成实论也。次破相宗者。亦名不真实。大乘中浅。明前宗中虚假之相亦无所有。如人远观阳炎为水。近观本无。不但无性。水相亦无。诸法像此虽说无相。未显法实。后显实宗者。亦名真宗。大乘中深。宣说诸法妄想故有。妄想无体。起必托真。真者所谓如来藏性恒沙诸法。同体缘集不离不脱不断不异。此之真性缘起集成生死涅槃。真所集故无不真实。辨此实性故曰真宗
文于此四中至故备论之者。今此文中以深摄浅等者。远（义章一·六十九左）云。约宗辨谛门别有四。一约宗分法。二以深摄浅。三历法分别。四辨即离。今以七番配于四宗。即约第二深摄浅门。故云今此文中以深摄浅。若小乘中。立性宗浅。破性为深。若大乘中破相为浅。显实为深。亦如破性宗中法相世谛。谓一切法皆无常等。法之实相故称为世谛。此之世谛是立性宗真谛法也。余皆准知。深宗俗中摄浅宗真。故云以深摄浅。广如彼师章疏中说
文就初宗中至不能繁引者。依婆沙等具说有七番等者。杂心俱舍等亦说二谛。若依俱舍二十二（十左取意）说。若于彼物瓶未折时。水未折时。以世想名施设瓶水。假施设有故名为世俗。依世俗理说瓶等是实名世俗谛。若有物体异此瓶等名胜义谛。谓彼物彼物破时彼觉不无。及慧折除彼觉仍有。应知彼物名胜义谛。应知彼说。杂心论（第十·三十一左）又如次下说。今等彼论故置等言。毗婆沙论第七十七（十三右）有八异说。广说二谛。随义具论不过七番。故云具说有七番
文一情理分至为第一义者。此下随义引七番门次。此初门也。传说。七中第六无文。余之六番皆有诚文。今谓不然。七皆有此文。此七番中第二第七依杂心文。余之五番依婆沙说。婆沙七十七有八异说。今此初门即当于彼第六之义。故彼文（十五左）云。复作是说。随顺世间所说名是世俗。随顺贤圣所说名是胜义。何以得知。即此章（三十左）云。第一先就情理分二。五阴和合称言某甲。凡随所称计有我人是名世谛。圣人解阴无有某甲离阴亦无名第一义。由此明知当第六义。问。我等情所谓有。于法本无。说何为谛。远（七十右）云。凡夫取阴为我法为我阴随情取名为我人说为世谛。非全无法。其真谛者。圣人知阴非我我所。从圣解说为无我名为真谛。亦非无法
文二假实分至说第一义者。此第二番依杂心文。瓶衣等法有名无实名为世谛。蕴等诸法有名有实说为真谛。若法分别时等者。杂心论第十卷（同上）文。故彼文云。何等及第一义有何相。答。若事分别时。舍名即说等。分别无所舍。是即第一义。彼论释云。若事分别时舍名者。此即等事。彼文注云。等事故章（二十左）云三佛栗提。译云等集。亦言等积集。凡会有散无者名等集（已上）如瓶分别色香味触时舍瓶名。亦非舍色香味触别有瓶名。是故名等事。分别无所舍是即第一义者。如五盛阴名苦谛。若分别五时亦不舍苦名。以色是苦故。乃至识亦如是。广如彼说”
文三理事分至为第一义者。此第三番依婆沙文。阴界入等事相差别说为世谛。十六圣行通相之理以为真谛。此即当婆沙第三师义。即评家说也。故彼文三。四谛皆有世谛胜义。四谛之事名为世俗。四谛之理名为胜义。乃至云世俗胜义俱摄十八界十二处五蕴。虚空非择灭亦二谛摄故。解云。苦谛事者。男女瓶衣等事也。苦谛理者。苦非常空非我理。乃至道谛事者。谓佛说道如船筏乃至如花如水。是即事也。道谛理者。道如行出理也。广如彼论七十七（同上）说
文四缚解分至灭道第一者。此第四番依婆沙文。苦集缚法说为世谛。灭道解法名为真谛。此即婆沙第一谛义。故彼文云。于四谛中前二谛是世俗谛。男女行住及瓶衣等世间现见诸世俗事皆入苦集二谛中故。后二谛是胜义谛。诸出世间真实巧德皆入灭道二谛中故
文五劣胜分至说为第一者。此第五番依婆沙文也。言劣胜分别者。远法师章（七十右）云为无为分别。之有彼师疏云劣胜分别义皆同也。苦集及道三谛有为判为世谛。灭谛无为寂止胜法说为真谛。此即当于婆沙第二师义。故彼文云。于四谛中前三谛是世俗谛。苦集谛中有世俗事。义如说前。佛说灭谛如城如宫或如彼岸。诸如是等世俗施设灭谛有中。是故灭谛亦名世俗。唯一道谛是胜义谛。世欲施设此中无故
文六空有分别至说为第一者。此第六番依婆沙文。十六行中空无我。理中胜故说为真谛。余名世谛。此即当于婆沙第三师义。故彼文云。四谛皆是世俗谛摄。前三谛中有世俗事。义如前说。道谛亦有诸世俗事。佛以沙门婆罗门名说道谛故。唯一切法空非我理是胜义谛。空非我中诸世俗事施设故。广如彼说
文七行教分至名第一义者。此第七番依杂心文。故杂心论第十卷（二十八右）云。问。云何正法。答。经律阿毗昙。是名俗正法。三十七觉品。是说第一义。彼论释云。经律阿毗昙是名俗正法者。修多罗经律阿毗昙是言说正法。依名处起故。先已说佛语是语自性。语即依转。以他处转故名俗。故显第一义故名正法。以名显义故。三十七觉品是说第一者。三十觉品是说第一义正法。离名起故。有漏修慧虽离名转。有垢故不说第一义正法。慧赞师云。约此偈中。上半是俗正法。谓阿含经依他故俗。下半真法。所谓觉品三乘因果无漏故真。广如彼疏第十卷说。远法师云。初宗之中具此七种。虽有七种事理二谛正是宗归。而当婆沙评家义也。问。婆沙七十七（十五左）云。尊者世友作如是说。能显名是世俗。所显法是胜义。大德说曰。宣说有情瓶衣等事不虚不妄心所起言说。是世俗谛。宣说缘性缘起等理不虚妄心所起言说。是胜义谛。尊者达罗多说曰。名自性是世俗。义自性是胜义。此等三义于此七番何番所摄。解云。世友达多二师义第七番摄。能诠为俗所诠为真故。大德之义第二番摄。假法为俗实法为真故。又解。大德之义第七番中教一分摄。以唯约教说二谛故。既云不虚妄心所起言说。故知教摄
文今此但彰至名第一义者。上据立性明七番已。此下标举四宗二谛属当涅槃所说二谛。此即初标立性宗义配经二谛。虽有七番。今此涅槃经文但彰初之三门。余四番门略而不辨。此即标第一番属当经文第一。先就情理分二者标第一番。言分二者世俗胜义也。五阴和合等者属当经文。即先所引涅槃第十三云。善男子。五阴和合称言某甲。凡夫众生随其所称是名世谛。解阴无有某甲名字。离阴亦无某甲名字。出世之人如其性相而能知之名第一义谛。解云。此经文意显立性宗七番之中第一番门。更无异义
文第二约就至实为第一者。此标第二番属当经文。有名有实是其实法等者。经云。复次善男子。或法有名有实。或复有法有名无实。善男子。有名无实者即是世谛。有名有实者是第一义谛。解云。此经文意显七番中第二番门。更无异义
文第三约就至为第一义者。此标第三番属当经文。如我众生等者。经云。善男子。如我众生寿命知见养育丈夫受者作者。热时之炎乾闼婆城龟毛兔角旋火之轮诸阴界入。是名世谛。苦集灭道名第一义谛。解云。此经文意显七番中第三番门。更无异义”
文次下就其至以辨二谛者。此下第二标破性宗义配经二谛。初总标宗意。后前属经文。此初也。假法空有者。五种世法名之为有。如实知称之为空。实法空有者。阴界入等名之为有。若就性空。第一义中绝蕴我名称之为空。远法师（一·七十一右）云。第二宗中世谛有二。无有中随义分为三种。一事相世谛。谓阴界等于事分齐同。真实不虚故称为谛。此同初宗世谛事也。二法相世谛。谓一切法苦无常等法之实性故称为谛。此之一门是前宗中真谛法也。三理相世谛。谓法虚假因缘集用世法实尔。名为世谛。此之一门不同前宗。所言无者。五阴之中彼凡夫横计我人。世谛法中实无此我。故名世谛。此空无我此毗昙宗中一向说为第一义谛。成实论中义有两兼。若就五阴事法之中辨此无我摄入世谛。若就性空第一义中无彼妄情所立我人即是真谛。今就初义说为世谛。真谛之中义别有二。一因和合中无性之空以为真谛。二就性空第一义中无彼凡夫所立我人以为真谛。今约经意且开二门
文就前门中至名无颠倒者。下第二属当经文。世法有五等者。经云。善男子。世法有五种。一者名世。二者名世。三者缚世。四者法世。五者执着世。乃至善男子若有众生。于如是等五种世法心无颠倒如实而知。是名第一义谛。解云。五种世法是假法有。故名世谛。因和合中无性之空法和合中无性之空名为真谛。今云知其性空不亦实性名无颠倒者。于因和合法和合中知真性空名无颠倒
文就后门中至名第一义者。此标后门以属经文。若烧割等名世谛等者。经云。复次善男子。若烧割等世谛等者经云复次善男子。若烧若割若死若坏。是名世谛。无烧无割无死无坏。是名第一义谛。解云。若烧割等名世谛者。理相世谛也。谓法虚假因缘集用世法实尔。名为世谛。被烧割等是假故。不同前宗就性空第一义中无彼凡夫所立我人为真谛
文次下就其至为第一义者。此下第三标破相宗义配经二谛。远法师（一·七十一左）云。第三宗中世谛亦二。一有。二无。有中随义分为四种。一者事相。谓阴界等。此同初宗世谛事也。二者法相。苦无常等。此同初宗真谛法也。三者假名集用之相。此门同前第二宗中理相世谛。四者妄想。所谓世法道理悉是妄想之有。如阳炎水。此之一门不同前宗。所言无者。随义有二。一者阴上无彼凡夫横计我人以为世谛。若就无相第一义中。无彼凡夫横计我人即是真谛。今就五阴因缘法中无彼我人判入世谛。然此世谛同前初宗真谛法也。二就五阴假名法中无彼妄情所取自性。世谛法中实无此性。故云世谛（略一行余）今入大乘破相宗中义有两兼。若就五阴因缘法中无彼凡夫所取自性判属世谛。若就无相第一义中无彼性者即是真谛。今就初义说为世谛。真谛之中义别有三。一者毕竟妄想空寂以为真谛。二此空中无彼凡夫横计我人以为真谛。三此空中无彼凡夫所立自性以为真谛。八苦之相以为世谛者。经云。复次善男子。有八苦相。名为世谛。无生无老乃至无五盛阴。是名第一义谛。解云。妄想之有具有八苦。故名世谛。无相之空永离八苦。故说真谛
文问曰此宗至有斯别耳者。此问答遣疑也。问意。此破相宗所辨二谛与前破性二谛何别。古来释云等者。远法师说也。因缘假有者。破性宗中理相世谛。即法虚假因缘集用世法实等名为世谛。妄想之有者。破相宗中妄想世谛。即是世法道理悉是妄想之有如阳炎水。故名世谛。无性之空者。破相宗中因和合中无性之空。法和合中无性之空。即为真谛。无相之空者。即毕竟妄想空寂以为真谛
文次就第四至名为第一者。此下第四标显实宗义属当经文。远法师（七十二左）云。第四宗中世谛有二。一有。二无。有中有六。一事相有。谓阴界等。此同初宗世谛事也。乃至第六真实有。谓如来藏。言无者随义有四。一者阴上无彼我人。此同初宗真谛理也。乃至第四妄想无不同前宗。真谛之中义别有二。一有。二无。有者所谓如来藏性恒沙佛法。无中有五。一者真实。谓如来藏中恒沙佛法同体缘集。无有一法别守自性。名之为无。乃至第五此真中无彼妄想空如来藏。此五通就如来藏体第一义中随义分别。同是真谛。经云。复次善男子。譬如一人多有所能。若其走时即名走者。乃至云。依因父母和合而生名世谛。十二因缘和合生者名第一义谛。解云。父母生边者是事相缘起。即为世谛。因缘生边者是法性缘起。即为真谛”
文古来解云至故名第一者。初事因缘者亦名事相有。谓阴界入等。此同初世谛事。故云如毗昙说。二法因缘者亦名法相有。即苦无常等。此同初宗真谛法也。三假因缘者亦名假名有。此一门同前第二宗中世谛理。故云如成实说。四妄想因缘者亦名妄想有。此门同前第三宗中世谛理也。五妄想因缘者亦名妄想有。即明心外毕竟无性。但是惑心妄想所见。故云如梦所见。六是真实因缘者亦名真实有。谓如来藏缘起集成生死涅槃。此后两门不同前宗。唯一如来藏随缘作佛性。亦作因缘。佛性因缘不一不异。故云如水起波
文上解虽精至所有二谛者。此下章家自述正义。初破古说。后叙今释。此初也。纂云。诸小乘计二十部殊。佛岂悬为大小乘宗所说二谛。理虽可尔。不顺章家破古之意。今章家意。诸小乘计二十部殊。佛岂悬为未来世中大唐所有。远法师等不说余部所说二谛。唯独别说萨婆多部及成实论二小乘宗所有二谛。如斯道理无有是处。故不可说经七番中。初三是其立性宗中所辨二谛。次二是其破性宗中所辨二谛
文由此应言至相对建立者。此后叙今释也。远法师云。涅槃经中具有八番以说二谛。初之一番明人二谛。后之七番明法二谛。今章家意。后七番中。初番举事释前依人立二谛意。后之六番依法胜劣相对建立。即释法二谛也。经云凡夫至名第一义者。引文而证。后七番中释初一番经文。既云凡夫所知名为世谛。圣人所知名第一义。故知但是重显前义。令知二谛依人相对亦建立之。不可说言初之一番当法辨相。违经意故
文虽不分明至相可知故者。下通伏难以述正义。问。后七番中。初番举事重释前意者义可知。经中亦说六番者。是为释何。故今通云虽不分明差别分别义推即是此中四重。显扬等说者。显扬第六（十右）云。世间世俗者。谓安立田宅瓶盆军林数等。及安立我有情等。今略指一。故云如我有情等。有名有实名第一义等者。此有二说。一云。四种胜义通名有名有实。皆有名体故。一云。唯三科法名有名有实。对我等故。如文可知。论所说四种胜义者。指唯识第九（二左）文。即彼论中广说四真
文第三番中至皆可通形者。此以二类者。我众生类阴界入类也。问。我乃至旋火轮但有名无体用者。何故前云众生等无用火轮等体无。既云火轮体无不言用无故。解云。若照用者火轮且有。若轮用者唯以非实故无用也。今云无体用者就轮用说。故不相违。准余世俗皆可通形者。不唯形蕴等。即形四谛二空皆名世俗
文其蕴界入至第二胜义者。即是论中第二世俗等者。即推瑜伽六十四卷（同上）显扬第六。然唯识论唯说真四不说俗四。余文可解
文第四番中至是第一义者。此文意显我有情等都无体用。五种世法虽无实体而亦有用我等五法虽有用无用别俱无实体。今无体义同故俱世俗摄。言军林等者。军与林别。非军即林。人聚成军。树聚成林。以人分别人外无军。以树分别树外无林。故军及林皆无实体。瓶衣亦尔。四尘成故
文四胜义中至更无异义者。或三科中实无此五等者。若三科中有五世法。即形四谛应名世间胜义。三科之中实无此五。故唯初俗不通真四。前第三番我众生等及阴界入。形四谛理名为世俗。四谛名真。今第四种。五种世法名为世俗。知此无实名为胜义。故知此第四番似说非次。而经中说此番意者。为释人疑。如文可知。初二能诠者。名世句世。次二所诠者。缚世法世。后一标相者。即执着世。言标相者标威仪相。分知沙门婆罗门故。犹如四邬拖南翻为标相。诸行无常者有为标相。乃至涅槃寂静。是无为标相
文第五番中至二无我也者。此之一对显二无我名为世俗。等者。第五番中经云。复次善男子。若烧割等是名世谛。无烧割等名第一义。解云。烧割等法虽是蕴等。今取蕴上二无我等名为世俗。所以尔者。外道异生执蕴等法为实我法。佛说为无我。故二无我对一实如名为世俗
文后番以此至胜义胜义者。此文大意。二无我法形对非一。故或俗摄或胜义摄。所以尔者。后第六番以此无我形四谛理说为真谛。即第三证得胜义摄。今第五番以此无我对一实如说为世俗。即第四胜义世俗所摄。二空真如虽无烧割。依烧割诠方所显故从其诠门说名烧割。一实真如不可烧割。不依诠故。即第四真摄。由此应知。此第五番应在第六。其第六番显第三俗故”
文第六番中至前后不定者。第六番中经云。有八苦相名为世谛。无八苦相名第一义。解云。有八苦相即苦谛理。无八苦相即二无我。前第三番以四谛理对蕴等法。蕴等名俗。四谛名真。今第六番以此四谛对二无我即成世俗。第三证得世俗所摄。二无我等即成胜义。第三真摄。此番应在第五番说等者。凡七番次从浅至深说二谛相。前第五番标第四俗及第四真。此第六番彰第三俗及第三真。先深后浅次第相滥。今随言便前后不定。余文可解
文第七番中至更无别门者。第七番中经云。复次善男子。譬如一人多有所能。乃至云。依因父母和合而生名世谛。十二因缘和合生者名第一义谛。解云。约父母生及因缘生以分二谛。一人二谛。二法二谛也。人但知父母所生名为世俗。出世之人知因缘生名第一义。此随人知以分二谛。亦名迷悟二谛。父母所生假事粗浅名为世俗等者。明法二谛。亦名法谛。今此第七番总明二谛差别法喻。更无别门
文审观经意至亦应允当者。与论无别者。瑜伽显扬唯识论等。禀佛言而成理者。瑜伽等论所说四重所说皆为释佛成经所说七番二谛。菩萨造论为释经故。岂复自为●楯等者。即基法师述自怀也。二军相战●楯避害。斯必却怨之意也。今章主意唯为会经。非是破他显自怀。辨是予志也。●音莫候反。说文予长二丈建于兵车。正作矛字。有文作牟。说文牟牛声也。广雅过也。爱也。牟非字体。槊音山卑反。埤苍鞘长丈八尺也。●槊并矛皆作●●可顺文意。楯实准反。持板自蔽也。御敌排也。茍音公居反。毛诗人之为言茍。亦允信。诗曰茍诚也。笺云。茍且也买达曰。茍偷也。襟音居吟反。郭璞曰。即衣领也。声韵亦衿字也。而已耳也。杜预云。而语助也。允音假泯反。信也遂也
文何得知至不名实谛者。此问意言。何以得知以依可烧割等诠门所显二空真如。形无烧割等一实真如。即一实真如胜义胜义所摄。言实谛者名曰真法等者。总以七义释实谛义。一真实。二无颠倒。三不虚妄。四名大乘。五是佛所说。六一道清净。七有常乐我常。以此义故名实谛。此释初义
文善男子实至最殊胜故者。此释后六义。如次可知。无烧割等真如为谛者。即一实真如也。谛者实义。唯圣内证故名胜义
文文殊师利至无有差别者。此文殊难也。前七义中次第条难。今此文中且举一难。难言。若以真实为实谛者。真实即是如来虚空佛性。此三若同名实谛者。此等三法即无差别也。至下当知
文佛告文殊至非谛是实者。此总答也。四谛之中各有三重。有苦者苦谛事也。有谛者苦道理也。有实者苦谛性如。余之三谛准此应知
文文殊师利至亦复如是者。此牒释也。即如次第释四谛义。今此文中且举苦谛略余三谛。所言苦者者牒也。为无常相者释也。无常故苦。是可断相者。有漏可断。集因灭故苦果随灭。此是俗中之假相。如俗境知是为实谛。如来之性者。是胜义谛如来谛故名如来性。此性无逼迫相故非苦。无迁流相故非无常。无可断相故非可断相。相灭之处是为实谛。虚空佛性亦复如是者。类之可知。离三相故
文此经文意至但是实摄者。在缠名佛性等者。一实真如随位三名。一在缠名佛性。二在果名如来。亦名法身。三通在二位名虚空。从能显说。非是体空。问。空为同智。为智是空。空为异智。解云。空是智境。空体非智。智知彼空之时显此真如故。今此经意据废诠旨一真法界立此三名。问。此等三名皆是诠门。依诠所显是第三真。如何今云如来虚空佛性皆第四真。解云。举诠取旨。若不举诠何以生智。今却谈旨故第四真。此义可思。苦集灭道是四谛事。尔者除灭余三是有为故可说名事。灭谛无为何得名事。解云。佛说灭谛如园如林如彼岸等。是名灭事。如婆沙七十七说。谛即四理者因果道理也。四如者。四性真如也
文又如前所至亦有差别者。此文大意。四谛是安立门。一真即非安立。故涅槃说非苦非谛。但是实摄。为证此义今引诸文释非安立义。瑜伽六十四显扬第六云。非安立真实者。谓一切法真如实性。真中前三同俗后三。所以不说。又约差别无差别异说真唯一。理实而言真亦可四。成唯识论第九卷中四真具有。示胜于俗亦有差别。故真亦四。广如彼说
文胜鬘一谛至义谓圣道者。胜鬘经意。四圣谛中三是无常一是常。即据第四真而说灭谛义。是故彼经一谛章云。灭谛离有为相。离有为相者是常。常者非虚妄法。非虚妄法者是谛是常是依。是故灭谛是第一义仁王二谛各自名摄。若俗即世谛摄。若真即第一义谛摄。一假世俗等者。辨中边论第二卷说世俗胜义各有三种。即三性中遍计所执性。本来无体唯有假名名假世俗。依他起性迁流义胜名行世俗。第三之俗由第二俗所显了故亦名世俗。而体实非。义胜义者。无漏观心名为胜智。如是彼境名为胜义。义是境故。为简后二胜义名义胜义。今言义者即是义利。能顺益故。谓此涅槃体是胜果立以胜名。又是义利之故亦名义。行胜义者。智是有为故名为行。以胜法为义名为胜义。广如彼论及疏（八左）中说
文此段世俗至易可知也者。此下中边等论所说真三俗三。对此所说四重二谛以相摄也。假世俗（述记九本六十四右）者。实无体性可名世俗。唯有其名假名世俗。四世俗中第一俗摄。第二体有为行。正体是世俗。简胜义谛亦世俗故名为行。故旧中边云取行世俗。唯有为依他故。四世俗中第二第三摄。第三摄者。心上变似四谛相理不离于事。依他起摄三显了世俗。谓断染依他遍计所执无。二空为门显真如名圆成实。四世俗中第四世俗。或此世俗亦取四中第三。是无漏故。如次配三性显扬论亦有此文
文其义胜义至论自说故者。第一义胜义依士释也。第四胜义收。第二得胜义即涅槃。持业释也。第三胜义摄。因证显故。约得辨故。真如旧成不说为得。涅槃后显故立得名。第三行胜义者第二胜义摄。理稍胜故。若随事者亦初胜义。以胜法为义多财释也。古中边云正行真实。若说四谛苦集灭道为得胜义等者。苦等四谛由证得理而安立故名得胜义。论自说故者。瑜伽六十四（皆同上）显扬第六说俗四重中。四谛即第三俗摄。唯识第九说真四重中。四谛即第二真摄。此等诸论皆有诚文。故云论自说故
文瑜伽第四至第四真摄者。谛施设等者。谓诸菩萨略有四种施设建立。谓法谛理乘。今明第二谛。故云谛施设建立。余法理乘如论广说。显扬第八（十左）亦有此文。或立一谛者不虚妄义唯有一谛。更无第二。故名一谛。景法师云。莫问真俗同有不虚妄义实义无颠倒义故。总名一谛。兴法师云。谛是实义。若苦若集若灭若道。皆是因果审实义故。总立一谛。此解难知。若约因果审实义一说为一谛。如何此文云第四真摄第四真谛非因果门故。今云一谛者。师胜鬘经所说一谛。故彼经（十七左）云。虚妄法者非谛非常非依。是故苦集道三非第一义谛。非虚妄者是谛是常是依。是故灭谛是第一义。今即同彼。故云不虚妄谛第四真摄
文或立二谛至二谛所摄者。言立二谛等者。实义虽同。而世俗谛即俗中实胜义谛法胜义中实。故立二谛。仁王般若等者。章家加文非瑜伽文。随名次第二谛所摄者。世谛即世俗谛摄。第一义谛即胜义谛摄
文或立三谛至后二所摄者。一相谛等者。相者体也。谓即所诠诸法体相名为相谛。能诠教法名为语谛。是故显扬（八·十左）云诠谛也。诸法作用名为用谛。如眼见色耳闻声用。此等作用名为用谛。即前相语谛名有作用。相为所诠。语为能诠。此二是体。离之为二。第三用谛是法作用。合之法一。故云体用离合有差别故
文或立四谛至因果殊故者。生死果因名为苦集。涅槃是因名为灭道。此因谛义如前引涅槃第十三说云如前已说。杂染者生死。清净者涅槃。此名因果故云各有因果殊。何故先果后因名苦集灭道。前因后果不说苦集灭道。解云。涅槃经第十三云。诸佛世尊次第说之。以是因缘无量众生得度生死。解云。次第者有三。一起次第。如九次第定等。二说次第。如四正断等。三见次第。如说四谛。若因果以次第。即先集后苦先道后灭。今依见次故。先苦后集先灭后道。所以尔者。厌果断因欣果修因故。如先知其病次知病因次求病愈后求良药。诸佛世尊作此次第说四谛时。无量众生得度生死。又此说次第诸说不同。广如婆沙第七十八（三丁）及成实论宗法师章
文或立五谛至后一真如者。一因谛等者。就此五谛即有二说。集道名因谛。若灭名果谛。智及相应心心法等名能知谛。即四谛智等。有为无为境界等名所知谛。即四谛境等。能有等者。因名能有。果名所有。知谛名心。王所离异心为主故。境谛名境。知境果故。四重相摄其义可解。第五胜义即有二门。若约安立门。第四俗谛第三真摄。若非安立门。第四真摄。或初四种等者。第二说也。集苦二谛名因果谛。道灭二谛名智境谛。第五胜谛者。即上四性故。六十四云。非安立者谓一切法真如实性。此二说中初宽后狭。故有差别
文或立六谛至第二真摄者。六谛之中。初二说真妄事也。又善法名谛谛。不善法等名妄谛。胜义（伦记十一下·十一右取意）世俗二类有殊等者。谛谛者胜义。妄谛者世俗。故显扬（八·十一右）云。一真谛二妄谛。苦集名染。灭道名净。此各有因果。景法师云。谛谛者即灭道。妄谛者即苦集。后四即前明。苦集灭道四重相摄即有二说。如文可知
文或立七谛至种类异故者。章家释云。爱味过患者。集苦二谛。出离者灭谛。或通道谛。法性谛者。真如也。胜解谛者。即胜解。斯其苦果也。圣人所知名为圣谛。凡夫所知名非圣谛。景法师云。爱味是集。过患是苦。出离是灭。法性谛者。即非安立谛。胜解谛者即道谛。圣谛者即灭道。非圣谛者苦集谛也。兴法师云。诸有漏法能生爱心名爱味谛。又即爱体能染顺境故名爱味。五欲境界能生贪嗔等诸过失故名过患谛。又烦恼体是其过患故名过患谛。能断前二名出离谛。真如法性名法性谛。于真如法性故起增上信解故名胜解谛。如来所立名为圣谛。外道所立名非圣谛。观彼所立不得圣故。集苦道灭次第初四者。勘瑜伽抄（十二·二十二右）义稍似违。故基抄云。出离谓灭谛。或通道谛。法性谓真如。今此章意。出离者道谛。法性者灭谛。文稍似异义意无违。意解思惟者。第五胜解谛于二空门作空行相思惟胜解故。圣所知者第六圣谛。凡所知者第七非圣谛
文初四谛者至可初俗摄者。此约四重相摄易可知也。非二圣谛者。凡夫所知二谛非圣所知二谛。故名非二圣谛
文余处或立至第二真摄者。爱味过患出离者。于五蕴中三度观察四圣谛理。故合为三。一者爱味即观集谛。二者过现即观苦谛。三者出离即观灭谛。唯除道谛。是能观故。应知等者。苦集灭道如次应配。单重二观观于四谛者。单即偏义。重是累义。爱味等三名为重观。于蕴等法累观谛故。应知等三名为单观。于因果等偏观谛故。第二观中除道谛故者。爱味等三名第二观。若依文次可言第一。今单重相对名第二观。此义如杂集论第十五（五左）中引爱味经广说。传说单观即应修。此能观故。重观即前六谛。此所观故者。义犹难知。学者应勘
文或立八谛至圣因别故者。八中初三如次三苦。舍受虽多。唯取藏识相应舍为行苦自相。余诸舍受相从。亦是以乐受及根境诸相应法为坏苦体。以苦受及根境诸相应法为苦苦体性。是随异故。生死名流转谛。涅槃名还灭谛。又解。诸佛如来从真起化名流转谛。息化归真名还灭谛。生等三杂染名杂染谛。断彼所得无为名清净谛。即彼能断无漏圣道名正加行谛。此即列类及显立由竟
文初四及第至真谛所收者。此就四重而相摄也。初四及第六第二第三俗谛第一第二真谛所摄等者。第二俗谛即三科法。第三俗谛即四谛理。第一第二真谛亦尔。初三苦谛唯是苦果。即苦谛摄。第四流转第六杂染并通因果。即苦集摄。染因果故。所以第二俗第一真摄者。有漏三科皆三苦性。亦生死法。亦通生等三杂染故。是故初四及第六谛第二俗谛第一真摄。第五还灭第七清净如次灭道二谛所摄。谛因果故。此约克性。若相从说。第七清净亦通二空及一真如。故云或第四俗第三第四真谛所摄。第八正加行谛即无漏道。此亦克性。第三俗谛第二真摄。是道谛故。若相从说。亦通二空及一真如。故云第四俗谛第三真摄
文胜鬘经中至非安立故者。有作无作各有四种者。小乘观谛望后更有大乘谛观可修习故名为有作。大乘观谛望后更无余观可修习故名无作。亦名有量无量四谛。小乘法中虽观四谛。总相粗知名为有量。大乘法中随别细知名为无量。如一苦中知尘沙苦。集灭道三亦复如是。对劣胜机等者。下劣究竟而得极果名为劣机。即二乘也。广大究竟而得极果名为胜机。即菩萨也。此等二机如对法论第十六（六右）说。依诠显旨非安立故者。问。非安立者废诠为义。无作亦尔。何故今云依诠显旨是非安立。解云。智周师（摄释四）云。非安立名通于二义。一唯废诠与无作别。即瑜伽论（六十四·五右）非安立谛唯是一也。二云非者即是无义。安立是作。名字有别义体无差别。经云非安立故即无作也。今约后义。故无妨难
文或说九谛至第二真摄者。无常谛者。显扬论（八·十一右）云方便谛。初无常行能与苦空等为方便故。亦名方便谛。此九谛中无常苦空无我即苦谛。此依苦四境分之为四。有爱无爱即集谛。此依后有常断二种之爱分之为二。即于后有起于常见名为有爱。起于断见名无有爱。彼断方便即道谛。断前二爱见无漏加行故名彼断方便谛。有余无余即灭谛。此后三种依一道一灭而分为三。四重相摄如文可知
文或说十谛至一无为灭者。此十谛中前五是苦谛即有漏果。第六业谛第七烦恼是集谛即异熟因。第八九是道谛即出世道。第十是灭谛即无为灭。者此十谛中前五是苦谛即无为灭
文苦谛五中至第二真摄者。初一摄四苦等者。初逼切苦谛中即摄四苦。谓生苦老苦死苦怨憎会苦。生等四苦皆因逼迫而生。生苦故名逼切苦谛。第二财位匮乏苦谛者。显扬论云受用不具足苦谛。即求不得苦。第三界不平等苦谛者。显扬论云爱性乖违苦谛。即是病苦。因四界违而生苦故。不平等者即乖违义。兴法师云。初逼切苦唯摄三苦。谓生老死。第三界不平等苦是怨憎会苦。谓由怨憎会令身不安。故云界不平等苦。第四所爱变坏苦者。显扬论但言爱憎苦谛。即爱别离苦。第五粗重苦者。是略摄一切五取蕴苦。苦谛五中总摄八苦。言略摄一切五取蕴苦者。亦名略说一切五取蕴苦。一切诸苦皆是有漏取蕴所摄。故云略说一切五取蕴苦。婆沙七十八（五左）云。问。五取蕴苦其量广大。何故名略。答。苦虽广大而略说之。故名为略。谓五取蕴苦患极多不可广说。欲令所化总生厌离故略说之。譬如有人多诸过恶不可广说。有问彼过但可总答是极恶人。言虽是略而过甚广。此亦如是。故名略说一切五取蕴苦
文此中且略至十谛各初者。颂云不虚世相苦等者。此颂瑜伽（四十六）十谛。不颂中间所知余文。言不虚者增一门中不虚妄谛。言世者增二门中初世俗谛。次相者增三门中初相谛也。次苦者增四门中初苦谛也。次因者增五门中初因谛也。次谛者增六门中初谛谛也。次爱者增七门中初爱味谛也。次行者增八门中初行苦性谛也。次无常者增九门中初无常谛也。后逼切者增十门中初逼切苦谛也。增十谛各初者。始从增一终至增十。合取初名余皆略摄。此即释上三句意也。传说。问。何故第十复次之谛名不举耶。答。若别说者即前四谛。故不别举。此说难解。言逼切者。增十门中初逼切苦谛。文既举颂。岂更致疑。此等十委曲说。如瑜伽显扬抄疏等说
文问答分别至后三谛故者。此下合有六问答中。初一后二是章家问答。中之问答即瑜伽论六十四问答。此初一问答也。即四重中何者安立何非安立。答中。显扬第六四种俗谛皆是安立。瑜伽六十四第四胜义是非安立。由此二文即显前三真亦是安立体。即是俗故。后三谛故
文问若是安至亦得解脱者。下三问答并瑜伽论六十四（十五右）文也。相缚粗重缚等者。大唐三藏云。西方二释。一云。一切有漏相分为相缚体。谓由有漏相分力故。见分心等不能了知诸有漏法皆如幻等非有似有。由无明故便执实有色心等法。若依此释。即相是缚。故名相缚。即持业释。一云。即末那识为相缚体。谓由末那识相应四惑势分力故。六识惑中于诸相分不能了知如幻事等。故说末那名为相缚。若依此释。相谓相分。缚即末那。相之缚故即依主释。言粗重缚亦有二种。一有漏法上无堪任性名粗重缚。与有漏法非一非异。一二障种子通名粗重。由此势力令诸有漏五蕴等法无所堪任。即说此为粗重缚也
文问若非安至故立安立者。此亦论文也。有所厌舍等下是章家文。言有所厌舍等者。总谈修行略有四种。一者断障。二者修行。三者求果。四者知境。此等四种皆通五位。言断障者。如五位中伏断二障。资粮加行唯伏非断。后三位中通伏及断。次修行者。其资粮等五位之中。皆具自利利他二行及福智二十波罗蜜。随位皆修。故云修行。次求果者。即所趣求智断二果。后知境者。即所应知三性三无性等境。故摄大乘说三性等名所应知。今此文中说初二位。故云资粮及方便道。初断障中唯伏非断。故云厌舍。次修行中。唯修有漏六度等行。故云修习。次求果中。初资粮位求解脱果。后加行位求决择果。故云进趣。后知境中。依相似观了知三性有无之义。故云了知。非安立中虽非法无。而不可说为因为果。心言绝故。若无俗谛。由何菩萨至于五位修清净行。由此胜利。非安立外后说安立
文问若行有至而能断惑者。此亦据论文。答文有极善定心至应得解脱究竟清净者。是论文也。以有相心至竟有何别者。章家释文也。又世出世道二种有殊者。是论文也。故行有相不得解脱等下。章家释文也。于顺决择分善法中转缘诸谛时等者。大乘基意。即依此文证世第一法通多刹那。故太贤师金光明经古迹记中破大乘基云。已得决择何方回心。基（对法疏十·二十五右取意）云通四。以大乘宗世第一法多刹那故。彼何为证。缘诸谛故。不应顿作诸谛行故者非也。违对法云一刹那故。前念不能无间入圣。应如暖等非第一故。由此第四无回心义。今救之云。对法论（九·初
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:30:52-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>