<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="菩提流支译,真谛译,鸠摩罗什译,玄奘译,达摩笈多译,义净译,金刚般若波罗蜜经(其他译本）全文在线阅读,金刚般若波罗蜜经(其他译本）全文在线下载,大玄古籍书库">
<meta name="description" content="《金刚般若波罗蜜经》是大乘佛教的重要经典。全称《能断金刚般若波罗蜜多经》（vajra。cchedikā。prajñā。pāramitā。梵文释义：以能断金刚的智慧到彼岸），简称《金刚经》。后秦鸠摩罗什翻译的《金刚般若波罗蜜经》法本是最早也流传最广的译本。以后相继出现5种译本：北魏菩提流支译《金刚般若波罗蜜经》；南朝陈真谛译《金刚般若波罗蜜经》；隋达摩笈多译《金刚能断般若波罗蜜经》；唐玄奘译《能断金刚般若波罗蜜多经》；唐义净译《佛说能断金刚般若波罗蜜多经》。《金刚经》的释论有：憨山大师的《金刚决疑》；天亲菩">
<title>金刚般若波罗蜜经(其他译本）_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">金刚般若波罗蜜经(其他译本）</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]46031</span> <br/>
          说明： <span class="inputVal" id="bkdec">《金刚般若波罗蜜经》是大乘佛教的重要经典。全称《能断金刚般若波罗蜜多经》（vajra cchedikā prajñā pāramitā 梵文释义：以能断金刚的智慧到彼岸），简称《金刚经》。后秦鸠摩罗什翻译的《金刚般若波罗蜜经》法本是最早也流传最广的译本。以后相继出现5种译本：北魏菩提流支译《金刚般若波罗蜜经》；南朝陈真谛译《金刚般若波罗蜜经》；隋达摩笈多译《金刚能断般若波罗蜜经》；唐玄奘译《能断金刚般若波罗蜜多经》；唐义净译《佛说能断金刚般若波罗蜜多经》。《金刚经》的释论有：憨山大师的《金刚决疑》；天亲菩萨《金刚般若波罗蜜经论》 等。</span> <br/>
          封面： <span class="inputVal" id="bkimg">Z_4068.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]金刚般若波罗蜜经(其他译本）
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]46031
[book_dec]《金刚般若波罗蜜经》是大乘佛教的重要经典。全称《能断金刚般若波罗蜜多经》（vajra cchedikā prajñā pāramitā 梵文释义：以能断金刚的智慧到彼岸），简称《金刚经》。后秦鸠摩罗什翻译的《金刚般若波罗蜜经》法本是最早也流传最广的译本。以后相继出现5种译本：北魏菩提流支译《金刚般若波罗蜜经》；南朝陈真谛译《金刚般若波罗蜜经》；隋达摩笈多译《金刚能断般若波罗蜜经》；唐玄奘译《能断金刚般若波罗蜜多经》；唐义净译《佛说能断金刚般若波罗蜜多经》。《金刚经》的释论有：憨山大师的《金刚决疑》；天亲菩萨《金刚般若波罗蜜经论》 等。
[book_img]Z_4068.jpg


[book_title]菩提流支译
金刚般若波罗蜜经
元魏天竺三藏菩提流支译
如是我闻：
一时婆伽婆，在舍婆提城祇树给孤独园，与大比丘众千二百五十人俱。尔时，世尊食时，著衣持钵，入舍婆提大城乞食。于其城中，次第乞食已，还至本处。饭食讫，收衣钵，洗足已，如常敷座，结加趺坐，端身而住，正念不动。
尔时，诸比丘来诣佛所，到已，顶礼佛足，右绕三匝，退坐一面。尔时，慧命须菩提，在大众中，即从座起，偏袒右肩，右膝著地，向佛合掌，恭敬而立，白佛言：“希有！世尊！如来、应供、正遍知，善护念诸菩萨，善付嘱诸菩萨。世尊！云何菩萨大乘中，发阿耨多罗三藐三菩提心？应云何住？云何修行？云何降伏其心？”
尔时，佛告须菩提：“善哉，善哉！须菩提！如汝所说：‘如来善护念诸菩萨，善付嘱诸菩萨。’汝今谛听，当为汝说。如菩萨大乘中，发阿耨多罗三藐三菩提心，应如是住，如是修行，如是降伏其心。”
须菩提白佛言：“世尊！如是。愿乐欲闻。”
佛告须菩提：“诸菩萨生如是心：‘所有一切众生，众生所摄，若卵生、若胎生、若湿生、若化生，若有色、若无色，若有想、若无想、若非有想非无想，所有众生界，众生所摄，我皆令入无余涅槃而灭度之。’如是灭度无量无边众生，实无众生得灭度者。何以故？须菩提！若菩萨有众生相，即非菩萨。何以故非？须菩提！若菩萨起众生相、人相、寿者相，则不名菩萨。
“复次，须菩提！菩萨不住于事行于布施，无所住行于布施，不住色布施，不住声、香、味、触、法布施。须菩提！菩萨应如是布施，不住于相想。何以故？若菩萨不住相布施，其福德聚不可思量。
“须菩提！于汝意云何？东方虚空可思量不？”须菩提言：“不也，世尊！”
佛言：“如是，须菩提！南西北方四维上下虚空，可思量不？”须菩提言：“不也，世尊！”
佛言：“如是，如是！须菩提！菩萨无住相布施，福德聚亦复如是不可思量。”佛复告须菩提：“菩萨但应如是行于布施。”
“须菩提！于意云何？可以相成就见如来不？”须菩提言：“不也，世尊！不可以相成就得见如来。何以故？如来所说相，即非相。”
佛告须菩提：“凡所有相，皆是妄语。若见诸相非相，则非妄语。如是诸相非相，则见如来。”
须菩提白佛言：“世尊！颇有众生，于未来世末世，得闻如是修多罗章句，生实相不？”
佛告须菩提：“莫作是说：‘颇有众生，于未来世末世，得闻如是修多罗章句，生实相不？’”
佛复告须菩提：“有未来世末世，有菩萨摩诃萨，法欲灭时，有持戒修福德智慧者，于此修多罗章句，能生信心，以此为实。”
佛复告须菩提：“当知彼菩萨摩诃萨，非于一佛二佛三四五佛所修行供养，非于一佛二佛三四五佛所而种善根。”
佛复告须菩提：“已于无量百千万诸佛所修行供养，无量百千万诸佛所种诸善根。闻是修多罗，乃至一念能生净信。须菩提！如来悉知是诸众生，如来悉见是诸众生。须菩提！是诸菩萨，生如是无量福德聚，取如是无量福德。何以故？须菩提！是诸菩萨，无复我相、众生相、人相、寿者相。
“须菩提！是诸菩萨，无法相，亦非无法相。无相，亦非无相。何以故？须菩提！是诸菩萨，若取法相，则为著我、人、众生、寿者。须菩提！若是菩萨有法相，即著我相、人相、众生相、寿者相。何以故？须菩提！不应取法，非不取法。以是义故，如来常说筏喻法门，是法应舍，非舍法故。”
复次，佛告慧命须菩提：“须菩提！于意云何？如来得阿耨多罗三藐三菩提耶？如来有所说法耶？”须菩提言：“如我解佛所说义，无有定法如来得阿耨多罗三藐三菩提，亦无有定法如来可说。何以故？如来所说法，皆不可取不可说，非法非非法。何以故？一切圣人，皆以无为法得名。”
“须菩提！于意云何？若满三千大千世界七宝，以用布施。须菩提！于意云何？是善男子、善女人，所得福德，宁为多不？”须菩提言：“甚多，婆伽婆！甚多，修伽陀！彼善男子、善女人，得福甚多。何以故？世尊！是福德聚，即非福德聚，是故如来说福德聚、福德聚。”
佛言：“须菩提！若善男子、善女人，以满三千大千世界七宝，持用布施。若复于此经中，受持乃至四句偈等，为他人说，其福胜彼无量不可数。何以故？须菩提！一切诸佛阿耨多罗三藐三菩提法，皆从此经出。一切诸佛如来，皆从此经生。须菩提！所谓佛法、佛法者，即非佛法。
“须菩提！于意云何？须陀洹能作是念：‘我得须陀洹果。’不？”须菩提言：“不也，世尊！何以故？实无有法名须陀洹。不入色声香味触法，是名须陀洹。”
佛言：“须菩提！于意云何？斯陀含能作是念：‘我得斯陀含果。’不？”须菩提言：“不也，世尊！何以故？实无有法名斯陀含。是名斯陀含。”
“须菩提！于意云何？阿那含能作是念：‘我得阿那含果。’不？”须菩提言：“不也，世尊！何以故？实无有法名阿那含。是名阿那含。”
“须菩提！于意云何？阿罗汉能作是念：‘我得阿罗汉。’不？”须菩提言：“不也，世尊！何以故？实无有法名阿罗汉。世尊！若阿罗汉作是念：‘我得阿罗汉。’即为著我、人、众生、寿者。世尊！佛说我得无诤三昧，最为第一，世尊说我是离欲阿罗汉。世尊！我不作是念：‘我是离欲阿罗汉。’世尊！我若作是念：‘我得阿罗汉。’世尊则不记我无诤行第一。以须菩提实无所行，而名须菩提无诤、无诤行。”
佛告须菩提：“于意云何？如来昔在燃灯佛所，得阿耨多罗三藐三菩提法不？”须菩提言：“不也，世尊！如来在燃灯佛所，于法实无所得阿耨多罗三藐三菩提。”
佛告须菩提：“若菩萨作是言：‘我庄严佛国土。’彼菩萨不实语。何以故？须菩提！如来所说庄严佛土者，则非庄严，是名庄严佛土。是故须菩提！诸菩萨摩诃萨，应如是生清净心，而无所住，不住色生心，不住声、香、味、触、法生心，应无所住而生其心。
“须菩提！譬如有人，身如须弥山王。须菩提！于意云何？是身为大不？”
须菩提言：“甚大，世尊！何以故？佛说非身，是名大身。彼身非身，是名大身。”
佛言：“须菩提！如恒河中所有沙数，如是沙等恒河，于意云何？是诸恒河沙，宁为多不？”须菩提言：“甚多，世尊！但诸恒河，尚多无数，何况其沙。”
佛言：“须菩提！我今实言告汝。若有善男子、善女人，以七宝满尔数恒沙数世界，以施诸佛如来。须菩提！于意云何？彼善男子、善女人，得福多不？”须菩提言：“甚多，世尊！彼善男子、善女人，得福甚多。”
佛告须菩提：“以七宝满尔数恒河沙世界，持用布施。若善男子、善女人，于此法门，乃至受持四句偈等，为他人说，而此福德，胜前福德无量阿僧祇。
“复次，须菩提！随所有处，说是法门，乃至四句偈等，当知此处，一切世间天人阿修罗，皆应供养，如佛塔庙。何况有人，尽能受持读诵此经。须菩提！当知是人，成就最上第一希有之法。若是经典所在之处，则为有佛，若尊重似佛。”
尔时，须菩提白佛言：“世尊！当何名此法门？我等云何奉持？”佛告须菩提：“是法门名为“金刚般若波罗蜜”。以是名字，汝当奉持。何以故？须菩提！佛说般若波罗蜜，则非般若波罗蜜。
“须菩提！于意云何？如来有所说法不？”须菩提言：“世尊！如来无所说法。”
“须菩提！于意云何？三千大千世界所有微尘，是为多不？”须菩提言：“彼微尘甚多。世尊！”
“须菩提！是诸微尘，如来说非微尘，是名微尘。如来说世界，非世界，是名世界。”
佛言：“须菩提！于意云何？可以三十二大人相见如来不？”须菩提言：“不也，世尊！何以故？如来说三十二大人相，即是非相，是名三十二大人相。”
佛言：“须菩提！若有善男子、善女人，以恒河沙等身命布施，若复有人，于此法门中，乃至受持四句偈等，为他人说，其福甚多无量阿僧祇。”
尔时，须菩提闻说是经，深解义趣，涕泪悲泣，扪泪而白佛言：“希有，婆伽婆！希有，修伽陀！佛说如是甚深法门，我从昔来所得慧眼，未曾得闻如是法门。”
“何以故？须菩提！佛说般若波罗蜜，即非般若波罗蜜。”
“世尊！若复有人得闻是经，信心清净，则生实相，当知是名成就第一希有功德。世尊！是实相者则是非相。是故如来说名实相、实相。世尊！我今得闻如是法门，信解受持，不足为难。若当来世其有众生得闻是法门信解受持，是人则为第一希有。何以故？此人无我相、人相、众生相、寿者相。何以故？我相，即是非相；人相、众生相、寿者相，即是非相。何以故？离一切诸相，则名诸佛。”
佛告须菩提：“如是，如是！若复有人得闻是经，不惊不怖不畏，当知是人甚为希有。何以故？须菩提！如来说第一波罗蜜，非第一波罗蜜。如来说第一波罗蜜者，彼无量诸佛亦说波罗蜜，是名第一波罗蜜。
“须菩提！如来说忍辱波罗蜜，即非忍辱波罗蜜。何以故？须菩提！如我昔为歌利王割截身体。我于尔时，无我相、无众生相、无人相、无寿者相，无相，亦非无相。何以故？须菩提！我于往昔节节支解时，若有我相、众生相、人相、寿者相，应生嗔恨。须菩提！又念过去于五百世，作忍辱仙人，于尔所世，无我相、无众生相、无人相、无寿者相。是故须菩提！菩萨应离一切相，发阿耨多罗三藐三菩提心。何以故？若心有住，则为非住。不应住色生心，不应住声、香、味、触、法生心，应生无所住心。是故佛说：‘菩萨心不住色布施。’须菩提！菩萨为利益一切众生，应如是布施。”
须菩提言：“世尊！一切众生相，即是非相。何以故？如来说：‘一切众生，即非众生。’”
“须菩提！如来是真语者、实语者、如语者、不异语者。须菩提！如来所得法，所说法，无实无妄语。
“须菩提！譬如有人入闇，则无所见。若菩萨心住于事而行布施，亦复如是。须菩提！譬如人有目，夜分已尽，日光明照，见种种色。若菩萨不住于事行于布施，亦复如是。
“复次，须菩提！若有善男子、善女人，能于此法门，受持读诵修行，则为如来以佛智慧，悉知是人，悉见是人，悉觉是人，皆得成就无量无边功德聚。
“须菩提！若有善男子、善女人，初日分以恒河沙等身布施，中日分复以恒河沙等身布施，后日分复以恒河沙等身布施，如是舍恒河沙等无量身，如是百千万亿那由他劫以身布施。若复有人，闻此法门，信心不谤，其福胜彼无量阿僧祇，何况书写受持读诵修行，为人广说。
“须菩提！以要言之，是经有不可思议不可称量无边功德。此法门，如来为发大乘者说，为发最上乘者说。若有人能受持读诵修行此经，广为人说，如来悉知是人，悉见是人，皆成就不可思议不可称无有边无量功德聚。如是人等，则为荷担如来阿耨多罗三藐三菩提。何以故？须菩提！若乐小法者，则于此经，不能受持读诵修行，为人解说。若有我见众生见人见寿者见，于此法门，能受持读诵修行为人解说者，无有是处。
“须菩提！在在处处，若有此经，一切世间天、人、阿修罗所应供养。当知此处，则为是塔，皆应恭敬，作礼围绕，以诸华香而散其处。
“复次，须菩提！若善男子、善女人，受持读诵此经，为人轻贱。何以故？是人先世罪业，应堕恶道，以今世人轻贱故，先世罪业则为消灭，当得阿耨多罗三藐三菩提。
“须菩提！我念过去无量阿僧祇阿僧祇劫，于燃灯佛前，得值八十四亿那由他百千万诸佛，我皆亲承供养，无空过者。须菩提！如是无量诸佛，我皆亲承供养，无空过者。若复有人，于后世末世，能受持读诵修行此经，所得功德，我所供养诸佛功德，于彼百分不及一，千万亿分，乃至算数譬喻所不能及。
“须菩提！若有善男子、善女人，于后世末世，有受持读诵修行此经，所得功德，若我具说者，或有人闻，心则狂乱，疑惑不信。须菩提！当知是法门不可思议，果报亦不可思议。”
尔时，须菩提白佛言：“世尊！云何菩萨发阿耨多罗三藐三菩提心？云何住？云何修行？云何降伏其心？”
佛告须菩提：“菩萨发阿耨多罗三藐三菩提心者，当生如是心：‘我应灭度一切众生，令入无余涅槃界。如是灭度一切众生已，而无一众生实灭度者。’何以故？须菩提！若菩萨有众生相、人相、寿者相，则非菩萨。何以故？须菩提！实无有法，名为菩萨发阿耨多罗三藐三菩提心者。
“须菩提！于意云何？如来于燃灯佛所，有法得阿耨多罗三藐三菩提不？”
须菩提白佛言：“不也！世尊！如我解佛所说义，佛于燃灯佛所，无有法得阿耨多罗三藐三菩提。”
佛言：“如是，如是！须菩提！实无有法，如来于燃灯佛所得阿耨多罗三藐三菩提。须菩提！若有法如来得阿耨多罗三藐三菩提者，燃灯佛则不与我受记：‘汝于来世，当得作佛，号释迦牟尼。’以实无有法，得阿耨多罗三藐三菩提，是故燃灯佛与我受记，作如是言：‘摩那婆！汝于来世，当得作佛，号释迦牟尼。’何以故？须菩提！言如来者，即实真如。
“须菩提！若有人言：‘如来得阿耨多罗三藐三菩提。’者，是人不实语。须菩提！实无有法，佛得阿耨多罗三藐三菩提。须菩提！如来所得阿耨多罗三藐三菩提，于是中不实不妄语。是故如来说：‘一切法皆是佛法。’须菩提！所言一切法、一切法者，即非一切法，是故名一切法。
“须菩提！譬如有人，其身妙大。”须菩提言：“世尊！如来说人身妙大，则非大身，是故如来说名大身。”
佛言：“须菩提！菩萨亦如是。若作是言：‘我当灭度无量众生。’则非菩萨。”佛言：“须菩提！于意云何？颇有实法名为菩萨？”须菩提言：“不也，世尊！实无有法名为菩萨。”
“是故佛说：‘一切法无众生、无人、无寿者。’须菩提！若菩萨作是言：‘我庄严佛国土。’是不名菩萨。何以故？如来说庄严佛土、庄严佛土者，即非庄严，是名庄严佛国土。须菩提！若菩萨通达无我、无我法者，如来说名真是菩萨菩萨。
“须菩提！于意云何？如来有肉眼不？”须菩提言：“如是，世尊！如来有肉眼。”
佛言：“须菩提！于意云何？如来有天眼不？”须菩提言：“如是，世尊！如来有天眼。”
佛言：“须菩提！于意云何？如来有慧眼不？”须菩提言：“如是，世尊！如来有慧眼。”
佛言：“须菩提！于意云何？如来有法眼不？”须菩提言：“如是，世尊！如来有法眼。”
佛言：“须菩提！于意云何？如来有佛眼不？”须菩提言：“如是，世尊！如来有佛眼。”
佛言：“须菩提！于意云何？如恒河中所有沙，佛说是沙不？”须菩提言：“如是，世尊！如来说是沙。”
佛言：“须菩提！于意云何？如一恒河中所有沙，有如是等恒河，是诸恒河所有沙数佛世界，如是世界，宁为多不？”须菩提言：“彼世界甚多。世尊！”
佛告须菩提：“尔所世界中，所有众生，若干种心住，如来悉知。何以故？如来说诸心住，皆为非心住，是名为心住。何以故？须菩提！过去心不可得，现在心不可得，未来心不可得。
“须菩提！于意云何？若有人以满三千大千世界七宝持用布施，是善男子、善女人，以是因缘，得福多不？”须菩提言：“如是，世尊！此人以是因缘，得福甚多。”
佛言：“如是，如是！须菩提！彼善男子、善女人，以是因缘，得福德聚多。须菩提！若福德聚有实，如来则不说福德聚、福德聚。
“须菩提！于意云何？佛可以具足色身见不？”须菩提言：“不也，世尊！如来不应以色身见。何以故？如来说具足色身，即非具足色身，是故如来说名具足色身。”
佛言：“须菩提！于意云何？如来可以具足诸相见不？”须菩提言：“不也，世尊！如来不应以具足诸相见。何以故？如来说诸相具足，即非具足，是故如来说名诸相具足。”
佛言：“须菩提！于意云何？汝谓如来作是念：‘我当有所说法。’耶？须菩提！莫作是念。何以故？若人言：‘如来有所说法。’即为谤佛，不能解我所说故。何以故？须菩提！如来说法、说法者，无法可说，是名说法。”
尔时，慧命须菩提白佛言：“世尊！颇有众生，于未来世，闻说是法，生信心不？”
佛言：“须菩提！彼非众生，非不众生。何以故？须菩提！众生、众生者，如来说非众生，是名众生。”
佛言：“须菩提！于意云何？如来得阿耨多罗三藐三菩提耶？”须菩提言：“不也！世尊！世尊，无有少法如来得阿耨多罗三藐三菩提。”
佛言：“如是，如是！须菩提！我于阿耨多罗三藐三菩提，乃至无有少法可得，是名阿耨多罗三藐三菩提。
“复次，须菩提！是法平等，无有高下，是名阿耨多罗三藐三菩提。以无众生、无人、无寿者，得平等阿耨多罗三藐三菩提，一切善法得阿耨多罗三藐三菩提。须菩提！所言善法、善法者，如来说非善法，是名善法。
“须菩提！三千大千世界中，所有诸须弥山王，如是等七宝聚，有人持用布施，若人以此般若波罗蜜经，乃至四句偈等，受持读诵，为他人说，于前福德，百分不及一，千分不及一，百千万分不及一，歌罗分不及一，数分不及一，优波尼沙陀分不及一，乃至算数譬喻所不能及。
“须菩提！于意云何？汝谓如来作是念：‘我度众生。’耶？须菩提！莫作是念。何以故？实无有众生如来度者。”
佛言：“须菩提！若有实众生如来度者，如来则有我、人、众生、寿者相。须菩提！如来说：‘有我者，则非有我，而毛道凡夫生者以为有我。’须菩提！毛道凡夫生者，如来说名非生，是故言毛道凡夫生。
“须菩提！于意云何？可以相成就得见如来不？”须菩提言：“如我解如来所说义，不以相成就得见如来。”
佛言：“如是，如是！须菩提！不以相成就得见如来。”佛言：“须菩提！若以相成就观如来者，转轮圣王应是如来，是故非以相成就得见如来。”
尔时，世尊而说偈言：
“若以色见我，以音声求我，
是人行邪道，不能见如来。
彼如来妙体，即法身诸佛，
法体不可见，彼识不能知。
“须菩提！于意云何？如来可以相成就得阿耨多罗三藐三菩提？须菩提！莫作是念：‘如来以相成就得阿耨多罗三藐三菩提。’须菩提！汝若作是念：‘菩萨发阿耨多罗三藐三菩提心者，说诸法断灭相。’须菩提！莫作是念。何以故？菩萨发阿耨多罗三藐三菩提心者，不说诸法断灭相。
“须菩提！若善男子、善女人，以满恒河沙等世界七宝，持用布施。若有菩萨，知一切法无我，得无生法忍。此功德胜前所得福德。须菩提！以诸菩萨不取福德故。”
须菩提白佛言：“世尊！菩萨不取福德？”
佛言：“须菩提！菩萨受福德，不取福德，是故菩萨取福德。
“须菩提！若有人言：‘如来若去若来若住、若坐若卧。’是人不解我所说义。何以故？如来者，无所至去，无所从来，故名如来。
“须菩提！若善男子、善女人，以三千大千世界微尘。复以尔许微尘世界，碎为微尘阿僧祇。须菩提！于意云何？是微尘众，宁为多不？”
须菩提言：“彼微尘众甚多。世尊！何以故？若是微尘众实有者，佛则不说是微尘众。何以故？佛说微尘众，则非微尘众，是故佛说微尘众。世尊！如来所说三千大千世界，则非世界，是故佛说三千大千世界。何以故？若世界实有者，则是一合相。如来说一合相，则非一合相，是故佛说一合相。”
佛言：“须菩提！一合相者，则是不可说，但凡夫之人，贪著其事。何以故？须菩提！若人如是言：‘佛说我见、人见、众生见、寿者见。’须菩提！于意云何？是人所说，为正语不？”须菩提言：“不也，世尊！何以故？世尊！如来说我见、人见、众生见、寿者见，即非我见、人见、众生见、寿者见，是名我见、人见、众生见、寿者见。”
“须菩提！菩萨发阿耨多罗三藐三菩提心者，于一切法，应如是知，如是见，如是信，如是不住法相。何以故？须菩提！所言法相、法相者，如来说即非法相，是名法相。须菩提！若有菩萨摩诃萨以满无量阿僧祇世界七宝，持用布施。若有善男子、善女人，发菩萨心者，于此般若波罗蜜经，乃至四句偈等，受持读诵，为他人说，其福胜彼无量阿僧祇。云何为人演说而不名说，是名为说。”而说偈言：
“一切有为法，如星、翳、灯、幻、
露、泡、梦、电、云，应作如是观。”
佛说是经已，长老须菩提，及诸比丘、比丘尼、优婆塞、优婆夷、菩萨摩诃萨，一切世间天、人、阿修罗、乾闼婆等，闻佛所说，皆大欢喜，信受奉行。
金刚般若波罗蜜经
《金刚般若》，前后六翻。按《开元录》，此第二译。《思溪》经本竟失其传，误将陈朝真谛三藏者重出，标作魏朝留支所译，大有迳庭。今于留支三藏所翻论中录出经本，刊版流通，庶期披阅知有源矣。时至元辛已冬孟望日，南山普宁经局谨记。

[book_title]真谛译
金刚般若波罗蜜经
陈天竺三藏真谛译
如是我闻：
一时佛婆伽婆，住舍卫国祇陀树林给孤独园，与大比丘众千二百五十人俱。尔时世尊，于日前分，著衣持钵，入舍卫大国而行乞食。于其国中次第行乞，还至本处。饭食事讫，于中后时，收衣钵，洗足已。如常敷座，加趺安坐，端身而住，正念现前。时诸比丘俱往佛所，至佛所已，顶礼佛足，右绕三匝，却坐一面。
尔时净命须菩提，于大众中共坐聚集。时净命须菩提，即从座起，偏袒右肩，顶礼佛足，右膝著地，向佛合掌而白佛言：“希有，世尊！如来、应供、正遍觉知，善护念诸菩萨摩诃萨，由无上利益故；善付嘱诸菩萨摩诃萨，由无上教故。世尊！若善男子、善女人，发阿耨多罗三藐三菩提心，行菩萨乘，云何应住？云何修行？云何发起菩萨心？”净命须菩提作是问已。
尔时世尊告须菩提：“须菩提！善哉，善哉！如是，善男子！如来善护念诸菩萨摩诃萨，无上利益故；善付嘱诸菩萨摩诃萨，无上教故。须菩提！是故汝今一心谛听，恭敬，善思念之。我今当为汝说。如菩萨发菩提心，行菩萨乘，如是应住，如是修行，如是发心。”须菩提言：“唯然，世尊！”
佛告须菩提：“须菩提！善男子、善女人，发菩提心，行菩萨乘，应如是发心：‘所有一切众生类摄，若卵生、若胎生、若湿生、若化生，若有色、若无色，若有想、若无想，若非有想、若非无想，乃至众生界，及假名说。如是众生，我皆安置于无余涅槃。’如是涅槃无量众生已，无一众生被涅槃者。何以故？须菩提！若菩萨有众生想，即不应说名为菩萨。何以故？须菩提！一切菩萨，无我想、众生想、寿者想、受者想。
“复次，须菩提！菩萨不著己类而行布施，不著所余行于布施，不著色、声、香、味、触、法应行布施。须菩提！菩萨应如是行施，不著相想。何以故？须菩提！若菩萨无执著心行于布施，是福德聚不可数量。
“须菩提！汝意云何？东方虚空可数量不？”须菩提言：“不可，世尊！”
佛言：“如是，须菩提！南西北方，四维上下，十方虚空，可数量不？”须菩提言：“不可，世尊！”
佛言：“如是，须菩提！若菩萨无执著心行于布施，是福德聚亦复如是不可数量。
“须菩提！汝意云何？可以身相胜德见如来不？”
“不能，世尊！何以故？如来所说身相胜德，非相胜德。”
“何以故？须菩提！凡所有相，皆是虚妄。无所有相，即是真实。由相无相，应见如来。”如是说已。
净命须菩提白佛言：“世尊！于今现时及未来世，颇有菩萨听闻正说如是等相此经章句，生实想不？”
佛告须菩提：“莫作是说：‘于今现时及未来世，颇有菩萨听闻正说如是等相此经章句，生实想不？’何以故？须菩提！于未来世，实有众生，得闻此经，能生实想。
“复次，须菩提！于未来世，后五百岁，正法灭时，有诸菩萨摩诃萨，持戒修福及有智慧。须菩提！是诸菩萨摩诃萨，非事一佛，非于一佛种诸善根，已事无量百千诸佛，已于无量百千佛所而种善根。若有善男子、善女人，听闻正说如是等相此经章句，乃至一念生实信者。须菩提！如来悉知是人，悉见是人。
“须菩提！是善男子、善女人，生长无量福德之聚！何以故？须菩提！是诸菩萨无复我想、众生想、寿者想、受者想。是诸菩萨无法想非无法想，无想非无想。何以故？须菩提！是诸菩萨若有法想，即是我执，及众生、寿者、受者执。须菩提！是故菩萨不应取法，不应取非法。为如是义故，如来说：‘若观行人，解筏喻经，法尚应舍，何况非法。’”
复次，佛告净命须菩提：“须菩提！汝意云何？如来得阿耨多罗三藐三菩提耶？如来有所说法耶？”须菩提言：“如我解佛说义，无所有法如来所得，名阿耨多罗三藐三菩提；亦无有法如来所说。何以故？是法如来所说，不可取，不可言；非法，非非法。何以故？一切圣人皆以无为真如所显现故。”
“须菩提！汝意云何？以三千大千世界遍满七宝，若人持用布施，是善男子、善女人，因此布施生福多不？”须菩提言：“甚多，世尊！甚多，修伽陀！是善男子、善女人，因此布施，得福甚多。何以故？世尊！此福德聚，即非福德聚，是故如来说福德聚。”
佛言：“须菩提！若善男子、善女人，以三千大千世界遍满七宝，持用布施。若复有人，从此经中受四句偈，为他正说，显示其义。此人以是因缘，所生福德，最多于彼无量无数。何以故？须菩提！如来无上菩提，从此福成。诸佛世尊，从此福生。何以故？须菩提！所言佛法者，即非佛法，是名佛法。
“须菩提！汝意云何？须陀洹能作是念：‘我得须陀洹果。’不？”须菩提言：“不能，世尊！何以故？世尊！实无所有能至于流，故说须陀洹。乃至色、声、香、味、触、法亦复如是，故名须陀洹。
“斯陀含名一往来，实无所有能至往来，是名斯陀含。
“阿那含名为不来，实无所有能至不来，是名阿那含。”
佛言：“须菩提！汝意云何？阿罗汉能作是念：‘我得阿罗汉果。’不？”
须菩提言：“不能，世尊！何以故！实无所有名阿罗汉。世尊！若阿罗汉作是念：‘我得阿罗汉果。’此念即是我执、众生执、寿者执、受者执。世尊！如来阿罗诃三藐三佛陀赞我，住无诤三昧人中最为第一。世尊！我今已得阿罗汉，离三有欲。世尊！我亦不作是念：‘我是阿罗汉。’世尊！我若有是念：‘我已得阿罗汉果。’如来则应不授我记：‘住无诤三昧人中，须菩提善男子最为第一。’实无所住，住于无诤、住于无诤。”
佛告须菩提：“汝意云何？昔从然灯如来阿罗诃三藐三佛陀所，颇有一法，如来所取不？”须菩提言：“不取，世尊！实无有法，昔从然灯如来阿罗诃三藐三佛陀所，如来所取。”
佛告须菩提：“若有菩萨作如是言：‘我当庄严清净佛土。’而此菩萨说虚妄言。何以故？须菩提！庄严佛土者，如来说非庄严，是故庄严清净佛土。须菩提！是故菩萨应生如是无住著心，不住色、声、香、味、触、法生心，应无所住而生其心。
“须菩提！譬如有人体相胜大，如须弥山。须菩提！汝意云何？如是体相为胜大不？”须菩提言：“甚大，世尊！何以故？如来说非有，名为有身，此非是有，故说有身。”
佛告须菩提：“汝意云何？于恒伽所有诸沙，如其沙数所有恒伽，诸恒伽沙宁为多不？”须菩提言：“甚多，世尊！但诸恒伽，尚多无数，何况其沙。”
佛言：“须菩提！我今觉汝，我今示汝。诸恒伽中所有沙数尔许世界，若有善男子、善女人，以七宝遍满，持施如来应供正遍觉知。须菩提！汝意云何？此人以是因缘，得福多不？”须菩提言：“甚多，世尊！甚多，修伽陀！此人以是因缘，生福甚多。”
“须菩提！若善男子、善女人，以七宝遍满尔所恒伽沙世界，持用布施。若善男子、善女人，从此经典乃至四句偈等，恭敬受持，为他正说。是人所生福德，最胜于彼无量无数！
“复次，须菩提！随所在处，若有人能从是经典，乃至四句偈等，读诵讲说。当知此处，于世间中即成支提，一切人、天、阿修罗等，皆应恭敬。何况有人尽能受持读诵如此经典。当知是人，则与无上希有之法而共相应。是土地处，大师在中，或随有一可尊重人。”佛说是已。
净命须菩提白佛言：“世尊！如是经典，名号云何？我等云何奉持？”
佛告须菩提：“此经名“般若波罗蜜”。以是名字，汝当奉持。何以故？须菩提！是般若波罗蜜，如来说非般若波罗蜜。须菩提！汝意云何？颇有一法一佛说不？”须菩提言：“无有，世尊！无有一法一如来说。”
佛告须菩提：“三千大千世界所有微尘，是为多不？”须菩提言：“此世界微尘，甚多，世尊！甚多，修伽陀！何以故？世尊！此诸微尘，如来说非微尘，故名微尘。此诸世界，如来说非世界，故说世界。”
佛告须菩提：“汝意云何？可以三十二大人相见如来不？”须菩提言：“不可，世尊！何以故？此三十二大人相，如来说非相，故说三十二大人相。”
佛告须菩提：“若有善男子、善女人，如诸恒河所有沙数，如是沙等身命舍以布施。若有善男子、善女人，从此经典，乃至四句偈等，恭敬受持，为他正说。此人以是因缘，生福多彼无量无数。”
尔时净命须菩提，由法利疾，即便悲泣。收泪而言：“希有！世尊！希有！修伽陀！如此经典如来所说，我从昔来至得圣慧，未曾闻说如是经典。何以故？世尊说般若波罗蜜，即非般若波罗蜜，故说般若波罗蜜。世尊！当知是人，则与无上希有之法而共相应，闻说经时，能生实想。世尊！是实想者，实非有想，是故如来说名实想、说名实想。世尊！此事于我非为希有。正说经时，我生信解。世尊！于未来世，若有众生恭敬受持，为他正说，当知是人，则与无上希有之法而共相应。世尊！此人无复我想、众生想、寿者想、受者想。何以故？我想、众生想、寿者想、受者想，即是非想。何以故？诸佛世尊，解脱诸想尽无余故。”说是言已。
佛告须菩提：“如是，须菩提！如是。当知是人，则与无上希有之法而共相应。是人闻说此经，不惊不怖不畏。何以故？须菩提！此法如来所说，是第一波罗蜜。此波罗蜜，如来所说，无量诸佛亦如是说，是故说名第一波罗蜜。
“复次，须菩提！如来忍辱波罗蜜，即非波罗蜜。何以故？须菩提！昔时我为迦陵伽王斩斫身体，骨肉虽碎。我于尔时，无有我想、众生想、寿者想、受者想，无想非无想。何以故？须菩提！我于尔时，若有我想、众生想、寿者想、受者想，是时则应生嗔恨想。须菩提！我忆过去五百生，作大仙人，名曰说忍。于尔所生中，心无我想、众生想、寿者想、受者想。是故须菩提！菩萨摩诃萨舍离一切想，于无上菩提应发起心，不应生住色心，不应生住声、香、味、触心，不应生住法心，不应生住非法心，不应生有所住心。何以故？若心有住，则为非住。故如来说：‘菩萨无所住心应行布施。’复次，须菩提！菩萨应如是行施，为利益一切众生。此众生想，即是非想。如是一切众生，如来说即非众生。何以故？诸佛世尊远离一切想故。
“须菩提！如来说实、说谛、说如、说非虚妄。复次，须菩提！是法如来所觉，是法如来所说，是法非实非虚。
“须菩提！譬如有人，在于盲暗，如是当知菩萨堕相，行堕相施。须菩提！如人有目，夜已晓，昼日光照，见种种色，如是当知菩萨不堕于相，行无相施。
“复次，须菩提！于未来世，若有善男子、善女人，受持读诵修行，为他正说如是经典，如来悉知是人，悉见是人，生长无量福德之聚。
“复次，须菩提！若有善男子、善女人，于日前分布施身命，如上所说诸河沙数；于日中分布施身命，于日后分布施身命，皆如上说诸河沙数。如是无量百千万亿劫，以身命布施。若复有人，闻此经典，不起诽谤，以是因缘，生福多彼无数无量。何况有人书写受持读诵，教他修行，为人广说。
“复次，须菩提！如是经典不可思量，无能与等。如来但为怜愍利益能行无上乘，及行无等乘人说。若复有人，于未来世，受持读诵，教他修行，正说是经。如来悉知是人，悉见是人，与无数无量不可思议无等福聚而共相应。如是等人，由我身分，则能荷负无上菩提。何以故？须菩提！如是经典，若下愿乐人，及我见、众生见、寿者见、受者见，如此等人，能听能修读诵教他正说，无有是处。复次，须菩提！随所在处，显说此经，一切世间天人阿修罗等，皆应供养，作礼右绕。当知此处，于世间中即成支提。
“须菩提！若有善男子、善女人，受持读诵教他修行，正说如是等经。此人现身受轻贱等。过去世中所造恶业，应感生后恶道果报。以于现身受轻苦故，先世罪业及苦果报，则为消灭，当得阿耨多罗三藐三菩提。
“须菩提！我忆往昔无数无量过于算数大劫，过去然灯如来阿罗诃三藐三佛陀后八万四千百千俱胝诸佛如来已成佛竟，我皆承事供养恭敬，无空过者。若复有人，于后末世五百岁时，受持读诵，教他修行，正说此经。须菩提！此人所生福德之聚，以我往昔承事供养诸佛如来所得功德，比此功德，百分不及一，千万亿分不及一，穷于算数不及其一，乃至威力品类相应譬喻所不能及。
“须菩提！若善男子、善女人，于后末世，受持读诵如此等经，所得功德，我若具说，若有善男子、善女人，谛听忆持尔所福聚，或心迷乱及以颠狂。复次，须菩提！如是经典不可思议，若人修行及得果报，亦不可思议。”
尔时须菩提白佛言：“世尊！善男子、善女人，发阿耨多罗三藐三菩提心，行菩萨乘，云何应住？云何修行？云何发起菩萨心？”
佛告须菩提：“善男子、善女人，发阿耨多罗三藐三菩提心者，当生如是心：‘我应安置一切众生，令入无余涅槃。如是般涅槃无量众生已，无一众生被涅槃者。’何以故？须菩提！若菩萨有众生想，则不应说名为菩萨。何以故？须菩提！实无有法，名为能行菩萨上乘。
“须菩提！汝意云何？于然灯佛所，颇有一法如来所得，名阿耨多罗三藐三菩提不？”须菩提言：“不得，世尊！于然灯佛所，无有一法如来所得，名阿耨多罗三藐三菩提。”
佛言：“如是，须菩提！如是。于然灯佛所，无有一法如来所得，名阿耨多罗三藐三菩提。须菩提！于然灯佛所，若有一法如来所得，名阿耨多罗三藐三菩提，然灯佛则不授我记：‘婆罗门！汝于来世，当得作佛，号释迦牟尼，多陀阿伽度，阿罗诃，三藐三佛陀。’须菩提！由实无有法如来所得，名阿耨多罗三藐三菩提，是故然灯佛与我授记，作如是言：‘婆罗门！汝于来世，当得作佛，号释迦牟尼，多陀阿伽度，阿罗诃，三藐三佛陀。’何以故？须菩提！如来者，真如别名。
“须菩提！若有人说：‘如来得阿耨多罗三藐三菩提。’是人不实语。何以故？须菩提！实无有法如来所得，名阿耨多罗三藐三菩提。
“须菩提！此法如来所得，无实无虚。是故如来说：‘一切法皆是佛法。’须菩提！一切法者，非一切法故，如来说名一切法。
“须菩提！譬如有人遍身大身。”须菩提言：“世尊！是如来所说遍身大身，则为非身，是故说名遍身大身。”
佛言：“如是，须菩提！如是，须菩提！若有菩萨说如是言：‘我当般涅槃一切众生。’则不应说名为菩萨。须菩提！汝意云何？颇有一法名菩萨不？”须菩提言：“无有，世尊！”
佛言：“须菩提！是故如来说：‘一切法无我、无众生、无寿者、无受者。’须菩提！若有菩萨说如是言：‘我当庄严清净佛土。’如此菩萨说虚妄言。何以故？须菩提！庄严佛土者，如来说则非庄严，是故庄严清净佛土。须菩提！若菩萨信见诸法无我、诸法无我，如来应供正遍觉说：‘是名菩萨，是名菩萨。’
“须菩提！汝意云何？如来有肉眼不？”须菩提言：“如是，世尊！如来有肉眼。”
佛言：“须菩提！汝意云何？如来有天眼不？”须菩提言：“如是，世尊！如来有天眼。”
佛言：“须菩提！汝意云何？如来有慧眼不？”须菩提言：“如是，世尊！如来有慧眼。”
佛言：“须菩提！汝意云何？如来有法眼不？”须菩提言：“如是，世尊！如来有法眼。”
佛言：“须菩提！汝意云何？如来有佛眼不？”须菩提言：“如是，世尊！如来有佛眼。”
“须菩提！汝意云何？于恒伽江所有诸沙，如其沙数所有恒伽，如诸恒伽所有沙数世界，如是，宁为多不？”须菩提言：“如是，世尊！此等世界，其数甚多。”
佛言：“须菩提！尔所世界中，所有众生，我悉见知心相续住，有种种类。何以故？须菩提！心相续住，如来说非续住，故说续住。何以故？须菩提！过去心不可得，未来心不可得，现在心不可得。
“须菩提！汝意云何？若有人以满三千大千世界七宝，而用布施，是善男子、善女人，以是因缘，得福多不？”须菩提言：“甚多，世尊！甚多，修伽陀！”
佛言：“如是，须菩提！如是。彼善男子、善女人，以是因缘，得福聚多。”
佛言：“须菩提！若福德聚，但名为聚，如来则不应说是福德聚、是福德聚。
“须菩提！汝意云何？可以具足色身观如来不？”须菩提言：“不可，世尊！不可以具足色身观于如来。何以故？此具足色身，如来说非具足色身，是故如来说名具足色身。”
佛言：“须菩提！汝意云何？可以具足诸相观如来不？”须菩提言：“不可，世尊！不可以具足诸相观于如来。何以故？此具足相，如来说非具足相，是故如来说具足相。”
佛言：“须菩提！汝意云何？如来有如是意：‘我今实说法。’耶？须菩提！若有人言：‘如来实能说法。’汝应当知，是人由非实有，及以邪执，起诽谤我。何以故？须菩提！说法、说法，实无有法名为说法。”
尔时须菩提白佛言：“世尊！颇有众生，于未来世，听闻正说如是等相，此经章句，生实信不？”
佛告须菩提：“彼非众生，非非众生。何以故？须菩提！彼众生者，如来说非众生，非非众生，故说众生。
“须菩提！汝意云何？颇有一法如来所得，名阿耨多罗三藐三菩提不？”须菩提言：“不得，世尊！无有一法如来所得，名阿耨多罗三藐三菩提。”
佛言：“如是，须菩提！如是。乃至无有如微尘法，如来所舍，如来所得，是故说名阿耨多罗三藐三菩提平等平等。复次，须菩提！诸佛觉知，无有差别，是故说名阿耨多罗三藐三菩提。复次，须菩提！此法平等，无有高下，是名阿耨多罗三藐三菩提。复次，须菩提！由法无我、无众生、无寿者、无受者等，此法平等，故名阿耨多罗三藐三菩提。复次，须菩提！由实善法具足圆满，得阿耨多罗三藐三菩提。须菩提！所言善法、善法者，如来说非法，故名善法。
“须菩提！三千大千世界，所有诸须弥山王，如是等七宝聚，满此世界，有人持用布施。若人从此般若波罗蜜经，乃至四句偈等，受持读诵为他正说，所得功德，以前功德比此功德，百分不及一，千万亿分不及一，穷于算数不及其一，乃至威力品类相应譬喻所不能及。
“须菩提！汝意云何？如来作是念：‘我度众生。’耶？须菩提！汝今不应作如是念。何以故？实无众生如来所度。须菩提！若有众生如来所度，即是我执、众生执、寿者执、受者执。须菩提！此我等执，如来说非执，婴儿凡夫众生之所执故。须菩提！婴儿凡夫众生者，如来说非众生，故说婴儿凡夫众生。须菩提！汝意云何？可以具足相观如来不？”
须菩提言：“如我解佛所说义，不以具足相应观如来。”
佛言：“如是，须菩提！如是。不以具足相应观如来。何以故？若以具足相观如来者，转轮圣王应是如来，是故不以具足相应观如来。”是时世尊而说偈言：
“若以色见我，以音声求我，
是人行邪道，不应得见我。
由法应见佛，调御法为身，
此法非识境，法如深难见。
“须菩提！汝意云何？如来可以具足相得阿耨多罗三藐三菩提不？须菩提！汝今不应作如是见：‘如来以具足相得阿耨多罗三藐三菩提。’何以故？须菩提！如来不由具足相得阿耨多罗三藐三菩提。须菩提！若汝作是念：‘如来有是说：“行菩萨乘人，有法可灭。”’须菩提！汝莫作此见。何以故？如来不说行菩萨乘人有法可灭，及以永断。
“须菩提！若有善男子、善女人，以满恒伽沙等世界七宝，持用布施。若有菩萨，于一切法无我、无生，得无生忍，以是因缘，所得福德最多于彼。须菩提！行大乘人，不应执取福德之聚。”
须菩提言：“此福德聚，可摄持不？”
佛言：“须菩提！此福德聚，可得摄持，不可执取。是故说此福德之聚，应可摄持。
“须菩提！若有人言：‘如来行住坐卧。’是人不解我所说义。何以故？须菩提！如来者，无所行去，亦无所从来，是故名如来应供正遍觉知。
“须菩提！若善男子、善女人，以三千大千世界地大微尘，烧成灰末，合为墨丸，如微尘聚。须菩提！汝意云何？是邻虚聚，宁为多不？”
须菩提言：“彼邻虚聚甚多。世尊！何以故？世尊！若邻虚聚是实有者，世尊则不应说名邻虚聚。何以故？世尊！所说此邻虚聚，如来说非邻虚聚，是故说名为邻虚聚。如来所说三千大千世界，则非世界，故说三千大千世界。何以故？世尊！若执世界为实有者，是聚一执。此聚一执，如来说非执，故说聚一执。”
佛世尊言：“须菩提！此聚一执，但世言说。须菩提！是法非可言法，婴儿凡夫偏言所取。
“须菩提！若有人言：‘如来说我见、众生见、寿者见、受者见。’须菩提！汝意云何？是人言说，为正语不？”须菩提言：“不正，世尊！不正，修伽陀！何以故？如来所说我见、众生见、寿者见、受者见，即是非见，是故说我见、众生见、寿者见、受者见。”
“须菩提！若人行菩萨乘，如是应知应见应信，一切诸法；如是应修，为令法想不得生起。何以故？须菩提！是法想、法想者，如来说即非想，故说法想。
“须菩提！若有菩萨摩诃萨，以满无数无量世界七宝持用布施，若有善男子、善女人，从此般若波罗蜜经，乃至四句偈等，受持读诵，教他修行，为他广说。是善男子、善女人，以是因缘，所生福德，最多于彼无量无数。云何显说此经？如无所显说，故言显说。
“如如不动，恒有正说。应观有为法，
如暗、翳、灯、幻，露、泡、梦、电、云。”
尔时世尊说是经已，大德须菩提，心进欢喜，及诸比丘、比丘尼、优婆塞、优婆夷众，人、天、阿修罗等，一切世间踊跃欢喜信受奉行。
金刚般若波罗蜜经
西天竺优禅尼国三藏法师，号拘罗那他，此云真谛。梁武皇帝远遣迎接，经游闽、越，暂憩梁安。太守王方赊乃勤心正法，性爱大乘，仍于建造伽蓝，请弘兹典。法师不乖本愿，受三请而默然。寻此旧经甚有脱误。即于壬午年五月一日重翻，天竺定文依婆薮论释，法师善解方言，无劳度语。瞩彼玄文，宣此奥说。对偕宗法师、法虔等并共笔受。至九月二十五日，文义都竟。经本一卷，文义十卷。法虔尔目，仍愿造一百部，流通供养，并讲之十遍。普愿众生因此正说速至涅槃，常流应化。

[book_title]鸠摩罗什译
金刚般若波罗蜜经
姚秦天竺三藏鸠摩罗什译
如是我闻：
一时，佛在舍卫国祇树给孤独园，与大比丘众千二百五十人俱。尔时，世尊食时，著衣持钵，入舍卫大城乞食。于其城中，次第乞已，还至本处。饭食讫，收衣钵，洗足已，敷座而坐。
时，长老须菩提在大众中即从座起，偏袒右肩，右膝著地，合掌恭敬而白佛言：“希有！世尊！如来善护念诸菩萨，善付嘱诸菩萨。世尊！善男子、善女人，发阿耨多罗三藐三菩提心，应云何住？云何降伏其心？”
佛言：“善哉，善哉！须菩提！如汝所说：‘如来善护念诸菩萨，善付嘱诸菩萨。’汝今谛听，当为汝说。善男子、善女人，发阿耨多罗三藐三菩提心，应如是住，如是降伏其心。”
“唯然。世尊！愿乐欲闻。”
佛告须菩提：“诸菩萨摩诃萨应如是降伏其心：‘所有一切众生之类，若卵生、若胎生、若湿生、若化生，若有色、若无色，若有想、若无想、若非有想非无想，我皆令入无余涅槃而灭度之。’如是灭度无量无数无边众生，实无众生得灭度者。何以故？须菩提！若菩萨有我相、人相、众生相、寿者相，即非菩萨。
“复次，须菩提！菩萨于法，应无所住，行于布施，所谓不住色布施，不住声香味触法布施。须菩提！菩萨应如是布施，不住于相。何以故？若菩萨不住相布施，其福德不可思量。
“须菩提！于意云何？东方虚空可思量不？”
“不也，世尊！”
“须菩提！南西北方四维上下虚空可思量不？”
“不也，世尊！”
“须菩提！菩萨无住相布施，福德亦复如是不可思量。须菩提！菩萨但应如所教住。
“须菩提！于意云何？可以身相见如来不？”
“不也，世尊！不可以身相得见如来。何以故？如来所说身相，即非身相。”
佛告须菩提：“凡所有相，皆是虚妄。若见诸相非相，则见如来。”
须菩提白佛言：“世尊！颇有众生，得闻如是言说章句，生实信不？”
佛告须菩提：“莫作是说。如来灭后，后五百岁，有持戒修福者，于此章句能生信心，以此为实，当知是人不于一佛二佛三四五佛而种善根，已于无量千万佛所种诸善根，闻是章句，乃至一念生净信者，须菩提！如来悉知悉见，是诸众生得如是无量福德。何以故？是诸众生无复我相、人相、众生相、寿者相。
“无法相，亦无非法相。何以故？是诸众生若心取相，则为著我、人、众生、寿者。
“若取法相，即著我、人、众生、寿者。何以故？若取非法相，即著我、人、众生、寿者，是故不应取法，不应取非法。以是义故，如来常说：‘汝等比丘，知我说法，如筏喻者，法尚应舍，何况非法。’
“须菩提！于意云何？如来得阿耨多罗三藐三菩提耶？如来有所说法耶？”
须菩提言：“如我解佛所说义，无有定法名阿耨多罗三藐三菩提，亦无有定法，如来可说。何以故？如来所说法，皆不可取、不可说、非法、非非法。所以者何？一切贤圣，皆以无为法而有差别。”
“须菩提！于意云何？若人满三千大千世界七宝以用布施，是人所得福德，宁为多不？”
须菩提言：“甚多，世尊！何以故？是福德即非福德性，是故如来说福德多。”
“若复有人，于此经中受持，乃至四句偈等，为他人说，其福胜彼。何以故？须菩提！一切诸佛，及诸佛阿耨多罗三藐三菩提法，皆从此经出。须菩提！所谓佛法者，即非佛法。
“须菩提！于意云何？须陀洹能作是念：‘我得须陀洹果。’不？”
须菩提言：“不也，世尊！何以故？须陀洹名为入流，而无所入，不入色、声、香、味、触、法，是名须陀洹。”
“须菩提！于意云何？斯陀含能作是念：‘我得斯陀含果。’不？”
须菩提言：“不也，世尊！何以故？斯陀含名一往来，而实无往来，是名斯陀含。”
“须菩提！于意云何？阿那含能作是念：‘我得阿那含果。’不？”
须菩提言：“不也，世尊！何以故？阿那含名为不来，而实无来，是故名阿那含。”
“须菩提！于意云何？阿罗汉能作是念：‘我得阿罗汉道。’不？”
须菩提言：“不也，世尊！何以故？实无有法名阿罗汉。世尊！若阿罗汉作是念：‘我得阿罗汉道。’即为著我、人、众生、寿者。世尊！佛说我得无诤三昧，人中最为第一，是第一离欲阿罗汉。我不作是念：‘我是离欲阿罗汉。’世尊！我若作是念：‘我得阿罗汉道。’世尊则不说须菩提是乐阿兰那行者！以须菩提实无所行，而名须菩提是乐阿兰那行。”
佛告须菩提：“于意云何？如来昔在然灯佛所，于法有所得不？”
“世尊！如来在然灯佛所，于法实无所得。”
“须菩提！于意云何？菩萨庄严佛土不？”
“不也，世尊！何以故？庄严佛土者，则非庄严，是名庄严。”
“是故须菩提，诸菩萨摩诃萨应如是生清净心，不应住色生心，不应住声、香、味、触、法生心，应无所住而生其心。
“须菩提！譬如有人，身如须弥山王，于意云何？是身为大不？”
须菩提言：“甚大，世尊！何以故？佛说非身，是名大身。”
“须菩提！如恒河中所有沙数，如是沙等恒河，于意云何？是诸恒河沙宁为多不？”
须菩提言：“甚多，世尊！但诸恒河尚多无数，何况其沙。”
“须菩提！我今实言告汝。若有善男子、善女人，以七宝满尔所恒河沙数三千大千世界，以用布施，得福多不？”
须菩提言：“甚多，世尊！”
佛告须菩提：“若善男子、善女人，于此经中，乃至受持四句偈等，为他人说，而此福德胜前福德。
“复次，须菩提！随说是经，乃至四句偈等，当知此处，一切世间天、人、阿修罗，皆应供养，如佛塔庙，何况有人尽能受持读诵。须菩提！当知是人成就最上第一希有之法，若是经典所在之处，则为有佛，若尊重弟子。”
尔时，须菩提白佛言：“世尊！当何名此经？我等云何奉持？”
佛告须菩提：“是经名为“金刚般若波罗蜜”。以是名字，汝当奉持。所以者何？须菩提！佛说般若波罗蜜，则非般若波罗蜜。须菩提！于意云何？如来有所说法不？”
须菩提白佛言：“世尊！如来无所说。”
“须菩提！于意云何？三千大千世界所有微尘是为多不？”
须菩提言：“甚多，世尊！”
“须菩提！诸微尘，如来说非微尘，是名微尘。如来说世界，非世界，是名世界。
“须菩提！于意云何？可以三十二相见如来不？”
“不也，世尊！不可以三十二相得见如来。何以故？如来说三十二相，即是非相，是名三十二相。”
“须菩提！若有善男子、善女人，以恒河沙等身命布施；若复有人，于此经中，乃至受持四句偈等，为他人说，其福甚多。”
尔时，须菩提闻说是经，深解义趣，涕泪悲泣，而白佛言：“希有，世尊！佛说如是甚深经典，我从昔来所得慧眼，未曾得闻如是之经。世尊！若复有人得闻是经，信心清净，则生实相，当知是人，成就第一希有功德。世尊！是实相者，则是非相，是故如来说名实相。世尊！我今得闻如是经典，信解受持不足为难，若当来世，后五百岁，其有众生，得闻是经，信解受持，是人则为第一希有。何以故？此人无我相、人相、众生相、寿者相。所以者何？我相即是非相，人相、众生相、寿者相即是非相。何以故？离一切诸相，则名诸佛。”
佛告须菩提：“如是，如是！若复有人，得闻是经，不惊、不怖、不畏，当知是人甚为希有。何以故？须菩提！如来说第一波罗蜜，非第一波罗蜜，是名第一波罗蜜。须菩提！忍辱波罗蜜，如来说非忍辱波罗蜜。何以故？须菩提！如我昔为歌利王割截身体，我于尔时，无我相、无人相、无众生相、无寿者相。何以故？我于往昔节节支解时，若有我相、人相、众生相、寿者相，应生嗔恨。须菩提！又念过去于五百世作忍辱仙人，于尔所世，无我相、无人相、无众生相、无寿者相。是故须菩提！菩萨应离一切相，发阿耨多罗三藐三菩提心，不应住色生心，不应住声香味触法生心，应生无所住心。若心有住，则为非住。是故佛说：‘菩萨心不应住色布施。’
“须菩提！菩萨为利益一切众生，应如是布施。如来说：‘一切诸相，即是非相。’又说：‘一切众生，则非众生。’
“须菩提！如来是真语者、实语者、如语者、不诳语者、不异语者。
“须菩提！如来所得法，此法无实无虚。须菩提！若菩萨心住于法而行布施，如人入闇，则无所见；若菩萨心不住法而行布施，如人有目，日光明照，见种种色。
“须菩提！当来之世，若有善男子、善女人，能于此经受持读诵，则为如来以佛智慧，悉知是人，悉见是人，皆得成就无量无边功德。
“须菩提！若有善男子、善女人，初日分以恒河沙等身布施，中日分复以恒河沙等身布施，后日分亦以恒河沙等身布施，如是无量百千万亿劫以身布施；若复有人，闻此经典，信心不逆，其福胜彼，何况书写、受持、读诵、为人解说。
“须菩提！以要言之，是经有不可思议、不可称量、无边功德。如来为发大乘者说，为发最上乘者说。若有人能受持读诵，广为人说，如来悉知是人，悉见是人，皆得成就不可量、不可称、无有边、不可思议功德，如是人等，则为荷担如来阿耨多罗三藐三菩提。何以故？须菩提！若乐小法者，著我见、人见、众生见、寿者见，则于此经，不能听受读诵、为人解说。
“须菩提！在在处处，若有此经，一切世间天、人、阿修罗，所应供养；当知此处，则为是塔，皆应恭敬，作礼围绕，以诸华香而散其处。
“复次，须菩提！善男子、善女人，受持读诵此经，若为人轻贱，是人先世罪业，应堕恶道，以今世人轻贱故，先世罪业则为消灭，当得阿耨多罗三藐三菩提。
“须菩提！我念过去无量阿僧祇劫，于然灯佛前，得值八百四千万亿那由他诸佛，悉皆供养承事，无空过者；若复有人，于后末世，能受持读诵此经，所得功德，于我所供养诸佛功德，百分不及一，千万亿分、乃至算数譬喻所不能及。
“须菩提！若善男子、善女人，于后末世，有受持读诵此经，所得功德，我若具说者，或有人闻，心则狂乱，狐疑不信。须菩提！当知是经义不可思议，果报亦不可思议。”
尔时，须菩提白佛言：“世尊！善男子、善女人，发阿耨多罗三藐三菩提心，云何应住？云何降伏其心？”
佛告须菩提：“善男子、善女人，发阿耨多罗三藐三菩提者，当生如是心：‘我应灭度一切众生。灭度一切众生已，而无有一众生实灭度者。’何以故？须菩提！若菩萨有我相、人相、众生相、寿者相，则非菩萨。所以者何？须菩提！实无有法发阿耨多罗三藐三菩提者。
“须菩提！于意云何？如来于然灯佛所，有法得阿耨多罗三藐三菩提不？”
“不也，世尊！如我解佛所说义，佛于然灯佛所，无有法得阿耨多罗三藐三菩提。”
佛言：“如是，如是！须菩提！实无有法如来得阿耨多罗三藐三菩提。须菩提！若有法如来得阿耨多罗三藐三菩提者，然灯佛则不与我受记：‘汝于来世，当得作佛，号释迦牟尼。’以实无有法得阿耨多罗三藐三菩提，是故然灯佛与我受记，作是言：‘汝于来世，当得作佛，号释迦牟尼。’何以故？如来者，即诸法如义。
“若有人言：‘如来得阿耨多罗三藐三菩提。’须菩提！实无有法，佛得阿耨多罗三藐三菩提。须菩提！如来所得阿耨多罗三藐三菩提，于是中无实无虚。是故如来说：‘一切法皆是佛法。’须菩提！所言一切法者，即非一切法，是故名一切法。
“须菩提！譬如人身长大。”
须菩提言：“世尊！如来说人身长大，则为非大身，是名大身。”
“须菩提！菩萨亦如是。若作是言：‘我当灭度无量众生。’则不名菩萨。何以故？须菩提！实无有法名为菩萨。是故佛说：‘一切法无我、无人、无众生、无寿者。’须菩提！若菩萨作是言：‘我当庄严佛土。’是不名菩萨。何以故？如来说庄严佛土者，即非庄严，是名庄严。须菩提！若菩萨通达无我法者，如来说名真是菩萨。
“须菩提！于意云何？如来有肉眼不？”
“如是，世尊！如来有肉眼。”
“须菩提！于意云何？如来有天眼不？”
“如是，世尊！如来有天眼。”
“须菩提！于意云何？如来有慧眼不？”
“如是，世尊！如来有慧眼。”
“须菩提！于意云何？如来有法眼不？”
“如是，世尊！如来有法眼。”
“须菩提！于意云何？如来有佛眼不？”
“如是，世尊！如来有佛眼。”
“须菩提！于意云何？恒河中所有沙，佛说是沙不？”
“如是，世尊！如来说是沙。”
“须菩提！于意云何？如一恒河中所有沙，有如是等恒河，是诸恒河所有沙数，佛世界如是，宁为多不？”
“甚多，世尊！”
佛告须菩提：“尔所国土中，所有众生，若干种心，如来悉知。何以故？如来说诸心，皆为非心，是名为心。所以者何？须菩提！过去心不可得，现在心不可得，未来心不可得。
“须菩提！于意云何？若有人满三千大千世界七宝以用布施，是人以是因缘，得福多不？”
“如是，世尊！此人以是因缘，得福甚多。”
“须菩提！若福德有实，如来不说得福德多；以福德无故，如来说得福德多。
“须菩提！于意云何？佛可以具足色身见不？”
“不也，世尊！如来不应以具足色身见。何以故？如来说具足色身，即非具足色身，是名具足色身。”
“须菩提！于意云何？如来可以具足诸相见不？”
“不也，世尊！如来不应以具足诸相见。何以故？如来说诸相具足，即非具足，是名诸相具足。”
“须菩提！汝勿谓如来作是念：‘我当有所说法。’莫作是念，何以故？若人言：‘如来有所说法。’即为谤佛，不能解我所说故。须菩提！说法者，无法可说，是名说法。”
尔时，慧命须菩提白佛言：“世尊！颇有众生，于未来世，闻说是法，生信心不？”
佛言：“须菩提！彼非众生，非不众生。何以故？须菩提！众生、众生者，如来说非众生，是名众生。”
须菩提白佛言：“世尊！佛得阿耨多罗三藐三菩提，为无所得耶？”
“如是，如是！须菩提！我于阿耨多罗三藐三菩提乃至无有少法可得，是名阿耨多罗三藐三菩提。
“复次，须菩提！是法平等，无有高下，是名阿耨多罗三藐三菩提；以无我、无人、无众生、无寿者，修一切善法，则得阿耨多罗三藐三菩提。须菩提！所言善法者，如来说非善法，是名善法。
“须菩提！若三千大千世界中所有诸须弥山王，如是等七宝聚，有人持用布施；若人以此般若波罗蜜经，乃至四句偈等，受持读诵、为他人说，于前福德百分不及一，百千万亿分，乃至算数譬喻所不能及。
“须菩提！于意云何？汝等勿谓如来作是念：‘我当度众生。’须菩提！莫作是念。何以故？实无有众生如来度者，若有众生如来度者，如来则有我、人、众生、寿者。须菩提！如来说：‘有我者，则非有我，而凡夫之人以为有我。’须菩提！凡夫者，如来说则非凡夫。
“须菩提！于意云何？可以三十二相观如来不？”
须菩提言：“如是，如是！以三十二相观如来。”
佛言：“须菩提！若以三十二相观如来者，转轮圣王则是如来。”
须菩提白佛言：“世尊！如我解佛所说义，不应以三十二相观如来。”
尔时，世尊而说偈言：
“若以色见我，以音声求我，
是人行邪道，不能见如来。
“须菩提！汝若作是念：‘如来不以具足相故，得阿耨多罗三藐三菩提。’须菩提！莫作是念。如来不以具足相故，得阿耨多罗三藐三菩提。
“须菩提！汝若作是念：‘发阿耨多罗三藐三菩提者，说诸法断灭相。’莫作是念。何以故？发阿耨多罗三藐三菩提心者，于法不说断灭相。
“须菩提！若菩萨以满恒河沙等世界七宝布施；若复有人知一切法无我，得成于忍，此菩萨胜前菩萨所得功德。须菩提！以诸菩萨不受福德故。”
须菩提白佛言：“世尊！云何菩萨不受福德？”
“须菩提！菩萨所作福德，不应贪著，是故说不受福德。
“须菩提！若有人言：‘如来若来若去、若坐若卧。’是人不解我所说义。何以故？如来者，无所从来，亦无所去，故名如来。
“须菩提！若善男子、善女人，以三千大千世界碎为微尘，于意云何？是微尘众宁为多不？”
“甚多，世尊！何以故？若是微尘众实有者，佛则不说是微尘众。所以者何？佛说微尘众，则非微尘众，是名微尘众。世尊！如来所说三千大千世界，则非世界，是名世界。何以故？若世界实有者，则是一合相。如来说一合相，则非一合相，是名一合相。”
“须菩提！一合相者，则是不可说，但凡夫之人贪著其事。
“须菩提！若人言：‘佛说我见、人见、众生见、寿者见。’须菩提！于意云何？是人解我所说义不？”
“世尊！是人不解如来所说义。何以故？世尊说我见、人见、众生见、寿者见，即非我见、人见、众生见、寿者见，是名我见、人见、众生见、寿者见。”
“须菩提！发阿耨多罗三藐三菩提心者，于一切法，应如是知，如是见，如是信解，不生法相。须菩提！所言法相者，如来说即非法相，是名法相。
“须菩提！若有人以满无量阿僧祇世界七宝持用布施，若有善男子、善女人，发菩萨心者，持于此经，乃至四句偈等，受持读诵，为人演说，其福胜彼。云何为人演说？不取于相，如如不动。何以故？
“一切有为法，如梦、幻、泡、影，
如露亦如电，应作如是观。”
佛说是经已，长老须菩提及诸比丘、比丘尼、优婆塞、优婆夷，一切世间天、人、阿修罗，闻佛所说，皆大欢喜，信受奉行。
金刚般若波罗蜜经
真言
那谟婆伽跋帝　钵喇壤　波罗弭多曳　唵伊利底　伊室利　输卢驮　毗舍耶　毗舍耶　莎婆诃

[book_title]玄奘译
唐三藏沙门义净译
如是我闻：
一时薄伽梵，在名称大城，战胜林施孤独园，与大苾刍众千二百五十人俱，及大菩萨众。尔时，世尊于日初分时，著衣持钵，入城乞食。次第乞已，还至本处。饭食讫，收衣钵，洗足已，于先设座，加趺端坐，正念而住。时诸苾刍来诣佛所，顶礼双足，右绕三匝，退坐一面。
尔时，具寿妙生，在大众中，承佛神力，即从座起，偏袒右肩，右膝著地，合掌恭敬白佛言：“希有！世尊！希有！善逝。如来应正等觉，能以最胜利益，益诸菩萨；能以最胜付嘱，嘱诸菩萨。世尊！若有发趣菩萨乘者，云何应住？云何修行？云何摄伏其心？”
佛告妙生：“善哉，善哉！如是，如是！如汝所说：‘如来以胜利益，益诸菩萨；以胜付嘱，嘱诸菩萨。’妙生！汝应谛听，极善作意，吾当为汝分别解说。若有发趣菩萨乘者，应如是住，如是修行，如是摄伏其心。”妙生言：“唯然，世尊！愿乐欲闻。”
佛告妙生：“若有发趣菩萨乘者，当生如是心：‘所有一切众生之类，若卵生、胎生、湿生、化生，若有色、无色，有想、无想，非有想、非无想，尽诸世界所有众生，如是一切，我皆令入无余涅槃而灭度之。’虽令如是无量众生证圆寂已，而无有一众生入圆寂者。何以故？妙生！若菩萨有众生想者，则不名菩萨。所以者何？由有我想、众生想、寿者想、更求趣想故。
“复次，妙生！菩萨不住于事，应行布施。不住随处，应行布施。不住色、声、香、味、触、法，应行布施。妙生！菩萨如是布施，乃至相想，亦不应住。何以故？由不住施，福聚难量。
“妙生！于汝意云何？东方虚空可知量不？”妙生言：“不尔，世尊！”“南西北方，四维上下，十方虚空，可知量不？”妙生言：“不尔，世尊！”“妙生！菩萨行不住施，所得福聚不可知量，亦复如是。”
“妙生！于汝意云何？可以具足胜相观如来不？”妙生言：“不尔，世尊！不应以胜相观于如来。何以故？如来说胜相，即非胜相。”
“妙生！所有胜相，皆是虚妄。若无胜相，即非虚妄。是故应以胜相无相观于如来。”妙生言：“世尊！颇有众生，于当来世，后五百岁，正法灭时，闻说是经，生实信不？”
佛告妙生：“莫作是说：‘颇有众生，于当来世，后五百岁，正法灭时，闻说是经，生实信不？’妙生！当来之世，有诸菩萨，具戒具德具慧，而彼菩萨，非于一佛承事供养，植诸善根；已于无量百千佛所，而行奉事，植诸善根。是人乃能于此经典生一信心。
“妙生！如来悉知是人，悉见是人，彼诸菩萨当生当摄无量福聚。何以故？由彼菩萨，无我想、众生想、寿者想、更求趣想。
“彼诸菩萨，非法想，非非法想，非想，非无想。何以故？若彼菩萨有法想，即有我执、有情执、寿者执、更求趣执。若有非法想，彼亦有我执、有情执、寿者执、更求趣执。妙生！是故菩萨，不应取法，不应取非法。以是义故，如来密意宣说筏喻法门，诸有智者，法尚应舍，何况非法。
“妙生！于汝意云何？如来于无上菩提有所证不？复有少法是所说不？”妙生言：“如我解佛所说义，如来于无上菩提实无所证，亦无所说。何以故？佛所说法，不可取，不可说，彼非法，非非法。何以故？以诸圣者，皆是无为所显现故。”
“妙生！于汝意云何？若善男子、善女人，以满三千大千世界七宝持用布施，得福多不？”妙生言：“甚多，世尊！何以故？此福聚者，则非是聚，是故如来说为福聚、福聚。”
“妙生！若有善男子、善女人，以满三千大千世界七宝，持用布施；若复有人，能于此经乃至一四句颂，若自受持，为他演说，以是因缘所生福聚，极多于彼无量无数。何以故？妙生！由诸如来无上等觉，从此经出；诸佛世尊，从此经生。是故妙生！佛法者，如来说非佛法，是名佛法。
“妙生！于汝意云何？诸预流者颇作是念：‘我得预流果。’不？”妙生言：“不尔，世尊！何以故？诸预流者，无法可预，故名预流。不预色、声、香、味、触、法，故名预流。世尊！若预流者作是念：‘我得预流果。’者，则有我执，有情寿者更求趣执。”
“妙生！于汝意云何？诸一来者颇作是念：‘我得一来果。’不？”妙生言：“不尔，世尊！何以故？由彼无有少法证一来性，故名一来。”
“妙生！于汝意云何？诸不还者颇作是念：‘我得不还果。’不？”妙生言：“不尔，世尊！何以故？由彼无有少法证不还性，故名不还。”
“妙生！于汝意云何？诸阿罗汉颇作是念：‘我得阿罗汉果。’不？”妙生言：“不尔，世尊！由彼无有少法名阿罗汉。世尊！若阿罗汉作是念：‘我得阿罗汉果。’者，则有我执，有情寿者更求趣执。世尊！如来说我得无诤住中最为第一。世尊！我是阿罗汉离于欲染，而实未曾作如是念：‘我是阿罗汉。’世尊！若作是念：‘我得阿罗汉。’者，如来即不说我妙生得无诤住，最为第一。以都无所住，是故说我得无诤住、得无诤住。”
“妙生！于汝意云何？如来昔在然灯佛所，颇有少法是可取不？”妙生言：“不尔，世尊！如来于然灯佛所，实无可取。”
“妙生！若有菩萨作如是语：‘我当成就庄严国土。’者，此为妄语。何以故？庄严佛土者，如来说非庄严，由此说为国土庄严。是故，妙生！菩萨不住于事，不住随处，不住色、声、香、味、触、法，应生其心；应生不住事心，应生不住随处心，应生不住色、声、香、味、触、法心。
“妙生！譬如有人，身如妙高山王，于意云何？是身为大不？”妙生言：“甚大，世尊！何以故？彼之大身，如来说为非身。以彼非有，说名为身。”
“妙生！于汝意云何？如弶伽河中所有沙数，复有如是沙等弶伽河，此诸河沙，宁为多不？”妙生言：“甚多，世尊！河尚无数，况复其沙。”
“妙生！我今实言告汝。若复有人，以宝满此河沙数量世界，奉施如来，得福多不？”妙生言：“甚多，世尊！”
“妙生！若复有人，于此经中受持一颂，并为他说，而此福聚，胜前福聚无量无边。
“妙生！若国土中有此法门，为他解说，乃至四句伽他，当知此地，即是制底，一切天、人、阿苏罗等，皆应右绕而为敬礼；何况尽能受持读诵，当知是人，则为最上第一希有。又此方所，即为有佛，及尊重弟子。
“妙生！于汝意云何？颇有少法是如来所说不？”妙生言：“不尔，世尊！无有少法是如来所说。”
“妙生！三千大千世界所有地尘，是为多不？”妙生言：“甚多，世尊！何以故？诸地尘，佛说非尘，故名地尘。此诸世界，佛说非界，故名世界。”
“妙生！于汝意云何？可以三十二大丈夫相观如来不？”妙生言：“不尔，世尊！不应以三十二相观于如来。何以故？三十二相，佛说非相，是故说为大丈夫相。”
“妙生！若有男子女人，以弶伽河沙等身命布施；若复有人，于此经中受持一颂，并为他说，其福胜彼无量无数。”
尔时，妙生闻说是经，深解义趣，涕泪悲泣而白佛言：“希有！世尊！我从生智以来，未曾得闻如是深经。世尊！当何名此经？我等云何奉持？”
佛告妙生：“是经名为“般若波罗蜜多”，如是应持。何以故？佛说般若波罗蜜多，则非般若波罗蜜多。”
“世尊！若复有人，闻说是经生实想者，当知是人最上希有。世尊！此实想者，即非实想，是故如来说名实想、实想。世尊！我闻是经，心生信解，未为希有。若当来世，有闻是经，能受持者，是人则为第一希有。何以故？彼人无我想、众生想、寿者想、更求趣想。所以者何？世尊！我想、众生想、寿者想、更求趣想，即是非想。所以者何？诸佛世尊离诸想故。”
“妙生！如是，如是！若复有人，得闻是经，不惊不怖不畏，当知是人第一希有。何以故？妙生！此最胜波罗蜜多，是如来所说诸波罗蜜多。如来说者，即是无边佛所宣说，是故名为最胜波罗蜜多。
“妙生！如来说忍辱波罗蜜多，即非忍辱波罗蜜多。何以故？如我昔为羯陵伽王割截支体时，无我想、众生想、寿者想、更求趣想。我无是想，亦非无想。所以者何？我有是想者，应生嗔恨。妙生！又念过去于五百世，作忍辱仙人，我于尔时，无如是等想。是故应离诸想，发趣无上菩提之心，不应住色、声、香、味、触、法，都无所住而生其心；不应住法，不应住非法，应生其心。何以故？若有所住，即为非住。是故佛说：‘菩萨应无所住而行布施。’
“妙生！菩萨为利益一切众生，应如是布施。此众生想，即为非想；彼诸众生，即非众生。何以故？诸佛如来离诸想故。妙生！如来是实语者，如语者，不诳语者，不异语者。
“妙生！如来所证法及所说法，此即非实非妄。妙生！若菩萨心住于事而行布施，如人入闇，则无所见。若不住事而行布施，如人有目，日光明照，见种种色，是故菩萨不住于事应行其施。
“妙生！若有善男子、善女人，能于此经受持读诵，为他演说。如是之人，佛以智眼悉知悉见，当生当摄无量福聚。
“妙生！若有善男子、善女人，初日分以弶伽河沙等身布施，中日分复以弶伽河沙等身布施，后日分亦以弶伽河沙等身布施，如是无量百千万亿劫，以身布施。若复有人，闻此经典，不生毁谤，其福胜彼，何况书写受持读诵，为人解说。
“妙生！是经有不可思议不可称量无边功德，如来为发大乘者说，为发最上乘者说。若有人能受持读诵，广为他说，如来悉知悉见是人，皆得成就不可量不可称不可思议福业之聚。当知是人，则为以肩荷负如来无上菩提。何以故？妙生！若乐小法者，则著我见、众生见、寿者见、更求趣见，是人若能读诵受持此经，无有是处。
“妙生！所在之处，若有此经，当知此处，则是制底，一切世间天、人、阿苏罗，所应恭敬，作礼围绕，以诸香花供养其处。
“妙生！若有善男子、善女人，于此经典受持读诵演说之时，或为人轻辱。何以故？妙生！当知是人，于前世中造诸恶业，应堕恶道，由于现在得遭轻辱，此为善事，能尽恶业，速至菩提故。
“妙生！我忆过去过无数劫，在然灯佛先，得值八十四亿那庾多佛，悉皆供养承事，无违背者。若复有人，于后五百岁正法灭时，能于此经受持读诵，解其义趣，广为他说，所得功德，以前功德比此功德，百分不及一，千万亿分算分势分比数分因分，乃至譬喻亦不能及。妙生！我若具说受持读诵此经功德，或有人闻，心则狂乱，疑惑不信。妙生！当知是经不可思议，其受持者，应当希望不可思议所生福聚。”
复次，妙生白佛言：“世尊！若有发趣菩萨乘者。应云何住？云何修行？云何摄伏其心？”
佛告妙生：“若有发趣菩萨乘者，当生如是心：‘我当度脱一切众生，悉皆令入无余涅槃。虽有如是无量众生证于圆寂，而无有一众生证圆寂者。’何以故？妙生！若菩萨有众生想者，则不名菩萨。所以者何？妙生！实无有法，可名发趣菩萨乘者。
“妙生！于汝意云何？如来于然灯佛所，颇有少法是所证不？”妙生言：“如来于然灯佛所，无法可证，而得菩提。”
佛言：“如是，如是！妙生！实无有法，如来于然灯佛所，有所证悟，得大菩提。若证法者，然灯佛则不与我授记：‘摩纳婆！汝于来世，当得作佛，号释迦牟尼。’以无所得故，然灯佛与我授记，当得作佛，号释迦牟尼。何以故？妙生！言如来者，即是实性真如之异名也。
“妙生！若言：‘如来证得无上正等觉。’者，是为妄语。何以故？实无有法如来证得无上正觉。妙生！如来所得正觉之法，此即非实非虚。是故佛说：‘一切法者，即是佛法。’妙生！一切法、一切法者，如来说为非法，是故如来说一切法者，即是佛法。
“妙生！譬如丈夫，其身长大。”
妙生言：“世尊！如来说为大身者，即说为非身，是名大身。”
佛告妙生：“如是，如是！若菩萨作是语：‘我当度众生令寂灭。’者，则不名菩萨。妙生！颇有少法名菩萨不？”答言：“不尔，世尊！”
“妙生！是故如来说：‘一切法无我、无众生、无寿者、无更求趣。’
“妙生！若有菩萨言：‘我当成就佛土严胜、佛土严胜。’者，如来说为非是严胜，是故如来说为严胜。妙生！若有信解一切法无性、一切法无性者，如来说名真是菩萨、菩萨。
“妙生！于汝意云何？如来有肉眼不？”妙生言：“如是，世尊！如来有肉眼。”
“如来有天眼不？”“如是，世尊！如来有天眼。”
“如来有慧眼不？”“如是，世尊！如来有慧眼。”
“如来有法眼不？”“如是，世尊！如来有法眼。”
“如来有佛眼不？”“如是，世尊！如来有佛眼。”
“妙生！于汝意云何？如弶伽河中所有沙数，复有如是沙等弶伽河，随诸河沙，有尔所世界，是为多不？”妙生言：“甚多，世尊！”
“妙生！此世界中所有众生，种种性行，其心流转，我悉了知。何以故？妙生！心陀罗尼者，如来说为无持，由无持故，心遂流转。何以故？妙生！过去心不可得，未来心不可得，现在心不可得。
“妙生。于汝意云何？若人以满三千大千世界七宝布施，是人得福多不？”妙生言：“甚多，世尊！”
“妙生！若此福聚是福聚者，如来则不说为福聚、福聚。
“妙生！于汝意云何？可以色身圆满观如来不？”“不尔，世尊！不应以色身圆满观于如来。何以故？色身圆满、色身圆满者，如来说非圆满，是故名为色身圆满。”
“妙生！可以具相观如来不？”“不尔，世尊！不应以具相观于如来。何以故？诸具相者，如来说非具相，是故如来说名具相。”
“妙生！于汝意云何？如来作是念：‘我说法。’耶？汝勿作是见。若言：‘如来有所说法。’者，则为谤我。何以故？言说法、说法者，无法可说，是名说法。”
妙生白佛言：“世尊！于当来世，颇有众生，闻说是经，生信心不？”
佛告妙生：“有生信者，彼非众生，非非众生。何以故？众生、众生者，如来说非众生，是名众生。
“妙生！于汝意云何？佛得无上正等觉时，颇有少法所证不？”妙生言：“实无有法是佛所证。”
佛告妙生：“如是，如是！此中无有少法可得，故名无上正等菩提。妙生！是法平等，无有高下，故名无上正等菩提。以无我、无众生、无寿者、无更求趣性，其性平等，故名无上正等菩提。一切善法皆正觉了，故名无上正等正觉。妙生！善法者，如来说为非法，故名善法。
“妙生！若三千大千世界中，所有诸妙高山王，如是等七宝聚，有人持用布施。若复有人，于此经中，乃至一四句颂，若自受持，及为他说。以前福聚比此福聚，假令分此以为百分，彼亦不能及一分，或千分亿分算分势分数分因分，乃至譬喻亦不能及一。
“妙生！于汝意云何？如来度众生不？汝莫作是见：‘如来度众生。’何以故？曾无有一众生是如来度者。若有众生是如来度者，如来则有我见、众生见、寿者见、更求趣见。妙生！我等执者，如来说为非执，而诸愚夫妄为此执。妙生！愚夫众生，如来说为非生，故名愚夫众生。
“妙生！于汝意云何？应以具相观如来不？”“不尔，世尊！不应以具相观于如来。”
“妙生！若以具相观如来者，转轮圣王应是如来，是故不应以具相观于如来，应以诸相非相观于如来。”
尔时，世尊而说颂曰：
“若以色见我，以音声求我，
是人起邪观，不能当见我。
应观佛法性，即导师法身，
法性非所识，故彼不能了。
“妙生！‘诸有发趣菩萨乘者，其所有法是断灭不？’汝莫作是见。何以故？趣菩萨乘者，其法不失。
“妙生！若有男子、女人，以满弶伽河沙世界七宝布施。若复有人，于无我理、不生法中，得忍解者，所生福聚，极多于彼无量无数。
“妙生！菩萨不应取其福聚。”妙生言：“菩萨岂不取福聚耶？”
佛告妙生：“是应正取，不应越取，是故说取。
“妙生！如有说言：‘如来若来若去、若坐若卧。’者，是人不解我所说义。何以故？妙生！都无去来，故名如来。
“妙生！若有男子、女人，以三千大千世界土地碎为墨尘。妙生！于汝意云何？是极微聚，宁为多不？”妙生言：“甚多，世尊！何以故？若聚性是实者，如来不说为极微聚极微聚。何以故？极微聚者，世尊说为非极微聚，故名极微聚。世尊！如来所说三千大千世界，说为非世界，故名三千大千世界。何以故？若世界实有，如来则有聚执。佛说聚执者，说为非聚执，是故说为聚执。”
“妙生！此聚执者，是世言论，然其体性，实无可说，但是愚夫异生之所妄执。
“妙生！如有说云：‘佛说我见、众生见、寿者见、更求趣见。’者，是为正说为不正耶？”妙生言：“不尔，世尊！何以故？若有我见如来说者，即是非见，故名我见。”
“妙生！诸有发趣菩萨乘者，于一切法，应如是知，如是见，如是解。如是解者，乃至法想亦无所住。何以故？妙生！法想、法想者，如来说为非想，故名法想、法想。
“妙生！若有人以满无量无数世界七宝，持用布施。若复有人，能于此经，乃至受持读诵四句伽他，令其通利，广为他人正说其义，以是因缘所生福聚，极多于彼无量无数。云何正说？无法可说，是名正说。”
尔时，世尊说伽他曰：
“一切有为法，如星、翳、灯、幻，
露、泡、梦、电、云，应作如是观。”
尔时，薄伽梵说是经已，具寿妙生，及诸菩萨摩诃萨、苾刍、苾刍尼、邬波索迦、邬波斯迦，一切世间天、人、阿苏罗等，皆大欢喜，信受奉行。
佛说能断金刚般若波罗蜜多经

[book_title]达摩笈多译
金刚能断般若波罗蜜经
隋大业年中三藏笈多译
归命一切佛菩萨海等！
如是我闻：
一时，世尊闻者游行胜林中，无亲搏施与园中，大比丘众共半三十比丘百。尔时，世尊前分时，上裙著已，器上给衣持，闻者大城搏为入。尔时，世尊闻者大城搏为行已，作已食，作已后食，搏堕过器上给衣收摄，两足洗，坐具世尊施设，如是座中跏趺结，直身作现前念近住。尔时，多比丘若世尊彼诣到已，世尊两足顶礼，世尊边三右绕作已，一边坐。彼复时，命者善实，彼所如是众聚集会坐。
尔时，命者善实起坐。一肩上著作已，右膝轮地著已，若世尊彼合掌，向世尊边如是言：“希有，世尊！乃至所有如来、应、正遍知，菩萨摩诃萨顺摄，最胜顺摄；乃至所有如来、应、正遍知，菩萨摩诃萨付嘱，最胜付嘱。彼云何，世尊！菩萨乘发行住应？云何修行应？云何心降伏应？”如是语已。世尊，命者善实边如是言：“善，善！善实！如是，如是！善实！如是，如是！顺摄，如来，菩萨摩诃萨最胜顺摄；付嘱，如来，菩萨摩诃萨最胜付嘱。彼，善实！听善，善意念作，说当如菩萨乘发行住应，如修行应，如心降伏应。”
“如是，世尊！”命者善实：“世尊边愿欲闻。”
世尊于此言：“此，善实！菩萨乘发行，如是心发生应：‘所有，善实！众生，众生摄摄已，卵生、若胎生、若湿生、若化生，若色、若无色，若想、若无想、若非想非无想，所有众生界施设已，彼我一切无受余涅槃界灭度应。’如是无量虽众生灭度，无有一众生灭度有。彼何所因？若，善实！菩萨摩诃萨众生想转，不彼菩萨摩诃萨名说应。彼何所因？不彼，善实！菩萨名说应，若众生想转，寿想若、人想若转。
“虽然复次时，善实！不菩萨摩诃萨事住施与应，无所住施与应，不色住施与应，不声、香、味、触、法中住施与应。如是，此，善实！菩萨摩诃萨施与应，如不相想亦住。彼何所因？若，善实！菩萨摩诃萨不住施与，彼所，善实！福聚不可量受取。
“彼何意念？善实！可前方虚空量受取？”善实言：“不如此，世尊！”
世尊言：“如是右(南)后(西)高(北)下上方顺不正方，普十方可虚空量受取？”善实言：“不如此，世尊！”
世尊言：“如是，如是！善实！如是，如是！若菩萨摩诃萨不住施与，彼所，善实！福聚不可量受取。虽然复次时，善实！如是菩萨乘发行施与应，如不相想亦住。
“彼何意念？善实！相具足如来见应？”善实言：“不，世尊！相具足如来见应。彼何所因？若彼，如来相具足说；彼如是非相具足。”如是语已。世尊，命者善实边如是言：“所有，善实！相具足，所有妄，所有不相具足，所有不妄，名此相不相如来见应。”如是语已。
命者善实，世尊边如是言：“虽然，世尊！颇有众生，当有未来世，后时、后长时、后分五百，正法破坏时中，转时中，若此中，如是色类经中说中，实想发生当有？”
世尊言：“莫，善实！汝如是语：‘虽然，世尊！颇有众生，当有未来世，后时、后长时、后分五百，正法破坏时中，转时中，若此中，如是色类经中说中，实想发生当有？’虽然复次时，善实！当有未来世，菩萨摩诃萨，后分五百，正法破坏时中，转时中，戒究竟、功德究竟、智慧究竟。
“不，复次时，彼，善实！菩萨摩诃萨一佛亲近供养当有，不一佛种植善根。虽然复次时，善实！不一佛百千亲近供养，不一佛百千种植善根，彼菩萨摩诃萨当有，若此中，如是色类中，经句中说中，一心净信亦得当。知彼，善实！如来佛智；见彼，善实！如来佛眼。一切彼，善实！无量福聚生当取当。彼何所因？不，善实！彼等菩萨摩诃萨我想转，不众生想、不寿想、不人想转。不亦彼等，善实！菩萨摩诃萨，法想转，无法想转；不亦彼等，想、无想转不。彼何所因？若，善实！彼等菩萨摩诃萨法想转，彼如是，彼等我取有，众生取、寿取、人取有；若无法想转，彼如是，彼等我取有，众生取、寿取、人取有。彼何所因？不，复次时，善实！菩萨摩诃萨法取应，不非法取应。彼故此义意，如来说筏喻，法本解法，如是舍应，何况非法。”
复次，世尊，命者善实边如是言：“彼何意念？善实！有如来、应、正遍知，无上正遍知证觉？有复法如来说？”善实言：“如我，世尊！世尊说义解，我，无有一法若如来无上正遍知证觉；无有一法若如来说。彼何所因？若彼，如来法说，不可取，彼不可说，不彼法，非不法。彼何因？无为法显明圣人。”
世尊言：“彼何意念？善实！若有善家子，若善家女，若此三千大千世界七宝满作已，如来等，应等，正遍知等施与。彼何意念？善实！虽然，彼善家子，若善家女，若彼缘，多福聚生？”善实言：“多，世尊！多，善逝！彼善家子，若善家女，若彼缘，多福聚生！彼何所因？若彼，世尊！福聚；如来说非聚；彼，世尊！如来说福聚、福聚者。”
世尊言：“若复，善实！善家子，若善家女，若此三千大千世界七宝满作已，如来等、应等、正遍知等施与。若此法本，乃至四句等偈，受已，为他等分别广说，此，彼缘，多过福聚生，无量、不可数。彼何所因？此出，善实！如来、应、正遍知，无上正遍知；此生佛、世尊。彼何所因？佛法、佛法者，善实！非佛法，如是彼；彼故，说名佛法者。”
世尊言：“彼何意念？善实！虽然，流入如是念：‘我流入果得到。’？”善实言：“不如此，世尊！彼何所因？不彼，世尊！一人，彼故说名流入。不色入，不声、不香、不味、不触、不法入，彼故说名流入者。彼若，世尊！流入如是念：‘我流入果得到。’彼如是，彼所我取有，众生取、寿取、人取有。”
世尊言：“彼何意念？善实！虽然，一来如是念：‘我一来果得到。’？”善实言：“不如此，世尊！彼何所因？不一来如是念：‘我一来果得到。’彼何所因？不彼有法若一来人，彼故说名一来者。”
世尊言：“彼何意念？善实！虽然，不来如是念：‘我不来果得到。’？”善实言：“不如此，世尊！彼何所因？不彼有法若不来入，彼故说名不来者。”
世尊言：“彼何意念？善实！虽然，应如是念：‘我应得到。’？”善实言：“不如此，世尊！彼何所因？不彼，世尊！有法若应名，彼故说名应者。彼若，世尊！应如是念：‘我应得到。’如是彼所我取有，众生取、寿取、人取有。彼何所因？我此，世尊！如来、应、正遍知，无诤行最胜说，我此，世尊！应离欲。不我，世尊！如是念：‘我此应者。’若我，世尊！如是念：‘我应得到。’不我，如来记说：‘无诤行最胜。’善实！善家子无所行，彼故说名无诤行、无诤行者。”
世尊言：“彼何意念？善实！有一法，若如来灯作如来、应、正遍知受取？”善实言：“不如此，世尊！无一法，若如来灯作如来、应、正遍知受取。”
世尊言：“若有，善实！菩萨摩诃萨如是语：‘我国土庄严成就。’我者，彼不如语。彼何所因？国土庄严者，善实！不庄严，彼，如来说；彼故，说名国土庄严者。彼故此，善实！菩萨摩诃萨如是不住心发生应，不色住心发生应，不声、香、味、触、法住心发生应，无所住心发生应！
“譬如，善实！丈夫有此如是色我身有，譬如善高山王。彼何意念？善实！虽然，彼大我身有？”
善实言：“大，世尊！大，善逝！彼我身有。彼何所因？我身、我身者，世尊！不有，彼，如来说；彼故，说名我身者。不彼，世尊！有；彼故，说名我身者。”
世尊言：“彼何意念？善实！所有恒伽大河沙，彼所有，如是恒伽大河有，彼中若沙，虽然，彼多沙有？”善实言：“彼如是所有，世尊！多，恒伽大河有，何况若彼中沙。”
世尊言：“欲我汝，善实！知我汝。所有彼中恒伽大河中沙有，彼所有世界有，如是妇女，若丈夫，若七宝满作已，如来等、应等、正遍知等施与。彼何意念？善实！虽然，彼妇女，若丈夫，若彼缘，多福聚生？”善实言：“多，世尊！多，善逝！彼妇女，若丈夫，若彼缘，多福聚生，无量、不可数。”
世尊言：“若复时，善实！善家子，若善家女，若彼所有世界七宝满作已，如来等、应等、正遍知等施与。若此法本乃至四句等偈，受已，为他等分别广说，此如是，彼缘，多过福聚生，无量、不可数！虽然复次时，善实！此中地分，此法本乃至四句等偈，为他等说，若分别，若广说，若彼地分支帝有天、人、阿修罗世。何复言，善实！若此法本，持当、读当、诵当，他等及分别广说当，最胜彼希有具足当有。此中，善实！地分，教师游行别异，尊重处相似，共梵行。”如是语已。
命者善实，世尊边如是言：“何名此，世尊！法本？云何及如此持我？”如是语已。
世尊，命者善实边如是言：““智慧彼岸到”名，此，善实！法本，如是此持。彼何所因？若如是，善实！智慧彼岸到；如来说，彼如是非彼岸到；彼故，说名智慧彼岸到者。彼何意念？善实！虽然，有法若如来说？”善实言：“不如此，世尊！不有，世尊！法，若如来说。”
世尊言：“所有，善实！三千大千世界地尘有多有？”善实言：“多，世尊！多，善逝！彼地尘。彼何所因？若彼，世尊！地尘，如来说；非尘，彼，如来说；彼故，说名地尘者。若彼世界，如来说；非界，如来说；彼故，说名世界者。”
世尊言：“彼何意念？善实！三十二大丈夫相，如来、应、正遍知见应？”善实言：“不如此，世尊！不三十二大丈夫相，如来、应、正遍知见应。彼何所因？所有，世尊！三十二大丈夫相，如来说；非相所有，如来说；彼故，说名三十二大丈夫相者。”
世尊言：“若复时，善实！妇女，若丈夫，若日日恒伽河沙等我身舍，如是舍恒伽河沙等劫所有我身舍，若此法本乃至四句等偈，受已，为他等分别，此如是，彼缘，多过福聚生，无量、不可数。”
尔时，命者善实，法疾转力泪出，彼泪拭已，世尊边如是言：“希有，世尊！最胜希有，善逝！所有此法本如来说，此我，世尊！智生，不我曾生来，如是色类法本闻先。最胜，彼，世尊！希有具足众生有当，若此经中说中，实想发生当。彼何所因？若此，世尊！实想；彼如是，非想；彼故，如来说实想、实想者。不我，世尊！希有。若我此法本说中，信我、解我。若彼，世尊！众生有当，未来世，此法本，受当、持当、读当、诵当，他等及分别广说当，彼最胜希有具足有当。虽然复次时，世尊！不彼等菩萨摩诃萨我想转当，不众生想、不寿想、不人想转当。彼何所因？若彼，世尊！我想，彼如是非想；若及如是众生想、寿想、人想，彼如是非想。彼何所因？一切想远离，此佛、世尊。”如是语已。
世尊，命者善实边如是言：“如是，如是！善实！如是，如是！如言汝。最胜希有具足彼众生有当，若此经中说中，不惊当，不怖当，不畏当。彼何所因？最胜彼岸到，此，善实！如来说；若及，善实！如来最胜彼岸到说，彼无量亦佛、世尊说；彼故，说名最胜彼岸到者。
“虽然复次时，善实！若如来忍彼岸到，彼如是非彼岸到。彼何所因？此时我，善实！恶王分别分肉割断，不时我彼中时我想，若众生想，若寿想，若人想，若不我有想非想有。彼何所因？若我，善实！彼中时我想有，嗔恨想亦我彼中时有；众生想、寿想、人想有，嗔恨想亦我彼中时有。念知我，善实！过去世五百生，若我忍语仙人有，彼中亦我不想有，不众生想、不寿想、不人想，不亦我有想非想有。彼故此，善实！菩萨摩诃萨一切想舍离，无上正遍知心发生应，不色住心发生应，不声、香、味、触住心发生应，不法住、非无法住心发生应，无所住心发生应。彼何所因？若无所住，彼如是住，彼故，如是如来说，不色住，菩萨摩诃萨施与应；不声、香、味、触、法住施与应。
“虽然复次时，善实！菩萨摩诃萨如是舍施应，一切众生为故。彼何所因？若如是，善实！众生想，彼如是非想。若如是，彼一切众生如来说，彼如是非众生。彼何所因？真语，善实！如来，实语如来，不异语如来，如语如来，非不如语如来。
“虽然复次时，善实！若如来法证觉说，若思惟，若不彼中实不妄。譬如，善实！丈夫闇舍入，不一亦见。如是事堕，菩萨见应，若事堕施与。譬如，善实！眼者丈夫，显明夜月出，种种色见。如是菩萨摩诃萨见应，若事不堕施与。
“虽然复次时，善实！若善家子、善家女，若此法本，受当、持当、读当、诵当，为他等及分别广说当。知彼，善实！如来佛智；见彼，善实！如来佛眼。一切彼，善实！众生，无量福聚生当取当。
“若复时，善实！妇女，若丈夫，若前分时，恒伽河沙等我身舍，如是中分时，如是晚分时，恒伽河沙等我身舍。以此因缘，劫俱致那由多百千我身舍。若此法本，闻已不谤，此如是，彼缘，多过福聚生，无量、不可数。何复言若写已受持读诵，为他等及分别广说。
“虽然复次时，善实！不可思、不可称，此法本，彼不可思，如是果报观察应。此，善实！法本如来说，胜乘发行众生为故，最胜乘发行众生为故。若此法本，受当、持当、读当、诵当，为他等及分别广说当。知彼，善实！如来佛智；见彼，善实！如来佛眼。一切彼，善实！众生，无量福聚具足有当，不可思、不可称亦不可量福聚具足有当。一切彼，善实！众生，我肩菩提持当有！彼何所因？不能，善实！此法本，小信解者众生闻，不我见者、不众生见者、不寿见者、不人见者、不菩萨誓众生能闻受，若持、若读、若诵，若无是处有。
“虽然复次时，善实！此中地分，此经广说，供养彼地分有当天、人、阿修罗世，礼右绕作及彼地分有当，支帝彼地分有当。
“若彼，善实！善家子，若善家女，若此如是色类经，受当、持当、读当、诵当，为他等及分别广说当，彼轻贱有当极轻贱。彼何所因？所有彼众生，前生不善业作已，恶趣转堕；所有现如是法中，轻贱尽当，佛菩提得当。
“彼何所因？念知我，善实！过去世不可数，劫不可数，过灯作如来、应、正遍知，他他过四八十佛俱致那由多百千有，若我亲承供养，亲承供养已，不远离。若我，善实！彼佛、世尊亲承供养已，不远离，若后时、后长时，后分五百，正法破坏时中，转时中，此经受当、持当、读当、诵当，为他等及分别广说当。此复时，善实！福聚边，此前福聚，百上亦数不及，千上亦，百千上亦，俱致百千上亦，俱致那由多百千上亦，僧企耶亦，迦罗亦，算亦，譬喻亦，忧波泥奢亦，乃至譬喻亦不及。
“若复，善实！彼等善家子、善家女，我福聚说，此所有彼善家子、善家女，若彼中时中福聚取当，猛众生顺到，心乱到。虽然复次时，善实！不可思、不可称，法本如来说，彼不可思，如是果报观察应。”
尔时，命者善实，世尊边如是言：“云何，世尊！菩萨乘发行住应？云何修行应？云何心降伏？”
世尊言：“此，善实！菩萨乘发行，如是心发生应：‘一切众生，无我受余涅槃界灭度应，如是一切众生灭度，无有一众生灭度有。’彼何所因？若，善实！菩萨众生想转，彼不菩萨摩诃萨名说应；乃至人想转，不彼菩萨摩诃萨名说应。彼何所由？无有，善实！一法，菩萨乘发行名。彼何意念？善实！有一法，若如来灯作如来、应、正遍知边，无上正遍知证觉？”如是语已。
命者善实，世尊边如是言：“无有彼，世尊！一法，若如来灯作如来、应、正遍知边，无上正遍知证觉。”如是语已。
世尊，命者善实如是言：“如是，如是！善实！如是，如是！无有彼一法，若如来灯作如来、应、正遍知边，无上正遍知证觉。若复，善实！一法，如来证觉有，不我灯作如来应正遍知记说有当：‘汝行者，未来世，释迦牟尼名，如来、应、正遍知。’者。是故，此，善实！如来、应、正遍知，无有一法，若无上正遍知证觉，彼故，灯作如来、应、正遍知记说有当：‘汝行者，未来世，释迦牟尼名，如来、应、正遍知。’彼何所因？如来者，善实！真如故此即是；如来者，善实！不生法故此即是；世尊者，善实！道断此即是；如来者，善实！毕竟不生故此即是。彼何所因？如是，彼实不生，若最胜义。
“若有，善实！如是语：‘如来、应、正遍知，无上正遍知证觉。’彼不如语，诽谤我。彼，善实！不实取。彼何所因？无有彼，善实！一法，若如来、应、正遍知，无上正遍知证觉。若，善实！如来法证觉说，若不彼中实不妄，彼故如来说：‘一切法，佛法者。’彼何所因？一切法、一切法者，善实！一切彼非法，如来说；彼故，说名一切法者。
“譬如，善实！丈夫有具足身、大身。”
命者善实言：“若彼，世尊！如来，丈夫说具足身、大身；非身，彼，世尊！如来说；彼故，说名足身、大身者。”
世尊言：“如是，如是！善实！如是，如是！若菩萨如是语：‘有众生般涅槃灭度。’我不彼菩萨名说应。彼何所因？有，善实！有一法若菩萨名？”善实言：“不如此，世尊！”
世尊言：“众生、众生者，善实！非众生，彼，如来说；彼故，说名众生者。彼故，如来说：‘无我一切法，无众生、无寿者、无长养者，无人一切法者。’若，善实！菩萨如是语：‘我佛土庄严成就。’彼亦如是不名说应。彼何所因？国土庄严、国土庄严者，善实！非庄严，彼，如来说；彼故，说名国土庄严者。若，善实！菩萨摩诃萨无我法、无我法者信解，彼，如来、应、正遍知，菩萨摩诃萨名说。
“彼何意念？善实！有如来肉眼？”善实言：“如是，如是！世尊！有如来肉眼。”
世尊言：“彼何意念？善实！有如来天眼？”善实言：“如是，如是！世尊！有如来天眼。”
世尊言：“彼何意念？善实！有如来慧眼？”善实言：“如是，如是！世尊！有如来慧眼。”
世尊言：“彼何意念？善实！有如来法眼？”善实言：“如是，如是！世尊！有如来法眼。”
世尊言：“彼何意念？善实！有如来佛眼？”善实言：“如是，如是！世尊！有如来佛眼。”
世尊言：“善，善！善实！彼何意念？善实！所有恒伽大河沙，虽然彼沙，彼，如来说？”善实言：“如是，如是！世尊！如是，如是！善逝说彼如来彼沙。”
世尊言：“彼何意念？善实！所有恒伽大河沙，彼所有恒伽大河有，所有彼中沙，彼所有及世界有，多彼世界有？”善实言：“多，世尊！多，善逝！彼世界有。”
世尊言：“所有，善实！彼中世界中众生，彼等我种种有心流注知。彼何所因？心流注、心流注者，善实！非流注，此，如来说；彼故，说名心流注者。彼何所因？过去，善实！心不可得，未来心不可得，现在心不可得。
“彼何意念？善实！若有善家子，若善家女，若三千大千世界七宝满作已施与，虽然，彼善家子，若善家女，若彼缘，多福聚生？”善实言：“多，世尊！多，善逝！”
世尊言：“如是，如是，善实！如是，如是！多。彼善家子，若善家女，若彼缘，多福聚生，无量、不可数。福聚、福聚者，善实！非聚，彼，如来说；彼故，说名福聚者。若复，善实！福聚有，不如来说福聚、福聚者。
“彼何意念？善实！色身成就如来见应？”善实言：“不如此，世尊！非色身成就如来见应。彼何所因？色身成就、色身成就者，世尊！非成就，此，如来说；彼故，说名色身成就者。”
世尊言：“彼何意念？善实！相具足如来见应？”善实言：“不如此，世尊！非相具足如来见应。彼何所因？此，世尊！相具足，如来说；非相具足，如来说；彼故，说名相具足者。”
世尊言：“彼何意念？善实！虽然，如来如是念：‘我法说。’？”善实言：“不如此，世尊！不如来如是念：‘我法说。’”
世尊言：“若我，善实！如是语：‘如来法说。’诽谤我。彼，善实！不实取。彼何所因？法说、法说者，善实！无有法，若法说名可得。”
尔时，命者善实，世尊边如是言：“虽然，世尊！当有未来，颇有众生，后时、后长时、后分五百，正法破坏时中，转时中，若此如是色类法说，闻已信当有？”
世尊言：“不彼，善实！众生，非不众生。彼何所因？众生、众生者，善实！一切彼非众生，彼，如来说；彼故，说名众生者。彼何意念？善实！虽然，有法若如来无上正遍知证觉？”命者善实言：“无有彼，世尊！有法若如来无上正遍知。”
世尊言：“如是，如是！善实！如是，如是！微小彼中法无有、不可得，彼故说名无上正遍知者。虽然复次时，善实！平等正法，彼不中有不平等，彼故说名无上正遍知者。无我故、无寿故、无众生故、无人故，平等。无上正遍知，一切善法证觉。善法、善法者，善实！非法，如是彼，如来说；彼故，说名善法者。
“若复，善实！所有三千大千世界须弥山王，彼所有聚七宝，普散如来、应、等正遍知施与。若此智慧彼岸到，乃至四句等偈，受已，为他等分别，此，善实！福聚，彼前者福聚，百上亦数不及，千上亦，百千上亦，俱致百千上亦，俱致那由他百千上亦，僧企耶亦，迦罗亦，算亦，譬喻亦，忧波泥奢亦，乃至譬喻亦不及。
“彼何意念？善实！虽然，如来如是念：‘我众生度脱。’不？复彼，善实！如是见应。彼何所因？有无，善实！无有一众生若如来度脱。若复，善实！有，如是众生有，若彼如来度脱。彼如是，如来我取有，众生取、寿取、人取有。我取、我取者，善实！非取，此，如来说；彼小儿凡夫生取。小儿凡夫生、小儿凡夫生者，善实！非生，彼，如来说；彼故，说名小儿凡夫生者。
“彼何意念？善实！相具足如来见应？”善实言：“不如此，世尊！如我，世尊说义解，我不相具足如来见应。”
世尊言：“善，善！善实！如是，如是！善实！如如语汝，不相具足如来见应。彼何所因？彼复，善实！相具足如来见应；有彼王转轮，如来有；彼故，不相具足如来见应。此相非相故，如来见应。”尔时，命者善实世尊边如是言：“如我，世尊！世尊说义解，我不相具足如来见应。”
尔时，世尊彼时此伽陀说：
“若我色见，若我声求，邪解脱行，
不我见彼。
“法体佛见应，法身彼如来，
法体及不识，故彼不能知。
“彼何意念？善实！相具足，如来无上正遍知证觉？不，复彼，善实！如是见应。彼何所因？不，善实！相具足，如来无上正遍知证觉。复时，彼，善实！有如是语：‘菩萨乘发行，有法破灭，施设断。’不，复，善实！如是见应。彼何所因？不菩萨乘发行有法破灭，施设不断。
“若复，善实！善家子，若善家女，若恒伽河沙等世界七宝满作已施与；若菩萨摩诃萨无我、无生中，法中忍得。此如是，彼缘，多过福聚生。不，复，善实！菩萨福聚取应。”命者善实言：“不，世尊！菩萨福聚取应？”世尊言：“取应，善实！不取应，彼故说名取应。
“虽然复次时，善实！若有如是语：‘如来去、若不去、若住、若坐、若卧、若如法。’不我，善实！说义解。彼何所因？如来者，善实！说名无所去、无所来，彼故说名如来、应、正遍知者。
“若复，善实！善家子，若善家女，若所有三千大千世界地尘，彼如是色类墨作已，乃至如是不可数，譬如最小聚。彼何意念？善实！虽然，彼多最小聚有？”
善实言：“如是，如是！世尊！多彼最小聚有。彼何所因？彼，世尊！聚有，不世尊说最小聚者。彼何所因？若彼，世尊！最小聚说；非聚，彼，如来说；彼故，说名最小聚者。若及如来说三千大千世界者；非界，如来说；彼故，说名三千大千世界者。彼何所因？彼，世尊！界有，彼如是抟取有。若如是，如来抟取说；非取，彼，如来说；彼故，说名抟取者。”
世尊言：“抟取，如是，善实！不世俗语，不可说，非法，非非法，彼小儿凡夫生取。彼何所因？若此有，善实！如是说：‘我见，如来说，众生见、寿见、人见，如来说。’虽然，彼，善实！正说语？”善实言：“不如此，世尊！不如此，善逝！彼何所因？若彼，世尊！我见，如来说；非见，彼，如来说；彼故，说名我见者。”
世尊言：“如是，此，善实！菩萨乘发行，一切法知应，见应，信解应。如信解，如无法想亦住。彼何所因？法想、法想者，善实！非想，此，如来说；彼故，说名法想者。若复时，善实！菩萨摩诃萨无量无数世界七宝满中作已，如来等、应等、正遍知等施与，若善家子，若善家女，若如是智慧彼岸到，乃至四句等偈，受持、分别、读诵，为他等及分别广说。此如是，彼缘，多过福聚生，无量、不可数。云何及广说？如不广说，彼故说名广说。
“星、翳、灯、幻、露、泡、梦、电、云，见如是，
此有为者。”
此语，世尊，欢喜上座善实，彼及比丘、比丘尼、优婆塞、优婆夷，彼天、人、阿修罗、乾闼婆等，闻世尊说，大欢喜。
归命一切佛菩萨海等！
金刚能断般若波罗蜜经

[book_title]义净译
《佛说能断金刚般若波罗蜜多经》
唐僧义净译
如是我闻。一时薄伽梵在名称大城战胜林施孤独园。与大苾刍众千二百五十人俱。及大菩萨众。尔时世尊于日初分时。着衣持钵入城乞食。次第乞已还至本处。饭食讫收衣钵洗足已。于先设座加趺端坐正念而住。时诸苾刍来诣佛所。顶礼双足右绕三匝。退坐一面。尔时具寿妙生在大众中。承佛神力即从座起。偏袒右肩右膝着地。合掌恭敬白佛言。希有世尊。希有善逝。如来应正等觉。能以最胜利益。益诸菩萨。能以最胜付嘱。嘱诸菩萨。世尊。若有发趣菩萨乘者。云何应住。云何修行。云何摄伏其心。
佛告妙生。善哉善哉。如是如是。如汝所说。如来以胜利益益诸菩萨。以胜付嘱嘱诸菩萨。妙生。汝应谛听极善作意。吾当为汝分别解说。若有发趣菩萨乘者。应如是住如是修行。如是摄伏其心。妙生言。唯然世尊。愿乐欲闻。佛告妙生。若有发趣菩萨乘者。当生如是心。所有一切众生之类。若卵生胎生湿生化生。若有色无色。有想无想。非有想非无想。尽诸世界所有众生。如是一切。我皆令入无馀涅槃而灭度之。虽令如是无量众生证圆寂已。而无有一众生入圆寂者。何以故。妙生。若菩萨有众生想者。则不名菩萨。所以者何。由有我想众生想寿者想。更求趣想故。
复次妙生。菩萨不住于事应行布施。不住随处应行布施。不住色声香味触法应行布施。妙生。菩萨如是布施。乃至相应亦不应住。何以故。由不住施福聚难量妙生。于汝意云何。东方虚空可知量不。妙生言。不尔世尊。南西北方四维上下十方虚空可知量不。妙生言。不尔世尊。妙生。菩萨行不住施。所得福聚不可知量。亦复如是。
妙生。于汝意云何。可以具足胜相观如来不。妙生言。不尔世尊。不应以胜相观于如来。何以故。如来说胜相即非胜相。妙生。所有胜相皆是虚妄。若无胜相即非虚妄。是故应以胜相无相观于如来。妙生言。世尊。颇有众生。于当来世后五百岁正法灭时。闻说是经生实信不。
佛告妙生。莫作是说。颇有众生。于当来世后五百岁正法灭时。闻说是经生实信不。妙生。当来之世有诸菩萨。具戒具德具慧。而彼菩萨非于一佛承事供养植诸善根。已于无量百千佛所。而行奉事植诸善根。是人乃能于此经典生一信心。
妙生。如来悉知是人悉见是人。彼诸菩萨当生当摄无量福聚。何以故。由彼菩萨无我想众生想寿者想更求趣想。彼诸菩萨非法想非非法想。非想非无想。何以故。若彼菩萨有法想。即有我执。有情执寿者执更求趣执。若有非法想。彼亦有我执。有情执寿者执更求趣执。妙生。是故菩萨不应取法不应取非法。以是义故。如来密意。宣说筏喻法门。诸有智者法尚应舍何况非法。
妙生。于汝意云何。如来于无上菩提有所证不。复有少法是所说不。妙生言。如我解佛所说义。如来于无上菩提。实无所证亦无所说。何以故。佛所说法不可取不可说。彼非法非非法。何以故。以诸圣者皆是无为所显现故。妙生。于汝意云何。若善男子善女人。以满三千大千世界七宝。持用布施得福多不。妙生言。甚多世尊。何以故。此福聚者则非是聚。是故如来说为福聚福聚。
妙生。若有善男子善女人。以满三千大千世界七宝。持用布施。若复有人能于此经乃至一四句颂。若自受持为他演说。以是因缘。所生福聚极多于彼无量无数。何以故。妙生。由诸如来无上等觉从此经出。诸佛世尊从此经生。是故妙生。佛法者如来说非佛法是名佛法。
妙生。于汝意云何。诸预流者颇作是念。我得预流果不。妙生言。不尔世尊。何以故。诸预流者无法可预故名预流。不预色声香味触法故名预流。世尊。若预流者作是念。我得预流果者。则有我执有情寿者更求趣执。妙生。于汝意云何。诸一来者颇作是念。我得一来果不。妙生言。不尔世尊。何以故。由彼无有少法证一来性故名一来。妙生。于汝意云何。诸不还者颇作是念。我得不还果不。妙生言。不尔世尊。何以故。由彼无有少法证不还性故名不还。妙生。于汝意云何。诸阿罗汉颇作是念。我得阿罗汉果不。妙生言。不尔世尊。由彼无有少法名阿罗汉。世尊。若阿罗汉作是念。我得阿罗汉果者。则有我执有情寿者更求趣执。世尊。如来说我得无诤住中最为第一。世尊。我是阿罗汉离于欲染。而实未曾作如是念我是阿罗汉。世尊。若作是念我得阿罗汉者。如来即不说我妙生得无诤住最为第一。以都无所住。是故说我得无诤住得无诤。住妙生。于汝意云何。如来昔在然灯佛所。颇有少法是可取不。妙生言。不尔世尊。如来于然灯佛所实无可取。妙生。若有菩萨作如是语。我当成就庄严国土者。此为妄语。何以故。庄严佛土者如来说非庄严。由此说为国土庄严。是故妙生。菩萨不住于事。不住随处。不住色声香味触法。应生其心。应生不住事心。应生不住随处心。应生不住色声香味触法心。妙生。譬如有人身如妙高山王。于意云何。是身为大不。妙生言。甚大世尊。何以故。彼之大身如来说为非身。以彼非有说名为身。
妙生。于汝意云何。如弶伽河中所有沙数。复有如是沙等弶伽河。此诸河沙宁为多不。妙生言。甚多世尊。河尚无数况复其沙。妙生。我今实言告汝。若复有人以宝满此河沙数量世界。奉施如来得福多不。妙生言。甚多世尊。妙生。若复有人于此经中受持一颂并为他说。而此福聚胜前福聚无量无边妙生。若国土中有此法门。为他解说乃至四向伽他。当知此地即是制底。一切天人阿苏罗等。皆应右绕而为敬礼。何况尽能受持读诵。当知是人则为最上第一希有。又此方所即为有佛及尊重弟子。
妙生。于汝意云何。颇有少法是如来所说不。妙生言。不尔世尊。无有少法是如来所说。妙生。三千大千世界所有地尘是为多不。妙生言。甚多世尊。何以故。诸地尘佛说非尘故名地尘。此诸世界佛说非界。故名世界。妙生。于汝意云何。可以三十二大丈夫相观如来不。妙生言。不尔世尊。不应以三十二相观于如来。何以故。三十二相佛说非相。是故说为大丈夫相。妙生。若有男子女人以弶伽河沙等身命布施。若复有人于此经中受持一颂并为他说。其福胜彼无量无数。尔时妙生闻说是经。深解义趣涕泪悲泣而白佛言。希有世尊。我从生智以来。未曾得闻如是深经。世尊。当何名此经。我等云。何奉持。佛告妙生是经名为般若波罗蜜多。如是应持。何以故。佛说般若波罗蜜多则非般若波罗蜜多。世尊。若复有人闻说是经生实想者。当知是人最上希有。世尊。此实想者即非实想。是故如来说名实想实想。世尊。我闻是经心生信解未为希有。若当来世有闻是经能受持者。是人则为第一希有。何以故。彼人无我想众生想寿者想更求趣想。所以者何世尊。我想众生想寿者想更求趣想即是非想。所以者何。诸佛世尊离诸想故。
妙生。如是如是。若复有人得闻是经。不惊不怖不畏。当知是人第一希有。何以故。妙生。此最胜波罗蜜多。是如来所说诸波罗蜜多。如来说者即是无边佛所宣说。是故名为最胜波罗蜜多。妙生。如来说忍辱波罗蜜多即非忍辱波罗蜜多。何以故。如我昔为羯陵伽王割截支体时。无我想众生想寿者想更来趣想。我无是想亦非无想。所以者何。我有是想者应生瞋恨。妙生。又念过去于五百世。作忍辱仙人。我于尔时无如是等想。是故应离诸想发趣无上菩提之心。不应住色声香味触法。都无所住而生其心。不应住法。不应住非法。应生其心。何以故。若有所住即为非住。是故佛说菩萨应无所住而行布施。
妙生。菩萨为利益一切众生。应如是布施。此众生想即为非想。彼诸众生即非众生。何以故。诸佛如来离诸想故。妙生。如来是实语者。如语者。不诳语者。不异语者。
妙生。如来所证法及所说法。此即非实非妄。妙生。若菩萨心住于事而行布施。如人入闇则无所见。若不住事而行布施。如人有目日光明照见种种色。是故菩萨不住于事应行其施。妙生。若有善男子善女人。能于此经受持读诵为他演说。如是之人佛以智眼悉知悉见。当生当摄无量福聚。妙生。若有善男子善女人。初日分以弶伽河沙等身布施。中日分复以弶伽河沙等身布施。后日分亦以弶伽河沙等身布施。如是无量百千万亿劫以身布施。若复有人闻此经典不生毁谤。其福胜彼。何况书写受持读诵为人解说。
妙生。是经有不可思议不可称量无边功德。如来为发大乘者说。为发最上乘者说。若有人能受持读诵广为他说。如来悉知悉见是人皆得成就不可量不可称不可思议福业之聚。当知是人则为以肩荷负如来无上菩提。何以故。妙生。若乐小法者则着我见众生见寿者见更求趣见。是人若能读诵受持此经。无有是处。妙生。所在之处若有此经。当知此处则是制底。一切世间天人阿苏罗。所应恭敬作礼围绕以诸香花供养其处
妙生。若有善男子善女人。于此经典受持读诵演说之时。或为人轻辱。何以故。妙生当知。是人于前世中造诸恶业应堕恶道。由于现在得遭轻辱。此为善事能尽恶业。速至菩提故。妙生。我忆过去过无数劫。在然灯佛。先得值八十四亿那庾多佛。悉皆供养承事无违背者。若复有人于后五百岁正法灭时。能于此经受持读诵解其义趣广为他说。所得功德。以前功德比此功德。百分不及一。千万亿分算分势分比数分因分乃至譬喻亦不能及。妙生。我若具说受持读诵此经功德。或有人闻心则狂乱疑惑不信妙生当知。是经不可思议。其受持者应当希望不可思议所生福聚。
复次妙生白佛言。世尊。若有发趣菩萨乘者。应云何住。云何修行。云何摄伏其心。佛告妙生。若有发趣。菩萨乘者。当生如是心。我当度脱一切众生悉皆令入无馀涅槃。虽有如是无量众生证于圆寂。而无有一众生证圆寂者。何以故。妙生。若菩萨有众生想者则不名菩萨。所以者何。妙生。实无有法可名发趣菩萨乘者。
妙生。于汝意云何。如来于然灯佛所。颇有少法是所证不。妙生言。如来于然灯佛所。无法可证而得菩提。佛言。如是如是。妙生。实无有法如来于然灯佛所有所证悟得大菩提。若证法者然灯佛则不与我授记。摩纳婆。汝于来世当得作佛号释迦牟尼。以无所得故。然灯佛与我授记。当得作佛号释迦牟尼。何以故。妙生。言如来者即是实性真如之异名也。妙生。若言如来证得无上正等觉者。是为妄语。何以故。实无有法如来证得无上正觉。妙生。如来所得正觉之法此即非实非虚。是故佛说一切法者即是佛法。妙生。一切法一切法者。如来说为非法。是故如来说一切法者即是佛法。妙生。譬如丈夫其身长大。妙生言。世尊。如来说为大身者。即说为非身是名大身。佛告妙生。如是如是。若菩萨作是语。我当度众生令寂灭者。则不名菩萨。妙生。颇有少法名菩萨不。答言。不尔世尊。妙生。是故如来说一切法无我无众生无寿者无更求趣。妙生。若有菩萨言。我当成就佛土严胜。佛土严胜者如来说为非是严胜。是故如来说为严胜。妙生。若有信解一切法无性。一切法无性者。如来说名真是菩萨菩萨。妙生。于汝意云何。如来有肉眼不。妙生言。如是世尊。如来有肉眼。如来有天眼不。如是世尊。如来有天眼。如来有慧眼不。如是世尊。如来有慧眼。如来有法眼不。如是世尊。如来有法眼。如来有佛眼不。如是世尊。如来有佛眼。
妙生。于汝意云何。如弶伽河中所有沙数。复有如是沙等弶伽河随诸河沙。有尔所世界是为多不。妙生言。甚多世尊。妙生。此世界中所有众生种种性行其心流转。我悉了知。何以故。妙生。心陀罗尼者。如来说为无持。由无持故心遂流转。何以故。妙生。过去心不可得。未来心不可得。现在心不可得。妙生。于汝意云何。若人以满三千大千世界七宝布施。是人得福多不。妙生言。甚多世尊。妙生。若此福聚是福聚者。如来则不说为福聚福聚。
妙生。于汝意云何。可以色身圆满观如来不。不尔世尊。不应以色身圆满观于如来。何以故。色身圆满色身圆满者。如来说非圆满。是故名为色身圆满。妙生。可以具相观如来不。不尔世尊。不应以具相观于如来。何以故。诸具相者如来说非具相。是故如来说名具相。
妙生。于汝意云何。如来作是念我说法耶。汝勿作是见。若言如来有所说法者。则为谤我何以故。言说法说法者。无法可说是名说法。妙生白佛言。世尊。于当来世颇有众生闻说是经生信心不。佛告妙生。有生信者彼非众生非非众生。何以故。众生众生者。如来说非众生是名众生。
妙生。于汝意云何。佛得无上正等觉时。颇有少法所证不。妙生言。实无有法是佛所证。佛告妙生。如是如是。此中无有少法可得故。名无上正等菩提。妙生。是法平等无有高下故。名无上正等菩提。以无我无众生无寿者无更求趣性。其性平等故。名无上正等菩提。一切善法皆正觉了故。名无上正等正觉。妙生。善法者如来说为非法故名善法。
妙生。若三千大千世界中所有诸妙高山王。如是等七宝聚。有人持用布施。若复有人于此经中乃至一四句颂。若自受持及为他说。以前福聚比此福聚。假令分此以为百分。彼亦不能及一分。或千分亿分算分势分数分因分乃至譬喻亦不能及一。
妙生。于汝意云何。如来度众生不。汝莫作是见。如来度众生。何以故。曾无有一众生是如来度者。若有众生是如来度者。如来则有我见众生见寿者见更求趣见。妙生。我等执者如来说为非执。而诸愚夫妄为此执。妙生。愚夫众生如来说为非生。故名愚夫众生。
妙生。于汝意云何。应以具相观如来不。不尔世尊。不应以具相观于如来。妙生。若以具相观如来者。转轮圣王应是如来。是故不应以具相观于如来。应以诸相非相观于如来。尔时世尊而说颂曰。
若以色见我以音声求我
是人起邪觐不能当见我
应观佛法性即导师法身
法性非所识故彼不能了
妙生。诸有发趣菩萨乘者。其所有法是断灭不。汝莫作是见。何以故。趣菩萨乘者其法不失。妙生。若有男子女人。以满弶伽河沙世界七宝布施。若复有人。于无我理不生法中得忍解者。所生福聚极多于彼无量无数。
妙生。菩萨不应取其福聚。妙生言。菩萨岂不取福聚耶。佛告妙生。是应正取不应越取。是故说取。妙生。如有说言如来若来若去若坐若卧者。是人不解我所说义。何以故。妙生。都无去来故名如来
妙生。若有男子女人。以三千大千世界土地碎为墨尘。妙生。于汝意云何。是极微聚宁为多不。妙生言。甚多世尊。何以故。若聚性是实者如来不说为极微聚极微聚。何以故。极微聚者。世尊说为非极微聚。故名极微聚。世尊。如来所说三千大千世界。说为非世界故。名三千大千世界。何以故。若世界实有。如来则有聚执。佛说聚执者。说为非聚执。是故说为聚执妙生。此聚执者是世言论然。其体性实无可说。但是愚夫异生之所妄执。妙生如有说云。佛说我见众生见寿者见更求趣见者。是为正说为不正耶。妙生言。不尔世尊。何以故。若有我见如来说者。即是非见故名我见。妙生。诸有发趣菩萨乘者。于一切法应如是知如是见如是解。如是解者乃至法相亦无所住。何以故。妙生。法想法想者。如来说为非想。故名法想法想。
妙生。若有人以满无量无数世界七宝持用布施。若复有人能于此经乃至受持读诵四句伽他令其通利。广为他人正说其义。以是因缘所生福聚极多于彼无量无数。云何正说。无法可说是名正说。尔时世尊说伽他曰。
一切有为法如星翳灯幻
露泡梦电云应作如是观
尔时薄伽梵说是经已。具寿妙生。及诸菩萨摩诃萨。苾刍苾刍尼。邬波索迦邬波斯迦。一切世间天人阿苏罗等。皆大欢喜。信受奉行。
佛说能断金刚般若波罗蜜多经。

        </div>
      </div>
    </div>
  </div>
</div>
<!--update:2025-08-30 09:34:29-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>