<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="揭旨,凡例,因明大疏删注,因明大疏删注全文在线阅读,因明大疏删注全文在线下载,大玄古籍书库">
<meta name="description" content="中国现代熊十力著。1926年出版。《因明大疏》即《因明入正理论疏》,唐窥基撰。熊十力认为“唐贤疏述,虽累十家。独有基文,世称大疏”,它“提控纲纪,妙得论旨”。但它也有“虚浮破碎”、“舛词碎义,时复错见”,因而需要进行删注,故作该书。熊十力的“删”,实际是对《大疏》的一种改写,包括了“删、改、调、补”几方面内容,删去了原疏中非基本理论的内容,按自己的理解来改动原文,调整疏文的顺序,使其更为通顺,同时还对疏文进行了增补。他的“注”也是“博征广引”“综练显了”,凝结了他的许多研究心得,不乏有新知卓见,内容也很丰">
<title>因明大疏删注_熊十力_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">因明大疏删注</span> <br/>
          作者： <span class="inputVal" id="bkauthor">熊十力</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]83636</span> <br/>
          说明： <span class="inputVal" id="bkdec">中国现代熊十力著。1926年出版。《因明大疏》即《因明入正理论疏》,唐窥基撰。熊十力认为“唐贤疏述,虽累十家。独有基文,世称大疏”,它“提控纲纪,妙得论旨”。但它也有“虚浮破碎”、“舛词碎义,时复错见”,因而需要进行删注,故作该书。熊十力的“删”,实际是对《大疏》的一种改写,包括了“删、改、调、补”几方面内容,删去了原疏中非基本理论的内容,按自己的理解来改动原文,调整疏文的顺序,使其更为通顺,同时还对疏文进行了增补。他的“注”也是“博征广引”“综练显了”,凝结了他的许多研究心得,不乏有新知卓见,内容也很丰富。熊的《删注》在写作体例上别具一格,是《大疏》的一种普及性注解,为初学者提供了入门的方便。</span> <br/>
          封面： <span class="inputVal" id="bkimg">Z_1158.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]因明大疏删注
[book_author]熊十力
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]83636
[book_dec]中国现代熊十力著。1926年出版。《因明大疏》即《因明入正理论疏》,唐窥基撰。熊十力认为“唐贤疏述,虽累十家。独有基文,世称大疏”,它“提控纲纪,妙得论旨”。但它也有“虚浮破碎”、“舛词碎义,时复错见”,因而需要进行删注,故作该书。熊十力的“删”,实际是对《大疏》的一种改写,包括了“删、改、调、补”几方面内容,删去了原疏中非基本理论的内容,按自己的理解来改动原文,调整疏文的顺序,使其更为通顺,同时还对疏文进行了增补。他的“注”也是“博征广引”“综练显了”,凝结了他的许多研究心得,不乏有新知卓见,内容也很丰富。熊的《删注》在写作体例上别具一格,是《大疏》的一种普及性注解,为初学者提供了入门的方便。
[book_img]Z_1158.jpg


[book_title]揭旨
简端揭旨，略有二事。一者，吾删注窥基大师《因明大疏》甫脱稿，颇有要义，格于体制，书中未畅，须于篇首揭之。二者，此之删注，既自为例，而订文察义，所历甘苦亦有可言者，当举其旨明告学人。
窃窥要义，总略谈三：一曰现量但约五识，二曰比量三术，三曰二喻即因。
云何现量但约五识耶？现量一词，现量，亦云证量，亦云现知。 迹其所自，当出因明。本就五根取境，而立此名。尼耶也宗，外道之一。旧云那耶，此翻正理。劫初足目，肇开此宗。 因明开山，建立量谛，首曰现知，谓眼见色耳闻声等，名现知故。胜数两宗，皆立现量，义复近此。数论宗《金七十论》颂说现量云：“对尘解证量。”《释》曰：“证量者，是智从根尘生”云云。意说五根于五尘境有证解生，是名证量。胜论宗《十句论》云：“现量者，于至实色等、根等和合时，有了相生，是名现量。”《成唯识述记》云：“此宗意说眼根舒光至于色境，方始取之，如灯照物。声香味触四境来至于根，方始取之，故远见打钟，久方闻声，声来入耳，方可闻也”云云。 爰及大乘《瑜伽《《显扬》等论，称说现量相貌，盖亦据五识而谈。《显扬》十一“现量者，有三种相，一非不现见相，《论》自释云：“谓由诸根不坏，作意现前时，无障碍等。无障碍者，复有四种：一非覆障所碍，二非隐障所碍，三非映障所碍，四非惑障所碍。覆障所碍者，谓黑暗无明障，不澄净色之所覆隔。隐障所碍者，谓或药草力、或咒术力、或神通力之所隐蔽。映障所碍者，谓少为多物之所映夺，故不可见。或饮食等为诸毒药之所映夺，或发毛端为余尘物之所映夺，如是等类，无量无边。又如能治映夺所治，令不可得，如无相观力映夺众相。惑障所碍者，谓幻化所作，或相貌差别、或复相似、或内所作，目眩昏懵，闷乱酒醉，放逸癫狂，如是等类，名为惑障。若不为此四障所碍，名无障碍。” 二非思构所成相，此谓现量所取境界，非是思构所成也。 三非错乱所见相。”《论》自释云：“错乱略有七种：一想错乱，谓于非彼相起彼相想，如于阳焰相起于水想。二数错乱，谓色少数起多增上慢，如翳眩者于一月处见多月像。三形错乱，谓于此形起余形增上慢，如于旋火见彼轮形。四显错乱，谓于此显色起余显色增上慢，如为迦末罗病，损坏眼根，于非黄色悉见黄相。五业错乱，谓于无业起有业增上慢，如执拳驰走，见树奔流。六心错乱，谓即于前五种所错乱义，心生喜乐。七见错乱，谓于前五种所错乱义，妄想坚执。”若非如是错乱所见者，即名现量。 《瑜伽》等说，大概从同。准此，现量本义，但约五识明证现境为言，别无玄解。其后大乘引申以言定心现量、或佛位现量，则是摹拟智相，深妙难知。凡情强测，痴人说梦，贫子谈金，惘迷虚揣，夫何益矣！关于现量义，吾所著《唯识论》部乙别详之。 然因明现量，但作比依，比量推知，必有现量为根据故。设无现据，比亦悬虚。又复应知，现量既是比量所依，即此现量必非至人独得之境，而当为世所共有。五识现量，世共有故，由斯比量，可用为依。《论》说现量，本但举五识，《疏》复广以四类。详见本书说二量处。 据大乘义，《疏》释为详；谈因明理，《论》非故略。《疏》举四类现量中，第二俱意，第三自证，事实上本为世俗所有。然世俗于此不分析故，《论》略不言，至定心现量，则世俗一向无之，自不须谈也。
云何比量三术耶？比量有二类。一为自义比，自心推度，唯自开悟。二为他义比，说自所悟，晓喻于他，即三支是。今此但约自义比说。 穷理致知，是唯比量，因明精采，于焉独寄。粤稽大乘，古师尝立五种：一相，相者，相状。 二体，体者，体性。 三业，业者，业用。 四法，法者，轨范。 五因果。若由此故有彼，即说此为彼因，彼为此果。 相比量者，谓随其所有相状相属，或由现在及先所见，推度境界。如见幢故，比知有车，由见烟故，比知有火，名相比量。体比量者，谓现见彼自体性故，比类彼物不现见体，或现见彼一分自体，比类余分。如以现在比类过去，或以过去比类未来，或以现在近事比远，或以现在比于未来，如是等类，名体比量。业比量者，谓以作用，比业所依。如见远物无有动摇，鸟居其上，由是等事，比知是杌；若有动摇等事，比知是人。见比于眼，由有见色之业用故，比知有眼根能发生识也。余准知。 闻此于耳，乃至识比于意，由意识有思虑等业用故，比知别有心法而为意根。 如是等类，以业比度，名业比量。法比量者，谓以相邻相属之法，比余相邻相属之法。如属无常，比知有苦；以属苦故，比空无我，以属生故，比有老死，如是等类，名法比量。因果比量者，谓以因果展转相比。执因求果，或即果穷因，故云展转。 如见有行，比至余方；见至余方，比先有行，是名因果比量。见《瑜伽师地论》十五，《显扬》等论亦同。 详此五种，于比量方法，未有发明。又五量之分，难为楷式，举例徒淆，抑何可哂！如见幢比车，得言相比。又何不可属体比，幢亦车体上之一分故。且又得言业比，由载幢用比有车故。且又得言法比，幢属车故。且又得言因果比，车为能载，幢为所载，说车为因，目幢为果，故由幢果得比车因。审此，则五种比量之分，实无所据。 迹古师本意，盖以相、体、业、法、因果，为比量所藉以构成，由有相故、体故、业故、法故、因果故，心依于此，成其比量。 遂乃以是分类云尔。过此以往，发挥未及。逮至陈那，肇基鸿绪，显因三相，比量方法的然可明。因三相者：一遍是宗法性，二同品定有性，三异品遍无性。广如《论疏》说，实则三相之义，盖可诠之为比量三术。初相陈因，但云设臆。次乃汇同。第三简异。简者，简别。 三术者备，证义圆成。篝灯兀坐，闻有声来，声浪奔腾，知是无常，此岂漫然，良由比度。而此比度，略由三术。初臆无常，因所作故，即以此因遍在声上，设声有非所作者，此因便非，必须更作他臆，今无不遍，此臆或然。次乃汇同，历观声外余处有无所作，亦是无常。又次简异，复验声外余处有无其常，亦是所作，乃果于瓶于空同有异无，于瓶等见是所作与无常，名同品定有。于空等见是其常而非所作，名异品遍无。 合证所作，无常必随，声所作故，应是无常，即前设臆，至此决定。夫是三术，晚世名家，方知显发。而在印土，导源盖远，要至陈那，始综纲纪。或谓如由所作知声无常，岂待征验瓶空耶？曰：当其于声知所作无常时，旧所习知瓶空上之义，由忆念力刹那集显，乃若不待征验，实则非不待征验而知。又凡思维应有任运作意之分，此所云若不待征验者，就任运言之耳。若作意思维，固必经设臆而傅求征验也。
云何二喻即因耶？《大疏》有言：古因明师，因外有喻。如胜论云：“声无常宗，所作性因，同喻如瓶，异喻如空。”不举诸所作者皆无常等，贯于二处，等者，谓异喻云若是其常见非所作。二处者，瓶空二处。 故因非喻，瓶为同喻体，空为异喻体。陈那已后，说因三相，即摄二喻。陈那显同喻体云：“若是所作，便见无常。”即此同喻，是因之第二相同品定有性。显异喻体云：“若是其常，见非所作。”即此异喻，是因之第三相异品遍无性。以故二喻即摄于因。盖古师以瓶空为喻体，陈那反之，唯以因之后二相为喻体，而不以瓶空为喻体，但名瓶空为喻依，以因之义依瓶空而显故。故瓶等名同喻依，空等名异喻依。陈那与古师天地悬隔，其辨在此，学者真当细心求之。 二喻即因，俱显宗故，所作性等，贯二处故。
古师三支　　　　陈那三支实即宗因二支。
声无常宗，　　　声无常宗，
所作性因，　　　所作性因，
犹如瓶等同喻，　若是所作、便见无常，如瓶等，
犹如空等异喻。　若是其常、见非所作，如空等。
陈那变古，独比一事，堪称大事。经此改革，思有其术，理以之明，慧日当空，弥天拨雾。略陈其要，爰以两端：一曰于物辩义。义之为言共相，格物致知，观共相故。智囿实物，而绝贯通，窒碍僻坚，伊何穷理！常人但观一一实物，而鲜能作共相观。维孩稚亦然，叩以所知，必举实物对，虽在学人亦或如此。王伯安因《大学》言格物，而去竹园格竹，七日不得其理，遂致大病。以其观物而不知取共相故也。 古师二喻，但举其物，瓶空为二喻体故。 陈那取义，于瓶等上，正取所作无常相似之义为同喻体；于空等上，正取常非所作之义为异喻体。 两相持校，长幼天渊。二曰不以譬喻而为证明。义有凭依，须经实测。陈那以瓶等为喻依，大有精意。如所作无常等义，设无瓶等可征，由何凭依，见其有此。陈那虽以喻摄因，而仍三支存其喻依，此见陈那深心所寄。后来法称辈，直谓喻分可全废，其见乃下。吾尝有言，立义不根事实，如鸟画虚空，漫尔惊文章。 悬空构画，矫立譬喻，如言尊主，取譬天高，此土《易传》，以天高地下证君民贵贱有定位。 如成神我，喻如卧具，数论宗以卧具为人用，证明眼等必为神我用。 横以比况，证成臆说，此在思维，最称大蠹。古师瓶空二譬，证声无常，此有何能可为诚证？《疏》引《理门》：“是故但有类所立义，然无功能等文。”此段甚精，从来讲者，不知留意。义晦千载，智眼难期。 若作喻依，陈那以瓶空改作喻依。 据以测义，义不虚构，信有其征。综上两端，足知陈那改喻，于思维界扫荡纵横，除一切障，葱岭翔空，大观足畅。吾尝言：陈那述作，特详量论。犹今云认识论或方法论。 《缘论》、《观所缘缘论》。 《因明》，《正理门论》。 此土俱来。四十余部，惜未备至。《集量》有翻，而竟亡佚。但《唯识疏》时见称引。 窥豹一斑，尝鼎一脔，求其全者，如何如何。
上来已说要义略尽。次及删注，择二而谈：一者，何为取《大疏》耶？二者，何为亦删亦注耶？
将明《大疏》重要，不可不知《因明入正理论》，是所依故。《因明入正理论》者，以后简称《入论》。 本继陈那《因明正理门论》以后简称《正理》、或《理门》、或《门论》。 而作。案《大疏》云：“陈那所造四十余部，其中要最，《正理》为先。”又云“陈那以外道等等者谓内宗古师。 妄说浮翳，遂申趣解之由，名为《门论》。天主一作商羯罗主。 以旨微词奥，恐后学难穷，乃综括纪纲，以为此论。即《入论》。 作因明之阶渐，为正理之源由，称之为人”。基师叙入论缘起盖如此。推迹奘师翻译因明书籍，独取陈那师弟大小二论，《理门》亦名大论，《入论》亦名小论。 其间抉择！谅有权衡。诚以古今学派纽于陈那，大乘因明学分今古，陈那以前为古学，陈那师弟为今学开山。 陈那精要汇归《正理》。入《论者》，则又《正理》之要删，简明博大，肯綮总揽。基师称其纂二悟之妙，鸠群籍之玄，奥义咸弹，深机并控，匪唯提综周备，实亦易叶成功。此盖亲承奘旨，当未过誉。唯是义繁文约，孤译无疏，行将霾秘终古，难以钻研。唐贤疏述，虽累十家，独有基文，世称《大疏》，夫岂无故！略抉其长，提控纪纲，妙得论旨，征文选义虽有繁芜，经纬堪寻仍殊滥漫，其善一。义实异古，论但直申，先无别破，如古说能立有八，或四、或三，《入论》唯以因喻为能立。然但直申自义，不会环列古义而别破之。诸如此例，在论中屡见不一见也。 殊使读者探稽未广，莫测源流。《大疏》则详征古义，环列洋洒，今古沿革略可推原，其善二。《理门》奥旨，抉择无遗，《理门》废譬喻圣教等量，唯立现比，又以喻摄于因，此其根本义，《大疏》无不采摭。然世俗徒颂美陈那废教量，不知譬喻量尤当废。 法户枢机，舍此莫属，其善三。综是三者，《大疏》重要，何待致论！陈那、天主、玄奘、窥基，薪火无间，遗文足征，胜范鸿征，于焉倾取。
更谈删注，亦有由来。吾尝以为治法相典籍，当理大端，捐其苛节。苛节者，谓悬空或琐碎之推析。 盖有宗末流往往铺陈名相，辩析繁琐，将令学者浮虚破碎，莫究其原。自非神勇睿智，阔斧大刀，纵横破阵，便当陷没，出拔无期。吾尝言：读相宗一本十支，正如披沙拣金，披沙愈多愈深，而得金愈乐愈妙。读世间哲学或宗教典籍，祗可披沙得沙耳。然或者以为佛书字字皆金，则是谤佛，必未曾得金者也。 《大疏》虽备三善，然舛词碎义时复错见，学者病焉。若豁神思，必应删削。唯是临笔，辄求语意贯穿易晓，遂有改易原文，颇属创例。吾友闽侯林宰平（志钧）以为事异存真，且慢古德，非董理故籍所宜。其说信善，吾无以难。然删订者，为利始学计，义当从权。且删本原本并行，夫何忧失真矣。尝谓基师译笔宏整，如《成唯识论》等。 韵语沉雄，如《唯识述记序》等。 独为疏记乃多凌乱无序，不易解了。意者百部，但取材纂类，未及刊定也欤！基师卒年才逾五十，而疏号百部，必未经详定可知。即如《大疏》终卷，解能破似破，义例不具，明是未成之作。吾友丹阳吕秋逸《因明讲要》，于能似破搜讨颇详，读者自宜参看。 又在删本，科文可略，内典有科判名句章段者，此名科文，其法至精至密。 今此仍存者，则以决判精严，垂范始学，特为揭出。思唯方法精密者，文法亦自精密。印度因明、声明二学俱时发达，此土如清代诸儒治学特重方法，而文法之学亦自此成立。 凡斯删定，备有权衡。乃若注释，复尝难阻。触及例证，义涉各宗。征引繁博，固嫌支蔓。训释过简，又惧奄昧。综练显了，其事已难。疏文质直，绝少虚字，属辞比事，复务周纳，体制违俗，以故难了。援笔为注，词义斟酌，几经往返，恒难畅意。间遇险涩，不过数字，一发全身，竟日短趣。注之为事，不便驰骤，此复干枯，因明偏详论辩之术，多陈法式，颇少冲旨，非若唯识等属在内明，广大深妙。 又且增苦，是则删非得已，注亦愈艰。千载而下，《大疏》可读。方鲁胜之订《墨辩》，意实同符，拟稷若之读仪礼，敢为导窾。
此书创始，特缘北京大学授课而作。随讲随书，自秋涉冬，以毕其事。览之，仍多未惬，异时有暇，容当审理。
中华十四年十二月三十日黄冈熊十力识于北京十刹海东梅厂广大坚固瑜伽精舍

[book_title]凡例
一、此书所据原本，系金陵刻经处清光绪年间松岩上人校刊本，原名《因明入正理论疏》（世称《大疏》）。
二、书中改易原文处，或时注明，或时未注，读者务取原本对勘。
三、注中有时援引旧解者，必举其书名或人名，或存用疏主自注者，亦标原注字样，皆以别于己注。
四、原本分为八卷（合订仅二本），今总成一本，不分卷数。
附读法二则
一、基师文字，辞气朴重，读者必须心气征定，方可悟入。凡佛家经论及著名疏记，译述者皆神解超特，从其大心深心静心而流为文字，读者亦必具相当之心情，始可与之相应。世俗好以浅见谤深语，如犬吠尧，何足算也。因明虽少冲旨，然《大疏》文字，辞气朴重，自非心气粗浮者可入。
二、初读不了，勿便置之，一往直前，了一义便记取一义，于所不了，但知存疑。存疑非易事，浅人读书，若明若昧，犹如梦境，全说不出疑问来。 如此读竟，又往复数番，则凡宗庙百官之富美，莫不尽见。此不独读因明书宜然，一切内外典籍，皆须以此法读之。
此次北大讲义课所印本，注中多用“十力注”字样，或时不用，刻拟一律不用为简，且归划一。又书中尚有错误，俟出版时更正。十力附白

[book_title]因明大疏删注
因明论者，源唯佛说。文广义散，备在众经。故《地持》云：“菩萨求法，当于何求？当于一切五明处求。”十力注：五明者，一内明，二因明，三声明，四医方明，五工巧明。详见《大论》三十八。 求因明者，为破邪论，安立正道。劫初足目，创标真似，十力注：佛家因明学，虽就自宗推源佛说，然迹其本始，仍属外宗。佛氏盖因外宗而别详之。足目学派即外宗也。 爰暨世亲，咸陈轨式。虽纲纪已列，而幽致未分。故使宾主对扬，犹疑立破之则。有陈那菩萨者，是称命世，贤劫之一佛也。匿迹岩薮，栖虑等持，等持者，定也。 观述作之利害，审文义之繁约。于是覃思研精，作《因明正理门论？。其弟子商羯罗主，善穷三量，妙尽二因，生了二因。 启以八门，谓八义。 通以两益，自悟，他悟。 考核前哲，规模后颖，总括纲纪，为《因明入正理论》云。
梵云醯都、费陀、那耶、钵罗吠奢、奢萨怛罗。醯都，言因。费陀，云明。那耶，称正理。钵罗吠奢，翻入。奢萨怛罗，论也。唐云，《因明正理入论》。今顺此方言，称《因明入正理论》。依此标名，合为五释。
一云，明者，五明之通名。五明见上。 因者，一明之别称。入正理者，此论之别目。因体有二，所谓生了，广如下释。今明此因义，故曰因明。入者，达解。正理者，诸法本真。十力注：诸法自性差别，法尔如是，名为本真。法尔，犹言自然也。自性者，体义。如直斥色法之体而名之，是为自性。差别者，即此色法体上所有无常及无我等义是也。 由明此二因，入解诸法之正理。
二云，因明者，一明之都名。入正理者，此轴之别目。因谓立论者言，建本宗之鸿绪，明谓敌证者智，照义言之嘉由。非言无以显宗，含智义而标因称。非智无以洞妙，苞言义而举明名。立破幽致，称为正理。智解融贯，名之为入。由立论者，立因等言。敌证智起，解立破义。明家因故，名曰因明。依主释也。
三云，因者言生因，明者智了因。由言生故，未生之智得生；由智了故，未晓之义今晓。所晓宗称正理，所生智名为入。因与明异，俱是因名。正理入殊，咸为果称。由言生因故，敌者入解所宗；由智了明故，立者正理方显。应云正理之入，亦入正理之因明。并依主释也。
四云，因明者，本佛经之名。《正理》者，陈那论之称。《入论》者，天主教之号。教者言教，非今俗名宗教之谓。 因谓智了，照解所宗。明谓明显，因即是明，持业释也。正理简邪，即诸法本真。陈那以外道等妄说浮翳，遂申趣解之由，名为《门论》。天主以旨微词奥，恐后学难穷，乃综括纪纲，以为此论。作因明之阶渐，为正理之源由，称之为入，故依梵语曰《因明正理入论》。依主释也。
五云，因明正理，俱陈那本论之名。入论者，方是此论之称，由达此论，故能入因明正理也。或因明者，即入论名，正理者，陈那教称，由此因明论，能入彼正理故。
论者，量也，议也。量定真似，议详立破，决择性相，教诫学徒，名之为论。欲令随论，生因之明，而入正理，故说此论。或此辨说因明正理之能入，立此论名。或依能入正理因明，而说此论。
商羯罗主菩萨，梵云商羯罗，塞缚弥，菩提萨埵。商羯罗者，此云骨琐。塞缚弥者，此云主。菩提萨埵，义如常释。唐音应云骨琐主菩萨。外道有言，成劫之始，大自在天人间化导二十四相，匡利既毕，自在归天。事者倾恋，遂立其像。像其苦行，疲淬饥羸，骨节相连，形状如琐，故标此像，名骨琐天。菩萨之亲，少无子息，因从像乞，便诞异灵。用天为尊，因自立号。以天为主，名骨琐主。亦称天主。 即是《因明入正理论》之作者也。
颂：能立与能破，及似、唯悟他；现量与比量，及似、唯自悟。
一部之中，大文有二。初一颂及长行，标宗随释分。末后一颂，显略指广分。十力注：论首韵语开宗明义是为颂。释此颂文名曰长行，即论之正文也。最终又以一颂结之。故论之全部判以二分，初一颂及诸长行总称标宗随释分，结尾但一颂名显略指广分。
初分有二。前之一颂，举类标宗。条贯义类，举标论宗。 后诸长行，随标别释。于前所标，随应释故。
初颂之中，彰悟有二，明义有八。悟他、自悟，论各别显。四真、能立、能破、现量、比量，对四似而名四真也。 四似，似能立、似能破、似现量、似比量，名为四似。 即为八义。一者能立，因喻具正，宗义圆成，显以悟他，故名能立。原注：陈那能立，唯取因喻，古兼宗等也。因喻二义：一者具而无阙离七等故，二者正而无邪离十四等故。宗亦二义：一者支圆能依所依，皆满足故，二者成就能依所依，俱无过故。由此论显真而无妄，义亦兼彰具而无阙，发此诚言，生他正解。宗由言显，故名能立。由此似立，决定相违。虽无阙过，非正能立。不能令他正智生故也。
十力注：基注离七等故者，九句因中唯二与八为正因，余七皆过。又离十四等故者，似因十四过大类为三，不定不成及与相违。又能依所依者，法为能依，有法为所依。如后当知。
二者能破，敌申过量，善斥其非，或妙征宗，故名能破。原注：此有二义：一显他过他立不成，二立量非他他宗不立。诸论唯彰显他过破，理亦兼有立量征诘。发言申义，证敌俱明，败彼由言，故名能破也。
三者似能立，三支互阙，多言有过，虚功自陷，故名似立。原注：此有二义：一者阙支，宗因喻三，随应阙减；二者有过，设立具足，诸过随生。伪立妄陈，邪宗谬显，兴言自陷，故名似立。
四者似能破，敌者量圆，妄生弹诘，原注：敌无过量，妄生弹诘，十四过类等。 所申过起，原注：自量有过，谓为破他，伪言谓胜。 故名似破。
文说与字，表多体相违。原注：立破真似体义有异说与字者，显体相违。 置及似言，并显通能立破。原注：显前能立，有似能立。显彼能破，有似能破。举真等似故称及也。 宗义各定，邪正难知。原注：未共许故。 由况既彰，原注：由，因也。况，喻也。彰者，显也。 是非遂着，原注：宗能成立曰是，不成曰非。著者，明也。真似言兴是非宗晓。 功成胜负，彼此俱明。原注：能立能破，由自发言，功既成胜证敌俱解。似立似破，自功成负由他指述，证立俱明。 故从多分，皆悟他也。《理门论》云“随其所应，为开悟他，说此能立及似能立。能立，悟敌及证义者，十力注：立者、敌者、证者，凡有三方。立敌对诤，证者同闻证义，由能立言令敌者证者皆悟。 由自立者。 发言，生他敌证。 解故。似立，悟证及立论主，立者若为似立，必遭敌破。由此证者及立者，俱悟也。 由他敌者。 显己，立者。 证者解生，故言随应。能破似破，准知亦尔”。此论下文，能立能破，皆能悟他。似立似破，不能悟他。正与彼《理门》 。同，故此颂中，据其多分，皆悟证者，言唯悟他，不言自语。十力注：问：似立似破，亦令自悟，云何悟他摄？答：悟他之言，不唯悟敌，悟证者亦名悟他。凡诸能立、能破、似立、似破，皆有令证者悟之义。即此证者悟，较诸立者自悟及悟敌，偏号多分。今似立破亦随多分说为悟他，不言自悟。 又真立破，唯悟于他。似虽亦自，亦自悟也。 从真能立、能破。 名唯。以似随真，名唯悟他。
五者现量，行离动摇，明证众境，亲冥自体，自体者，谓所缘境之自体。 故名现量。原注：能缘行相，不动不摇，自唯照境，不筹不度，离分别心，照符前境，明局自体，故名现量。然有二类：一定位，二散心。定心澄湛，境皆明证，随缘何法，皆名现量。一切散心，若亲于境冥得自体，亦皆现量。
六者比量，用已极成，证非先许，共相智决，故名比量。原注：因喻已成，宗非先许。用已许法，成未许宗。如缕贯华，因义通被，共相智起，印决先宗。分别解生，故名比量。虽将已许，成未许宗，智生不决，非比量摄。
七者似现量，行有筹度，非明证境，妄谓得体，名似现量。原注：散心有二：一有分别，二无分别。诸似现量，遍在二心。有分别心，妄谓分明得境自体；无分别心，不能分明冥证境故。名似现量，论据决定，唯说分别，非无分别心，皆唯现量故。
十力注：基注无分别心亦似现者。按智周云：“如泛缘地水等，不作余分别，亦自谓证彼地水等自相故。此无分别心是似现量也”。详此云无分别者，唯约第六识说。意识泛尔取境，行相微劣，筹度不着，名无分别。岂可以此泛缘者名证自相耶？
八者似比量，妄兴由因也。 况，喻也。 谬成邪宗，相违智起，名似比量。原注：妄起因喻，谬建邪宗，顺智不生，违解便起。所立设成，此彼乖角，异生分别，名似比量。
及似等言，等者，谓与字也。 皆准前释。
法有幽显。原注：幽，微也。显，着也。若现量境，理幽事显；若比量境，所立为幽，能立为显。智周《记》“现量境理幽事显者，色等之上，有无常及空等理，名之为幽，色等则事，名为显也”。 行分明昧。原注：行谓能缘心之行相。真现比于境，幽显俱明；似现比于境，幽显俱昧。十力注：有难：色等境上所有无常等理，五识不缘，如何言现量于境，幽显俱明耶？答：由五识亲证事故，虽不缘理，然于事无倒，于理亦得言明。周《记》有文，义应可取。
故此二现、比量。 刊定，唯悟自非他。虽自不晓，无以悟他，理应颂中，后他先自。但以权衡之制，本以利人，故先悟他，后方自悟。
十力注：商羯罗秉陈那造此论，其为说特详立破，先悟他而后自悟，仅以现比二量为立破所依已耳。于此可见因明之学注重论辩，学者倘欲详佛家量论（即今所谓方法论或认识论），必不可以求之因明为己足，而当于内明潜探博究之也。内明者，《瑜伽》三十八说：“诸佛语言，名内明处，即通目三乘教理，名内明”。
又颂中八义，据实而言，但有七种，真似相形，故义成八。似现似比，总入非量，即唯七义。疏有明文，此姑不录，学者可勘原本。
论： 如是总摄诸论要义。
自下，随标别释，于中有三：初总绾群机，次依标随释，后且止斯事。方隅略示，显息繁文，此即初也。
如是者，指颂所说。总摄者，以略贯多。诸论者，今古所制一切因明。要义者，立破正邪，纪纲道理。
论： 此中宗等多言，名为能立。
自下，依标随释，于中分六：一明能立，二明似立，三明二真量，四明二似量，五明能破，六明似能破。
问：何故长行，牒前颂文，不依次释，又与前颂，开合不同？
答：略有三释。一云，前颂标宗，二悟类别，立破真似，相对次明。所以八义，次第如是。长行广释，逐便即牒。性相求之，何须次牒？颂以真似各别，开成八义。长行，以体类有同，现量、比量，俱是真量，名为类同。似现、似比，体即非量，名为体同。 合成六段，颂分八义，而长行则以二真合明，二似合明，故止六段。 亦不相违也。
二云，颂中以因明之旨，本欲立正破邪，故先能立，次陈能破。所申无过，立破义成。所述过生，何成立破？故立破后，次陈二似。刊定法体，要须二量。现量则得境亲明，比量亦度义无谬。故先现量，比量后陈。刊定之则虽成，谬妄还难楷准。故对二真，次明二似。故颂八义，次弟如是。长行，同于理门所说。以因明法，先立后破。免脱他论，智周《记》“意云自立道理，免被他斥，脱其过失，即真能立”。 摧伏他论，为胜利故。立义之法，一者真立，正成义故；二者立具，立所依故。真因喻等，名为真立。现比二量，名为立具。故诸先师，正称能立。《显扬》十一、《喻伽》十五皆说能立有八种，现量比量并名能立云。 陈那以后，非真能立，但为立具，陈那则以现比二量，但名立具，非真能立也。 能立所须。立具为能，立之所须故。 故能破前，先明二量。亲疏能立，因喻等正成义故，名亲能立，二量即立具，亦名疏能立。 皆有真似。故真立后，即明似立。二真量后，明二似量。立义成巳，次方破他。故后方明，能破似破。
三云，真立似立，真量似量，各有别体。若真能立，若能立具，皆能立故，先首明之。能破之境，体即似立。似破之境，即真能立。须识立境，方可申破。立巳方破，故后明之。开合别明，体类同故，详第一释。 长行与颂，由此不同。十力注：合观三释，全书胍络分明，读者无忽。
初解能立中，大文有三：初举体释义，次示相广陈，后总结成前，简择同异。初中复二：一举体，二释义。此举体也。
总举多法，方成能立。梵能立义，多言中说。故《理门论》陈那指彼天亲《论》云“故此多言，于《论》式等，说名能立”。十力注：《论式》者，即天亲所造三论之一。陈那立一因二喻为多言，名能立，引天亲《论式》等文以证之。 言此中者，起论端义。凡发论端，泛词标举，故称此中起论端义。十力注：《疏》更有释，恐繁削之。
宗是何义？所尊、所崇、所主、所立之义。
等者，等取因之与喻。
天亲以前，宗为能立。十力注：应云天亲以前，宗等为能立。等因喻故，今不言等者，《疏》文略也。古师本以宗因喻三，俱是能立。 陈那但以因之三相，因同异喻，应云及因之同异喻。 而为能立。以能立者必多言故。多言，显彼所立便足故。问：既须多言，云何但说因喻二法以为能立？答：陈那释云：因有三相，一因二喻，岂非多言！《疏》文卷一，原本堪详。 今言宗等名能立者，略有二释。一云，宗是所立，因等能立，若不举宗以显能立，不知因喻谁之能立，恐谓同古自性差别二之能立。
十力注：古师以宗因喻三法为能立，宗法中之自性差别乃为所立。意云：宗法是总，于中自性差别则是其别，以总非别故。故宗与因喻望自宗别中自性差别而为其能立，即自性差别望其总宗及因喻为所立。古师既以宗法中之自性差别为所立，不言宗是所立，故今若不标定因喻为宗之能立，则恐闻者不察仍谓同古，以自性差别为所立，而以因喻为自性差别之能立也。
今标其宗，显是所立，即能立之因喻，是此所立宗之能立。虽举其宗，意取所等之一因二喻为能立体。《论》文于宗字下，置以等言，即目因喻。虽则标举其宗，而意实正取因喻为宗之能立体，即明宗为此能立之所立也。 若不尔者，即有所立滥于古释，能立亦滥彼能立过。为简彼失，故举宗等。
二云，陈那等意，先古皆以宗为能立，自性差别二为所立。陈那遂以二为宗依，非所乖诤，说非所立。十力注：如声是无常宗，声自性也，无常差别也。此二虽是宗依，而非兴诤之处。何者？但举声，因立敌所许也，但举无常，亦立敌所许也，既非所诤，何成所立？陈那斥之，允矣哉！ 所立即宗，有许不许，所诤义故。十力注：如声是无常宗，此即诤端，以有不许声是无常者故。立者用因喻以成立，敌所未许之宗，故宗是所立也。 《理门论》云：“以所成立性说，是名为宗。”此《论》亦言“随自乐为，所成立性，是名为宗。因及二喻，成此宗故，而为能立”。陈那天主，二意皆同。但以禀先贤而为后论，文不乖古，举宗为能。唯等之一言，义别先师。十力注：原文颇晦，稍有删削。 实取所等因喻为能立性，故能立中，举其宗等。
十力注：以上二释，皆能曲达论主之意，然其周折费词已足苦人。盖由论主本意，其文应云：此中因喻多言名为能立，然以不欲显乖古文，致成诤竞之故，遂顺古为言举其宗等。而于等字之中，特含微意藉伸亡义已耳。自来新义之立，恒恐被哗于泥古者之口，立说之所以难也。然则何以征论主之意耶？曰：释家盖由论主余处之文，推寻得此。如第二释，举《理门论》以所成立性说，是名为宗。此《论》言“随自乐为所成立性，是名为宗”云云。以是证知，陈那天主本意，宗但所立，即此中举宗，非是能立，貌顺古而实非也。读书于一字一义，须博观其全而刊定之，盖可忽哉！又能所立义，本为法式上之解释，古今沿革，得失攸关，故两相对照，为图如下：
问：何故能立要在多言，一二之言定非能立？答：《理门论》言“又比量中，唯见此理，若所比处，此相定遍”。于余同类，念此定有。于彼无处，即非其所立之处。 念此遍无。是故由此生决定解。因之三相，既宗法性，同有异无。显义圆具，必藉多言。故说多言，名为能立。又一二之言，宗由未立。多言义具，所比方成。若但说因，无同喻比，义不明显，何得见边？世智极际，莫起异知，谓曰见边。 若但同无异，虽比附宗，能立之因，或返成异法。无异止滥，何能建宗？设有两喻，阙遍宗因。宗法既自不成，宗义何由得立？果宗不立，因比徒施。空致纷纭，兢何由消？故详今古，能立具足，要藉多言。
论： 由宗因喻多言，开示诸有问者，未了义故。
释能立义，《理门》亦云“由宗因喻多言，辨说他未了义”。诸有问者，谓敌证等。未了义者，立论者宗。其敌论者，一由无知，二为疑惑，三各宗学，未了立者立何义旨，而有所问。故以宗等如是多言，成立宗义。除彼无知、犹预、僻执，令了立者所立宗义。
论： 此中宗者。
自下，示相广陈。于中有三：初示宗相，二示因相，三示喻相。
初中复三：初牒章，次示相，后指法。此即初也。
论： 谓极成有法，极成能别。
次示相有四：一显依，二出体，三简滥，四结成。此显依也。
一切法中，略有二种：一体，二义。且如五蕴、十力注：蕴者，积聚义。色受想行识，名为五蕴。质碍之谓色，领纳之谓受，取像之谓想，造作之谓行，了别之谓识。前一色法，后四皆心法。依此色心五蕴积聚，假名曰有情或人云。 色等是体，等者，谓受等四。 此上有漏无漏等义，名之为义。有漏谓杂染，无漏谓清净。 今依因明，体之与义，各有三名。
体三名者：一自性，《瑜伽论》等古师所说自性是也。 二有法，即此云有法者是。 三所别。如下宗过中名所别不成是。 义三名者：一差别，《瑜伽》等古师所说差别是。 二法，下相违中云法自相相违因等是。 三能别。此云能别者是。
《佛地论》云“彼因明论，诸法自相，唯局自体，不通他上，名为自性。如缕贯华，贯通他上，诸法差别义，名为差别。此之二种，不定属一门。十力注：准相违中，有法及法，复各别有自性差别，云不定属一门。 不同大乘，以一切法不可言说一切为自性，自性亦云自相，后准知。 可说为共相”。不同至此为句。
十力注：《疏》引《佛地论》，稍省原文。今考彼《论》卷六，彼因明论立自共相，与此少异。彼说一切法上实义皆名自相，以诸法上自相共相，各附己体，不共他故。若分别心立一种类，能诠所诠，通在诸法，如缕贯华，名为共相。此要散心分别假立，是比量境。一切定心离此分别，皆名现量。云云。
如可说中，五蕴等为自，无常等为共。色蕴之中，色处为自，色蕴为共。色处之中，青等为自，色处为共。青等之中，衣华为自，青等为共。衣华之中，极微为自，衣华为共。如是乃至离言为自，极微为共。离言之中，圣智内冥，得本真故，名之为自，说为离言，名之为共。共相假有，假智起分别故，名假智。 变故。自相可真，现量亲依，圣智证故。除此以外，说为自性，皆假自性，非真自性。非离假智及于言诠故。今此因明，但局自体，名为自性。通他之上，名为差别。
准相违中，有法及法，复各别有自性、差别。谓言所陈，一作带。 名为自相，不通他故。意所许义，名为差别，以通他故。详见后四相违中。
今凭因明，总有三种：一者局通，局体名自性，狭故；通他名差别，宽故。二者先后，先陈名自性，前未有法可分别故；后说名差别，以前有法可分别故。三者言许，言中所陈名自性，意中所许名差别，言中所申之别义故。
十力注：《疏》释自共相，文义纷淆，至不可理，即《佛地论》，亦未能详。考之他处，又无精解。余以为稽诸经论，察类秉要，凡言自共，当分三种，义各有据，不容淆杂一处而谭。三种云何？
一于量中，凡由分别心，于境安立分齐相貌者，此为共相，比量境及非量境皆是也。自相，则有二义：一约世俗，凡有体显现、得有力用、引生能缘者，是谓自相。二约胜义，凡离假智及诠、恒如其性，谓之自相。恒如其性者，谓一一法，法尔本然，不由想立，不由诠显。自相虽有二义，而皆现量境也。
二于名言中，凡概称者为共相，特举者为自相。如于色中，而特举其青，则青为自，而色为共。于青中，而特举衣青华青，则衣青华青为自，而青为共。此一例也。
三于因明法中，立一义类，通在多法。如以因法贯通宗喻，若缕贯华，此为共相，特举一法，匪用通他，是为自相。
自性差别二名，已如前释。
次释自性亦名有法，差别亦名法者。法有二义：一能持自体，十力注：谓能任持自体而不失也。 二轨生物解。十力注：轨谓轨范，物者人也，言具有轨范，可令人生解也。 故诸论云，法谓轨持。前持自体，一切皆通。后轨生解，要有屈曲。十力注：有声韵屈曲，要以显义也。 初之所陈，前未有说。十力注：如声是无常宗，此声法体，居在先陈，先陈之前，更未有说故。 迳挺持体，未有屈曲生他异解。十力注：先陈之声，但是迳挺任持自体，尚无后陈无常多言，既是直尔一名，故云未有屈曲。于此之时，自不能令他敌者及证者，生起常或无常之异解也。 后之所陈，前已有说。可以后说分别前陈。方有屈曲，生他异解。其异解生，唯待后说。十力注：先陈后陈已具，有多声故云屈曲。由后说分别前陈声是无常，非是其常，便生轨解。 故初所陈，唯具一义，能持自体，义不殊胜，不得法名。后之所陈，具足两义，能持复轨，义殊胜故，独得法名。前之所陈，能有后法，复名有法。十力注：此中释法者，与诸论有异。诸论但泛说法之一名具轨持二义，故以法者为广被一切有为无为、若体若义之最大公名也。今此中唯约宗以辨轨持，宗之前陈直立法体，但具持义，必至后陈，始有屈曲，既立法义，方生轨解。故谓后陈，具足轨持，乃名为法，此其所以异诸论也。
又次释自性亦名所别，差别亦名为能别者。立敌所诤，不在先陈。诤先陈上有后所说，以后所说别彼先陈，不以先陈别于后。故先陈自性，名为所别。后陈差别，名为能别。
若尔，此三名皆有失，十力注：难者发端。 其失者何？十力注：《疏》主返诘，令彼纵言之。
难初名云：若体名自性，义名差别者，何故下云，如数论师，立我是思，我为自性，思为差别。彼文便以义为自性，体为差别。我无我等，分别思故？十力注：有我无我，是思上之差别义，思则此义所依之体也。今如立我是思之文，便以义为自性，体为差别，以此难破体名自性义名差别之说也。
答：十力注：《疏》主答也。 此因明宗，不同诸论。此中但以局守自体，名为自性，不通他故。十力注：先陈之声，只是直尔任持自体，局在本位，云不通他。 义贯于他，如缕贯华，即名差别。先所陈者，局在自体；后所说者，义贯于他。十力注：后陈之无常，随其能立之所作性因，而贯通于同喻瓶等之上，故云通他。 贯于他者，义对众多；局自体者，义对便少。以后法解前，不以前解后，故前陈名自性，后陈者名差别。十力注：《疏》文原本，三难以次前叙，三答以次后述，今此将三难三答如次分属，使问答语气较易清楚。
难次名云：若具一义，得有法名，若具二义，但名法者。如数论师立我是思，何故思唯一义，乃名为法，我具二义，得有法名？十力注：难者意以思是自性，唯具持体一义，我是差别，应具轨持二义也。
答：先陈有法，立敌无违。此上十力注：谓有法上。 别义，两家乖竞。乖竞之义，彼此相违。可生轨解，名之为法。彼此无轨，非所诤竞。迳挺自体，无别轨解，但名有法。谈其实理，先陈后说，皆具二义。依其增胜，论与别名。故前陈者名有法，后陈者名法。故《理门论》云：“观所成故，立法有法，非德有德。法与有法，一切不定。但先陈皆有法，后说皆名法，观所立故。非如胜论，德及有德，一切决定。”十力注：胜论立实德业，实谓地水火风空等，德谓色味香等，即实上所具有也。业如别说。胜论以实为能有，德属所有，一向决定，今此法与有法，则一切不定，唯视所立。
难后名云：若以后陈，别彼前说。前为所别，后为能别。如世说言，青色莲华。但言青色，不言莲华，不知何青，为衣、为树、为瓶等青？唯言莲华，不言青色，不知何华，为赤、为白、为红等华？今言青者，简赤等华。言莲华者，简衣等青。先陈后说，更互为简。互为所别，互为能别。此亦应尔。后陈别前，前陈别后。应互名为能别所别。
答：前陈者，非所乖诤。后说于上，彼此相违。今陈两诤，但体上义。故以前陈名为所别，后名能别，亦约增胜，以得其名。
十力注：《瑜伽》十五说所立有二：一立法体，二立法义。体之与义，各有三名，既如疏说，今取一例，列示如下：
极者至也，成者就也，至极成就，故名极成。
有法、宗之前陈。 能别，宗之后陈。 但是宗依，而非是宗。此依十力注：有法与能别二依。 必须两宗共许，至极成就。十力注：两宗谓立敌两家。 为依义立，宗体方成。所依有法能别。 若无，能依宗也。 何立？由此宗依，必须共许。共许名为至极成就。至理有故，法本真故。十力注：设数论对佛家立神我为受者，宗之有法曰神我，佛家既不许有，即此宗无由立。又如佛家对数论立声灭坏。宗之能别曰灭坏，数论本不许世间有灭坏法，即此宗亦无由立。 若许有法能别二种，非两共许，便有二过。
一成异义过。谓能立本欲立此二上不相离性，合和之宗，不欲成立此宗之所依。所依，若非先两共许，便须更立此不成之依。则能立乃成于异义，非成本宗。十力注：如前第一例，宗之有法神我，敌者不许有，更何论其为受者否耶？立者必须更举因喻，以成立神我。如此，则非成本宗矣。又如前第二例，宗之能别曰灭坏，敌者不许有，即无从论声之是灭坏与否，立者必更举因喻，以成立灭坏之义。如此，则亦非成本宗矣。 故宗所依，必须共许。依之宗性，方非极成，极成便是立无果故。十力注：依之宗性以下，意谓有法及能别，为宗之所依，固须极成。而宗则反此，须是不极成也。由宗不极成，立者乃得以因喻成立此宗。若此宗一向共许极成，便不须立。故云极成便是立无果。
更有余过。若许能别非两极成，缺宗支故，非为圆成。因中，必有是因同品非定有性之过，必缺同喻。同喻皆有所立不成，异喻一分或遍转过。
若许有法非两极成，缺宗支故，亦非圆成。能别无依，是谁之法。因中亦有所依，随一两俱不成，义皆详后。 由此宗依，必依共许。
问：既两共许，何故不名共成，而言极成？答：自性差别，乃是诸法至极成理。由彼不悟，能立立之。十力注：故以因喻成立之耳。能立谓因喻。 若言共成，非显真极。又因明法，有自比量及他比量能立能破，十力注：自比能立，他比能破，义皆详后。 若言共成，应无有此。又显宗依，先须至于理极究竟。能依宗性，方是所诤。故言极成，而不言共。
问：宗依十力注：有法与能别。 须两许，言成简不成。十力注：言极成者以简别于不极成也。 因喻必共成，十力注：因喻必共许极成也。 言极简不极。十力注：谓于因喻亦应言极成，以简别于不极成也。 何因犹言故也。 因喻不标极成，独于宗依致极成简？答：《理门论》云：“此中宗法，十力注：谓因法也。以是有法宗上之法，故名宗法，解见因三相中。 唯取立论及敌论者决定同许。于同品中，有非有等，亦复如是。”十力注：谓喻亦须决定同许也。 故知因喻，必须极成，但此论略耳。十力注：以上多删易原文，读者对勘。
论： 差别性故。
出宗体，差别者，谓以一切有法及法互相差别。性者体也。此取二中互相差别不相离性，以为宗体。如言色蕴无我，色蕴者，有法也；无我者，法也。此之二种，若体若义，互相差别。谓以色蕴简别无我，色蕴无我，非受蕴无我，及以无我简别色蕴，无我色蕴，非我色蕴。以此二种互相差别，合之一处，不相离性，方是其宗。十力注：《疏》以有法及法二互差别不相离性为宗体，可谓深得《论》旨。吾友吕秋逸尝驳之，以为主语不能反解叙述语，故差别义，无有相互。此在逻辑，主语范围比叙语狭，则诚不能反解。如曰人是动物，不可反曰动物是人，以动物不尽是人故。至若范围相等，则且适可反解。如曰王夫之先生为《船山遗书》作者，亦可反曰《船山遗书》作者是王夫之先生。实则因明所谓二互差别者，本就体义相对而明其互相限制。如曰军阀政客官僚是狗马，主语军阀政客官僚，即对于叙语狗马而差别之，明其不属于他。叙语狗马，亦对于主语军阀政客官僚而差别之，明其是狗马之军阀政客官僚也。吕君所驳者，其为义各别，何可并为一谈？吕君又言：不相离性，在因明中，乃谓因不离宗。说宗中有，嫌于相混。不知此言宗中有法与法不相离，彼言宗因不相离，何至相混耶？
问：先陈能别，唯在法中，何故今言互相差别？答：立敌相形，法为能别。如声是无常宗，声属有法，无常属法，以法上无常能别此有法上声是无常声故。立敌所诤在此，故法名能别。 体义相待，互通能所。如前宗，声是体，无常是义，体义相对而互相限制，即是互为能别所别。 对望有异，亦不相违。二者各据一义，何所谓相违耶？
论： 随自乐为所成立性。
此简滥失。随自者，简别于宗。乐为所成立性者，简别因喻。故理门论云：“随自意，显不顾论宗，随自意立。乐为所立，谓不乐为能成立性。若异此者，说所成立似因似喻，应亦名宗。”参看神泰《理门论疏》卷一。
凡宗有四：一遍所许宗，如眼见色，彼此两宗皆共许故。
二先业禀宗，如佛弟子，习诸法空，鸺鹠弟子，立有实我。
三傍凭义宗，如立声无常，傍凭显无我。
四不顾论宗，随立者情，所乐便立。如佛弟子立佛法义，或若善外宗，乐之便立，不须定顾。《义范》云：“《疏》有二意：一随立者情所乐便立等者，此即唯立自宗所爱乐义，于余三宗，非所爱乐，决定不立。唯随自意不顾彼三，故此第四，名不顾宗。二若善外宗乐之便立等者，此据就彼外宗立量破斥，于彼敌论不须顾恋，亦名不顾宗。”
此中前三，不可建立。初遍许宗，若许立者，便立已成。先来共许，何须建立？
次禀业者，若二外道，共禀僧佉，对诤本宗，亦空无果。立已成故，次义凭宗，非言所诤，此复何用。本诤由言，望他解起。傍显别义，非为本成，故亦不可立为正论。然于因明，未见其过。既于因过，说法差别相违之因。即傍准宗，可成宗义。然非正立。
今简前三，皆不可立。唯有第四不顾论宗，可以为宗。是随立者自意所乐。前三，皆是自不乐故。
乐为所成立性，简能成立者。能成立法者，谓即因喻。因喻成立自义，亦应名宗。但名能立，非所成立。旧已成故，不得名宗。因喻必是先己共许至极成就，故得据之以成新宗，而因喻非宗。 今显乐为新所成立，方是其宗。虽乐因喻，非新成立。立便相符，故不名宗。既尔，似宗、似因、似喻，应得名宗。先所未成，应更成故。此问也。 当时所竞，方是真宗。因喻时申，故须简别。因喻与宗，同一时申，名为时申。由同一时，互有滥故。故于宗言为所成立，以简别因。能立所立，不相滥故。 似宗因喻，虽更可成，非是所乐。属第二时，所可成故。非今所诤，《疏》故非宗。此解，依《理门论》。
问：何独宗标所成立性，因喻不说能成立也？答：宗言所立，已显因喻是能成立，显法已周，更不须说。又宗违古，古以宗为能立故。 言所成立，以别古今。今以宗为所立，故与古违。 因喻不违，不说能立言以简别也。
论： 是名为宗。
此结成也。
论： 如有成立声是无常。
指法也，如佛弟子，对声论师，立声无常。声是有法，无常为能别。彼此共许有声及无常，名极成有法，极成能别，为宗所依。彼声论师不许声上有此无常。今佛弟子合之一处，互相差别不相离性，云声无常。声论不许，故得成宗。既成随自，随自意故。 亦是乐为所成立性，故名真宗。恐义不明，指此令解。
论： 因有三相。
上示宗相，此示因相。此相，略以四门分别：一出体，二释名，三辨差别，四明废立。十力注：《疏》分四门，今此唯节取前二。
初出体者，因有二种：一生，二了。
如种生芽，能别起用故。名为生因，故《理门》云：“非如生因，由能起用。”《理门》中释了因云：“非如生因，由能起用。”故知此因，有能起用，即名生因。
如灯照物，能显果故，名为了因。
生因有三：一言生因，二智生因，三义生因。言生因者，谓立论者立因等言，能生敌论决定解故，名曰生因。故此前云，此中宗等多言，名为能立。由此多言，开示诸有问者未了义故。
智生因者，谓立论者发言之智。正生他解，实在多言。智能起言，言生因因。智为言生因之因也。 故名生因。
义生因者，义有二种：一道理名义，二境界名义。道理义者，谓立论者言所诠义。生因诠故，名为生因。境界义者，为境能生敌证者智，亦名生因。即立者言所诠道理。望敌者证者能缘之智而名为境，此境能引生敌证者智，故名生因。 根本立义，拟生他解。他智解起，本藉言生。故言为正生，智义兼生摄。以上明三生因，下明三了因。
智了因者，谓证敌者，证者，敌者。 能解能立言，了宗之智。照解所说，名为了因。故《理门》云：“但由智力，了所说义。”
言了因者，谓立论主能立之言。由此言故，敌证二徒，了解所立。了因因故，名为了因。非但由智了能照解。亦由言故，照显所宗，名为了因。故《理门》云：“若尔，既取智为了因，是言便失能立义。”此亦不然。令彼忆念本极成故。因喻旧许，名本极成。由能立言，成所立义，令彼智忆本成因喻。故名了因。十力注：举例明之，若是所作，便见无常，瓶等所作故，瓶等是无常，今声所作，故亦无常。此理本至显明，然立论主成立声是无常，而敌论者乃不许何耶？盖所作故无常之理，虽是敌者夙所征验，共许本成，但彼疏忽蒙昧，不能据所本成者以推之当前之声。今立者说所作因，瓶等喻之多言，以引起敌者之智，令其忆本成因喻，贯通宗上，得有新知。而许声是无常，此立论主能立之言，所以不失为能立也。
义了因者，谓立论主，能立言下所诠之义，十力注：即上云道理名义。 为境，能生他敌证。 之智了。十力注；即上云境界名义。 了因因故，名为了因。亦由能立义，成自所立宗，照显宗故，亦名了因。故《理门》云：“如前二因，于义所立，立者之智，久已解宗。能立成宗，本生他解。故他智解，正是了因。言义兼之，亦了因摄。”
分别生了，虽成六因。正意唯取言生智了，由言生故，敌证解生。由智了故，隐义今显。故正取二，为因相体。兼余无失。
次释名者，因者所由，释所立宗义之所由也。或所以义，由此所以，所立义成。又建立义，能建立彼所立宗故。或顺益义，由立此因，顺益宗义，令宗义立，是故名因。
示因相中有五：一标举，二征数，三列名，四别释，五示法。此即初也。十力注：因三相之相，疏解为向为边，此未及录，可勘原本。吾友吕秋逸释相即表征，甚是。
论： 何等为三？
征数也。
论： 谓遍是宗法性，同品定有性，异品遍无性。
列名也，遍是宗法性，此列初相。显因之体，以成宗故。必须遍是宗之法性。此中宗言，唯诠有法。本以法及有法合名为宗，然今此中宗言，唯取有法名宗，读者辨之。 有法之上所有别义，名之为法。此法有二：一者不共有，宗中法是。宗中之法，立敌不共许有法上所有故。 二者共有，即因体是。《理门论》云“此中宗法，唯取立论及敌论者决定同许”。参看《理门泰疏》。 意以因体共许法，成宗中之不共有法。故此二法，皆是有法之上别义。故今唯以有法名宗。《理门论》云：“岂不总以乐所成立合说为宗。意云：谈因明者，总是以随自乐为所成立性即法及有法和合名为宗也。 云何此中乃言宗者唯取有法。此中单取有法一分名宗，故可疑也。 此无有失。以其总声，于别亦转。有法为宗之一分，名之为别。宗之总名，亦得于别有法上转。 如言烧衣，衣是总名，今言烧衣，即其一通亦言烧衣。以此例言，宗之一分有法，亦得名宗。 或有宗声，唯诠于法。”宗之后陈名法，亦是宗之一分。而有处举宗声者，唯取宗中法以名宗，与此以有法名宗，其例一也。
今因名法，宗之法性，唯依主释。性者体也，此唯义性，非是体性。十力注：此中性者，犹言义理也，不同他处以目法之自体者名性。 义相应故，如所作因，有三相之义，与宗相顺名相应。 余二同异喻。 亦然。亦义与宗相顺。 此共许因，唯得遍是有法宗性。以宗之法，因也。 即成宗法故。此中宗法，谓后陈法。《疏》原本，成字在即字上，难通，盖错简也。 不遍是宗法后陈。 之性，因犯两俱不成过故。义详后。 又不欲成宗有法故。因法唯遍有法，故得以成立宗之法，却非以因法成宗之有法。
《理门》颂云：“但由法因法。故成其法，宗后陈法。 如是成立于有法。”谓有法因法，二俱极成。如宗之有法声及所作性故因，此二俱共许极成。 宗中之法，谓无常。 敌先不许。十力注：此语有病，应改云：宗中之法，敌先不许有法上有。盖敌非不许无常，乃不许无常属有法声上耳。 但得共许因，在宗中有法之上，成不共许宗中之法，十力注：意云以共许因，遍在共许之有法宗性，故得成所不共许有之法。 如是资益有法义成，十力注：如是以因法成立宗之法时，亦兼成立宗之有法，但不可以因法正成有法。 何得因不在共许中耶？十力注：不共许中者，即宗之法。此法，立者许有法上有，敌不许有，名不共许。因法必须遍在宗之有法，以有法是立敌共许故。因在共许法中，方可用之以成所未许，故非可在不共许中。 许在彼中，不共许中。 何所成立？
若共许之因，依不共许法。宗后陈。 凡所立因，皆有他随一所依不成过，宗后陈法，敌不共有，因若依彼，即有随一所依不成过。 不说有法而为所依，但以其法而为所依。法非共许。纵唯立许，岂定无此过。如立声是无常宗，所作性故因，无常灭义，所作生义。声有灭者，以有生故。一切生者，皆有灭故。声既因生，明有果灭。若因所作，不遍声宗，岂得遍在无常上有？一切正因中，皆应有两俱不成。无常之上，本无生故。生应在声上，以声有生必有灭，故声是无常义成。无常者由于生，而非生即在无常之上。约声而谈其相属之理法，则声有生故无常；约生与无常而谈其义相，则生灭相反也。 由此故知因，但是宗有法之法，非法法也。因非宗后陈法之法。
问：称为宗法，即已是因，何须言遍？初既言遍，因义已明，何须复云是宗法性？
答：若因不遍宗有法上，此所不遍，便非因成。秋篠云：若立宗宽，立其因狭，非因成宗。如外道师，立一切卉木应有心识，以有眠觉故，如合欢树。此因不遍宗有法上，便非能成宗。盖宗有法一切卉木便宽，其眠觉因，非一切卉木上有，即狭也。 有所不立，显皆因立，是故称遍。如声上无常，敌未许，名有所不立。今言遍者，显此不立，因皆能立。 若但言遍，不言宗法，即不能显因是有法宗之法性，能成于法。
又因于宗过，名为不成。于二喻中，俱有俱无，名为不定。于二喻中，有无相违，名曰相违。义皆详后。 若唯言法性，不言遍者，因于宗过即是不成。或两俱不遍，或随一不遍，或犹豫不遍，或所依不遍，全分一分等，随应有之。至后当知。 为简此失，是故言遍。
若但言遍，不言宗法。不知此因，谁家之因，为显是宗有法之因，成于宗法，成宗之后陈法。 故言法性。宗之有法性。
但遍有法，若有别体，若无别体，并能成宗。义相关故，必是宗法。如立量云：十力注：原本举萨婆多对大乘立命根实量，初学难解，故易之如次。
此山谷处有火宗
有烟故因
犹如余有烟处喻
岂以山处宗之有法。 与烟因也。 别体，即非正因，故有别体。如上述因中烟，即离宗有法中山处有别体故。 若无别体，智周《后记》云：“若无别体因，即所作因，声外无体，名无别体。” 义相关带，必是宗法。皆得说为宗之法性，非无体是，非有体非。智周《后记》云“总意而言，离有法外，别有体者，义相关涉，得为因。不离有法，名无别体，亦得为因。所以言：非无体是，非有体非”。
言同品定有性者，显第二相。同是相似义，品是体类义，相似体类，名为同品。
十力注：《疏》以体类释品，似不妥。应云：品者义类，义之类故。盖言同者，非取法之自体，但取法体上所有之义。如瓶上有是所作与无常义，声上亦有所作与无常义，义类相似。故言同品，实非取瓶与声名同品。
故《理门》云“此中若品，与所立法，邻近均等，说名同品。以一切义皆名品故”。彼言意说，虽一切义皆名为品，今取其因正所成法，宗之后陈法是因正所成也。 若言所显，法之自相，若非言显，意之所许，但是两宗所诤义法，皆名所立。随应有此所立法处，说名同品。言陈意许，如下相违中说。
问：何故此因，于宗异品皆说遍字？三相中，初言遍是宗法性，后言异品遍无性。 于同品上独说定言？答：因本成宗，不遍成者非立。异喻止滥，不遍止者非遮。成不遍故，不成过生。遮不尽故，不定等起。此初后言遍之所以。 同喻本顺成宗，宗成即名同喻。岂由喻遍，能顺所立，方成宗义？若因于异品有，同品半有半无，即此因于异有故，成不定过。非因于同不遍为失。即九句内，后三句中，初后句是。后三中句，后三句中之中句。 正因所摄，于异品中止滥尽故。初后二句，不定过收，皆止异品滥不尽故。由此同品，说定有性。宗及异品中，皆说遍也。其九句者，《理门论》云“宗法于同品，谓有非有俱。于异品各三，有非有及二”。言宗法者，谓宗之法，即因是也。于同品者，谓能立因于同品喻，成其三种：一有，二非有，三亦有亦非有，彼名为俱。此三种因，于异品喻上，亦各有三：一有，二非有，三亦有亦非有，彼名及二。且同品有、异品三者，谓因于同品有，异品亦有，于同品有，异品非有，于同品有，异品有非有。如是因于同品非有，异品亦三。于同品有非有，异品亦三。故成九句。
一同品有，异品有。如声论师立声为常，所量性故，喻如虚空。此中常宗，瓶为异品。所量性因，于同异品，皆遍共有。
二同品有，异品非有。如胜论师立声无常，所作性故，喻如瓶等。无常之宗，空为异品。所作性因，于同品有，于异品无。
三同品有，异品有非有。如胜论师立声勤勇无间所发，无常性故，喻如瓶等。勤勇之宗，以电空等而为异喻。无常性因，于同品亦有。于异品喻，电等上有，空等上无。此初三句。中三句者：
一同品非有，异品有。如声论师立声为常，所作性故，喻若虚空。此中常宗，瓶为异喻。所作性因，于同品空上无，于异品瓶上有。
二同品非有，异品非有。如声论师对佛弟子，立声为常，所闻性故，喻若虚空。此中常宗，瓶为异喻。所闻性因，同异品中，二俱非有。
三同品非有，异品有非有。如声论师立声为常，勤勇无间所发性故，喻若虚空。此中常宗，以电瓶等为异品。勤勇之因，于同品空，一向非有，于其异品，瓶等上有，电等上无。此中三句。后三句者：
一同品有非有，异品有。如声论师立声非勤勇无间所发，无常性故，喻若电空。此非勤宗，瓶为异喻。无常性因，于同品电上有，空上非有。异品瓶中一向是有。
二同品有非有，异品非有。如胜论师立内声无常，勤勇无间所发性故，喻若电瓶。此无常宗，空为异喻，勤勇之因，于同品瓶等上有，电等上无，异品空中一向非有。
三同品有非有，异品有非有。如声论师对胜论师立声为常，无质碍故，喻若极微及大虚空。此中常宗，以瓶乐等而为异喻。无质碍因，于其同品虚空上有，极微上无，亦于异品瓶等上无，乐受等有。
是名九句。然《理门论》料简此云“于同有及二，在异无是因。翻此名相违，所余皆不定”。于同有者，谓能立因，于同品有。言及二者，于同品中亦有非有。在异无者，此能立因，于同品有，在异品无，及同品中亦有非有，于异品无。言是因者，此之二句，皆是正因。于九句中，第二初三句中第二。 第八后三句中第二。 两句所摄。
翻此名相违者，翻此二正因，即名相违。翻初因云，于同非有，于异品有。翻次因云，于同非有，于异品中亦有非有。即九句中，第四第六两句所摄，皆相违因，是法自相相违因故，摄余不尽。所余皆不定者，余之五句，皆为不定。谓九句中，第一、第三、第五、第七、第九句。第一句者，共不定摄。第三句者，异品一分转，同品遍转。第五句者，不共不定。第七句者，同品一分转，异品遍转。第九句者，俱品一分转。此等诸句，至下当知。
异品遍无性者，显第三相。异者别义，所立无处，即名别异。品者聚类，聚亦类也，但复词耳。 非体类义。十力注：疏释同品之品为体类，异品之品为众类，此自为纷歧耳。实则两品字皆应作类解，义之类故。同品异品，祇就因所立有无而说。若处有此所立义，说彼相似名同品；若处无此所立义，说彼别异名异品。
许无体故，不同同品体类解品。十力注：智周《后记》：“此中意说，同品必须所立宗，因有体无体皆须相似，异即不尔。但止其相滥良尽，是真异喻也。非要有体无体皆同。故言许无体故，不同同品体类解品也”云云。吾以为同异喻有体无体与宗因相似与否，此是别一问题，可在喻中说明。今解因相中品字，何须夹杂此义致起体类聚类纷歧之解耶？
随体有无，但与所立别异聚类，即名异品。十力注：应云：但是处无其所立，即为别异聚类，名之异品。今云但与所立别异聚类名异品者，便与古师第二义混。
古因明云，与其同品相违或异，说名异品，如立善宗。不善违害，故名相违。苦乐、明暗、冷热、大小、常无常等，一切皆尔。要别有体，违害于宗，方名异品。此以与同品相违名异，古师第一义也。
或说与前所立有异，名为异品。如立无常，除无常外，自余一切苦无我等，虑碍等义，皆名异品。此以与宗别异故名异，古师第二义也。智周《后记》：此与第一义何别耶？答：初狭后宽。初解狭者，如立无常，但是常者，即是异喻。第二解宽者，如立声无常，所作性因，瓶为同喻，空为异喻，即声上无我等义，亦复是异。所作性因，于彼无我等上亦许有故，即此因于异品有，成其不定。准此，若与所立别异即名异者，应一切量无有正者。故今应依陈那所说。但是所立宗无之处，即名异品，非要一切别异方名也。
陈那以后，皆不许然。如无常宗，无常无处，即名异品，如立无常宗，其空等品上但无此所立无常宗义，即名异品。 不同先古。
设不言异品遍无，此因将成不定等，非定成宗。今显此因，定成于宗。同品定有，于异品上决定遍无，故说异品遍无性也。
十力注：《疏》解同品，区为宗同品、因同品，于异品亦尔。词义纠纷，此姑不录。秋逸《因明讲要》尝驳之，甚是。
论： 云何名为同品异品？
别释有二：初问、后答，此问也。
论： 谓所立法，均等义品，说名同品。
答：前征问也。 有二，初同后异。同中复二：一总出体，二别指法。此出体也。所立法者，所立谓宗，自性差别，不相离性，总合名宗。为因所成，故名所立。 法谓能别。均谓齐均，等谓相似。义谓义理，品谓品类。此义总言。谓若一物有与所立宗中法，原本作总宗中法，今去总字。此中宗言，乃目于总。读者自知随文取义，何须增置总言。 齐均相似义理品类，说名同品。十力注：原文略有删改。
若与所立宗相似一切义品，名同品者，若尔，应一切名同。如立声是无常，其异品虚空上无我，与声意许无我相似，应名同品。此第一难。 若与所立宗中有法相似义品，名为同品，即一切宗多无同品，如声有法，瓶非同故。声与瓶体不相似，瓶即四尘，可烧可见，声不然故。此第二难。 为遮此二，标所立法而简别之。若处有敌所正诤之因所立法相似义品，即名同品。十力注：今取其与敌所诤之因所立法有相似之义品，方名同品。即非取一切相似名同。此遮第一难。又相似者正取其义，非取瓶与声之体名同。复遮第二难也。原本文句亦略有删易。
论： 如立无常，瓶等无常，是名同品。
此别指法，如立宗中，陈无常法。瓶等之上亦有无常，故瓶等聚，聚者，类也。 名为同品。此中但取因所成法聚，名同品也。十力注：实非取瓶等名同品，但取瓶等上有因之所成无常义，名为同品。从义所属，故举瓶等耳。
论： 异品者，谓于是处无其所立。
解异品亦二：初总出体，次别指法。此初也。处谓处所，即除宗外余一切法。体通有无。 谓若诸法处，无因之所立，即名异品。《理门》亦云，若所立无，说名异品。但无所立，即是异品。《瑜伽》说言，异类者，异类，犹异品也。 谓所有法即所立法。 望所余法，即所立无处。 其相展转少不相似，故非一切全不相似。但无随应因所成故。
论： 若有是常，见非所作，如虚空等。
此别指法。如立无常宗，所作性为因，若有处所。是常法聚，见非是所作。如虚空等，说名异品。
论： 此中所作性，或勤勇无间所发性。
示法也，于中有三：初举两因，次成三相，后显所成。此初也。
此中者，发端义。双举两因者，略有三义：一对二师，二释遍定，三举二正。
对二师者，声论师中总有二种。一声生论，二声显论。 一声从缘生，即常不灭。此声生师。 二声本常住，从缘所显，今方可闻，缘响若息，还不可闻。此声显师。 声生亦尔，缘息不闻，缘在故闻。生显二师俱计缘响息故声不闻，非声体无名为不闻。智周《后记》“问：生显二计何别？答：显师声性本有，故常，显发之后，其声亦常。生师谓声从缘生已，方是常住，此其别也”。 此二师，皆有一分一切内外异性，一体多体，能诠别故。智周《前记》：“且声生中有其二类：一执内外声皆常，二执内声常、外声无常。第二复有二类：一者执内声常，其体是一如大乘真如；二者执内声是常，其体是多，一一法上有一声体，如萨婆多无为，体有多故。此二类，俱不执外一分无常声是一是多，俱执内声为一多故。声显师中亦有四类，壹准声生，无别。”
若佛弟子，对声生论，谓对生师执内外声皆常者。 立声无常，所作性因，便具三相。十力注：所作即生义，声皆从缘生故。声生师亦共许。即此因遍是有法声宗性，瓶等上定有因所立无常义，空等上遍无因之所立，故三相皆具。
对声显论，言所作性，随一不成。显师声性本有，不许是所作故。一许一不许，名随一不成。 若对声显，言勤勇因，便具三相。勤勇解见下。如对显师，立内声是无常，勤勇所发因，立敌共许此因遍在有法内声之上。其同品瓶等定有因所立无常义，异品空等遍无因之所立，三相亦具。显师原不许外声是所作，而许内声是勤勇发，由斯立者先用勤勇因成一切内声为无常，方可以此为喻而成外声无常。 对声生论，立一切声皆是无常，勤勇为因。宗法非遍，两俱不成。十力注：此中宗之有法一切声，即该内外声。立者敌者共许内声是勤勇发，无许外声有勤勇者，故云宗法非遍。立敌皆不许此因得成外声是无常，即是两俱一分不成。疏但言两俱，不言一分，略也。
今显对声生，所作为因。若对声显，勤勇为因。又立内外声皆无常，因言所作。若立内声无常，因言勤勇。为对计别，故陈二因。
释遍定者，所作性因，成无常宗，三相俱遍。
勤勇因成，同定余遍。智周《记》“以勤勇因，成内声无常。瓶电为同喻，瓶有电无，即同品定有，而非遍有。余二皆遍，谓遍是宗法及异品遍无”。 显顺成宗，因定亦得。今显示因顺成宗，同品定有即得。 不要三遍，因之第二相，但须定有，不须亦遍故。 故举二因。
举二正者，显九句中，此中所作，彼第二因。此勤勇因，彼第八句。陈那说二，俱是正因。具三相故，今双陈之。
所作性者，因缘所作，彰其生义。
勤勇无间所发性者，勤勇谓策发，体即作意。十力注：作动意，故名作意。原本举精进等，似不必。作意通三性，且为一切心所之导首，举此已足。 由作意故，击哜轮等风，乃至展转击咽喉唇舌等，勇锐无间之所显发。此言内声是勤勇发也。云何勤勇因亦通外瓶等耶？盖由作意故。击手筋等力，乃至转击四尘等，以造作瓶等，故勤勇因，瓶等上有。
论： 遍是宗法，于同品定有，于异品遍无。
显成三相，如上所说，生显二因，应云：对生显立之二因。 皆具三相，故成正因。篠山云：谓此二因，要具三相，方是正因，阙则似因。
论： 是无常等因。
显因所成，等者，等取空无我等。此上二因，不但能成宗无常法，亦能成立空无我等。随其所应，非取一切。
若所作因，成立声亦是苦。此以无漏法，清净心。 而为异品。清净离染，无苦故也。 所作因，于其异品一分上转，便为不定。无漏法是因之所立苦法之异品，然无漏法为因缘所作，即此因于异品一分转，故成不定。 此所成声，应云：此所作性，因所成立之声是苦宗。 为如于瓶，所作性故，体是其苦。为如自宗道谛等法，谓无漏法。 所作性故，体非是苦。
此既正因，此者，谓如上所说二因。 无不定过。故此言等，随其所应。智周《后记》：“所所性因，随成苦等，乃犯不定，由此随应，除苦以外，即无其过。”
故《瑜伽》说同异喻云，少分相似及不相似，不说一切皆相似，一切皆不相似。不尔，一切，便无异品。
因狭，若能成立狭法，如勤勇狭因，成得无常狭宗。 其因亦能成立宽法，即前狭因亦得成无我宽宗，无我通所作与非所作，故宽也。 同品之上虽因不遍，于异品中定遍无故。前狭因成无我宽宗，取瓶空双为同喻，但定有即得，虽无异喻，因无滥故。
因宽，若能成立宽法，此必不能定成狭法。若举所量性宽因，唯得成无我宽宗，不可成得无常狭宗。 于异品有，不定过等，随此生故。是故于此，应设劬劳也。劝勉后徒，验识臧否，故披斯《疏》，应设劬劳。秋篠云：因成于宗，略有四句：一宽因成狭宗，如所作因成于内声。二狭因成宽宗，如勤勇因成内外声。三宽因成宽宗，如所作姓因成于内外声。四狭因成狭宗，如勤勇因成于内声。此四例中，勤勇成内外声，非正，余三容是。
论： 喻有二种。
示喻之相，文段有三：初标举，次列名，三随释。此初也。
梵云达利瑟致案多，达利瑟致云见，案多云边。由此比况，令宗成立究竟名边。他智解起，照此宗极，名之为见。故无着云：立喻者，谓以所见边与未所见边，和合喻属能立，宗是所立，能立所立共相随顺，名为和合。 正说。因及喻无过，此为正说。 师子觉言：所见边者，谓已显了分。未所见边者，谓未显了分。以显了分，显未显了分，令义平等，所有正说，是名立喻。今顺方言，名之为喻。喻者，譬也，况也，晓也。由此譬况，晓明所宗，故名为喻。
前虽举因，亦晓宗义。未举譬况，令极明了。今由比况，宗义明极。故离因立，独得喻名。十力注：若约三相，喻亦名因；若约三支，因喻可别。
论： 一者同法，二者异法。
列名也，同者相似，法谓差别，十力注：《义范》云：“有法宗上所有因法，名为差别。”非也。差别者，即宗之后陈法，此法亦名差别也。共许自性，十力注：宗之前陈自性，是立敌之所共许，故云。名为有法。自性亦名有法也。 此上差别，所立名法。十力注：智周《后记》释云“此上差别所立名法者，谓所作性因，即是有法声上差别所建立法”。秋篠则又谓无常宗法与所作因法，俱是此有法上差别所立，故名为法。以此二法皆于有法上而所安立故。吾谓二家之说皆嫌牵强。今释此上差别所立名法者，此者有法，即宗之前陈声是。有法之上所有差别义，即宗之后陈无常是。敌者先不许声上有无常，今立者以所作性因成立之，即名此因之所立无常为法。以是有法上所有之法故。由斯说言，此上差别所立名法也。智周秋篠附会基公因同品之说，故其释此文也，失之牵强而不觉耳。
今与彼所立差别相似，名同法。十力注：彼者谓因法，若有与因所立差别义相似之义，是名同品。 无彼差别，名为异法。异者别也。思之可知。
十力注：此中《疏》释，义颇圆足。更无须分立宗同异品、因同异品，名义纷歧，转增纠轕。乃基公不能自持其说，必欲多立名词，兹足怪也！秋逸《因明讲要》，虽斥基公之失，然其解同异品义，似犹未尽。吾以为论说同异品，唯就所立有无为言，足征精意。盖言所立者，正目宗法，即兼显其能立之因法。若处有所立法，说名同品，即此同品，正取宗同，兼显亦不离因。若处无此所立，说名异品，即此异品，正取宗无，兼显亦无其因。以故但言同品异品，义极周到。更析为宗同异、因同异，便苦支离。盖于宗因各立同异，则必无常宗唯取常，无常法为同异品。所作因唯取作，非作法为同异品。若此，则何以见无常与所作之定相，属着而不离乎。学者欲悉此中得失，应披原本。
论： 同法者，若于是处显因同品决定有性。
随释有二：一解同，二解异。解同有二：初总显，次别指。此初也。十力注：《疏》以因同品为名词，解作因同品处决定有宗，甚谬。同品当属下，谓显示因之同品定有性，即显因之第二相也。《疏》文烦芜，今不录。
论： 谓若所作，见彼无常，譬如瓶等。
别指法也，如立声无常宗。所作性因，瓶为同喻。此中指法，以相明故。智周《后记》：“相者义相。将此同喻义相，证宗无常，令宗义立，所以言以相明故。” 合结总陈，合结后解。 若是所作。其立敌证等，见彼无常。十力注：所作生义，无常灭义。诸有生处，决定有灭。立敌证三，皆共见故，非由一己，妄情臆测。 如瓶等者，举其喻依有法，结也。喻依者，喻中分喻体及喻依。因三相中后二相，为同异喻体，如瓶空等，则喻依也，有法说见下。
前宗以声为有法，无常所作为法。十力注：前立声是无常宗，宗之前陈声，即是有法。宗之后陈无常，及所作性因，皆是属着于有法声上之法。即此法之一字，非用为宗中后陈差别之异名。学者详之。 今喻以瓶等为有法，所作无常为法。十力注：喻中亦应准前声是无常宗之作法，而立宗言。瓶等是无常，因云：所作性故。如此，则瓶等是宗之有法，所作无常为属着于有法瓶等上之法。思之。 正以所作无常为喻，正取宗外余处有无所作无常之义，为同异喻故。 兼举瓶等喻依，合方具矣。等者，等取盆罂等。
《理门论》云：“若尔，喻言应非异分，显因义故。”此设为古师难云，若汝言二喻即是因后二相者，喻言应离因外非有，所以者何？以喻言即是显因义故。 古因明师，因外有喻。如胜论云：声无常宗，所作性因，同喻如瓶，异喻如空。不举诸所作者皆无常等贯于二处，故因非喻。不说喻体，即因相故。 瓶为同喻体，空为异喻体。陈那已后，方说因三相即摄二喻，二喻体即是因后之二相。 二喻即因，俱显宗故。所作性等贯二处故。
十力注：古师说喻在因外，今师陈那等说喻即因后二相，比列于左，则得失较然矣。
古　师
声是无常宗
所作性故因
同喻如瓶等
异喻如空等
今　师
声是无常宗
所作性故因
若是所作见彼无常喻如瓶等
若是其常见非所作喻如空等
古师难云：若喻亦是因所摄者，喻言应非因外异分，显因义故，应唯二支，何须二喻？陈那释云“事虽实尔，然此因言，唯为显了是宗法性，非为显了同品异品有性无性，故须别说同异喻言”。以上陈那《理门论》意答， 喻体实是因尔，不应别说。然立因言，正唯为显宗家法性，是宗之因。非正为显同有异无，顺返成于所立宗义。因之第二相，同品定有，即是顺成所立宗义。因之第三相，异品遍无，即是返成所立宗义。然但举所作性因，不别说二喻，则所言因者，祇足显其是宗之因，不能正显此因之同有异无二相，顺返成于所立宗义。此徒举其因所以未足也。 故于因外，别说二喻。显因有处，宗必随逐。但举其因，已显宗不离因。 并反成故，令宗义成。复举其喻者，并以反成因之同有异无二相，方令所立宗义圆成。
彼复难言：彼者，古师。 若唯因言所诠表义，说名为因，斯有何失？基云：如所作言，所诠表义，唯名为因，瓶同空异，名喻非因，斯有何失？ 复问彼言：复有何得？陈那问也。 彼古答言：别说喻分，是名为得。陈那复难：应如世间所说方便，与其因义都不相应。基云：如世间外道胜论师等，亦说因外别有二喻，汝于因外说喻亦尔。二喻非是正因，但为方便助成因义。此喻方便既与因别，则与因义都不相应。 古师复云：若尔，何失？纵同外道，亦何过耶？如外道说，有五根识，佛法亦有，非为失故。陈那难云：此说，但应类所立义，无有功能，非能立义。基云：若说瓶体空体为喻，但应以瓶类于所立无常之义，既喻不言诸所作者皆是无常，则举瓶证声，乃无有功能，其喻便非能立之义。
又若以瓶即为喻体，瓶即四尘，可烧可见，声亦应尔。若如我说，若是所作，见彼无常，譬如瓶等。此即正取所作无常义同。举义所依，故言瓶等。便无一切皆相类失。所言同者，本非取瓶与声一切皆相类，故无失也。 汝既不然，故有前过。
陈那又难：又因喻别，此有所立同法异法，终不能显因与所立宗也。 不相离性，是故但有类所立义，然无功能。基云：因喻既别，同喻但有所立无常，异喻无此。汝同喻不说诸所作者皆是无常，异喻不双无，终不能显所作性因与所立无常宗不相离性。是故但有类所立义，然无功能，非能立义。 古师复问：何故无能？陈那难云：以同喻中，不必宗法因也。 宗义宗后陈无常也。 相类，此复余譬所成立故，应成无穷。基云：汝既不言诸所作者皆是无常，故彼同喻不必以因宗法及无常宗义相类，但云如瓶。他若有问，瓶复如何无常？复言如灯。如是展转，应成无穷，是无能义也。我若喻言，诸所作者皆是无常，譬如瓶等，既以宗法宗义相类，总遍一切瓶灯等尽，不须更问。故非无穷，还成有能。
又难言：若唯宗法是因性者，其有不定，应亦成因。基云：若唯以所作遍宗法性，是其因性，同有异无，但喻非因，是故瓶空喻，非是因者。即不定因，应亦成因，但有遍宗性，而无后二相故。 反复推征，二喻实非因外异分。二喻体即是因之后二相故。 但据偏胜，由立三支以比况坚成宗义，故胜也。 别得喻名。十力注：原文略有删易。陈那以喻摄于因，变更古义，实着殊绩。盖二喻即显因后二相，因不妄立，必求同求异，于同定有，于异遍无，其因既正，方成宗义。是故言因即已摄喻也。然则何不但立宗因二支耶？曰：别设喻支，为显因相，以坚成宗义。能立功能，于斯始着。
问：因陈所作，己贯瓶中，同喻再申，岂非郑重？答：因虽总说，宗义未明，指事明前，非为郑重。智周《后记》“再三重陈，名为郑重”。
古师合云：瓶有所作性，瓶是无常。声有所作性，声亦无常。今陈那云诸诸所作者皆是无常，显略除繁，喻宗双贯，何劳长议，故改前师。《后记》：“议者，语也。总意而言，不烦多语，义成即得，故改前师也。”
古师结云：是故得知声是无常，今陈那云譬如瓶等，显义已成，何劳重述？故于喻中，双陈因宗二种，明矣。喻云：若是所作，见彼无常，即双陈因宗二种也。 至后当知。
十力注：古师量式，元是五分，曰宗、因、喻、合、结。陈那省其合、结，但立三支。请举一例，比列两式。
如上两式，繁简攸殊。实则五分之义，已极精审，三支之所本也。五分者，实示吾人以思唯之术，而可由之以入正理者也。姑仍前例，以明其指。长风鼓窍，悚尔闻声，是声也，为常无常，从是观察，须为臆决，于是臆决此声是乃无常。即此臆决，名之为宗。方其臆决，岂曰漫然！谓声无常，必有其由。故出因云：所作性故。所作生义，无常灭义。有生之物，法尔必灭，声有生故，亦必有灭。以其生因，断知灭果。如是臆决，理或不爽，然犹未也。设无同喻，云何可证声生必灭？故应遍观宗外余处，有无是中所作无常相似之义。果其于瓶、于盆、于灯、于案种种法上，见是 所作与无常，即为合云：声亦如是，是所作性。结云：故声无常。由斯臆决，庶成定论。又复应知，既征同喻，还当求异，设复有处所作是常。即前同喻，不足证成声是所作故无常，遮滥不尽，其前同喻，悉皆摧毁。故复遍观宗外余处，有无常住法亦是所作。果其于空等品上，见是常住与非所作，遂为合云：声不如是，是所作性。结云：故声无常。即此异喻，遮滥已尽。如是所作性因，成立声是无常宗，无不定过。即前臆决，乃是真宗。由合与结，宗方真故。此五分义，颇合挽世名学内籀之术。今俗有诋因明为无足与于逻辑者，无知妄谈，何足选也。五分，始见《正理经》，其源盖莫得而详。至陈那改作三支，以喻摄因。特对胜论及自宗古师，有所规正。语其凭借，则在五分，形式虽更，实质未甚异也。
论： 异法者，若于是处，说所立无，因遍非有。
解异有三：初总显，次别指，三释成。此初也。处谓处所，除宗已外，有无法处。谓若有体，若无体法，但说无前所立之宗，前能立因亦遍非有，即名异品。《理门》颂云“宗无因不有，是名异法”。
论： 谓若是常，见非所作，如虚空等。
别指法也。返显义言，于常品中，既见非作。明所作者，定见无常。同成宗故，同品所以顺成宗也。 先因后宗。前于同品中说，若是所作，见彼无常，先顺因，后顺宗也。异法离前，异品，即离于前所成无常宗义故。 宗先因后。此中于异品说，若是其常见非所作，先离宗、后离因也。 若异离中，因先宗后。如言非作，定是常住。翻成本来非诤空常住，空是常住，立敌本来无诤。今若言非作定是常住者，其语势反若对本来非诤之空常住而成之也。 非是离前成于无常之宗义也。
同既成立，先因后宗。异既离前，随宗先后，意欲翻显前成立义。今者宗无，因既不转，明因有处，宗必定随。异但说离，离成即得，言异品但离前所成无常宗义即得也。 必先宗无，后因无也。故《理门》云“说因宗所随，宗无因不有”。
如空等者，此举喻依，以彰喻体。等者，等取虚空以外常法，谓非择灭等也。用《略纂》语。非择灭，详《百法明门》论。
论： 此中常言，表非无常。非所作言，表无所作。
释成义，显异无体，成第三相，十力注：原本无第字，今依《后记》补之，谓成因之第三相也。 正因所摄。
因明之法，以无为宗，十力注：以无为宗者，谓无体宗。无体宗者，有法无体，能别复遣。如佛家立神我是无宗，有法神我，本无是物，能别曰无，即对于神我而遮遣之。故此宗是无体宗也。更有别义，恐烦不述。 无能成立。十力注：此言无体因喻，能成无体宗也。无体因者，谓彼因言，但遮于有。如立神我是无宗，因云：不可得故。此不可得因，但遮于可得，而别无所表，故此因无体。无体喻者，谓彼喻是无体法，即前宗因而为喻云。如兔角等。此喻无体，思之可知。
以有为宗，十力注：以有为宗者，谓有体宗。此复为二：有法有体，能别别遮。如立心心所非质碍宗，有法心心所本是有体，能别质碍之上，冠以联词曰非，即是遮也，然能别虽遮，却不遣有法，故此宗是有体宗也。其次，有法有体，能别复表。如立声是无常宗，有法声是有体法，能别无常之上，冠以联词曰是，实表声体为无常之法也，此宗自是有体宗。 有能成立。十力注：此言有体因喻能成有体宗也。有体因者，谓彼因言，匪是其遮，而有所表。如声是无常宗，因云所作性故，此所作言，不但遮于非所作，实乃表有因缘所作义也，故此因是有体。有体喻者，谓彼喻是有体法，即前宗因而为喻云，犹如瓶等。此喻有体，思之可知。
十力注：原本“无以有为宗，有能成立”二语，似脱落也，今为补出。此下云“有无皆异”。若单承上文“以无为宗、无能成立”二语，似不可通。细玩下文，亦以有无对明，读者宜详。
有无皆异。十力注：有法以无法为异法，无法以有法为异法，故言皆异也。
如论云：和合非实。宗也。 许六句中，随一摄故。因也。 如前五句，喻也。 前破五句体非实有，故得为喻。此中以无而成无故，应以有法而为异品。无其体故。于无法上无彼有法体故。
十力注：胜论师立六句义，一实、二德、三业、四大有、五同异、六和合。彼计六种皆是实物，大乘一一破斥，详《成唯识》等论。今此破和合句，立和合非实宗。有法和合，本是无体。能别曰非实，复为遮遣，故此是无体宗。因云：许六句中随一摄故。胜论六句义，佛法都不许为实有。今此因，但遮于非六句所摄法，别无表故，是无体因，与宗相顺。喻云：如前五句。前五既是所破，喻亦无体，复顺成宗。又复应知，宗有法和合是别，因法之六句是总，此因以总成别，亦是一例。
还以无法而为异云，诸是实者，非六句摄，无其异体。诸实有之法，非六句所摄者。六句是无法，无法则是有法之异体故。
若无为宗，有非能成。智周《前记》“此意有体因喻，不能成无体宗”。 因无所依，意云：有体因不可依无体宗。 喻无所立。《前记》“举喻既是有体，不与宗相似，故言无所立也”。 故可有为异，《前记》：“言可以有体法为其异法也。” 异于无故。
十力注：无体因喻成无体宗，此是正理，然亦不可拘定。其在破量，亦得用有体因喻成无体宗也。如大乘破经部立极微非实宗，有方分故因，如瓶等喻。此宗之有法极微大乘不许为有体，能别曰非实，即是遮遣。《义范》说此非无体宗，谬也。因云：有方分，不但遮于无方分，实表有有方分，故因有体。瓶等喻，有体可知。原经部执有实极微，一一和合而成瓶等粗色，其瓶等粗色，即是和合假法而非实有。但彼复计极微有方分，而瓶等有方分，彼亦不遮，故大乘曲就彼计，以有方分因、瓶等喻，破彼极微实有之执也。意云：汝许瓶等有方分，而非实有，即汝所执实极微，亦应如之。此量，在大乘虽以有体因喻成无体宗，但用之破量，则曲就彼说之范围内，以其矛攻其盾，故无过。
以有为宗，有为能成，顺成有故。无非能立，无体因喻，即非有体宗之能立。 因非能成，喻无所立。
故有无并异，皆止滥故。篠山云“有体无体，互为异品”。
无常之宗，既是有体。所作因法。瓶等，同喻有皆有体故。为能立。
故于异品，若萨婆多立，有体空为异。若经部等立，以无体空为异。但止宗因诸滥尽故，不要异喻必有所依。
同喻能立，成有必有，十力注：成有体宗，同喻必有体，如立声是无常宗。设无瓶等有体法为同喻，则所作无常义，由何凭依？见其同有。义若虚构，于物无验，如鸟届虚空，漫尔惊文章。因明之法，同喻成有必有，其义精矣。 成无必无。十力注：成无体宗，同喻顺宗，但为遮用，故亦无体。 表诠遮诠，二种皆得。智周《后记》“意云：同喻有体，具遮表二，若无体同喻，但有遮而无表也”。问：何意不同？答：如大乘对萨婆多云，第六意识非真异熟，以间断故，如电光等，此即是有体同喻，具遮具表也。遮非真异熟，表有第八真异熟也。若如陈那破胜论师有非是有，此即但遮而非是表。何以然者？意但遮大有应非有，不别表有体也。
异喻不尔，有体无体，一向皆遮。性止滥故。智周《前记》：“若言异喻但遮非表者，何故《论》云表非无常等？答：此是遮表，非诠表也，亦不相违。”十力注：遮表之表，即遮义；诠表之表，是表义。
故常言者，遮非无常宗，非所作言。表遮表之表。 非所作因，不要常，非作，别诠二有体。意显异喻通无体故。
《理门论》云“前是遮诠，诠即表也。 后唯止滥。由合同喻。 及离，异喻。 比度义故。前之同喻，亦遮亦诠。由成无以无，成有以有故。后之异喻，一向止滥，遮而不诠。由同喻合，比度义故。由义喻离，比度义故”。
彼《理门论》。 复结云：“由是虽对不立实有大虚空等，而得显示无有宗处，无因义成。”
古说声无常宗，异喻如虚空。《理门》难云：非异品中不显无性有所简别，能为譬喻。此下所云，即《疏》主申释之词。 谓于无常异品。应言，谓若是常，见非所作，如虚空等。正以常为异品，兼非所作。空为喻依，要此简别，显异品无。返显有所作因，无常宗必随逐。汝但云如空者，今返难云，非于异品不显无宗及无因性，即有简别故，能为异喻。长读文势，义道亦远。《后记》“此所引《理门》云：非异品中至能为譬喻，一非字直通于下，须长读之，其义方得显著也”。
论： 如有非有，说名非有。
如有者，设举大凡之词。非有者，如名可知。说名非有者，但非于有，非有所目。智周《前记》“如言彼处无此物，但显物无，非有所目”。 恐异喻遮义不明，故以例显。十力注：此中《疏》有两释，次释又分二义，今取次释中第二义也。原本须对勘之。
中道大乘，一切法性，皆离假智及言诠表。言与假智，俱不得真。一向遮诠，都无所表。唯于诸法共相而转，十力注：此言共相者谓如相。 因明之法，即不同彼。然共相中可有诠表义，十力注：此言共相者，谓一切比量境。 同喻成立有无二法。有成于有，可许诠即表。 也。无成于无，即可遮也。异喻必遮。故言此遮，非有所表。异不同同。异喻不同同喻。 理如前说。
《理门论》云“问言：为要具二譬喻言词，方成能立。为如其因，但随说一。此问二喻，为要具说二，方成能立，成所立宗。为如所作，勤勇二因，但随说一，即成能立，成所立宗。彼《理门论》。 有答言：若就正理，应具说二。应具说二喻也。 由是具足，显示所立不离其因。显宗不离因。 以具显示同品定有，异品遍无，能正对治相违不定”。此上《理门》文。 由具显二，具显二喻。 故能显示宗不离因。亦显同品定有，异品遍无。二喻既足，故能正除相违不定二过。相违之因，同无异有。不定之因，二有二无。故说二喻具，以除二过。
彼《理门论》 复又言：“若有于此，一分已成。《后记》：“两喻之中，随解于一，名一分已成。如下言有已解同，应但说异等，此是释一分已成之所以也。” 随说一分，亦能成立。谓于二喻，有已解同，应但说异。有已解异，应但说同。不具说二，亦成能立。”
声谓有法，所作性因，依此声有。若敌证等闻此宗因，谓闻说无常宗及所作性因。 如其声上两义同许。即解因上二喻之义。谓于声上所作无常两义同许，即已解因上之二喻也。 同异二喻，俱不须说。或立论者，已说一喻，义准显二。敌证生解，《后记》“如有一人，举因举同喻，而即义准解于异喻也”。 但为说一。
此上意说，二俱不说。或随说一，或二具说。随对时机，一切皆得。
论： 已说宗等如是多言开悟他时，说名能立。
总结成前也。于中又二：初总结成，后别牒结。此即初也。陈那举宗等，取其所等一因二喻，名为能立。宗是能立之所立，故于能立，总结明之。
论： 如说声无常，是立宗言。
下别牒结能立，文势有四。此文初也。牒前宗后指法云，如有成立声是无常者，此是所诤立宗之言。
论： 所作性故者，是宗法言。
第二文也。牒前因后指法云，此中所作性者，是宗之法能立因言。由是宗法，故能成前声无常宗，名为因也。故者所以，是标宗之所以也。
论： 若是所作，见彼无常，如瓶等者，是随同品言。
第三文也。牒前同喻后指法云，谓若有所作因，见有无常宗，犹如瓶等，是无常宗随同品之言，虽所作因，举声上有，以显无常。无常，犹未随所作因。今举瓶上所作故无常，显声无常，亦随同品，义决定故。故所作因，通声瓶两处。十力注：原文分宗同品、因同品，今略有删改。
论： 若是其常，见非所作，如虚空者，是远离言。
第四文也。牒前异喻后指法云，若是其常，离所立宗。见非所作，离能立因。如虚空者，指异喻依。此止于前宗因二滥，名远离言。十力注：离者别离，远亦离也。异喻于宗及因，通远离故。
论： 唯此三分，说名能立。
此简异古师。古师说八为能立，或说宗等为能立，今说一因二喻为三能立，故异古也。 《理门论》云：“又比量中，唯见此理，若所比处，此相审定。遍是宗法性也。 于余同类，念此定有。同品定有性也。 于彼无处，念此遍无。异品遍无性也。 是故由此，生决定解。即是此中唯举三能立。”十力注：一因二喻名三能立，二喻体即是因后二相故。
十力注：外道及古师于立破前，加审察支。《婆沙》二十七云“若不审他宗，不应说过，是此义也”。如佛家审声论师云：汝立声为常耶？声师答云：如是，声是常住，无触对故，譬如虚空。佛家审定彼宗已，即反诘云：汝何所欲，汝岂不见声是无常、所作性故、如瓶等耶？从此方得说彼因中不定过失，如是审察，立之为支。陈那《集量论》破此繁立云：“由汝父母生汝身故，方能立义，或由证义人及床座等，方得立论，岂并立支耶？”如是驳难，可谓至戏。然审察立支，固不可，但在实际，其义自存。
论： 虽乐成立，由与现量等相违故，名似立宗。
次解似立，文段有二：初别解似，后结非真。
初中有三：一解似宗，二解似因，三解似喻。
解似宗复有二：初牒前总显，后列指释结。此即初也。文轨云“乐所成立义统真似，虽复乐为所立之宗，然与现量等九义相违，故似非真也”。《略纂》云：“与现等九相违故，名似立宗。”
论： 现量相违，比量相违，自教相违，世间相违，自语相违。
下列指释结有三：初列名，次指法，后释结。此初也。
列名有二：初随旧列，旧谓天主。 后随新列。新谓下之四种，论主新立。 此随旧也。此中现量等五，陈那旧已说故。
论： 能别不极成，所别不极成，俱不极成，相符极成。
此随新列，陈那唯立前五，天主又加此四。
论： 此中现量相违者，如说声非所闻。
自下随列指法，随前所列，指法明之。 此中简持唯且明一。现量体者，立敌亲证法自相智，十力注：亲证法自相智者。自相者，体义。亲者，谓能缘智于所缘法体，冥合若一，能所不分。证者，知义，虽能所不分，而非无能缘所缘，由能缘智于所缘境，冥冥证故，无筹度分别。是名亲证法自相智。 以相成宗，本符智境。十力注：立者以因三相，成所立宗，本须符应现量智之境，方无邪谬。 立宗已乖正智，即现量智。 令智谓比量智。 那得会真。耳为现体，《义范》云：问现量体者，谓证自相智，云何色根，名为现体？答：如《瑜伽》第十五说“如是现量，谁所有耶？答：略说四种所有，一色根现量”云云。故知耳等色根，得为现体，非唯智也。 彼此极成。立者、敌者、证者，共许耳根是现量体，耳识依之亲取境故。 声为现得，本来共许。耳闻声时，即是亲证声自相故，立敌本来共许。 今随何宗所立，但言声非所闻，便违立敌证智，故名现量相违。
此有全分一分四句。
全分四句者，有违自现非他，立者全违自现，非违他现。 如胜论师对大乘云，同异，大有，非五根得。胜论六句义，见前注。 彼宗自许现量得故。十力注：《前记》云“胜论本计大有能有一切物，但观境时，即现量得大有。其同异能同能异一切物，但观境时，亦即现得同异”。今立宗言，同异大有非五根得，故违自现。 虽此亦有违教，相符。十力注：胜论宗本说同异大有是现量得，今自云非得，故违自教。又大乘为胜论之敌者，本不许胜论之同异大有是现量得，今胜论自立宗言非五根得，但立敌所已许，故有相符之失。 今者但彰违自现量。
有违他现非自，立者全违他现，非违自现。 如佛弟子对胜论云，觉乐欲瞋，非我现境。彼宗说为我现得故。胜论说觉乐等为我现得，今佛家对彼立非我现境，故违他现。 虽此亦有自能别不成，今此但取违他现量。
十力注：《疏》举此例，大谬。细检佛家此宗，更有两失，不止违他现过。两失者：一自能别不成，佛家本不许有我，今宗之能别曰我，故是自能别不成。二违自现，宗之有法，曰觉乐欲瞋，觉通心心所，乐即受，欲与瞋在佛家亦均是心所。佛家大乘说一切心心所皆为自证分现证，特不以为我之所现得耳。虽非我之所得，而未始不许觉乐欲瞋是现境。今宗言非现境，便有违自现失。云何可言违他现非自耶？
有违共现，自他皆违，名共。 谓论所陈。即此中论文云，如说声非所闻。 一切皆许声所闻故。立敌本共许声是所闻，今立者忽言非所闻，便全违自他现量，名违共现。 虽此亦有违教世间，此非所闻宗，亦违自教，内外教莫不许声是所闻故，亦违世间，以世间极成声是所闻故。 今者但取违共现量。
有俱不违。如前所说，声是无常。
一分四句者，有违自一分现、非他。如胜论立，一切四大，非眼根境。彼说风大及诸极微，非眼根得。三地水火三大也。 粗可得。地等三大由彼极微合成粗色，则眼根可得。 今说一切，违自一分，十力注：胜论本计，于一切四大中有非眼根得。有眼根可得，今言一切非眼根境，并未简别其可得之一分，故违自一分现。 虽此亦有违教等失，今取违现。
有违他一分现，非自。如佛弟子对胜论云，地水火三，非眼所见。彼说粗三是眼所见，极微非见，但地等三极微非可见耳。 故违一分。
有俱违一分现，立者，于自于他，俱违一分。 如胜论师对佛弟子立色、香、味，皆非眼见。唯色眼见，彼此共知。余皆非见，名违共一分，虽此亦有一分违教相符。言色非见，亦即违教；言香味非见，过犯相符。 今者但取俱违一分。
俱不违一分者，如佛弟子对数论云，汝自性、我体，皆转变无常。虽违彼教，非现量故。《后记》云：“自性我体皆转变无常者，自他皆不违现量也，故言俱不违一分。”十力注：数论说有自性及神我，是实是常，为诸法之因，然非现量得。佛弟子本不许有自性神我，今对数论说彼自性我体转变无常，虽远彼教，而俱不违现，以彼此皆不曾许自性神我是现量得故。
此二四句中，全分、一分、各有四句，故二也。 违他，及俱不违，并非过摄。立宗本欲违害他故。违他非过，况俱不违。《前记》云“量既不违，即非过收”。 违自及共，皆是过收。现比量者，立义之具。今既违之，无所准凭，依何立义？
论： 比量相违者，如说瓶等是常。
比量体者，谓敌证者，敌者、证者。 藉立论主能立众相而观义智，以敌证者藉立论主能立众相而观于所立宗义之智，为比量体。众相，详下比量中。 宗因相顺，他智顺生。宗既违因，他智返起。故所立宗，名比量相违。此中意言，彼此共悉瓶所作性，决定无常。今立为常。宗既违因，令义乖返。义乖返故，他智异生。由此宗过，名比量相违。十力注：此有全分一分四句，准现量说，故不录。
论： 自教相违者，如胜论师立声为常。
自教有二：一若立所师，对他异学，自宗业教。谓对他异学，立自宗中所禀业教。 二若不顾论，立随所成教。《后记》：“随入他宗，立他宗义，亦不得违他之教也。”
今此但举自宗业教，对他异学。凡所竞理，必有据凭。义既乖于自宗，所竞何有凭据？胜论自宗，明声无常，今立为常，故违自教。
论： 世间相违者，如说怀兔非月有故，又如说言人顶骨净，众生分故，犹如螺贝。
世间者，迁流义名世，堕世中故名间。此有二种：一非学世间，除诸学者，所余世间所共许法。世间知能学艺政俗等事，总名非学世间。以对三乘出世之法，总名非学世间所摄。 二学者世间，即诸圣者所知粗法，《后记》“三乘教法，总名学者世间”。 若深妙法，便非世间。《后记》“真如理法名为深妙，便非世间之所摄也”。
初非学世间者，即此所言月是怀兔、人顶骨不净，一切共知月有兔故，《西域记》七：昔狐兔猿共为亲友，行仁义时，天帝欲试，为饥渴人，兔烧身供养。帝伤叹良久曰：吾感其心，不泯其迹，寄之月轮，传于后世。故西竺咸言，月中之兔，由斯而有。 世间共知死人顶骨为不净故。若诸外道对佛弟子，有法不简择，简择义下详。 但总说言怀兔非月，宗也。 以有体故，因也。 如日星等。喻也。 虽因喻正，宗违世间，世间共许怀兔是月，今说怀兔非月，故违世间。 故名为过。然论但有宗因，无喻。《后记》“论文如说怀兔非月有故者，怀兔是有法，非月是法，有故者是因。故据《论》文，即但有宗因”
如迦婆离外道，此名结鬘，穿人髑髅，以为鬘饰。人有诮者，遂立量言：人顶骨净宗，众生分故因，犹如螺贝喻。能立因喻虽无有过，十力注：据《纂要》，此因喻亦有不定过，因云众生分故者，为如肉等，众生分故，是不净耶？又世间不必共许贝等是净，故喻亦不定。 宗违世间共为不净，是故为失。
凡因明法，所能立中，能立谓因，所立谓宗。 若有简别，便无过失。若自比量，以许言简，显自许之，无他随一等过。十力注：立者抗他，据自义辩。避他不许，置自许言，以为简择。不尔，便有随一不成等过。若有简者，量无过失，他虽未晓，自义不摇。《伦记》五十四第三叶，立自比量云“如我所言，过未无法亦应名法宗。有所持故因，如现在法喻。宗之有法过未无法之上，简言如我所说，即是自许”。此一例也。（因云有所持故者，能持自体义是法义，今此无法亦能任持无之自体，非于无时舍其无相而为有故。）
若他比量，汝执等言简，无违宗等失。十力注：他比量者，立者随就他宗，逞威斥破。此略有二：一者直破。直举他义，立量破之。方其举他，简言汝执。如《理门论述记》二第三叶，立他比量云“神我是无宗，不可得故因，犹如兔角喻。宗之有法神我之上，应简言汝执，今此无文者，省略故也。盖神我本佛家所不许，宗之有法上，若无简择，但言神我，即有自所别不成过”。（自所别不成者，宗之有法，亦名为所别。此宗之所别曰神我。立者自既不许，故是自所别不成也。）以汝执言简，即无失。
二者设破。据他宗义，而为推论，假设他量，刊定矛盾，有简无简，或随文势。《唯识述记》十五第十叶，破安惠正量部等不立相分义，立他比量云“如缘青时，若心心所上无所缘相貌，应不能缘当正起时自心所缘之境，宗；许无所缘相故，因；如余所不缘境，喻。宗之有法，如缘青时若心心所上无所缘相貌，为设定之词。不须简言汝执，因云：许无所缘相故”。许者，犹云汝执。文无汝字，省略也。因中，无所缘相，正出他计，故必有简。此一例也。
《述记》四第三叶，破吠世等实我，立他比量云“汝等实我应不能作业宗，许无思虑故因，犹如虚空喻。宗之有法曰实我，与前量有法之语势不同，故简言汝等。汝等者，犹言汝等所执也。因中言许，亦如前例”。
《述记》六第十四叶，破顺世等极微，立他比量云“所执极微应不名细宗，与粗量等故因，如粗果色喻。宗所执言，犹云汝所执。因中亦应置简，以宗上简别，既足贯因，故从省略。此在自他共三种比量中，均有其例，试披《论疏》，应可研详”。他比诸例，多不胜穷，此示方隅，恐烦姑止。
若共比量，以胜义等言简，无违世间自教等失。十力注：共比量者，立义晓他，证成正理。非就他宗为破，所以异于他比量也。亦非由逢他攻难，自方设救，所以异于自比量也。即兼取立自晓他二义，名共比量。共比简言，略有其二：一者立义若超世俗，应以真性等言为简。如奘师立唯识量云：真故极成色，不离于眼识宗，有法色上，首言真故者，犹言真性故也。真谓胜义，性谓义性，义有义之性故。昔见一人，说此真性即谓真如体性者，铸九州铁，不足成此大错。学不劳心，逞臆妄解，往往如是。《疏》释此云：明依胜义，不依世俗。又云：亦显依大乘殊胜义立，非依小乘。此释尽理。小乘同非学世间，并许色离识有。今说为不离识，若有法上无简择，将有违世间及小乘教等失。既言真性为简，即无有过，以立者据义别故。非可以世间及小乘义相衡论。原大乘所以成唯识义者，非唯有识而无色等境之谓，正以色等境非离于识之外而有。此中道理幽深，别详《成唯识论》。今于因明，但论作法，学者宜知。
二若立敌所指，一分不同。必简极成，即仍前例。宗有法色上，除简真性外，复言极成者，盖眼识所行色境，固立敌所共许极成之色。然有法上若不简言极成，但总说言色，则小乘有后身菩萨染污色，及一切佛身有漏色，皆立者自所不许。宗中无简，便有自一分所别不成过。反之，大乘有十方佛色，及佛无漏色，立者自许，而他又不许。宗中无简，便有他一分所别不成过。然则色之一言，自他所指，既各有一分不同，更从何议其不离识耶？今简言极成，即除去自他各一分不极成之色，故无有失。《疏》中引奘师唯识量，释文晦涩，不易爬梳，今此削而不录。宋永明《宗镜录》五十一，东僧凤潭《瑞源记》四，虽复征集众说，而多逞臆，犹待权衡。他日有暇或为约解，以利初学云尔。 随其所应，各有标简。
十力注：今人每谓佛家因明说世间相违、自教相违诸过，为束缚思想之道，此妄谈也。因明所标宗因诸过，本斟酌乎立敌对辩之情而立，用是为辩论之则，非所以立思想之防，文义甚明，可覆按也。浮浅之徒，援思想自由之新名词，妄行攻诘，不思与所攻诘者渺不相干。挽世士夫，蚁智羊膻，剽窃西洋肤表，一唱百和，遇事不求真解。谈学术、论群治，无往不然。盲俗既深，牢不可破。吾以孤怀，游乎昏世，众棘怵心，丛锥刺目，茫茫天壤，搔首何言！百感在心，不觉其言之蔓。
论： 自语相违者，如言我母是其石女。
宗之所依，谓法有法，有法是体，法是其义，义依彼体，不相乖角，可相顺立。今言我母，明知有子，复言石女，明委无儿。我母之体与石女义，有法及法不相依顺。自言既已乖返，对敌何所申立？故为过也。石女，正翻应为虚女。今顺古译，存石女名。《理门论》云“如立一切言皆是妄，谓有外道立一切言皆是虚妄”。陈那难言，若如汝说诸言皆妄，则汝所言称可实事，既非是妄。一分实故，便违有法一切之言。若汝所言自是虚妄，余言不妄，汝今妄说非妄作妄，汝语自妄，他语不妄，便违宗法言皆是妄。故名自语相违。
论： 能别不极成者，如佛弟子对数论师立声灭坏。
上明旧似，下明新似。新似有二：初三阙依，后一义顺。
今佛弟子对数论师，立声灭坏。有法之声，彼此虽许。灭坏宗法，宗中之法，亦名能别。 他数论。 所不成，世间无故。十力注：数论说世间无灭坏法，彼宗立自性及神我，体是常住。复说二十三谛，虽是无常，而是转变，非有灭坏。唯识疏说，二十三谛初从自性转变而生，后变坏时还归自性。但是隐显，非后无体。体皆自性，更无别体。 总无别依，应更须立。《后记》“宗之后陈能别，名为别依。别依不成，总宗无依。故言总无别依，须更成立也”。 非真宗故，是故为失。
此有全分、一分四句。
全四句者，有自能别不成，非他。立者自能别全不成，非敌不成。 如数论师对佛弟子云：色声等尘，藏识变现。有法色等，虽此共成。藏识变现，自宗非有。藏识，亦名阿赖耶识。数论本不许有藏识，今宗之能别曰藏识变现，故是自能别不成。
有他能别不成，非自。立者所立宗之能别，敌者非有故，即是他能别不成，非立者自不成。 如《论》所陈，立声灭坏。佛弟子对数论立声灭坏，宗之能别曰灭坏。立者自成，以大乘说诸行才生即灭故。而数论不许有灭坏法，即此能别，于他不成。覆按前文可也。
有俱能别不成。如数论师对佛弟子说色等法，德句所收，彼此世间，无德摄故。胜论立六句义，见前注。数论及佛家，都无六句义，故皆不许世间色等法是德句所摄。今宗之能别曰德句所收，不但立者数论自能别不成，即敌者佛家亦不成，故言俱能别不成也。
一分四句者，有自一分能别不成，非他。如萨婆多对大乘者，说所造色，大种藏识二法所生。十力注：大种者，即地水等四大。在外道小宗，即指客观存在之世界而言。大乘建立藏识，则不以大种为客观存在之物，而说为藏识变现之相分。又说大种亦有功能。详拙著《唯识论》。所造色者，谓眼等根、色等尘，依大种而生，故望大种，得所造名。 一分藏识，自宗无故。萨婆多虽说有大种，而不许有藏识，今宗之能别曰大种藏识二法，即有自一分能别不成。
有他一分能别不成，非自。如佛弟子对数论师，立耳等根，灭坏有易。原本，即金陵刻经处刻本，作灭坏有易。倭刻《瑞源记》，作灭坏有碍。今从原本。 有易，彼宗可有，一分灭坏无故。易者变易，数论说耳等根有变易，而不许有灭坏。今佛家对数论立耳等根灭坏有易。其能别上，一分有易之义，虽他所有；一分灭坏之义，乃他所无。即他一分能别不成。
有俱一分能别不成。如胜论师对佛弟子，立色等尘，皆从同类及自性生。同类所生，两皆许有。胜论宗许有同类因，《十句论》曰：“色味香触同类为因者，谓二微果等和合”云云。佛家亦许有同类因，《俱舍》云“同类因者，谓相似法与相似法为同类因”。 自性所起，两皆无故。数论自性，胜论及佛家皆不许有。故能别上一分自性之义，立敌俱无，即俱一分能别不成。
此二四句，唯俱成是。初四句中第四句，曰俱非能别不成。后四句中第四句，曰俱非一分能别不成。《疏》皆无明文者，欲令读者准知之耳。《义范》曰：唯俱非能别不成句，定是。其俱非一分能别不成句，通是及非。谓若俱非一分不成，而是俱全成者。即当前四句中第四句，故定是。若俱非一分不成而是俱全不成者。即当前四句中第三句，故非也。 余皆非摄。
论： 所别不极成者，如数论师对佛弟子，说我是思。
即前数论立神我谛，体为受者。由我思用五尘诸境，自性更变二十三谛，故我是思。是思宗法，彼此共成，佛法有思是心所故。思者，造作义。佛家说思是诸心所之一。 唯有法我，佛之弟子，多分不立。除正量等，余皆无故，理如前说。
此有全分、一分四句。
全四句者，有自所别不成，非他。立者自所别全不成。 如佛弟子对数论言，我是无常，是无常法，彼此许有。宗之法曰无常，立敌皆许有。数论不许二十三谛是常住法故。 有法神我，有法亦名所别。 自所不成。立者自宗本不许有神我故。 今此有法，不标汝执，是故宗过，有简便无。若佛家对数论云：汝所执神我，应是无常。宗之有法上有简择，便无自所别不成过，此义详前。
有他所别不成，非自。如数论者对佛弟子，立我是思。佛家不许有我者，数论对彼，立我是思，即此所别，于他全不成也。
有俱所别不成。立敌俱不成也。 如萨婆多对大众部，立神我实有。实有、可有，但泛言实有，即两宗莫不有所谓实有者也。 我两无故。萨婆与大众，两皆不许有神我，今宗之有法曰神我，故是俱所别不成。
一分四句者，有自一分所别不成，非他。如佛弟子对数论言，我及色等，皆性是空。色等许有，我自无故。我者，则是立者自宗所无。 宗无简别，为过如前。宗之有法，曰我及色。其我之一分，自宗既不许有。宗中无简，即有自一分所别不成过。
有他一分所别不成，非自。如数论师对佛弟子，立我色等，皆并实有。佛法不许有我体故。思之可知。
有俱一分所别不成。立敌俱一分不成故。 如萨婆多对化地部，说我、去来，皆是实有。世可俱有，去来世，两宗俱许有。 我俱无故。宗有法上，去来世之一分，虽两俱有。我之一分，两俱无故，即是俱一分所别不成。
此二四句，唯俱不违，俱非所别不成者，名俱不违。 非是过摄，余皆是过。
上二过中，初过即能别不成过。 亦名所依不成，能别有故。后过即能别不成过。 亦名能依不成，所别有故。《前记》“此指前宗依中极成有法极成能别为前后也”。即以有法为初也。不据《论》文以明先后。
论： 俱不极成者，如胜论师对佛弟子，立我以为和合因缘。
前已偏句，一有一无，如能别不成，所别定成，即能别不成为壹偏句。能别无，所别有，名一有一无。如所别不成，能别定成，即所别不成为壹偏句。所别无，能别有，亦名一有一无。 今两俱无，谓所别与能别俱无。 故亦是过。
胜论师嗢露迦，造六句论。六句者：一实，二德，三业，四大有，五同异，六和合。
实有九种：谓地，有色味香触诸德名地。 水，有色味触液润诸德名水。 火，有色触二德名火。 风，有触德名风。 空，唯有声德名空，别有空大，非迥色空等。 时，迟速等时。 方，东西等方。 我，若是觉乐苦等九德，和合因缘能起智相，名我。 意。若是觉乐苦等九德，不和合因缘，能起智相，名意。
德有二十四：谓色，眼所取一依名色。 味，舌所取一依名味。 香，鼻所取一依名香。 触，皮所取一依名触。 数，一非一名数，非一者，二以上数。 量，短长等量。 别性，实等差别故。 合，二物先不至而今至者，名合。此有三：曰一业生，以手打鼓，手有动作，所生之合业是动作也。曰俱业生，两手相合，皆动作故。曰三合生，如芽等生，无有动作，与空等实合时所生之合也。 离，与合相反名离。 彼性，依一二等数，时方等实，远觉所待，名为彼性。此物是一，彼物是二等，故属于数。此时彼时，故属于时。此方彼方，故属方等。 此性，彼性之反曰此性。 觉，觉有二：一现二比。根与境接，有了相生，此了相是现量体。由见同故，比见不相违法，如见烟比有火；不见同故，比见相违法，如见雹时比禾嫁损，见禾嫁损比有风雹。此为比量。 乐，适悦名乐。 苦，逼恼名苦。欲，希求色等名欲。 瞋，损害名瞋。 勤勇，欲作事时，先生策励，即发动势是也。 重性，坠堕之因，名为重性。 液性，流注之因，名之液性。 润性，地等摄因名润性。 行，行有二种：一念因，现比智行所生数习差别。二作因，攒掷等业所生势用也。 法，此有二种：一能转，谓得可爱身因，即得生死胜身之因。二能还，谓离染缘正智喜因，即出世间之因，正智之因也。 非法，能得生死，不可爱身，苦邪智因，名为非法。 声。耳所取一依名声。
业有五：谓取，若于上下虚空等处，极微等先合后离之因，名为取业。 舍，取业之反。 屈，远处先离近处今合之因名屈。 伸，屈业之反。 行。有质碍实，先合后离之因，名行业。
有体是一，实德业三，同一有故。
同异体多，实德业三，各有总别之同异故。
和合唯一，能令实等不相离，相属之法故。
《俱舍钞》曰：“六句义，一实者，通以九法为体，是常；世界成即众，不增；坏即散为极微，不灭。与德句中二十四法为所依。二德者，通以二十四法为体，此则依前九实。三业者，通以五法为体，离前实德外，别有五法，令实德作业。四大有者，即前实德业不能自有，由别有一大有有之。五同异者，离实德业外，有别自性，人与人同，人与畜异，由别有同异令同义也。六和合者，能令实等不离而相属故。”
十八部中上首名战达罗，此云惠月，造《十句论》。此六加四，广如胜论宗《十句论》并唯识疏解。胜论后分十八部，如《别钞》记。
彼《十句论》。 说地水各并有十四德，《十句论》曰：如是九实，地由几德，说名有德。由十四，谓色、味、香、触、数、量、别性、合、离、彼性、此性、重性、液性、行。水由十四，谓色、味、触、数、量、别性、合、离、彼性、此性、重性、液性、润性、行。 火有十一，谓色、触、数、量、别性、合、离、彼性、此性、液性、行。 风有九德，谓数、量、别性、合、离、彼性、此性、触、行。 空有六德，谓数、量、别性、合、离、声。 时方各五，时有五德，谓数、量、别性、合、离。方亦尔。 我有十四德，谓数、量、别性、合、离、觉、乐、苦、欲、瞋、勤勇、法、非法、行。 意有八德。谓数、量、别性、合、离、彼性、此性、行。
和合因缘者，十句论云“我云何，谓是觉、乐、苦、欲、瞋、勤勇、法、非法等，和合因缘，起智为相，名我”。演秘释云：“由我能令觉等九德和合，而能起智，故举所和及所起智，以显我体。”《义范》曰：“问我十四德，何故唯与九德为和合因缘？答：觉乐等九，是能遍法故，和合此九，方能起智决择是非。数量等五，虽亦是我之德，非能遍法，故不说之。” 谓和合性，和合诸德与我合时，我为和合因缘，和合始能和合，令德与我合，不尔便不能。《前记》云“此意即说和合之和合觉乐等法与我合时，由何而得和合。由我为因缘，和合始能令觉等与我和合，若我不为因，觉等终不能和合”。《义范》曰“由我证境，理须九德，故为和合因缘”。
我之有法，此谓佛弟子。 已不成，和合因缘，宗之法。 此同上。 亦非有，故法、有法，两俱不成。十力注：胜论师对佛弟子，立我为和合因缘宗。我，是宗之有法，亦名所别，和合因缘，是宗之法，亦名能别。然佛弟子，本不许有我，亦不许有和合之因缘，故此宗在他方面（即敌论者佛弟子）便是所别与能别两俱不极。（凡言不极成者，皆得省言不极。）
此中，谓宗之后陈法中也。 不偏取和合，亦不偏取因缘，总取和合之因缘。故名不成，不尔便成，十力注：《前记》曰“和合之因缘者，即我是也”。由此，佛弟子不成，设宗之能别，但曰因缘，即佛弟子亦许，故云不尔便成。 自亦许有。十力注：宗中和合之因缘，在立者胜论自亦许有。胜论六句义，明诸法相依而有，异乎远西哲学家一元二元诸陋说。数千载上，有此超绝之解，斯已奇矣！学者若对执于名相之间，必谓是六句义者，何如是繁碎？则小知不可以达神旨，无怪其然。又九实中，我意二实者，皆心法也。意，即今所谓意识。我则潜伏于意之里面，而与觉等九德合，故能起智。此与今者德人杜里舒之言心理，亦略近耳。
论： 相符极成者，如说声是所闻。
新似有二：十力注：原本作古似今似，吾改为旧似新似者。此中宗过有九，前五，陈那旧有，后四，《论》主新立。故应但分新旧，明义所出。若言古今，或生误解。盖因明学分今古，陈那以前为古学，陈那师弟为今学。若此中亦言古今，恐其相混。 上三明阙依，此一明义顺。
对敌申宗，本诤同异，依宗两顺，枉费成功。凡对所敌立声所闻，必相符故。论不标主。论中但云：如说声是所闻，不标谁对谁立，故言不标主。其义易知。
此有全分、一分四句。
全四句者：有符他非自，如数论师对胜论者，立业灭坏。
有符自非他，如胜论师对数论师立业灭坏。
有俱相符，如声是所闻。
有俱不符，如数论师对佛法立业灭坏。音石诠云：“数论不许灭坏，于自不符。佛法既许，于他是符。然言俱不符者，以立敌俱不立业句故也。”
一分四句者：有符他一分非自，如萨婆多对数论立我意实有。说意为实，两不相符。《后记》：“此云意者，胜论宗中所有意也。立敌俱不许有胜论意如二极微，名两不相符。” 立我实有，符他一分。数论有我故。
有符自一分非他，如萨婆多对大乘立我及极微，二俱实有。我体实有，两不相符。极微有实，符自一分。大乘极微无实，故不符他。
有俱符一分，如萨婆多对胜论立自性及声，二俱无常。自性无常，两不相符。立敌俱不建立自性。 声是无常，两符一分。
有俱不符一分，如萨婆多对大乘立我体实有。实则两俱全不符也。
此诸句中，符他、两符，不论全分、一分。 皆是此相符。 过。符自全分，或是真宗。《后记》：“立量本欲违他顺己，纵符于自，非过所摄。然不以符自为一向即真，故言或也。” 并俱不符，或是所别能别不成，俱不极成，违教等过。皆如理思。
论： 如是多言，是遣诸法自相门故，不容成故，立无果故，名似立宗过。
此随指释结也。如是多言，牒前九过，下之三故，释过所由。名似立宗，总结成也。
是遣诸法自相门故，释立初五相违所由。此中意说，宗之有法，名为自相，局附自体，不通他故。立敌证智，名之为门，由能照显法自相故。立法有法，立法与有法合之一处名之为宗。 拟生他顺智。本拟生他顺宗之智也。 今标宗义，他智解返生，异智既生，正解不起，无由照解所立宗义，故名遣门。
又即自相名之为门，以能通生敌证智故。谓能通生敌者证者之智。 凡立宗义，能生他智，可名为门。前五谓现量等五种相违。 立宗，不令自相正生敌证真智解故，名遣诸法自相之门。《义心》曰：“后解似有误，何者？既即自相名之为门，《论》云遣门，岂遣有法耶？学者更为详之。”
十力注：宗之有法，名自相。宗之后陈差别义，名之为门，以能生敌证智故。前五相违之宗，不能令敌证智顺宗而起，即是遣彼宗自相上所有义门，故名遣门。如立声非所闻，声为自相，非所闻是宗之后陈差别义，此违耳根现量，故令敌证之智返起。而作声是所闻解，不顺宗义矣。是则此所遣者，即是自相上所有之差别义，非遣自相。故《疏》之后解非也。又在似宗，敌证之智返起，乃是正解。《疏》之前解“异智既生，正解不起”云云，岂于似宗不生异智、反为正解乎？此又误也。总之基师两误，皆由谬解门字之故。《论》云自相门者，本谓自相之门，今训门为宗之后陈差别义，即自相上之义也，于《论》无违。
不容成故者，容谓可有，宗依无过，宗可有成。依既不成，更须成立。故所立宗不容成也。故似宗内，立次三过。宗之前陈有法，亦名所别；宗之后陈法，亦名能别。所别能别，并是宗依。依若不极，宗岂容成？故次明所别不极成、能别不极成、俱不极成三过。
立无果者，果谓果利。对敌申宗，本争先竞。返顺他义，所立无果。由此相符，亦为过失。
结此九过，名似立宗。非真能立故。
论： 已说似宗，当说似因。
下解似因，文分为二：初结前生后，后依标正解。此初也。
论： 不成不定，及与相违，是名似因。
下依标释为二：初列三名，后随别释。此初也。
能立之因，不能成宗，或本非因，不成因义，名为不成。《略纂》三“不成有两解，一云因体不成，名不成因。其因于宗，俱不许有，随一不容，或复犹豫无宗可依，如此之因，皆体不成，名不成因。不成即因，名不成因也。二云因不证宗，名不成因。不成之因，名不成因也”。
或成所立，或同异宗，无所楷准，故名不定。《前记》“或成所立云云者，即成宗或同或异，此名不定也”。《略纂》：“不定有两解：一云因体不定，名不定因，不定即因，名不定因也。以不定因，同异品有，非定一品转故，名不定因。虽复同有异无，然为敌量乖返，因喻各成，两因犹豫，亦名不定。二云令宗不定，名不定因，此不定之因，名不定因也。”
能立之因，违害宗义，返成异品名相违。《略纂》：“此亦二解：一云宗因两形为相，因返宗故名违。相违即因，名相违因。二云常与无常，两相返故，名为相违与相违。法为因，名相违因，相违之因，名相违因，即同品无异品有也。”
虽因三相，随应有过。俱不能成宗，应皆名不成。
若后二相，俱有俱无，异全同分，同全异分，俱分难准，不能定成一宗，令义无所决断，与名不决定。
若后二相，同无异遍，异分同无，不成所立，返成异品，与名相违。若是初相，于宗有失，不能成宗，无别胜用，与名不成。
论： 不成有四：一两俱不成，二随一不成，三犹预不成，四所依不成。
下随别释有三：初不成，次不定，后相违。初文有二：初标数列名，后随列别释。此初也。
凡立比量，因后宗前，将已极成，成未共许。彼此俱谓，因于有法非有。不能成宗故，名两俱不成。
一许一不许因于有法有，非两俱极成故，名随一不成。
说因依有法，决定可成宗。说因既犹豫，其宗不定成，名犹豫不成。
无因依有法，有法通有无。有因依有法，有法唯须有。《后记》“如无体因所依有法，有法得通有体无体。若有体因所依，必有体故也”。《广百论》首卷“因有三种：一有体法，如所作性等。二无体法，如非所作等。三俱二法，如所知性等”。准此，宗法亦有三种：有体因必依有体宗，如所作因，依声有法。所作者，表其生义。声有体故，得有生灭。若有法无体，依谁说生？故曰有因依有法，唯须有也。无体因通依有无宗。若依无体有法者，如神我是无宗，不可得故因。又即此因，成蕴中无我宗。宗有法蕴，是有体，不可得因，即无体也。俱二者，如所知性因，成一切法无我宗。因言所知，即通有无。有法曰一切法，有无皆通，亦可知也。 因依有法无，有体因依无体有法，即所依无。 无依因不立，名所依不成。
故初相过，立此四种。
论： 如成立声为无常等，若言是眼所见性故，两俱不成。
自下别释，如胜论对声论，立声无常宗，眼所见因。凡宗法因，意云宗有法上所有之因法。宗者，谓有法。 必两俱许，依宗有法，而成随一不共许法。今眼见因，胜声二论，皆不共许声有法有。立者胜论与敌者韾论，皆不许宗有法声之上有眼见因故。 非但不能成宗，自亦不成因义。因自体不成故。 立敌俱不许，名为俱不成。
此不成因，依有有法，谓此因依有体之有法也。 合有四句。
一有体全分两俱不成，如论所说。眼见因，是有体因。然立敌俱全不许此因在有法声上有，故名有体全分两俱不成。
二无体全分两俱不成，如声论师对佛弟子立声是无常，实句摄故。此实摄因，两说无体，立者声师与敌者佛家，俱不许有胜论实句义故。故实摄因，是无体因。 共说于彼有法无故。立敌共说有法声上全无实摄因，故名无体全分两俱不成。
三有体一分两俱不成，如立一切声皆常宗，勤勇无间所发性因，立敌皆许此因于彼外声无故。思之可知。
四无体一分两俱不成，如声论师对佛弟子说声常宗，实句所摄、耳所取，因。耳所取一分因，立敌皆许于声上有。实句所摄一分因，两俱无故，于声不转。思之可知。
此四皆过，不成宗故。
论眼见因，不但成声无常为失，成声之上无漏等义，一切为过，故宗云等。《论》云如成立声为无常等。
论： 所作性故，对声显论随一不成。
能立因也。 共许，不须更成，可成所立。既非共许，应更须成，故非能立。宗与前同，同前声无常宗。 故唯叙因。
若胜论师对声显论，立声无常，所作性因。其声显论说声缘显，不许缘生，声显师说：声性本有，但从缘而显，非从缘所生。 所作既生，由斯不许，故成随一。立敌两家，一许，一不许，名随一。 非为共因。
问：亦有传释，所作通显，云何此因名为随一？答：依文释义，深达圣情。理外浪加，未可依据。此之所作，对声显论不成。故所作言，必唯生义。
此随一因，于有有法，略有八句。
一有体他随一，如论所说。所作者，表其生义，故此因是有体。然敌者不共许，名他随一不成。
二有体自随一，如声显论对佛弟子，立声为常，所作性故。声显既说声性本有，不许声上有所作义，故是自随一不成也。
三无体他随一，如胜论师对诸声论，立声无常，德句摄故。声论不许有德句故。敌者声论既不许有德句，故此因是无体他随一不成也。
四无体自随一，如声论师对胜论，立声是其常，德句摄故。思之可知。
五有体他一分随一，如大乘师对声论者，立声无常，佛五根取故。大乘佛等诸根互用，互用者，如耳等根可见色，眼等根可闻声等也。 于自可成。立者大乘自许此因声上有故。 于他一分，四根不取。声论但许耳根取故。
六有体自一分随一，如声论师对大乘者，立声为常，说次前因。次前因者，即前有体自随一中所作性因。声论师分为二：一生师说声从缘生，二显师说声但从缘显，非生。今此所作性因，在立者声论师中显师方面，便是自一分随一不成。
七无体他一分随一，如胜论师对声论者，立声无常，德句所摄，耳根取故。耳根取因，两皆许转。立敌俱许因中耳根取义，于有法声上遍转故。 德句摄因，他一分不成。敌者声论，不许有德句义故。
八无体自一分随一，如声论师对胜论者，立声为常，说次前因。此次前因，谓前无体自随一中德句摄因。
此中诸他随一全句，自比量中说自许言；诸自随一全句，他比量中说汝许言。一切无过，有简别故。义详前注。 若诸全句无有简别，及一分句，一切为过。
如《摄大乘》卷三。 说“诸大乘经，皆是佛说。宗也。 一切不违补特伽罗无我理故。此因也。补特伽罗，译云数取趣，言数数往来诸趣也。趣者六趣，亦云六道。数取趣者，即指人或众生而言。补特伽罗无我者，言一切众生实皆无我也。此以大乘经一切不违无我理成立，大乘经是佛说。 如《增一》等。喻也。 此对他宗有随一失，他宗不许大乘不违无我理故，说有常我为真理故。设许不违，亦有不定，六足等论，皆不违故。而为不定”。嵩岳《疏》说“此不违无我理之因，对小乘诸师有二种过。一他随一不成，不许大乘不违无我，以其亦说真我义故。二有不定过，六足论等，虽顺无我，非佛说故”。十力注：初过中
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:25:34-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>