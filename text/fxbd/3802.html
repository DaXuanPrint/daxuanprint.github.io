<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="大乘起信论同异略集本,大乘起信论同异略集末,起信论同异集全文在线阅读,起信论同异集全文在线下载,大玄古籍书库">
<meta name="description" content="起信论同异略集，二卷，唐见登集，日本家实题记，述起信唯识二论同异。_起信论同异集_全文在线阅读_起信论同异集_全文在线下载_大玄古籍书库">
<title>起信论同异集_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">起信论同异集</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]36591</span> <br/>
          说明： <span class="inputVal" id="bkdec">起信论同异略集，二卷，唐见登集，日本家实题记，述起信唯识二论同异。</span> <br/>
          封面： <span class="inputVal" id="bkimg">Z_3802.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]起信论同异集
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]36591
[book_dec]起信论同异略集，二卷，唐见登集，日本家实题记，述起信唯识二论同异。
[book_img]Z_3802.jpg


[book_title]大乘起信论同异略集本
(全述起信、唯识二论同异耳。)
青丘沙门见登之补
夫龙出于河，则八卦宣其象；麟伤于泽，则十翼彰其用。时历三古，业资九土。况乎如来圆音，振于十方，百八之广，诘泯一心之图；菩萨妙智，照于五印，十五之幽，致开二门之城。于兹真主天慧，写贝叶于竹素；魏象丘龙，着注记于券疏。续传有准，奚裁顽襟？余幸生东隅，仅遇遗法。本论十一，投于钟山僧统；年次十七，才预出尘之真。自尔以来，恭事资习，寄志此论，祈通誓达。象触之迷弥笃，野马之情增郁。盖此一生，强？不植，操觚之因何世？幸见传灯之圣，聊率愚灵，略集古迹，为备私志，不好流通。庶几同趣之贤，垂以改作，付之燕石，传之夜光云尔。
将集二论同异，略述八门：一、建立真理同异门。二、建立真智同异门。三、建立八识同异门。四、建立唯识同异门。五、建立熏习同异门。六、建立三身同异门。七、建立执障同异门。八、建立位行同异门。
第一建立真理同异门者，唯识论中，但明二空所显真如，是凝然常，虽为诸法之性，而非随缘变。然则唯明不变真如，未说随缘真如，故不许真如为所熏，亦为能熏。论能所熏各四义中，委简之矣。若废诠谈旨，亦一味平等，非有非无。然非如兔角无，亦非如牛角有，但诸名言，不及说为非有非无耳。若许真性空者，俗谛亦无，真俗并无，是名恶取空。故护法论师与清辨菩萨深诤论矣。故掌珍云：真性有为空，如幻缘生故，无为无有实，不起似空华。唯识论云：有依似比量，拨无此识及诸法等。大乘基云：其空比量有，有法一分不极成过，故名似比量。唯识灯云：真性之中，既无言说，取何有为以为有法，故名有法不极成。案云：四重二谛中，第四废诠谈旨之真，名为真性。既有为无为，一味平等，非有非无，名第四真。然而如何真性之中，更言有为耶？我不许此。故若一分不极成此，则所别差别他一分不极成过耳。余诸过失，具如别处。故护法论师，非有非无之有，名为真如。清辨菩萨，非有非无之空，名为真性。今此起信论中诸法之总体。诸法之中，实无障碍之道，名一心法界。是一心法界，非静非动，非理非事。以非静故，举体动，是名心生灭门。以非动故，举体寂静，是名心真如门。是故论云：依一心法，有二种门。一心真如门，二心生灭门。此二种门，各摄一切法等。案云：此则心真如门，一味通体，名不变真如。此是同于唯识所说矣。心生灭门，自体本觉，是名随缘真如。是则异于唯识论宗矣。所以起信论中，许真如为所熏，亦为能熏。熏习同异门中，委引文明矣。又其心真如门中，亦有异义。绝言真如，同于废诠谈旨之真。依言真如之中，亦有二义。一如实空，二如实不空真如。案云：真如之中，无染净之差别，故名如实空。虽无染净之差别，而具恒沙性德，故名如实不空。然如实不空，不异实空之如实不空。故护法论师，说非有非无之有，为真如理，亦得意矣。以如实空，不异不空之如实空。故清辨菩萨，说非有非无之无，以为真性，亦得意耳。如塔上细下阔，以诤论耳。以不知真如真实空之义故，说其真如以为实有。亦以不知真如真实不空之义故，亦说真如为毕竟空。所以论下文破二执中，委破此迷。故彼云：二者闻修多罗说世间诸法毕竟体空，乃至涅槃真如之法亦毕竟空，从本来自空，离一切相。以不知为破着故，即谓真如涅槃之性唯是其空。如何对治？明真如法身自体不空，具足无量性功德故。三者闻修多罗说如来之藏无有增减，体备一切功德之法。以不解故，即谓如来之藏有色心法自相差别。云何对治？以唯依真如义说故，因生灭染义示现说差别故。案云：总而论之，其真如理有二种义，所谓遮与表义也。然遮即表故，说真如之理具性功德，是即不有之有，是为如实不空之义。护法之宗，且寄此义矣。表即遮故，说真如之性无差别德，是即即有之空，是为如实空之义。清辨之宗，且寄此义矣。由此二论师言，虽似诤论，而意非诤论，各互相破，以成真如二义耳。故大佛顶首楞严经第五颂云：
真性有为空，缘生故如幻，无为无有实。
不起如空华。
案云：掌珍比量，是如来说也。岂护法菩萨不知此经文为诤论哉？故马鸣之宗，破此二执，会以为宗也。由斯等义，华严、香象和此诤论。故其三性同异章云：问：若由依他有二义故，前代诸论师各述一义，融摄依他，不相违者，何故后代诸论师如清辨等，各执一义，互相破耶？答：此乃相成，非相破也。何者？为末代有情根机渐钝，闻说依他是其有义，不违彼是不异空之有故，即执以为如，谓之有。是故清辨等破依他有，令至于无，至毕竟无，方乃得彼依他之有。若不至此彻底性空，即不得成依他之有。是故为成有故，破于有也。又彼有情闻说依他毕竟性空，不达彼是不异有之空故，即执以为如，谓之空。是故护法等破彼谓空，以存幻有，幻有立故，方乃得彼不异有之空。以若有灭，非真空故。是为成空故，破于空也。以色即是空，清辨义立；空即是色，护法义存。二义镕融，举体全摄。若无后代论师，以二理交彻，全体相夺，无得得显甚深缘起依他性法，是故相破返相成也。案云：此且约依他性，述其和会。就其真如，空不空义，亦复如是。故即下文云：真如是有义，以不空义故；真如是空义，以离相故等广说矣。故说真如，理虽异于二宗，而全不遮，是起信论宗矣。问：不变真如，与随缘真如，云何异耶？答：不变真如者，一心举体，寂静一味，远离名言染净，情非情之通体是也。言随缘真如者，一心举体，随无明缘，生灭流转，变为有情之自体是也。故经云：即此法界，流转五道，名为众生。又有经偈言：无明力最大，能动一法界，遍生二生死。此论云：自性清净心，因无明风动等。然是随缘之真如，不异不变之无常，故名不思议无常。不变之常，亦复如是。故经云：不思议熏，不思议变，是现识因等。此中委曲，应说真如、佛性、如来藏、法身等，名差别义。委如别处，恐繁且止。
第二、建立真智同异门者。唯识论中，至见道位，转第六识，得妙观察智；转第七识，得平等性智；至佛果位，转第八识，得大圆镜智；转其五识，得成所作智。然此四智，是别体也，以转别聚八识所得故。理虽应八智，而五识用同，故但名成所作智耳。但此四智，各有二用：照理之用，名正体智；照事之用，名后得智。虽一时照，而以义说前后。护法论师云：成所作智，但作变化事，但照俗谛事，故唯有俗智，而无真智。虽有此说，而大乘基云随一往。义虽云然，而佛果之位，自在满故，亦照真俗，故有二智之用(云云)。法苑唯识章出之矣。问：大圆镜智，照理之用，若有间断耶？答：其第八识，有因位时，常相续转变。佛果之位，有间断耶？恒照真理，亦照俗事，念念相续，无有间断。然此四智种子，因虽法尔本有，而其现行四智，修万行之因所感得故，名始有智。然无终尽，证理无穷，故虽有始而无终，以有终是患故。既法尔，无漏种子，及新熏种子，并万行因之所感生故，是有为法，故有刹那生灭。但无死生之患，亦无间断，故名为常住，非谓无刹那生灭。问：若随除大圆镜智，余三之智，亦常照理，无间断耶？答：余之三智，随其意乐，亦有止息。若但欲照理，亦得照理；若唯欲照事，亦唯得照事。自在满故，得为然耳。然戒贤论师，并大乘基等一类师云：四智心品，虽冥合理，无能所别。而理是无为，智是有为。故理虽凝常，而智刹那生灭等。智光论师及吉藏师等一类师云：未至佛果，无明所隔，故刹那生灭。而既至佛果之位，无明都尽，冥合真理，无能所别。境如智，智如境，故如境智亦常，都无刹那生灭等。前师引证云：如涅槃经云：如来非常，以有知故。常法无知，犹如虚空。大品经云：何等为有为法？若法生住灭，欲界、色界、无色界，乃至十八不共法，及一切智，是名有为法。依如此文，故知非常。而余处说无为常住者，以不同生死磨灭有为，永离彼有为，故名无为。穷未来际，相续不断，恒在无尽，故说常住等。后师引证云：涅槃经云：以法常故，诸佛亦常。楞伽经言：更有余法，依彼法故，得言如来世尊是常。依内证智，证常法故。智度论云：萨婆若不与过去世合。何以故？过去世是虚妄，是生灭。萨婆若是实法，非生灭故。未来、现在，亦如是说等。依如此文，故知佛德无为常住。而余处亦说有为无常者，以始起法，不同法身本有之常，故作是说等。今此起信论中，因位之中，虽有八识心王、心所差别，而皆是一心流转起动，故皆一味一心耳。佛果之位，转此一味一心，而得一味圆智。则此一味圆智，随其功用，别开为四。即此一心，离闇成明，明白清净，无影不照，是名大圆镜智。即此一心，远离二边，通达自他平等，是名平等性智。即此一心，无所观故，于诸法则无不观察，是名妙观察智。即此一心，无所作故，于利他事，无所不作，是名成所作智。四智既圆，始觉斯满，还同本觉。本觉之内，具四大智，持诸功德，无所不成，同一心量，是名一大法身。然此始觉圆智，是一心随他动之义，还息不觉之性，成圆觉之性。论下文云：智净相不思议业等，斯之谓也。若一心自性不动之义，本有大智慧光明义，遍照法界义，名性本觉。其前随他动之义，名随染本觉。然则此之论宗，就智有二义：一始觉智，二本觉智。此则全异于唯识论矣。但其始觉之智，是本觉内熏之因，及万行之缘，所生起故，名为有为，亦名生灭。其本觉之智，始觉熏修之力，及万行之缘，所显了故，亦名无为，名凝然常然。本觉之智，不异始觉之本觉，故为生灭法之自体。始觉之智，不异本觉之始觉，故为无生灭之相用。故论云：以始觉者，即同本觉。又云：得见心性，心即常住。由此等义故，本有之修生故，佛果之智，皆名生灭。修生之本有故，佛果之智，皆为无生。始本无二，亦无障碍。所言从因生起门者，本因惑业，受生死报，今修万行，感得佛果。果本无，从因有，于此门中，恒有生灭。从缘生故，无自性故。所言息缘归原门者，一心本为无明所动，今除无明，还归自性。自性常静，本无起动，于此门中，湛然常住。息诸缘故，归自性故。总而言之，诸佛功德，离性离相，无障无碍，由至无为，故无不为耳。问：佛果之德，既常无常，无障无碍，是为论宗。若佛果之德，有色声差别之德，以为论宗耶？若许尔者，即同护法论师之宗。若唯说有大定智悲德，无色声之兼德，是为论宗耶？若许尔者，即同于龙军论师说矣。答：唯识正义云：佛果之德，有色声之差别，以转色蕴依，得色自在等故。又经云：一音演说法，随类各得解等。故有色声之德也。龙军论师云：自受用身，远离色形，法性净立，为所住处。是故都无色相可得。如本业经言：果体圆满，无德不备，理无不周。居中道第一义谛清净国土云：无名无相，非一切法可得，非有体非无体，乃至广说。唯有大定智悲，都无色声德。今此起信论中，遣二偏执，会二义宗，以为论宗。何者？谓如来果德，无障无碍，略有二门。若就七相归源之门，故无色声。若依从性成德之门，故亦有色声。谓一心举体，自性不动，本有觉照之义，是名本觉。然无明所覆，其用不显。今依内熏，亡相归源，故其体平等，无有色声差别之德。故论云：一切众生，本来常住，入于涅槃菩提，乃至亦无色相可得等。又云：非是智色不空之性，以智相无可见故。魏香象解云：非此同相门本觉智内，有此色碍不空之性。又可本觉不空恒沙德中，亦无此色相。何以得知？彼法体本无色相者，以本觉智相，非是可见法故也。集者云：一心举体，自性不动，而随他动。其自性不动，名为性净本觉。其随他动义，名为随染本觉。此随染本觉，随师友缘，依内熏因，止不觉性，而成觉德。此觉之德，从性所成，是名修生德。此修生德，寄缘而见之，备有色声之德。若离缘而见之，都无色声之德。譬如水精之珠，点赤丹矣。若寄赤丹而见珠体者，皆举体有赤丹色。若遮赤丹而直见珠体，本无赤色，唯照耀清净。佛果之德，亦复如是。若就本觉之体，佛德举体皆无色声。望始觉之德，佛果举体皆有色声。由此义故，论初颂曰：色无碍自在。又因缘分云：圆音一演，异类等解。华严性起云：如来正觉成菩提时，得一切众生身等，得一切法等身，乃至广说。佛子，随如来所得身，当知音声及无碍心，亦复如故。亦非生灭，亦非非生灭，远离万相，永寂百非，唯是一心，名法身。然则修生之本有故，一类师说凝然常住，亦得意矣。本有之修生故，一类师说刹那无常，亦得意矣。若互偏执，无所不非。得意而说，无所不是。此则破二迷而会二宗，此论宗矣。问：既常与无常，乖角吴越，如何和会，以为宗旨？答：此疑诚深，辄以难辨。然准论意，无不释然。谓一心举体，寂静平等，名心真如。一心举体，起动差别，名心生灭。既不动实际，而建立诸法。不坏假名，而说实相。不坏生灭，而全体不生灭。不动不生灭，而举体生灭。故胜鬘经云：染而不染，不染而染。论文亦同也。一心之体，既其如是。一味之智，岂不得然哉？由此等义，华严偈言：
牟尼离三世，相好悉具足，住于无所住，
法界悉清净，因缘故法生，因缘故法灭。
如是观如来，究竟离痴惑。
当知如来非无常故，恒离三际；非常住故，恒有生灭。若依如是无障无碍说，常与无常，皆有道理。故丘龙和诤论云：夫佛地万德，略有二门：若从因生起之门，报佛功德，刹那生灭。初师所说，且得此门。若就息缘归原之门，报佛功德，凝然常住。后师所说，亦得此门。随一一德，有此二门，二门相通，不相违背。故其动静，是如来具足如是三种清净无量等。问：既就本觉之体，佛果之德，无色声之相；若约始觉之用，有色声之德者，则体用乖角，岂得和会以为论宗哉？答：既一心法界，举体作色，亦举体作空，岂其始本德得相违乎？以本不异始之本觉，故本觉亦有色声；以始不异本之始觉，故始觉亦无色声；以始本无二，故非有色，亦非无色。如是无碍，为佛果德耳。为明此义，论中问云：若诸佛法身，离色相者，云何能现色相？答曰：即此法身，是色体故，能现于色。所谓从本已来，色心不二。以色性即智，故色体无形，说名智身。以智性即色，故说名法身。遍一切处，所现之色，无有分齐等。然就亡相归源之门，一类师说，无色声之差别，亦得意矣。就从性成德之门，一类师说，有色声之差别，亦得意矣。若互偏执，无所不非。若并得意，无所不是。并是之义，无所不立。双非之宗，无所不遣。是马鸣之宗致，起信之大趣矣。问：佛智作境不作境者，其义云何？何以为论宗耶？答：唯识论宗云：佛果四智，各有二用(成事智有诤可知)。
其正体智，唯亲证真如，体无作境者也。然还照自体，故唯识不失。其后得智，必作影像，照心中所现之影。然而根本真如，远离愚痴，故得云证真如耳。但佛果位中，四分相缘，当可分别。若缘旧者，非必作影。若缘新者，必作影像。如见分证，证自证分等，是为缘新。如证自证分，缘自证分等，是为缘旧(基师云尔)。测师作多释(云云)。具如唯识疏。今此起信论中，略有二义。一云：若就一切理事诸法，皆一心所现之通影而论之者，若理若事，一切境界，莫不皆佛心所作。何以故？法无自性，唯心所现故。如楞伽经云：真如及实际，无相及真实，圣谛与涅槃，我说唯心量。论云：依一心法，有二种门：一心真如门，二心生灭门等。又云：以一切法，皆从心起，妄念而生。一切分别，即分别自心等。华严经云：心如工画师，画种种五阴，一切世间中，无法而不造。如心佛亦然，如佛众生然，心佛及众生，是三无差别。丘龙解云：当知诸法，佛心所作，无有一法，离佛心者。但诸凡夫，未解自作，而计为外，故是颠倒。佛知诸法，唯自心作，不计为外，故成无倒。故论本云：凡夫二乘，心所见者，名为应身。以不知转识现故，见从外来，取色分齐等。问：若说真如，是心所作，即此真如，成始有法。如其真如，本来凝然，而为识作，不应道理。答：如心习诸相，相现于心，故说识作诸相之事。如是心习离相，离相现心，故言心作离相之理。理既离相，故非始有。何者？菩萨修习唯识观时，若内若外，若始终等，一切诸相，皆习除遣。积习纯熟，妄想都尽。绝相之理，当心显现。永离能所，平等平等。非内非外，无始无终，故不可言始有法。若离是心，求本有理，于一切德，都无所得，故不可言理是本有。但离内外相，故言无边。绝始终相，故言无始。是故理为心作，而无始有之过。(丘龙云尔)集者云：若如唯识宗，其正体智，虽不作境，而还证自性，故唯识不失。其后得智，作影而缘，故成准识者。真如之理，近正智而远后得。理有远近，不应道理。又其后得智，不应以真理为体。但正体智，以理可为自体，故佛智皆作境也。若诸正体智，无分别故，直证理体。其后得智，带分别故，作影而缘者。如四分中，自证分等，带分别故，亦作影而可缘，证自证分。余例亦尔。若虽带分别，而直证自体分者，其后得智亦带分别，而直可证自性理。若谓理深事浅，故自证分带分别，而直证自体，后得智证理作影而缘者。若尔，缘俗不可作影。若谓俗事是相分故，作影而缘者，真如是自性故，亦直可证。其理既齐，何有作不作殊耶？若就俗法皆作境缘，设微释难，具如和诤论，恐烦不列矣。二云：若就一切诸法皆是无明缘所作之差别，一切种智照达诸法，如镜而照，非心作境。何以故？心无自性，众缘所生。故论本云：当知无明能生一切染法，以一切染法皆是不觉相故。智度论云：诸心心法，众缘所生，离唯众缘，和合自性，皆不可得。当知诸心唯从缘生，离众缘外，无别能作。故今还说唯缘无心。但诸愚夫未达此理，遍计诸法皆有自性，而其所计永无所有，是故说言唯识无尘耳。问：若离众缘外无心自性，是故说言唯缘无心者，彼众缘法非从缘耶？若彼诸缘亦从缘生，则不可言唯缘无心。答：若因若果，若色心等，一切诸法无不从缘，离唯众缘，和合一切，皆不可得。但为对破唯识之执，故且说言唯缘无识耳。若执唯缘者，亦可遣耳。问：二义乖角以为桙楯，如何和会以为论宗耶？集者云：一心随缘，总有二义：一、熏动之义，谓一心举体作真俗之法；二、熏生之义，无明能作诸生灭之法。又一心亦有二义：一、不变义，从本以来，不生不灭，皆唯分别性；二、随缘义，从本以来，生灭起动，皆唯依他性。若就熏动之义，真俗之法，皆心所作。故论本云：依一心法，有二种门，谓心真如门、心生灭门等。又云：心生灭者，依如来藏，故有生灭心等。又云：自性清净心，因无明风动等。若就熏生义，一切诸法，非心所成，唯依无明缘所生故。故论本云：此二种生灭，依于无明熏习而有，所谓依因、依缘。依因者，不觉义故；依缘者，妄作境界义故。诸凡夫之人，无明所隔，故亲不证法界之体；诸佛世尊，无明都尽，故亲证法界之体。故如法照达，非变作者也。又就不变之义，唯分别性义，诸佛之智，更不作境，理体不动，如理照达。若就随缘义，唯依他性义，诸佛之心，皆作境缘，理体动转，唯是一心。然如是二门，亦一种义，皆不妨碍是法界法门之术，故以为论宗矣。(深有大味，思准可知。)问：唯识论宗说：佛果之智，其之种子虽本有，而现行智是始有也。无始法尔有为无漏种子之因，及十地万行之缘所感生故，名为修生，亦名始有。但证理无终，有始而无终等(云云)。故无本觉之智，唯有本有之理。今此起信论宗，佛果之智，有二种智：一、本觉智，二、始觉智。依何圣教文以为龟镜，立此二智，以异于唯识之宗耶？答：圣教繁广，略引一二。一、此起信论云：此识有二义：一、觉义，二、不觉义。所谓觉义者，对始觉义故，说有本觉义，乃至以始觉者同本觉故等。又下文云：从本以来，有大智慧光明义，遍照法界义，乃至过恒沙等性德具足等，广说矣。二、宝性论十种佛性中，引华严性起云：邪定聚众生身中，从本以来，有如来日轮光照，作未来善根因缘，增长白法等。三、华严性起品云：邪定聚众生身中，有如来智、自然智、无师智、无碍智等。四、如来藏经云：以佛眼观众生淫欲恚痴中，有如来身，有如来相，俨然不动，如我今无异等。五、法界无差别论，说灰中火喻等。斯等圣教，烂然盈目，岂无本觉之智，唯有始觉之智哉？更广引经论，具明斯义，如香象法界无差别记，并教分记，所诠异义度几，更验古迹，以为明证矣。
第三、建立八识同异门者，唯识论中，八识心王、心所，皆别聚别体，各从别种子生。虽有四分，而皆别自种生。唯以别从总见、相二分，依自证起等，唯约生灭一分义，名为阿赖耶识。所以知然者，唯识之宗，业、烦恼所感之果，名为异熟果，亦名阿赖耶，是本无今有故。得佛果时，皆转舍而更起圆智所依净识故。第八既尔，余七转识亦复如是。唯阿赖耶识为真异熟，余眼等六识亦是作业，有异熟无记之法，唯异熟生，非真异熟。其第七末那，唯从名言种子生，不作业故，无业果之义，故不名异熟，唯是有覆无记性耳。皆七转识，以第八所变以为疏所缘，以此所缘为自本质，各变影像境以为自亲所缘，皆别聚别体，互不相缘。若许相缘者，唯识义坏矣。第八与第七，各互为俱有根，无不共根义，以常相续转转，一味一类故。第六意识，以第七识为不共根生；眼等五识，以眼等根为不共根生，亦六转识互为俱有根矣。其第八识，缘三种境，谓种子、五根、器世间等。若在欲界时，缘狭小境；若在色界时，缘广大境；若在无色界，缘无量境等。第七末那，唯未转依位，但缘第八见分为我、我所。第六意识，皆缘十八界。眼等五识，唯绿色等五尘。若约三类境分别者，第八性境，第七带质，第六意识，兼三类境。若缘现现在五境等，名为性境。若缘他界无为等，名为独影。若缘第八见分，为我我所等，亦是带质。更作四句，而可委释，如下唯识门。今起信论中，八识心王心所等，虽似各别，而一心流转。谓依无明之缘，动一心之海，令起八识之浪。浪寂名水，水鼓为浪，水浪似异，而浪水无别。八识亦尔，随能似异耳，与一心无别。所变之境，亦虽本质影像各似异，而一心圆镜所现之影耳。由此义故，香象十门唯识章云：其七转识，皆是本识差别功能，无别体故。楞伽云：譬如巨海，无有若干相，诸识心如是，异亦不可得。解云：既离水无有别浪，明离本识无别六七。然则此论之宗，就生灭不生灭和合，而不一异义，名阿梨耶。动本静而令流转，是名八识。故论云：心生灭者，依如来藏故，有生灭心。所谓不生不灭，与生灭和合，非一非异，名为阿梨耶识。密严经云：佛说如来藏，以为阿梨耶，恶慧不能知，藏即阿赖耶识。又云：如来清净藏，世间阿赖耶，如金作指环，展转无差别等。问：如何不生不灭，与生灭和合，名为生灭心等耶？答：依根本无明之力，熏一法界之心，初令微动，是名业识。更以无明，熏业识心，转令向能见，是名转识。又以无明，熏转识心，令现境界，名为现识。此三种识，名细生灭，在第八位。故论云：复次，依不觉故，生三种相，与彼不觉相应不离。云何为三？一者、无明业相，以依不觉故心动，说名为业。觉则不动，动则有苦，果不离因故。二、能见相，以依动故能见，不动则无见。三者、境界相，以依能见故，境界妄现，离见则无境界。丘龙释云：此初业相，虽有动念，而是极细，能所未分。其本无明，当知亦尔。如无想论云：问：此识何相何境？答：相及境不可分别，以体无异等。第二、转相，虽有能缘，而未显所缘境相，直是外向，非托境故。如摄论云：意识缘三世，及非三世境。是则可知此识所缘境不可知故，是约转相显本识也。第三、现相，依前转相，能现境界。如四卷楞伽云：大慧，略说有三种识，广说有八相。何等为三？谓真识、现识、分别事识。譬如明镜持诸色像，现识所现，亦复如是等。如是等文，约于现相，以显本识等。次复，无明力与境界缘和合，熏现识心，令起七识中六种粗相。故论云：以有境界缘故，须生六种相。云何为六？一者、智相，二、相续相，三、执取相，四、计名字相，五、起业相，六、业系苦相。楞伽经云：境界风所动，七识波浪转。又丘龙解云：初之一相，是第七识；次四相者，在生起识；后一相者，彼所生果也。初智相者，是第七识。粗中之始，始有慧数，分别我尘，故名智相。既经云：境界风所动，七识波浪转。又论云：依于境界心起，分别爱与不爱故。故第七识，缘于本识，计以为我，缘所现境，计为我所。而今此论中，就其粗相，故说依于境界心起等也。又其境界，不离现识，犹如影像，不离镜面。此第七识，直尔内向计我我所，而不计心外有尘故。显扬等论，说还缘彼识耳。故对但缘本识见分，不缘色尘者，立比量云：此第七，能依意识生时，必与应同境，不共所依故，如眼等。此比量，有法中云：意识生时者，简不定过等。若无心睡眠等位，虽有第七，而意识不生，名彼同分根。故取意识生位，以简不生位，故无不定过。又有法中，置必与字者，简一分相符过。谓必取不同缘之时，以为量宗，设使不取同缘之时者也。如因明作法中，责取他可胜用，若不加胜字者，有一分相符过。外许劣用故，故加胜字，而简一分相符过。必与之字，亦复如是，思准可知。有人作法差别相违等者，有自教相违等过，故是过类耳。又有人亦作圣教相违等过者，亦违楞伽、显扬等论。今此比量之中，不用护法之文，更违何教以为过哉？(此意根量作法，丘龙和上，处处异出。今依基师二障章，作如是立耳。合喻如常知之。)问：能依意识缘意根时，岂有同缘耶？答：所依意根亦对自体，以有自证分故无过。更引对法论十种分别中第二显现分别者，谓六识身及意文以证通缘也。具如本起信论记，恐繁不集。余五种相等，委如本二疏。然则此起信论宗所依如来藏不生不灭心与能依生灭心和合，非一非异，名为八识。其唯识宗能依生灭心中取第三现识以为阿赖耶，智相识等为七转识，未显不生灭心。若说不生灭心者，真如之理亦可许所熏。既所熏四义中简别常法不受熏习，何为同哉？今此起信论许真如熏习义，如下熏习门。问：何以定知唯识论中取第三现识为所熏识耶？答：起信论文明现识云何？谓能现一切境界，犹如明镜现于色像。现识亦尔，以一切时任运而起，常在前故。唯识论中明阿赖耶识云：任运恒转，一切诸法皆阿赖耶识顿现一相。彼此文同，义亦无异。故知唯识之宗取起信论所说第三现识以为阿赖耶。由此香象云大乘始教中取生灭一分义以为阿赖耶，大乘终教中取缘起生灭不生灭义以为阿赖耶等，具如教分记第二缘起六因章并第三卷所诠异义中所说具足。丘龙会云：或有说者，梨耶心即是异熟法，但为业惑之所辨生。是故业惑尽时，本识亦尽。然于佛果位，亦有福慧二行所感大圆镜智相应净识。而于二处，心义是同。以是义说，心王至佛果耳。或有说者，自相心体，举体为彼无明所起，而是动静令起，非谓辨无令有。是故此心之动，因无明起，名为业相。此动之心，本自为心，名为自相。自相义门，不由无明。然即此无明所动之心，亦有自类相生之义。故无自然之过，而有不灭之义。无明尽时，动相随灭，心随始觉，还归本源。或有说者，二师所说，皆有道理，皆依圣典之所说故。初师所说，得瑜伽意。后师义者，得起信意。当知二义，皆不可说。虽不可说，而亦可说。以虽非然，而非不然故。问：既云虽不可说，而亦可说者，约可说之义，二论相乖，如何和会以为论宗耶？答：业惑所辨生之果，是辨无令有，是异熟果，名阿赖耶。是约经可思议熏因果，及论境界熏，亦熏生义所说矣。其无明所动转之心，是动静令起，是业相识，名阿赖耶者。约经不思议熏因果，及论无明熏，亦熏动义所明矣。然又不异末之本故，不思议熏不异于可思议熏。以末不异本之末故，可思议熏不异于不思议熏故。唯识论唯取业惑所感义边，以为阿赖耶。未明不思议熏义，以不说随缘真如故。今此起信论，正取无明所动义边，以为阿梨耶。兼亦取业惑所生义，以具明二因果故。又委说不变真如、随缘真如义故，良有深味，思准可知。问：此起信论宗说八识心王虽似各别，而一心所动，故无别体。唯随其功用分八识者，其五十一心所亦一心所流，故离于心王无别体耶？若无别体者，丘龙判云：八识心王是从一心所来，故随其流处皆作心王，其一心是为诸法宗源故。其心所等是无明处来，皆取尘别相，随其流处皆作心所，其本无明执差别相故，是非主义故。然则心王虽云一心，而心所是可有别体？答：泛论生灭、不生灭法，皆有非一、非异义。就非一之义，且分心王、心所别义。若约不异义，五十一心所皆八识心王差别功能，随能异分耳；七转识亦是本识差别功能，随能开七；本识皆是如来藏真心差别功能，随能异闻耳。由此义故，涅槃经云：一味之药，随其流处有种种味，而其真味亭留在山。又香象十种唯识章云：三、摄数归王，故说唯识，以彼心所从于心王无自体故；四、以末归本，故说唯识，谓七转识皆是本识差别功能，无别体故；五、摄相归性，故说唯识，谓此八识皆无自体，唯是如来藏平等显现，余相皆尽等。各引证文，广明其义。委本识章及十门唯识，要彰裁繁，以任穷达矣。
第四、建立唯识同异门者。唯识论中，为除遍计所执心外之境，存依他识内之分，明唯识理以为正义。谓八识及诸心所并所变相分，本影具足，以第八识顿现一相为本质境，以七转识所变相分为影像之境。本质之境，其七识是虽同为疏所缘，而影像之境则是别聚，以能变七识此别体故，各以自所变影为亲所缘。就此亲所缘之境以说唯识之理，非约疏所缘之境，以亲所缘之境各互不相缘故。若许通缘者，唯识杂乱矣。若约八识分别唯识者，就第八识有通有别。别者，唯约所缘以辨识。然则五根所依及有漏诸种子，并外器世间，此三种法是异熟识所变所缘，故约此法以辨唯识，能缘之外无所缘故。所谓通者，约不相离义以说唯识。然则七识及无漏种子，并无为法等，此三种法不离第八，故亦名唯识。故唯识论云：无漏种子虽依附此识，而非此识性摄，故非所缘。虽非所缘，而不相离，如真如性，不违唯识。然不得说唯尘无识，识本尘末故。其有漏意识见，缘一切法皆现影像，故名唯识。其有漏五识缘五尘，及末那识缘第八见分，亦现影而缘，故名唯识。然意识、末那即有二义：一、相分是见分所变，还以见分为体，故名唯识。二、所计外尘都无所有，故名唯识。但是二种识为能遍计，能与二执相应，计有外尘故。第八及五识是不起执，故不为能遍计，如下建立执障门。若无漏八识缘真如时，亲缘着本性，而真如是无分别智通体故，还缘自体，故唯识。若缘俗法时，现影而缘，故名唯识。然大乘基师略存五重以明唯识：一、遣虚存实识。谓遍计所执，情有理无，唯虚妄起，都无体用，故名唯识。遣空其性，依他圆成，理有情无，诸法实体，故名二智境，存有其性故。成唯识云：总显一切有情各有八识六位心心所，所变相见分位差别，及彼空理所显真如，识自相故，识相应故，二所变故，三分位故，四实性故。如是诸法皆不离识，总立识名。唯言但遮愚夫所执，定离诸识实有色等。二、舍滥留纯识。虽观事理皆不离识，然此内识有境有心，心起心托，内境生故。唯识言唯，不言唯境。成唯识云：识唯内有，境亦通外。恐滥外故，但言唯识。三摄末归本识。心内所取，境界显然，内能所心，作用亦尔。此见相分，俱依识有，离识自体，本来必无。故成唯识说：变谓识体转似二分，相见俱依自体起故。四隐劣显胜识。非但心自体能变似彼见相二现，亦贪信等心所自体，亦各能变似自见相现。以心胜故，说心似二现，故但云唯心。心所劣故，隐而不说。故庄严论云：许心似二现，如是似贪等，或似于信等，无别染善法等。五遣相证性识。识言所表，具有理事。事为相用，遣而不取。理为性体，应求作证。胜鬘经说：自性清净心等故。如是虽遣虚存实，舍滥留纯，摄末归本，隐劣显胜，摄相归性说唯识，而心王心所，是别种生。故是别体，见相二分，依自体起。而四分依他，各有自体，皆别种生。然相见种，或同或异。若同种者，即一识体，转似相见二分而生，如一蜗牛，变生二角。若别种者，体转似见，转相分种，亦似相起，似彼非实，故立似名。相别有种，何名识变？由心分别，相方生故。然此三法，种基枢要。判云：护法正义，质影见三，三性种子，系未必同，随所应故。故总颂曰：
性境不随心独影，唯从见带质通情本。
性种等随应。
释云：总摄诸境，有其三类：一者性境。诸真法体，名为性境。色是真色，心实是心。此真实法，不定随心，三性不定。如实五尘，唯无记性，不随能缘。五识通三性故，亦不随心，同于一界系。如第八识，是一界系，所缘种子，通三界系。身在下界，起二通时，缘天眼耳。身在上地，眼耳二识，见欲界境。二禅已上，眼耳身识，缘自地境，识初禅系，境自地系。太贤集云：基唯识疏出二解，一云同此，一云初禅。三识取上色等，不异界故，同初禅系。(如是等类，亦不通心一种所生，由见相种各别体故。五聚法中，心心所色，此等法或时有实用故，必有各别法尔种子。若心缘彼，分明现前，不待推求，亦非过未。纯以自种相分体生，不关他种，名性境。转识中影，虽无实用，纯自因生，名为真实法。枢要后文，缘他地法，无自本质。然准此文，从别种生，识现初禅，境自地系，系不随心，此文定故。彼若以他法为质，彼见何缘？自无质故。谓生上界，不起定通，亦得明见下地诸色。下色非自业，及定通果故。)二者独影之境，唯从见分，性系种子，皆定同故。知第六识，缘龟毛、空华、石女儿、无为他界所有诸境。如是等类，皆是随心，无别体用，假境摄故，名为独影。(太贤集云：且龟毛等，无法尔种子，［名］有法尔。应如色等，或时容有，生本法故。无为亦尔。其他界法，虽有容生，下染缘上，［亦］不分明，但以名字推求。而卢无力［系］发上种生影，但以分别所立之影，种无从见，性系必同，非上缘上分明取故。此中等取密蕴，计我法漏无漏类众多，故言等也。种子六义，引自果者，属正生门，非傍生故，不相违也。)三者带质之境，谓此影像有实本质，如因中第七所变相分。得从本质，是无覆无记等。亦从见少分，是右覆所摄。亦得说言从本质种生，亦得说言从见分种生，义不定。(太贤集云：非现证境推求力生，故从见种说通有覆，而有本质似质而生故。从质种说通无有覆，以得熏生本质种故。问：能熏之影既通二性，所熏种子亦应通二。既六义中种现性同，所生赖耶岂通有覆？答：唯从质分熏种，非余从见之分，如独影故。谓从见种故不熏质，不似见故亦不熏见。其无覆边，从本质种似本而起，得熏本质。未详决云：六七我执无所似故，名为独影，唯染不熏。第八识种不同性故，非也。行相虽倒有质，质影都无所尔，不应理故。)性种等随应者，随应是不定义，有二随应。一义显三境诸心聚生，有唯有一，有有二，合有三。同聚有一者，如前已说。有二合者，如第八识缘自地散境，心王所缘是初性境，心所所缘是独影境。(太贤集云：心所所缘是独影者，任运酬业随识而转，粗细既等，无胜助缘，唯自见分似彼而生。异熟五识自性粗动，有胜助力，谓同境根，同缘意识，由此击发本识中种，令生自心现行相分。若种子影，纯从种生，应成现行，相不相似。既似种故，从心别起，唯此五数，唯独影。此师意也。)五识所缘自地五尘，是初性境，亦得是带质之境。如第六识，缘过未五蕴，得是独影，亦得说是带质之境，熏成种子，生本质故。(太贤集云：五识所缘，实唯性境，心托本生，假名带质。虽言带质，性不交杂，不待推求，分明现证，自种子生，不从见故。缘过未蕴，现无本质，假名独影，而从过未质种而生，熏生彼类，故带质摄。由分别力，不名性境。且如金刚心所，现镜智影，无现本质，名为独影。然从境智，法尔种生，熏自新种，亦名带质。证师云：由带现在有漏［八五］，缘未来故，得熏无漏，作镜智种。若无现在自类法者，不熏彼种。非也。有漏为质，熏无漏种，现相违故。第八识慧等心所，既无种现，质应不熏。故意识品种，所生独影，熏生第八，不应理故。他法为质，种不相关，不共内法，不［托］熏故。)有三合者，如因第八，缘定果色，心心所缘，唯是独影。心王所缘，是实性境，亦得说为带质之境，第六所变定果之色，为本质故。(太贤集云：随定所思金银等影，果色随起，假名带质。有说同时一种，通生境果二色，名为带质。不同眼识中影与质，各别种生，名性境故。非也。勿无漏定所引之果，必异种生，非带质故。业所生器，虽他为质，种不相关，不名带质。定果不尔，定境熏果色故。)二者、又性种等随应者，显上三境随其所应，或性虽同而系种不同，如在下地缘上天眼耳；或系虽同性种不同，如五识缘自界五尘；或种虽同而系不同，约聚论之即有，一法论之即无，如第八识聚心所所缘与见同种，心王所缘而系不同(云云)。(太贤集云：以何为证有此三境？照师云：唯无圣教正理为量。和上云：瑜伽七十三说：复有余二种相，先分别所生，及相所生，共所成相。云何影像相？谓遍计所起，胜解所现，非住本性相。解云：先分别生，谓能缘相。相所生者，性境。共所成者，带质也。影像相者，独影也。就由他种生言，非住本相。)则师云：见相定别种生，各别熏故。如成唯识云：谓七转识及彼相应所变相，见性界地等，除佛果善极劣无记，余熏本识生自类种。基师会云：此论总相，非委细尔。又性界等无别体种，但见分力自体傍用，熏能缘种性界不杂也。证师云：缘一切无百法之体，心有所无不离色等，故与见分必不同体。强分别心缘无法等，所现相分必具四义。既自熏种，何从见生？(太贤集云：此不应理。无法影若从所无色等种生，非无影故。若无法尔，影必无力，非能［生］故。设有生影，法尔何失？由此熏生自类［影像］。解云：理有不尽，如何罗汉缘烦恼？若不从见，以何种生？若有自种，罗汉应生染法种故。佛缘生死及二乘法，无彼种故，唯名独影。尔时无生相分故。)集者判云：如是虽分别三类境，明唯识理，而不遣内相见。若遣内相见者，约真许俗空。若许内俗者，与清辨同。故唯识之宗，虽云唯识，而存相见，是为正义。除依他相而归识体者，是不正义等矣。今此起信论中，心心所虽差别，而皆是一心之流转。谓一心法界，随无明缘，最初微动，名为业识。乃至起粗执分别，名分别事识。即从无明气，还生心所，取尘别相，是名数法。故其一心功能，流成心心所等法，更无自体，皆是一心所显现也。能缘既尔，所缘亦尔。本质影像虽差别，而现识所现，离现识而无别体故。故初虽存见相，明唯识义。然所变相分，无别自种生。能见识生，带彼影起。故除相分，而存能缘，以明唯识义矣。然亦其能缘，虽王数差别，而数离心王，而无体性，是心王差别功能，以许彼亦是心所变故。故摄数归王，说唯识义矣。然亦心王本末差别，其末七转识，皆是本识差别功能，无别体故。故摄末归本，以明唯识义矣。然亦其本识，是无明所动之相。是所动之相，有三种相，所谓业相、见相、现相也。现相者，是见相之所现。见相者，是业相之所现也。业相者，是真心所现。真心之外，无别体性，唯是如来藏平等显现，余相皆尽，故名唯识。故楞伽云：不坏相有八，无相亦无相。又论中云：如菩萨地尽，满足方便，一念相应，觉心初起，心无初相，以远离微细念故，得见心性，心即常住，名究竟觉等也。其既尽相而穷性，性随相而流转，谓如来藏不守自性，随缘显现，八识心王心数，相见种现，故名唯识。其所现相，是如来藏举体显现，但虽随缘成辨诸事，而其自性，本不生不灭，此则理事混融无碍，是故一心二谛，皆无障碍，故名唯识。由斯论中，为明上义，说云：以一切法，皆从心起，妄念而生，一切分别，即分别自心，心不见心，无相可得。又云：是故一切法，如镜中像，无体可得，唯心虚妄，心生则种种法生等。又下文云：从本已来，色心不二，以色性即智，故色体无形，说名智身，以智性即色，说名法身等。此则明事理混融无碍之义。欲明如斯等义，香象和上，括一代之圣教，略开十门之唯识：一、相见俱存，故说唯识。(是护法正义，委如前说。)二、摄相归见，故说唯识。(是亲光论师等义。)三、摄数归王，故说唯识。(是无著菩萨等义。)四、以末归本，故说唯识。五、摄相归性，故说唯识。六、转真成事，故说唯识。七、理事混融，故说唯识。(已上四门，是马鸣、坚慧等菩萨义。)八、融事相入，故说唯识。谓由理性圆融无碍，以理成事，事亦镕融，互不相碍。或一入一切，一切入一，无所障碍，故名唯识。九、全事相即，故说唯识。谓依理之事，事无别事。理既无此彼之异，全事亦一即一切，故名唯识。十、帝网重重，故说唯识。谓一中有一切，彼一切中复一有一切。既尔，一门中如此重重，不可穷尽。余一一门，各皆如是。如因陀罗网，重重影现，皆是心识。如来藏法性圆融故，令彼事相如是无碍。广如华严经说。(已上三门，明华严别教唯识道理，非起信论正所宗耳。)此十门唯识，具引圣教，委配诸宗。广如其十门唯识章。问：诸论师等，说心所现影，各有差别，皆有本质耶？答：若准香象华严探玄记，总有四句：一、唯本无影，如小乘教，以无唯识变现等故。达磨多罗等诸论师，多立此义。(然其小乘全不说无影者，唯不云相分，名为行相耳。以未说唯识故。)二、亦本亦影，如大乘始教等。护法论师等，皆立此义。三、唯影无本，如大乘终教等。龙军、坚慧等诸论师，并立此义。四、非本非影，如大乘顿教等。龙树等宗，多立此义。问：此起信论意，上十门唯识，并此四句宗中，说何唯识以为论宗耶？答：若唯论一心二门，兼取十门中前七门，此四句中后三句宗，为论宗矣。若正取论宗者，十门之中，中间四门，四句之中，唯影无本宗是也。问：如何得知此论之宗，有兼正耶？答：集者云：一心法界，以离静性，以离动性。以离静性故，动作万像。以离动性故，本来寂静。以动作万像故，流成梨耶等心王心数等差别之法，作色处法处等差别之境。此差别之境，是一心之所现。故对一心之镜，为一镜之影，此名通影。是一心所现之通影，对一心所流之八识，名为别影。譬如一圆镜所照之影，望于一镜，名一镜影。各望诸缘，名为柱影等。其别门影，以有别相故。以赖耶所变之影，以为本质，为疏所缘。以七识所变之影，以为影像，名亲所缘。心所缘，各有亲疏。即本质境，离转识见。转识之见，非赖耶之所变，亦望七识之见，所缘不离。故相见俱存，立唯识义。护法论师所宣，寄此义矣。然别门影像，离通门影，都无自相。唯于一心所现一味影像，相望似异。故别门影像，以通门影像为其自体。通门影像，即以梨耶正体为其体性。以别门影望七转识，亦复如是，以见为体。譬如临油钵时，面白影黑。相见亦尔，见随缘而似色相耳。除相归见，唯识自彰。相见同种之种，不明而自照。亲光等论师，相分虚而见分实，且得此理矣。非但所变之影，不异于心体。其心所法，亦心王所缘，更无别体。故摄数归王，明唯识理。故庄严论第五卷述求品云：种种心光起如是种种相光体非体故不得彼法实。释论释曰：种种心光起，如是种种相者，种种心光，即是种种事相，或异时起，或同时起。异时起者，谓贪光、瞋光等；同时起者，信光、进光等。光体非体故，不得彼法实者，如是染位心数、净位心数，唯有光相，而非光体，是故世尊不说彼为真实之法。已说求唯识等。既有光相，而无光体，更以何为体？故以心王为体等，故名唯识。非直心数离心王而无体性，七转识亦离本识无体性，故名唯识。故楞伽云：识藏海常住，境界风所动，种种诸识浪，腾跃而转生，乃至异不可得。岂离水而有别浪哉？七识亦尔。思准之，非但离本识而无七识，亦本识之相离如来藏，都无体性，故唯识。故密严经云：如来清净藏，世间阿赖耶，如金作指环，展转无差别。委释此喻，如法界无差别，论香象记见之。总为明如是唯识浅深道理。论云：依一心法，有二种门：一、心真如门，二、心生灭门。此二种门，各摄一切世间、出世间法，以此二种门不相离故等。余门如前。问：前四句宗中，唯影无本，是论正宗者，所变之影，还以能缘之心可为其质。譬如油钵之影，还以面而为本质，岂唯影无质哉？答：一切众生及如来，皆是一心所现之影，故云唯识无质耳。故论云：凡夫、二乘心所见者，名为应身。以不知转识现故，见从外来，取色分齐，不能尽知故。又大璎珞经云：自见己身当果，诸佛摩顶说法，身心别行，不可思议。又华严颂曰：
若人欲求知，三世一切佛，应当如是观。
心造诸如来。
问：小乘之中，亦心中影像，名为行相，即心中所摄。如镜中影，即镜所摄，岂但无影像耶？答：虽名行相，而不称相分，未明唯识变现之理故，故云无影耳。思准之。
大乘起信论同异略集本

[book_title]大乘起信论同异略集末
第五建立熏习同异门者，唯识论中具足四义方成所熏，亦具足四义方成能熏，具足六义方成熏习种子果。以具足四义方成所熏，故异熟心王以为所熏，非三性七识及无为等。亦具四义方成能熏，故唯三性七识见相以为能熏，非异熟心及真如等。言所熏四义者，如成唯识第二云：一坚住性，若法始终一类相续，能持习气乃是所熏。此遮转识及声风等性不坚住，故非所熏。二无记性，若法平等无所违逆，能容习气乃是所熏。此善染势力强盛无所容纳，故非所熏。由此如来第八净识，唯带旧种非新受熏。三可熏性，若法自在性非坚密，能受习气乃是所熏。此遮心所及无为法依他坚密，故非所熏。四与能熏共和合性，若与能熏同时同处不离不即乃是所熏。此遮他身刹那前后无和合义，故非所熏。唯异熟识具此四义可是所熏，而彼七识等不具四义，故非所熏。问：与第八相应五数心所，若所熏，若能熏耶？答：西方有诤。一、难陀论师云：心所亦是与王同所熏。颂说亦如是言。故俱从主心王，唯第八心王圣教之中为所熏耳。二、护法论师云：心虽为所熏，而心所是非所熏，亦非能熏。若许所熏者，一有情可有六种之体，以有所熏六处故，种子亦六故。若许能熏者，与心王同无覆无记，如何得熏耶？不具能熏四义故。问：若尔，难陀设徴难云：若七转识皆是能熏，从能熏别，种子亦七，如何得成一种耶？护法释之：虽能熏别，而所熏是一，故成一果耳。难陀例云：我亦如是，虽所熏六，而从主心王为一种子，成一果耳。如是例释，其理齐等。但唯识之宗，护法之义，是为正义。问：第八识有四分，何分正为所熏耶？答：玄隆师云：以自证分正为所熏，是识体故等(云云)。言能熏四义者，亦如论云：一、有生灭。若法非常，能有作用，生长习气，乃是能熏。此遮无为，前后不变，无生长用，故非能熏。(与起信论宗异矣。说性净不觉内熏义，为真如熏习义故。委如下知之。)二、有胜用。若有生灭增，势力增盛，引发习气，乃是能熏。此遮异熟心、心所等势力羸劣，故非能熏。(与起信论宗亦异，说根本无明熏习义，及根本业识熏习义故。委如下记。)三、有增减。若有胜用可增减，摄植习气，乃是能熏。此遮佛果圆满善法无增减，故非能熏。彼若能熏，便非圆满，前后佛果应有胜劣。(与起信论亦稍异矣。真如熏习无断绝时，常起自在用故，佛果亦熏。引文如下。)四、与所熏和合而转。若与所熏同时同处，不离不即，乃是能熏。此遮化身刹那前后无和合义，故非能熏。唯七转识及彼心所有胜势用而增减者，具此四义，可是能熏。而彼第八不具四义，故非能熏。问：七识心、心所皆各有四分，皆是能熏耶？答：有云：四分皆是能熏，俱造作故。但所熏是主义，故相分等是非所熏。有云：四分皆能熏者，是可非心分，皆各熏自种子故。故今四分各有自体义，以其四分自体义以为能熏，非四分之用故。自体分与自证，其义稍异等。(玄隆师等作如是说矣。)
问：四种无记皆是能熏耶？答：威仪、工巧、变化，此三无记定是能熏。异熟无记有二种：一、真异熟，谓第八识性羸劣，故非能熏。二、异熟生亦有二种：一、善恶业所引六识心及心所，是异熟类故，性羸劣故，故非能熏。所余方便无记法者，皆名能熏。说有覆无记熏成赖耶质种子者，如上唯识门。言种子六义者，亦如论云：一、刹那灭，谓体才生，无间必灭，有胜功力方成种子。此遮常法无转变，不可有能生用故。(此亦与起信论稍异矣。许真如内熏义为佛性正因，岂无能生用哉？)二、果俱有，谓与所生现行果法俱现和合方成种子。此遮前后及定相离，现种异类互不相违，一身俱时有能生用，非如种子自类相生，前后必不俱有。虽因果有俱不俱，而现在时可有因用，不生已灭无自体故。依生现果立种子名，不依引生自类名种子故，但应说因与果俱有。三、恒随转，谓要长时一类相续，至究竟位方成种子。此遮转识转易间断，与种子法不相应故。此显种子自类相生。四、性决定，谓随因力生善恶等功能决定方成种子。此遮余部执异性因生异性果，有因缘义。五、待众缘，谓此要待自众缘合功能殊胜方成种子。此遮外道执自然因，不待众缘恒顿生果。或遮余部缘恒非无，显所待缘非恒有性，故种子于果非恒顿生。六、引自果，谓于别别色心等果各各引生方成种子。此遮外道执唯一因生一切果。或遮余部执色心等互为因缘，唯本识中功能差别。具斯六义方成种子，非余外谷麦等识所变故，假立种子名，非实种子。问：具此六义，诸染种子当言法尔本有，当言熏习始成？答：西方有诤。难陀论师云：诸法种子皆由熏成，造因得果理无差故。如华熏麻，非无熏成。此中道理亦尔，设不不待熏而先有因者，亦不待因而先有果。若言果无不从因生者，亦可因无不由熏成。护月论师云：一切诸法各各自有本性种子，不由熏成，要先有性方有果故。木中火性为同法喻，虽彼熏种子本性而有，然由净不净之业所熏发故，种子转有功能方得生果。而此新黑不别生种，唯彼本性正为种子。如是种子虽无二无别，依前后位建立二种，谓未熏以前名为住自性界，熏发以后说名习增长界。既不待熏而先有因，亦不持因应先有果者，此义齐许。如不持熏先有因性，后待事熏而成事因；如是不待因时先有果性，后待彼事因而成事果。但此因果二性俱未成其事用，是故通名本性种子耳。如涅槃经言：因即是果，果增即可用。善男子，未来之世虽有果报，以未受故名之为因，及其受时是名为增。由是道理，前难能通。若说先无本性种子，但由名言熏习成因，是则兔角等法亦应得生因、名言熏习成因。故护法论师云：有二种子，谓新熏种及性界，要具此二乃得生果。如染法中有二种子，当知净法亦有二种。然净法新熏，至见道位初生无漏时，方得熏成。从此已上，三法同时并头而生。谓初生现行法尔种子，及所生无漏现行，并此现行所熏新种子也。问：此三法之中，于何法上假立圣性耶？答：初生无漏现行法尔种子上，方假立耳。若见道以前法尔种上立者，凡亦应名圣。若新熏种子上立者，初刹那位不可名圣。若现行上立者，出观之位不可名圣。无漏间断，有漏杂起故。八地以上即不如是，以人空无漏相续故。但其有漏杂起种子，三种习气所摄。言三种习气者，如唯识第八云：一、名言习气，谓有为法各别亲种。名言有二：一、表义名言，即能诠义音声差别；二、显境名言，即能了境心心所法。随二名言所熏成种，作有为法各别因缘。二、我执习气，谓虚妄执我我所种。此有二种：一、俱生，二、分别。随二我执所熏成种，令有情等自他差别。三、有支习气，谓招三界异熟业种。此有二种：一、有漏善，二、不善业。随此二业所熏成种，令六道报差别。应知我执有支习气，于差别果是增上缘。问：此三种习气，但有漏种子耶？若亦有无漏种子耶？答：私师云：有说无漏种子名言熏习所摄，有说无漏种子非为三种熏习所摄，三种熏习依有漏说。所以然者，一切有漏由名言随眠所随逐故，由名言熏习差别。无漏不然，直由后得智数习力故，其□立等令差别故，又由法性尔故。差别等三种熏习，对八识及世等十一识，广说义相，如十门唯识要童见之。(起信论宗，无漏之法，亦有三种熏习，如下可知。)问：此论之宗，法尔无漏种子，一切有情皆具有耶？答：从无始法尔具菩萨法尔无漏种子，名为菩萨性；具三种法尔无漏种子，名为不定性；具独觉法尔无漏种子，名为独觉定性；具声闻法尔无漏种子，名声闻定性；无三乘法尔无漏种子，名为无性。众生尽未来际，轮回生死，都不成三乘之圣，故名无性。二乘定性，入于无余灰身灭智，和同清净真如法界，不随有情数，亦不随非情数，故名定性。其不定性者，佛菩萨之缘，回心向大，遂成佛果，故名不定性等。广明斯义，如基师抠要，各引圣教，恐繁不集，以任博达矣。今依此起信论宗，泛论染净互熏，相生不断，略有四种熏习义：一、净法熏习，所谓生灭门内，性净本觉，是名净法。华严香象以三义，故云净法：一、约体，本来净故；二、约相，以内熏故，令返染成于始净。故梁摄论云：能成立者，谓真如十种功德；所成立者，谓十种新生正行也。三、约用熏习，应机成净缘也。二、根本无明熏习，所谓一切染法，因其六染及九相等，皆以无明熏动一心之海，所令起故，故皆因无明而有也。三、无始妄心熏习，所谓业识等，及分别事识等，若约其本，但业识也。四、妄境界熏习，所谓六尘，是事识之境。所以净法说一，染法说三者，香象和上云：由此染法自性差别，依托因缘故，具说三种。净法对染虽成义，而其体用竟未差别，故但明一种。为明上诸义，论中云：复次有四种法熏习义，故染净法起不断绝。云何为四？一者净法，名为真如。(象龙同云：生灭门中真如也，非真如门，以无熏生义故。)二者一切染因，名为无明。三妄心，名为业识。(象云：亦通事识及梨耶业识，今据其本，故但言业识。)四者妄境界，所谓六尘。(已上略引一熏习名举。)熏习义者，如世间衣服，实无于香，若人以香而熏习，则有香气。(已上即释熏习名，此则喻也。)此亦如是，真如净法，实无于染，但以无明而熏习故，则有染相。香象释云：以熏习故有染相者，显真无相随熏现。又显妄法无体，故但云相。又当相自无返流之用，故云相，不云用也。此约随流生灭门说。此释经中如来藏为无始恶习所熏生灭等。论云：无明染法，实无净业，但以真如而熏习故，则有净用。香象释云：此是生灭门中本觉真如，故有熏义。真如门中，则无此义。由此本觉内熏，不觉令成猒，求返顺真，故云用也。此释经中由有如来藏，能厌生死苦，乐求涅槃也。涅槃经云：阐提之人，未来佛性力故，还生善根。言佛性力者，即此本觉内熏之力耳。由此文故，此论之宗，说一切众生皆有佛性，皆成佛果。其五种性等者，就习性门，亦就依持门等。具如香象教分记，及丘龙十门和诤论见之。
泛论熏习义，有其二种：一、习熏，谓熏心体成染净等；二、资熏，谓现行心境及诸惑相资等。然总欲明此熏习义，先明染法熏习义，后明净法熏习义。所言染法熏习义者，略有六义，从浅至深以明其义。一、妄境界熏习义，有二种义：一、增长念熏习，谓由境界力，增长事识中智相、相续相、法执分别念也；二、增长取熏习，增长事识中执取相、计名字相，谓人、我、见、爱、烦恼也。由此二义，则明由境界熏动妄心也。二、妄心熏习义，亦有二种：一、业识根本熏习。香象云：此以业识能资熏住地无明，迷于无相，能起转相、现相等相续，令彼三乘人虽出三界，虽事识分段粗苦，犹受梨耶变易行苦。然此细苦无如来有，但为简细异粗故已，离粗苦时，相显处说。故论云：一、业识根本熏习，能受阿罗汉、辟支佛、一切菩萨生灭苦故。由此文故，此论之宗，入无余涅槃定性。二乘亦有三种余，谓烦恼余、业余、果报余，永不灭身心等，必经八万劫等，后发菩提心，必成佛果。故涅槃经？如来性品云：二乘之人，八万、六万、四万、一万劫住处，名为涅槃；无上法王所住之处，名大般涅槃。案云：入其无余，虽灭现识赖耶、分别事识重所感苦，而自然有业识苦赖耶，及业识根本熏习所感细苦故，具如余处。二、增长分别事识熏。香象云：由此事识能资熏习起时，无明起见爱粗惑，发动身口，造种种业，受凡夫分段苦也。故论云：二者增长分别事识熏习，能受凡夫业系苦故。三无明熏习，亦有二义：一根本熏习，香象云：根本不觉，熏动真如，成业等诸识。但今举初，故论云业识也。此中广可说大乘秘密四相，并如二德起信论记见之。故论云：一者根本熏习，以能成就业识义故。(且举初，故云业识义耳，实亦在转识现识等。)二所起见爱熏习，谓枝末不觉，熏习心体，成分别事识。但末从本生，故云所起。胜鬘经云：无明住地，能起一切住地烦恼也。又有经云：无明力最大，能动一法界，遍二生死等。问：楞伽经及此起信论说业识等者，是阿赖耶既有业根本识熏习，然深密等诸经及唯识等论云：阿赖耶是无覆无记，是虽所熏，而非能熏。此论之中，阿赖耶识中□不觉义，谓根本不觉、枝末不觉等，既与无明相应，亦可非所熏。若许尔者，违诸经论阿赖耶识具所熏四义，故为所熏等故。答：丘龙会云：然此识中，想数为首，取相分别，即不了达无相真如，故名法执，亦名无明。非推求性计度实有，故无慧等余心数法。又此妄想最初极微细，唯与大圆镜智相违，是故不妨诸转识智。由此义故，亦能受是无记故，非极香臭之所记故。如人衣等，仙即觉臭，而亦能受香臭所熏，非极臭故。此识亦尔，如摄论云：无记者，不可记极香臭义故。令此中约巨细道理，故赖耶亦有通法执，与一心相违，取谓分别，故亦为能熏。彼唯识论等，约粗相道理故，赖耶是无覆无记，无执障亦唯为所熏耳。故瑜伽及深密等经，建立心意识秘密善巧等。既言秘密善巧，岂如言可取哉？问：若尔，何故诸论之中，阿赖耶识无执障故，名无覆无记；若有妄想者，是应不善，亦可与痴数相应？答：无别无明等故，亦无与慧等心所相应，故不云不善，唯与遍行五数相应，无与余心所相应义。亦唯识论中，约可思议熏义，唯以赖耶为所熏，则简真如常法等；以七转识三性见相为能熏，则简异熟无记等。今此起信论中，约不思议熏义，以真如法亦为所熏，亦为能熏业识等；赖耶亦为能熏，亦为所熏染法熏习。六义之中，更互相望，而为能所熏故。亦约熏动义，及熏生义等，广可分别。故楞伽云：不思议熏，不思议变，是现识因；取种种尘，及无始妄想熏，是分别事识因等，乃至广说。香象解云：不思议熏者，谓无明能熏真如，不可熏所而能熏，故名不思议熏。又熏即不熏，不熏之熏，名不思议熏。不思议变者，谓真如心受无明熏，不可变异而能变，故云不思议变。又变即不变，不变之变，名不思议变。是现识因者，于中亦有转业识，举粗兼细，故名现识。取种种尘者，即此现识所现种种境界，还能动彼心海，起诸事识之浪故也。无始妄想熏者，即彼和合心海之中，妄念习气，无始已来，熏习不断，此尘及念，熏动心海，种种识生，故名分别事识因等也。第二、明净法熏习者。香象云：总而论之，略有二义：一、真如内熏无明，令成净业，此则本熏。二、即此净用返熏真如，令增势力，此则新熏。为此义，论云：云何熏习起净法不断？所谓以真如法故，能熏习无明(此则本熏)。以熏习因缘力故，则令妄心猒生死苦，乐求涅槃(此则新熏)。集者案云：此论意，真如本觉之体，内熏于无明，冥起净用之义，是名本性。其所起之净用，还熏于本觉之体，更令起修生之果，是名新熏。彼唯识论中，于此新熏，更分法尔、新熏二义。谓其真如所起之净用新熏，从无始法尔展转资熏，无有断绝，名为法尔种子。其本觉真如无始，故净用亦无始。其净用渐增，至见道位，证一心性，还起净德，此净用更熏种子。护法论师且得此义矣。然其真如所起净用，是虽无始，而以用望体，体是本有，而用新熏。此新熏净用为正因缘，能生始觉之果，以修因得果之道理无差故。即此净用上，虽分新熏法尔义，而其新熏法尔望本觉内熏之体，唯新习所成，故但名新熏。难陀论师义且得此理矣。然此净用为生果正因，而其真如无内熏者，不能起净用。其净用者，必从本觉内熏起。若无体时，用亦无故。故生其果者，必从本觉之性熏，故唯本性也。护月论师义且得此门矣。由如是义，故丘龙和上云：若依作因受果之门，新熏种子正为因缘，于生自果有功德故。彼本性者，直是果法可生之性，而于生果无有功能，但名果性，不名为用故。若依此门，唯有新成种子，而无本性种子，彼新熏师意得此门也。若依从性成果之门，唯本性界正为种子，以是果法之自性故，新熏不作果法自性故。约此门，彼新熏习但能熏发本性种子，不能则成自体种子，其唯本有种子意得此门也。若就和合生果门者，新熏种子唯有功能，如其无性，果则不生，生果由性，性即为因。虽有本性，若无新熏，则无功能，功能生果，岂非种子？故依此门，则当说云：有二种子共生一果，其新薰法尔并立一果。师意得此门也。故此起信论会诸宗义，以为论致矣。若偏执言者，无所不非；若得意说者，无所不是。一心二门之妙术，于兹验矣。然此净法熏习，别而论之，有二种熏习。是二熏习，各有二义。言二种熏习者：一、妄心熏习义，二、真如熏习义。妄心熏习二种义者：一、分别事识熏习，二、意熏习。真如熏习二义者：一、自体相熏习，二者、用熏习。初妄心熏习中，分别事识熏习者，论云：依诸凡夫、二乘人等，猒生死苦，随力所能，以渐趣向无上道故。香象云：分别事识，即意识也。以此识不知诸尘唯是识，故执心外实有境界。凡夫、二乘虽有发心趣向解脱，而犹计生死可厌，涅槃可欣，不了唯心道理，仍后由此作意力，久远后还得菩提。故云分别事识熏习，乃至渐向无上道故。言意熏习者，若就本而言，名为业识；通而论之，五种意也(赖耶三识及智识、相续识五种意矣)。以诸菩萨知一切法唯是识量，舍彼事识外计分别，既了唯心，趣理速疾，异前渐悟，故云论二意熏习，谓菩萨发心勇猛，速趣涅槃故。问：此中妄心既并熏习真如，起返流行，意熏既属赖耶，如何能自发心修行？答：前凡夫二乘不觉赖耶，但依分别事识资持力而发心修行，以不违本故，向大菩提，疏而且远，故云渐也。此菩萨既了赖耶本识，即依此识资持力方得发心修行，以了本故，向大菩提，亲而且近，故云速也。此约所依相资辨熏，非各自发心等。此意显者，其净用菩提心是从本觉内熏起，此无明所起之心还非起于净业，但约此识之位以辨熏习耳，实本觉心之所起故，故云约所依相资辨熏等矣。真如熏习中自体相熏习者，论云：从无始世来，具无漏法，备有不思议业，作境界之性。依此二义，恒常熏习，以有力故，能令众生猒生死苦，乐求涅槃，自信己身有真如法，发心修行。香象解云：不空本觉名无漏法，此法冥熏众生，非物能了，故云不思议业也。此中业者，是冥熏作用也。作境界性者，明非直熏彼妄心，令其猒求，成能观智，亦乃与其观智作所观境界也。以此二法等者，显熏功能，谓此心境二义，亦可此体相二法冥熏众生，以有力故，令起猒求等行。言自信等者，明依熏起修行之相也。言真如熏习中用熏习者，论云：用熏习者，即是众生外缘之力。如是外缘，有无量义，略说二种。云何为二？一者、差别缘，二者、平等缘等。香象解云：差别缘者，为于凡等事识熏习而作缘，谓现形不同，故云差别，亦可与差别机为缘故也。谓三贤以上，乃至诸佛，能作此缘。言平等缘者，为诸菩萨业识熏习而作于缘，谓唯现佛身，平等无二，故云平等，亦可与平等心机为缘故也。谓初地以上，乃至诸佛，要依同体智力，能依作此缘故。论云：平等缘者，一切诸佛菩萨，皆愿度脱一切众生，自然熏习，恒常不舍，以同体智力故。问：此之二缘，何故名为真如用熏习耶？答：其佛菩萨等，皆是我一心所现，更无别法，是真如本觉用大义故。故大璎珞经云：自见己身当果，诸佛摩顶说法，身心别行，不可思议。又此论云：以不知转识现故，见从外来，取色分齐等故，我一心本觉田熏习，即为佛菩萨等耳。问：此染净二熏习，若有穷尽耶？亦无断尽耶？答：香象云：染法违真，无始有终，故穷法界之源，其染法熏，亦有终尽。净顺理，有始无终，虽既成佛，而起净法熏，亦无终尽，以起应化不思议用，无断尽故。故论说此尽无尽义云：复次，染法从无始来，熏习不断，乃至得佛，后则有断。净法熏习，则无有断尽于未来。此义云何？以真如法常熏习故，妄心则灭，法身显现，起用熏习，故无有断。问：既成佛果，虽穷心源，而净法熏习，无有断尽者，前后佛德，可有胜劣，前佛久熏习故。答：唯识之宗，理法身是虽一味，而智法身前后别取。譬如灯光重重，不相障碍，虽周遍而不离乱。今此起信论，前后之佛皆是一心，更无别体，但以妄想分别，故各谓自他殊。若息妄论真，前后无差，其始觉之佛还同本觉、无始觉之异，故无前后胜劣之过。故华严云：众生妄分别，是佛是世界；若解真实者，无佛世界。既穷一心之真源，达万像之中实，故无佛界之殊，岂有佛身之别哉？又论云：始觉者，即同本觉。既到法界之源，无迷悟之异岸，何有本始之别流？故云即同本觉矣。问：此起信论，染净熏习具足种子六义耶？答：准香象缘起，六因童亦得具足。故其教分记中卷云：若尔，现行为种子因，岂得有六义？答：随胜不具。如摄论等说种子有六义，此约大乘初教。若约终教，缘起、秘密义皆具此六义。以此教中六、七识等，亦是如来藏随缘义，无别自性，故七识亦具本识中六义也。思之，委释六义，如具六因章，裁繁不集。问：唯识论宗法尔种子者，是约有为性；此论法尔性者，是约无为性。以何圣教以为龟镜哉？答：宝性论云：真如性者，如六根聚经中说，从无始世来，毕竟究竟诸法体故。无上依经亦有此文。此则约无为性明无始法尔义，故以为证矣。瑜伽论云：六度殊胜，有如是相，无始时来，展转传来，法尔所得等。此则约有为性明无始法尔义，故准此文，二论之宗各殊知矣。
第六、建立三身同异门者。唯识论中，清净法界四智心品，总是五法，名为法身。此法身之中，别开三身：清净法界，为自性身；合自他受用，名为受用身；合净秽立化身，名变化身。故论第十卷云：此牟尼尊，所得二果，永离二障，亦名法身，无量无边力无畏等大功德法所庄严故。体依聚义，总说名身。设此法身，五法为性，非净法界，独名法身，二转依果，皆此摄故。如是法身，有三相别：一、自性身，谓诸如来真净法界，受用变化，平等所依，离相寂然，绝诸戏论，具无边际真常功德，是一切法平等实性。即此自性，亦名法身，大功德法所依止故。二、受用身，此有二种：一、自受用，谓诸如来三无数劫，修集无量福慧资粮，所起无边真实功德，及极圆净常遍色身，相续湛然，尽未来际，恒自受用广大法乐。二、他受用身，谓诸如来由平等智，示现微妙净功德身，居纯净土，为住十地诸菩萨众，现大神通，转正法轮，决众疑网，令彼受用大乘法乐。合此二种，名受用身。三、变化身，谓如来由成事智，变现无量随类化身，居净秽土，为未登地诸菩萨众，二乘异生，称彼机宜，现通说法，令各获得诸利乐事等，乃至广说。以五法性，摄于三身，异说繁广，具如彼说，亦如基师法苑三身义章。然约论意，论常无常者，法身是常，以自性故；亦是无常，以离不离故。修生功德是无常，以从因生故，是有为无漏故；亦得是常，以无间断故，相续起故。庄严论云：自性无间续，三佛俱常住等。今依此起信论，凡夫二乘所见六道差别之相，名为应身。十解以上菩萨所见，离分齐色，名为报身。远离色心之异，泯一异之差别，诸法之总体，非理非智，无碍之真，名为法身。故论云：复次真如用者，乃至又无有用相可得。何以故？谓诸佛如来，是法身智相之身。第一义谛，无有世谛境界，离于施作(已上明法身矣)，但随众生见闻得益，故说为用。此用有二种。云何为二？一者依分别事识，凡夫二乘心所见者，名为应身。以不知转识现故，见从外来，取色分齐，不能尽知故。二者依于业识，谓菩萨从初发心意(十解初发心住，名初发意)，乃至菩萨究竟地心所见者，名为报身。身有无量色，色有无量相，乃至随所示现，即无有边，不可穷尽。如是功德，皆因诸波罗蜜等无漏行熏，及不思议熏之所成就，具足无量乐相，故说为报。又凡夫所见者，是其粗色，随于六道，各见不同，种种异类，非受乐相，故说为应身等。广如彼说。然依此论意，论常无常等者，香象云：即有二义：先别明，后总说。别中修生功德是无常，以修生故，亦即是常。一得已后，同真如故。何以故？本从真流故，无明已尽，还归真体故。梁摄论云：无不从此法身流，无不还证此法身等。又云：犹如虚空，遍满一切色际，无生住灭变异；如来智亦尔，遍一切所知，无倒无变异等。是故当知，非直无间断故以为常，亦则同真如不变常也。法身是常，以随缘时不变自性故；亦是无常，以随染起故。何以故？以诸功德既并同真，是故起用唯是真作故。此起信论中，报、化二身属真如用摄。又云：众生心净，法身影现等。又云：复次，本觉随染分别，生二种相，与彼本觉不相舍离。谓一者、智净相，二者、不思议业相。乃至广说者，由此法身随缘义故，是故功德差别得成；由不变义故，是故功德无不即真。以举体随缘，令相不变，二义镕融，无障碍故。是故佛果即常、无常，具足四句，或非四句，随义应知。问：若尔，如何说非一、异也？答：唯识论中，以真如遍故，智证真如，故非异也；有为、无为不同如，故非一也。今此起信论中，以德有二义：一、缘起现前义，以三无数劫功不虚故；二、无自性义，以离真如无体故。此中初义与法身随缘，后义与法身不变，是非异门，以是举体全收。又此初义与不变，后义与随缘，是非一门，以义差别故。是则不动非异，明非一也。问：如是二宗，皆为乖角，如何和会以为论宗？答：香象会，初约大乘始教，后就大乘终教，教有浅深，故无过失也。丘龙和会报化身经论异说云：如同性经说：秽土成佛，名为化身；净土成道，名为报身。金鼓经说：三十二相、八十种好等相，名为应身；随六道所现之身，名为化身。依摄论说：地前所见，名为变化身；地上所见，名受用身。尔此起信论中，凡夫、二乘所见六道差别之相，名为应身；十解菩萨所见离分齐色，名为报身。所以如是不同者，法门无量，非谓一途故，随所施设，皆有道理故。如摄论中说：地前散心所见，有分齐相，故属化身。今此论中，明此菩萨三昧所见，离分齐相，故属报身。由是道理，故不相违也。集者云：唯识论中，约可思议熏因果及依持门明，理法身及智法身虽不离，而理无为，智有为，体用差别等。今此起信论中，就不思议熏因果及缘起门说，三身虽别，而报化身是真如用大也。以理即是智，智即是理，故经云：第一义空，名为智慧等。以色即是心，心即是色，故论云：即此法身是色体故，能现于色，所谓从本已来，色心不二。以色性即智故，色体无形，说名智身；以智性即色故，说名法身。遍一切处所现之色，无有分齐，随心能示十方世界无量庄严，各各差别，皆无分齐，而不相妨。此非心识分别能知真如自在用义故等。广明义相，具如余处。且论同异，略他斯止。
第七建立执障同异门者，唯识论中，人执为首，根本烦恼、忿恨、覆恼等诸随烦恼，是为烦恼障之自性。其眷属者，彼相应法及所发业并所感果，相从通入烦恼障体。所知障者，法执为首，妄想分别及与法爱、慢、无明等以为其体。论助伴者，彼相应法并所取相亦入其中。若依八识分别，烦恼障体不与阿赖耶识相应，唯共七转识起。于中爱与无明通七种识，慢通二识，瞋唯不通第七末那，疑及四见唯在意识，萨迦耶见在意意识。萨迦耶中有二行相，所谓我行及我所行，如是二行亦通二识。意识二行，义在可见。末那二行异说(云云)。护法论师云：直缘赖耶见分，计为我我所，乘语势故，说我所言等。难陀论师等云：缘阿赖耶识自体而作我行，兼缘彼识体上诸相分作我所行等。大乘基等取前说以为正义，元晓师等取后释以为正义。释难会违，具如其二障章见之。若依三性分别障体者，三性法门乃有多种，且依一自性门说。色无色界一切烦恼，及欲界末那四惑，皆是有覆无记性摄。五识所起贪恚痴等是不善性，不善意识之等流故。欲界意识所起之中，若分别起一切烦恼悉是不善，任运起中身边二见是无记性，爱慢无明能发修断不善业者是不善性，结生之时微细现行是无记性，瞋恚一种唯不善性等。随烦恼中，寻、伺、恶作、睡眠，此四通于三性，而在善中非必是随烦恼性。如于梦中修无漏道，此中睡眠数非惑性故。其余三种准此可知。放逸等十及谄、诳、憍，唯通不善、有覆无记。忿、恨、覆、恼、悭、嫉与害、无惭、无愧，如是九种唯不善性。此中无惭、无愧论其自性，遍行一切不善心中。若说增用愧通一切，惭未必通。然此随烦恼，略由四相差别建立，谓无惭、无愧亦通不善心起。放逸、掉举、惛沉、不信、懈怠、邪欲、胜解、邪念、散乱、不正知，此十通一切。染污心起，通一切处、三界系。忿、恨、恼、嫉、谄、诳、憍、害，此十各别不善心起，若一生时必无第二，如是十种皆欲界系。除谄、诳、憍，由诳及谄至初静虑。憍通三界，此并前二，若在上地唯无记性。寻、伺、恶作、睡眠，此四通三性心，非一切处，非一切时。若有极久寻求伺察，便令身疲念失亦是劳损，是故寻、伺名随烦恼。此二乃至初静虑地，恶作、睡眠唯在欲界。烦恼障相略说如是。所知障相者，护法论师等云：法执无明唯在第七、第六二识，不通余识，推求性故。法爱、恚等非见所摄，不推求者亦通五识，然具法执不通赖耶。若此识中有法执者，成法我见，有无明等不相应，唯与五法相应。又若此识有法执者，无所熏故应念念失，不待对治即成大过。又法空观初现前时，此亦应断，障治相违不俱行故。若尔，所余有漏种子应无所依，所修功德应无熏习，无所熏故亦不可言熏习镜智，非无记故，犹未得故。故知法执不通此识。若于三性中，唯在不善、有覆、无记，虽复不染二乘圣道，而有染覆菩萨道故。由此义故，亦名有覆，亦名无覆，一体、二名所望别故。不通四种：一、向无覆、无记心中，于转识中异熟果者，与异熟识性类同故，分别力劣不能执故，威仪等心不坚执故，非普遍故。又亦不通一切善心，与无明等性相违故，必与无痴善根俱故。如瑜伽说：无明有二：一者、不善，二者、无记。又有二类：一者、染污，二、不染污。不言有善故等。若约缠及随眠、正习及心、心所等五法分别二障者，具龙章治断二障位地等殊，具如唯识第九、第十及建立位行门。问：烦恼障中，何之烦恼能发引业及发生业耶？答：通而论之，一切烦恼皆发引业，亦发生业，于中别取。其最胜者，无明能发引业，爱、取能发生业。言发引业者，发现起业；发生业者，发种子业，由能熏先行种子令成，能转为有故。引业能发则有二种：发罪业时，现缠能发；福不动业，随眠能发；发生业时，罪、福、不动皆有现行，爱、取能发。又发引业中，俱生烦恼发别报业，唯分别起，随其所应能发三种，总发引业等。问：何之烦恼能结生耶？答：通相而言，自地所有一切烦恼皆能结生。论最胜者，唯由俱生、无记、我、爱结生相续。所结之生不出二种：一者、正生，二者、方便生。结正生时亦有二种：生有色界，中有时结；生无色界，死有时结。结方便生，唯在死有。然临死有心，有其三位，谓前三性心位，其次染污心位，最后异熟心位。此中初二是在意识，最后一心是异熟识。又三性心位非结生时，后之二心是结生位。又后二中，初是现缠结生之位，后是随眠结生位也。如瑜伽等广说。问：二执与二障有何差别？答：执狭而障宽，障除赖耶而有七识，执唯在意意识故。又执本而障末，由内我故，外起贪嗔等障故。问：此二障者，若别体耶？若同体耶？答：同体异用，故立二名。问：异用二名，其义如何？答：烦恼障者，贪嗔等惑能感界内之报，逼恼有情令离寂静，遮止有情不出生死，故云烦恼障。所知障者，法执等惑遮止智性不成现观，覆弊境性不现观心，由是义故名所知障。然烦恼少分有障于境，智而不遮无上菩提，虽已断此不得彼故。所知障亦少分有感生死而不蔽于二乘涅槃，虽不断此而证离故。一体异用以名二障矣。今依此起信论，六种染心是烦恼碍体，根本无明是智碍体。言六染者：一、执相应染，即是意识见爱烦恼所增长义，粗分别执而相应故。二、不断相应染，五种意之中相续识法执相应，相续生起不断，即相续异名。三、分别智相应染，即五种意中第四智识。四、现色不相应染，即五种意中第三现识。五、能见心不相应染，是五种意内第二转识也。六、根本业不相应染，是五种意内第一业识。此中初二在于六识，第三一染在第七识，后之三染俱在第八。此论所言烦恼碍，六染之中已摄。唯识所说，二障皆尽。根本无明者，彼六染心所依根本，最极微细，冥闇不觉，内迷自性，一如平等，未能外向取差别相，故无能取所取别异。与其真明，其相太近，故此无明于彼最违，如沙弥与上座近也。于生死中，无有一法细于无明，而其本唯此为元，忽然始起，是故说名无始无明。如本业经云：其住地前，便无法起，故名无始无明住地。此论下云：以不达一法界故，心不相应，忽然起念，名为无明故。此言无前及忽起者，非是望时节前后，唯是横论细粗缘起。如是无明，虽非与异熟识相应，而为作本，和合不离，故依此识方说其相，由是摄在赖耶识位。二碍体性，略说如是。论文云：染心义者，名为烦恼碍，能障真如根本智故。无明义者，名为智碍，能碍世间自然业智故。香象解云：照寂妙慧如理之智，名根本智。染心喧动，违此寂故，名染心为烦恼碍。以烦动恼动故，后得如量之智，名世间业智。以无明昏迷，无所分别，违此智用，名为智碍。此且依本末相依门，以所起染心为烦恼碍，能起染心之无明名为智碍。不约人法二执以明二碍，故异前宗。此论中所说二执，亦异前论。论对治邪执分云：一切邪执，皆依我见。若离于我，则无邪执。是我见有二种。云何为二？一者、人我见，二者、法我见。人我见者，依诸凡夫说有五种。云何为五？一者、闻修多罗说：如来法身毕竟寂漠，犹如虚空。以不知为破着故，即谓虚空是如来性等。乃至第五者、闻修多罗说：依如来藏故有生死，依如来藏故得涅槃。以不解故，谓众生有始等。法我见者，依二乘钝根故，如来但为说人无我，以说不究竟见有五阴生灭之法，怖畏生死，妄取涅槃等。问：此论所说五种人执，既并于真如法上计，云何说为人我执耶？香象解云：此有二释：一云：此是初学凡夫有人我者作此执，故云我人执也。二云：由如来藏中有二义：一是本觉义，即当是于人上妄计，故云人执；二是理实义，当所观之法。今据初义，故说人执、法执。如常执色心等法是实有故，名为法执耳。问：此论之中所说二碍，盖有发业结生功能耶？答：亦有此义。何者？无明住地发无漏业，能受界外变易生死，此是无作四谛道理。如前所说唯识之宗，直有作四谛门也。所以彼宗中不立变易别因。顿悟菩萨资助广果天现身因，以令与果。渐悟菩萨若第四果回心者，资助欲界现身因，以令与果。若前三果者，有二种释：一云：如顿悟人未断上界惑故。一云：虽未断上界惑，而既伏离，更不受生，故助欲界现身因，以令微妙往大自在宫，以成佛果。今依此起信论宗立别因果，故论四种熏习中云：业识根本熏习，能受三乘三种意生身业。如胜鬘经云：又如四取缘有漏业因而生三有，如是无明住地缘无漏业因，生阿罗汉、辟支佛、大力菩萨三种意生身故。总说虽然，于中分别者，丘龙解云：此中所发无漏业者，方便道中分道善根，不为三漏所发所润，不受三有故名无漏。当知集谛有其二种，谓有漏集谛、无漏集谛。所生苦谛亦有二种，谓有为苦谛、无为苦谛。如宝性论云：云何名为世间？以三界相似镜像法故。此明何义？依无漏界中有三种意生身，应知彼因无漏善根所作名为世间，以离有漏诸业烦恼所作法故亦名涅槃。依此义故，胜鬘经云：有有为世间，有无为世间；有有为涅槃，有无为涅槃。故能发业中亦有二种：一无明住地能发引业，二爱取习气能发生无明住地。所以能发引生死业者，由此无明迷自心性，本无起动终无变异，缘此势力堪能发起感生意生身变易生死业。菩萨见道永离能所，随分通达本无起动，是故虽有无明而不成感生之业。由此势力，其后所起方便道等，亦应不成感生之业。例如二乘见道已后，虽有俱生我见无明，而不得成总报之业。当知此中道理亦尔。所以人执习气、法执分别，不能发此无漏业者，若于二乘不无此义，但菩萨方便道中，为对治彼修无漏业障，治相违故。此亦如是，无明住地非无漏业所能伏灭，是故能发。如是无明通发三乘无漏引业，故唯说此为方便也。发生业时，唯能润业发，能取种子令成能与，非发现起无漏之业。由是义故，爱取习气妄想分别能发生业。如智度论说：阿毗䟦致菩萨习气力故，受法性生身。是显发生业义。宝性论云：缘相者，谓无明住地与行作缘。如无明缘行，此亦如是。故此明发引业义。又彼论云：缘彼无明住地，缘细想戏论习，因无漏业生于意法。是文俱显二种发义。次明结生相续力者，罗汉、独觉受彼生时，我爱习气在随眠位结生相续。若诸菩萨智力所引结生相续，不须习气。此中结生及发生业，是烦恼碍功能，此等皆在六染中故。发引业者，是智碍力，无明住地非六染故。又此智碍别有二种殊胜功能：一、此无明动真如流转生死。如经说言：即此法身流转五道，说名众生。此起信论云：自性清净心，因无明风动故。二、此无明能熏真如变生一切识等。如楞伽经云：不思议熏，不思议变，是现识因。此论文云：真如净法实无于染，但以无明而熏习故，即有染相故。由有如是二种力故，能作二种生死依正。如夫人经云：此三地，彼三种，意生、身生及无漏业生，皆依无明住地，有缘非无缘故。当知无明其力殊胜。如偈中说：般若力最胜，能至无所为，而无不为故。一切生死中，无明力最大，能动一法界，遍生二生死。诸门分别，委如丘龙二障章
第八、建立位行同异门者，唯识论中立五种位，谓以信等四位为资粮位，十回向后别立四善根为加行位，真相二见道名通达位，余皆名为修道位矣，其佛果位为究竟道矣。又等觉、妙觉亦同为究竟，然其地前亦有四十心，以其十信亦成位故。故彼论第九云：何谓悟入唯识五位？一、资粮位，谓修大乘顺解脱分；二、加行位，谓修大乘顺决择分；三、通达位，谓诸菩萨所住见道；四、修习位，谓诸菩萨所住修道；五、究竟位，谓住无上正等菩提等。广说位相矣。然大乘基等一类诸德，判此五位以为四不退：一、十信、第六信为信不退，以云不退心故；二、十住、第七住已上为位不退，以不起邪见故；三、初地以上名证不退，以证真理故；四、八地以上名行不退，以无功用行故。然瑜伽论云：若诸菩萨住胜解行地，名下品成就；住净胜意乐地，名中品成就；住随决定究竟地，名上品成就。若菩萨住下品成就，犹往恶趣，此尽第一无数大劫，乃至广说。由此论文，香象判云：亦可菩萨地前总说为退，以其犹堕诸恶趣故。又依佛性论，菩萨至十回向方皆不退也。问：若尔，何故十信、第六信心名不退心耶？香象华严明难记会云：以思不退，未成不退，是名不退心耳。问：若尔，何故起信论云：十解已上皆名不退耶？答：二论宗浅深异故，委如下说。其位中行相者，如瑜伽云：胜解行住，菩萨转时，何行何相？或时具足聪慧，于其诸法能受持等；或于一时，不能如是等，乃至广说；或于一时，于大菩提已发心，而后退舍等。如是等类，名胜解行住。其十地中，初地已上，七地以还，有二种根：渐悟菩萨，为智增上；顿悟菩萨，为悲增上。八地以上，无二根性，悲智平等，无功用故。问：若八地已上，悲智平等，无漏观心，一切时续者，如何说有超劫？如释迦佛，第三劫初，逢燃灯佛，布发掩泥，超于八劫。第三劫满，修相报初，逢胜观佛，亦弗沙翘足赞叹，超于九劫。答：唐慧沼师，略存二解。一云：或有一类，住游观心多，或耽灭定久，对此有超。问：若尔，如何八地已上，刹那刹那，转增进耶？答：据八地上，住出已后，长时而说。问：若尔，如何云初地已上，入住出心，各各齐等？答：若据作意，即功力齐，不同地前。设作意时，力用不等，若执皆齐，如何得说智增悲增，及于烦恼怖不怖别？(已上一解了)一云：悲增智增，怖不怖类，地地各齐。然说超者，以智望悲，增者说超。问：若尔，智增望悲者，自得成超，何须说彼布发等耶？答：此等超增，是故遍说。(第二解了)或是化相，方便说超，非是实尔。何以故？八地已上，他受用土中，何处有泥土须发掩？何有石窟作佛安禅？问：若尔，三僧祇于智悲增，何者而说？答：据智增者，然三祇中地前伏惑而不故留，随惑受生故。初地已上故方留惑，以自在生故，不随惑故。但是第六识俱起惑耳，非第七识时时间起故。(上且述异，下自彰。)今依此起信论，亦说菩萨十地差别，而不以见修等名说。又于地前但有三贤，其十信是行非位故，未得不退故。故分别发趣道相中云：信成就发心者，依何等人修何等行，得信成就堪能发心？所谓依不定聚众生，乃至修行信心迳一万劫。信心成就得发心者，入正定聚毕竟不退，名住如来种性中正因相应等。丘龙解云：十信以前名邪定聚，十住已上名正定聚，其二中间名不定聚，即十信行也。又仁王经云：习忍以前行十善菩萨有进有退，犹如轻毛随风东西等。在此修行经十千劫，入十住位方得不退。依如是等文，象龙二德云：今依此论，十住之初即不退堕下二乘地，况诸恶趣及凡地耶？问：若尔，何故本业璎珞经云：舍利弗、法才王等十住第六住，有退入凡夫不善法中等？答：今此起信论释彼经文，为示现退也。故论释发心住相云：如修多罗中，或说有退堕恶趣者，非其实退，但为初学菩萨未入正位而懈怠者，恐怖勇猛故。又是菩萨一发心后远离怯弱，毕竟不退堕二乘地等。其位中行相者，今此论中云：三贤初中位，小分得见法身，能于十方世界，八相成道，利益众生。又以愿力，受身自在，亦非业系。又依三昧，得少分见佛报身，以知法性无悭贪故，随顺行檀波罗蜜等。故论释发心住云：菩萨发是心故，则得少分见于法身，故随其愿力，能现八种利益众生。乃至随其所生，与微垢相应，亦非业系，以有大愿自在力故。等广说矣。是故当知，此中行位，与前论宗，浅深之相，显然殊矣。其地上行，倍前可知。然略明其行相者，起信论云：证发心者，从净心地，乃至菩萨究竟地，是菩萨于一念顷，能至十方无余世界，供养诸佛。乃至或示超地成正觉，以为怯弱众生故。或说我于无量阿僧祇劫，当成正觉，以为懈慢众生故。能示如是无数方便，不可思议。而实菩萨种性根等，发心则等，所证亦等，无有超过之法。等集者云：如唯识、瑜伽等论，初地菩萨，一念之顷，往百佛世界。今此论中，一念之顷，往十方无余世界。亦彼论中，初地已上，七地已还，有悲、智二根性殊。今此论中，无其二性之别，故云种性根等。问：若此论中，种性等故，悲增上、智增上二性者，何以故智度论等，好多成就佛法菩萨，好多成就众生菩萨耶？答：香象解云：为显有功用、无功用二位差别，寄说二根□□，实不如是。若悲增上，其慧必劣，劣慧导悲，悲应滞见，滞见之悲，岂名增上？纵悲智齐均，尚不名悲增上，况以劣智导悲，而言增上？若智增上悲劣，劣悲导智，智应滞寂，滞寂之智，何名增上？以诸菩萨从初以来，异凡小故，悲智相导，念念双修，如车二轮，鸟之两翼，何得说有增减耶？当知由此大乘始终二教，粗细异故，有二生死，非由悲智互增上故。若言彼智增上者，有小乘习，怖诸烦恼，故永伏者。若于地前未证真如，可约本习，容有此类，以未纯熟故。初地以上，行解纯熟，同证同修同断，如何得有如是差别？故此起信论云：地上菩萨种性发心修行，皆等无差别等。问：前建立执障门中，二障与二碍，若断位差别耶？若二论无异耶？答：唯识中说二障断伏相者，委如彼论第九十卷。然总而显之，烦恼障中，不同二乘。约果分品，但于二障分别起者，地前伏现行，初地真见道时，一刹那中，顿断彼种。其俱生中，烦恼障种，初地以上，自在断留，不？故断。何以故？润生摄化故，不随二乘地故，为断所知障故，为得大菩提故。是故摄论云：由惑至惑尽，证佛一切智等。其所知障，行相细故，正障菩萨道，是故地地别断，要至佛地，方得总尽。由是即说二障修惑，俱至佛地。故对法论云：又诸菩萨，于十地修道位中，唯修所知障对治道，非烦恼障。得菩提时，顿断烦恼及所知障，顿成阿罗汉及如来。(已上六识相应烦恼等障，伏断位次耳。)其末那俱生，行相细故，亦同前至佛地方尽矣。问：其二障修惑，诸识相应，地上现行，有何同异？答：其烦恼障内，第六识惑，既故留彼，是故现种，皆以智御，用成胜行，不起过患。犹如毒蛇，以咒力御不令死，无起过而成余用。菩萨善巧，留惑亦尔。是故当知，于彼烦恼，或现或种，皆得自在。其第七识烦恼，性非润生，故非所留，行相细故。七地以还，有时暂现，以观智有间故。其所知障，皆后地起，或于前地起，或现或种，以地地别断故。问：若尔，何故而有所说，七地已还，起有漏心等耶？答：约第六识中，烦恼障为有漏者，彼既留故，即似有漏。若约所知障为有漏者，即实有漏。此二通十地。若末那烦恼，即实有漏。至于七地，有无不定，以有时暂起有漏心故。余义可知。今依此起信论，六种染心，为烦恼碍；根本无明，名为智碍。二碍行相，是如前说。今论其断位者，论云：一者执相应染，依二乘解脱，及信相应地远离故。解云：若二乘人，至无学位，见修烦恼，究竟离也。然此论意，诸声闻人，于其起烦恼障，尚不能断，但能折伏，何况能断彼所知障？弥勒间经论、楞伽经同云：不能究竟断诸烦恼，但折伏一切烦恼等。集者云：既未断根本无明，如何断其烦恼耶？依无始无明住地，起一切烦恼。故论说云：过恒河沙等上烦恼，依无明起差别；我见爱染烦恼，依无明起差别。如是一切烦恼，依于无明所起前后无量差别，唯如来能知故。言信相应者，十解已去，信根成就，无有退失，名信相应。此菩萨得人空见，修烦恼不得现行，故云远离，非约随眠以留惑故。调地前三贤位中，初既不堕二乘地故，于烦恼障自在能断，留故不断随眠，为除智障业故。论下文云：得少分见法身，作八相等化，乃至非业系，以自在故。若约唯识宗，初地已上方说留惑，是如上说。今此菩萨非直断四住人执，亦分断无明住地。故此论云：不了一法界义者，从信相应地观察学断故。今但为显断人我粗执，故不论彼也。二者下，断相应染。依信相应地修学方便，渐渐能舍，得净心地究竟离故。解云：从十解已去，修唯识观，寻思方便，乃至初地证三无性，遍满真如，法执分别不得现行，故言净心地究竟离也。然此论意，于二障中不分俱生及分别俱有、正使及习气。地前伏使现，地上除习气，佛地究竟净俱。此位菩萨以怖智障故，修唯识真如等观，伏断彼障。然于烦恼障非直不怖，不修对治，亦乃故留助成胜行。初地以上断智障一分粗故，于烦恼障不须更留，是故二障不分见修，至初地时，正使俱尽。三者、分别智相应染，依具戒地渐离，乃至无相方便地究竟离故。解云：法执细惑，七地已还，有出入观异，故于境界有微分别。然地地分除，故云渐离。八地已去，无出观外缘境，故于七地尽此惑也，故云无相方便地究竟离也。以二地三聚戒具，故云具戒地。以七地于无相有观，有加行方便之功用，故云无相方便地。以八地已去，于无相理无方便功用故。四者、现色不相应染，依色自在地能离故。解云：是五意中现识，依根本无明动令现境也。以八地中得三种世间自在，色性随心，无有障碍，故云色自在地能离也。以色不自在位现识不亡，故此位中遣彼相也。五者、能见心不相染，依心自在地能离故。解云：即五意中转识，名能见心，以根本无明动令能见。故论上文云：依于动心，成能见故。第九地中，善知众生心行十种稠林，故云心自在，此于他心得自在。又以自得四无碍智，有碍能缘，永不得起，故云心自在地能离也。六者、根本业不相应染，依菩萨尽地得入如来地能离故。解云：即五意中业识，以无明力，不觉心动故。菩萨尽地者，谓十地终心，金刚喻定，无始地中，微细习染，心念都尽。故上论文云：如菩萨地尽，满足方便，一念相应，觉心初起，心无初相，以远离微细念故，得见心性，心即常住等。案云：上六种染心，是为烦恼碍。斯烦恼碍中，摄唯识所说二障已尽。初三染心中，摄七识中烦恼障及所知障尽故。谓执相应染及不断相应染，是六识中所起二障也。分别智相应染者，是第七识分别爱非爱境，故云分别。初与慧数相应，内起执心，故云智也。二论浅深差别显然矣。根本无明，名为智碍。其断位者，论云：不了一法界义者，从信相应地，观察学断，入净心地，随分得离，乃至如来地，能究竟离。解云：是染心所依，无明住地，能染真如，成染心故。即不了一法界义者，以不知法一界故，即初粗者至初地离，后细者至佛地尽故也。然初无明，生得住地及作得住地等，亦四住地及五住地等。广分别此义，且如丘、龙二障，及胜鬘疏等。但新罗元晓法师，飞龙之化，濽于青丘，故字丘龙。大周法藏和上，驾象之德，振于唐幡，故字香象。传记如斯，见者知之。然此论宗，卓尔不群，固是枯槁赴渊之者，为凡而已矣。西河洙泗之徒，刻意而退矣。憬悟闇鲁侯之[齒*，复]语至道之玄，强望马鸣之冥加，仰赖私师之洪恩，忽率性灵之愚，忝集同异之趣，所得之功德，回向于法界，冀将来之穷达，幸垂赐改作云尔。
大乘起信论同异略集(终)
文政十年丁亥二月下旬，顷以南溪松林院御所持之本，令书写之者也。
睿岳。东塔执行探题前大僧正豪实

        </div>
      </div>
    </div>
  </div>
</div>
<!--update:2025-08-30 09:33:40-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>