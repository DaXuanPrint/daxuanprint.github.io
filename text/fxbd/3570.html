<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="藏逸经书标目,藏逸经书标目全文在线阅读,藏逸经书标目全文在线下载,大玄古籍书库">
<meta name="description" content="藏逸经书标目，一卷，明密藏禅师道开遗笔，大藏经补编，第14册。_藏逸经书标目_全文在线阅读_藏逸经书标目_全文在线下载_大玄古籍书库">
<title>藏逸经书标目_道开_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">藏逸经书标目</span> <br/>
          作者： <span class="inputVal" id="bkauthor">道开</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]6522</span> <br/>
          说明： <span class="inputVal" id="bkdec">藏逸经书标目，一卷，明密藏禅师道开遗笔，大藏经补编，第14册。</span> <br/>
          封面： <span class="inputVal" id="bkimg">Z_3570.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]藏逸经书标目
[book_author]道开
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]6522
[book_dec]藏逸经书标目，一卷，明密藏禅师道开遗笔，大藏经补编，第14册。
[book_img]Z_3570.jpg


[book_title]藏逸经书标目
明密藏禅师道开遗笔
凡北藏未收者。无论其言义得失。悉采录其名目如左。以竢明哲拣辨而出入之。
圆觉经大疏
江西省城北龙光寺应方禅师有旧本。其徒号竺章。
圆觉经大钞
常州府有旧本。
圆觉经略疏小钞
秀水东禅寺有板。
法华经合论
宋寂音尊者造。张商英附论秀水精严寺云汀禅人。苏州管东溟居士俱有旧本。今楞严寺就精严本刊行。
法华要解
温陵环师解。今南北讲席尚之。世多流行本。
楞严论
宋寂音尊者造。後有正受师厘入经。并有删补。改名合论常熟钱顺化文学有旧本。今秀水楞严寺如其本刊行。此论尚当求寂音原本。未经删厘者。
楞严广注
净行所述。今秀水楞严寺有旧本。
楞严要解
温陵环师撰。今南北有板流行。
楞严会解
元天如则师所述。今南北讲席宗之。世多流行本。
楞严管见
我明泰法师撰。此书於经意虽不无得失。然亦有发前人未发者。
维摩诘经注
肇法师撰。南藏已收入。世亦多流行本。五台山龙翻石有古本善。
楞伽经注
永乐间泐公奉敕注。已收入藏。
楞伽会译
嘉靖间宜兴荆山珂法师将三译楞伽逐段会同厘入刊行。既有三译在藏。则此不必重收。况此经三译。文义各自成家。亦不必会也。
华严合论
唐太宗时李长者造大论一百二十卷。後某厘入经。改名合论。北京本真座主嘉兴东塔寺思修禅人。南京聚宝门内西小衚衕机房伍宅。俱有宋元板善本。伍宅本乃北京报国寺僧所遗者。今秀水东禅寺刊板流行。
华严合论约语四本
杭州刊行。既有合论全文。则此似不必收矣。
华严法界观通玄记三卷
本嵩法师述。北京有板。
华严还源观类解
净源法师述。北京有板。
华严纶贯一卷
复庵和尚撰。北京有板。
原人论解
圆觉法师述。
华严疏钞会本
嘉靖间有妙明法师。悯念讲席学人愚昧。乃以清凉疏钞厘经入疏厘疏入钞。经疏钞科科段段厘开会入成书。如儒家经书集注相似。今南北讲席咸宗之甚至将经疏钞一并讲解。无分源派根叶。殊失清凉老师作述之意。盖疏以疏经。经明而疏为賸语。钞以钞疏。疏明而钞为賸语。是要之钞以明疏。疏以释经。经以载道得意则经且为长语也。况疏钞乎。今不分经疏钞。一并讲解。是大可笑。即儒生家师资训诂。亦只会明注疏。以解经书本文。未有并注疏而讲解之者也。或谓钞不可入疏。而疏不可不入经。不知疏既可以入经。钞何独不可以入疏乎。入疏者。入钞之渐也。入疏之见。犹夫入钞之见也。其愚一。其过同。第大小浅深差等耳。或又谓华严疏钞。既不应厘入。然圆觉略疏法华楞严要解会解诸书。作者已自厘入。亦将析而出之乎。予曰。子又何愚之甚也。彼既作者原自会入。则其文义自是如彼其连属。何容析出。此既作者原自分析。则其文义自是如此其分殊。何容会入。大都一切经书注疏。或分或合。但仍作者之旧。则无复议矣。况今所会。起止配合。率多牵强。或不应起而起者有之。或不应截断而截断者有之。或配合不相当者有之。是又莫赎之罪也。或又谓若不会入。则学者恶能配合其文而求其义。予曰。文且不能配合。又安望能明其义乎。而要之一切注疏。又不为此等愚昧设也。嗟夫。少智多愚。一唱百和。法华玄义文句。观无量寿佛经疏钞等。南北各有会本刊行矣。而华严疏钞会本。近且重收入藏。使继此而会注疏者愈出。入藏者愈重。则繁沓杂乱。可胜言哉。今凡注疏。藏中既收入原本。则会本断不可重收。即已入者宜出之。
华严会玄
云南某师。因悬谈中意义事实艰深渺邈者。人多不晓乃搜考诸内外典籍。为之音释别录其本。後讲席无智者。遂亦厘入玄谈名之曰会玄。讲者亦并其文而讲之。此其视会疏钞讲疏钞者。其愚又当何如哉。近亦入藏。甚为杂乱。宜出之。宜仍其旧本。另刻玄谈音释数卷。或流行。或入藏。皆可也。
华严要解
温陵环公所述。幻余兄在燕京得此本示余。
法华玄义文句摘要
嘉兴东塔寺了空有本。乃天台宗学人所摘者也。藏中既有玄义文句全文。此不必重收。
法华大意
嘉兴天甯寺法舟和尚俗徒太虚居士所撰。悉以儒家语诠释。其知见邪恶不可当。而法舟乃印可其刊行。当应同入拔舌泥犁。葢法舟亦卖弄光影者也。有賸语一帙行於世。有眼者自能辨之。嗟乎。是父是子法舟太虚以之。
起信论笔削记
江南有板流行。
金刚经疏论纂要刊定记
圭峰纂要。长水刊记。今华亭泖塔有板流行。
金刚经十七家注
其间邪见甚多。非禅宗非教眼。不足取也。
金刚科仪录说记
禅不禅。教不教。不足取也。近续入大藏宜出之。
心经略疏慧灯集
南北有流行板。
心经管视
武林妙峰座主述。板在昭庆寺。
心经无垢子注
此解甚邪见恶业。不足取也。即大颠注亦邪浅。
弥陀经句解
深禅师述。今平洲新刻流行。
大弥陀经注
四川某师述。北京某庵新刻流行。但未经览阅。未辨其邪正得失。
龙舒净土文
净土指归
大佑师述。秀水楞严寺有板。
万善同归
永明寿师撰。秀水楞严寺有板。五台北台沟中庵师。亦新刊行。
净土或问
秀水东禅寺有板。乃天如则师所撰也。
梦谭记
武林妙峰座主所撰。板在昭庆寺。
永嘉集注
某师所述。甚肤浅差譌。不足取也。
肇论集解
净源师集。(家藏宋椠本作肇论中吴集解东海旧藏也)
肇论游刃钞
未经阅览。
肇论注疏
慈云忏主注。居姑苏尧峰。名遵式。
地藏经孝衡疏钞
圭峰疏。遇荣钞。
释迦成道记注
唐王勃撰记。释道诚注。今北京龙华寺刊行。
出三藏记略
(藏收)
翻译名义集
南藏收。北藏未收。(台宗)
折疑论
释妙明子撰。
平心论
镡津集
明教嵩和尚撰。藏中止收辅教编三卷。此应尽收入。
冥枢会要
未经览阅。(宗镜节录近有多书)
缁门警训
禅林宝训
续原教论
我明沈士荣太史撰。
大藏一览
佛祖统纪
天台宗磐公作。南藏已收入。
有门颂解
妙峰觉法师述。(台宗)
五灯会元
五灯今藏中止收景德传灯。余尽未收。而世亦鲜流行本。则此会元不得不收矣。今秀水东禅寺有板流行。
续传灯录
南藏已收。
心灯录
丘玄素撰序。此书世尠流行。宜购求之。
禅宗正脉
嘉兴真如寺蔤庵卺师采摘五灯会元中文。成书十卷。既有五灯会元。则此书可无收矣。况此师所摘。多己意也。
人天眼目
宋智眼禅师采录五宗纲要语句而成帙者也。可收。可不收。
三圣诗
寒山。拾得。丰干。
古尊宿语录四十八卷
南藏已收入。太仓王凤州居士有宋本善。
四家语录
马祖。百丈。黄蘖。临济。又黄蘖心要。
僧宝传
宋寂音尊者撰。松江马杜陵。常熟瞿元立。有宋元本。
智证传
宋寂音尊者作。
林间录
宋寂音尊者作。已上三书。秀水楞严寺俱刊行。
诸方宿衲传
宋觉范师撰。
石门文字禅
宋觉范撰。已上二书。宜购求之。(汲古刻本甚精)
冷斋夜话
宋觉范撰。秀水冯开之太史有钞本。此书多语世谛言事。似不必收矣。
高峯禅要
五台山龙翻石有旧本善。秀水精严寺有板。
天如賸语
秀水东禅寺有板。有语录五本。賸语或问宗乘诗文俱在内。
雪岩钦语录
东禅寺有板。
无见覩语录
天台华顶山有板。
径山寂照
四会语录。元叟端公至正元年集。
杂毒海
大珠禅师语录。大慧禅师亦有杂毒海。乃与竹庵同颂古者也。又浙江衢州祥符寺有六十卷。乃宋僧编集古宿语。名禅宗杂毒海。
正法眼藏三卷
大慧杲和尚所录。今常熟刊行。
宗门武库
大慧杲师所撰。秀水精严寺有板。
大慧年谱
秀水冯开之太史有旧本。已上三书宜入附大慧语录後。
楚石语录三十卷
海盐许星石居士有钞本。今秀水楞严寺亦有刻本。禅师名梵琦。为大慧第五代孙。观其言句。真的骨血也。
愚庵语录
讳智及。端元叟之子。与琦楚石同门。真师子儿也。
全室语录
禅师名泐。字季潭。观其言句。真作家人。
茕绝集
此老乃秋千椿头弄光景汉。非西来正脉。不宜收入。
慈度集
此僧乃茕绝上足。其邪恶过师十倍。古德云。智过於师。慈度以之。
法舟賸语
师名道济。号法舟。住秀水县天宁寺。賸语刊行本郡精严寺。其佛法知见。殆茕绝之流欤。
笑岩集
此老悟处。不如茕绝深切。而知见稍正。然亦有气息。无血脉。照到而用常不及。其殆有识治乱之智。而无敷治戡乱之才者乎。大都应机接物。权衡多执持不定。翻令藻监亦模糊不清。而面前多学人。立地狐鬼辈。且得以潜窃而依凭之。此其过安在哉。一则以自己悟处。不曾痛快彻底掀翻。犹存窠臼。二则以时无德山临济云门石霜。毒手辢心。大为叱咤。一转捣巢穴。而尽死其偷心。三则以既非天挺豪杰。又未尝从尊贵胞胎中诞生。其纪纲政令。不能出自朕躬。而大宝真符。且无的绍。故坐此耳。嗟夫。我明二百年来。楚石季潭而後。拈花一脉。几乎熄矣。幸师稍能识好恶。辨邪正。尚廼尔尔。彼浅解学语。颟顸儱侗辈。又恶足较哉。谚云。字更三写。乌焉成马。奈何吾师落笔便尔誵譌。而何责於二三。呜呼痛哉。
冰壶集
师名□□号兰风。当时以静坐。得少光景。无师承喝破。遂认为悟道。生大欢喜。为魔所乘。由是竖指擎拳。胡言汉语。冯陵南北。以铁嘴自称。恬不知耻。蚤年着此书。後住苏州天池山。年老力强。着作尤盛。万历辛巳。余坐夏武林。尽得览阅。今忘其名矣。有于罗道五部六册。悉为评颂。而羽翼其流通者。其知见混滥。视法舟慈度法光辈。仅倍蓰什伯而贪婪[婬-壬+(工/山)]恶。则千万亿。乃至算数譬喻所不能尽也。真近代魔种哉。
五部六册
正德间山东即墨县有运粮军人。姓罗名静者。蚤年持斋。一日遇邪师授以法门口诀。静坐十三年。忽见东南一光。遂以为得道。妄引诸经语作证。说卷五部。曰苦功悟道。曰叹世无为。曰破邪显正钥匙。曰泰山巍巍不动。其一则余忘之矣。破邪卷有上下二册。故曰六册。时有僧大宁者。亲承而师事之。而兰风又私淑而羽翼之。俾其教至今猖炽宇内。无从扑灭。曰无为。曰大乘。曰无念等。皆其教之名也。或三更静夜。咒诅盟誓。以密传口诀。或紧闭六门。握拳拄舌。默念默提。救拔当人以出苦海。或谓夫人眼视耳听手持足行的。现成是佛。大佛小佛。男佛女佛。所作所为。无非佛事。何分净染。何事取舍。何假修持。但临命终时。一丝不挂。即归家乡耳。如此则皆其教之法也。蚁屯鸨聚。唱偈和佛。邪[婬-壬+(工/山)]混杂。贪昧卑污。莫可名状。而愚夫愚妇。率多乐於从事。而恣其贪[婬-壬+(工/山)]。虽禁之使不归向。有不可得。此其教虽非白莲。而为害殆有甚于白莲者乎。大宁复着有孝义二册。归空记。法舟偈。其徒寓江西南城县北羊血渡者。复着有心经了义。金刚了义等卷若干册。皆山歌野曲之文也。
罗湖野录
释晓莹述。于中甫处得来。号仲温。江西人。
觉苑遗芳
莆阳沙门达本集。
禅门宗要
闽僧雪山祖曼集。旧有刊行本。今已湮没。比得录本。虞山钱存虚者。
雨花集
国初香严古溪禅师所撰。虽有上堂偈颂。其实画龙摸象者也。
宾主盘桓
平廓愚师着。
冬谿集内外各二卷
师住秀水精严寺。师参学未彻悟。而文字则善。
石屋集
四家颂古
天童。雪窦。投子。丹霞。
颂古联珠
南藏已收入。
评唱碧岩集十卷
雪窦颂。圜悟评。从容庵录三卷。天童颂。万松评。空谷集三卷。投子颂。虚堂集三卷。丹霞颂。俱林泉评。今少林师资上堂所讲演。入室所背诵者。此也。嗟夫。一花五叶。节外春光。印度真丹。其来尚矣。故凡一语一默一棒一喝。乃至竖拳竖指。斩猫斩蛇。百千三昧。如金刚王宝剑出匣。毒尽肝肠。剜尽心胆。直下令人命根断。偷心死。更无汝立地转身处。亦无抵当回避处。奈何继此而拈颂代别出焉。此亦万不得已。借刀杀人。曲就俯循。傍敲暗击。其用心亦良苦矣。奈何继此而评唱又出焉。波涛汹涌。枝叶蔓延。而根源丧尽。此殆与痴妇养儿。惟念饥寒。健与衣食。儿不至病且死不已者。夫何异。碧岩集。大慧业已斧其板。火其书。正所谓当仁不让。圆顿教勿人情也。奈何近代以来。讲评唱钞秘要者又出焉。此其祸葢始自无智比丘。滥膺住持。参学者云集。上堂哑口。入室无言。何以縻学众而度时光。饰檀越而需利养。遂效讲席而出此计。少智多愚。一唱百和。垂至今日。丑不可言。以秘要为奇货。以寻行数墨识字问义为作家。又其表表者。则习学现成句语。流滑口耳。规取绢帕。以为他日利养张本。如近日幻休老人。得法子领绢帕者。不下干人。虽从昔诸大老。得人未有如斯之盛。翻令直指真风。不啻三乘曲说。不立正脉。无殊义学繁文。而不知末後拈花。东来面壁。乃至立雪断臂。覆舟捐躯。种种不恤以横身唱此者。此其心何心哉。而震旦众生。所赖以不滞名言。得翻情臼而出生死者。亦恃有此。故雪窦有一言之失。而来枯椿猎犬之讥。太阳有密付之宗。而致揭膀告人之辱。此其心又何心哉。且古人上堂。奔雷掣电。倒岳倾河。宁有解说文字者乎。古人入室。或一喝耳聋。或微言面热。或推门折足。吹毛死心。宁有钞写秘要。口耳传习。类世儒童蒙训诂之学者乎。古人参学。一点不到。则结舌填胸。一语有差。则毛寒骨竖。五斗盖不可谓不了生死。一络索不可谓已绝凡情。要在真参实悟而已。宁有习为现语。以油滑口嘴者乎。古者得人。独马祖。石霜。雪峯。云门为盛。其余不过钁头边觅取一个半个。宁有领绢帕称法子至千人者乎。是今日宗门。诚讲席不若。而今日少林。诚戏场利局无二矣。上负佛祖热血心肠。下瞎众生清净眼目。吾恐镬汤罏炭。拔舌钉身。端不为十恶众生设。而于此辈有待也。呜呼。习染未久。公道犹存。斩新改图。是所望于智者。虽然。愚人之情。习高尚则不足。习污下则有余。源不塞。流不止。根不拨。枝不亡。非复大慧一炬。悉皆令入无余火光三昧。欲其不讲演。不背诵。不钞誊。不可得也。或曰。如师所言。则十二部修多罗。千七百则旧葛藤。亦将付之一炬乎。余曰。不然。凡在教乘。不独经论。即注疏家一句一字。一音一义。有补经论者。无妨珍重流通。独宗门下事。诚无舌人解语。即终日言说。累牍盈篇。实未尝谈一事。而况古人葛藤。虽千七百则。欲觅一元字脚。宁可得耶。第有半滴野狐涎吐唾未尽者。则岂惟千言万语。簇锦攒花。敷布世间。足以乱朱混雅。所当不惜身命以争。深恶痛绝。以谢佛祖而报深恩。即一言半偈。亦不可不严辨缁素。别是非。而垂一定之鉴。孟轲氏曰。经正则庶民兴。此又继祖位报佛恩者大纲要令。又曰。孔子作春秋而乱臣贼子惧。此又不肖区区饶舌狗马心也。
逃虚集
独庵衍公所着。
道余录
独庵衍公所着。
孤月语录
五台山北山寺有板。
蚕骨集
无际禅师所着。禅师。四川人。
玉芝集
茕绝法舟之类也。
通明语录
有禅人告以大智禅师所撰。计二十八本。板在遵化北四十里禅林寺。北京报国寺延庵方丈。龙佛寺上方丈延明乃师寂庵。南城守居衚衕苏道士。俱有本。此书未知邪正何如当求一览阅。大智禅师不知为谁。亦不知何时人。然所告禅者乃孟浪人。多不足信也。
藏逸经书标目
藏师蒐辑藏外经书。有标目一册。平湖陆季高藏本。余从吴江周安石借阅。丁酉三月。属子晋侍史缮写。此中剖明禅讲二家流弊。克骨见髓。知为紫柏老人亲承衣鉢。观者当知宝之重之。是嵗三月八日牧翁题
藏师刻藏时。驻锡吾邑东塔。从祖存虚先生擕余顶礼。受其摩顶。此帙中经书有云得之常熟钱顺化文学又云虞山钱存虚录者。俯仰遗迹。掩卷忾然。丁酉七月记
右藏逸经书标目一卷明密藏禅师遗笔世罕见之今得石埭　杨仁山居士手钞本附钱牧斋二跋朱笔书所云丁酉者清世祖在位之十四年也卷中朱笔评点盖亦出自牧翁之手因并刻之以饷当世民国七年冬北京刻经处识江右梅光羲浙西徐文霨施资贰拾元共刻是书计付刻资拾柒元余资印送功德书讫北京刻经处又识
(北京西城旧刑部街西头卧佛寺街佛经流通处敬印行)

        </div>
      </div>
    </div>
  </div>
</div>
<!--update:2025-08-30 09:33:02-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>