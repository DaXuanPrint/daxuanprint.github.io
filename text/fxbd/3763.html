<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="谛闲大师遗集卷首,妙法莲华经观世音菩萨普门品讲义,大方广佛华严经普贤行愿品辑要疏,普贤十大愿王别释,圆觉经讲义附亲闻记,观经疏钞演义,大佛顶首楞严经序指味疏,大乘止观述记,念佛三昧宝王论义疏,教观纲宗讲录,始终心要解略钞,省庵劝发菩提心文讲义录要,慈悲道场梁皇宝忏随闻录。上,慈悲道场梁皇宝忏随闻录。下,慈悲三昧水忏申义疏,金刚般若波罗蜜经新疏,八识规矩颂讲义,妙法莲华经五重玄义辑略,大佛顶首楞严经五重玄义辑略,六波罗蜜法门,谛公老法师别传,论说,开示,答问,演辞,书函,要述,讲义,特著。人生之目的,序疏,">
<meta name="description" content="四明观宗寺谛闲大师著，嗣法门人湛山倓虚编订，优婆塞弟子(叶恭绰蒋维乔)参校，谛闲。:。浙江黄岩人。二十一岁出家。由天台山国清寺迹端授记付法,为天台宗第四十三世。应请在各丛林讲经,最后住持天台山万年寺。主办过南京僧师范学堂及宁波观宗学社(后改弘法研究社)。著有《教观纲宗讲义》、《大乘止观述记》、《金刚经新疏》、《圆觉经讲义》等,门人辑为《谛闲大师全集》行世。谛闲大师遗集共分五编。第一编经释，第二编观释，第三编论释，第四编忏释，第五编遗著、语录。_谛闲大师遗集_全文在线阅读_谛闲大师遗集_全文在线下载_大玄古籍书库">
<title>谛闲大师遗集_谛闲_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">谛闲大师遗集</span> <br/>
          作者： <span class="inputVal" id="bkauthor">谛闲</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]1352934</span> <br/>
          说明： <span class="inputVal" id="bkdec">四明观宗寺谛闲大师著，嗣法门人湛山倓虚编订，优婆塞弟子(叶恭绰蒋维乔)参校，谛闲 : 浙江黄岩人。二十一岁出家。由天台山国清寺迹端授记付法,为天台宗第四十三世。应请在各丛林讲经,最后住持天台山万年寺。主办过南京僧师范学堂及宁波观宗学社(后改弘法研究社)。著有《教观纲宗讲义》、《大乘止观述记》、《金刚经新疏》、《圆觉经讲义》等,门人辑为《谛闲大师全集》行世。谛闲大师遗集共分五编。第一编经释，第二编观释，第三编论释，第四编忏释，第五编遗著、语录。</span> <br/>
          封面： <span class="inputVal" id="bkimg">Z_3763.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]谛闲大师遗集
[book_author]谛闲
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]1352934
[book_dec]四明观宗寺谛闲大师著，嗣法门人湛山倓虚编订，优婆塞弟子(叶恭绰蒋维乔)参校，谛闲 : 浙江黄岩人。二十一岁出家。由天台山国清寺迹端授记付法,为天台宗第四十三世。应请在各丛林讲经,最后住持天台山万年寺。主办过南京僧师范学堂及宁波观宗学社(后改弘法研究社)。著有《教观纲宗讲义》、《大乘止观述记》、《金刚经新疏》、《圆觉经讲义》等,门人辑为《谛闲大师全集》行世。谛闲大师遗集共分五编。第一编经释，第二编观释，第三编论释，第四编忏释，第五编遗著、语录。
[book_img]Z_3763.jpg


[book_chapter]序

[book_title]谛闲大师遗集卷首
天台第四十三代谛闲大师传
大师，讳古虚，字谛闲，号卓三，浙江黄岩朱氏第三子。父度润，母王氏。师九岁入塾，聪慧异常。未几，父病殁。家贫，奉母命，随舅氏习药业。舅氏精岐黄。一日，有壮者就诊，师素稔其康健，忽以微疾不起，因知人命无常。问舅氏曰：「药能医命乎」？舅氏曰：「药祇治病，安能医命」！师大悟，遂有出世之志。
年十八，随俗授室，有儿女。自设药肆于黄岩北门，兼理方脉。所业多未如愿，妻子相继病亡，慈母亦见背。时师年二十，乃遁入临海县之白云山，就成道师剃度。不数日，兄踵至，逼令还家。逾二岁，兄亦殁，仍复入山。
二十四岁，受具于天台国清寺。得戒后，在寺参究念佛是谁，精勤不息。会冬日打七，某午入坐，止静三板，方越耳际，忽觉身心脱落，一剎那即闻开静之声。私问邻单曰：「今日不坐香耶」？邻曰：「顷一枝大板香才毕，云何不坐」！乃自知在定境中，固应尔尔。
年二十六，至平湖福臻寺；敏曦老法师座下，听讲法华经。敏公命充侍者，初听讲，茫然不知所谓。维那授虚法师，以法华会义示之，开卷了然，如故物。遂竟夕不寐，潜心研究旬余，玄解顿开。每以所悟，就正于虚师，虚师为之惊叹！时大座宣讲法华，仅及半卷，至五千退席暨诸佛唯以一大事因缘故出现于世一段，为全经之纲领，虚师请于敏公，以师复讲小座。敏公不许，坚请再四，始勉允之。师就座，一启口，即滔滔不绝。敏公方退座归寮，登楼甫半，驻足听之。至小座竟，亟招师入寮，询以所得，师亦不自知其故。 年二十八，遂升大座；于杭州六通寺，开讲法华。某日，讲至舍利弗授记品，寂然入定，默不一言。逾时出定，则舌灿莲花，辩才无碍。一世说法利生，其端实肇于此。师自审年齿未尊，不愿多升大座，受众礼拜。讲毕，即回国清寺掩关。翌年，端融祖，为上海龙华寺方丈，命师出关相助，任库房事。师在寺，一方供职。一方听瑞芳法师讲禅林宝训，大海法师讲弥陀疏钞。旋由融祖授记付法，传持天台教观；第四十三世。年三十一，辞库房职，留寺阅藏。越岁，在龙华开讲法华，听众至二千余人。期满，即往金山江天寺参禅，留二年，至慈溪芦山圣果寺掩关。而金山同参数十人，追踪叩关，启请指示，乃于关中讲法华。逾年出关，至龙华寺讲楞严经。旋复掩关于永嘉头陀寺，三年出关。
年四十六，即为头陀住持。越岁，朝五台，入都，请龙藏。三年退席，专力宏教。年五十三，又住持绍兴戒珠寺，兼上海龙华寺主席。民国纪元，最后住持于宁波观宗寺。寺为宋延庆寺观堂旧址，元丰中，四明五世孙介然法师，按照观无量寿佛经，建十六观堂，以修观行，故名观宗。自宋迄清，兴废靡常。自师任住持，遵四明遗法，以三观为宗，说法为用，改称观宗讲寺。募建大殿天王殿及念佛堂禅堂藏经阁，规模焕然，蔚为东南名剎。
民国四年，孙毓筠承政府之命，于北京设讲经会，延师讲楞严经。士大夫及都城四众，赴会听讲者，虽列广座，为之不容。师自二十八岁，初升大座以后，江浙各丛林之礼聘讲经者，岁无虚席，至是年已五十有八，始为士大夫宣讲，其教化乃普被南北焉。时国内有毁庙兴学之议，地方庙产，多生纠葛，内务总长朱启钤拟订寺庙管理条例，咨询于师而着为令。总统袁世凯题额赠师曰：「宏阐南宗」。都中筹安会正筹备帝制，授意各界劝进，且及方外。师语人曰：「僧人惟知奉持佛法，不知有民主君主」。讲经期满，即振锡南归。
民国六年冬，北京复设讲经会，请师开讲圆觉经。七年春，都人士公推徐文南下迎师，航海北上。既抵北京，日则手编讲义，夜则升座宣说。(显觉)得亲近吾师，实在此时。师称性而谈，于讲义外多所发挥。遂约江妙煦，黄显琛二子，每夕各为笔记，归妙煦整理。翌日，呈师印正，师讶然曰：「余昨夕尚有尔许言说？实不自知也」。其始咸以为吾师奖进学人，故作斯语。厥后历次呈稿，都如是云云。因切问曰：「师自身说法。果不自知欤」？师曰：然！(显觉)等皆以为异，师乃举昔时讲法华至舍利弗授记品忽焉入定故事，详见告。乃恍然于师之讲经，深得语言三昧，与专恃记诵者不同。笔记编定，师特锡名亲闻记。
先是师以振兴佛法，首在造就人才，故于民元前二年，就南京僧师范学堂监督，招青年僧徒。分班讲授，解行并进。会光复军兴，相机中止。遂就观宗寺设研究社，以竟其志。至是，讲毕将归，为叶恭绰蒯寿枢二居士言及之。二君慨任巨资，专备培养讲师之用。师归而筹备，于民国八年，成立观宗学舍。自任主讲，罗致学僧，授以台宗大小诸部，由是人才蔚起。至今法徒分座四方者，不下数十人。十七年，改并为弘法研究社，承传弗替。
民国十年，浙省当局目击时艰，人心日下，延师讲仁王护国经于海潮寺。军民长官，地方绅耆，皆列席肃听，其盛况亦前所未有也。东省哈尔滨，地居边远，伊古以来，罕见沙门迹。比年，关外善信创建极乐寺，师门虚，实为住持。民国十八年，就寺传戒，请师为得戒和尚。维时吾师寿已七旬有二，间关跋涉，不惮烦劳。及期，授比丘戒，赓续百余坛，自下午四时升座，至翌日上午十时圆满，诸执事皆更番休息，两阿阇黎亦迭经退席，似疲乏不能支者。惟师趺坐坛中，历十八小时有余，端然不动，亦不饮食便利，见者咸肃然称奇！而不知师之常在定中也。
夫大教兴替，会有其时。然得人则兴，古今一辙。师生于末法时代，一人精修，化及天下，微特天台一宗，赖以中兴，于全体佛教，亦有扶衰起敝之功。因缘时节，夫岂偶然。且宏扬自宗，排斥他宗，历代大师，亦不免蹈此积习。而我师虽宗天台，对于他宗，绝无门户之见，有非古人所能及者。至若师之密行，尤非浅学所知。就其可见者言之，则日诵普贤行愿品，金刚经，圆觉经，观无量寿佛经，念佛万，以为常课。朔望加诵梵网经，菩萨大戒，终身无少间。自行化他，老而弥笃。民国二十年，犹应上海玉佛寺之请，开讲楞严。高年矍铄，自春徂夏，凡四阅月，绝未请人代座。已而复应无锡居士之请，为讲省庵祖师劝发菩提心文，然后返甬。
壬申夏五月，自知尘缘垂尽，往生不远，电促弟子宝静回寺，付以法，命为观宗住持，兼弘法研究社主讲。七月初二日上午，忽向空合掌良久，云佛来接引，老僧将从此辞。唤侍者香汤沐浴更衣，索楮笔写偈云：「我经念佛，净土现前，真实受用，愿各勉旃」！写毕，命全寺僧众念佛，趺坐莲龛，含笑而逝。师生于戊午年正月初六日丑时。圆寂于壬申年七月初二日未时。世寿七十有五，僧腊五十有五，于是年冬，塔于慈溪五磊山之旁。举龛之日，远近来会者数千人。遗着有观世音菩萨普门品讲义。普贤行愿品辑要疏。圆觉经讲义附亲闻记。观经疏钞演义。大佛顶首楞严经序指味疏。大乘止观述记。念佛三昧宝王论义疏。教观纲宗讲录。始终心要解钞。劝发菩提心文讲义录要。梁皇忏随闻录。水忏申义疏。语录。皆已刊行于世。
弟子蒋维乔竹庄氏法名显觉敬撰
谛闲大师遗集序
叶恭绰
民国二十一年七月，天台宗大师，谛闲尊宿，示寂于宁波观宗寺。翌月，上海佛教徒，开会追悼于觉园。缁白云集，于是有主重印遗著者。余曰：此非可率而为之也。盖谛公在时，印行各本，有随宜讲说者；有随闻记录者；皆非谛公所手定。今兹付印，事等结集。必须慎取详校，以成遗教之结晶！不宜徒骛广博，致有遗憾。众皆谓然！因推宝静、蒋竹庄、及愚任编校之役。余曰：事不敢辞，第宝静为谛老高足；且任观宗传法，宜由彼主其事，而竹庄辅之，愚观成而已。越数月，以询宝静，则固未着手。旋日军寇我，未遑催问。继闻宝静病，不久辞世。愚在日军羁管之下，念死丧无日。乃商之竹老，寓书青岛虚，请其继任此事。以师亦为谛老弘法社弟子，方树帜北方，宗风丕振，众所共仰也。方往复商榷间，师在东北遭兵困，音问阻隔。愚亦离沪南下，事因搁置。去岁，师归鲁，愚与通问，复理前说。师与竹老，旋先后来港。愚以三人同集，因缘巧合。且皆已年老，不可再延。因矢愿编一定稿，其印行则再俟机会。于是订成斯集。去取之间，力求审慎，文字亦加修改。一切工作，皆师与竹老任之。时序如流，世情万变，所得为者仅此，可胜愧怅！然三人之会，或为结集应告成就之缘，固亦值得珍视也。抑愚重有感者：台宗大义，所谓五时八教，五十广，皆根于观心，而归于中道。与般若净土诸宗，无不通贯。故学台宗者，宜勤修止观，得其精髓。非祇以语言文字，为已足也。谛公五十岁前，潜修默究，不事表。后出讲说，乃有语文。是因缘弘法所需，非谓语文即佛法也。大德不作遗训，仅存掇拾流通，事非得已。其诸缁白，宜因文见义，起信实修，方得谛公微旨。若以筌为鱼兔，有同摸象，是则大违谛公之意，吾徒与四众所应引为大戒者也。师与竹老，嘱序此书，因缕及之。时一九五零年，叶恭绰观一敬叙。
谛闲大师遗集序
蒋维乔
民国二十一年七月初二日，谛闲大师，圆寂于宁波观宗寺。上海出家在家四众，在觉园开追悼大会。叶居士恭绰提议，谛师著作，为书局随意刊行，不免讹误。应乘时结集，重加校理，汇成全书。众皆赞成。因推宝静法师为主编，恭绰及余副之。荏苒数年，迄未着手，宝静亦不久圆寂。尔时虚法师，在华北弘扬天台，法幢极盛。叶居士乃以校理事嘱付老。又历数年，校理竣事。欲寄余覆校，以卷帙繁重，时局又不靖，邮递困难，忽忽又将十年。适余于庚寅之冬南游，舍于九龙。而老亦在柴湾，办华南学佛院。叶居士大喜，以我等三人，皆谛老弟子，年均七十以上，今得聚会一处，因缘凑合，夫岂偶然。不于此时，完成校理功德，更待何时。余亦当仁不让，因取老校正之稿，重为整理，误者正之，阙者补之，即原稿中引用世典文字，偶有错者，亦一一为之更正。竭三月之力，完全告竣，约共壹百二十万言。因问叶居士，如何印刷？渠云：现无经费，祗可待以后机缘。余返沪后，今年重来九龙。则华南学佛院，已捐得印刷机，自备铅字纸张，由学僧练习排印。不及数月，排印装订工作，均甚熟炼。竟能将谛师遗集，陆续刊印，此诚意外之胜缘，为余始料所不及也。夫明清以来，禅净两宗盛行，余宗皆衰。惟天台一宗，至今称盛，揆厥所由，乃因大德辈出，继起有人。如　谛师者，尤具远大眼光，于说法利生之外，即留意办学。观宗学舍中造就法师，分付各方，主持讲席。虚法师，即观宗学舍之翘楚也。　谛师常愿大教推演北方，而南方学者，以语言捍格，不甚适宜。故对于老，特别注意爱护，以为老学成归去，吾道之北，可操左券矣。果然老能副其期望，深慨北方寺庙，僧人赶经忏，缺修持。于是讲经说法，起人信仰，手创哈尔滨极乐寺长春般若寺营口楞严寺青岛湛山寺四大丛林。且各丛林，必设僧学，故人才蔚起，不亚观宗。此外老直接间接，或创建，或复兴之丛林及支院，在东北者，不下十余处。盛矣哉！天台宗之自南而北，不有老，孰能任之。而谛师之远见，乃更不可及矣。余乐观遗集之告成，为识其因缘如此。 一九五一年六月
弟子蒋维乔法名显觉敬撰
谛闲大师遗集序
倓虚
谛公老人，自修曾三次闭关，不异达摩面壁。利他逾四十载说法，有若世尊转轮。七旬有五，示寂西归。疏经流出，结集多部。发起因缘，详于叶公遐庵叙中，不复赘言。兹就老人宏法之愿力，度生之慈悲，自身所受所知者，举数端，以明事实；而示来学。俾作航海者之指南，建筑者之模型可也。倓虚早年好道，出尘较晚。生近北陲，少闻正法。披剃后，赴观宗寺受具，转入弘法学社。以南北语音不同，风俗稍异，天资既钝，又系初参，捍格情形，在所难免。而老人关心北地佛法，来学者无多，因是多方原谅，种种提撕，此老人之悲愿一也。民七年，北京各界，发起戊午讲经法会，邀请老人开讲圆觉经。随侍仅限三人，同学愿往者多，而老人独命虚随往。一为语音相宜，便于接洽听众。二为熟练讲座，期于日后弘经，此老人之悲愿二也。法会因缘，得与叶公遐庵；蒋公竹庄；江公味农；徐公蔚如；诸护法居士相识。其后哈尔滨极乐寺；长春般若寺；青岛湛山寺；及其他各丛林之建设，皆有赖护法居士之力，此老人之悲愿三也。十八年，极乐寺举办千佛戒场，请老人为得戒本师。时年七旬晋二，为法为人，不辞万里跋涉！登比丘坛十八小时，未曾下座。说戒开示，迄无倦容。感得当地官绅众，多数皈依。所讲发菩提心文，劝修净土者，信从尤众，此老人之悲愿四也。忆昔老人授课时，恒谆谆训诲，欲弘佛法，须从僧俗教育作起。虚得此禀承，故于东北华北，提倡佛学院数处，培养弘法学僧；及寺立佛化中学高小学校等，教育平民子弟，亦有数处。此老人之悲愿五也。极乐寺继任住持定西法师，研究台教，曾受老人法乳。于二十八年腊月四日，夜梦老人衣黄袍，在一圆形道场，向东而坐。因同虚近前礼拜，欢喜异常！次年三月，龙江省孔玉书，于福源二居士来哈埠，以落成之大乘寺，供养定西法师，为弘法之地。及到彼地与梦中所见无异，知为老人加被。因以白玉石造成老人尊像，约四尺余，供于祖堂，因益加奋励！竟成北方清净庄严一大丛林，此老人之悲愿六也。以上谨据虚受惠经过，及所知事实，志如此。以表众生无尽，老人之悲愿亦无尽而已。至于前辈同学，四方弘法，蒙老人之加被者尤多，未知其详，笔难尽述。足征老人，三世益物，其量未易穷也。倓虚与叶蒋二公，均逾古稀，与老人并有甚深因缘！不期遇于香港。叶公提议，结集遗着。蒋公担任校订，凡三阅月，校斯毕。因缘若斯之巧，殆亦老人之慈悲宏愿，诸佛欢喜，善神之加被所使然也。后之读是集者，宜从老人自行有实修，化他具悲愿，二处着眼，其庶几焉！嗣法门人
倓虚叙于九龙弘法精舍华南学佛院。
佛历二九七九年农历辛卯八月
凡例
一、本集为虚搜集谛闲大师生平遗述，斟酌去取，编订校勘。并请叶恭绰蒋维乔二居士覆勘一过，定名曰谛闲大师遗集。
一、本集共搜得遗述一百余万言；就中分经释、观释、论释、忏释、等四编。分期出版，共装十巨册。
一、本集分编时，以遗稿性质不同，故每编所收种类多寡不等；致每编册数及页数亦有不同。
一、本集第一编经释装四册；第二编观释装二册；第三编论释装一册；第四编忏释装三册。
一、本集于每编之前，均先冠以卷首，印大师遗像塔影传及本集序文目录等，俾阅每一编时，得知全书梗概。
一、本集除将全书装订十巨册外；并将所搜各种分装单行本，以便流通。
一、本集于原书首页标题之下，均列明该书某时在某处编述或讲记。如圆觉经讲义附亲闻记--民国七年在北京戊午讲经会讲记--如原本应加说明者，于书末用附注叙其原委。
一、本集所编各书，如系大师亲笔所写者，则不再署其名(以谛闲大师遗集一名，包括无余故。)如系经他人笔录或编科者，则将其记名列于书之最后，用括之。并于书末注明其出版处。
一、本集所据原本，多系铅印本，其中错误颇多。有将正文脱落者，则予补正。重复者则予删减。亦有正文与注释错排者，则予移易。皆审慎编订，不敢臆为增减。
一、本集编订时，对原书序跋凡例等概予编录，以存原意。
一、本集所编各类，有原有科目者，有原无科目者。且原有科目者，多为复科；而又无甲乙字样。致分科时，颇难寻觅。本集为弥补此缺憾，于编订时，就其原无科目者，均一一为之标科。原有科目者，由文内抄出，均以新式编排法，加以干支字样，冠于各该书之首，以便检寻。
一、本集所标科文，其高低比例均就干支字定之(如甲比乙高，丙比乙低，其余类推。)其标准均自甲五乙六起(即甲科与注解之第五字齐，乙科与第六字齐。)其余如丙丁，乃至子丑等，可以类推。
一、本集于每一科文，均各占一行。有一母科而生若干子科；或子科又变母科而又生若干子科者，在标科时，祗将其初科列出。其中复科概不重列，待至其应解文相时，再为标出。
一、本集初版排印式：(一)凡书之阳面单数号码(一三五七九)边文通印该书名字(如普门品讲义等。)(二)凡书之阴面双数号码(二四六八十)边文通印谛闲大师遗集，第几编，经释或观释等。(三)凡号码之在中者，则为本书号码(如普门品讲义共有七十八页，此号码至此为止。)(四)凡号码之在下者，则为本编之总号数。总号数自本编第一本第一页起，至若干本后止，号数一贯下来。
一、本集付印时，经多人校勘，反复数次。然出书后，发现错误者仍不能免。至望时贤，惠予指示。以备再版时之改正，实为至幸！
[book_chapter]第一编经释

[book_title]妙法莲华经观世音菩萨普门品讲义
--民国十八年在大连施公寓宅作--
印光法师序 　　观世音菩萨，于无量劫前，早成正觉，号正法明。但以誓愿宏深，慈悲广大，不离寂光，垂形九界，随类现身，寻声救苦。应以何身得度者，即现何身而为说法。愿使一切世界，一切众生，咸得离幻妄之现苦，受真常之法乐，而又于娑婆世界，更为悯恻也。由是释迦世尊，于法华会上，欲令娑婆众生，恒蒙覆庇，特因无尽意菩萨之问，以表彰观音之慈悲誓愿，功德威神，俾九法界一切众生，同得恃怙。及法流此土，至晋，而罗什法师，特译法华，方知观音本地门均难思议。而楞严观音自陈圆通，华严观音教示善财，咸与法华意旨合。是知大士无心，以众生之心为心，故得随感即应；了无差殊也。当晋末时，北凉沮渠蒙逊有疾，昙无谶令其诵普门品，得以即愈。由是此品得以别行。陈隋智者大师，释法华经，独于此品特为详悉发挥。足见佛菩萨祖师之心，唯期一切众生，离一切苦，得一切乐也。谛闲法师，力宏台宗，兼修净土。今夏宏戒哈尔滨，归过大连，潘对凫施省之等居士，请其讲演此经。又恐南北语言不通，因先出讲义。即印五百本，给听者，遂得目击而喻。但以为时仓卒，不无错讹，对凫居士，欲令广传于世，因寄一本，兼令作序。窃念法华经藏，深固幽远，无人能到。唯佛与佛，乃能究尽。光，粥饭庸僧，何由发挥其致。姑就观音之本，及此经流通注释之来历处，撮叙之，以塞其责。普愿同人，常念观音圣号，若至念极情亡，心境两寂，则恒沙功德，无量妙义，自可圆现于一念中，固不须为繁述也。
民国十八年己巳中秋日释印光撰
印光法师序
释题
○甲一　释经题
妙法莲华经观世音菩萨普门品，前五字是经题，后八字是品题。先当讲经题，然后详谈品题。讲经题，依本宗祖规，有五重玄义。言五重者：谓释名，显体，明宗，论用，判教相也。今既不讲全经，但讲一品，于经题不可不讲，并不必详讲，是以仅祗讲也。
○ 乙一　释名
○ 丙一　简定立名通途
言简定者：一切诸经，名题甚伙，今以七种简定：一单人，二单法，三单喻，四人法，五人喻，六法喻，七人法喻。人有因人果人，法有性法修法，喻有片喻全喻。单人者：如佛说阿弥陀经是也。佛是能说人，指本师释迦牟尼，阿弥陀是所说人，指乐邦教主，此是两土果人为名也。单法如般若经，此经题无人无喻，单以法立题也。单喻，如梵网经。经云：「尔时世尊，观诸大梵天王网罗幢，因为说无量世界犹如网孔。一一世界，各各不同，别异无量。佛教门，亦复如是」。此经题无人无法，以喻立题也。人法：如维摩诘所说经，维摩是居士名，因人也。所说是不思议法，修法也。
此经题无喻，乃以人法立题也。人喻者：如如来师子吼经。如来是佛之通号，果人也。师子吼，比佛无畏说法，如师子哮吼，无所畏惧也。此经题无法，以人喻立题也。六法喻即是此经。妙法是法，莲华是喻，此题无人，以法喻立名也。七人法喻者：如大方广佛华严经。大方广，性法也。佛，果人也。华严，全喻也。谓依大方广之性法，全性起修，旷劫修因，因行微妙，如大宝华，庄严一乘佛果，乃以人法喻三，具足立题也。然佛经虽多，立题之字又详，故以七种而简定之，赅括殆尽矣。
○丙二　正讲当题名义
○丁一　全题合讲
言合讲者，谓圆融露布，寥寂冲虚，非实非权，即三即一。混万化为一体，超诸法而独存，不可得而思议者，其唯实相欤。开权显实，会三归一，纵指十如，夺议绝思，与杂华而合彩，掩众景以孤辉，亦不可得而思议者，其唯妙法莲华经欤。故我世尊，证此法印，现于觉场。垂智轮于高山，吐圆宗于法界。先说华严也。为怜穷子，暂脱珍衣，次说阿含也。分宗曲顺乎时机，三乘渐开于诸会，次说方等般若二时也。拟将潜辉真际，仍思还照雄。特赴灵山，广集缘众。聊施前导，演无量义之微言，全揭后宗，舒一毫光而远照。弥勒致问于今日，文殊证答于往因。序品意句，既泄真机，讵能缄口。所以三昧初起，二智频扬，疑交攻于众怀，三请独殷于身子。欲坚众心，斥非机于五千上慢，为发真信，比难逢于一现优昙。述自述他，明出世之致意全同，说权说实，显入大之文轨一定。方便品意。上根已悟，中下犹迷。记授华光之征，喻酬身子之请。方之长者，火起其家。痴子游戏乎中，不知不觉，慈父惊闻于外，弗救弗宁。许三车而与一车，知长者之意出真诚，开三乘而显一乘，信如来之言无虚妄。譬喻品意。二乘历叙执迷，自比穷子，四子同呈信解，宜付家珍。信解品意。进示雨无二滋，差别在物，令知法本一味，深浅由机。药草喻品意。乃通授果记，显示说喻已周。授记品意。复别开因缘，接引下根不坠。化城喻品意。共游宝所，同记佛乘，衣内明珠，指在亲友。五百弟子受记品意。既有学旋慕其芳迹，而如来等赐以真慈。授学无学人记品意。欲彰普济之功，故因药王而显益。法师品意。为明弘愿之力，乃借多宝以祈通。见宝塔品意。狂慧废置进修，观迦文因种于多劫，应知心惭，钝根高推圣境，视龙女果证于一时，亦思力奋。提婆达多品意。于是一肩担荷，幸斯道之典型得人。持品意。四行执持，喜御难之柯柄有法。安乐行品意。又以新记声闻，初心菩萨，智量浅狭，罔克弘济，故假他方开士，请命弘经，远召本地门徒，丕承佛道。补处菩萨，执近而迷远因，说父少子老之喻。从地涌出品意。中天调御，依本寿而显妙用，举良医背子之譬。宏功既彰，迷封斯启。不惟新记声闻，初心菩萨，顿觉身陟妙。自此深位上士，积行高贤，转如神游香海。如来寿量品意。分别功德，功德不可限量。分别功德品意。校量福因，福因讵有边涯。随喜功德品意。六根清净，不轻之证据昭然。法师功德品意。然四众毁非，阿鼻之报应非妄，常不轻品意。地涌萨埵，发弘愿于分身国土。灭后通经，聊以感知遇之隆恩。人中师子，现神力于无边海会，当场嘉赞，殆以坚克绳之深信，如来神力品意。将罢法座，极口叮咛，嘱累品意。恐堕歧途，再垂成范，果能我法执尽，如药王之焚身，药王本事品意。净秽情忘，若妙音之远至，妙音品意。还须无方圆应，重践普门，普门品意。助修假秘密之功，陀罗尼品意。防心援知识之力，妙庄严王品意。四法成就，三七精修，是经之必得无疑。普贤之现身有据，如斯流通，而流通斯无滞矣。普贤劝发品意。以上谈正宗纲要意。然则斯经也，岂独夫次第为然哉，祗如圣毫东烛，一化全彰。贤众西来，四法重示。始固可以摄后，终亦何尝遗前。且也，文字性空，空无不容。实相体，无不备。故令一言一句，达无量无边之义，若受若持，成最圆最妙之因。既全事之理，随事而一一俱彰，全理之事，随理而一一互涉。于是土田三变，非垢非净，分身俱来，不一不多。多劫半日，而延促同时，生灭常住，而隐显俱在。舌相毫光，即灵鹫而上至梵世，弹指謦咳，由娑婆而遐播十方。是皆超乎心踪，绝于言道，异时之所不见，非机之所不闻。是为微妙难思，故称之为妙法。妙法难解，乃取喻于莲华。谓莲华华果同时，以喻妙法权实一体。非莲华，不足以喻妙法也。合讲已竟。
○丁二　法喻分讲
○戊一　法
言法者，若就文便，应先讲妙字，次讲法字。若依义便，宜先讲法字，次讲妙字。譬如指一个人，人皆指他是个好人，必须指他是什么人，毕究有个什么好，纔堪称为好人。若无其人，何所称好？故必先人后好也。今讲妙法，亦复如是，亦必先讲法字，次讲妙字。言法者，轨持为义，谓轨生物解，任持自性也。言之，三种法。详言之，三千法。今且置其详，但讲三法，谓心法，佛法，众生法。言心法者，直指现前一念心性，全彰一经所谈之实相也。以吾人一念心性，本非肉团，亦非缘影。不在内，不在外，不在中间。亦不在过去，不在现在，不在未来。内外中间一总无，境上施为含大有。又云：三际求心心不有，心不有处妄元无。言佛法者，佛并无别法，祗是证众生之心法耳，故曰是心作佛。是心是佛。故称佛者，觉也，觉即不迷之谓也。吾人现前一念之心，不为尘境所迷，众生即是佛。故经云：「一念不生，即如如佛」。众生法者，众生亦无别法，祇是迷诸佛所证之心法耳。吾人心中，本具有三因佛性；谓正因理心佛性，了因慧心佛性，缘因善心佛性。诸佛证之，成为三德。证正因理心，成法身德，证了因慧心，成般若德，证缘因善心，成解脱德。众生迷之，转成三道。迷般若德，为烦恼道，迷解脱德，为业道，迷法身德，为苦道。心法者，三因也。佛法者，三德也。众生法者，三道也。
○戊二　喻
言妙者，吾人现前一念心性之三因，诸佛证之为三德，此一念心性不增一丝，众生迷之为三道，此一念心性不减一毫。若未经法华高会开显以前，则心法自心法，佛法自佛法，众生法自众生法。俨然是佛法太高，众生法太广。心法虽在高不高，在广不广，众生日用自不知耳。三法隔异不同，故不得称妙。至今法华高会，开方便门，示真实相，正直舍方便，但说无上道，十方佛土中，惟有一乘法，无二亦无三。先则曰止止不须说，我法妙难思。继则曰如是妙法，时乃说之，如优昙华，时一现耳。开三权，成一实，会九界，同佛界，心佛众生，三无差别，故三法皆妙也。序分为初妙，正宗为中妙，流通为后妙。七卷二十八品，三周九喻，本二门，全经玄文，皆妙境也。能读诵之心，皆妙智也。即此读诵之功，皆妙行也。是人一心受持读诵，现身即得六根清净。如南岳大师，或亲见灵山，俨然未散。如智者大师，皆妙位也。境为真性轨，智为观照轨，行为资成轨，妙三法也。若人说此妙法华经，佛即遣化人为作听法众。若人读诵忘失句读，普贤菩萨，乘六牙白象王，到其人前，为令通利，皆妙感应也。受持，读诵，讲说，现生得证妙位者，即妙神通也。如智者大师，于金陵瓦官寺，讲法华经题，以九十天，仅讲一个妙字，古传九旬谈妙。章安大师，结集之成一部玄义，即妙说法也。闻妙法华经之听众，皆妙眷属也。或得欢喜益，令种一乘善根；或得生善破恶益，令熟善根，皆妙利益也。言莲华者，是法微妙难思，无物堪喻，乃取莲华，以喻妙法。谓莲华华果同时，喻妙法权实一体。莲华有三义，可喻妙法：一为莲故有华，可喻妙法；为此一实，故施三权。二华开则莲现，可喻妙法；权开则实显。三华落则莲成，可喻妙法；权废则实立。华妙法妙，故称妙法莲华。言经者，法也，常也，谓十界同轨谓之法，三世不易谓之常。讲名题竟。
○乙二　显体
此经以实相为体。言实相无相，亦无不相。此经既为权实不二，亦即性相不二。故经云：诸法实相。既言实相，亦即实性，实体，实力，实作，实因，实缘，实果，实报，从本至末，究竟皆实也。故曰诸法寂灭相，不可以言宣。是法住法位，世间相常住。又云：此法非思量分别之所能解等，皆指此体也。
○乙三　明宗
此经以一乘因果为宗。前显体，是显性德。今明宗，是明修德。性德非因非果，修德即因即果。谓大乘因者，诸法实相是。大乘果者，亦诸法实相是。谓依实相而造修，名为全性起修。由观行，入相似，至分证，到究竟。初观行为因因，后究竟为果果，中间分证，以后望前，皆因也。以前望后，皆果也。观行但因而非果，究竟但果而非因耳。
○乙四　论用
此经以断疑生信为用。前十四品为门，断权疑生实信为用。后十四品为本门，断近疑生远信为用也。
○乙五　教相
此经以无上醍醐为教相。以说在第五时，畅出世之本怀，为最后之极唱。于化仪，非顿，非渐，非秘密，非不定。于化法，但属圆教，谓纯圆独妙也。讲经题竟。
○甲二　释品题
○乙一　释观世音
观，是能观之智，即一心三观是也。世音，是所观之境，即一境三谛是也。世，谓世间出世间，指十界依正二报。谓世间六凡，以同居土为依报，以胎卵湿化四生为正报，指三界诸天，四洲杂类，咸不外于四生也。出世四圣，二乘圣人，以有余土为依报，以阿罗汉辟支佛为正报。菩萨圣人，以实报土为依报，以别圆地上住上大士为正报。别教地前，圆教住前，皆有余土为依止故。音，谓无论依正二报所有音声，皆得为所观境也。凡音本属于耳根所闻，今不曰闻，而曰观者，须知大士，过去古佛，号正法明如来，以誓愿宏深，悲心不息，倒驾慈航，垂九界，众生不尽，大士悲愿亦无尽也。若讲大士因地修证，请读楞严经，大士自陈所修圆通，未尝不从闻根而入。所谓初于闻中，入流亡所，即是初步下手功夫也。所言入流者，不入乎声尘，而入乎圣流，即于自性相依，外亡其所矣。且夫声尘之感，必有其所，今虽亡所，而未得寂。当声动时，见有动相，而欲亡之。当声静时，见有静相，而欲趋之，二相历然，故未得寂。而言所入既寂者，若果能到寂然之境，则动者自动，吾不知其动也，动相自何而生？静者自静，吾不知其静也，静相自何而生？故曰动静二相，了然不生。夫动静二相，固是所闻之境，二相不生，了然明白，仍是能闻之根。亡所闻易，亡能闻难。而言如是渐增者，谓如上返闻功夫，逐渐增进，精修不已，既亡其所，复亡其能，则能闻与所闻俱尽。是所闻者，声尘也，自亡所，而渐至于所闻尽，更无可闻者，则声尘泯矣。能闻者，闻根也。自入流，而渐至于能闻尽，更无能闻者，则闻根亦泯矣。故曰闻所闻尽。夫根尘俱泯，归于尽地，有尽相可得，即是住空。若住于空，虽得所觉空，未得能觉空也。而言尽闻不住者，谓今则外尽其尘，内尽其根，如是尽闻，亦不住着，则不但所觉空，而能觉亦空矣。故曰觉所觉空。是所觉空者，即证人无我也。能觉空者，即证法无我也。证人无我易，证法无我难。必以大乘真空观而空之，然后能觉可空也。而言空觉极圆者，夫有空而空乎觉，而空不得圆。有觉而觉乎空，而觉不得圆。今以空空觉，并亡其为空，以觉觉空，并亡其为觉，故谓之圆矣。犹未极也，极之，觉即是空，求觉相不可得，空即是觉，求空相不可得，则觉而无觉，空而无空，故为圆之极也。而言空所空灭者，唯觉极圆，无觉相可得，则所空灭，唯空极圆，无空相可得，则能空亦灭矣。又言生灭既灭者，夫所空灭者，法空也。能空灭者，空空也。俱空不生，然后可谓之生灭既灭也。而言寂灭现前者，然则有声在，则声生声灭。有闻在，则闻生闻灭。有觉在，则觉生觉灭。有空在，则空生空灭。皆未离乎生灭也。今先证人空，继证法空，后证空空。凡属生灭者，皆已灭尽，则本来不生不灭之一真如性，乃得现前矣。夫一真如性，所以不得现前者，皆为生灭幻法之所盖覆。今既纤毫荡尽，真体呈露，本自寂然，本无可灭，非有以灭之而后谓之寂灭也。到此故乡田地，求其不现前，亦不可得矣，故曰寂灭现前。此一真如寂灭之性，既得现前，一现前，一切现前，则在在处处，无不现前。如是则不必离声，而声自寂灭也。不必离闻，而闻自寂灭也。不必离觉，而觉自寂灭也。不必离空，而空自寂灭也。若尔，无往而不寂灭矣。经云：「诸妄消亡，不真何待」。即此之谓也。寂灭者，乃自在之异名词，此大士自受用三昧。以证此自受用三昧，故能随处得大自在，施诸无畏。或称观自在者，即寂灭现前，忽然超越意也。若仅得寂灭现前，未得忽然超越，犹是中道法爱，可谓贴体衣衫，仍是法身微障。大士尔时，造到寂灭现前；了无寂灭细相当情，即能忽然超越，发起慈悲妙用。所以上合十方诸佛本妙觉心，与佛如来同一慈力。下合六道一切众生之心，与诸众生同一悲仰，故得行菩萨道，普门示现也。
○乙二　释菩萨
言菩萨者，梵语菩提萨埵，华言觉有情。若以通途而讲，须约三义：一者，自利义，以其证到自受用三昧，在三昧中，乃见自心朗然大觉，如佛无二，故称为觉。以其无明未尽，有时出三昧后，犹有微细生灭，识情流动，乃称为有情也。二者利他义，谓其自己所证之道，而能觉悟有情众生，俾彼同证斯道，即所谓以斯道觉斯民者是也。三者自他兼利义，谓上求佛道为自利，故称为觉，下化众生为利他，故称有情，此通途意也。若对于大士而言，菩萨上，宜加摩诃萨，华言大道心成就众生。谓大士运称性之无缘大慈，同体大悲，以性体竖穷三际，横十方。是故称性所发之慈悲妙用，亦横十方。故尽虚空，法界，无一处不是大士所化之境，无一众生，不是大士所度之众生也。亦竖穷三际，故从无量劫以来，直至尽未来际，皆大士度生之时，所谓虚空界尽，众生界尽，众生业尽，众生烦恼尽，大士之慈悲妙用方尽。而虚空界乃至烦恼，无有尽故，大士之悲愿终无有尽时矣。
○乙三　释普门
言普门者，普，常也。门，能通也。凡有众生，自有家舍，有家舍，即有门户，有门户，即有观音。所谓处处祈求处处现，苦海常作度人舟，非虚赞也。我祖智者大师，于别行疏中，出十义释一普字。今番道经于此，未带祖诰，忆记不清。举要言之，此品居法华经中第二十五，在流通分内，以一乘圆种，普度十界之机。其间虽云三十二应，实则无身不现，其十九说法，凡所说者，皆一乘纯圆独妙之法。即可谓处处池中有明月，人人屋内有观音，故称之为普门大士。
○乙四　释品
言品者，梵语跋渠，华言称品，与类字同意。谓经中之别文，与总题相应者，汇集一类，罗列总题之下，亦即所谓总总于别，别别于总。文不对题，不成同类，文须对题，故称一品。释品题竟。
○甲三　明译史
姚秦三藏法师鸠摩罗什译
秦是朝代，姚是秦主之姓也。名兴，对前秦苻姓，称姚秦耳。三藏者，经藏，律藏，论藏也。法师者，法是轨则义，师是训匠义，谓以三藏之法为自师，即以三藏之法而师人，乃谓之法师也。梵语鸠摩罗，秦言曰童。梵语什，秦言寿。谓法师姓童，名寿，又以其童年而有耆德，故称童寿。父名鸠摩罗炎，中天竺人，游历至东印度龟兹国。王闻其贤，乃以女妻之，生师。七岁随母入佛寺中，见佛喜甚！乃将佛安置于顶。俄而念曰，我年甚幼，佛甚重，我何以举，遂失声置于地，乃悟万法唯心。自悟以后，心地灵通，一切经书，不读自会。前秦主闻师名，起兵伐龟兹，得师归。师尚未至，秦主已故。后姚兴有天下，请师入逍遥园，译出此经。译者，易也，将梵文易成华字，俾此方人堪以受持，读诵，解说，书写，功伟德宏，诚不可思议也。经序云：「三经重沓，文旨互陈，时所宗尚，皆宏秦本。以法师是七佛以来，为译经师故也」。此语是道宣律师，从天人问来。所以法师所译之经，文词通畅，人师欢喜读诵，比众不同也。讲译史竟，次讲正文。
释经
○甲一　长文
○乙一　初番问答
○丙一　问
尔时无尽意菩萨，即从座起，偏袒右肩，合掌向佛，而作是言：世尊！观世音菩萨，以何因缘，名观世音？
此当机请法文也。此品以无尽意菩萨为当机。菩萨名无尽意者，凡是诸佛菩萨皆是以德立名，谓菩萨悲心无尽，请意莫穷，谓请法虽在于当会，用意普被于未来，即显妙法流通于尽际，无穷亦无尽也。起座袒肩，是身业虔诚，合掌，是意业精专，白佛，是口业致敬也。此四句是经家描写敬意，请法之礼诚宜若斯。以上是标情形，世尊下是正请法。意谓请问本师世尊，菩萨以何因缘，名观世音？具见菩萨之名，无不从缘而建立也。若讲其立名所以者，爰有古佛，名同观音，教以闻熏，入于禅定，旋倒闻机，返归自性，一念回光，二尘俱遣，根尘两种，相见双亡，非幻成幻，远离复离，既已空空，复更灭灭，无明顿破，寂灭现前，乃建立观世音名，菩萨得自受用三昧之所以也。
○丙二　答
○丁一　总答
佛告无尽意菩萨：善男子？若有无量百千万亿众生，受诸苦恼，闻是观世音菩萨，一心称名，观世音菩萨，即时观其音声，皆得解脱。
以下是佛答词。此总答观音之名，以彰他受用三昧之德也。首句七字，是经家形容，非佛答话。善男子句，是佛开口处。称当机为善男子者，谓调柔名善，质直为男，乃大丈夫之美称也。文意谓尽十方虚空界，极微尘数所有众生，今云无量百千万亿，举其极多之大数耳。众生受诸苦恼，是总举能感之机。言闻是观世音菩萨者，指彼受苦众生，早曾闻有菩萨之名，即彼众生心内之菩萨也。且众生本是菩萨心内之众生，即今偶值苦恼之境，猛然忆及菩萨之名，遂一心称彼菩萨名号，如云南无观世音菩萨。真是菩萨心内之众生，称众生心中之菩萨，感应之速，犹如桴。随扣随响，故曰即时观其音声，皆得解脱。如啐啄同时，不前不后也。感应之道，不可思议。
○丁二　别答
○戊一　约口业机明应
○己一　七难
○庚一　火难
若有持是观世音菩萨名者，设入大火，火不能烧，由是菩萨威神力故。
从此以下，别讲七难。此第一免火难也。文意谓：平时之间，有人持念菩萨名者，本不遭火灾，设使因宿业所招，值遇大火，火不能烧，由于菩萨威神力故，亦能免难。宋时，台州遵式法师，号慈云忏主，住杭州西湖下天竺寺，创建数百间屋，每架一楹，必诵大悲咒七遍，三经寇焚，火皆自灭。晋竺长舒，专诵观音经为业，侨居吴下，比邻被焚，舒住下风，一心念观世音，焰将及，忽回风火灭，合邑惊异。有恶少讶其灵感，俟夜风急，束薪纵火投屋，四投皆灭，始嗟神力，叩头请罪。舒曰：我诵观世音不懈，有难辄免，足证菩萨威神之力也。
○庚二　水难
若为大水所漂，称其名号，即得浅处。
此第二免水难也。有人平时称念菩萨名者，本不遭水难。设遭其难，能称菩萨名者，即得浅处。法华感通载，唐岑景仁，少诵普门品，持菩萨名。一日往苏州乘船，船覆堕水，闻有人言，能诵普门品，水难应免，如是者三，遂浮水面，须臾抵岸。他人皆溺死。具见诵经持名之力，不可思议。
○庚三　风难
若有百千万亿众生，为求金银琉璃，玛瑙，珊瑚琥珀，真珠等宝，入于大海。假使黑风，吹其船舫，飘堕罗剎鬼国。其中若有乃至一人，称观世音菩萨名者，是诸人等，皆得解脱；罗剎之难。以是因缘，名观世音。
此第三免风难也。文意谓，众生爱财，入海求宝。或者偶遇黑风，黑风，怪风也。吹其船舫，舫，大舟也。飘堕罗剎鬼国，罗剎，食人鬼也。如是多人入海遇难，其中只须有少数人，或最少乃至一人，能称菩萨名者，是诸多人，皆蒙恩泽，同得免难也。报应记云：唐宋衍，随人舟，赴三门，遇风舟覆，扪得束稿，凭而登岸，诣鬻茶姥茅舍宿，曝稿，中藏金刚经。姥曰，汝妻自汝出后，礼经诚切，故能救汝。归而询之，果妻礼诵之经也。因封绢河滨姥，至则茅舍无存。土人云：此处水无涯际，何有茶庵，乃悟大士化身也。末后两句，结答立名所以。
○庚四　刑难
若复有人，临当被害。称观世音菩萨名者，彼所执刀杖，寻段段坏，而得解脱。
此第四免刑难也。文意谓：设复有人，正受刑戮之时，是人能一心称菩萨名者，彼所执之刑具，或刀或杖，以菩萨威神力故，自然段坏，此称名人，即得解脱。冥祥记云：晋南宫子敖，戍新平，为长乐公所破，合城数千人皆被戮。子敖知不可免，唯一心念菩萨名。及戮至子敖，刀交下，或高或低，持刀人忽疲懈，四肢不遂。公惊问，汝有何能？答：能作马鞍。遂释之。子敖并不自知何以作此答，心知是大士所使也。乃造大士像一尊，行则顶戴，止则礼敬不怠。
○庚五　鬼难
若三千大千国土，满中夜叉，罗剎，欲来恼人。闻其称观世音菩萨名者，是诸恶鬼，尚不能以恶眼视之，复加害！
此第五免鬼难也。文意谓：设使三千大千世界之内，所有大小国土，尽皆夜叉罗剎等恶鬼充满。梵语夜叉，华言疾捷，此鬼举动如飞，最极轻便。二鬼皆以人为食，是故恼害于人。人若不知称菩萨名，无不被其所害。独有人能称菩萨名者，彼诸恶鬼，闻菩萨名，眼尚不敢视人，复何能加害于人乎。佛祖统纪载，梁慧简禅师，精修戒律。荆州厅有别斋三间，多鬼怪。人不敢入，唯简师能居之。初夜见一人，黑衣无目，从壁中出，倚门上。师心甚了了，唯念观世音名。经时，鬼入壁而隐。师徐起，礼诵如常。次夜，梦向人曰，仆于汉末居此，已数百年，人所不能堪。师诚净行好人，特相容耳。
○庚六　囚难
设复有人，若有罪，若无罪，杻械枷锁，检系其身。称观世音菩萨名者，皆悉断坏，即得解脱。
此第六免囚难也。文意谓：设或复有其人，或有罪者，固所当囚，或无罪者，枉受其囚。既已被囚，身必受困。杻械，手足之刑具也。枷锁，架项之刑具也。浑身受缚，故云检系。不论他罪之有无，试看他能否称念。若其人果能称念菩萨名者，彼所检系之杻械枷锁，仗菩萨威神力故，皆悉断坏，即得脱也。法苑珠林载：晋窦传，河内人，永和中，为高昌步卒吕护俘执之。同伴七人，共系狱中，不久将杀。僧道山，时在护营中，与传相识，闻其被禁，乃往视之。传泣曰：「命在顷刻，能相救乎？」山曰：「尔至心念观世音菩萨，必有感应！」传遂默持三昼夜，械锁忽然自解，传念同伴桎梏，何忍舍去，复求菩萨，神力普济。言毕，余人之刑具皆解。遂同遁出，各还乡里，咸敬信奉法焉。
○庚七　贼难
若三千大千国土，满中怨贼。有一商主，将诸商人，赍持重宝，经过险路。其中一人，作是唱言：诸善男子？勿得恐怖，汝等应当一心，称观世音菩萨名号，是菩萨能以无畏，施于众生。汝等若称名者，于此怨贼，当得解脱。众商人闻，俱发声言：南无观世音菩萨。称其名故，即得解脱。
此第七免贼难也。设使大千世界所有国土，处尽是怨贼，国内之道路，可谓危险之极矣。其时有一商主，将诸商人，于界外采宝归家，必经此极危险之道路，有何法术，能过此险耶！幸其中有一信仰菩萨之商人，见诸商人，各怀怯怖。乃高声唱言：「诸善男子！汝等勿生恐怖，应当一心，异口同音，称念观世音菩萨圣号。须知菩萨，有广大威神之力，能以无畏，施于众生，是故能称菩萨名者，同得解脱。」众人闻之，一时发声，异口同音，齐称南无观世音菩萨。称其名者，无不得脱也。有近事为证，民国十七年，二月廿八夜，上海天潼路，蔡仁茂玻璃店，主人仁初，被匪绑去。初默念观音，始则车轮胎爆，继而汽油火起。匪心恨，乃打初三枪，初适三跳，故无伤。匪遁去，初归来。足证一心称念，效力速获也。
○己二　结叹
无尽意！观世音菩萨摩诃萨；威神之力，巍巍如是！
巍巍，高大貌，即广大意。此结前免难之神力，威德广大，如是如是。
○ 戊二　约意业机明应
○己一　明三毒
若有众生，多于淫欲，常念恭敬观世音菩萨，便得离欲。若多瞋恚，常念恭敬观世音菩萨，便得离瞋。若多愚痴，常念恭敬观世音菩萨，便得离痴。
此离三毒根也。众生所以无量劫来，轮转生死，受诸苦恼，皆由贪瞋痴三种根本烦恼之故。倘有一念纔萌，即被种种牵绊，云多耶？今言多者，即为人之大障。按教中修持，谓多贪众生，修不净观，多瞋众生，修慈悲观，多痴众生，修因缘观。须知修观难，称名易。今言常念恭敬观世音菩萨，便能远离。具见菩萨之大威神力，不可思议也。
○己二　结叹
无尽意！观世音菩萨；有如是等大威神力，多所饶益。是故众生，常应心念。
此结显神用，并劝应修也。文意谓：菩萨既有如是大威神力，丰饶利益于众生，众生常应恭敬持念也。是故常应四字，为劝词。
○戊三　约身业机明应
○己一　明二求
若有女人，设欲求男，礼拜供养观世音菩萨，便生福德智慧之男。设欲求女，便生端正有相之女。宿植德本，众人爱敬。
此满二求也。初文意谓：世间女人，以无男女为最苦，一为夫主所轻，二为翁姑所贱，三为邻妇所讥，所以单指于女人求男也。求而得之，若以泛泛之子，不足为奇。今言福德智慧之男，若但有福德，而无智慧，则必愚。有智慧，而无福德，则必狂。愚之与狂，有一，亦不足为贵。今求菩萨，而得之以福慧双全之男，甚遂所求也。女人之心，但有男而无女，心还不足。意谓：男儿长大，或出仕，或营商，终日外奔，竟不若女子之情亲，故虽有男，复须求女。若得之以形貌丑陋，或人品不端，人观之触目，心生憎嫌，有不若无之为愈也。今言端正有相者，言端正，简非娇容，言有相，简非无德。非娇容，即有福。非无德，即成贵。以其是宿生培植众德之本而来，所以他人见之，心生爱敬。若但爱而不敬，虽有妍媚之貌，而无福德之相。但敬而不爱，虽有福德之相，而无端正之貌。今则人见之，亦爱亦敬，具见福智双全也。现果随录云：前清初，谭宪卿家饶无子，族子议析产，宪卿恚甚。以五千金，兴大悲忏坛，礼忏四十九日以功德求子。当年妾遂生一子，胞衣白。妻又发心，捐千金，建白衣阁。未几、亦生一子，胞白如初。伯初、伯仲、皆游庠。慈林集云：广州诸生何隆将，年五十，膝下无嗣，乃供大悲像，朝夕祈求。一夕梦大士授红儿，连举三子。前清，南通张季直，四十无子，夫人徐，祷于狼山之观音殿，越岁举男。此满二求之实证也。
○己二　结叹
无尽意，观世音菩萨，有如是力。若有众生，恭敬礼拜观世音菩萨，福不唐捐！
此结叹显益劝持也。唐捐，谓虚弃。此中兼有释疑义。因有礼拜不得男女者，此由机浅，故所求未遂，而礼拜之福，终必不失也。别答竟。
○丁三　劝持名答
是故众生，皆应受持观世音菩萨名号。无尽意！若有人，受持六十二亿恒河沙菩萨名字，复尽形供养；饮食衣服，卧具医药。于汝意云何？是善男子善女人，功德多不？无尽意言：甚多！世尊。佛言，若复有人，受持观世音菩萨名号，乃至一时礼拜供养。是二人福，正等无异，于百千万亿劫，不可穷尽。无尽意，受持观世音菩萨名号，得如是无量无边福德之利。
此示少持大士之名，与多持菩萨之福等，以劝持也。据世尊现量境界，三千大千世界之内，现住世间，和光浑俗之菩萨，以恒河沙计之，有六十二亿之多。设或有人，受持如许之数，菩萨名号，复尽其形寿，以四事供养如许菩萨，其福可谓多矣！设复有人，但持大士一名，不尽形供养，不过暂时身礼拜，口称名，意运想，虽则三业专诚，经时不大，其福应不及前。佛言：二人之福，正等无异者，何居？须知一两真金，胜毡华千斤之价值。摩尼一粒，压倒海宝千。以彼六十二亿恒河沙之菩萨虽多，皆是权乘，安得与果后施化之大士，同年而语哉？佛无妄言，不可不信。又复应知，大士愿深无量，与毗卢同称丈夫。德举一毛，虽普贤莫知边际。是故剎那称念，等百千亿兆之如来，偶尔持名，胜六二河沙之菩萨。信乎宏名尊贵，难可得闻，梵释天人，皆应生敬也。已上是大士二殊胜中，下合一切六道众生之心，同一悲仰之妙用，施十四种无畏也。
○乙二　次番问答
○丙一　问
无尽意菩萨白佛言：世尊！观世音菩萨，云何游此娑婆世界，云何而为众生说法，方便之力，其事云何？
此当机第二番启请也。初请立名因缘，佛将大士，下合众生悲仰之妙用，出十四种施无畏，神力妙用，以酬立名之所以。当机意谓：大士利生妙用，不可思议，所谓闻声救苦，其观音德号，已闻命矣。然则大士，乃西方极乐世界补处之大士也，本宜辅化弥陀，常居彼土。唯未知云何游此娑婆世界，又云何而为此界众生说法，其间必有深妙方便之所以。请问世尊，其游界说法之事云何？唯愿慈悲，不辞劳倦，详为开示。以下二十四行文，佛将大士二殊胜中，上同十方诸佛本妙觉心，与佛如来同一慈力之妙用以答之。即所谓三十二应，十九说法者是也。
○丙二　答
○丁一　别答
○戊一　佛身
佛告无尽意菩萨。善男子，若有国土众生，应以佛身得度者，观世音菩萨，即现佛身，而为说法。
此第一应佛身而说法也。若论此品，居法华经流通分中，原应流通一乘妙法，方为正意。以经中新得记之声闻，并初发心之菩萨，不敢于本土弘经，均矢志于异国土，流通妙法。本门大士，发弘愿于分身国土，灭后通经。佛所以召东方妙音，作净秽两忘之标帜，说普门示现，为无方圆应之楷模。俾新记声闻，初心大士，均能执柯柄以取法，得以本土弘经也。如是，则大士三十二应，虽可随类应现，其所说者，理合流通妙法也。其实应机施教，譬如应病与药，药必对病，教必投机，方为有效。否则说法不投机，反成闲言语，听者无益，说者徒劳，何以受度。自宜圆融通变，幸弗是一非余。若为三藏果头佛机，而为说三十四心断结之法，俾彼速得作佛也。又复应知，设有众生，愿见佛身，而生渴仰，大士即现佛身，随机施教。亦不一定说成佛之法也。
○戊二　辟支佛身
应以辟支佛身得度者，即现辟支佛身而为说法。
此第二应独觉身而说法也。众生宿种，万别千差，或种信行善根，欢喜闻法受益。或种法行善根，乐独修持。此言应以辟支身而化度者，法行人之机也。此辈常居深山穷谷，独宿孤，有机感之，大士即现同类身，随机施教，而为说法也。
○戊三　声闻身
应以声闻身得度者，即现声闻身而为说法。
此第三应声闻身而说法也。声闻，是信行人之机。闻佛声教，始能断惑证真。大士即现同类身，而说四谛之法，教以知苦断集，修道证灭，得出三界，入有余涅槃而度脱之。
○戊四　梵王身
应以梵王身得度者，即现梵王身而为说法。
此第四应梵王身而为说法也。梵王，居欲界以上初禅天中。或有愿作梵王，此辈之机，心乐离欲，大士现身，而说出欲之法也。
○戊五　帝释身
应以帝释身得度者，即现帝释身而为说法。 　　此第五应帝释身而为说法也。帝释，俗称玉皇上帝，佛经名为释提桓因。有时为阿修罗大闹天宫，心生厌离，乐出其伦。大士现身，说福德智慧之法，生其欣乐，坚其志愿，净其心念，教发菩提心。赞见佛，令除世欲。赞闻法，令厌世境。赞观智，令绝世染。除烦恼诤，灭恐怖心之法也。
○戊六　自在天身
应以自在天身得度者，即现自在天身而为说法。
此第六应自在天身而为说法也。此天居欲界之顶，有二天王。一者天王，自以未到定力，举动自在，所受用之五欲，自能感动他力变化，为彼受乐，又名他化自在天。二者魔王，世间有大修行人，得禅得定，彼则恐其出于欲境，即来扰乱行人。或有一类之机，慕其自在，妄计涅槃。大士现身，随机施教，而为说法也。
○戊七　大自在天身
应以大自在天身得度者，即现大自在天身而为说法。
此第七应大自在天身而为说法也。此天，居色界之顶，余经称为摩酰首罗者是也。或有人希慕彼天，得大自在，有三目八臂，高覆大千，乐欲求生彼天者，大士即现大自在身，随机说法也。
○戊八　天大将军身
应以天大将军身得度者，即现天大将军身而为说法。
此第八应天大将军身而为说法也。如韦驮菩萨，即是利天王之外臣，为天大将军身也。或复有人，希慕彼身，勤修五戒十善，俾得天身，威武勇耀。大士即现天大将军之相，随机施教，而为说法，以遂其志。使之摧邪辅正，护法安僧，无不可也。
○戊九　毗沙门身
应以毗沙门身得度者，即现毗沙门身而为说法。
此第九应毗沙门身而为说法也。梵语毗沙门，华言多闻，此北方天王也。此王虽居北天，常护阎浮佛法。昔者南山宗主道宣律师，住终南山，修般舟三昧，九十日昼夜行道，不坐不卧。一日昏倦，身仆阶下，即有神现身于其傍，将师扶护，未曾倾倒。师问是谁？答曰：北方毗沙门王子张琼也。师问何以至此？答曰：以师行道精进，时来护持耳。只此一事，具见北天护法之意矣。或有人欣乐此天，大士现身而为说法也。
○戊十　小王身
应以小王身得度者，即现小王身而为说法。
此第十应以小王身而为说法也。小王，即指南阎浮提，大小各国之主。如前朝唐太宗，元太祖，逊清之雍正等，皆是也。或有人慕王身，镇国泽民，大士应现王身，为说治国善政。或说出世正法，化彼了生脱死，断惑证真，俾其超凡入圣，离苦得乐也。
○戊十一　长者身
应以长者身得度者，即现长者身而为说法。
此第十一应长者身而为说法也。长者，上致君，下泽民，年高德长。朝廷以爵为长，乡党以年为长，总之以德高为最，所以谓朝廷莫如爵，乡党莫如齿，辅世长民莫如德。有人希慕长者者，大士即现此身应机而施教也。
○戊十二　居士身
应以居士身得度者，即现居士身而为说法。
此第十二应居士身而为说法也。不慕富贵，清净自居，乃称居士，韬光藏德，寡欲精修之谓也。人有希求此种人者，大士随愿现身，随机施教。令其修持，止恶行善，戒杀放生，渐至精修净业，求生净土之法也。
○戊十三　宰官身
应以宰官身得度者，即现宰官身而为说法。
此第十三现宰官身而为说法也。上自冢宰，下至州县，为主宰者，皆名宰官。有人心希求者，大士以法眼鉴之，有机可化，即便现身而为说法，随机化导以满其愿也。
○戊十四　婆罗门身
应以婆罗门身得度者，即现婆罗门身而为说法。
此第十四应婆罗门身而说法也。梵语婆罗门，华言净行，如我国中黄冠野客，不染世缘，清净修道之类。西竺有四大姓：一曰剎帝利，王种也。二曰婆罗门，道人也。三毗舍，商贾也。四首陀，农夫也。故知婆罗门，是大姓之种族也。有人慕此种族，大士即现此类之身，而化度之。
○戊十五　四众身
应以比丘，比丘尼，优婆塞，优婆夷身，得度者，即现比丘，比丘尼，优婆塞，优婆夷身，而为说法。
此第十五现四众身而说法也。梵语比丘，华言乞士，外乞食以养色身，内乞法以资慧命。又云破恶，谓精持净戒，破身口七支之恶。又云怖魔，有人出家，受比丘具足戒法，登坛已后，有地行药叉高声唱言：善哉善哉，空行善神，闻之又唱善哉，展转传至四王，利，乃至他化自在天中，魔王闻之，心生惊怖，故称怖魔。尼，女也。优婆，此云近事。塞，男也。夷，女也。此二众求受五戒，亲近三宝，承事供养，植胜福田，云近事也。有人发心，或欣乐出家，求受大戒，或居家修持，求受五戒，大士即随类现身，各成其志也。引证，有一种洱海丛谈善书，载大士有七化，一唐永徽间，化白须老人，戴红莲华冠，披袈裟持，入农家乞食等，看本品示现图证。
○戊十六　妇女身
应以长者，居士，宰官，婆罗门，妇女身得度者，即现妇女身而为说法。
此第十六应妇女身而为说法也。佛不举泛常妇女，须举长者宰官等妇女者，素称富贵学道难，凡大户人家，家规必严，出门非易，又不能随何外游，参访知识，只好在家中供奉菩萨，恭敬礼拜。既有心感，大士必应，是故现同类身，为其说法也。普陀山志：逊清康熙二十八年南巡，将至禾城，忽见老妪，簪红华一朵，独操小舟，直过御舟前帝问何船？曰渔船。有鱼否？曰，有，倏不见。悟为大士化身，遂赐帑重兴普陀前后两寺。
○戊十七　童男女身
应以童男童女身得度者，即现童男童女身而为说法。
此第十七应以童男女身而说法也。童男，如华严之善财。童女，如法华之龙女。引证：椒江海门，宋时，有艳女挈篮卖鱼。人竞欲妻之。女曰：余授经，一夕能诵普门品者事之。黎明能者二十。女曰：一身岂能配多夫？请易金刚经，如前期。能者复居半。女又易法华经，期以三日。唯马氏子能之。迎入室，女即死，糜烂立尽，遂送之白云山葬之。他日有一僧，谓访胞妹而来。马子引上山，至墓前。其僧振锡一下，墓棺同开。视之，唯黄金锁子骨存焉。僧曰：此观世音菩萨，悯汝等以化现耳。言讫。以杖荷骨，腾空而去。马郎于是住洞修道，后不知所终。至今马郎洞犹存，常有人传说故事。
○戊十八　八部身
应以天龙，夜叉，干闼婆，阿修罗，迦楼罗，紧那罗，摩罗伽，人非人等身得度者，即皆现之而为说法。
此第十八应八部身而为说法也。梵语提婆，华言天。那伽，云龙，天指四王以下诸天众。龙指四海龙王。夜叉义见前。干闼婆云香阴。以香为食，天帝之乐神也。阿修罗云非天，男丑女艳，有天福，无天德，故以非字简之。迦楼罗云金翅，紧那罗云疑神，天帝之技神也。摩罗伽云大腹行，谓蟒蛇神也。以上是八部别众。人非人总指上之八种，或人，如诸天修罗，余皆非人所收。此八部众，皆为法门外护，佛说法时，无时不有。此众亦即佛之外护，常随众也。既有遇佛闻法之善根，何以堕于异类，以是乘急戒缓之故耳。或是此众有厌离心，乐脱其伦，发机感动，大士应同类身而化度之。
○戊十九　金刚神身
应以执金刚神得度者，即现执金刚神而为说法。
此第十九应执金刚神而为说法也。如楞严之金刚藏王诸眷属类，或护咒，护定，护戒，总之护法神也。此众有机感，大士即现身应之。以上三十二应，十九说法已竟。
○丁二　总答
无尽意！是观世音菩萨，成就如是功德，以种种形，游诸国土，度脱众生。
此是总答。文谓此菩萨成就如是功德。如是二字，即逆指前文别答科中，八难，三毒，二求，持名，共十四种。名施无畏之功德，亦目为十四无畏，并三十二应，十九说法，即是以种种形，游诸国土，度脱众生耳。
○ 丁三　劝供养
○ 戊一　劝供
是故汝等，应当一心供养，观世音菩萨，是观世音菩萨摩诃萨，于怖畏急难之中，能施无畏。是故此娑婆世界，皆号之为施无畏者。
此劝供养文。以菩萨早成佛果，号正法明如来，见九法界众生，漂沉于二死之海，不能自拔。乃以同体大悲，倒驾慈航，普门示现，救度众生。若众生能于怖畏急难之中，称其名号，即得解脱。以是之故，众生应当一心供养也。
○戊二　奉供
无尽意菩萨白佛言：世尊！我今当供养观世音菩萨。即解颈众宝珠璎珞，价值百千两金，而以与之。作是言：仁者受此法施珍宝璎珞。
此当机遵命奉供也。向佛慈嘱云：汝等应当一心供养，故当机遵佛慈旨云：我今应当供养。当即向颈上解下庄严之珍珠璎珞，极其贵重，所以云价值百千两金，而供养之。正两手奉献之时，口又说言，唯愿仁者，受我法施。经云：「诸供养中，法供养最」。或谓，此明明是物供，云何法供？答曰：「到今法华高会，开权显实，废权立实，一色一香，无非中道，即事即理，即物即法，即法即心，心外无法，法外无心，是故物供，即是法供也」。
○戊三　不受
时观世音菩萨不肯受之。
此大士默然不受也。大士所以不肯受者，如金刚经云：菩萨不受福德，何以故？菩萨所作福德，不应贪着，是故不受耳。须知有三意，一不应贪着不受，二未奉佛不受，三施者欠诚不受。以此种供养，非出当机本意，是遵佛命故也。
○戊四　重奉
无尽意复白观世音菩萨言：仁者！愍我等故，受此璎珞。尔时佛告观世音菩萨，当愍此无尽意菩萨，及四众，天龙，夜叉，干闼婆，阿修罗，迦楼罗，紧那罗，摩罗伽，人非人等故，受是璎珞。
初一行当机请求，尔时下佛愍受。初文意谓，当机见大士不肯纳受，遂觉供意欠诚，是以重伸请求。谓哀愍我等，受斯微供，出一等字，推己及人，具见为众而请求也。次意谓：供者既奉佛而献供，受者宜承佛而容纳。于是佛即告言当愍彼为众而施，仁宜为众而受矣。四众，指比丘，比丘尼，优婆塞，优婆夷也。
○戊五　受转
即时观世音菩萨，愍诸四众，及于天龙，人非人等，受其璎珞，分作二分：一分奉释迦牟尼佛，一分奉多宝佛塔。
此大士奉受供也。彼既奉命而施，我不得不奉而受，彼既为众而施，我亦为众而受。乃不受而受，受而不受也。以其受而不受，故遂分为二分：一分奉今佛，一分奉古佛。所作功德，应须回向，此即回因向果，以显古今一际，因果同源也。
○戊六　叹结
无尽意！观世音菩萨，有如是自在神力，游于娑婆世界。
此佛结答之词也。以上讲长文已竟。以下讲第二科文偈颂。
○ 甲二　偈颂
○ 乙一　经家标颂
尔时无尽意菩萨，以偈问曰：
此句是经家标颂。须知什师所译，此品仅有长文，并无偈颂。此偈是隋代仁寿，大兴善寺，北天竺沙门，阇那笈多，第三番翻译此经，乃有偈颂。后人见之，移刊于此，以补不足耳。故智者大师别行疏中，并未疏及。梵语祗夜，华言应颂，与长文相应故，即重颂也。梵语伽陀，华言孤起，与长文不甚相应，孤然而起也。重颂，复有广不同，或长文不足，偈颂伸之，名为广颂。或长文已足，偈颂缩之，名为颂。复有超追不同，或长文在后，重颂在前，名为超颂，或长文在前，重颂在后，名为追颂。印度说法，本有二说：一者贯华说，即偈颂，如此方之诗词也。二者散华说，即长文，如此方之文章也。或三字句，四字句，五字，六字，七字不等，各成句类，称为偈颂。如贯华，乃为贯华说。凡句读言词，多少不一，结集成篇，称为长文，名散华说。此乃随机乐欲贯散不同，故有二说也。或逗利钝两种机宜，利者一说便了，故但长文足矣。钝者再说方知，是故重而颂出，所以长文后有重颂也。以四句为一偈，此品有廿六偈，不一定是应颂，亦不一定是孤起。可谓祗夜伽陀，杂糅精莹，乃译人语意不同故也。
○乙二　当机颂问
世尊妙相具，我今重问彼，佛子何因缘，名为观世音？
此第一偈，颂当机启请词也。初句是赞佛相好具足，微妙难思。次三句正请说立名所以也。颂文语意显然，而非什师口气。
○ 乙三　初颂前答
○丙一　加颂总叹行愿
具足妙相尊，偈答无尽意。汝听观音行，善应诸方所。弘誓深如海，历劫不思议。侍多千亿佛，发大清净愿，我为汝说，闻名及见身，心念不空过，能灭诸有苦。
从此以下，至偈文尽，俱是答词。初二句经家描意。次十句颂免总难也。前七句显大士弘愿深广，承事佛多。所以积德深厚，功用难思，非言说可能尽，我且为尔说耳。后二句正颂免苦妙用。闻名者，众生耳闻其名也。见身者，目睹身相也。心念者，心忆念，口称名也。正显大士妙用不可思议，众生无论闻名见身心念，总有不可思议功德。所以云功不浪施，福有攸归，不空过，犹言不虚弃也。末句正颂免难。
○ 丙二　别颂免苦难
○丁一　免火难
假使兴害意，推落大火坑，念彼观音力，火坑变成池。
此一偈颂免火难也。颂意谓：或有人兴起恶意，意欲害人，将彼人推入大火坑中。彼人一心称念观世音菩萨，仗菩萨威神之力，倏忽之间，变火坑为莲池。魏时，释法智，未出家前，独行泽中，忽遇猛火延烧。自认必死，唯至心念观世音菩萨。俄而火过，草都烧尽，独智容身地未及，具见菩萨加庇也。
○丁二　免水难
或漂流巨海，龙鱼诸鬼难，念彼观音力，波浪不能没。
此颂免水难也。水中有恶类众生，谓毒龙，大鱼，以及恶鬼等。人堕水中，身葬其腹，谁能免得？唯有观世音菩萨，能救护之。人若称名，则波浪自平，水不能没。长文云：即得浅处是也。法苑珠林云：晋时，徐荣山，东琅琊人，尝至东阳。还经定山，由舟人欠习水道，误堕洄洑中，垂欲沉没。荣无复他计，至心呼观音名，须臾，如有数十人齐力牵引者。少顷，涌出洄洑，沿江到岸，得归。
○丁三　加颂免堕难
或在须弥，为人所推堕，念彼观音力，如日虚空住。或被恶人逐，堕落金刚山，念彼观音力，不能损一毛。
此二偈免堕难也。前偈为人所推，后偈恶人所逐。一系住空不堕，一系虽堕不损。二皆念菩萨弘名，仗威神庇护，不可思议。
○丁四　超颂免贼难
或值怨贼绕，各执刀加害，念彼观音力，咸即起慈心。
此免贼难也。周匝围绕，无非是贼。贼上加一怨字，不但损财，必能害命。自分必死，无可逃遁。唯一心念观世音菩萨，作死马医耳。不料贼耳闻大士弘名，顿息恶念，油然起慈，非唯不害命，而且不劫财。大士威神之力，为何如哉。
○丁五　追颂免刑难
或遭王难苦，临刑欲寿终，念彼观音力，刀寻段段坏。
此免刑难也。齐书云：孙敬德，防北陲，造观音像，礼敬有年。后为贼诬横，上判为死刑，一夕梦僧，教诵观音经千遍。遂依教诵经，至临刑时，恰满千遍。斫之，刀为三段，三换，刀折如初。丞相高欢奇之，表请免刑，遂得放归。
○丁六　追颂免囚难
或囚禁枷锁，手足被杻械，念彼观音力，释然得解脱。
此免囚难也。法苑珠林载：唐董雄，贞观中为大理寺卿，奉佛蔬食。因坐李仙童事，囚狱中。雄专诵普门品，锁自解在地，钩连不开。即告御史张守一验之，错愕良久，又重锁之，以朱字严封而去。雄仍诵经不辍，锁复自解，堕地有声，朱封如故。一时内外闻者，皆惊奇之，同狱罪人，俱获免脱。
○丁七　加颂免毒难
咒诅诸毒药，所欲害身者，念彼观音力，还着于本人。
此免毒难也。毒药固能害人，恶咒亦能害人。彼被害者，念观音名，毒不能害，反害施毒之本人耳。此种还看理由，复须说明，庶几不为误会。否则，或谤大士，处心偏颇，误招罪戾。须知彼被害人，是善人也。其施毒者，是恶人也。唯善与恶，从来势不两立！彼良善人，设使不念观音，只消不起妄念，但置之不理，毒亦不能害彼。而施毒人，反自害也。譬如以礼送人，人不受礼，其礼还本人自受。害人不成，必自害也。今者彼被害人，念观音名，仗此观音念力，是以还归着于本人。非观音使之还着也。
○丁八　追颂免鬼难
或遇恶罗剎，毒龙诸鬼等，念彼观音力，时悉不敢害。
此免鬼难也。有人倘遇此等鬼怪事情，或持大悲咒，或称观音名，仗大士神力，可无妨害矣。
○丁九　加颂免兽难
若恶兽围绕，利牙爪可怖，念彼观音力，疾走无边方。
此免兽难也。兽能伤人者，全仗爪牙锋利，人人所以畏之。倘遇着此等恶兽，须记得观世音菩萨，能救苦救难，急须称名，无不疾走。疾，快也，彼恶兽闻大士名，即生恐怖，所以快快远走也。南海慈航云：福建人，姓雷，名法振，烧炭为业。家有一支鸭栏木，纹理精细，欲刻大士像，无暇施刻。一日入山烧炭，荆棘丛中，突出一虎，前来搏振。忽有绰约妇人，当虎叱之，虎伏叩头而去。振拜问姓名，曰：身是汝家中鸭栏木耳，忽然不见。振感悟，择吉雕刻，终身持斋礼敬。心欲雕刻形像，尚能如是灵应，至心称念乎哉。
○丁十　加颂免蛇蝎难
蛇及蝮蝎，气毒烟火然，念彼观音力，寻声自回去。
此免难也。此从毒物而出，此等毒类，以毒气伤人，人被害后，由其饱食，或宿冤所追耳。昔有童女，幼随母习诵心经。一夕，被人锁空宅中，女心知必死无疑，但一心诵心经。至夜半，有物从天窗下，光闪如电。女心怯怖，不能诵持全经，但念揭谛揭谛。口忽出光，物欲进而不敢，遂便退去。口光渐大，直射于物，忽闻铿然有声。适巡逻卒经室外过，女叫救命，卒破壁而入，出女而归。次日见室，有一大蟒死矣。
○丁十一　加颂免雹难
云雷鼓掣电，降雹澍大雨，念彼观音力，应时得消散。
此免雹难也。雷鼓掣电，本来常事。唯冰雹若块，大雨倾盆，成灾难也。念大士名，即能消散。图证云：山西蔚州，夏秋间，每雨必有小雹。寺僧每日按时虔诵经咒，名为念苗经。若逢天浓阴，云现凶象，必特为虔诵以止雹，恐坏稼也。
○丙三　总颂救苦难
众生被困厄，无量苦逼身，观音妙智力，能救世间苦。
此总颂救苦意也。意谓世间众生，内为烦恼火烧，外为境缘交迫，内外困厄，如居牢狱，度日如年，如在煎熬盘里，种种诸苦，逼迫身心。若能念大士名，或诵大悲咒。以念诵之功，感动大士，以不可思议智慧之力，慧光触之，如灯破暗，一切诸苦，无不灭除也。
○ 乙四　次颂后答
○丙一　总颂示现
具足神通力，广修智方便，十方诸国土，无剎不现身。
此以四句，赅括三十二应，十九说法，无遗矣，即所谓颂也。以长文中，随类应身，所以能随类应身者，即此谓具足神通之力故也。大士神通较余不同，此名无记化化通。化而复化，化化无尽。设使极微尘数众生，有机感之，皆能应，所以称为普门大士，并非虚辞。所以能随机施教者，以其广修权实二智故也。此中智，指实智，方便，即权智也。实智冥理鉴机，权智称机施教，丝毫不乱，故能有感则应，无机不度。既称十方国土，奚止娑婆一界，凡有机处，即无不圆应，所以云无剎不现也。若约而言，不啻凡圣同居一土，即方便有余，实报庄严，亦随处应现。前文所谓应以辟支身者，即方便土也。应以佛身者，即实报土也。而所以不言应菩萨身者，以其本是菩萨身，故不复言也。
○丙二　别显救苦
种种诸恶趣。地狱鬼畜生，生老病死苦，以渐悉令灭。
此特别显救苦德也。首句是总，摄得修罗。次句是别，列三恶道。三句是苦，非但恶趣，即吾侪人道，所不能免。无论是何道众生，祗须记得大士慈悲，或常称名，或时礼敬观世音者，终能灭苦。猛力精进者顿灭，因循怠缓者渐灭，故曰以渐悉灭也。
○丙三　颂意业二利
真观清净观，广大智慧观，悲观及慈观，常愿常瞻仰。
此颂出五观，以显二利德也。此偈即是伽陀，孤然而起。前三观，显自利德。第一观，是真空观。谓观一切法，当体即空，缘生无性，泯一切法也。以智冥理，无法当情，故名谓真。第二观，是妙有观。谓观一切法，非有而有，其相若幻。可以方便随缘，居尘不染，故称清净。第三观，指事理无碍之圆中观。谓法界海会照之，五蕴之色心，与真空之妙体，不即不离，不一不异，了无二相，称性无边，故曰广大。后二观显利他德。悲是同体大悲，无苦不拔也。慈是无缘大慈，无乐不与也。末句是佛嘱众生，应当常愿大士，慈悲与拔，常瞻大士，妙相庄严，俾我得以常时亲觐，礼拜供养也。
○丙四　颂化凶为吉
无垢清净光，慧日破诸暗，能伏灾风火，普明照世间。
此颂化凶为吉，转祸成祥之意，亦孤起也。言大士三惑净尽，故云无垢。所谓尘去镜明，净极光通。故其智慧，犹如赫日，能消诸暗，故称为破。破暗即消灾义。设使水火风之三灾，若大劫到来，是众生同分业感，大士亦莫可如何。若以个人之小三灾，称大士名，必能消解。如日丽天，普照四洲，大士之慧日，不其然乎。故曰普明照世间，即照三土之世间也。
○丙五　颂三轮不思议力
悲体戒雷震，慈意妙大云，澍甘露法雨，灭除烦恼焰。
此颂大士三轮不思议力，亦伽陀也。初句指身业神通轮，大士法身，以戒结成，从体施悲故称悲体。以神通骇动，故如雷震。次句指意业记心轮，大士之用意不可思议，故称为妙。从意起慈，盖覆众生，如大云也。三句指口业正教轮，应机施教，犹天澍雨，众生受润获益，如沾甘露，所以云灭除烦恼焰也。
○丙六　加颂显机显应
诤讼经官处，怖畏军阵中，念彼观音力，众怨悉退散。
此免涉讼并军阵难也。宋吴越王钱镠，起自草野，誓奠东南，犹豫未决。夜梦一妇人谓曰：「汝慈悲不杀人，将藩翰一方，中原天子五易，汝之疆土自若，子孙远，封侯拜相，廿余年后，当觅我于天竺山中」。镠自是所向无前，屡有神助。故书之于册，昭示子孙，世世崇祀。
○ 乙五　双颂两劝
○丙一　初颂劝持名
妙音观世音，梵音海潮音，胜彼世间音，是故须常念。念念勿生疑，观世音净圣，于苦恼死厄，能为作依怙。
此二偈结显大士弘名。所以建立观世音名者，以具此五音，是故念一名，堪与彼六十二亿恒河沙菩萨名，等无有异也。妙指音之体，体具三千性相，百界千如也。观世指音之用，用具恒沙称性功能也。用就体施，体既具三千性相，用亦如是。梵，清净无染也。海潮，应机不失，如海之潮，不失其时也。事随理，如金鸟照万里之程，用就体施，犹玉兔摄千江之月，具斯诸德，故能胜彼世间六十二亿恒河沙菩萨之音。是故众生，有志出苦，应须常念，幸勿忽诸，此前偈意也。次偈劝信。意谓众生业重障深，往往因疑害信，中途退堕，不肯老实持诵。未能究竟澈法底源，所以道业不成，依然轮转生死。佛所以教众生念念念去，勿得一念生疑。须知大士是古佛再来之大圣，三惑净尽，寸丝不留。故能为苦恼众生，当死厄之时，用大无畏精神，施无畏惧，如父如母，故云作依怙也。传云：无父何怙，无母何恃。故知观世音菩萨，真众生之大慈父，大悲母也。
○丙二　颂后番劝供养
具一切功德，慈眼视众生，福聚海无量，是故应顶礼。
此最后一偈，劝众生须常顶礼也。意谓大士既具足无量功德，如不肯以慈悲之眼，常视众生，众生虽常礼敬，感应之道难交，求亦不易。既肯用慈眼常视众生，求之则易。且大士福德，无量劫来之所积聚，其高大若须弥，深广如大海。是故众生敬之礼之，而所获功德，则无穷无尽矣。偈颂已竟。
○甲三　闻品功德
○乙一　持地叹证
尔时持地菩萨，即从座起，前白佛言：世尊！若有众生，闻是观世音菩萨品自在之业，普门示现神通力者，当知是人功德不少。
此菩萨是法会之证明人，亦可称为影响众也。按首楞严经第五卷，菩萨自陈修证圆通。谓多劫多生，平填道路，未登圣品。后值毗舍浮如来，开示于我，佛言，善男子，当平心地，则世界地一切皆平。我于尔时，闻佛开示，一言之下，心地开通，烦恼脱落，即证阿罗汉果。今日于法华会上，闻说普门品竟，遂起座，证明闻经功德也。言自在之业者，即指十四无畏，免八难，满二求等，均不思议自在之业用也。普门示现神通，指三十二应，十九说法，皆不思议之神力也。倘有人闻此一品经，从始至终，一概圆成，所得功德，无量无边，不可称量，故云不少耳。
○乙二　经家述益
佛说是普门品时，众中八万四千众生，皆发无等等阿耨多罗三藐三菩提心。
此经家显益之结文也。要知闻经功德，请观法会受益之众。佛说此品已竟，众中受益众生，但指初发心人，有八万四千之多。此辈所发之心，名无等等阿耨多罗三藐三菩提者，此梵语也。若翻之为华言，阿云无，耨多罗云上，三云正，藐云等，菩提云觉，即无上正等正觉心也。上加无等等三字，即显余心无与等，唯此心能等余心也。此心名无上正等正觉者，有何意义？须知发此心者，是发成佛之心也。此心一发，不但能超六凡众生，并能超出阿罗汉，辟支佛，诸大菩萨以上，故称之为无上也。何以见得？谓六凡众生之心，直是谓之不觉，纵使有时觉悟，犹是妄觉，而非真觉，虽有发心修行，无非邪觉，而非正觉。唯阿罗汉，辟支佛，二乘圣人，可称正觉。二乘圣人，虽云正觉，但期自度，无度人心，心不平等，但有正觉心，而无平等心，故不得称正等。菩萨虽肯自利利人，其心可谓正等，然称有上士，不得称为无上士。唯佛一人，可称无上士。故今闻经人所发之心，是决定成佛心，乃称为无上正等正觉心也。譬如须弥，高出一切诸世界上，出余七金铁围等山，皆所不及，即无等意也。而又言等者，唯须弥，能等一切诸大山王，以须弥虽高，不自谓高，对于诸山，依然称等。发此心人，亦复如是。虽发无上正等正觉之心，并不自高自大，见人愈形一团和气，遇境逢缘，卑牧自居，故能等于一切人也，讲全品文竟。 　　又复应知，大士因地，自从证得自受用三昧以后，而无生无灭不变不迁之心，随处现前，常居平贴贴地。自心无难，故能免众生之难。若自救不暇，安能救众生乎。世间水火风贼刀兵等灾，三种感召不同。一者果报，唯在人间。二者恶业，唯在欲界。三者烦恼，通于三界。水火风贼刀兵之事，贼唯人间，刀兵至利，火至初禅，水至二禅，风至三禅。若论于理，俱通至于九界也。大士对于果报，早已远离，故能免众生果报之难。业因久已空空，烦恼净尽无余，故能游诸国土，度脱众生。要知境缘无好丑，好丑生于心，一切境界，皆是唯心所现，唯业所感。心能造业，心能转业。众生不觉，以为苦从外来，殊不知自业所招，自心所现也。是以设有苦境当情，既觉自心所现，自然不怨天，不尤人，放下妄心，提起正念，一心称念观世音菩萨名号。内则自心清净，外能感动观世音菩萨神力救护，所谓心能造善业，即能转恶业。譬如水清月现，镜明像临，感应之道，亦如是而已矣。(完)
跋
民国己巳夏，予应东北哈尔滨传戒之请。适是夏，南北两方之酷暑，炎蒸之热度，迥异常年。身居哈地，如入清凉境，内心甚快。然接弟子圣莲函，乞予多延一月以避暑气，始信传言不我欺也。至立秋后始敢言旋。爰以归途，道经大连，承施省之老居士愍我年颓，怜我神疲，留寓休养，以疏其劳。复蒙潘对凫老居士，宏法忱殷，度生念切，始而请饭香积，继则请法毗耶，车驾频来，殷勤三劝。待遇殷殷，辞不容己，乞讲普门品以结法缘。且斯品也，是其大公子馨航先生十年来之日课，甚至事务纷繁，所定课程每日二遍，一天不间，大似劫外优昙，真属难得。当时随侍尊翁，请转*轮，予乃心怀耿耿。窃思宏法利生，本衲僧应尽义务，遂首肯之，藉斯以作避暑之娱。此议既成，施老曰：「此地向乏讲经机会，今赖吾师以开风气。惟南北语音迥殊，恐听者未甚明晰，获益者微。请先出讲义，俾彼目耳闻，易于入耳，获益者较多，吾师以为然乎？」予即唯然印可。及至举笔，见单行本上有全经之题，宜循序趋进。惜施寓中苦无经书参考，并无余方可以借镜。事弗获已，乃将四十年前宿习陈言，蕴于识田之间，逐渐搬运，竭尽精思。先讲经题以提全经纲要，次讲品题，揭示大士因地修证功夫。后讲译人，撮三藏历史，俾知三藏是七佛以来之译师再来人也。然后随文销释，融古人之言，为己资料，完全不是胸臆之谈。所引证事，纯向大士本灵感颂中录出，经五日始脱稿，适值佛欢喜日。四明观宗寺，释谛闲，跋于大连施公寓宅之东，时年七十有二。(大光编科参梓。)
(天津佛教功德林版)
后记
一九五一年夏，参访香岛，依止虚大师座下，适值编印谛闲大师遗集，大光幸预校对之责。初印普门品讲义。因见原本章段井然，并无科目，似觉遗憾。乃参照会义，及原有段落，为之一一标科，盖欲便于检寻故也。　　　大光附识

[book_title]大方广佛华严经普贤行愿品辑要疏
大方广佛华严经入不思议解脱境界普贤行愿品辑要疏
--民国十六年在宁波观宗寺编--
述辑要疏缘起
闲，于前清光绪八年冬，首听妙法莲华经，至法师品时，心窃慕之。本拟立愿，终身奉持全经，定为日课。频虑经文广多，未能每日讽诵，心颇踌。时同学赠以古吴石刻梵本普贤行愿品，初展读，至「又复是人，临命终时，最后剎那，一切诸根；悉皆散坏！一切亲属，悉皆舍离。一切威势；悉皆退失。如是一切，无复相随。唯有愿王，不相舍离。于一切时，引导其前，一剎那中，即得往生极乐世界」。心窃喜之，遂决意持此品为日课，终身奉为净土指南，此本至今，宝之若璧。光阴迅速，忽忽已四十余年矣！今年秋，杭州功德林经理，锺君康侯，邀集诸同仁，组织讲经会于城中菩提寺，祈讲请观音经。闲恐被机不溥，乃以病却之，坚不肯行。后易讲是经，遂欣然允可。复虑精神不敷，挈法子炳瑞副之。开经日，听者若云拥，竟无插足余地，日常万指围绕，似觉津津有味，如饮醍醐，人皆赞叹欢喜，获未曾有，岂非教被乘时也欤。自信持诵，不唐捐也。讲毕旋甬，一经月余，每日持诵，觉得当时所讲词句，俨然犹在唇吻之间。至腊月初，乃取清凉疏，圭山钞，首尾详阅一过，始知当日所讲者，若华岳之一尘耳。窃惟疏太约，钞过丰，至今又历千余年矣，时愈远，而根愈钝，人非昔比，所以久置高阁，阅者几希。闲为求丰约适宜，遂于十五日拈毫起草，采摭疏中精要言词，按科疏释。经前添以当日所讲之释题玄义，为便初学，非敢谓以被时机也。乃命名为辑要疏，如不以人废言，未始非供养海中之一滴也夫。时维 　　民国十六年，岁在丁卯腊月二十三日搁笔。
释谛闲述于四明观宗寺之密藏居。
释题
○甲一　释经题
○乙一　总明五义
举凡释经，仰遵吾祖，辄陈五义。释经题中分二，初总明五义分四：一标名，二生起，三引证，四通别。标名者，一、人法兼喻三事具足为名。二、一真法界性具三千为体。三、十大愿王导归极乐为宗。四、拔众生苦与佛果乐为用。五、圆顿大乘第一乳味为教相。生起者，要悟真理，须先知名，欲彰大教之功，乃立具足之号，故先释名。使闻名以识体，如获兔而忘，见月而忘指，故次显体。虽明一真之体，备显性德圆融，不论妙行之宗，真体无繇契会，故次明宗。自行曰宗，化他曰用，内行既着，外用乃彰，故次论用。以四义为指南，复须教相为区别，故后判教，使偏圆不滥，时部甄分也。引证者：文云：「善男子！如来功德，假使十方一切诸佛，经不可说不可说佛剎极微尘数劫，相续演说，不可穷尽。」故以三世具足为名。文云：「虚空界尽，愿王乃尽，而虚空界不可尽故，我此愿王亦无有尽。」故以真界性具为体。文云：「是人命终，最后剎那，世间一切，无复相随，唯此愿王，不相舍离，于一切时，引导其前，一剎那中，即得往生；极乐世界。」故以愿王导归为宗。文云：「若人诵此愿王，诸佛菩萨之所称赞，一切人天皆应礼敬供养，此人不久，当如普贤菩萨，速得成就微妙色身，具三十二大丈夫相。」故以拔生与佛为用。华严大经，是佛初说，如日初出，先照高山。又如从牛出乳，故以乳味为教相。通别者，西天诸祖，东土人师，各申佛经，俱造诸论，若释题目，五章则通。又宗释不同，大小殊异，若释题目，五章则别。
○乙二　别名五义
○丙一　释名
○丁一　释经名
○戊一　合释
合释者，如清凉国师，直释七字云：「极虚空之可量，体无边涯，大也。竭沧海之可饮，法门无尽，方也。碎尘剎而可数，用无能测，广也。离觉所觉，朗万法之幽邃，佛也。芬敷万行，荣耀众德，华也。圆兹行德，饰彼十身，严也。贯摄玄妙，以成真经之彩，经也。」。总斯七字，为一部之宏纲，则无尽法门，思过半矣。
○戊二　分释
○己一　释别名
○庚一　简定
一切诸经，别名无量，举要言之不外七种：一单人，二单法，三单喻，四人法，五人喻，六法喻，七人法喻，三事具足。单人，如佛说阿弥陀等。单法，如般若等。单喻，如梵网等。人法，如药师如来本愿功德等。人喻，如菩萨璎珞等。法喻，如妙法莲华等。三事具足，如本经等。
○庚二　正释
○辛一　释大方广
大，以当体得名，离绝为义。方，以就相得名，常为义。广，以从用得名，包博为义。此三字，直指吾人现前生佛同体之心性也。心性具无量德，受无量名。云何具无量德？谓性体，性量，性具。性体者，离四过，绝百非，体性坚凝，清净无染，不生不灭，无古无今。性量者，穷三际，横十方。世界有边，虚空无边。虚空有边，心性无边。现在有边，过未无边。过未有边，心性无边。无尽无尽，无量无量。性具者，具十法界也。举凡十界，依正色心，假名实法，心性无不具也。欲令易解，作此三说。得意为言，即性具是性体性量。性体离过绝非，性量穷横。即性具十界，离过绝非，穷横。今言大者，指性体也。方者，指性量也。广者，指性具也。性体即中谛，性量即真谛，性具即俗谛。中谛统一切法，故言大。真谛泯一切法，故言方。俗谛立一切法，故言广。性体即心之体大，性量即心之相大。性具即心之用大。故知大方广，直指吾人现前一念之体相用，乃天然之性德也。云何受无量名？此心性，或名空如来藏，或名不空如来藏，或名空不空如来藏。或名真如佛性，或名一真法界，或庵摩罗识，大圆镜智，性觉妙明，本觉明妙等皆是也。欲知三字分别显性，请阅圆觉经讲义释题。
○辛二　释佛华严
上三字，直显性德。此三字，巧显修德。全性德而起修德，不三而三。全修德即是性德，三而不三。言性德既是离过绝非，穷横，而修德亦一一无非离过绝非，穷横也。先出三字名义，佛以就果得名，觉照为义。觉则悟大夜之重昏，照则朗万法之幽邃也。华以从喻得名，感严为义。感是感果。万行圆成故。严是严身，众德悉备故。严以功用受称，资庄为义。资广大之体用，庄真应之佛身。上二字，是因果别相，此严字，是因果总相。因修万行为能严，果彰众德为所严，能严所严皆云严也。次释三字广义。大疏以十义释佛，一法界义，谓性德真常，十界依正，法法皆佛，是法身佛也。二本性义，指根本智，谓智光寂照，玄鉴无私，即本具天真佛，成报身佛也。三涅槃义，涅名不生，盘名不灭，是依体受称，疏主意以从用得名，谓从体起用，化用自在，化毕归寂，名涅槃佛，即应身佛也。四随乐义，谓乐是乐欲，指机感，随是随顺，指圣应。所谓有求必应，无感不通，即意生身佛也。五成正觉义，谓因圆果满，道树告成，即菩提身也。六愿义，谓称性宏愿，体周法界，即愿身也。七三昧义，三昧，云正定，定属福德，由依大定，积福圆满，即福德身也。八业报义，谓报得相好，微妙难思，用严法身，由因善业，即庄严身也。九住持义，谓安住觉道，持摄迷流，福泽四生，恩沾九界，即力持身也。十心义，谓万法由心转回，威势仪容映夺，即威势身也。上来十义，第一当大字，第二当方字，第三四合指广字。第五当佛字，六七合指华字，第八当严字，第九当经字。前六字为别题，经为通题。若别若通，皆不离于一心之所回转，故第十总包上九，可谓总标七字，十佛齐融，为斯教主，示物等有证必玄同也。华亦十义：一含实义表于法界，含藏性德故。二光净义，本智明显，无不照了故。三微妙义，一一行门，皆同法界故。四适悦义，顺物机宜，令生欢喜故。五引果义，行为生因，结成正觉故。六端庄义，行与愿俱，恰恰相等故。七无染义，行与定俱，处浊恒清故。八巧成义，所修德业，不作自成故。九芬馥义，众德住持，流香弥远故。十开敷义，众行敷荣，心华灿烂故。此十义诠华，如次对前，为十佛因，亦不离题之七字故。严亦十义，即上十华，同严一佛，为严不同，即有十义。又此十华，如此严前十佛，即是十义故。以华为能严，佛为所严。佛华为别相，严为总相。
○己二 释通名
通名指经字。经亦十义：一涌泉义，谓深入经藏，谈吐不穷，如泉源混混，涌注不竭故。二出生义，谓得经幽旨，言论出生，从一生十，辗转资多故。三显示义，显理具三千，示事造三千，的是经中之奥义故。四绳墨义，谓楷定正邪，如木随绳而正直，喻心随教而离邪故。五贯穿义，教中事理，智断，行位，因果等，穿成一贯，不令零落故。六摄持义，谓摄持所化众生，归于本源，不令攀缘六尘，轮回五道故。以上六义，依佛地论。七常义，万古常规故。八法义，千叶同轨故。此二义是梁昭明太子所出，感法师，以此常法二义，解绳墨涌泉云：法则举直以措枉，绳墨以譬之。常则汲引而无竭，涌泉以况之。九典义，谓妙理圆正，无偏邪故。十径义，超出生死之径路故，释经名竟。
○丁二　释品名
入、证入也。有能、有所。不思议境界，为所入，普贤行愿，为能入。言不思议者，心言罔及故。问、何法心言罔及为不思议？答、即解脱境是。解脱境界，所以称为不思议者，具含四义：一事相，境界无边，故不思议。二理性，境界深远，故不思议。三理事无碍，故不思议。四以性融相，重重无尽，故不思议。言解脱，亦有二种：一作用解脱，谓作用自在，脱拘碍故。二离障解脱，谓用二智照，离二障故。由于内体无障，故得外用无累。二义相成，总名解脱。境界亦二：一分剂境界，如国强域，各有分剂，佛与普贤，德用分剂，无能及故。二所知境界，理境深远，事境无边，事理无碍，性相融通，唯佛与普贤，方究竟故。由于内证所知无边之境，故能外用无有涯涘。二义相成，总名境界。即于二境，得二解脱，此二不二，故不思议。以上言所入也。言普贤行愿者，夫行之与愿，如鸟二翼，车二轮，阙一，即不能翔空致远，必须二翼完全，始可翔空。二轮具足，才能致远。然普贤是人，行愿是法，此品以人法为目，且人之与法，俱堪称为普贤。约人而言，谓普贤行愿故。约法而言，谓法界之善，为普贤法故。言人普贤者有三：一道前普贤，指资粮加行二位。谓曲济无遗曰普，位邻亚圣曰贤。二道中普贤，即登地以上位，谓德周法界曰普，至善调柔曰贤。三道后普贤，谓已证极果曰普，不舍因门曰贤。约义而言，谓已成佛竟，行德周备，自利已圆，上无求进，不舍悲愿，唯务济生，隐实德而现权形，示居因而号菩萨，即观音文殊等皆是也。果无不极，因终不舍。若斯菩萨，均得称普贤也。言法普贤者有二：一指体名普贤，谓妙体周曰普，随缘成德曰贤。二约用名普贤，谓一即一切曰普，一切即一曰贤。在一尘而广大悉备，在万有而独立不移。其体如是，其用亦然，以上言能入也。能所契合，泯绝无寄，斯为真入耳。品，类也。佛说此经，在逝多林，即舍卫国，祗树给孤独园。约时，居第四，虽说在般若，义属华严，故结集大士，结归第一时部类，故云大方广佛华严经入不思议解脱境界普贤行愿品云尔。此一品，有四十卷，今是最后一卷。普贤菩萨，以十大愿王，导引华藏海众，往生极乐，故古人取列净土三经之下，为净土四经。时人多有作为日课，深有见焉，释名竟。
○丙二　显体
○丁一　明须显体
名为宾，体为主，名是假名，体是实质。名为体上之能诠，体为名下之所诠。凡种种文字，无非名言。文存所依之理，即体也。而一切文字名言，均须因文达理，因言得体，如因筌得鱼，因指见月。若但逐名，而不悟体，如捉蛇尾，反遭其螫。世尊所以常为弟子说筏喻也。如云：未渡河者，须用筏，已到岸者，不须舟也。经教亦然。未悟心者，须用文字，已悟心者，一切名言，皆剩语也。如此经者，大方广佛华严，是经名。普贤行愿，是品目。乃至四十卷全文，一一无非能诠之文言。就兹言下，一一皆显所诠之理体，得此体已，方能全性起修，以修合性。前之释名一章，总诠三法。今之显体一章，别在法身。宗章，别在般若。用章，别在解脱。教相，分别总别。故于释名之后，须先显体也。体义有三：一者礼体义。体虽法身，必具二德，虽具二德，还属法身。具二德，故非纵。属法身，故非横。不纵不横，故成妙体。妙体贵极，诸法中尊。一切万行之所归趣，无量功德之所庄严，种种言辩之所诠显。犹众星拱北辰，流归东海，故须以礼释体。明是贵极之法，法身德也。二者体底义。谓悟此体者，穷万法之源，到实相之底，故以底释体。明是透彻之宗，般若德也。三者达义，谓得此体者，会万殊而不二，众法而无遗，故以达释体，明是无碍之用，解脱德也。综此三义，为一妙体。迷之，则历劫长沦。悟之，则当下具足。经云：「往昔由无智慧力，所造极恶五无间。」此堪证明历劫长沦也。又云：「诵此普贤大愿王，相好智慧咸圆满，诸魔外道不能摧，堪为三界所应供」，此堪证明当下具足也。岂非名后先须显体之明证乎。
○丁二　明正出体
今所出之体，而非华严全部，乃出当品别行一卷之体也。名虽有异，体即不殊。此品以一真法界性具三千为体。论云：「一真法界性，具足十法界，依正本圆融，生佛无殊致。」意显寂寥包博，虚旷冲深，总赅万有，即是一心。性绝有无，相非生灭，莫寻其始，宁见中边。迷之则生死无穷，解之则廊尔大悟。诸佛证之，妙觉圆明，现成菩提，为物开示。原无名词，强号之为一真法界，性具三千。经云：「心佛及众生，是三无差别」。言无差别者，即指此体也。此之妙体，性非染净，能出生染净诸法，故曰性具三千。言三千者，假名一千，谓佛假名，乃至地狱假名。实法一千，谓佛五蕴，乃至地狱五蕴。国土一千，谓佛依报乃至地狱依报。随举一名，随拈一法，随指一尘，无非法界。理事顿足，无欠无余。言此假名，实法，国土。并云千者，须知吾人介尔一念心性，试观一念起时，必落一界。一界，即具十界，十界互具，则成百界。如此百界，各具性相，乃至本末究竟等十如是。以百界论之。便成千如是矣。故曰介尔有心，三千具足。只此介尔极微劣心，三千性相，炳然顿具。非前非后，不减不增。何以故？一念体圆，名为理具。随起念时，即名事造。所以念体念用，同名为心。念体，则冥乎理具，而理具还包事造。念用，则成乎事造，而事造还含理具。故得事理两重三千，皆即一念心中圆具。如帝网珠，光光融摄，重重无尽，难议难思，故曰大哉真体。不可得而思议者，其唯心性欤。
○丁三　明决微疑
此品是华严经最后之一，原名入法界品。今译为入不思议解脱境界普贤行愿品，既是华严，宜但用法界二字为体足矣！何须前添一真，后加性具三千耶？以别行品，贵在愿王，导归极乐。而愿王导归，是此卷之妙宗。宗非体而不立，故于法界下加性具三千，意显生佛之假名，五阴之实法，净土之依报，皆吾人心性本具之三千。俾修净业人，读诵此经，庶几不起外求之念。须知一真法界，即心性之异名尔。显体竟。
○丙三　明宗
○丁一　须明宗
前显体，显性德。今明宗，明修德。性属于理，修属于事。性修原自交成，理事由来不二。性假修显，修藉性成。全性起修，故不二而二。全修在性，故二而不二。方之梁与柱，是屋之纲维，屋内空，是梁柱之所取。今以屋空喻体，梁柱喻宗，繇有梁柱，方得受用屋空，故次体之后，须明宗也。
○丁二　正明宗
宗，趣也。乃修行之喉襟，会体之枢要。若行者不识宗趣，将何以领会不思议之妙体乎？故宗趣不可不知。此品以十大愿王导归极乐为宗。经中十大行愿，愿繇性发，行从性起，一一行愿，无非称性之修德也。性德离过绝非，穷横，是故十大愿王，一一皆离过绝非，穷横也。所以经中十愿之文，前九大愿，一一皆云尽法界虚空界。第一愿云：十方三世，一切佛剎，极微尘数，诸佛世尊等。第二愿云：十方三世，一切剎土，所有极微，一一尘中，皆有一切世间极微尘数佛。一一佛所，皆有菩萨海会围绕等。此皆称性之谈也。所谓导归极乐者，须知极乐世界，为法界藏土，亦即称性之净土也。以称性愿王为因，即是以不生不灭为本修因。以称性极乐为果，即所谓然后圆成果地修证。私谓圆明法界性，不变能随缘，圣凡与净秽，皆依心变造。十大愿王，繇心发也。极乐世界，唯心土也。导念佛人归于净土，归唯心之净土也。华严善财，华藏海众，悉是登地大士。普贤尚以十大愿王，导归极乐，我何人斯，宁不愧煞！明宗竟。
○丙四　论用
用，是力用。亦名功德。如来，以权实二智，鉴机施教为功能。此经以拔众生苦，与诸佛乐为德用。须知庸凡与佛圣，迷悟虽有殊，我心与佛心，究竟无有二。佛圣，果人也。成就三身四智，五眼六通，十力四无畏，十八不共法等，种种功德。庸凡，因人也。具无量恒沙烦恼，造无量恒沙业系，受无量恒沙生死，迷悟之相，犹若云泥。而言无二者，据相，则不二而二。约性，则二即不二。盖佛是悟众生心内之佛，众生是迷佛心内之众生。悟者，悟众生本具性体性量性具也。迷者，迷诸佛所证性体性量性具也。心性之妙，岂受其迷。迷而不迷，斯言有在。是故众生本具性体，即诸佛法身。性量，即报身。性具，即应身。先德有言：诸佛心内众生，尘尘极乐。众生心内诸佛，念念证真。佛即心，心即佛，未举念时，早已成就。纔举心念，即便圆成。所谓感应道交，冥通圣智，不其然乎。经偈云：「往昔由无智慧力，所造极恶五无间，诵此普贤大愿王，一念速疾皆消灭。」是拔地狱苦之力用也。地狱极重之苦，尚能速疾消灭，其鬼畜修罗之苦，不待言矣！恶道重苦尚拔，善道轻苦，又不待言矣！六凡分段苦尚拔，而三圣变易微苦，尤可知矣！经中校量闻经功德，谓若人以满十方佛剎微尘数世界，上妙七宝，供养尔所世界，诸佛菩萨，经尔所佛剎微尘数劫，所得功德，不如闻此愿王所得功德，比前功德，虽有百千万亿分，亦不及一。或复有人，以深信心，于此大愿，受持读诵，乃至最少，一四句偈，此善男子，善得人身，所获福德，如偈云：族姓种类及容色，相好智慧咸圆满，诸魔外道不能摧，堪为三界所应供。速诣菩提大树王，坐已降伏诸魔众。成等正觉转*轮，普利一切诸含识。此是与诸佛乐之明证也。佛乐尚与，菩萨神通乐，二乘涅槃乐，诸天五欲乐，均不待言矣！故以拔苦与乐，为此品之胜用也。论用竟。
○丙五　教相
教，是圣人被机之言。判是分别异同之致。此经于五时中，是第一时。如日初出，先照大高山王。于五味中，即是乳味。大经云：「譬如从牛出乳，从乳出酪，从酪出生酥，从生酥出熟酥，从熟酥出醍醐。」以譬如来五时说法次第。牛、喻佛。五味，喻教也。于化仪，属顿教。于化法，兼明别教，正明圆教。故以圆顿大乘，第一乳味为教相也。判教竟。五重玄义已竟。
○甲二　释译题
唐罽宾国三藏般若奉诏译
译者，易也。谓翻易梵土之文，译为中国之字也。天子宣令曰诏。奉、遵也。奉诏、犹云遵令，即遵依天子所令也。般若，是译师之德号。梵云般若，华言智慧。译师原名金刚智慧，意取从金刚心中所起之智慧。金刚，以坚利为义，言译师以智利自，而能破惑证真，以慧利他，令他亦能破惑证真也。三藏，是显译师之才能，谓译师之才，能博通经律论三藏，故敢将梵策东来，贡献代宗圣主，普利中华也。罽宾、即北天竺界，羯湿弥罗国之别名。唐言贱种，谓此国最初，系种族贫贱，原非王种之贵族也。此经梵策，自唐代宗贞元十二年六月五日起首翻译，至十四年二月二十四日，译成进上也。
释经
○甲一　长文
○乙一　结前起后︱︱序分
尔时普贤菩萨摩诃萨，称叹如来胜功德已。告诸菩萨及善财言：善男子！如来功德，假使十方，一切诸佛，经不可说不可说佛剎，极微尘数劫，相续演说，不可穷尽。若欲成就此功德门，应修十种广大行愿。
此文虽是大部最后一品，而文义三分宛然，此段文结前起后即当品之发起序。初二句，结前所说已毕。谓说偈称赞如来殊胜功德，大概如是而已。告诸下二行，重宣佛德无尽，叹莫能穷。当时普贤菩萨，告现前海会诸大众，及当机善财童子言。善男子，丈夫之美称也。调柔为善，挺特名男。假使犹言设若。不可说不可说，是极大数之名词。谓如来胜妙功德，不可思议。莫道我普贤叹莫能穷，设若尽十方一切诸佛，以无辩才之口，经如许不可说不可说佛剎，尽将佛剎，磨成微尘，一微尘为一劫，极微尘数劫，日日无间，相续演说，亦是说不穷尽也。若欲下二句，正当发起序之正意。谓如来胜妙功德，是全性起修，性既无尽，修亦何穷。所以说佛功德，不可思议。纵佛口宣说，亦不能穷尽也。汝等现前大众，若欲成就如来胜妙功德门者，应当如我所修十种广大行愿，称性发愿，依愿立行，则如来胜妙功德，不期圆成而自然圆成矣。序分竟。
○乙二　正说行愿︱︱正宗分
○丙一　正示行愿
○丁一　菩萨征列名数
何等为十：一者礼敬诸佛，二者称赞如来，三者广修供养，四者忏悔业障。五者随喜功德，六者请转*轮，七者请佛住世，八者常随佛学，九者恒顺众生，十者普皆回向。
首句，征词。一者下，正列。谓菩萨列示行愿十种，以表称性所修，穷横，无尽无穷。
○丁二　当机按数征释
○戊一　当机总征
善财白言：大圣：云何礼敬，乃至回向？
○戊二　菩萨别释
○己一　礼敬诸佛愿
○庚一　牒初愿名
普贤菩萨，告善财言：善男子！言礼敬诸佛者：
言礼敬者，礼属身业，谓合掌，低头，曲躬，俯伏，反掌接足，俱身分事也。敬属意业。谓收摄妄想，端秉一心，虔诚恭谨，摄散破昏，皆意地事也。但礼不敬，劳而无功。是故大疏，列十种礼：一我慢礼，如碓上下，无恭敬心。二唱和礼，高声喧杂，词句浑乱，如僧赴应，身不端肃，意不虔诚。三恭敬礼，五轮着地，捧足殷重。四无相礼，深入法性，离能所相。五起用礼，虽无能所，普运身心。六内观礼，但观内心，不观外像。七实相礼，实相无相，内外一如。八大悲礼，随一一礼，普代众生。九总摄礼，摄前六门，以为一观。十无尽礼，普为法界，无尽无尽。
○庚二　释行愿相
○辛一　释所礼果境
所有尽法界，虚空界，十方三世，一切佛剎，极微尘数，诸佛世尊。
境，即称性修成事造之境也。理性横穷，故事造之境亦尽空界也。十方是横，三世是穷，三世无际，十方无边。一切剎海，无涯无畔。而现坐道场之诸佛世尊，如空中微尘之数，大似帝网之珠，主伴互映，无尽无尽。
○辛二　释能礼因心
我以普贤行愿力故，深心信解，如对目前。
境与心，原非二物。境既普周，心亦如是。众生繇迷覆障，不隔而隔，焉得自知？故假普贤行愿法力，并繇自心深信解力，故得明明了了，如对目前也。大经云：「一切法无生，一切法无灭，若能如是解，诸佛常现前」，亦此意耳。
○辛三　释能礼心相
○壬一　总明
悉以清净身语意业，常修礼敬。
身礼拜，口称名，意作观。三业所对，无非佛境。故云悉净。时不间隔，故云常修。身净无三恶，口净无四过，意净无三毒，故悉净也。时有间隔，即有染污。今既相续，故常修也。
○壬二　别显
一一佛所，皆现不可说不可说佛剎，极微尘数身。一一身，礼不可说不可说佛剎。极微尘数佛。
前既一身之前，能现多佛，今则一佛之前，能现多身。身是法界身，佛是法界佛，一亦法界，多亦法界，一身礼一佛，即前十礼中第三礼。多身礼多佛，即第十礼也。
○庚三　结显无尽
○辛一　显无尽
○壬一　别名虚空
○癸一　反显
虚空界尽，我礼乃尽。
意谓虚空原无有尽，礼亦无有尽也。今云虚空世界设使有尽，故云反显。
○癸二　顺释
以虚空界不可尽故，我此礼敬无有穷尽。
言虚空界既不可尽，我礼如何肯尽，是顺释也。
○壬二　例显余三
如是乃至众生界尽，众生业尽，众生烦恼尽，我礼乃尽。而众生界乃至烦恼无有尽故，我此礼敬无有穷尽。
如是二字，承上文意，不是结词。乃至二字，并非超，是转语词。
○辛二　彰无间
念念相续，无有间断，身语意业，无有疲厌。
相续，即无间也。自非普贤观行之力，如何得念念无间。愿智者审谛思惟，幸不以生灭之心，取相之礼，而修持之，自然不生疲倦之心，不起厌足之念。以下九门，可以例此。
○己二　称赞如来愿
○庚一　牒二愿名
复次善男子！言称赞如来者。
言称赞者，称、谓称扬。即称述圣德，宣扬优美。赞、谓赞叹。即赞颂德大，褒叹功高也。如来为十号之首，乃仿同先号也。金经云：「无所从来，亦无所去，」指法身如来也。转*轮经云：「一切智名如，正觉名来。」指报身如来也。成实论云：「乘如实道，来成正觉。」指应身如来也。虽云三身，实非定三。法身，如净月，报身，如月光，应身，如月影。亦非定一。若说是一，三义宛然，若说定三，同是一月。
○庚二　释行愿相
○辛一　明所赞果境
所有尽法界，虚空界。十方三世，一切剎土，所有极微。一一尘中，皆有一切世间极微尘数佛。一一佛所，皆有菩萨海会围繞。
此所赞境文，较前所礼境文，宽廓广多。观此，可见前后文辞，俱有影。释义，照前例知，可不繁赘。
○辛二　释能赞因心
我当悉以甚深胜解，现前知见。
此文较前，亦有影。前科，彼此详，此科，彼详此。谓法力，但心力也。今既言悉以，即亦含在其中矣。
○辛三　辨能赞舌相
各以出过辩才天女微妙舌根，一一舌根，出无尽音声海。一一音声，出一切言辞海。称扬赞叹；一切如来诸功德海。穷未来际，相续不断，尽于法界，无不周。
此文有四义：初至言辞海三句，标能赞相。称扬句，正辨称赞。穷未句，赞所经时。末句，明其周。言出过等者，大部出现品中，有一天女，有妙舌根。经云：「譬如自在天王，有天彩女，名曰善口，于其口中，出一音声，其声则与，百千种乐，而共相应」。彼天女者，出妙音声，不过但合天乐。今以普贤胜解力，所出音声，合法界，云出过也。余如文不赘。
○庚三　结显无尽
如是虚空界尽，众生界尽，众生业尽，众生烦恼尽，我赞乃尽。而虚空界乃至烦恼无有尽故，我此赞叹无有穷尽。念念相续，无有间断，身语意业，无有疲厌。
如前文释，可以例知。
○己三　广修供养愿
○庚一　牒三愿名
复次善男子，言广修供养者，
言广修者，谓广罗五尘贵品，修饰百味珍馐，陈供法界如来，奉养十方海会。
○庚二　释行愿相
○辛一　正明供行
○壬一　明所供果境
所有尽法界，虚空界。十方三世，一切佛剎。极微尘中，一一各有一切世界极微尘数佛。一一佛所，种种菩萨海会围繞。
释义例前。
○壬二　明能供因心
我以普贤行愿力故，起深信解现前知见。
例前可知。
○壬三　例所供物品
悉以上妙诸供养具，而为供养。所谓华云，云，天音乐云，天伞云，天衣服云。天种种香，涂香，烧香，末香。如是等云，一一量如须弥山王。然种种灯，酥灯，油灯，诸香油灯。一一灯，如须弥山。一一灯油，如大海水。
首句，总标。诸供养具，不出五尘。如文所显。须知一切诸佛，历劫行因，皆修品物，供养世尊。如我释尊，第二僧祇，于然灯佛前，买华布发等，乃至得值八百四千万亿那由他诸佛，悉皆供养承事，无空过者。所谓下，别释。华、眼根所对，色尘也。乐，耳根所对，声尘也。香，鼻根所对，嗅尘也。衣，身根所对，触尘也。诸香与灯，俱触尘所摄。所谓者，原上诸供具之说，而进显之词也。一一云天，非人间贱品，表尊贵之意。一一云云，表品物之多，周之意。如须弥山，高大意也。如大海水，宽广意也。文中所出，犹是举，如是众多品物，供养诸佛。一一皆有广大果报。香言种种者，谓沉，檀，卜，龙涎，金馥等。华言种种者，谓须曼那、阇提、末利、及天上波利质多罗树，拘陀罗树等。涂香者，谓和合诸香，煎成香水，以涂身手。行者当供养时，一一俱当发愿。供涂香时，作是愿言：愿无漏涂香，磨热恼者，脱彼诸地狱。一切炎蒸苦。供烧香，当愿云：由我供焚香，得佛无碍智，愿回此香云，气馥寒冰苦。灯供养时，作是念言：由我献灯明，获佛智光照，照彼阿修罗，永改骄狂性，傍生鞭挞苦，互相害吞啖，愿得慈惠心，常生人天路。余如大经云云。
○壬四　明正供养
以如是等诸供养具，常为供养。
问：如上所列多多供品，如何办得？假使能办，又如何能常供养如上所列多多佛耶？答，须知一香一华，无非中道。即空、即假、即中。即空故，尽虚空界。即假故，如云普。即中故，一亦法界，多亦法界。一一品物，无不称于真理。各各等虚空界，即以全法之身，游诸剎土。称真之物，供养诸佛。是故菩萨，不虚行于所修，常值诸佛，恒不失时。一切品物，常称真而成就也。幸勿生疑。
○辛二　校量显胜
○壬一　校量
○癸一　举所校量
○子一　总标
善男子！诸供养中，法供养最。
谓以前所列供养虽多，一一无非世间财物，总属有为。何如以法供养之为愈乎？故此总标云，诸供养中，以法为供养之第一也。
○子二　别释
所谓如说修行供养，利益众生供养，摄受众生供养，代众生苦供养，勤修善根供养，不舍菩萨业供养，不离菩提心供养。
问：云何为法供养？如文列明七行，皆法供养也。第一如说修行。大论云：「能行说为正，不行何所说，若说不修行，不名为智者」。据此，如说修行，方得佛法。是为以法供养也。法句经云：「虽诵千言，色情愈固，不如一解，心境忘怀。虽诵千言，不敬何益，不如一行，欣乐奉修」第二利益众生者，十地品云：「所修善根，皆为救护一切众生」。诸佛出世，本为利乐一切众生，故利生名法供养也。第三言摄受者，经又云：「诸佛出世，本为慈悲心，摄受众生」。故以摄受众生，名法供养也。所以维摩居士，以善方便，居毗耶离，常以六度行，摄取六蔽众生是真供养。第四言代众生苦者，诸佛世尊，以大悲心，出现于世，故曰为众生故，而起大悲心。今言代苦，即是上契佛心，是为真法供养也。第五言勤修者，经云：「不舍勤修一切善法，善法若不勤修，便不能利乐众生，即与佛心相违」。故以勤修善根，是法供养也。第六言不舍菩萨业者，经云：「若舍菩萨所修事业，是亦不能利乐众生」。故以不舍菩萨事业，为法供养也。第七言不离菩提心者，文云：「诸佛如来，以大悲心而为体故，因于众生，而起大悲，因于大悲生菩提心，因菩提心，成等正觉」。故以不离菩提心，是为真法供养也。大部经云：「善男子？汝应如是解法供养，则得成就供养如来」。非以世间财宝饮食，名供养也，何以故，如来恭敬尊重法故。
○癸二　正明校量
善男子？如前供养无量功德，比法供养一念功德，百分不及一，千分不及一，百千俱胝那由他分，迦罗分，算分，数分，喻分，优波尼沙陀分，亦不及一！
此段经文，必先释义，而后明正意。释义者，言如前供养者，即指向所言华云香云等多多品物。供养极微尘数如来。能供财大，所供佛多，自然获得无量功德。若比校之于法供养之一念功德，犹不若也。详而言之，彼财供养之百分，千分，百千俱胝那由他分，乃至优波尼沙陀分，皆不及法供养之一分也。梵云迦罗，华言折人身一毛，以为百分。意谓，尽人身之毛，皆为百分，取数多义。俱胝，那由他，均是大数名词。梵言优波尼沙陀，此云近少分。意取碎大块为微尘，尘数虽多，亦不及一也。正意者，经中正意，所以设此校量者，唯恐钝根行者，祗知以能供财多，所供佛多，获福必多。但着事行，不修理观。乐着有为，不信无为。永嘉所谓：住相布施生天福，犹如仰箭射虚空。势力尽，箭还坠，招得来生不如意。非虚语也。如上今解，行者了达一香一华，无非中道，即空即假即中。正供养时，心中作观，及以发愿，则财供，即成法供。维摩所谓：于食等者，于法亦等。于法等者，于食亦等。是为钝根人而设此校量，读者幸勿滞文而害意也。
○壬二　征释
何以故？以诸如来尊重法故。以如说行，出生诸佛故。若诸菩萨，行法供养，则得成就供养如来。如是修行，是真供养故。
首句征。谓何以如上多多财供，犹不及少分之法供耶？以诸下释。第一行，标举。所以谓诸佛世尊，尊重法故。以如说修行七行，俱能出生诸佛故。次一行，结显法胜。所以财供，校量不上也。
○庚三　结显无尽
此广大最胜供养，虚空界尽，众生界尽，众生业尽，众生烦恼尽，我供乃尽。而虚空界，乃至烦恼不可尽故，我此供养亦无有尽。念念相续，无有间断，身语意业，无有疲厌。
今言最胜二字，显出前之多多财供。不徒财供，兼有法供。正供养时，作观发愿。即是财法二供，等无差别。事与理称，所以一一结归无尽也。
○己四　忏悔业障愿
○庚一　牒四愿名
复次善男子，言忏除业障者。
言忏除业障者，梵言具云忏摩，华云悔过，据此则翻忏为悔也。前列名为忏悔者，即是半梵半华也。忏者，陈露先罪。悔者，改往修来。有云梵语忏摩，华言请忍。下加以悔，意言，请三宝忍受悔过，兴善罚恶，追变往愆也。业障二字，举中以赅前后。所谓烦恼障，业障，报障。今云忏除者，一忏俱忏，亦是举一即三意也。须知业由惑生，报由业感。惑业报三，如恶叉聚。生则俱生，灭亦俱灭。今之忏除，岂是仅除中间，而不除前后，无有是处。造罪，必三业俱来，忏除，须事理双忏，事是作法忏，以除身口二业。理即实相忏，除意地业也。当此去圣时遥，众生业重。非事忏不为功，事忏，须对三宝前发露首罪。至诚恳祷，五体投地。如大山崩！理忏，如普贤观经云：「若欲忏悔者，端坐念实相，众罪如霜露，慧日能消除。是故宜至诚，忏悔六情根。」维摩教观罪性，不在内外中间，俱理忏也。
○庚二　释行愿相
○辛一　举所忏罪多
○壬一　正举
菩萨自念，我于过去无始劫中，由贪瞋痴，发身口意，作诸恶业。
贪瞋痴是业因，惑也。身口意是业缘，动之，不论善之与恶，均属于业。作诸恶业，即是业体。唯识论云：「大乘三业，皆以思为体。」动身之思，发语之思，及思当体，皆业也。故知身口意，是造业之机器。动三之思，名为三业。业有三种：一善，二恶，三不动。今唯取恶，为忏除故，故唯取恶。以善与不动，毋须忏故。
○壬二　显多
无量无边，若此恶业有体相者，尽虚空界不能容受。
此段经文，宜引佛名经释之。经云：「独头无明，为烦恼种，无始受身以来，经无量劫，则劫不可数。一一劫中，受种种身，则身不可数。于一一身，造种种业，则业不可数。」故文云：「无量无边，尽虚空界不能容受。」所幸无形，不见相貌。设有相貌，无处安容。据理而言，苟能忏之恶业清净者，所获功德，亦尽虚空界，不能容受也。如闇室之暗，满一室。经历千年，其暗如故。须臾灯光照室，其光所分量，一须臾顷，便与室中千年之暗，分量齐等。故婆沙论忏悔功德云：「此忏悔一念之善，如有形色者，大千世界，不能容受，以敌对相翻，一一即真功德故！」
○辛二　辨能忏心相
○壬一　辨能忏相
我今悉以清净三业。
此明忏罪之机器也。昔因三业染污，故无罪不为。今明三业清净，故无罪不忏。亦敌对相翻也。
○壬二　明所忏境
于法界，极微尘剎，一切诸佛菩萨众前。诚心忏悔，后不复造，恒住净戒，一切功德。
首句有二意：一者，三业俱一思为体，思体周，故昔造罪，尽空界不能容。今忏悔清净之思，亦周也。二者，三业俱是因缘生法，当体即空假中。即空，故尽虚空。即假，故法界。即中，故横普周也。次二句正辨所对。昔因亲近恶友，违背良师，今于十方诸佛前，诚心忏悔，亦敌对相翻也。诚心句，简不至心。缓纵情虑，罪不灭也。谓自此已后，不复造恶，恒常安住清净戒品之中，则自然一切罪灭，一切福生。所谓革故不造新，灭业障如翻大地。
○庚三　结显无尽
如是虚空界尽，众生界尽。众生业尽，众生烦恼尽，我忏乃尽。而虚空界乃至众生烦恼不可尽故，我此忏悔，无有穷尽。念念相续，无有间断，身语意业，无有疲厌。
○己五　随喜功德愿
○庚一　牒五愿名
复次善男子！言随喜功德者，
随，是随顺，不违逆意。喜，是欢喜，不厌恶意。谓随其见闻，无问大小，乃至一毫之善，一尘之福，皆欢喜也。大疏云：然余处随喜，在劝请后，今之随喜，是忏中别义。事势相连，故先明之。
○庚二　释行愿相
○辛一　随喜诸佛德
所有尽法界，虚空界。十方三世，一切佛剎。极微尘数，诸佛如来。从初发心，为一切智。勤修福聚，不惜身命。经不可说不可说佛剎，极微尘数劫。一一劫中，舍不可说不可说佛剎，极微尘数头目手足。如是一切难行苦行，圆满种种波罗密门。证入种种菩萨智地，成就诸佛无上菩提；及般涅槃，分布舍利。所有善根，我皆随喜。
初缘界广，故云尽虚空界，十方三世一切佛剎。次言佛多，故云极微尘数，诸佛如来。三从因至果，初发心是因，一切智是果，为一切智。中间拚舍身命，经劫常行。所经之劫，非是少时，故云不可说不可说佛剎极微尘数劫。所舍身命，亦非少数，亦有尔所微尘数。舍头目手足，诚难行苦行也。如我世尊。昔作雪山童子，为求半偈，拚舍全身。为萨埵王子，舍身救虎。为六牙象王，自投猎者。作圆满福智王，施眼睛。为金色鹿王，舍身求道。乃至为最上身菩萨，施头目髓脑。广如菩萨本行经说，阅者详之。波罗密门言种种者，依六度扩充，有八万四千也。诸度尚圆，檀度，宁不兼于内财乎？智地言种种者，即心地品之四十地也。是福智齐修，所以能二严克备耳。言及般涅槃分布舍利者，谓众生机尽，佛应云亡。如薪尽火灭，势必然也。佛以大悲熏修。遗留舍利，普令众生，灭罪生福也。末二句，正言随喜。善根，犹言功德。
○辛二　随喜六趣善
及彼十方一切世界，六趣四生，一切种类。所有功德，乃至一尘，我皆随喜。
六趣，即六道，举所依之报也。四生，谓胎卵湿化，举能依之果也。天上六欲，人间四洲，固然有善可喜。而三途苦趣，有何善可论乎？今所以云乃至一尘，我皆随喜。彼虽极苦，不得谓无一尘之善也。
○辛三　随喜二乘善
十方三世，一切声闻，及辟支佛；有学无学，所有功德，我皆随喜。
声闻，有四向四果，皆超凡入圣人也。初果至四果向，皆居学地，研真断惑，名有学位。唯第四阿罗汉，真穷惑尽，名无学也。俱是闻佛声教，故皆称声闻。梵语辟支迦罗，华言独觉，又云缘觉，出有佛世，闻十二因缘，觉悟真谛之理，故称缘觉。出无佛世，独宿孤，观缘悟道，名为独觉。此二种人，未得道前，称有学。了道证真，称无学。此二乘人，为自了汉，从因至果，功德多多，非言能尽，故曰所有功德，皆随喜也。
○辛四　随喜菩萨德
一切菩萨，所修无量难行苦行，志求无上正等菩提，广大功德我皆随喜。
因称菩萨，果号如来。前科诸佛之难行苦行，即居菩萨地中而行，以其志求无上菩提，无论行之粗妙大小，乃至一尘之福，无非是成佛之因，故云广大功德，皆随喜也。
○庚三　结显无尽
如是虚空界尽，众生界尽，众生业尽，众生烦恼尽，我此随喜，无有穷尽。念念相续，无有间断，身语意业，无有疲厌。
大品经，随喜品云：「大千海水，一毛破为百分，渧取海水，可知其数。随喜之福，不知其数。」故结归无尽也。读妙经随喜品，即可知矣！
○己六　请转*轮愿
○庚一　牒六愿名
复次善男子，言请转*轮者，
此即劝请愿也。除谤法障，起慈善根。法者，轨持义，通教理行果。轮者，所乘义，大小乘别。且小乘二部，通名五义：一速疾义，如轮王轮，有速疾转故。今圣智起时，有速疾之用也。二取舍义，如轮王轮，舍东州，取南州等。圣智亦尔，舍苦谛，取灭谛等。三降伏义，如轮王轮，若未伏者，即能伏之。四镇已伏义，如轮王轮，尽皆归伏，轮亦常行镇之。今明见道，虽断见惑，尚有思在。更起观智，令思伏断。五上下转义，王轮有上下转，圣智亦尔。三界上下，断烦恼也。苦法智，断下界惑。苦类智，断上界惑也。具此五义，名为*轮。约大乘，有四义：一圆满义，具毂辐辋三故。圣智亦尔，一具三故。二摧坏义，螳拒辙，轮能摧之。圣智现前，能摧微惑也。三镇遏义，即于见道，更作观行，镇伏烦恼也。四不定义，从见道，入修道，从修道，入无学，自既证已，即起慈心，令他同证也。以上约所转义。若约能转，即展转传授义。谓过去佛，传至现未佛也。能所合说，名转*轮。请，谓劝请。小乘自度，但忏而已。菩萨愍他，故须劝请。请佛普雨，自他俱沾也。
○庚二　释行愿相
○辛一　举所请境
所有尽法界，虚空界，十方三世，一切佛剎，极微尘中，一一各有不可说不可说佛剎。极微尘数广大佛剎，一一剎中，念念有不可说不可说佛剎。极微尘数，一切诸佛，成等正觉。一切菩萨，海会围繞。
前二行，标所处。有两重无尽。言一一各有不可说等者，具二种无碍。初一行，明一多无碍。次一行，明小大无碍。所以然者，以性融相，故尔也。后二行，举所请人。人有二：佛是果人，菩萨是因人。言念念有不可说等者，意在所请境宽，能请心亦无边也。一念尚尔，经多劫乎。
○辛二　明劝请法
而我悉以身口意业，种种方便，殷勤劝请，转妙*轮。
言种种方便等者，如我世尊，初成正觉，独坐入定，思惟是事。意言，我所得智慧，微妙最第一。众生诸根钝，着乐痴所盲，如斯之等类，云何而可度。思惟已竟，默然而住。复念诸佛，得梵王请，方转*轮，作是念已，放光远照。致令梵王先请，帝释次请。言劝请，即作礼围繞，长跪说偈等，种种方便。于是佛即鉴大小机，应机说法，名转*轮耳。
○庚三　结显无尽
如是虚空界尽，众生界尽，众生业尽，众生烦恼尽，我常劝请一切诸佛，转正*轮，无有穷尽。念念相续，无有间断。身语意业，无有疲厌。
菩萨常请，诸佛常说。尽未来时，无间无歇。这是结归无尽意。
○己七　请佛住世愿
○庚一　牒七愿名
复次善男子，言请佛住世者，
此科是劝请中别义。圭山钞偈云：「十方一切佛，若欲舍寿者，我今头面礼，劝请令久住」。释曰，众生心净，见佛常住，众生心垢，见佛涅槃，佛无生灭，随机见殊，故知心净观佛，是为真劝请也。
○庚二　释行愿相
所有尽法界，虚空界。十方三世，一切佛剎。极微尘数，诸佛如来。将欲示现般涅槃者。及诸菩萨，声闻，缘觉，有学无学。乃至一切诸善知识，我悉劝请，莫入涅槃。经于一切佛剎极微尘数劫，为欲利乐一切众生。
首二句，标处。次二句，显佛多。次一句，明涅槃非真，故曰示现。梵语具云般涅槃那，古译翻为入灭息，今翻云灭度，谓灭五住烦恼，度二种生死也。且涅槃有三：一性净涅槃，义翻圆寂。谓法尔无缺曰圆，体自真常称寂。二方便净涅槃。谓万德成满曰圆，众累永息称寂。三应化涅槃。谓化用周曰圆，用息归体称寂。今指第三。唯识论说，有四涅槃。一自性清净涅槃。谓真如之性，无始时来，本自清净，虽有客尘，而不能染，故曰性净。二有余涅槃。谓三乘圣人，虽断尽见思，犹有无明余在。由证择灭无为，离诸嚣动，故号涅槃。三无余涅槃。谓钝根阿罗汉，厌苦欣寂，灰身泯智，余既寂，故称无余。四无住涅槃。谓出障真如，大悲般若，时常辅翼，由大悲故，不住涅槃。由般若故，不住生死。尽未来际，利乐有情。即用即寂，故称无住。即今所请者，指第四也。及诸下，兼请余圣。不唯仅愿请佛，并愿请余圣人也。谓声闻缘觉，有学二乘。咸为世间，清净福田。理合为众生请愿，莫入涅槃。至于佛灭度后，末法时中，亲善知识，为第一大事。何以故？善知识，为得道全因缘故。虽是凡夫，可为巨夜明灯，苦海良导，故亦愿劝请也。故云我悉劝请。经标从胜边说，故但云请佛住世。文从通意，故三乘皆请也。
○庚三　结显无尽
如是虚空界尽，众生界尽，众生业尽，众生烦恼尽，我此劝请，无有穷尽。念念相续，无有间断。身语意业，无有疲厌。
○己八　常随佛学愿
○庚一　牒八愿名
复次善男子，言常随佛学者，
自此至十，三科皆是回向。前二是别义，如其不然，何以下重颂中，颂第七愿竟，便颂回向。以其欲收前二，属回向故。故知前二，即是别义也。而所以须开别说者，即是所修二利之行体故。此科属自利，第九属利他，至第十，将此二利功德，及前七科行愿之福，尽皆回向三处也。言常随佛学者，谓佛从因至果，所历之行，所为之事，为我所缘之境。引出自心之志，随而学之。乃以观智，融己身心。令常注如是之境，勿使一念，趣于六尘五欲颠倒境也。行者苟能以佛所历苦行之境，常作心观者，设遇苦事，乃称本愿，不生怨恼。逢诸乐事，自无耽染，以非常时心观之所愿故。有志于学者，勉旃。
○庚二　释行愿相
○辛一　随本师学
○壬一　明所学法
○癸一　明因中妙行
如此娑婆世界，毗庐遮那如来。从初发心，精进不退。以不可说不可说身命，而为布施。剥皮为纸，析骨为笔，刺血为墨，书写经典，积如须弥。为重法故，不惜身命！何王位，城邑聚落，宫殿园林，一切所有。及余种种，难行苦行。
娑婆，此云堪忍。乃我本师所王大千之世界也。居最中央香水海，二十重华藏。即第十三重世界是。意取，此秽土众生，可以起观造修也。言从初发心者。毗卢，即是释迦。以华严，真应不二故。今言真身，故曰遮那。他经言应身，故称释迦。乃不二而二，二而不二也。今经尚未施权，故释迦称遮那。法华已经显实，故遮那称释迦。他经已施权，未显实。故遮那是遮那，释迦自释迦。以真应未相即故。璎珞本业经云：「具缚凡夫，未识三宝，不知善恶因果。乃于佛法，不起一念信心。乃至从此，住佛菩提正教法中。发菩提心，起一念信。尔时便名，信相菩萨」。故云从初发心也。言精进不退者，简非懒惰懈怠。谓勇悍无退曰进，万行无杂称精。精进有三：一披甲精进，无恶不断也。二善法精进，无善不修也。三利乐精进，无有情不度也。不退有二：一不退堕。二不退转。十信，为不退堕，不退堕于四恶道故。登住为不退转，谓有漏业尽，无业牵引，故不退转。唯有乘愿度生耳。以不可说下，专明檀波罗蜜。以檀度，为诸度之首。举一摄诸，故专明之。梵语檀那，华言布施。布施有三：一财施，二法施，三无畏施。今是财施。财施有二：一内财。二外财。内财舍身命，外财舍宝物。今是内财。剥皮下一行文，非仅财施，亦兼法施。不但舍身，亦能舍命。故下云为重法故，不惜身命。言剥皮为纸等者，宜作二释：一因缘释。二观心释。因缘释者，如集一切福德三昧经云：「昔久远劫，有仙人，名最胜。住山林中，见诸仙苦，常行慈心。作是念言：非但慈心，能济众生，唯集多闻，灭除众生烦恼邪见，令生正见。念已，便诣城邑聚落，处处推求说法之师。时有天魔，来语仙言：我今有佛所说一偈，汝能剥皮为纸，刺血为墨，析骨为笔，书写此偈。当为汝说。最胜闻已，即作念言：我于无量劫中，常以无故，为他割截。受苦无量，都无利益。我今当舍不坚之身，易得妙法，欢喜踊跃！即以利刀，剥皮为纸，刺血为墨，析骨为笔，合掌向天，请说佛偈。时魔见已，愁忧憔悴，即便隐去。仙见天去，作是愿言：我今为法，不惜躯命，为众生故，至诚不虚。余方世界，有大慈悲，能说法者，当现我前。作是愿已，东方去此，三十二剎，有世界，名普无垢。其国有佛，号净名王。忽住其前，放大光明，照最胜身，苦痛即除，平复如故。佛即广说，集一切福德三昧，仙人闻已，得无碍辩。佛说法已，还复不现。最胜仙人，得辩才已。广为众生，演说妙法。令无量众生，住三乘道。经千岁后，尔乃命终。生净名王佛，普无垢国中。由敬法故，今得成佛。佛告净威，昔最胜者，今我身是」。是故当知，若人能恭敬求法，佛于其人，不入涅槃。法亦不灭。虽在异土，常面见佛，得闻正法。此因缘释也。观心释者，谓观察此身，若皮若骨，都无定实。举体全空，无我我所。虽见似有，如泡如焰。如聚沬，如芭蕉。既无自体，原同法界。如是一一推征，三谛具足。依而修之，即成三观。诠此义时，闻已生解，契圆理机，便是写经。经是诠表生解义故。如其不观不推，迷心取相，写亦奚益哉。此举内财重施之难。何下，例于外财轻施之易也。如文可知。
○癸二　辩果上胜因
乃至树下，成大菩提。示种种神通，起种种变化，现种种佛身，处种种众会。或处一切诸大菩萨，众会道场。或处声闻，及辟支佛，众会道场。或处转轮圣王，小王眷属，众会道场。或处剎利，及婆罗门，长者居士，众会道场。乃至或处天龙八部，人非人等，众会道场。处于如是种种众会。以圆满音，如大雷震。随其乐欲，成熟众生，乃至示现，入于涅槃。
首句明得果，故曰成大菩提。言树下者，劣身佛，木菩提树下。胜身佛，七宝菩提树下。劣身佛，以生草为座。胜身佛，以天衣为座。示种下，明胜用，神名天心，通名慧性。心性作用，不测无碍，为神通也。有六种不同，故云种种。转换旧质称变，无而忽有曰化。有十八不同，故亦言种种。此六神通，十八变。二乘圣人俱有。今是佛果胜用，不得同日而言也。佛身言种种者，总之三身。谓法身报身应身。别则十身，一众生身。二国土身。三业报身。四声闻身。五缘觉身。六菩萨身。七如来身。八法身。九智身。十虚空身。善财所遇知识，皆不离佛身，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:33:33-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>