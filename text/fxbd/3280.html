<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="维摩经疏,维摩经疏之二,维摩经疏卷第三,维摩经疏卷第六,维摩经疏之四,维摩经疏全文在线阅读,维摩经疏全文在线下载,大玄古籍书库">
<meta name="description" content="佛典注疏。作者不详。六卷。(1)北淡76,首尾均残,存六百零三行。所释为后秦鸠摩罗什译《维摩经》之《佛国品第一》(首残),《方便品第二》、《弟子品第三》。(2)P.2049,首尾俱全,系卷三。所释为《弟子品第三》。(3)P.2040,首尾俱全,系卷六。所释为《香积佛品第十》至《嘱累品第十四》。(4)日本龙谷大学图书馆533号,首尾均残,存六百九十五行,应属卷一。此疏原著不全,故全疏科分不清。疏释各品时,大体均以辩来意、解品名、释文义三门进行。文内大量引用各种佛教著作,兼引僧肇之《注维摩诘经》与慧远之《维摩">
<title>维摩经疏_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">维摩经疏</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]116038</span> <br/>
          说明： <span class="inputVal" id="bkdec">佛典注疏。作者不详。六卷。(1)北淡76,首尾均残,存六百零三行。所释为后秦鸠摩罗什译《维摩经》之《佛国品第一》(首残),《方便品第二》、《弟子品第三》。(2)P.2049,首尾俱全,系卷三。所释为《弟子品第三》。(3)P.2040,首尾俱全,系卷六。所释为《香积佛品第十》至《嘱累品第十四》。(4)日本龙谷大学图书馆533号,首尾均残,存六百九十五行,应属卷一。此疏原著不全,故全疏科分不清。疏释各品时,大体均以辩来意、解品名、释文义三门进行。文内大量引用各种佛教著作,兼引僧肇之《注维摩诘经》与慧远之《维摩义记》。释文并参考玄奘译《说无垢称经》。并在一些方面引征了唯识派的观点。历代大藏经均未收入。敦煌遗书出土后,P.2049、2040两号被收入日本《大正藏》第八十五卷。研究者或认为此疏是敦煌著名佛教学者昙旷的著作。</span> <br/>
          封面： <span class="inputVal" id="bkimg">Z_3280.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]维摩经疏
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]116038
[book_dec]佛典注疏。作者不详。六卷。(1)北淡76,首尾均残,存六百零三行。所释为后秦鸠摩罗什译《维摩经》之《佛国品第一》(首残),《方便品第二》、《弟子品第三》。(2)P.2049,首尾俱全,系卷三。所释为《弟子品第三》。(3)P.2040,首尾俱全,系卷六。所释为《香积佛品第十》至《嘱累品第十四》。(4)日本龙谷大学图书馆533号,首尾均残,存六百九十五行,应属卷一。此疏原著不全,故全疏科分不清。疏释各品时,大体均以辩来意、解品名、释文义三门进行。文内大量引用各种佛教著作,兼引僧肇之《注维摩诘经》与慧远之《维摩义记》。释文并参考玄奘译《说无垢称经》。并在一些方面引征了唯识派的观点。历代大藏经均未收入。敦煌遗书出土后,P.2049、2040两号被收入日本《大正藏》第八十五卷。研究者或认为此疏是敦煌著名佛教学者昙旷的著作。
[book_img]Z_3280.jpg


[book_title]维摩经疏
故若在果中自□□□□□□□□□□□□□□□□□□□□伏故降魔如是今就利他□□□魔菩萨自降。多用神通下制外道。法外妄计斯称外道。此亦妨于自行外化。并须制伏。但随行别用法不同。自行因中正见降伏。正见道理不从邪。故自行果中无畏降伏外道。邪智难佛无德。如来有德于彼不怯能降伏。故自行如是。化他纯用四辨降伏。四无碍辨广知法义能难论。故今就化他四辨摧邪名制外道。上来利他。
下明自利。于中初先明其断德。心常安下明其行德。前断德中悉已清净明其摄治。永离盖等彰其离障。又悉清净明离恶业。正习斯亡名悉己净。永离盖缠明无烦恼。盖谓五盖。贪欲嗔恚睡眠掉悔及疑是也。广如别章。亦可。一切诸烦恼结通名为盖。盖众生故。盖净心故。缠谓十缠。无渐无愧睡悔悭嫉悼眠忿及覆是其十也。亦如别章。亦可。一切诸烦恼结通名为缠。缠众生故缠缚心故。于此盖缠止习斯亡故云永离。
下行德中文别有二。一随德别叹。二布施下随位别叹。前随德中心常安住无碍解脱空解脱也。亦可。安住一切法界无碍解脱。此即十地解脱大也。念谓正念。念门不同。或说三种。念佛法僧。或说四种。身受心法。又如地论上。念同法功德求义亦是四也。或说六种。念佛法僧戒施及天。如涅槃释。或说八种。如龙树说。前六种上更加二种。一念出入息。系心住于数息法门。二者念死。常修死相。或说十种如大智论摩诃衍品说。前八种上更加二种。一者念灭。念彼涅槃无为寂灭起意趣求。二者念身。自念己身无常苦空无我不净修行厌离。或说十一。如地经说。念菩萨行。念波罗蜜。念十地。念不怀力。念无畏。念不共法乃至不离。念一切智。广则无量菩萨悉念。定者。所谓九次第定。八禅灭尽是九定也。亦可。一切所得三昧悉名为定。此即十地三昧大也。言总持者。陀罗尼大。此即十地陀罗尼大。言辨才者。四无碍辨。知法辨了名之为辨。又说。辨了亦名为辨。言辞才巧故名为才。念念常现故云不断。又说无间亦云不断。上来第一随德别叹。人言此叹地前功德。当应不然。叹地前行多不举此胜上功德。
自下第二随位别叹。谓叹初地至十地德。何故须然。菩萨住于一地之中普摄一切诸地功德。故历诸位而以叹之。言布施者初地功德。言持戒者二地功德。言忍辱者三地功德。言精进者四地功德。言禅定者五地功德。言智慧者六地功德。六度之义广如别章。此应具论。今且释名。言布施者以已财事分布与他。名之为布。惙已惠人。目之为施。言持戒者。胡语尸罗。此方正翻名曰清凉。三业炎非焚烧行。人事等如热。戒能防息故号。此清凉行有能防止禁思之义。故复名戒。坚守曰持。言忍辱者。他人加恶名之为辱。于能安说之为忍。言精进者。练心于法名之为精。精心务达说以为进。言禅定者。禅那胡语。此翻名为思惟修。习上界静法审观方成名思惟修。又亦名为功德丛林。此乃从其所生为名。能生多德。是故名为功德丛林。言智慧者。照见名智。观达称慧。此六经中名波罗蜜。是外国语。此翻名度。又亦翻之名到彼岸。所言度者。地持论中说有三义。一者时度。此之六行种性已上度三阿僧祇方始成满。二者果度。此六能得大菩提果。三自性清净度。此六能得破舍情相到法实际。具此三义故名为度。言到岸者。如龙树说。解有三义。一能舍离生死此岸到于无上涅槃彼岸。同前果度。二能舍离生死涅槃有相此岸到于平等无相彼岸。与前自性度义相似。三能舍离六弊此岸到于六度究竟彼岸名到彼岸。因修至成故名始修为能到矣。具此三义名到彼岸。此六同时随位。且分坛寄初地。乃至彼若在第六地。如地经说。及方便力无不具足七地功德。七地修习十方便慧发起胜行名方便力无不具足。逮无所得不起法忍。八地功德。逮谓及也。亦曰至也。无所得者。无生理中无净可得。此诸菩萨破去情相到无得处。是故名为逮无所得。不起法忍犹是经中无生法忍。由逮无得是故便成不起法忍。不见净法可生起故。已能随等九地功德。已能随顺转不退轮是九地中说成就矣。谓能随生转妙法轮。文堪化益名曰已能。化顺物机名为随顺。说授名转。不退轮者。经中或说三业为轮。或复宣说佛法为轮。今此所论名法为轮。如彼转轮圣王轮宝。能摧刚强转下众生上升虚空。佛法如是能摧众生恶不善法转下众生上入佛道。故名为转。一得永住故云不退。善解法相是九地中智成就也。知众生根是九地中入行成就。
盖诸大众得无畏下十地功德。盖诸大众得无所畏。利他功德十地学穷故。盖大众起说不怯故得无畏功德。已下自利功德。功德智慧以修其心。妙德严心。功者是其功德庄严。智者是其智慧庄严。此二庄严广如别章。此应具论。然今且可释其名字。具功德者亦名福德。福谓福利。善能资[門@壬]福利行人故名为福。此福是其善行家德故名福德。如清冷等是水家德。功谓功能。善有资[門@壬]利益之功故名为功。此功还是善行家德故名功德。言智慧者。依如毗昙。决断名智。对诸忍故。若依成实。无著名智。想别识故通相以论。知法名智。观达称惠。此智与惠通释一物。随义别分。非无差异。异相如何。依如地持。知世谛者名之为智。知第一义说以为惠。故彼文言。于一切法部分知者名智波罗蜜。于第一义开觉名波若波罗蜜。涅槃亦然。若依地论。证第一义名随智了达教法名随惠者皆得无伤。此二经中为庄严。亦名律仪。亦曰助法。亦复说之为菩提具。言庄严者。如涅槃说。能严行人故曰庄严。又复诸行共相庄饰亦曰庄严。如庄严具众宝间错。言律仪者。如地持说。此二内调故名为律。合法称仪。言助法者。望果为言。资顺菩提故云助法。能为佛因故复说之为菩提具。依此二行修练己心。故曰修心。相好已下胜相庄身。表德名相。帷情称好。用此庄形故曰严身。相好严身过余世报名色第一。不假余营故舍世间所有饰好。
自下第三彰德殊胜故名高远。于中先举名称高远。显德殊胜名闻上彻名为高远。如何逾于须弥。逾谓过也。须弥胡语。此名好高山亦名安明山。举高三百三十六万里。纵广亦然。四宝所成。六万诸山而为眷属。
深信坚下辨德显名。于中有三。一明其信。二深入缘下彰其解。三无有量下显其行。此三分中皆自利利他。就初分中深信坚固犹若金刚。是其自利。决定名信。信门不同。或说为二。如地经说。信菩萨行及诸佛法。或分为三。信佛法僧。或说四种。信佛法僧及与信戒。如成实说。或说八种。如地持说。信佛法僧即以为三。信佛菩萨神通之力通前为四。信种种因果是其世谛。信真实义是其真谛。通前为六。得义为七。得方便八。无上菩萨名为得义。一切菩萨所修学道名得方便。随别细分亦可无量。殷厚曰深。难坏称坚。此是法说。犹若金刚喻以显之。下明利他。法宝普照而雨甘露明其能益。法宝普照惠法教人。闻思修等三惠之法名之为法。此法可珍。又能照曜故说为宝。随机等示故名为普。开晓物心除其闇障说之为照。而雨甘露功德教人世间。甘露能除憔渴。功德善法能[門@壬]行人故名甘露。授人称雨。此明能益。于众言音微妙第一彰其能说。说前法时能宣吐也。谓于世俗言音之中最为第一。
第二解中深入缘起断邪见等。是其自利。入深缘起明能摄治。观穷曰深。解顺名入。言缘起者。谓十二缘。经名因缘亦称缘起亦曰缘集。籍因托缘诸法得生故名因缘。法籍缘起故曰缘起。法从缘集故称缘集。名字是何。谓从无明乃至老死。云何深入因缘之法。唯真不生单妄不成。真妄和合方得集起。于中开合广略不定。或分为二。唯真与妄。据妄统摄十二因缘。皆妄心起名之为妄。据真统收。皆真心起说以为真。或以为三。一事缘起。十二因缘皆是六种事识所为。二妄缘起。据妄统摄十二因缘。皆是七识妄想心作。如蔑所见。故经说言三界虚妄皆一心作。妄心作矣。三真缘起。据真统摄十二因缘。皆真心作。如波水作此。如地经六地中说。故彼经言。十二因缘皆一心作。谓何黎耶真心作矣。细分有六。于前事识因缘之中义别有二。一事相因缘三世流转。非我我所。如毗昙说。二虚假因缘。十二因缘皆是名用虚假之有。无有自性。如成实说。于前妄识因缘之中义别亦二。一妄相因缘。十二因缘是实幻虚妄相有之。如化如炎。无相为相。相即无相。不但无性。相亦叵得。二妄想因缘。十二因缘皆妄心起。心外无法。如蔑所睹。但是心见。心外无法。于前真识因缘之中义别亦二。一真用因缘。如来藏性不染而染。起十二缘。故经说言。如来藏性是其一切善不善因。能遍兴造一切趣生。犹如彼见变现众趣。又经亦言。即此法界轮转五道名曰众生。此等皆是真用因缘。二真体因缘。如来藏性是因缘体。名曰因缘。而此体中无因缘相。良以真实如来藏性是缘体故。经中宣说十二因缘以为佛性。见十二缘名为见佛见法见僧因缘。如是此诸诸菩萨皆能穷达。故曰深入。此明摄治。
下明离障。断诸邪见正使永亡。五见非一。说以为诸法。外推求名为邪见。见实除舍目之为断。有无二遍无复余习。残气亦尽。由证因缘非有无性。故便有无二边之见。永无余习。
下明利他。演法无畏如师子吼。自心不怯。其所讲说乃如雷震。说我益物。又冥无畏说□□□　讲如雷震。语能生善。前中初言演法无畏。法说利他。依大智论。菩萨别有四种无畏。一总持无畏。于法广知不畏屈梪。二知根无畏。明了诸根随而授化不惧违失。三断疑无畏。随问能决不惧不堪。四答难无畏。随难能通不惧屈滞。如师子吼。喻以显之。后中讲说法说利他。如雷喻显。天雷一动卉蛰生永。法音一阐道根竞长。故取为喻。
第三行中初无有量已过量者。明其自行。行德深广无有分限故曰无量。非是世人算数能及故曰过量。又非世人算数能及名为无量。超出世人算数之限故曰过量。集众法下明其利他。集众法宝如海。道师摄化方便法如珍宝。门别非一。名众法宝。道人趣求名集。法宝如海。导师喻以显之。海中导师道人采宝。菩萨如是道人求法故取为喻。了达已下化德成就。先知法药后知众生。知法药中了达诸法知世谛也。了达深法知真谛也。知众生中善知众生往来所趣知过未也。知过去因名为知往。知未来果名来。所趣及心所行知现在也。知其现在心行善恶而教化之。
上叹自分下叹胜进。于中先明修法身行。先无量功德皆成就下修净土行。此二之中各自利他。修法身中先明自利。开闭已下明其利他。前自利中近无等等明修至。果佛比余生名为无等。佛佛道齐故复言等。克证不遥故名为近。佛自在惠辨出无等。佛智无碍故曰自在。十力无畏十八不共显自在惠。言十力者。一是处非处力。二业力。三定力。四根力。五欲力。六性力。七至处道力。八宿命力。九天眼力。十漏尽力。义如别章。此应具论。四无畏者。一一切智无畏。二漏尽无畏。三能说障道。四能说尽善道。备如后释。所言十八不共法者。毗昙宣说十力四无畏大非三念处以为十八。依大品经。别有名字。三业无失无异相无不定心无不知已舍。是其初六。欲无减精进无减念无减智慧无减解脱无减解脱知见无减。是其中六。三业随智慧行了达三世。是其后六。亦如后解。
下利他中开闭一切诸恶趣门。自无恶因。三途修罗是其恶趣。诸业烦恼通人趣入名恶趣门。圣道遮防称曰开闭。而生道以现其身随物现授。三涂人天是其五道。若分修罗道别有六。初入名生。终出名现。为大医下随生摄益。为大医王疗治众病。总明化益。能治曰医。自在称王。医王中胜故名为大。下别显之。应病与药量宣授法。贪教不净。嗔教慈心。如是等也。令得服行劝物修习。令得服者。教起闻思摄受法也。令得行者。教使依法起修行也。
下净土中先明自利无量功德皆悉成就。净土因成如下文说。无量佛土皆已严净。净土果就自报离染名之为净。又用自在亦名为净。净满法界故曰无量。下明利他。其见闻者无不蒙益。亲近益也。见形闻名皆得益矣。诸有所作亦不唐捐。顺行益也。捐谓捐弃。无有顺行虚然唐弃。名不唐捐。上来别叹。
如是一切功德具足总以结叹。言皆具者。解有两义。一就人以论。所列菩萨齐具前德故云皆具。二就德而辨。于前德中无德不备故云皆具。次列其名。菩萨众多文中且列五十二人。菩萨之名皆依德立。言等观者。多观真谛平等法也。不等观者。多观世谛差别法也。等不等者。二谛通观。此约惠别定。自在王依定立称。此前约行。其法自在及与法相约法以别如是等也。如是菩萨三万二千。
第五总结。上列圣众。下列凡众。于中初先列其天众。次列鬼神。后列人众。鬼神是其天之辅从。次天以列天中。初先列其梵众。次列帝释。后列余天。梵中初言万梵天王列数辨众。此皆应是初禅梵王。尸弃列名。此云顶髻盖。乃是其编发梵王。下言螺发。应是其人。从余天下辨其来处。此言稍略。若具应言从余四天上下来也。诣佛所至听法所作。就帝释中复万二千举其数也。天帝辨众帝犹主矣。刀利天主名为天帝。亦从余天还彰来处。在会所至下列余天。通言并余大威力者。辨前兼后故说为并。谓欲界中余天也。次列鬼神龙。是畜生。于中具有四生差别。有大神德能来听法故今列之。夜叉是其轻健鬼也。乾闼婆者是天乐神。亦鬼道摄阿修罗者。人传释言。名不酒神。不知是非。或云劣天。依如毗昙。修罗唯鬼。依法念经。有鬼有畜。如彼罗睺阿修罗王是师子儿。体是畜生。依伽那经。有天鬼畜三种差别。修罗凡有五地之别。一在地上众相山中。如地经说。势力最下。二须弥山北大海之下二万一千由旬有修罗王。名曰罗睺。统领无量阿修罗众。三罗睺下复过二万一千由旬有修罗王。名曰勇健。四勇健下复过二万五千由旬有修罗王。名曰华鬘。五华鬘下复过二万一千由旬修罗王。名毗摩质多之。领无量阿修罗众。毗摩之母本从天生。故名劣天。劫初成时有诸天女来海中洗。水触其身遂失精气。流在水中成一肉卵。迳八千岁乃生一女。有九百九十九头。头有千眼。有九百九十九口。口有四爪。爪上出火犹如礔礰。二十四手。九百九十九脚。此女后时在海浮戏。水精入体生一肉卵。迳八千岁生毗摩质多。有九头。头有千眼。口中出火。有九百九十九手脚。唯有八其形四倍大于须弥。纯食淤泥及与藕根。多与天诤。如法念说。迦楼罗者。是其鸟神。于中有其金翘之鸟。纯食诸龙。有四生别。其化生者食四生龙。其胎生者食三生龙。除其化生。其卵生者食二生龙。除化除胎。其湿生者唯食湿生。此四天下有一化生如楼罗王。名曰正音。寿八千岁。日别啖食天龙王五百小龙。绕四天下周而复始次第食之。命欲终时诸龙吐毒不复能食。饥火所烧。耸翅直下至风轮际为风所吹。而复上来。往还七返无处停足。遂至金刚轮山顶上命终。以食诸龙身肉毒气遂发猛火。其难陀龙王及跋难陀恐烧宝山遂降大雨。渧如车轴。以灭其火。身肉消散。唯有心在。大如人膝。纯清流离。轮王得之用为珠宝。帝释得之为髺中珠。紧那罗者。此名疑神。体是畜生。形状似人。面极端正。顶有一角。人见生疑。不知为人为鬼为畜。故名疑神。此二是其天之乐神。摩睺罗伽是腹行神。世人相传是奔神也。下列人众。比丘如上。尼犹女也。忧婆塞者名为善宿。怀善宿德。亦云近住。近善而住。亦名清信士。优婆姨者。优婆如前。姨犹女也。上来第二列其徒众。
彼时佛下第三大段明其佛众云集所为。于中初明佛与诸众围绕说法。说何等法。文中不辨。不知说何。下明如来于众独胜。譬如须弥显于大海。喻说显胜。高显独出在于大海名显。于海弊于诸众合以显胜也。
上来由序。自下约对不思议德悉为正宗。如胜鬘经叹佛功德正宗所收。此亦应然。无劳致疑。此正宗中文别有二。一因宝积献盖如来显示不思议德令人愿求。二宝积说已白佛已下因宝积启请如来宣说净土因果令人习学。前即是其法身因果。后即是其净土因果。初之一段望前为正。望后仍有起发之义。故亦名序由。其盖中现十方国。起后所说净土因果故得名序。于中有三。一宝积等献盖为由。第二如来合盖现变。三宝积等观之敬叹以显愿求。初中尔时献盖时也。当尔佛在庵罗园时。次举献人。毗耶离城出其生处。有长者子标别其人。名曰宝积厈其名讳。与五百等兼列其众。下明献盖时。盖诸佛献奉方共便供养佛。正明献盖。
第二如来现变之中光合为一。次广令大后。于盖中广有所现。前合一中佛之威神明合所由。此不思议解脱之力说为威神。约通而辨。是幻通力非余通等。通有几种而言非余通。有四种。一如意通。运变自身大音普遍。二者幻通。转变外事。三法智通。通达诸法。四圣自在通。能于苦中生其乐相。于乐法中生于苦想。苦乐法中生不苦不乐想。如是一切不随缘变名圣自在。今转外事故是幻通。何故悉受合之为一。为令施者众望满足故悉受之。为成一用故合为一。佛初成道受四王钵合之为一。又为显示不思议力故合为一。次广令大遍覆三千大千世界。如经中说。一四天下有一须弥四大海水铁围。围绕以为一界。数之至千名小千世界。小千为一数复至千名中千界。中千为一数复至千名为三千大千世界。此三千界同时成坏故合为一名世界刹。数此至于恒河沙数名世界性。此性为一数复至于恒河沙数名世界海。海复为一数之至恒河沙数名世界种。种复为一数之至恒河沙数名一佛界。依如华严。如是转增凡有十重。最后名为世界须弥。今言三千。一刹为言。下明所现。所现有二。一现此界。二又十方下现他方事。现此之秽令人同厌。现他方净使人同欣。现此界中事别有五。一现地相广长悉现。二现诸山。三现众水。四现日月星辰等事。五现诸天龙神宫等事。现他方事言少可知。
自下第三明宝积等睹前神变敬叹发心。于中初先明诸大众赞叹礼敬。尔时一切大众举敬叹人。睹佛神力敬叹所由。叹未曾有口业叹也。合多为一。广小令大。盖中普现诸事。昔所未见。名为未有。合掌礼佛身业敬也。观佛无厌故曰不舍。下明宝积说偈广叹。先举叹人。佛前叹处。偈讼叹相。何故偈叹。解有两义。一偈言要略。少字之中能摄多义。宝积令欲以其略言广摄佛德故须偈讼。二偈言美妙诸赞叹者多以偈讼。宝积今欲赞美佛德故须偈讼。
下出叹辞。辞中合有三十六行。四句为偈。有十八偈。人科种种。合判为五。初有两行。以为初段。叹美佛德。次有两行。为第二段。讼叹向前所现之事。法王法力超群生下有十三行。为第三段。重叹余德。今奉世尊此微盖下有四行偈。为第四段。讼叹向前所现之事。大圣法王众所归下有十五行。为第五段。广叹余德。
就初段中初先正叹。后故稽首总以结敬。就正叹中分别不同。乃有三种。一叹身叹德。二门分别。初句叹身。余文叹德。就叹身中遍叹佛眼。何故而然。六根身中眼根为首。就始遍叹。余略不论。又人身中头最为上。头中眼胜。就胜遍叹。又人相见先目相睹。随见先叹故遍叹眼。言目净者。叹其眼净净。有二种。一者青白分明色无闇浊名之为净。二照嘱分明说之为净。言修广者。叹其眼相。修谓长也广犹阔也。如青莲者。类以叹之。如有二种。一净如清莲喻前净也。二形如青莲喻前修广。下叹德中叹三学。行心净已度诸禅定者。叹佛定行。如来定心毕竟离染。名之为净。超出余人一切正受名度诸禅。久积净业称无量者。叹佛戒行。戒名净业。佛修曩劫故云久积。以佛久积纯净业故名称无量。举称无量彰业净矣。道众以寂叹佛惠行。由惠明胜故能利人举能利他。彰惠胜矣。由前见佛为众说法。故叹道众。寂是涅槃。导众入中。又寂是真谛。导人趣入。故经说言。一切世谛若于如来悉名第一义。为令众生得第一义说世谛故。第二约就身戒心惠四门分别。目净一句叹佛身净。心净一句叹佛心净。此二一对身心分别。久积净业依身叹戒。导众以寂依心叹惠。此二一对福智分别。此则涅槃修身修戒修心修惠四种果也。第三约就叹身叹德叹名叹德四门分别。目净一句赞叹佛身。心净已度久积净业叹佛行德。心净行体。净业行德。此二自德称无量者叹佛名。称导众以寂重叹佛德。此二化德。下总结。敬佛备前德故我稽首。此初段竟。
下次讼前所现神变。既见大圣以神变者。讼叹向前合盖之事。既谓已也。以犹用也。前已见佛用神通力合盖为一。故云既见以神变矣。普现已下讼前盖中所现事也。向前盖中通现此土及他方事。今此遍讼他方之事。此土之事在后别讼。普现十方无量土者。现其化处。其中诸佛现其化主。演说法者。现其化相。于是一切悉见闻者。由佛普现。于是会中一切大众悉见十方无量佛土。及见彼佛闻其说也。
自下第三重叹余德。有十三行。相从为三。初有五行叹佛说巧。次有六行叹佛化。能下有两行叹佛心等。就初段中前之三行叹说世谛不违第一。后之两偈叹说第一不违世谛。前中初行明说益人。中间一行明说合法。末后一行牒以结敬。就初行中法王法力起群生者叹佛说德殊胜过人。佛于诸法德胜自在故名法王。知法有余称曰法力。此德过人名超群生。常以法财施一切者。说能益物。法能资润名为法财。常以法财能常说也。言施一切能广益也。第二行中能善分别诸法相者。巧说世谛。于第一义而不动者。不违真谛。第三行中以于诸法得自在者。牒初行中法王法力。自在犹是王之义也。是故稽首此法王者。就之结敬。就下两行明说真谛不违世谛。于中初行说真不违有果。后行说真不违有因。说法不有亦不无者。能说真谛。此明法空为真谛矣。真谛离相亦复离性名为不有。而有实性故曰不无。如地持说。又复真谛约对名有无约对名就实亡对名非有无。以因缘故诸法生者。不违世谛。就真虽说非有非无。随世恒说从因得果故云以因诸法生矣。所谓以其善恶因缘苦乐法生。无我无造及无受者。能说真谛。此明生空为真谛矣。真中无有我人可得名为无我。以无我故无人作因。名为无造。无人受果。名无受者。善恶诸业亦不亡者。真中虽无世谛。恒有用之牵果故曰不亡。自下第二叹其化能。初先别叹。当礼法海总以结敬。前中初先叹其化。始以斯妙法济群生下叹其化。终又复前叹小乘法化。后则叹其大乘法化。复就前中初先别叹三宝。于下总以结之。别中初明佛宝现世。始在佛树力降魔者。成佛方便佛依树成。所依之树或名佛树。或称道树。或复说之为菩提树。树下成佛名为佛树。树下得道说为道树。树下证得菩提之果。是故亦名为菩提树。将成托此故云始在。魔于尔时恐佛道成而来恼乱。菩萨即入胜意慈定。神力伏魔名力降魔。又以慈力令魔摧伏名力降魔。得甘露灭觉道成者。正明成佛。得甘露灭明证灭谛。世间甘露能除燋渴。灭谛涅槃能除渴爱。是故约喻名甘露灭。随化现证故名为得。言觉道成明得道谛。觉者是佛。道是菩提。克就云成前得。此成言左右耳。次明法宝。法中有二。一摧邪法。二三转下明化正法。摧耶邪中以无心意无受行者。自无所著以谓由也。由无心意无受行等。便能灭配能说为异言。无心意无妄心体。此言略少。若具应言无心意识。心意识等有何差别。依如毗昙。就一事识随义以分。义别五门。所谓名义业世施设。名者名心名意名识。义者集起是其心义。思量是意。别知是识。业者远知名之为心。知未来法说之为远。从来未起与身俱故。前知是意知过去法。续知是识知现在法。此乃约对三世境界以别其业。世者。约就三世心体以别三种。未来说心。过去说意。现在说识。言施设者。界施设心。谓七心界。入施设意。所谓意入。阴施设识。若依慢伽七识名心。集起本故。意识名意。司诸尘故。五识名识。了现境故。今依后门识之。一字偈迮不论证实除舍。是以言无无受行者无妄心用。谓无受果行因心也。亦可。初言无心意者。无识阴也。言无受者。无受阴也。言无行者。无行阴也。略不说想。以偈迮故。此句明其自无所著。而悉摧伏诸外道者。能破邪执伏外之相。广如经说。下明化正。三转法轮正明所说。此名四谛以为法轮。从喻名之。如转轮王所有轮宝能能摧刚强转下众生上升虚空。四谛如是能摧众生恶不善法转下众生上入圣道。故说为轮。圣说授人目之为转。转别有三。一示相转。如说三苦及八苦等是其苦谛。业烦恼等是其集谛。苦集尽处名为灭谛。戒定惠等是其道谛。如是一切。二者劝转。苦汝当知。集汝当断。灭汝当证。道汝当修。三者证转。苦我已知。集我已断。灭我已证。道我已修。三转如是。初转何处。波罗榛国仙人鹿苑。本为谁转。憍陈如等。于大千者出其说处。于大千界百亿阎浮同时转也。其轮本来常清净者。叹其所说不同情取故言常净。问曰。灭道常净可尔。苦集染法云何言净。观此破染能净名净。又此法相不同情取故亦名净。下明僧宝。天人得道此为证者。约人显法。六道俱益至论得圣。唯天与人故遍举之。寻说悟圣名为得道。以此证成佛说不虚名此为证。又证如来所说清净亦名为证。上来别举三宝。于是现世间者总以结之。上明化始。下明化终。又复前明小乘法化。下明大乘。于中三句。前二教人令得涅槃后一化人令出生死。前两句中以斯妙法济群生者。用法教人。所谓以此大乘妙法济度众生。一受不退常寂然者。明受有益。一约在心名为一受。道行坚固称曰不退。永证涅槃名常寂然。度老病死大医王者。叹佛化人出生死也。教断集因不受来苦。是故名为度老病死。亦教度生。遏迮不说。以老病死苦遇粗重为是偏举。佛能教人除斯苦患名大医王。上来别叹。当礼法海得无边者。总以结敬。佛具多法名为法海。化德广多名德无边。
自下第三叹佛心等。初先正叹。孰闻已下结成可敬。前正叹中先叹如来不为缘动。于善已下赞叹如来于缘平等。此二之中各有法喻。前中初言毁誉不动。法说以叹。缘有违顺。毁违誉顺。佛心平等不为其动。此言略少。若具论之。缘有八种。利衰毁誉称讥苦乐是其八也。利衰二种约身以说财。荣润已名之为利。杀缚事等说以为衰。毁誉称讥就口而辨。遇恶骂辱名之为毁。过善谈赞目之为誉。当恶而道名之曰讥。当善而论谓之为称。苦乐就心。此之八种名世八法。在世同有。亦名八风。能动人心。如来于此悉皆不动。偈言要迮且举毁誉。如须弥者喻显不动。后中初言于善不善等以慈者。法说以叹。顺己名善。违己不善。佛皆慈之心等如空。喻说明等。上来别叹。下结可敬。孰谓谁也。闻如是人中之宝而不尊敬而不归承。
次下四行是第四段重讼前事。今奉世尊此征盖者。讼已向前盖中事也。于中现我三千界者。讼前遍覆三千世界广长悉现。诸天龙神所居宫者。讼前天宫龙神等宫悉现盖中。悉现世间诸所有者。讼前须弥铁围山等。十力哀现是化变者。须荷佛恩。佛具十力。由十力尊哀愍我等现此化变。众睹希有皆叹佛者。讼前大众睹佛神力叹未曾有。我今稽首三界尊者。结已归敬。
自下第五广叹余德。行别十五。相从为三段。初有两行叹佛身业。中间六行叹佛口业。后之七行叹佛意业。就身业中。大圣法王众所归者。叹佛人高。净心观佛靡不欣者。叹佛身妙靡犹无也。以佛身妙净心观者无不欣庆。除邪谤人。各见世尊在其前者。叹佛化巧。以化巧故有感斯现。佛以过去业得此妙身相。无心于彼此而能应一切。斯则神力不共法者。结叹显胜。亦得名为结叹显异。他无此力故云不共法。就叹口中初有两行。赞叹如来随音异说。佛以一音演说法者。发言不异。众生随类各得解者。悟解不同。泛解有二。一约真说一。如来真实常法螺声相名为一音。众生于中种种异解。如一真身种种异现。如来真实常寂之声名法螺音。恒有恒无名常寂声。于净耳者无时不闻名为恒有。有非新发。无净身者无时暂闻。名为恒无。无非始性。二就应说一。于中有二。一约方言以说一音。如未或时作一胡音。众生于中解种种语。余亦如是。二约法说一。如来或时说一布施名为一音。众生于中解种种法。余亦如是。今此所论就应辨一等。就应中此偈约就方言以说一音。众生于中解种种语故云随类各得解矣。皆谓世尊同其语者。谓偏同己。斯则神力结叹显胜。次有两行。赞叹如来随法异说。佛以一音演说法者。发言不异。众生各各随所解者。悟解不同。如来或时对一众生说一种法名一音说。众生于中解种种义名各各解。普得受行获其利者。起行异也。斯则神力结叹显胜。下有两行赞叹如来随心异说。佛以一音演说法者。发言不殊此亦是其随法一矣。或有恐怖或欢喜等生心各以取说一法。有人专谓说己罪过当堕恶道。所以恐怖。有人专谓说己善业当生善处。所以欢喜。有人专谓呵己过非。所以厌离。有人专谓教己善义闻法生信。所以断疑。斯则神力结叹显胜。下叹意中。初四行偈叹佛德备。后三行偈叹佛解具。前四行中初两行偈叹佛智德。后两行偈叹佛断德。此二之中各自利利他之别。前智德中。稽首十力大精进者。叹佛十力力。由勤成故叹精进。稽首己得无所畏者。叹佛四无畏。先成在己故云己得。稽首住于不共者。叹佛十八不共法也。此叹自德。向前文中先举其德后结稽首。今此文中先彰稽首后出其德。文之左右。稽首一切大道师者。叹其利他。下断德中先叹自德。稽首能断众结缚者。除其灭障。稽首已到于彼岸者。明证灭果。涅槃彼岸随证名到。亦可。前言能断结缚离生死因能到彼岸出生死果。下明利他。稽首能度诸世间者。谓能度于众生世间出生死因离生死果。能教众生出生死果度生死因得有余灭。稽首永离生死道者。得无余灭。上明得备下明解具。悉知众生来去相者。明能知人。来谓未来。去是过去。以偈迮故不说现在。下明知法。善于诸法得解脱者。总明知法。于诸法中心无偏著名得解脱。下别显之。不著世间如莲华者。于有不染此明离爱。常善入于空寂行者。于空能解。此明离见。达诸法相无挂碍者。于法能知。此明离痴。稽首如空无所依者。于空能证。明离妄相。如空平等更无所依。佛亦如是。证心平等无所取著。故无所依。献盖至此望前为正望。后仍有起发之义。故亦名序。
自下一段唯是正宗。因宝积请如来正显净土因果。于中有二。从初乃至随其心净则佛土净以为初段。尔时舍利承佛威神下为第二段。此二段中总相粗分。初段偏明净土之因。设使举果对以显因。后段偏明净土之果。以实细论。初段因于宝积启请具明净土因之与果。后段因于舍利疑念拂疑显净以成前义。前中有四。一宝积等启请为由。二如来赞叹敕听许说。三宝积等奉教听受。四佛广为说。初中宝积标列请人。说此偈已结前起后。白佛世尊启告所请。皆已发心由己所愿。前睹如来合盖现变显不思议。生心愿求名为发心。诸人齐发故云皆发。发之已意故言已发。阿耨菩提是外国语。此名无上正真正道。阿之言无。耨多罗名上。三名为王。藐之言真。三复名正。菩提称道。勤求此道名为发心。菩提心义后当具论。何故道此心为行本。明已有本唯须修行生后请也。愿闻得下正宣请辞。愿闻得佛国土清净彰己所求。求闻当果。愿闻得佛。求闻正果。愿闻土净。求闻依果。此成依果约以辨。唯愿世尊说诸菩萨净佛土行者。诸说土因。唯是敬辞。亦是专义。专求如来说净土行故言唯愿。前就果德彰己愿闻。略不请说。此就行中唯明请说不彰愿闻。言之隐显道理齐通。
自下第二如来叹问敕听许说。先叹。次敕。后许宣说。叹中善哉是总叹也。善犹好也。所请事好故名为善哉。是助辞。乃能为诸菩萨问于如来净土之行。出其善事。乃者是其。□越之辞。无量众生皆不能问。至汝方堪故曰乃能。前两句中据后以叹。是故偏言为诸菩萨问净土行。若就前句。应言乃能愿闻得佛国土清净。略不云耳。谛听善思敕诫辞。谛谓审谛。善谓委善。谛听得善思得义故并敕之。念能坚持文义不失。故复教念当为汝说于是宝积及五百等是第三段奉教听受。
自下第四佛为广说。于中应先解净土义。然后释文义。如别章。文中有二。一约大悲随有之行宣说众生以为佛土。二直心不约就出世恒菩提行说直心等而为佛土。前中有三段。一总说众生以为佛土。二所以下释前众生为佛土义。取土为生故名众生以为佛土。三所以下转释为众生取佛土义。初中众生是佛土者。缘中说土。土因悲得。悲由生起。以有众生菩萨起悲。悲故得土。故名众生为佛土耳。无限大悲等众生界情无分限故。名一切众生之类悉为佛土。第二释中所以者何。问前起后。土是己报。所以乃说他众生类为我佛土下对释之。释意如何。菩萨取土原为众生。得土生由故名众生而为佛土。文中四句。前二为于地前众生。后二为于地上众生。前两句中化。始调终化者。化于种性已前令生信解。调者调于种性。已上令起行修。亦可。化者化令生善。善心先无今忽令有。故名为化。言调伏者。调令离过。离过顺法。故名调伏。菩萨随所化生而耳佛土者。为依净土化人生善故取佛土。如弥陀界一生其中永善不退。随所调伏众生而取佛土者。为依净土调人离恶故取佛土。如弥陀界一生其中永离诸过。后两句中。入佛惠者。趣入佛果起菩萨根修起行因。亦可。入惠定惠庄严起菩萨根。是福庄严。文中初言随诸众生。应以何国入佛惠者。随物所宜故言应。以为依净土摄诸菩萨修惠庄严故取佛土。初地已上皆入三世诸佛智地。为教众生入是智地故取佛土。应以何国起菩萨根而取佛土者。应以如前为依净土摄诸菩萨修福庄严故取净土。菩萨所行能为佛本。就人以彰名菩萨根亦可。菩萨行中相起初为后本名菩萨根。但诸众生藉处不同起道各异。是故并言应以何国菩萨为之取种种土。问曰。所取为真为应。体即是真用相是应。应必依真故现应而取真土。
自下第三转释为众生取佛土义。先问后解。所以者何问也。问有两意。一问菩萨得土自安。所以偏言为众生者何。二问观空破相之惠能治染过可得净土为众生。是其取有之心。所以能得净土者何下对释之两意别解。菩萨取于净因皆为饶益诸众生故。解初意也。虽得自安。取土之意原为益生故。说为生而取土耳。譬如有人下释后意也。释意如何。净土是其功德之果。唯空不成故为众生能得净土。先喻后合。喻中譬如有人欲于空地造立宫室随意无碍。顺举其得人喻菩萨。修起净土名造宫室。依空修惠依有起悲名为空地。用此求土得变不难名为无碍。若于虚空终不能成。举失显得。舍有纯空无得土义。终不能成下合显法。先合前得菩萨合人。辨法同喻故曰如是。为成就众生故合于地也。空略不合。愿取佛国合造宫室。随意无碍略而不合。愿取佛国者非于空也。合后失也。纯空不成故言非矣也。
自下第二明其出世顺菩提行为净土因。于中有二。一明行体。二如是宝积随其直心则能发下明其行修次第成义。就前段中有十七句。一一句中皆先举因。对上诸中愿说菩萨净土之行。后举其果。对上请中愿闻得佛国土清净。文中皆言菩萨成佛。对前请中愿闻得佛。不谄众生来生国等。对前愿闻得佛国土清净。此义须知。文中有二。一修善法起净土行。二说除难下明离恶法舍秽土行。前修善中三句分别。一约因分别。相从为三。一起行心。二布施下明所起行。三回向下明转行心。二就果分别。泛论土果有三庄严。一事庄严。谓众宝等。二法庄严。风铃树等皆宣法音。三人庄严。胜善众生居住其中。今此文中从初乃至三十七品是净土来。明人庄严。皆说善人来生其国回向一句。明事庄严及法庄严。故下文言得一切具足功德。国土理实齐通。语之隐显。三随文释。就因土中先解初段起行之心。心行别有三。一是直心。二是深心。三大乘心。此大乘心下光严中名菩提心。下光严中更有一种名发行心。此中略无起行之意名发行心。初言宝积当知直心是菩萨净土者。对果辨因。对前唯愿说净土行。净妙之果虚心不得故须宣说。直心为因。直心有二。如涅槃说。一自行直。起行不虚。二化他直利物不围。由此能得净土之果。世尊因中而与果名。故说直心以为净土。其犹世人说食为命。余行皆尔。菩萨成佛时不谄众生来生其国。明因得果。亦得名为举果显因。此即对上愿闻得佛国土清净。菩萨成佛是得佛也。不谄来生是净土也。不谄犹是直心别称。菩萨自直安能使他直心众生来生其国。解有四义。一以直心净业之力自然感彼不谄众生来生其国。如屠杀人自然还感屠杀众生来生其家。二由自直心令他直心众生乐见爱好亲近。故令不谄众生来生。三自直教他所敬众生还来归从。故令不谄众生来生。四由直心得妙净土。以土妙故物皆乐往修直往生。故令不谄众生来生。余行悉尔。第二深心对果辨因。信乐殷至名曰深心故。地论言。其深心者谓信乐等。菩萨成等明因得果。言具足功德众生来生者。深心是其诸行之因。能生诸德。以是力故还令具足功德众生来生其国。发言大乘心是菩萨净土者。对果辨因。此乃是其求佛之心名大乘心。行能运通目之为乘。乘中莫加谓之为大。诸佛菩萨名为大人。大人所乘名为大乘。求此之意名大乘心。有经亦言名菩提心。皆得无伤。由是得土故名净土得果。可知上来明其起行之心。
下次明其心所起行。于中有二。一明行体。二三十七下行熟成道。前行体中。六度自利。四无量下明其利他。就自利中布施是菩萨净土举因。菩萨成佛时明因得果。一切能舍犹是布施。由自施故感彼众生来生其国。持戒举因。菩萨成下明因得果。行十善道满愿众生来生其国者。十善是戒行。十善道戒行具也。言满愿者戒心极也。以自持戒故令十善道满愿。众生来生其国。忍辱举因。菩萨成下明因得果。经文不同。有经直言三十二相庄严众生来生其国。此直举果。是义云何。修忍离嗔得端政报。菩萨自修忍辱之行得相好果。未来还有修行忍辱得相众生来生其国。有经说言。三十二相柔和众生来生其国。此通因说。柔和犹是忍之别称。菩萨自修忍辱柔和得相好果。未来还有如是众生来生其国。三十二相如涅槃说。地持亦有。诸行皆得。且就忍论。精进举因。菩萨成下明因得果。勤修一切犹是精进。禅定举因。菩萨成下明因得果。摄心不乱犹是禅定。智惠举因。菩萨成下明因得果。正定众生来生国者。种性已上名正定聚。惠行成者住正定聚。住正定聚者惠行成就。由自修惠正定不退。还令如是众生来生。下利他中。初四无量明利他心。第二四摄明利他行。第三方便明利他智。就利他心中四无量心是菩萨土。对果辨因。慈悲喜舍是四无量义。如后释。菩萨成下明因得果。爱怜名慈。恻怆曰悲。庆悦名喜。亡怀称舍。心无存著故曰亡怀。利他行中四摄举因。布施爱语利益同事是其四也。义如别别章。此应具论。今且释名。布施如上。因其布施录物。初从道名布施摄。此与檀度有何差别。用同体义分。直尔与财名为檀度。因其与则录人从道名布施摄。美辞可玩名为爱语。因其爱言录物从道名爱语摄。言利益者经论之中亦名利行。通释一物。于中别分。事中饶润名为利益。化之起道说为利行。因其利行录人道从名利益摄。言同事者。经论之中亦名同事。亦名同行。亦名同利。通释是一。于中别分。事中共同名为同事。行中同修名为同行。成德共同名为同利。初下次中第三是上因同录生名为事摄同行摄等。菩萨成下明因得果。解脱所摄众生生者。自以四摄摄取众生令解脱故。未来成时还有出世解脱所摄众生来生。利他智中。方便是菩萨举因。化智善巧名为菩萨成方便。方便无量此应宣说四无碍惠为方便矣。故下宣说于一切法无碍众生来生其国。得果可知。上来明行。下次明其道行成熟。虚通说为道矣。道行众多今此略举三十七品。三十七品净土者是菩萨对果辨因。义如后释。菩萨成下明因得果。念处正勤神足根力觉道众生来生国者。还是其道众生来生。念谓四念。身受心法是其四也。勤谓四勤。未生诸恶令其不生。已生令灭。未生诸善令其得生。已生令其广。是其四也。言神足者。四如意足。欲定精进定念定惠定是其四也。根谓五根。信进念定惠是其五也。力谓五力。名同五根。觉谓七觉。念择精进猗喜定舍是其七也。道谓八道。正见正思惟。正语正业正命正精进正念正定是其八也。以自修故令此众生来生其国。上来明行下。明回向转行之心。以回向力令前诸行舍远诸有趣向涅槃。故名转行。回向举因。回向用己善法有所趣向故名回向。回向有三。一菩提回向。用己善根成大菩提。二众生回向。己善根回施众生。三实际回向。用己善根回求实际。广如别章。此应具论。菩萨成时明因得果。亦得名为举果显因。言得具足功德国者。上来诸句明人庄严。故说善人来生其国。此句明事及法庄严。故说具足功德国土。众宝庄严及诸佛法名为具足功德因矣。上来修善起净土行。
下明离过舍秽土行。所得国土无诸秽恶。于中三旬。初说除难教他离过。后二自离前教他中说除八难已下是净土者对果辨因。教他除难为土因矣。何者八难。三涂为三。人中有四。一是生盲生聋等难。二是世智辨聪之难。谓恶邪见。三是佛前佛后之难。无佛法时。四郁单越难。四中初一就苦说难。第二就恶。此二当体。第三就时。四□□□□□□八长寿天难。谓色无色界在此无有初入圣□□□□□□□□人修治舍离此难故名说除修。

[book_title]维摩经疏之二
□□□论其空室兴□□□□□□□□□□□□□十问七之与十后当自说自□□□□□□□□□□□□解上来序分讫。自下正宗。就正宗□□□□□□□□□□□□分别二废人论法随义分别。显德者显维□□□□义者随因果义。摄法从人。显德分别者。一方便品□□□养无量佛等直叹显德。方便品未寄。凡显德□□□□显德寄对之中。先对声闻明其德过声闻。次对菩萨显□□超菩萨。对菩萨中初对不堪显出维摩辨才难敌。彰□智□□□此已下约对所堪显出维摩神变难思□其通胜。就此□□有六品经。摄为四对。初问疾品与不思□□□□□□□□□品为第二对。佛道品为第三对。不二法□□□□□□□□四对。此之四对对对之中先明所修。次明□□□□□□□□议行成者。成不思议德。问曰。此之四对□□□□□□□□□□□□维摩修不可思议相以□□□□□□□□□□□□□□□可思议性中以明所修而有所□□□□□□□□□前之三对复有何别。答曰。前三中□□□□□□□□□□明所修而有所成。后之一对依寂起用□□□□□□□问曰。前两对中复有何别。答曰。前两对中□□□□□□□成后对明集善行中所修所成修成□□□□□□□□此即第一摄法从人。显德分别义在于此。第二废人论法□□分别者。法谓因之与果。因即法身净土两因。果即法身□□二果。始从方便品尽不二法门品来。明法身因果。香积□□□净土因果法身因果中随人分三。初方便品为教凡夫法身□□□□□品为教声闻法身因果。菩萨品已下为教菩萨法身□□□菩萨中文即有二。菩萨一品出其因果体。从此向下广明修成之相。就此修成相中更以二门分别。一破相分别。二显德分别。从此已下尽不二门品来。所明诸义齐为此二也。为破相故来。二为□德故至。论其破相。无一法而可存。语其显德。无一法而可遗。言破相者从此已下尽观众生品来。破遣凡夫著有之相。佛道一品破遣二乘乐空之相。不二法门破遣菩萨有无二边微细法相。破相如是。显德如何。就显德中大分为二。初从此已下尽佛道品来。明教诸菩萨约就维摩不思议相修于教道。次不二法门明教诸菩萨□就维摩不思议性修于证道。教必依证□□□就□□□之中摄为三对。此品与不思议品为第一对。观□□品为第二对。佛道品为第三对。此之三对还对对□□悉。先明所修。次明所成。如初对中。此问疾品明修智修悲即是所修。不思议品芥约须弥小室容广显不思议德。即是所成。第二对。观众生品初修四无量十二观门。即是所修。室现天女八未曾有。即是所成。第三对。佛道品初行于非道通达佛道。即是所修。普现色身问其眷属出维摩一切种德。即□□成。问曰。此之三对复有何别。答曰。前之两对明自分行中修所所成。后之一对明胜进行中所修所成。上入佛道是胜进文。问□□之两对复有何别。答曰。前两对中初对还明离过□□□修所成。后对还明集善行中所修所成。显德如是。合名第二废人论法随义分别也。
今就文中尽此品来明其所修。不思议品明其所成。就所修中又复有二。第一正明问答拂遣来去之相。第二且置已下明问答辨法。何故须拂来去之相。解有多义。一云。来去覆真故须拂遣。二者为欲解□□□□须拂遣。三者为下说由故须拂遣。四者为显中道故须　□□五者为显实惠方便故须拂遣。六者大人相见法作大言故是拂遣。论意如此。文中如何。初维摩先言。文殊述后。维摩诘言善来文殊师利者。庆其来好故言善来。亦可。文殊在道而来。安善以不故言善来。下拂其相。不来相而来□□□而见者。解有多义。略作四门。一约事无性解。二约理无性释。三真俗二谛。四真应两身。第一约事无性者。约就三世破其来相。今言来者。为是来竟时名来。为是未来时说来。为是正来时说来。于此三世求其来相既不可得。故知来者个是无来。故言不来相。此即破其来相。而来者。破不来相。本说不来为欲破来。来既不有。不来亦无。故言而来。又不来者来家之不来。来家之不来故那得定不来。故不来相不可得。来者不来家之来。不来之来故那得定来。故来相亦不可得。第二理无性者。缘和故有。是以说来。无性故空故说不来。即是诸法不自来。亦不从他来。亦不共因来。亦不□□来。互相破遣义如上说。第三真俗二谛分别。真谛凝□故说不来。俗谛随化是以说来。然真谛不来者。俗谛来家之不来。俗谛来者真谛不来家之来。故知真俗二谛来与不来并不可得。第四真应两身分别者。真身平等不可说来及以不来。应身随物示有去来。此即述文殊讫。不见相而见者。述彼文殊入舍见空。文殊见我室中空者。斯乃不见也。见既是不见。见空亦是不空。空广欲解释。不异前来不来中说也。上来维摩先言讫。
自下文殊后述。述中有二。先正述所以下释。正述之中前维摩但言来。今文殊更帖去。何故如此所望不同。维摩望文殊但见文殊来向我家。故唯说来。文殊望维摩即来向维摩家。二即背彼庵罗去故兼说去也。文殊师利言如是居士。若来已更不来。若去已更不去。述上来也。前者维摩先说不来后说来。今者文殊先说来后说不来。何意如此。一解言。此乃随其语便即说何定所以。第二义者。维摩是俗文殊是道。维摩俗故显即真以明俗。所以先说不来后说来。文殊道故欲明摄俗以归真。所以先说来后说不来。又复维摩先言不来后明来欲明不来来。文殊先言来后不来欲明来不来。故知来与不来并皆无相。去亦如是。此中释者不异前四门也。自下释。所以者何征问。我见文殊背彼庵罗去来向维摩家。所以言来不来去不去□何。自下对问解释。来者无所从来。去者无所至。前际空故来无所从。后际空故去无所至。又庵罗园空故来无所从。维摩室空故去无所至。此则述上来讫。所可见者更不可见。此述上见。夫论见者。如眼见色要具五缘。一根不坏。二识不辞。三有可见之境。四无隔障。五起觉观。具此五缘方能见色。五缘阙一色不可见。今者啧之。此见为在何缘中。若随在一缘中。应不藉余四。若五缘各非见和合方能见者。五盲不见色和合应得见。若使五中各有见。岂可刹那得生五自性。故知见者更不见者更不可见。余义如上。上来问答拂遣来去相讫。
自下第二问答辨法。先置前言。次□□疾。且置是事者。置前言也。问曰。何须置前言。答曰。世尊遣来之欲问疾。未宣佛教乃事余言。于礼有乖。是故须置。又复如此义者。言中寻究终不可尽。准是证者方能了知。是故须置。
自下正明问疾显法。从此已下所辨法相莫不皆用。现疾空室以为发起。论其空室兴后十事。语其现病空室以为发起。论其空室兴后十事。语其现病兴后十问。现病十者即如文辨。居士所疾宁可忍不一。疗治有损不至增乎二。何所因起三。其生久如四。当云何灭五。所疾为何等相六。身心合耶七。四大之中何大之病八。云何慰喻九。云何调伏十。此之十问并由现病故兴。空室十者。如经文中。此室何以空一。何以无侍二。身子念座三。室中天女四。八未曾有五。普现色身问诸眷属六。身子念食作九七。疏家但说有此七事。今更添三。维摩命众取食八。化作菩萨九。化作九百万师子座十。此后三事亦由空室故兴。是故空室兴此十事。
今就文中通问现病及以空室。有十二问。次第一处前有二问。是世尊问。后有十问。是文殊自问。先明文殊通世尊二问。居士是疾宁可忍不此即第一问。问病轻重。疗治有损不至增乎此是第二问。病差剧世尊殷勤致问。无量者通其问人。自下文殊自问。问中有十。前有八问。问彼维摩当身□□后之二问问彼维摩所化众生。问曰。文殊来意但为问彼维摩之病。何不直问维摩身事及问众生。答曰。由维摩言从痴爱则我病生以众生病故我现病。是故文殊问彼维摩为现病者实病众生云何慰喻其心云何调伏其病。就前八问之中分为三别。前有三问。明其大悲方便。中间两问。明其大悲所依。悲依空成故问室空。悲依有就故问无侍。后之三问正明病应非真。复次前之三问唯明方便。中间二问通明实惠及以方便。问其室空即是实惠。问其无侍即是方便。后之三问唯明实惠也。
就前三问之中先明文殊问。次明维摩答。问言居士是疾何所因起。第一问其病因。其生久如。第二问问病久近。当云何灭。第三问问疗病法。自下明维摩答。答中先答后两问。又言已下却答第一问。就前两中问文别有四。第一正答。第二所以已下释答。第三譬如已下喻况。第四菩萨如是已下合喻。就前正答之中。先答其生如。若一切众生已下答当云何灭。维摩诘言从痴有爱则我病生者。痴者界内见道所断烦恼发业惑也。爱者界内修道所断烦恼润生惑也。何故唯举此二者。此发业润生二种烦摄彼界内一切惑尽。是故举之。维摩诘言一切众生从有痴爱烦恼已来我之大悲常为现病说法教化。故言从痴有爱则我病生。问曰。众生痴爱几时来有。答曰。无始来有。若如此者。一切众生痴爱烦恼有来无始。维摩大悲初地方得。何故乃言从有痴爱烦恼已来维摩大悲常为现病。答曰。此据分分众生为论。如有众生由痴爱故造诸恶业招感生死。维摩大悲即随逐之为其现病说法教化随分说。故言从有爱则我病生。然众生病有三种。一者病因。痴爱烦恼。二者病果。五阴报身。三者病事。头痛腹痛。菩萨病亦有三。一者病因。所谓大悲。二者病果。六道化身。三者病事。亦有头痛腹痛。今言从痴有爱者。由彼众生有此病因能招病果及以病事。则我病生者。菩萨大悲为现病果及以病事而教化之。以一切众生病是故我病者。义如上说。上来答上第二问其生久如讫。自下答第三问当云何灭。若一切众生病灭则我病者正答也。若一切众生断却痴病因不起病果病事。维摩大悲不复现病。故言则我病灭。问曰。众生之病何时可灭。答曰。若约小乘。得苦法忍时渐断病因。至无学位究竟方尽。病因既尽。果亦不生。若约大乘。十解初心断发业惑。欲入初地断润生惑。此时病因永灭不起。因既永灭。果更不生。据此众生一分病灭。菩萨大悲不复随逐为之现病。故言则我病灭。且据分段为论。变易准知。上来正答讫。自下释譬合譬。文相易解并悉先明病生后明病灭。先明病生。答上其生久如。后明病灭。答上当云何灭也。又言是病何所因起者却答第一问。去问辞稍远。是故维摩重牒将来。牒上文殊言居士是病何所因起问其病因。下出答。其菩萨病者以大悲起。此明答。大悲为因是以现病。上来三问显维摩大悲方便。
自下两问显出维摩大悲所依。悲依空成故问室空。悲随有生故问无侍。亦可。上来三问单明方便。自下两问双明实惠方便。问其室空即显实惠。无侍即显方便。文中先明文殊问。第二维摩答。文殊师利言居士此室何以空无侍者问也。何以空一问问其室空。何以无侍两问问其无侍。自下维摩答□□先答室空后答无侍。维摩诘云诸佛国土亦复皆空者。此正答也。一切十方诸佛国土悉皆是空。我今此室国土之例。是故亦空。自下文殊进问维摩重答。又问何以为空者。文殊进问也。空有两种。一者理空。二者事空。理空者。法界真如理体自空。事空者。除去所有事中作空。问言居士室空为是理空为是事空。故言以何为空。自下维摩答。以空空。我今室空是其理空。理体非一遍一切处故言空空。又复理空空却事空。故言空空。又复理空之中有其二种。一者生空。二者法空。有二空故故言空空。又复理中空之体自不可得。空亦空故故言空空。
自下文殊设两关难。第一文殊执理征事难。维摩举事显理答第二文殊执理穷诠难。维摩拂诠显理答先明第一执理征事难。又问空何用空又问空执理。何用空征事。若使理体不是空。可许却物作事空。此室理体自是空。何须除去室中物。自下明举事显理答。答曰以无分别空故空。以无分别空者。众生不解理空故。言无分别空故空者。故作事空用显理空。令彼众生寻事悟理。又复理空冥莫难知。非诠不显故将事空为筌用显理空。是故除去室中物作事空也。自下第二执理穷筌难。维摩拂筌显理答。先明执理穷筌。又问。空可分别耶。又问空执理可分别耶。穷筌。又问。理空可得以事空分别理空耶。若使理空之外有事空。可许将事分别理空。理空之外本无事。云何以事显理空。自下拂筌显理。答曰分别亦空。能分别之事空亦是理空。众生未解理空时。作彼事空分别理空若也。解彼理空竟即知分别亦理空。上来难讫。
自下寻其空处。又问空当于何求者。问此理何处求证。答曰当于六十二见中求者。六十二见迷真。故起寻彼能迷得彼所迷。故于见中求其空也。又复六十二见体即是空。以不离真妄辩真故也。余又例此可解。又仁所问何无侍者答上第二问无侍者。去问远故重牒将来。下明答辞。一切众魔及诸外道皆吾侍也。此明直答。自下征问解释。所以者何征问也。菩萨侍者应是大童天子。所以乃说众魔外道为侍者何。下明解释。众魔者乐生死菩萨于生死而不舍外道者乐诸见菩萨于诸见而不动者。解有两义。第一义者。夫论侍者之法。侍养师僧令师身体康利为义。菩萨法身所以康盛。由此天魔及诸外道。良以菩萨起大悲慈化此众魔及以外道令其断恶行善。菩萨大悲行成大悲成故法身休泰。故说众魔及诸外道皆吾侍也。第二义者。夫论侍者。随逐师僧不离为义。今此众魔及以外道常为菩萨大慈悲心缘之摄化不相舍离。是故说之以为侍者。问曰。菩萨大悲缘念一切六道众生。何故唯说天魔外道。答曰。解有两义。第一义者。如涅槃经说。譬如长者生育七子。七子之中一子得病。长者于子非不平等。然于病者心则偏怜。菩萨如是慈念众生平等如子。造过多者大悲偏缘。造过最多莫过此二。是故说以为侍者。第二义者。今言魔及外道者。唯取彼别行天魔别行外道通取一切众生为论。一切凡夫约惑收之莫过二种。一者爱。二者见。爱惑多者摄为天魔。见惑多者摄为外道。是故说此天魔及以外道摄彼众生无不皆尽。故此文言众魔者乐生死。外道者乐诸见盖。应据此为义也。不舍者。不舍生死常随教化。不动者。悲心坚固故言不动。上来两问答显彼维摩大悲所依。亦即双明实惠方便。
自下三问显彼维摩病应非真。亦可。得言单明实惠。文中先问病相。次问所在。后问病体。文殊师利言居士所疾为何等相者问也。居士所病躯状如何。故言何相。自下维摩答言我病无形不见。释有二意。一者若彰病应有。言我本无病为众生故假现有病。假病之病有何形相。二者若彰病实无。言我病本空何相可见也。自下文殊问病所在。又问此病身合耶心合耶者。为身痛耶为心痛乎。问曰。维摩已言我病无形不可见。何须更问身合心合。答曰。利根虽解能钝根未悟。又复虽说无形何妨与身心合。故须更问。下亦例知。维摩答曰非身合身相离故亦非心合心如幻故。离者空也。身相本空何有病合。此以无相性答也。心本不有。似幻而生。何有病合。此以依他性答也。前言相离后言如幻者互为文也。亦可。身是分别性。是故一向言离。心是他依性。是以说如幻。故摄论云。幻等显依他说无显分别。此即彰病实无也。复次亦明病应有。非身合身相离故者。身相理空病体应有故非身合。亦非心合心如幻者。心同幻无。病随应有故非心合。此彰病有。自下问其病体。又问地大水大火大风大于此四大何大之病者。自下维摩答言非地大亦不离地大水火风大亦复如是。约理无性解者。非地大明即大无病。亦不离地大者明离大亦无病。约应有解者。非地大明病实无。亦不离地大彰病应有。水火风大亦复如是。而众生病从四大起以其有病是故我病。解亦有二。约理无解者。众生之病从四大起以众生病故我现病。我应病故即大亦无离大亦无。约应有解者。众生之病从四大起我为众生所以现病是故我病。亦不离大也。上来八问问彼维摩身上事讫。
自下两问问彼维摩所化众生。前问慰喻。后问调伏。问曰。此之两问有何差别。答。前问慰喻问彼十信已还成就有漏闻勋习已去个中有疾实病菩萨。维摩大悲既为现病。云何安慰其心令其修道除病。后问调伏者。问彼十解初心已去回向终心已还实病菩萨。并问初地已上金刚已还个中菩萨。云何调伏其生断恶修善行菩萨行。道理言之。维摩现病但为教化地前已还有疾菩萨。初地已上不须现病。今约调伏为言。是故通说。前之慰喻即是波若经中善付嘱菩萨。后之调伏即是波若经中善护念菩萨也。问。差别义应如此。
文中先明慰喻。就慰喻中初问次答后结。尔时文殊师利问维摩诘言。菩萨云何慰喻有病菩萨者问也。菩萨维摩诘等诸大菩萨。云何慰喻有疾菩萨。此有菩萨者即是十住中实病菩萨。明维摩大悲既为现病。云何说法安慰其心合其修行证理除病。问曰。维摩现病通为教化凡夫小乘。云何此中唯问菩萨。答曰。现云意通为凡夫。然今维摩意欲令人宗趣大乘故。是以今时就胜处说。上来文殊问讫。自下维摩答。答中说菩萨行安慰其心。菩萨行者广即无边。要唯有二。一者自利。二者利他。论其自利即自疗病。语其利他即疗他病。为说此法合成有漏闻勋习断。塞四恶道生引善道生。趣入无漏究竟除病。论意如此。文中三对明自利利他。初有六问。约就观解以明自利利他。次有两句。约就善心以明自利利他。后有三句。约就行修以明自利利他。就前第一观解之中。初有五句。明其自利。末后一句显其利他。前五句中初四句教观烦恼明异声闻。第五句教其观业明异凡夫。前四句中初之三句教生空观。后之一句教法空观。前生空观中教其破有为四倒并亦遮防无为四倒。文中但举三观。不净事观故略不说也。维摩诘言说身无常不说厌离于身者。无常观也。说身无常者破其常倒。不说厌离于身者教异声闻声闻之人虽知无常而厌而离身。今教菩萨知身无常不须厌离。即是遮其无为倒也。余句例然。说身有苦不说乐于涅槃者。明苦观也。说身有苦者。破其乐倒也。不说乐于涅槃者。异声闻也。声闻之人见身有苦遂求涅槃不能外化故教异之。说身无我而说教导众生者。无我观也。说身无我者。破其我倒。而说教道众生。异声闻。声闻之人知无我故舍化众生故教异之。上来三句教生空观讫。说身空寂不说毕竟寂灭者。此之一句教法空观。说身空寂正明理无阴体非有故身空寂。不说毕竟寂灭者还异声闻。声闻之人身入涅槃谓为永灭。今教菩萨虽得涅槃不永灭度常随三有教化众生。上来四句观烦恼讫。自下一句教其观业。明异凡夫。说悔先罪而不说入于过去罪者摧也。摧灭善法故名为罪。已作之愆称曰先罪。追改不为故言说诲。而说入于过去者明异凡夫。凡夫之人虽亦忏悔见有罪体落谢过去。今教异彼。故言不说入于过去。上来自利。自下一句明其利他。以已之疾愍于彼疾者。明利他也。总名第一约就观解明慰喻讫。自下第二约就善心以明慰喻。文有两句。初明自利。后明利他。当识宿世无数劫苦明自利也。当念饶益一切众生明利他。自下第三约就行修以明慰喻。文中三句。前二自利。后一利他。前二自利者。忆所修福念于净命即是以作之善。教其念将回向勿生忧恼。常起精进者即是未作之善。教其忍苦更修。自下一句教其利他。当作医王疗治众病者。明利他也。义在可解。上来三对自利利他合名第二维摩答讫。自下第三结劝修学。菩萨应如是慰喻有疾菩萨令其欢喜菩萨者。维摩诘等诸大菩萨应当如是依前所说慰喻彼实病诸小菩萨使称其心故令欢喜。上来慰喻讫。即是教彼十信位中实病菩萨为其说法令成有漏闻薰习教学生法两空观厌伏人法二我执令其心喜故名慰喻。
自下次问调伏。文中有三。第一文殊问。第二维摩答。第三明说利益。文殊师利言居士有疾菩萨云何调伏其心者。第一问也。有疾菩萨者问彼十解初心已去乃至金刚已还个中菩萨通名有疾。道理而言。地前菩萨直来之者受分段报有病事故名为有疾。初地已上实非有疾。然今约就烦恼以为疾故。初地已上有彼法执无明住地故。是以通名有疾菩萨也。云何调伏其心者。调者调令离过。伏者伏令修善。今时问彼十解已去菩萨云何修观断除烦恼令得身中究竟无病。故言云何调伏其心也。自下维摩答。答意者。教彼地前菩萨修加行智证取生空断除人我。亦复教学法空之观厌伏法我。初地已上教修根本无分别智证入本有法空真如断除法我证二空故永除二我。我不生是名调伏。既□自调伏。复须利他。故亦教之修起大悲随有摄化。论其答意义在于此。文中有二。第一明其所修。第二不住其中已下显其所成。所修者修智修悲。所成者成不住道行也。就前所修中文复有二。第一正明所修。第二结成调伏。就前第一正明所修中。文有三对修智修悲。始从初文乃至应如是观诸已来为第一对修智修悲。又复观身无常已下为第二对修智修悲。后云又复观身身不离病已下为第三对修智修悲。问曰。此之三对有何差别。答曰。若依疏释。四义明异。不能繁述。略举一义。前第一对约就甚深空理修智修悲。次第二对约就苦无常理明修智修悲。后第三对约身病事明修智悲复。次更依别释者。初对为上根人说。次对为中根人说。后对为下根人说。就第一对中文有其二。第一正教智悲。第二结劝修学。就前正教智悲中粗科有二。细分有四。粗科二者。第一明其修智。第二是有疾菩萨以无所受已下明其修悲。细分四者。前修中修小智及大智。后修悲中修小悲及大悲。故成四也。道理言之。修小智时即修小悲。修大智时即修大悲。然说法家欲令智悲相异。是故别说。此乃说之次第非行之次第也。就前修智之中文有两分。第一明修小智。第二得是平等已下明修大智。修小智者即当地前。修大智者即在地上。就前修小智中文更有二。第一教生空观。第二彼有疾菩萨为灭法想已下教作法空观。问曰。地前菩萨修彼小智。只可作生空观。云何亦作法空观。答曰。地前菩萨十解初心断彼见一处住地。人我执尽证得生空。三爱住地但断现行。论其种子。留而不断。从十解第二念已去学法空观伏彼界外无明种子法执之心。是即生空证得成就。若也法空修学未证。故地持论云。种性菩萨二障清净。若烦恼障断故清净一切智障者伏故名清净。故知地前菩萨学法空观伏法执也。
就前生空观中。第一就四大上破人我显生空。第二又此病起皆由著我已下就五阴上破人我显生空。问曰。何故约此两处而说。答曰。良以众生所计不同。自有众生就四大上以起人我。自有众生就五阴上起此人我。乃至十二入十八界亦如是如是。是故今时且约两处破其别计。及至得彼无我观时于四大上得知无我。不须观阴。于五阴上得知无我。不须观四大。又复前四大破其我相。后五阴上破其我见。就前四大上作无我观中。初作无相性观。次所以者何已下明作依他性观。就前无相性观中先明推因后正破我。维摩诘言有疾菩萨应作是念今我此病皆从前世妄想颠倒诸烦恼生者。此明推因也。有疾菩萨者取十信末后心正欲入十解初心。个中菩萨应作是念者。推因之心不云念相。今我此病皆从前世妄想颠倒诸烦恼生今我此病者。我此病果及以病事从前世者。界内修道所断烦恼名想倒也。颠倒者。界内见道所断烦恼名为见倒也。由此过去二轮烦恼发业润生感我现在病果病事。此即推因讫。问曰。本欲破我。何不直破。乃须推因。答曰。夫论断病果者。要须断因。其因既无。果自不起。现在果法不可说断。故下文言。但除其病而不除法。今计我者。于彼四大果报之上计为有我。果报之法既不可断。故须推因。第二义者。今明菩萨欲作空观从因。故当知是空。故论中云。因缘所生法我说即是空。故须推因也。自下正明作无相性观破其我相。无有实法谁受病者。实法者。凡夫计我言自实是我体自在是我用。今明破其我体。果报身者。从彼过去烦恼因生。何处得有自实之我。故言无有实法。实我既无。谁当受病。故言谁受病者。自下明作依他性观。先征后释。所以者何微也。凡夫言现见有我。青黄赤白麻麦母指。所以言无者。何自下释。释中举彼四大示之令知无我。即是举依他性遣分别性也。问曰。夫论遣分别性要。须是缘空。无漏之观方能破我。依他性者乃是缘有即是有漏。云何破我。答曰。今言。以依他性破其我者。此是观前方便。未入观前缘此四大得知无我。正入观时但缘于空不缘四大。藤蛇之喻可以准知。四大合故假名为身者。观别成总明身假有。四大无主身亦我者。观别破总彰我实无。揽彼四大以成此身。四大之中既无主宰。身何有我。上来约就四大作生空观破人我相讫。自下约就五阴作生空观破其我见。文中先明举障后明翻障显断。又此病起皆由著我者。举障也。亦是推因。前约四大已观无我。今就五阴复观无我。是故言又此病起者。五阴病果也。皆由著我者。明推因也。由我见故发业招生感此病果五阴身也。故十地经云。以著我故世间受身处生。若离著我则不世间受身生处生也。是故于我不应生著者。举观劝厌。是前病起由著我故应当于我不生计著。上来举障讫。自下翻障显断。文中有二。初明无相性观。当起法想已下次明依他性观。既知病本即除我想及众生想者明无性观。既知病本者知前著我为起病之本即除我想及众生想者。观过断除。我与众生能招病果故名为本。教令断却故言即除。于五阴上别计神主名之为我。于五阴上和合计我名曰众生。总别虽殊。同是我见故齐名想。自下明作依他性观。当起法想者。此句是总。上无想性观直于阴上破其我执。不示阴体。此依他性观举阴示之令舍我执。但是五阴果报之法。何处有彼本住神我。劝舍我见之心。教起阴法之想。故言当起法想。自下明别。别中初观察五阴。除其总我破众生想。次又此法者已下观察五阴除其别我破其我想。就前文中应作是念。但以众法合成此身者。观别成总。明身假有。起唯法起灭唯法灭者。观别破总。明我实无。应作是念者。教其依法起于观心故言应作是念。但之言单以之言。用阴体非一故名众法。五阴众法和合成身。推其体性不离五阴。是故生灭唯是阴法。阴法之上何处更有和合众生说起说灭也。自下观察五阴除其别我破其我相。又此法者各不相知者。观察五阴也。前已破总。此更破别。是故言又此法者五阴法也。各不相知者。计我之家谓彼神我体。是神知名为知者。五阴之法从色至识次第观之。□□□□故言若不相知。自下正明除其别我。起时不言我起灭时不言我灭者。计我之人于五阴中别执为我。五阴生时亦言我生。五阴灭时亦言我灭。今观阴法本无我故亦非知者。我与知者既其本无。谁分别言我生我灭也。上来约就五阴作生空观破遣人我。合名第一作生空观讫。即是十解初心直来菩萨四住之中断见一处住地也。
自下第二明法空观。即是十解第二刹那已去菩萨学伏界外有所得心加行智中学法空观也。文有二别。初明举障显过。我应离之已下次明翻障显断。前举障中初正明举障。次明显过。彼有疾菩萨为灭法想当作是念此法想者亦是颠者。此明障也。彼有疾菩萨者。彼取十解第二念已去菩萨。为灭法想者。前生空观缘法遣生。不破法体。今法空中破其法体亦不可得。缘法之心名为法想。菩萨欲除故言为灭。境界之法从心而生。但使断心法自不起故言为灭法想。当作是念此法想者亦是颠倒者。前人我执已是见倒。今法我执复是心倒。倒义同前故言亦是。执五阴法为有定性。翻彼法空无所得理故名颠倒。下明显过颠倒者。是即大患者。此之心倒为过处故名大患。解有多义。是大障故故名大患。感大生死故名大患。障大智故障大理故障大位故障大果故大人断故。具如此等大过患故故名大患。上来举障讫。自下翻障显断。文中初句正明翻障显断。第二问答伏断方法。我应离之者是初句也。云何为离者。既欲教我伏离法想。云何方法而得离之。此即问讫。离我我所者明其答也。法执之相莫过二种。一者是我。二者我所。计法有体名之为我。计法有用名我所。教其伏断。是故言离。云何离我我所者。此更进问我与我所。无始执著云何可离。答云。谓离二法。我与我所二法上生。但离二法我自不起。云何离二法者。此即进问二法之相。谓不念内外诸法行于平等者。此明答也。一者内法。二者外法。外者生死。内者涅槃。故摄论云。若应此法自性善故成内。若外此法虽复相应则成[穀-禾+卵]。复次内者是根。外者是尘。于此内外执有定性及以作用。是故起彼我与所。观此内外寂静无二不起体用。故言平等。云何行行平等者。更问平等之观何处行之。谓我等涅槃等者答也。我者生死犹是前外。涅槃者犹是前内。于此生死涅槃之上观之不二名行平等。所以者何征问。生死涅槃凡圣路隔。约何道理而言平等。自下释之。我及涅槃此二皆空者。我谓生死生死空故上等涅槃。涅槃空故下齐生死。约此空理故言平等。以何为空者。进问空体。此中菩萨得其空者。为是实性真如之空。为是假名缘和之空。答言。但以名字故空者。得彼缘和空也。地前菩萨于彼一僧祇劫中闻佛言教说一切法空。耳识闻声引意识起引多道理。恒思量数数习之。生乃能遂薰本识成空种子。无漏意识欲现行时。此空种子流入意识。于意识中有空境界。当识心起知一切法缘和故有无性故空。缘彼名字成此空故。故言但以名字故空。然此空境三性往收义通三性。从心变异是分别性。属种子故是依他性。无相真故是真实性也。如此二法无决定性者。生死涅槃如此二法缘和故有无故空。无定性。上来明法空观讫。合名第一修小智竟。
自下第二明修大智。上修小智断其惑障。下修大智断其智障。二障不生是真调伏。又上修小智除分段生死。下修大智除变易生死。二死不起是真疗病。又上修小智即是地前证生空观。下修大智即是初地证法空观。显二空故究竟调伏。就修大智之中文有二分。初明举障。次明显断。得是平等无有余病唯有空病者举障也。地前菩萨假教之中于一切法得。彼缘和故有无性故空。不见生死涅槃差别。故言得是平等。唯只缘空不复著有。有病永忘故言无有余病。说此空法为破有病。有病虽除执空不舍。空不舍故空还成病。故言唯有空病。问曰。为当唯缘空之心是病。为当所缘空境亦是病。答曰。两释不同。若依南道师解。空心空境悉皆是病。所以然者。境由心变。境不离心。心既是病。境亦是病。若也断时唯断其心。境自不起。若依北道师释。缘空之心是病。空境不病。所以然者。空境真法何得是病。心缘于境横起执著。故心是病。是故断时唯断其心。不断其境。虽有两家。今依前义。上来明举障讫。道理为言。此回向终欲入初地大有诸障。所谓界内见惑习气三爱随眠正之与习及以界外最初无明住地漏业等。此中文略故不备□。今空病者。缘空之心无漏业也。空病亦空者。此明翻障显断。本期说空。为彼有病。有病既遣。空亦须除。故论云。大圣说空法。为离诸见故。若人著于空。诸佛所不化。故言空病亦空。上来明修大智讫。即是从初地已去乃至金刚已还总是修大智位。然今就难处作法故复且说初地心也。合名第一修智已了。
自下第二明其修悲。问曰。众行之中何故独修智悲两行。答。智悲两行摄众行尽。是故偏明。论其修智即是自调。语其修悲即是调他。论其修不住生死即异凡夫。语其修悲不住涅槃即异声闻。论其修智得菩萨名。语其修悲得摩诃萨称。论其修智依厌离九为心求一切智心。语其修悲依深念众生心成。论其修智依律仪戒摄善法戒成。语其修悲依摄众生戒成。论其修智成智德共断德。语其修悲即成恩德。论其修智得法身共报身。语其修悲得化身。是故智悲遍摄众行。就此修悲。文中还两分。
第一明修小悲。即是地前。第二彼有疾菩萨应念我病非真非有已下明修大悲。即是地上。就前小悲中先论其意后释其文。论其意者。地前菩萨直来之人修其小悲。小悲体相即是众生缘及以法缘。悲以缘彼所化众生名众生缘。悲心缘彼化众生法名为法缘。然凡欲教化罪众生。须要同彼六道众生受六道身方能摄化。若是地上诸大菩萨神力大故遂能变化作六道身随有摄化。地前菩萨神力小故不能化身。若不教化复成破菩萨戒。然今菩萨即须用彼实惑业受六道身。问曰。地前菩萨何处有惑。答曰。四住烦恼据彼地前菩萨神力并能断尽。欲将此惑润业受生故有断不断。论其见一处住地。地前菩萨并患悉断尽更无遣余。三爱住地留而不断。三受现行亦断不留。断现行故异彼凡夫。留住地故异声闻也。将此三受随眠烦恼润彼无始已来六道之业更加悲愿之力。为此义故方为此义故方得受生六道教化。然此菩萨因实惑业以受生。故入地狱中亦受轻苦。以受苦故速生厌离。悲愿力故还复入中。此即地前菩萨悲相如是。虽经文中分为两别。第一正明修悲。第二文殊师利是为已下明结叹显胜。就前第一正修悲中文次相生有其五。后是有疾菩萨以无所受者。此即第一明自□受。有疾菩萨者十解第二刹那已回向终心已还个中菩萨。此诸菩萨计其功能并能断彼六道果报有受之身。故言以无所受。而受诸受者。此即第二明为物现受。以慈悲故欲化众生。是故现起六道受身。故言而受诸受也。未具佛法亦不灭受而取证。此即第三明受不息。未具初地已上佛法。终不灭此三有受身因于声闻中道证灭也。设身有苦念恶趣众生起大悲心者。此即第四明依受生悲。明诸菩萨在地狱中虽受轻苦念众生故起大悲心不生厌离。言大悲者。实是小悲通名大也。我既调伏亦当调伏一切众生者。此即第五明依悲起化。文中次第别有三分。此即第一明起化心。菩萨念言。我修智故自利调伏更须修悲亦当调伏一切众生也。但除其病而不除法者。此即第二明知化宜。病者是心法者是境。境有其妄。论其妄境从心而生。但断其心境自不起。故不除法。语其真境本不可断。岂得言除。故佛性论云。三性几应知几不应知。答曰。一切皆应知。几应断几不应断。答曰。二性不可断。一性可断。分别性本无故不可断。真实性实有故不可断。依他性缘和有故是以可断。问曰。依他缘和有可许。观之得无生分别。一向无不应观得无相。答曰。观法异断法异。义如别解。为断病本而教导之者。此即第三明其化相。自下进问。何谓病本谓有攀缘此答。病本攀缘者。心心取前境名作攀缘。从有攀缘则为病本。但使有心则能起病故名为本。下问攀缘之处。何所攀者。于何处所起此攀缘者烦恼病。谓之三界者答也。于三界中有攀缘者。能起□□自下欲断攀缘问取其法。云何断攀缘者问也。以无所得若无所得则无攀缘者答也。无所得者空也。教其□作无相无生观。观心体空名无所得。心既无得。即无攀缘。攀缘既无。何有病本。何谓无所得者。所得者进问无所得观。依何而成下答。谓二见亦有作本作。谓离二见义只相似。此明答也。不起二见名无所得。何谓二见者进问二见之相。答言。谓内见外见是无所者。内者是根。外者是尘。心缘此二名为二见。又内者涅槃。外者生死。缘此二故名为二见。教诸众生观法无相观相无生。是故名为无所得也。上来修小悲讫。自下结叹显胜。先结后叹。文殊师利是为有病菩萨调伏其心此明结也。自下叹修显胜。先结说须譬喻。后合譬为断老病死苦。是菩萨菩提者。为断众生老病死苦是菩萨道也。此即顺彰有益。若不如是己所修治为无惠利者。若不如是兼断众生者。病死者菩萨所行则无施惠众之利。□□□彰有损。自下譬喻。譬如胜怨乃可为勇者。如人自除□□□复能为他降伏怨敌。此名胜怨。谓之为勇也。自下□□□□兼除老病死者菩萨之谓也。如是菩萨自除老死兼□□□□老病死方是菩萨之称谓也。上来明修小悲。
自下明修大悲。大悲者即是无缘悲也。文中有二。第一牒取无分别观为修悲之所依。第二作是观时已下明依观修悲。前牒无分别观者犹是前大智也。彼有疾菩萨应须作是念如我此病非真有众生病亦非真非有者。有疾菩萨即是初地已上菩萨。有法执故通名有疾。教发起观之心故言应作是念。自下正明依心起观。如我此病非真非有法。执烦恼名为此病。非真者有。非有者空。观此病因。非空非有。众病亦非真非有。我病既然。众生亦尔。不定是空。不定是有。又真非者病相。非真。非有者病体。非有。问曰。何故牒此无分别观来有何意。答曰。欲修大悲要须得此无分别□□无此观。悲心缘有或生深著。由此观故大悲随有常化众生而无深著。上来牒取大智无分别观以为修悲之所依讫。
自下第二正明依观修悲。文复有二。第一明舍小悲。第二若能离此已下明修大悲。舍小悲中初正舍。次微问解释。作是观时于诸众生若起爱见大悲即应舍离者。正明舍小悲也。作前真观已。当身及众生病非真非有之时。若更众生爱之欲度者。如此大悲即应舍离也。自下征问解释。所以者何微问也。见有众生爱之欲度。此是好行。所以即应舍离者何。下明解释。论其意者。为彼地前爱见小悲有两过失。是故须舍。若不舍者则不得彼无缘大悲。若无大悲。于彼众生不能常化能离缚。为此义故是以须舍。文中为彼小悲出两过失。初句明其小悲有不能离缚之过。次句显彼小悲有不能常化之失。菩萨断除客尘烦恼而起大悲者。此明小悲不能离缚。菩萨者初地已上□□。此中断客尘烦恼得无缘大悲。然爱见悲乃是□□烦恼所摄。以是缚故是故须舍。客尘者所谓九种客□□随眠贪。二随眠嗔。眠痴。四极重上心贪嗔废。五无明□□。六见道。七修道。八不净地惑。此之九种净心后起依他□心。是故名客尘。坌净故名之曰尘。此九之中六个是界内惑。三个是界外惑。道理为言。唯言前五摄惑品尽。但说后四摄惑品尽。但说后四摄惑品周。为分惑体及断处差别故说九种。九种之中爱见大悲即通四种。谓随眠贪随眠嗔随眠痴修道断。为此义故爱见大悲不能离缚。自下明彼爱见大悲不能常化。爱见悲者则于生死有疲厌心者。爱见之悲用彼惑业爱身教化。惑业受生故身有轻苦则生疲厌。生疲厌故于生死中不能常化。为此义故所以须舍。上来舍小悲讫。
自下正明修大悲。大悲中文还□□。初之二句明无大悲有常化之益。第二句已下明无大悲有□□之益。若能离此无有二疲厌者。此明常化□□若能离此爱见之悲。得彼地无缘大悲。变化受身随□六道教化众生。虽在三涂而无苦触。常能摄化□□无疲厌。自下第二明无大悲有离缚之益。文次相□有其五段。第一明自无缚。第二能解他缚。第三引说证成。第四诸劝舍缚。第五明缚解之相。文相可知。不劳解释。就第五缚解。于中文别有二。第一问。第二答。答中更二。初约定明缚解。次约惠明缚解。贪著禅味是菩萨缚者。此下约定以明缚解。此即明缚。得禅乐著故名贪著禅味。随禅而生不肯外化故名为缚。以方便生是菩萨解者。此明其解。虽得禅定不随禅生依有摄化故名为解。自下第二即是约惠以明缚解。文有两分。初立四章。次何谓以次第依章解释。又方便惠缚者。一章问。有方便惠解者两章问。前约定已明缚解。□□□□□明缚解故是以无。又无方便者。未得地上□□□□□也。惠者即是地前加行智惠。缚者此加行智□□□上无缘悲故。于空乐著为空所缚。有方便者。得彼地上□□□惠者即是地上无分别智。解了无分别智由有无缘□□□□著常随三有教化众生不为空缚故名为解。问曰。此一对缚解者。谁是解缚。谁是所缚。谁是解缚人。答曰。空是解缚。惠是所缚。方便是解缚人也。无惠方便者。第三章门。有惠方便解者。第四章门。无惠者。未得地无上分别智。方便者。是地前爱见悲也。缚者。此爱见悲未得地上根本智。故在生死中滞著三有。为有所系故名缚也。有惠者。得彼地上无分别智。方便者。即是地上无缘大悲。解者。无缘大悲由得地上根本智故在三有中而不滞著有不能系。是故名解。问曰。此缚解一对谁是能缚谁是所缚谁是解缚人。答曰。有是能缚。方便是所缚。惠是解缚人。复次惠有两种。一无方便惠。二有方便亦有□□□□便。二有惠方便。若无方便缚于菩萨。若有惠方便□□上来立四章门讫。自下次第依章解释。一一释中皆有□□初问次答后结。就释初章中何谓已下问也。谓菩萨以谓爱□□□□佛土成就众生释无方便。于无相无作法中而自调伏释□□□□以而不解。是名下结。第二章中何谓下问也。谓不以爱□□□□佛土成就众生释有方便。于空无相无作法中以自调伏释惠。而不疲厌释解。以此准前前缚中亦应释言而有疲厌。所略故也。是名下结。第三章中问谓也。谓菩萨住贪欲嗔恚邪见等诸烦恼释无惠。而殖众德本释方便。缚者略而不解。是名下结。第四章中何谓也。谓离诸贪欲嗔恚邪见等诸烦恼释有惠。而殖众德本释方便。回向阿耨菩提释解。以此准前前缚中亦应言不解回向阿耨菩提前略无也。是名下结。上来总名第一约就甚深空理以明修智修悲。亦是为上根人说法讫。文殊师利彼有疾菩萨应如是观诸法者。此一句总结劝修。
自下第二又复观身。身无常苦空□□□□苦无常理以明修智修悲。亦是为中根人说□□修智后明修悲。
第三云又复观身。身不离病已下□□□□事等以明修智修悲。亦是为下根人说法。先明修智□□□文相易见。不具解。合名三对修智修悲。文义□□□□成调伏。文殊师利有疾菩萨应如是调伏其心者□□□问言。有疾菩萨云云何调伏。如我向说。修智修悲是名菩萨调伏义。上来总名第一所修文讫。
自下明其所成。由前修智及修悲故遂得成于不住道行。由修智故不住生死。由修悲故不住涅槃。自下文义亦皆易解。如疏中释　不思议品者。经中亦名不可思议。通而言之。唯是一义。别而言之。非不差异。异相者。据真望妄。真外无妄。既不有望。亦无对之真心言寂。故名不思议。据妄望真。妄外有真。妄外之真情缘叵及。名不可思。口言靡逮□不可议。余义如疏广说。前问疾品离过行中明其所修。不思议品离过行中显其所成。故此品来。就此品中文有□□□□□子念座维摩身现不思议德。第二舍利言亦□□□□下因身子赞叹维摩口宣不思议事。第三是时大□□迦叶伤叹维摩辩出不思议人。就初段中文复有□□□明念座。第二维摩教诃。第三为其取座。尔时舍利□□□□□□有床座作是念斯诸菩萨大弟子众当于何座者□第一申子念讫。念座者。由前室空故兴。若不空室。念此□□灯王妙座无由得至。问曰。何故舍利弗数数生念。答曰。此经陶练声闻令其厌小忻大。声闻之中舍利弗者智惠第一。明其念即被诃。知彼声闻不及。申子智惠尚被诃啧。令其余者自鄙狭劣忻求大乘。又复申子聪明第一。不念即已。念必显法。为此义故数数生念。自下第二明教文中有二。第一正举教诃之辞。第二说是已下明说利益□举□诃。夫求法者已下次明教也。诃解就教之中□□□□一正教是故已下总结。就正教中文复有二。第一□□□□□舍相。第二所以者何已下明有相者非真□□□□□□□中文复有二。初明舍染相。次唯舍利□□□□□□□□似求已下明舍净相。论其意者。法空理□□□□□□□可得故求法者不得于彼染净中求。是故□□□□□解不容言路。就彼第二明有相者。非求法□□□□征问。所以求法齐舍染净之相者何下有十句□□□□释十句经文摄为五对。初有两句。一对明有净相者非真求法。后有八句四对明有染相者非真求法。就前净相一对之中。初句明法生情有情取者非求法。后句明法出相有心者非真求法。前句即离净心。后句即离相。法无戏论者正明法出情。四智非实事同戏论。真中离此。是故言无。若言我当见苦断集灭证修道。是则戏论非求法也。此明有情取者非真求法。此之□明离净心讫。自下一句明离净相。唯舍利弗法名寂灭者。此明法离相。安立谛中四谛生灭名为不□□□谛离此四相故称寂灭。若行生灭是求生灭□□□此明有相心者非真求法。四谛之中□□□□□□□□谛无为称之为灭。行此生灭非求□□□□□□□明有净相者非真求法。自下八句四对□□□□□□真求法初有四句两对。明离数法。次□□□□□离心王。前离数法中初两句一对。明离贪□□□□□明离惠数。离贪之中前句无能缘心。后句□□□□法名无染者。贪心爱著名之曰染。真中□□□□无此明法出情。若染于法乃至涅槃。是则染著非求法也。若染于法染世谛法。乃至涅槃染真谛法。此明有情取者非真求法。自下一句明离贪境。法无取舍者。贪所缘境好者取恶者须舍。真中离此。故无取舍。此明法离相名取舍法。是则取舍非求法也。此明有相心者非真求法。自下两句明离惠数。前句明离惠心。后句离惠所缘境。法无行处者。惠心取□□□□□处真中无此故无行处。此明法出情。若行□□□□行处非求法也。此明有情取者非□□□□□□□□□所缘境法无处所者。境界之□□□□□□□□□法如理中离此处所。是以言□□□□□□□□□□所。是则著处非求法也。此明有心者□□□□□□□句两对。明离数法讫。自下四句两对。明离□□□□□□□明离七识八识心王。后两句一对明离□□□□□□□对中。前句离能缘心。后句离所缘境。法名□□□□□□□那识。依旧来解。是人我相。今时新义通法我相。阿梨耶识亦通人我法我之相。法空理中离此识相。故名无相。此明法出情若随相识。是则求相非求法也。此明有情取者非真求法。自下一句离所缘境。法不可住者。□□□□为识。所托名之为住。真中离此故云不可。此明法出相。若住于法。是则住法非求法也。此明有相心者非真求法。自下两句一对明离六识心王。前句离能缘心。后句离所缘境。法不可见闻觉智者。眼识随生见。耳识随生闻。鼻舌身三识随生觉。意识随生知。法空理中此六识相并非所□□□□□□□出情。若行见闻觉知。是则见闻觉□□□□□□□□□□者非真求法。自下一句明□□□□□□□□□□□□□识缘境四相迁变名曰□□□□□□□□□□□□□为此明法出相。若行有为是求有为不求法□□□□□□不名求法。上来总名教讫。
自下是故舍利□□□□□□切法应无所求者。总结劝修。下复明说□□□□□□得十解。初心生空法眼净也。
自下第三明维□□□□□□座。问曰。维摩何不直为取座先须教诃。答曰。灯王□□□不思议诸佛境界。若不先诃有所得心令其舍□□□□无所得观令其行善自分因立灯王座□□□□□□此义故先须教诃也。就取座中文分五别。第一维摩问文殊座处。第二文殊言东方已下示其座处第三于是长者现神力已下明取高座来入其小室。第四诸菩萨大弟子已下明大众惊讶。五尔时维摩诘文殊已下命众令坐。文相易见。不劳细解。问曰。十方妙座维摩足知。何不直取□□文殊。答曰。欲明寄实不思议德□□□□□□□□□谓维摩随近化作。今问文殊。文殊实□□□□□□□高座极远能取将来故知维□□□□□□□□□闻说获利益故。就第五命众坐中□□□□□□□利弗已下次命声闻。就命声闻中□舍利□□□□□□弗不能坐。第三教其礼佛第四明其礼□□□□□□利弗大德罗汉神通具足。何故不能坐得□□□□□是世间事坐。舍利弗不啻能坐。良以此座灯王如来□愿力之所成就。非是小乘神通境界。故不能坐。由礼□□佛神力方始得坐。上来因身子念座维摩□□□□□□讫。自下第二因身子。赞叹维摩口宣不思议事□□□□疏科释。有人作问难言。芥子纳须弥。既是不□□□□芥子亦是不思议。以不答言须弥纳芥子非□□□□□□言芥子纳须弥。得是不思议。须弥纳□□□□□□□亦可促一劫为七日。可是不思议□□□□□□□□答曰。异法辩客纳。以小纳大。不□□□□□□□□即法辩延促。是故促长延□□□□□□□□为其简并对者。如芥子纳须□□□□□□□□。

[book_title]维摩经疏卷第三
弟子品第三
此品之内略以三门分别。一辩来意。二解品名。三释文义。明来意者。然圣人冥通权道无二居士为众生而现疾。如来亦怀悲而遣问。因共往来得通化导利益事广。故此品来。又前所明般若大悲与众德合行名为方便。此品即彰飞彼二乘诸小菩萨之所能知。今欲对之显其胜德使其舍劣修胜。故此品来。或可前品之中因凡问疾明化凡法。此品之内因圣问疾明化圣法。教圣之中先教声闻。故此品也。
第二释名者。佛具胜德名天人师。声闻等亲蒙佛度称为弟子。此乃师徒弟子相对得名也。又云。学在佛后名之为弟。从法化生称之为子。所命之人是其弟子。就此题章名弟子品。若依无垢称经云声闻品。若言弟子品恐同菩萨也。
第三释文义者。就此文中三门分别。一约相显失分别。二就行相始终分别。三随文释义。初显失分别者。此中有五百声闻行。即五百法门。文中略故但明其十。此十即是声闻之人所得之法。今对大乘并是其失相云何。初舍利弗声闻人中智惠第一。以其不达常寂三昧。是故致呵。二目揵连神通第一。以其通不现前说法不当故亦被呵。三大迦叶头陀第一。以无平等大悲所以被呵。四须菩提解空第一。以其不得平等大空故亦被呵也。第五富楼那辩才第一。以其不达深远根性故亦被呵。六迦旃延解义第一。以其不达实相深义故亦被呵。七阿那律天眼第一。不与无相智惠合行故亦被呵。八优波离持律第一。不能观空灭罪故亦被呵。九罗持戒第一。以其不达无利出家故亦被呵。第十阿难多闻第一。不了如来法身功德故亦被呵。此十并彰弟子失也。二约行相始终分别者。一舍利弗修不住行。以其此人舍俗归林除乱取静。今教不住取舍行会中道。云不住行也。二目连修入证行。以其目连通不现前说法不当。教修二空契证真理。名入证行也。三大迦叶修助道行。以其此人舍富从贫未会平等。教修等观助成菩萨。云助道行也。四须菩提修大空行。以其善吉见有邪正未解真空。所以教修等观不取邪正之相。云大空行。五富楼那修说法行。以其此人不观根欲说法差机。教知根性称其所宜利无不普。云说法行也。六迦旃延修生解行。以其此人数演五法乖其实相。教离分别之心契会无相之行。名生解行也。七阿那律修起通行。以其那律有相天眼见境未明。教修无相天眼契悟不二。云起通行。八优波离修灭恶行。以其此人不能观空灭罪教修无相忏悔罪垢不生。名灭恶行也。九罗睺罗修出家行。以其覆障不达即相无相真实出家。教修离相平等真实出家。云出家行也。十阿难修法身行。以其欢喜不了如来法身常住。教修出世无为功德永离生灭之心。云法身行。
第三释文义者。文别有三。初明维摩寝疾之意以为起问由致。二佛知下正命问疾。三如是五百已下总结类显前中。尔时维摩诘自念寝疾于床者。尔时者生念时也。长者维摩结起念人也。自念寝疾于床者正兴念心。然此念意念待圣问非念为病。良以维摩悲物情深待问若渴。故兴此念。维摩现病专精为物。心虽为物得佛影响化事方成。故念自已寝疾于床。于者于也。世尊大慈宁不垂愍者。佛具众德为世钦承。故曰世尊。慈中之极余莫能加。称理而成岂非大也。宁者能也。慜者怜也。维摩自云。我之小子悲心尚劣犹为物缠痾。况佛高人能不垂怜而遣问也。佛知其意即告已下第二正命问疾。以其时会得盖在今故令往问而不可止。然下文中据其正使理归文殊而命余者略有三意。一为彰如来心等不偏所以通告。与涅槃中并告大众令问相似。第二为欲广寄众言显维摩德尊故须通告。命不堪彰其德尊告命堪者显其德妙。第三为欲广寄众言以显维摩所说之法故须通告。故下文中先告不堪彰昔所说后告堪者明今所说。是以通告就弟子之中人别有十。先命舍利弗者。以其为使不易非通人之不可身子神惠超绝故先命也。智度论云。王舍城内有大论师名摩陀罗王。以聪明封赏一邑。其生一女。眼似舍利鸟。即以为名。亦名鹙鹭子。因鹙鹭鸟以彰其号。时南天竺国有大论师。名优婆提舍。头戴火盆谓物愚闇铜叶叶腹恐诗书溢出。即打论鼓。国人皆集欲定优劣。摩陀罗路见斗牛知彼胜我。于是入众论难便堕负处。群臣共议夺其封邑以赏提舍。摩陀罗语提舍言。王以汝聪明封赏一邑。我以女为妻。后时女有娠忽然夜梦。梦见一人。身被甲胄手执金刚杵摧破一切山。然后在一山边立。寤已即向夫说。其夫解曰。汝当有娠。所怀必男。身破甲胄者。此儿必有厚德。手执金刚杵者。此儿聪明有大智惠。摧破一切山者。此当作大论师破一切论义师也。然后在一山边立者。当伏应一人以为弟子。其母从有娠来神智非常。昔与兄论义兄恒得胜。自妹有娠兄便论屈。即知儿智勋母聪睿。年始七岁十六大国中论义第一。从佛出家。弟子之中智惠第一。故余经论中赞叹舍利弗。唯除佛如来一切众生类智慧及多闻欲比舍利弗于十六分中不能及一。即先告之。何故先告。以其惠胜为是先告。问曰。前说声德劣故佛先告。舍利既是弟子中胜。何故先告。解云。舍利惠行虽上余行劣他。故得先告。若如此者。余之九人德有优劣。亦应先告。如此论量理即不通。但是大圣导引多方应告即告。何有先后。文中有四。一命问疾。二辞不堪。三释所以。四结不堪。下文例尔。初命可知。第二辞不堪者。皆举往昔屈辱之事彰已不堪。非谓此念以有斯耻也。然佛是大人发言如印而不可违。何故致辞者但为佛使。必须达人。忆昔被呵默不能报。今惧此失。恐有辱尊之丑。故下诸人皆致辞也。
第三释中义别有二。一出昔日被呵之事。二时维摩下明得失教呵之相。呵去其失教修其德。前中所以者何一句总自征责。佛令问疾者何若作世尊问意。汝是弟子我使汝问疾所以不去者何自征问。下例皆有二意。忆念已下正出呵事。曾于林中宴坐树下者。声闻修定必托静缘不知寂定离诸缘。故身子虽获罗汉法执未亡。见有身意患身劳烦故欲隐形于林。见心动乱复欲藏心于定。以有身意取舍未融。所以被呵。良由未悟法空。见外六尘为能扰。执内六根为所扰。故托林取静避于外尘。宴者默也。默坐树下安心坐禅故云宴坐。第二教呵义中文分三节。一呵。二教。三诘。不必是坐为宴坐者此呵失也。失有六种下教文中翻成六德。以其身子树下坐禅得身心相故隐身于林藏心于定。虽欲隐藏翻成显现也。此未全非故云不必生云不言非。是但不必是不言非是者。二乘坐法乃可体。然但不必是者未是大乘真极坐法也。庄云。必是有所得住著坐也。身子见有散可辨见静可欣。故今责云不必是坐为宴坐也。若约行辩舍利起不住行。以其此人舍俗归林以为寂定。今教不住取舍。方为大定。
不于三界现身意下第二翻失显得正明教也。教相有六。一等身心破得身心相。二凝静乱破取静乱相。三融真俗破取凡圣相。四亡内外破取内外相。五泯邪正破取邪正相。六齐缚解破取缚解相。前中不于三界现身意者。第一等身心也。远云。欲色无色界是三界。凡夫于欲色两界受色形果名为现身。在无色界受心法果称为现意。菩萨了三界虚妄但是心作证实除舍无处可在。所以不于三界地中而现身意。是为宴坐。满云。声闻得身心相。所以隐身林间藏心在定。虽欲隐藏翻成显现。大士悟三界身意其性本空。不取不舍不现身意。名宴坐也。又云。五根空故意不现也。身意性空。是真坐禅也。肇云。法身宴坐形神俱灭。道绝常境视听所不及。岂复现身于三界修意而为定哉。身子以犹有世报生身得其身相。以人间为烦扰故隐身于林藏心于定。虽欲隐藏以自显现。未能形神无迹取舍两亡。何以走长衢而避影煎流水以求冰。被呵之由良为于此。不起灭定现威仪者。第二凝静乱。二乘之人患心劳虑。暂止心想名为灭定。由本识持色身不坏。六识灭故不能起动。所以然者。声闻威仪意识引起。入灭定时意识灭。故于四威仪舍之入定。菩萨不尔。寂而常用。静乱不殊。何以故。以无心故不起灭定。无心心而现威仪。如如意珠无心分别自然能雨一切宝物。但可以神会。难以事求。出入无二是为宴坐。智度论云。普花言。汝信受一切法常寂灭相否。舍利弗言。我信此事。普花言。诸法常寂无有体也。或可菩萨入灭定。虽无六识有平等性智。引起色身能现威仪。二乘灭定无平等性智不能现威仪也。肇云。小乘入定即形同枯木无运用之能。大士入实相定。心智永寂而形充八极。顺机而化应会无方。举动进止不舍威仪。是真宴坐。不舍道法理凡夫事者。第三融真俗。远云。戒定惠等是圣道法。贪嗔痴等是凡事。小乘未证法空。见有或业。有而可畏。段已入圣不能现行引导众生。菩萨了空知有。如幻处而无畏。现行教化。染净无二。是为宴坐。又由大士具根本智恒观真如。名不舍道法。后得智中与物和光。教化众生现凡夫也。又云。后得智中心常入定不舍道法。大悲心中现起烦恼教化众生。故云现凡夫事也。满云。声闻不能即净有垢。障隔生死不能处中化物。大士善恶齐止真俗同观。故能处于中道而现凡夫事也。故下经云。示受于五欲明现凡夫事亦复现行禅。名不舍道法。此化用言也。理实大士不见有道法异于凡事。一相无相平等无差别也。心不住内亦不在外者。第四内外。六根是内。六尘为外。声闻入定心即在内。出即在外。内外未均。体非是定。菩萨悟内外本空相生非有内外平等。是为宴坐。故下经云。不念内外行于平等。或可真谛是内俗谛是外。二乘执有真俗心游内外。菩萨了真俗俱空故不住内外也。又云。依他是内。遍计是外。小乘不了能所取空心游内外。大士知内外性空。所以不住内外也。于诸见不动而修行三十七品者。第五泯邪正。远云。五见非一名为诸见。身见边见邪见戒取见取。凡夫恒起不能入正。二乘修正不能入邪。菩萨现行教化众生故无所动。虽现同邪内心恒正平等。是为宴坐。故下经云。八万四千诸烦恼门而诸众生为之疲劳。诸佛即以此法而作佛事。肇云。小乘不能即邪为正。要须断见修道。大士通达诸见。与道品无异。故不离见行于道品。故下经云。住正道者不分别邪正。又云。凡夫滞有。二乘乐空。诸见为缠。舍之方脱。菩萨悟见本无其由。空花水月见体常空。即道品也。不断烦恼而入涅槃者。第六齐缚解。庄云。二乘要断烦恼方入涅槃。菩萨了烦恼性空本自不生。今何须断。既无烦恼可断亦无涅槃可入。对彼断入故云不断而入。是真宴坐。远云。随化现起贪嗔痴等故名不断。内心恒寂名入涅槃。智者云。此有四句。一不断不入是凡夫人。二断而入是二乘人。三断而不入是通教菩萨。四不断而入是圆教菩萨。今约第四门也。问。不断烦恼而入涅槃四种涅槃之中是何涅槃。答。入无住处涅槃。所以得知。净名以二乘人断烦恼而入涅槃即证有余无余二果。今明菩萨不同于此。现起烦恼利益众生。内证涅槃而无所著。故无垢称经云。不舍生死而无烦恼。虽证涅槃而无所住。是为宴坐。自性涅槃凡夫亦有。恐同于彼是以不说。有余无余。声闻亦得。恐滥二乘亦不说证。又解。前胜益有三义。一自性涅槃本来清净。不由断惑等得。所以不断而入涅槃。第二是无住处。顿悟菩萨留随眠或故云不断。证无住处故云入涅槃。第三入有余涅槃。二乘入有余要须断烦恼。渐悟菩萨了烦恼性空。虽断烦恼无所断。不同二乘以断为断。证有余故名入涅槃。若能如是坐者佛所印可者。上来教呵讫。
此下第三总结。具上六德平等宴坐圣共同遵称可佛心。故云印可。此句结德。时我世尊默然不能加报者。上人境界非己所知理出情外故云不能报也。此句结失良由。向来教呵并明得失俱说。故今双结者。欲令时众同其得也。故我不堪下第四结不堪也。
佛告目连者。目连是姓字。拘律陀父为无子因求拘律陀树得生此儿。因以为名。依问疾经。目连翻为菜菽其父好食此物。故以为名。依部执论翻为胡豆。是王舍城辅相之子。先与舍利弗同事那若。心专求道而无所得。疑谓无法。那若临终病卧微笑。二人请问。师何笑也。那若答曰。五念世人恩爱所缚。其南天竺国金地国王身死火殡。夫人恋忆投火而死。吾为是笑之。二人私记。那若死后有商人人从金地国来。二人访问如那若。语二人便云。师定得道。但我非是法器。遂共立契。若有所得必相告语为要。后佛初出世。頞鞞比丘入城乞食。舍利弗见之进止异常知有胜师。舍利便问言。汝师是谁。頞鞞答言。是大沙门。舍利重问。汝大沙门。何所宣说。頞鞞答言。诸法因缘生是大沙门说。诸法因缘灭是大沙门说。舍利闻之豁然悟解。即于言下道证初果。回至本处。目连闻之亦悟初果。二人各将二百五十弟子投佛出家并得罗汉。弟子之中神通第一。使不可废故命之也。
文四同前。第二辞不堪中。以其目连智障未遣不能即事无拥。通不现前。说法不称。是以被呵。
第三释中所以下总征。忆念下别。别中有三。一出昔日被呵之事。二时维摩下明其教呵得失之相。三明说益。为诸居士说法者。经虽无文以理言之应说施戒修福等事或说小乘生空法等。小不应大。所以被呵。谚云。白衣居士久发大心。目连不识根机为说小法。法药差故。故被呵也。就下教诃相中。先诃后教。诃中不当如仁说者。居士应闻大乘实相乃说有相之法。一说不应法。二说不当机。此二不当具有四失。一不知根。二不达深义。三阙于大悲。四不报佛恩。若约行辩目连修入证行。以其此人说施戒等法不随真法。今教二空也。
夫说法者当如法说者。第二以理正教。于中有二。初约所说法体以教。二夫说法者无说无示下约就能说仪式以教。前中有三。初总次别。后以理返责。初云夫说法当如法说者。当如大乘实相法说法。无众生下第二随法别教。于中且约五阴十八界门而演说之。余类可知。先就五阴明法离相。法无我所下就十八界明法离相。众生起计多执二处。前五阴中句别有十。约义唯二。前之四句明人无我。后之六句明法无我。人无我中四句何别。宣说阴体以为神主。名之为我。和合之中计有定实。以此而生说为众生。相续之中说有神性。任持不段。名为寿命。作用之中立有主宰说之为人。破相显实故无我人众生寿者。故胜鬘经说如来藏者。非我非众生非寿命非人。法无众生者。远云。正明理无。谓于实相法中无有众生。所无有三。一无横计神我众生。二于假名众生之中无有定性。三无假名众生之相。此等皆是虚妄分别相有理无余门类尔。离众生垢者破情显理。取我之心名众生垢。真法之中无此我心名离众生垢。以无垢心故无众生也。藏云。众生者阴界入等诸物和合而生以为主宰。法者实相。实相之法本无众生。若见有众生。即乖于实相。故称为垢。若悟实相。则其垢自离也。若依无垢称经云。先云。无我。后云无众生。所以然者。外道凡夫先计身中有我后执有众生。以此理推无烦致。或广如无垢称经说也。法无有我者。远云。正明理无。亦真法中无三种我。准前可知。离我垢者破情显理。义同前解。此两句中破情显理后两句中破相显理也。肇云。欲明无有我。非谓有无我。又云。法无我者。执有主名之有我。然我不同。有其二种。一者分别。二者俱生。分别我见有其二种。一依邪教外道所起。二依邪思惟内道所起。此二我见体性不善。亦通隐没无记。唯在第六识中有。俱生我见亦有二种。一在意识。性是不善。亦通有覆无记。二在末那。性唯有覆无记。此二种我悟真法时悉皆求离。故云无我也。法无寿命者。远云。正明理无。亦真法中无三种寿。准前可知。离生死者破相显理。若真法中有其生死故可就之说有寿命。既无生死。就何说寿也。满云。生居命前。死居命后。中间相续连持不段。故称名命。百年之期名之为寿。生死性空则无寿命。法无有人者。远云。正明理无。亦真法中无三种人。准前可知。前后际段者破相显理。有为之法前后相起。前为前际后为后际。若真法中有此二际。则可就之以说于人。真中无此。就何说人。于情为有。于理实无。翻情显理故称为段。非有所除也。释论云。不忍作恶行人法。故名之为人。行因得果往来生死永无朽灭。故外道谓之为常。前际既段。无人造因。后际亦段。无人受果。前后既段。中间亦空。何有人也。无垢称经云。法无补特伽罗。此云。数取趣与人义相似也。
法常寂然下第二有六句明其法空。初二离相。次二离名。次有一句结前离相。末后一句结上离名。初两句中前之一句正明离相。后之一句破去心缘成前离相。就初句中法常寂然者。远云。真性不动故曰寂然。灭诸相者破相障寂四相五阴等是相也。真中本无名灭。诸相有相即不寂。相灭即寂矣。其由无法可生无法可灭故云寂灭也。谚云。真如佛性如来藏等实相法也。常寂然者。是等诸法性出自古体真无超作故云寂也。灭诸相者。本自无相。灭何所灭。正以非相为相。强称灭也。亦可法者一切法也。法若有相即非寂灭法。何以寂灭诸相。故法离于相。无所缘故者。缘是心缘。相从心生。心若不缘。即相自空。能所俱寂。故离相也。法离相者。远云。正明理无。于真法中无五阴相名法离相。无所缘者。破相显理。若真法中有相可缘不名离相。于真法中无相可缘。故法离相。以无所缘能缘亦无。能所俱寂。所以离相。又云。法无相者无贪著之相。真法之中既无所缘。亦无贪著能缘之相。故无垢称云。法无贪著无所缘故。次两句中前一句破名破说。后一句破去心觉成前离说。就初句中法无名字者。远云。正明理无。谓真法中无有妄想所立名字言语段者。破去言说显成无名。名是言本。以无名故言语不生。故云言语段。举言语段成名无也。此解不然。何处名为语本。只可言为名本也。言语是名字之本。真深离言。岂有名字也。法无有说者。正明理无。于真法中言语不生。故无言说。离觉观者。破情显理。觉观言因。以真法中无觉观故言语不生。故无言说。粗思名觉。细思名观。此皆情相。真法出情故无觉观。问。初禅有觉有观。中间禅无觉有观。二禅已上无觉无观。与此真法离于觉观有何差别。答。真法性灭本自不生。所以云无。二禅已上对治不超云离觉观也。法无形者正辩理无。谓真法中无阴形相。以此结前离相之义。故说无相。如虚空者类以显之。真法离相如世虚空故言如空也。法无戏论者正明理无。理外名言悉成戏论。真法离此名无戏论。以此结前离名之义。故说无戏论。毕竟空者释以显无。理绝言论云毕竟空也。上来就阴明法离相。
自下第二就十八界明法离相。文中一十九句。义分为二。初有一句明人无我。后十八句明法无我。就初句中。法无我所者正辩理无。谓真法中无我及所。义如上解。离我所故释以显无。下法空中句虽十八相从为三。初有六句。明六根空。法无动下五句明六识空。法离好丑下七句明六尘空。初六句中。前三破相后三即实。就前三中。初句约识以明根空。第二约尘以彰根空。第三约因以显根空。
就初句中。法无分别者正辩理无。于真法中无有六根。生识了尘名无分别。离诸识故者释以显无。于事分齐六根生识。真法之中无此识。故名离诸识。以离诸识故无分别也。又云。无分别者。真法之中无有三种分别。一者自性分别。二者随念分别。三者计度分别。自性分别者。谓于现世所缘诸行自相行分别。随念分别。谓于昔曾所受诸行上追念行分别。谓于去来今不现前强思构行分别。八识中唯第六意识具上三分别。自余七识唯有自性分别。以缘现在故。或可第七末那亦有计度分别。计度执我故。若论体性。依杂心论。计度分别以惠为体。随念分别以念为性。分别为觉为性。真法之中既无虚妄八识。所以无此分别也。法无有比者正辩理无。相尘并对名之为比。真法无此称法无比。无相待者释以显无。以无根尘相形待故说为无相待也。或可有无相比。万法无性何得有待。故显无。有既不有。无何所无有。有无并空故无相待。如无名指。形长为短。望短为长。性非长短。如是真法体性自空有无性离。故无相待。故中论云。若法待因成。是送还成待。今即无因待。亦无所成法也。法不属因者。正明理无。于事分齐果从因起。以因摄果名为属因。真法无此名不属因。不在缘故释以显无。亲生名因。疏而助发称缘。如世谛法。种子为因地水为缘。芽果得生。有缘可在。即可对之说其属因。无缘可在。知复对谁说为属因。或可。缘者因之别称。言不在缘。当知犹是不在因也。不能重言彰不在缘。生不离缘目之为在。真不假缘故曰不在缘。故不属因也。
自下三句约真如法性实际三义以显即实。此三何异。于真法中空名为如。有名法性。非有非无说为实际真。云何空。离相离性。云何不空。具佛法故。起信论云。一如实空以显法体。空无妄故。二如实不空。次显法体。具足无漏性功德故。云何复名非有非无。有无同体住真实也。又云。法性真如实际此三皆是实相异名。如实不变名。如是诸法因名为法性。穷其际畔称实际也。初中法同法性者。当相正辩。如来藏中一切佛法名为法性。所辩真法与彼一体。一而不异故说为同。入诸法故者释以显同。入犹顺也。由顺诸法故同一性。此诸法等即是无漏性功德法。非是五阴事法也。故无垢称云。法同法性入法界故。问。法体既一。云何名顺名入耶。答。体性虽一义门恒别义别体。同得云顺入。下皆同尔。法随于如者。远云。当相正辩不异真如义也。法界虽别。空理不殊。故说为如。所辩之法顺彼如理故名为随。此与如一。何故言随。义如前解。门别体同故得说随。前同此。随言左右耳也。无所随者释成随义。以于有法无所随故。故随如也。或可。非但不随于有。亦不随于无。离有离无故随如也。又云。若便如外有法即有所随。一切皆如无所随也。法住实际者当相正辩。际谓际畔处之别称。穷尽之处名为实际。所辩真法即于实际名之为住。前随此住亦左右耳。诸边不动释成住义。不为有无二边倾动故住实际也。故智度论云。般若波罗蜜犹如大火聚四边不可触。远离于四句。谈云。实外有妄即是边是动。即妄恒真故无边可动也。
自下五句明识空中。前二破相。后三即实。前两句中初句约尘以明识空。后句正就识体明空。初句中法无动摇者。正明理无。六识之心往来取尘名为动摇。真法常住不同于彼名不动摇。不依六尘者。类以显无。不同六识依六尘生故无动摇。或可。妄识取境为尘吹心名为动摇。真心离念虽缘万品缘无所缘故无动摇也。法无去来者。正明理无。六识之心三世流转名为去来。去是过去。来是未来。真法离此故无去来。常不住者。释以显无。现在名住。若便真法曾住现在故可对之说去说来。法无现住。知复望何说来说去。此二遣相下三即实。法顺空者顺空门也。随无相无相门也。应无作无作门也。依中边论。空有三种。一无体空。即分别性一向无体。二不如空。即依他性缘生不实不同分别一向无也。三自性空。即真实性即上二性无相无生为自性空。无相亦三。一无人相。二无法相。三无执空分别之相。无愿亦三。三相空故故无三愿。同一无性故名顺空。即随即应绮互言尔。类通万法悉入三空。
自下七句明尘空中。初有四句正就尘体以说其空。次有一句约根辩空。次有一句约就尘体以明其空。末后一句约识彰空。就初句中法离好丑者。远云。明离相也。于事分齐尘有美恶。美名为好。恶称为丑。真法离此故无好丑。庄云。善法为好。不善为丑。法无善恶。有何好丑。睿云。实智为好。无明为丑。真法性空。何好何丑也。法无增损者。远云。明离尘用。顺益名增。违情称损。真法离此名无增损。睿云。若生即增。若灭即损。法无生灭故离增损。庄云。无相真法有佛无佛。其性常住无有二相。如来说法普度众生。灭尽法亦不减。涅槃亦不增也。法无生灭。法无归者明离尘体。六尘之体有起有尽。说为生灭。属人曰归。真法离此故无生灭亦无所归。又云。生灭从缘而无体性。虽生不生。虽灭不灭。法若有生即归于灭。以其无生故无归灭也。法过眼耳鼻舌身心者。约对六根以明尘空。于事分齐六尘是其六根所行。二乘不名为过。真中无尘。眼等不及故名过。法无高下常住不动者。还就尘体以辩其空。于事分齐尘有胜劣。上地尘胜为高。下地尘劣为下。三界俱空。真法离此故无高下。又在圣不高。居凡不下。以法性平等体无高下也。生死为下。涅槃为高。空法之中无生死故无下。无涅槃故无高也。常住不动释无高下也。法离观行者。约识辩空。于事分齐尘为识缘。不离观行。于真法中无尘可缘。是故名离一切观行。问。真法既离观行。无分别智岂不缘如。答言。离观行者。谓离凡夫二乘有相观心缘真不及所言离。若望真智缘亦不离行也。或可。无分别智虽复缘如亦离观行。何以故。智证如时不取如相。所以言离。或可。智虽缘如。缘无所缘。亦离观行也。上来别教也。法相如是岂可说乎者。以理返责牒前所辩名法也。是名相俱绝心行亦无。岂可宣说。上来约就所说法体以教。
自下第二约能说仪式以教。于中有三。一说仪。二离失具德。三劝说。初说仪有二。一法。二喻。法中无说无示者。远云。明无说人。将言对法名说。宣法对人名示。理中无此名无说示。其听法者。无闻无得明无听人。以耳对言名闻。以闻解法名得。理中无此名无闻得。谚云。夫说法者明法非无。无说无示彰法非有。非有故离常。非无故离段。非有非无即离段常。是名正说。其听法者明法非无。无闻无得彰法非有。非有离常非无段。离段常名曰正闻。又云。说时离言故云无说。以法示人。实法性空。示无所示。故云无示。无闻无得者。常闻正法。以法体空故曰无闻。依闻而证。证得实法。法体性空。得而不得故名不得。测云。实相法体无名故不可说。无相故不可示。不可说故无闻。不可示故无得也。又云。宣说诸法无有实说故称不说。以法示人无有实示故云无示。耳闻正法无有实闻故名无闻。解心得法无有实得云无得。此离遍计情执也。故无垢称经云。夫说法者一切皆是增益损减。其听法者亦复皆是增益损减。庄云。论说法之人多有示之心。听法之徒并有闻得之相。今言说法之者无说无示。终日谈论未曾有说。终日诲导未曾示人。非是杜口不说不示也。其听法者无闻无得。终日听法而未曾闻。如海吞流。未曾有得。非是塞耳不听以为无闻。非是都无所获以为无得。良由闻者毕竟净也。故思益经云。若有菩萨于此众中作是念。今说是法。当知是人即非听法。所以者何。不听法者乃为听法也。譬如幻士为幻人说法。当建是意。说法者此举喻况譬如幻士明无说人。为幻人说法明无听者。非谓法无名相即无说。听之者人我性空。谁为说。听之者当建是意。如幻士为幻人说也。
当了已下第二明其说法之德。翻前四失以明四德。当了根者。第一彰说法人知根之德。明了众生根利钝故。善于知见者。二明证法之德。证深法故无所挂碍。大悲心者第三明大悲之德。善为众生演大乘故。大乘之法拔苦尽原。所以成悲也。报佛恩者。四明报恩之德。善教众生发菩萨心自致成佛。成佛即有法。有法即化众生。是其僧宝展转相教。故名三宝不段即报佛恩也。
然后说法者。第三识仪离失劝如法说也。
维摩诘说是法时者。上来第二教教呵竟。
此下第三明八百居士发心。是其教益我无已下第四结不堪也。
佛告迦叶者是性。翻为饮光。饮光是古仙名。此仙身有光明能饮诸光令不现前。故以为名也。其人是饮光仙人种族。即以为名。又自身金色亦有光明。是王舍城婆罗门种。其家巨富。妇名婆仙。其人昔于迦叶佛时作装像师时。有一女持一金珠寄此像师修营佛像。由斯福善恒相逢遇。今值佛出世还为夫妻。身并金色。在俗无欲。同皆出家齐得罗汉。迦叶在日常与如来对坐说法。佛灭度后所有法藏悉付迦叶。迦叶后时结集三藏竟。至鸡足山入灭心定。全身不散。后弥勒佛出世之时以足案山而出。在大众中作十八变度人无量。然后灭身。未来成佛号曰光明。弟子之中头陀第一。以无平等大悲具有四失故被呵也。文四同前。
就其第三释所以中。初征后释。所以言我不堪问疾者何忆念已下广释所以。就中。有二一出昔被呵之事。二时维摩下明其教呵得失之相。前中贫里而行乞者有四义。一者迦叶本为慈心行。于头陀福利众生。以其贫者先不殖福招此苦报。今从贫乞令离贫苦。二迦叶是大声闻得灭尽定。供养之者皆得现报。今愍斯长苦。所以从乞。三富者嫡奢难化。贫者受导易从。四若从富乞即有名利之嫌。今从贫乞即念少欲之行。故从贫乞。
第二教呵相中先呵后教。时我世尊已下迦叶闻法发心呵中。有悲心而不普者。舍富从贫。欲使贫者得富。不觉富者还贫。故非普也。就正教中大文有两。一者正教翻失显得。二如是食者已下以其德故施受二人俱获胜益。前中初先翻彼四失即成四得。然后食下一句总结。前中言四失者。一取食相。二畏境界。三见邪正。四心不普。初取食相中自有四失。一不平等。二不为不食。三不为坏和合相。四不为不受。住平等法应行乞食者。翻其初失欲食。令学者为证清净平等法身而行乞故。然后可食下诸句中类同此释。或平等有四。一人平等。众生普视。二法平等。真如佛性。三心平等。须发普心贵贱等观。四行平等。须发普行贫富同乞。今此文中约行平等也。不食故应行乞食者。谈云。翻第二失。真体离缘涅槃平等不假于食。应以此心而行乞食。若然即终日食终日涅槃。其道无二也。庄云。旧诸师解不食即涅槃。为涅槃故行乞食。释还成他义。小乘人乞食并为求涅槃急如火。若作此呵。未成呵责。今此文意皆以实相平等折彼执心。今明即食为不食。汝若能无所食乃可取食。为坏和合相应取揣食者。谈云。翻第三失。阴界入等名和合相。虽取揣食为坏生死五阴身故。唯求离相清净菩萨故行乞也。庄云。三尘假合成其段食名为和合。汝能了食无所食。即是坏和合也。故无垢称云。为欲坏彼于食执故应行乞食也。为不受故应受彼食者。谈云。翻第四失。法身常住不受生死身也。应以此心而受彼食。若然即终日受食而不曾受也。庄云。如受食时了食性空。受无所受也。故无垢称云。为欲受他所施食故应从乞食。
以空聚想入聚落者。第二呵畏境界相翻失显得。于中有二。初句总教。所见色下第二别言。聚落者村坊城邑白衣住处名为聚落。迦叶乞食必入聚落。见有贫富即舍富从贫。今观聚落性空众生非有。何为舍富从贫畏而不入。若然即终日聚落终日平等也。别中约就根尘等法以理正教。以声闻人未证法空见尘是有对之起怖故。教令观空。于乞食时多于六尘而生诸结故须教观。此文之中于六尘境依法各异。于色尘境教观根空而为对治。于声尘境教观境空而为对治。于香味两尘教观识空而为对治。于触尘境教观能取所取性空而为对治。于法尘境亦教观境空而为对治。一相如此互从皆得。所见色与盲等者。夫入聚落必有见闻。凡夫见闻即空诸结。二乘见听怖以六尘。令双厈凡小故辩菩萨法也。盲人无根于境不著故不分别色形美恶。故无达顺。行者观眼从因缘生无性故空。即识不生。故无分别。故下经云。若知眼性于色不贪不恚不痴。是即寂灭安住其中。非是闭目不见名为盲人。常对四色而不取相故是如盲。譬如五指涂空。空无像现。眼亦如是。虽对色尘了眼性空见无所见。故如盲也。若约互从因缘和合眼能见色。今观眼空。识亦非有。识性既空。识即不生。三法体空即无分别。所以如盲也。故法句经云。眼自不见。属诸因缘缘。非见性眼即是空。色属眼时名色为色。若眼性空。色亦无实也。所闻声与响等者。声从缘生。无有自性。无性即空。与响何异。所嗅香与风等者。香随风转。自体不实。既譬如风不空何也。又云。风行香林无心分别。行人亦示了识性空。虽复嗅香竟无别也。远云。风事浮粗人多不著观。香似彼故无贪著也。所食味不分别者。六味缘生根非自有。妄识体空何所分别。远云。瓢杓无心虽在诸味不生分别。行者应尔。当如瓢杓不生分别。受诸触如智证者。如圣人证果之时理无能所。行者亦尔。观身空故无其能触。境空故无其所触。能所双亡故如智证也。知诸法如幻相无自性无他性者。阴界入等名为诸法。法体性空故云如幻。从缘而生故无自性。无自性故亦无他性。自他既无即不共生。所以不然。不无因故。故不灭。又云。不无因者。有因当不生。无因依何生也。既无有生亦无有灭。故中论云。诸法不自生亦不从他生不共不无因。是故知无生。又云。无自性者籍缘生也。无他性者自因生也。本自不生者谓无作用也。今即无灭者缘生似有也。对法论云。自种有故不从他生。待缘生故非自作。俱无作用故不共生。有功能故不无因也。又云。释有三义。一总。二即。三相待。总者诸法当分无不是自。但言无自即以总破诸法使无他也。即者举他望自。自即为他。今既无自即亦无他也。相待者自他相待。既明无自。更待谁说他。故前明无自。此明无他也。法本不然。今无灭者然犹生也。解有三义。一约圆成。二空真如性无生灭。故云不然不灭。二依他从缘而生。生即不生。从缘而灭。灭无所灭。故称不然不灭。三约遍计。愚夫横计当情似有。体性本空实无生灭。故云不然不灭也。
若能不舍八邪已下。第三呵取邪正翻失显得。远云。声闻独善故舍八邪入八解脱。菩萨兼利随物视同故不舍八邪入八解脱。谚云。言八解者翻八正道以为八邪。谓邪见邪思惟邪语邪业乃至邪定。入八解脱者遂翻八邪以为解脱。谓正见乃至正定。亦可是彼内有色相外观色等八解脱也。邪正既异。云何不舍于邪而入正也。是大难解。有人云。谓诸佛菩萨虽自正证而以大悲应同于邪故云不舍。如此释者大成猛狼。既云应同久已舍竟。云何不舍。又此文中呵彼凡小不达法空心有取舍。呵之欲令学于大乘平等真观。何得乃就应同者释。都不相应。今解云何。净名妙契真如体非邪正。妄情分别谬见是非。如此惑与理相违。悲伤不已。今正教之观。此邪倒从妄心起。心尚非有。妄依何生。达妄体空即真解脱。理既不居邪正。岂有缚脱之名。今已无邪可舍名入解脱也。又云。二乘舍八邪而入八正。大士识邪性空与正无异。所以不舍而入。以无可入对彼舍入故云不舍入也。以邪相入正法者。远云。前就因此约果以教。邪相世间正法涅槃。声闻独善舍邪入正。菩萨兼利随物现同。故不舍邪入正法也。又云。二乘舍邪入正。大士悟邪正俱空。解空不异故名为入。何为离邪而求正也。若欲除邪别觅正者。如第二头第三手等。失之远矣。故下经云。住正道者不分别邪正也。以一食施一切。
第四诃心不普翻失显得。凡小之类阙于大悲。其所得食不能广济。但欲自资。无心为物故。今教之食无定相广狭随心。心小故但益一身。心大故遍于凡圣。若能普施即福利弘多。岂得限心而独食也。庄云。法界之食一多无二。知一即多故以一食施一切。然后可食者。此之一句总结。向前具四德者可得食之即显失者不合食也。上来教呵竟。
下次第二以其乞者如法食故能令施受二人各获胜益。文中有三。一明受者。离六相故行于中道。二其有施下明施人。无四别得平等福。三是为正入已下总结显胜。前中六相者作三对说。初言非有烦恼非离烦恼。是其初对。凡夫有烦恼。二乘离烦恼。菩萨了烦恼性空。非有烦恼故不同凡夫。非离故不同二乘。故无垢称云。非有障染非离障染也。又云。顿悟菩萨段分别二障。非有烦恼。留俱生惑助悲愿力受生。非离烦恼也。或惭悟菩萨无漏行圆。非有烦恼。随俗现起。非离烦恼也。若能如上平等食者即法身食也。故下经云。住正道者不见邪正等也。非入定意非起定意者。是第二对。诸声闻等摄心为定。起心为散。菩萨不尔。行中道故静乱俱融。于一切时无不定也。又云。外利他事不同二乘。非入定意心常不乱。不同凡夫。非起定意也。满云。小乘入定即不食。食即不入定。欲食之前要先入定而起方食。食竟还入定生施主福。大士识定乱无二。终日食而终日定。故无出入异也。非住世间非住涅槃者。是第三对。凡夫住世间。二乘住涅槃。法身大士了世间空故不住世间。解涅槃空故不住涅槃。故下经云。我及涅槃此二皆空。又思益经云。诸佛如来不得生死不得涅槃。佛胜弟子得解脱者亦不得生死不得涅槃也。又云。大智成满得涅槃。非住世间。大悲已满常利他。故不住涅槃也。第二施者无四别。无大福无小福者。迦叶意谓施圣人得大福施凡夫得小福。福者果也。法身大士不见凡圣有异。不见由之优劣。何有福之大小。故云无大无小。无垢称经云。无大果无小果也。不为益不为损者。理无增损。无大福故不为益。无小福故不为损也。第三是为正入佛道者。正显叹胜。佛道者佛所得道。谓正体后得二智。既知受者无六相。施者无四别。岂非人平等佛道也。不依声闻者。举劣辩胜。声闻分别未亡故不依也。若如是食为不空食者结叹劝修也。上教诃讫。
时我已下是第三迦叶彰已闻法发心舍小乘执。于中四句。一自发大心。二复作是念下彰净名德。三其谁已下劝他发心。四我从已下彰己及他俱舍小行。是故已下结不堪也。
佛告须菩提者。此云空生。亦名善吉。故福德经云。舍卫城中有长者名拘留。父为无子故祠天求子。空声应言。汝福得多无堪来者。有天王命终应生君家。后便诞身。其人初生舍宅皆空。父母怪之以问相师。相师告云。现空唯善表大。解空第一故曰空生。后长大请父延佛。设食即随佛还祇洹精舍作沙门。思念人物俱空获阿罗汉果得无诤三昧。未得大乘究竟平等大空三昧。故今被呵。若就行辩前。大迦叶以无平等大悲舍其大乘乐于小法。不能贫富平等。阙助成之行。所以舍富从贫乞。今须菩提阙平等空智。欲舍小法别求大乘。不能以富等贫。谬见邪正遂舍于贫而从富乞。此并未会不二之真故被呵也。文四同前第三释中。初征后释。释中有二。一举昔日被呵之事。二时维摩下辩其得失教呵之相。前中入舍从乞食者。须菩提自念。若从贫乞恐成恼乱令诸众生得嫌嫉之罪。故须舍贫唯从富乞。故今须入维摩诘舍。
时维摩下广明得失教呵之相。文中有三。一明翻失显得教呵之相。二时我已下明须菩提自申已屈维摩垂教。三说是法下明教呵益。前中维摩取钵盛饭者教呵所由。何故净名取钵盛饭而不与者。略有三意。一取钵为尽言论。若不取钵。彼得切难恐怖舍去。二若不满施惧招悭过。广开施门彰己无吝。三寄食以兴论端。故先取钵盛满饭也。唯须菩提下正明教呵也。文中有四。一呵于食不等。二不段淫下于缚解不等。三不见佛下于师法不等。四入邪见下于一切法不等。翻此四失教成四德。总呵意返责须菩提。
汝若实得空无诤三昧者。何不于食法乃至缚解诸法一切皆等。莫生分别。既见汝今舍贫从富除贫取脱。背彼邪师归佛正法。正是相违。斯则有见不亡取舍未息。云何得称空三昧。若欲合彼大空平等无诤三昧者。应须不见食之美恶。乃至邪正无二。不生分别。若能如是然可取食也。就初于食不等中句别有三。一将食类法。二以法类食。三结听取食。唯须菩提于食等诸法亦等者。此即初句。汝今舍贫从富。见食善恶。即知于食不等。万法同相以法性为实。即知汝于法不等。又将食类法。观食体空名为食等。以此类余名为法等也。诸法等者。第二句以法类食。观法性空无有染净名为法等。以此类食名食亦等。如是行乞乃可取食者。第三句结听取食。万法同相准一可知若于法食平等者。以此行乞即是福田。乃可取食也。可取食等者。取富人之妙食等贫舍之秽餐。若能于此粗妙食等。即能于诸法亦等。若达万法皆等。即能于食亦等。得此等心是真福田。乃可取食也。
不断淫怒痴亦不与俱者。第二呵须菩提于缚解不等。有其十事。汝若得平等空智者。何故断三毒怀身见。灭痴爱见恶业存缚解。见四谛执得果。离凡夫取圣人著诸法。有此十事。知汝于一切法不平等也。就此十中前九是别。后一是总。前九中初七约行以征。后二约人以责。前中初五断德。后二智德。亦可。前五离染。后二修净。前五中初三烦恼断。次一业断。后一苦断。烦恼中初二见惑。后一修惑。见惑之中初钝后利。不断淫怒痴亦不与俱者。佛无三毒随化常现。故云不断。亦不与俱者。证实返望从来非有故无可俱。非见有法舍而不俱。以不俱故不同凡夫。由不断故不同二乘。余别类尔。若约三性释者。遍计烦恼本来性空。无惑可断。故云不断。既无可断。与谁共俱。二依他烦恼断时不断。名为不断。不断而断故云不俱。三圆成真性本净无惑可断。故云不断。真外无妄与谁共俱。故云不俱也。若约菩萨。初地已上现起分别三毒化众生故云不断。据理实无称不俱也。不坏于身而随一相者。远云。现行身见教化众生而不舍离名不坏身而随一相。理如一相行证名随。身本自空即是一相也。何须坏身见而随一相也。谚云。真如平等名为一相。阴身体空无法可坏。不坏即真故名一相。何须坏五阴而随一相。此解不然。身即是身见非五阴也。又云。声闻灭身而得无相。大士知身见性空即是一相。何须坏身见方随一相也。故无垢称云。不坏菩迦耶见而随一相。不灭痴爱起于明脱者。远云。修惑谓无明使。起之不了名痴。欲爱色爱有爱住地名爱。随化现行故曰不灭。起明脱者。明是惠明。脱是心
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:32:13-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>