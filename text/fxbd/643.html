<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="再镌槐安国语序,槐安国语标目,槐安国语开筵垂示,槐安国语卷一,槐安国语卷二,槐安国师卷三,槐安国语卷四,槐安国语卷五,槐安国语卷六,槐安国语卷七,槐安国语后序（予）,再镌槐安国语全文在线阅读,再镌槐安国语全文在线下载,大玄古籍书库">
<meta name="description" content="凡七卷。日僧白隐慧鹤（1685～1768）着，一诺编。日本宽延三年（。1750）刊行。收于大正藏第八十一册。系慧鹤评唱大灯国师宗峰妙超语录之作，文中‘○’符号下之短语即其揭示宗乘旨要之心得。慧鹤以‘南柯记’中之‘槐安国’为书名，系自谦全书所述纯系梦语而已。内容包括开筵垂示、住大德语要（以上第一、二卷）、住崇福语要（第三卷）、退崇福归大德语要（第四卷）、颂古（第五、六卷，有净居叉手、迦叶荼毗等四十八项）、拈古（第七卷，有临济孤峰、天皇恁么等十项）。慧鹤以碧岩录、从容录之体例为准则，着力发挥卷七之拈古十项，而">
<title>再镌槐安国语_白隐慧鹤_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">再镌槐安国语</span> <br/>
          作者： <span class="inputVal" id="bkauthor">白隐慧鹤</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]128313</span> <br/>
          说明： <span class="inputVal" id="bkdec">凡七卷。日僧白隐慧鹤（1685～1768）着，一诺编。日本宽延三年（ 1750）刊行。收于大正藏第八十一册。系慧鹤评唱大灯国师宗峰妙超语录之作，文中‘○’符号下之短语即其揭示宗乘旨要之心得。慧鹤以‘南柯记’中之‘槐安国’为书名，系自谦全书所述纯系梦语而已。内容包括开筵垂示、住大德语要（以上第一、二卷）、住崇福语要（第三卷）、退崇福归大德语要（第四卷）、颂古（第五、六卷，有净居叉手、迦叶荼毗等四十八项）、拈古（第七卷，有临济孤峰、天皇恁么等十项）。慧鹤以碧岩录、从容录之体例为准则，着力发挥卷七之拈古十项，而成为本书之重心。</span> <br/>
          封面： <span class="inputVal" id="bkimg">Z_643.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]再镌槐安国语
[book_author]白隐慧鹤
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]128313
[book_dec]凡七卷。日僧白隐慧鹤（1685～1768）着，一诺编。日本宽延三年（ 1750）刊行。收于大正藏第八十一册。系慧鹤评唱大灯国师宗峰妙超语录之作，文中‘○’符号下之短语即其揭示宗乘旨要之心得。慧鹤以‘南柯记’中之‘槐安国’为书名，系自谦全书所述纯系梦语而已。内容包括开筵垂示、住大德语要（以上第一、二卷）、住崇福语要（第三卷）、退崇福归大德语要（第四卷）、颂古（第五、六卷，有净居叉手、迦叶荼毗等四十八项）、拈古（第七卷，有临济孤峰、天皇恁么等十项）。慧鹤以碧岩录、从容录之体例为准则，着力发挥卷七之拈古十项，而成为本书之重心。
[book_img]Z_643.jpg


[book_title]再镌槐安国语序
吾门之禅那非四禅八定之种烦。实如来最上乘之妙道也。不见古人云。唯许老俗知不许老欲会。尽之矣。喟今时学禅之徒欲束会禅。禅无你会底道理。若说会禅是谤禅也。如滹沱胶盆子。韶阳失钱遭罪。洞山茎草子。东山暗号密令。岩头末后一句。鹄林只手根原等。一一透得。是知禅语已非会禅。要之须还妙语。若阏妙语。纵使评禅如圆悟。契禅如雪窦。皆是阴识依通之分齐耳。争得犯最上乘之美称乎。达人斥之云。就宗师之口边吃野狐涎唾。至有旨矣。西京有指月居士者。知槐安国语者为禅门必须之宝典。以旧版曾罹兵燹书肆乏书为憾间。欲再镌征序于余兼求评语。可谓笃志矣。余则评曰。吾鹄林无此著述。莫谤老汉好。居士若能会余言。则知禅之为最上乘旨趣。乃足以再镌。此书果骂天有言。大丈夫参禅岂有就宗师之口边吃野狐涎唾。这个尽是阎老子面前吃铁棒底。此言痛快。莫有不曰其魅魅底。并评语书以充序言。
明治乙酉八月传临济宗住相之圆觉沙门七十老衲洪川识。
正四位山冈铁太郎书
此录我开祖国师垂示雏僧底葛藤也。后来鹄林老汉老婆亲切妄加下语添冗评名之槐安国语。虽嚼饭喂婴儿之手段。亦是并国师葛藤。金刚圈栗棘蓬。学者误触之。则不啻伤手脚。不丧身失命者几希矣。今也指月居士发护法心。至诚以再梓此录。需序于予。予素不解文不会禅。鸣呼复何言。虽然此有一句子。千佛万祖传不传底。千英万杰会不会底也。若有个汉向未翻此卷以前会取去。则不辜负国师彻骨之恩。又见得鹄林直截为人处。不然则剑去久矣。
明治十八年之秋大德牧宗识
评唱龙宝开山国师语录拙语
惟时宽延第二己已历孟春开制日。予西东住庵诸子。稽首罗拜而告曰。夫如大德开祖者。东海日多之先驱。而华坞国师之老爷也。有弄大旗恶手脚。门墙孤危无让南泉长沙。应缘步骤有黄檗慈明体裁。其录甚高雅。而偈顷带明觉风调。然久秘大德藏里。人多无知之。今其儿孙可以亿数。其中虽博览尽二酉。强记穷三张底。无披阅之。往往得传记百家书。则如拾玉炬于暗路。独到乃祖录不顾者何哉。如传记百家。则不读亦可也。于其宗祖录。则不可不熟读也。愿师评唱之。当今之世。一举发大辉者。非师而谁哉。贵使儿孙知有此录矣。予揶揄曰。不可也不可也。夫佛祖无上妙道。旷劫难行。而难忍能忍。难行能行。而后到成辨大事。吾辈小德小见。憍心慢心。岂可轻着手脚哉。诸子曰。师向讲演碧岩录者数次。此书与碧岩录重轻何如。此书之讲若非。则碧岩录亦必非也。碧岩录之讲若是。则此书亦果是也。请师居一于此矣。莫谓觉今是而昨非。予曰。如碧岩录处处皆有之。如此书大德云门庵藏秘。而无漫印施也。为之何如。诸子曰。上龙峰谆请秘典。吾辈之任也。岂假师手哉。予曰。如碧岩录有鳌头有诸钞。如此书国字亦不加。如何得开口。况寡陋野夫。从前才有少忆持记持。十之八九既遗忘了也。到大师浩渺言字海弥漫毒波浪。哑子尝苦瓜。如何说向人。唯千万恕之。诸子曰。探陈篇校雠事实。虽不敏伏请竭驽钝。师唯拈弄一遍。足而已。予进退惟谷。不知所言。缄默竟休。越首众者诺与熏寿辈。偕谋定大纲随其所能而役之。颙与颐。行程数百里。裹粮涉险。驰京师上龙峰。恳请印施。不日得百余帙。而驮载将来。鲁与隆者。借控陈篇于诸方。而竟作百余纸秩膏。书中难解事实大略抄录。有滴露磨朱分句读者。有考字义者。有加国字添训点者。既集而大成推出予面前。予不遑固辞。茫茫而不觉上此座。恰如乞糊水于河头。担来又拟卖河头者。转不胜惭惧之至。枉缀俚语一章。以止诸子啼。格尔丙丁童在么。
明南浦子。玄关山爷。对凤帘鞠躬解龙颜功归谁。跨鲸海汲毒浪来伤害之子。初行镰仓滴汗于万寿室。佛国禅师深印可他。后走华洛呈见于韬光庵。大应国师未许尔在。不久透韶石关彻见鉴咦顾。中顷闻百丈语击碎杻械枷。五条桥下二十年。折脚铛内煎猫头煮鸩羽。九重城里五节会。曲木床上吐狐涎鸣狼牙。横岳百日住僧。息耕三世祸蘖。云门再世臭骨。扶桑第一毒华。打破乾坤活捉南都北京律虎义龙。眼空寰宇。气呑佛祖。端居法窟恼害西江东湖驴腮马颔。心如波旬面似夜叉。乞者队里被席见生擒依贪甜瓜。贵人头上秉拂恣谈笑依呑栗棘。五百年间出瞎知识。三转语弥天恶口祸。有录大德藏里。四百年宝惜如太阿。无钱长安城下。数日程屈请过佛骨。绞颐颙两个忠胆窥骊龙颔下。佣鲁隆二子只手正字义等差。近效勤佛果老婆禅。各请鹄林瞎评唱。虽避洗心子嫉妒火。错坠雪窦葛藤窠。添乌焉于鱼鲁。责风鸣于山鸦。腥风胆寒。老戾脚末期任手拗所。臭血痕到今染污佛袈裟。
宽延第二己已岁晚春仲浣
沙罗树下白隐老衲谨书

[book_title]槐安国语标目
卷一
开筵垂示住大德语要
卷二
住大德语要
卷三
住崇福语要
卷四
退崇福归大德语要
卷五
颂古
净居叉手迦叶荼毗
思问希迁大随劫火
百丈耳聋保福游山
堤婆宗话三界无法
岩头㘞字古佛露柱
汝名什么云门一宝
禾山打鼓仰山游山
外道问佛言不言话
大好灯笼栏里失牛
南泉斩猫僧伽知慢
尊者领徒弟子衰老
蜜多传衣玄沙三病
卷六
颂古
翠岩眉毛犀牛扇子
雪峰住庵并却咽唇
泉参百丈大随问僧
三角此事不二法门
赵州孩子月夜断索
厨库三门马祖不安
云门胡饼百丈开田
平田大败寰中苍天
药山看箭国师立义
麻三斤话不思善恶
秘魔木叉廓然无圣
风穴垂语胡乱三十年
卷七
拈古
临济孤峰天皇恁么
鼻孔辽天云门北斗
雪窦二龙大死底人
临济疑着雪窦问浴
穴野盘僧婆子勘破

[book_title]槐安国语开筵垂示
鹄林垂示曰。虽与我同条生。不与我同条死。此语极难入难解。斯名法窟爪牙。斯道夺命神符。西天此土祖祖相传来。南泉长沙黄檗赵州投子岩头雪峰长庆保福翠岩乾峰云门首山慈明杨岐黄龙真净息耕专用此机。逼杀瞎证闲神野鬼。粉碎枯禅疥癞野干。昔有七贤女。呵天帝释云。你若无此物。他日如何利人。调御亲证据曰。我弟子大阿罗汉不能解此义。唯有大菩萨众应解此义。此其权舆欤。赵四七二三唯传此些子。其余波流普五印溢赤县。既及上桑树洛有千光圣一。相有大觉无学。奥有圆福。越有永平。筑有崇福。纪有兴国。斗毒华于二十四番。结恶果于五家七宗。就中如吾龙宝开榛者。特其尤者也。鼻孔吸尽南浦毒浪。耳朵饮干东海狂澜。险如舞女走竿。活似市儿弄丸。蹈翻二乘小果之窟宅。驱盲龟于空谷。夺却相似涅槃破屋。鞭跋鳖于草窠机锋险险。鬼神不能触。面目严令。佛祖不喜看。恶毒语句。虽集得三帙。木札羹铁钉饭。时人总无顾。云门藏里滞货。谁敢酬价。今岁宽延己已春。住庵千指诸子乞提唱之。喝走不止。三止四请。终才翻卷帙。毒焰照胆。怒气彻骨。一唱三叹。每对卷牙战股震悲喜交涌。一者悲如是大光明如此大宝聚终无人顾。二者喜浇末轻浮远孙薄福昏愚野夫何幸拜披此金文。兹效大师雪窦录做。拭羝羊眼抽狐狸智谨每句下语毕。非是求闻达于当世。结胜缘于不朽。诸子亦他日有把茅盖头。合志定计冠事迹于上加国字训点共印刊以便后学且教人知有此录。莫谓鹄林无义荒唐说话以欺瞒后昆了。不信请看取下文。

[book_title]槐安国语卷一
龙宝开山语录中事（○住大德语要）
师于嘉历元年十二月八日开堂。
拈衣云（○都府楼才见瓦色。观音寺只听钟声）千尺不过丈六（○月高城影尽）鸡足不如大德（○霜重柳条疏）何故。举衣云。顶戴披之。谁辨正色（○言车之功辙不与焉）。
升座拈香云。此一瓣香（○上透霄汉下彻黄泉）爇向炉中恭为祝延万万岁。今上皇帝圣躬万岁万岁万万岁（○南海象树不知春秋）陛下恭愿龙图永固玉叶弥芳（○长奉殿上金钟勤。万岁山前玉漏迟）。
次拈香云。此一瓣香（○乾坤内宇宙间。中有一宝秘在形山）爇向炉中恭为祝延太上天皇圣寿亿万岁（○斗南长见老人星）恭愿超上德于千载（○王登宝殿野老讴歌）树风声于后昆（○圣主必待贤臣而弘功业。俊士亦俟明君以显其德）又拈香云。此一瓣香（○湘之南潭之北。中有黄金充一国。吹毛截不入。轮锤击不开）奉为金紫光禄大夫黄门侍郎增崇禄算（○求贤以德。致圣以道）伏愿松柏之寿甫甲之干柱石国家抚育生民（○水广则鱼大。君明则臣惠）。此一瓣香（○天高东南地倾西北）奉为光重法筵诸尊官洎满朝文武百僚增崇禄算（○珠玉无胫而自至者以人好也。况贤者之有足乎）伏愿安国利民齐伊周之古术（○水广则鱼大也。俊人在官则治道清。奸佞干政则祸乱作）乃忠乃孝称思轲之正范（○王圣臣贤天下盛。君明臣直国之福也）此香在云门关里久为衲僧锁口诀（○五百年滞货如何今时人顾底半个亦无若有爇向炉中亦可）曾拾得于镰仓县畔巨福山头和气霭然。囊藏二上来（○试道几重包裹）香风隐而弥露。今日拈出爇向炉中供养前住建长禅寺敕谥圆通大应国师南浦大和尚用酬法乳之恩（○春江潮水连海平。海上明月共潮生）。
师就座顾视大众云。便恁么相见早隔五须弥。若也待开口。三生六十劫。还有知个中事底么。出来对众决择看。有么有么。僧问。雪山雪寒吾佛成道。法堂功成和尚开堂。建法幢立宗旨正在此时。诸官临筵请师提唱。师云。国清才子贵。家当小儿骄。僧云。直将一句无心法仰祝万国泰平瑞。师云。满口道着。僧云。记得慈明开堂有僧问。攒锦簇花即不问。如何是本来面目。明云。一言已出驷马难追。此意如何。师云。石从空里。立。火向水中焚。进云。僧云。明明三际晓。皎皎一轮孤。明云。一轮底亦作么生。意在那里。师云。鱼龙穴下盘根阔。日月轮边气象深。进云。僧云。洎合放过明便喝。如何辨端的师云。劫石易消。村话难改。进云。上来一一蒙指示。只如和尚今日开堂说法。当机觌面如何接人。师云。眉毛厮结准上厮拄。僧云。作家宗师天然有在。便礼拜。师云。且缓缓。又云。更有问话者么。又有僧问。记得庞居士辞药山。居士指空中雪云。好雪片片不落别处。意旨如何。师云。难提掇处转有则。僧云。时有全禅客云。落在什么处。士打一掌。又作么生。师云。八角磨盘空里走。僧云。全云。居士也不得草草。士云。汝恁么称禅客。有人不放汝在。如何委悉。师云。咬定牙关。僧云。全云。居士作么生。士又打一掌。意在那里。师云。多添少减。僧云。虚堂祖翁云。虽则是两掌。其间有呆有搦。有收有放。如何辨别。师云。到此大行。僧云。上来已蒙慈悲。向上宗乘事如何举唱。师云。千峰雪白。万壑风寒。僧云。老师果是人天大导师。便礼拜。师云。许你归众去。
乃云。我本无心有所希求（○青原伯家三盏酒。吃了犹言未湿唇。抱赃叫屈。大欲知无欲。大求齐无求）。冰锁瀑泉声细碎（○澄潭不许苍龙蟠。死水何曾振古风）今此宝藏自然而至（○可惜许迟了也。殊不知威音以前）风摇寒木影挛拳（○鸟飞毛落。水至渠成。又是家常茶饭）况我宗印禅者与海南檀越冒穹谷攀幽林（○见义勇为）亲择巨材（○独木汉不能架高厦）堆山积岳控溪水与海通。鲸波险处独解透路（○为是神通妙用乎）驱白牛于露地。结轨于百里（○本体如然乎）鸠成风于大野。响斧于一城（○良匠无弃材。明君无弃士）或费郊外丁夫。或劳山中普请（○头头上明物物上明）树云间之朱堂。布五彩之橑椽（○佛身充满于法界。普现一切群生前）安灯王之广座（○尽大地是者法王座。岂假灯王力）庄三道之宝阶（○水鸟树林念佛念法作么生）区区役役（○不起道场现诸威仪。区区役役在何处）今日开堂（○遍界古佛堂何日有闭却）高答君臣。遍报过现未来（○一段风光画不成）大觉海中一切圣贤（○三千世界海中沤。一切贤圣如电拂）生生所参见诸善知识。众中衣钵道友。师僧父母。一切恩门。一切含灵（○所有一切众生之类。若卵生若胎生。若湿生若化生。若有色若无色。若有相若无相。若非有想若非无想。我皆令入无余涅槃而灭度之。如是灭度无量无数无边众生。实无众生得灭度者）为便是自然而至（○水至汇成）为复是从功而成（○制心于一处。无事而不辨。又是有无裈草里坐。多口阿师面上夹竹桃花。肚里参天荆棘。鸾胶难续断肠人。又恐多少丧身失命去。罕逢穿耳客。多遇刻舟人）诸人于此会得去。山僧不必解说（○和尚大慈大悲。伏乞为解说）若也不会。曲务速说。击拂子云（○止止。有什么长处。说似一物即不中。纵说得八九十成。犹是玄沙道底）所以前释迦不前。后弥勒不后（○不是分外事）无边刹境自他不隔于毫端（○谁即不识）十世古今始终不离于当念（○将谓十世古今全离于当念）一毛头上现宝王刹。一纲顷转大法轮（○残羹馊饭狗亦不吃）虽然如是。犹是建化门中事也（○有什么不可。分解却不可。我爱建化门）向上宗乘事又作么生（○堂中若有者汉。擘开左眼云猫。出去大冷却一堂。危哉）又击一拂子云。有意气时添意气。不风流处也风流（○有么有么）小比丘妙超（○历劫无名。错安著名字）恭遇君圣臣贤。不忘灵山付嘱（○佛言。佛法付嘱国王大臣有力檀那）大平得路成此梵刹（○四美具二难并）敷扬正法眼藏（○尽大地沙门正法眼藏如何敷扬去）祝延圣寿无疆（○我当住于此常说法教化无数亿众生）山河大地草木丛林。情与无情。同蒙光辉共力拜手（○风摇松竹是欢声）妙超下情不胜感激屏营之至（○皇风永扇佛日增辉）复云。昔日世尊六年戴雪头上安头（○佛佛要机祖祖机要。有例攀例。赚杀一船人）明星忽现眼皮横绽（○捏目强生花。可惜许）从此无端解道大地含识具这如来知慧德相（○谨谢如来深恩。可惜许。人性上不可添一物。何处着如来德相）大众若是大地众生。各各自有生涯（○只恨多认贼为子。无差别平等不顾佛法。恶平等故）从旦至暮从少至老每日起坐经行（○认取却不可。被毛从此得。作佛亦依他）一是一非瞥喜瞥瞋并是他家活脱生涯也（○学道之人不知真只为从前认识神。无量劫来生死本痴人唤为本来人）何必贵如来智慧德相（○纵不要如何从头具有来）后代儿孙得被者老汉惑乱（○和尚又作么生。谨奉贺特有老和尚不受他瞒。圆顶方袍他受业师做）往往安禅静虑刺脑入胶盆（○只恨近代安禅静虑底儿孙亦甚稀）以悟为望。似缘木求鱼。谓之望上心不足（○闻有三十年前挟复子带泪辞播州走行相阳挨门傍户俄又走华洛叩头于韬光庵。呈望上心底老汉矣。又闻近顷在龙宝堂上开大口矣）大须辜负世尊出世本志（○作么生是世尊出世本志。曰。为一大事因缘故出现于世。欲令开佛知见故出现于世）且问诸人。上来既道。后代儿孙被他惑乱（○两头三面小卖弄）今也便道。大须孤负他出世本志。是褒世尊是贬世尊（○眼看东南心在西北。欲得周郎顾。时时误拂弦）若道赞叹。因甚有惑之言（○过桥村洒有。隔岸野花香）若道诽谤。亦可有孤负之词（○到江吴地尽。隔岸越山多）或道褒贬随时。未免随语生解。更道褒贬不施。失却古佛家风（○自携瓶去沽村酒还着衫来作主人）直饶道总不恁么。明知莽莽卤卤去。毕竟意在那里（○同天下利者得天下。擅天下利者失天下）所以山僧曾有一颂。明星一见雪重白（○是甚么闲事。此老又重要惑乱人那）眼里瞳人毛骨寒（○第二重亦有。虽然与么。更须子细。何故。两背由来拊。双眉元是单）大地若无知此节（○只知途路远。不觉又黄昏）释迦老子出头难（○纵有知此节。者里不许出头。六七四十二）只如道眼里瞳人毛骨寒。是什么时节（○要知山上路。须是去来人）若能恁么去。日用四威仪中壁立万刃孤迥迥峭巍巍（○要行便行。要坐便坐。用壁立万刃为什么）如天普覆如地普载（○虚空消殒铁山摧。那处着覆载底天地）如虚空含容（○虚空生大觉中。犹如发海一沤）如日月照耀（○日月照临不到。天地覆载不尽）因甚如此。今日腊月八（○依稀上已仿佛重阳
举。太宗皇帝因僧（○是凡是圣。恐是随后娄蒌汉）朝见。帝赐座（○泽及于民则贤人归之。泽及于昆虫则圣人归之）问云。卿甚处来（○直钩钓骊龙。曲钩钓虾蟆蚯蚓）僧奏云。庐山卧云庵（○果然出处亦不知。三步虽活。五步须死）帝云。卧云深处不朝天。因甚到者里（○天风吹落桂花枝）僧无对（○作家禅客天然别惊群动众。只是深山古庙（○里无转智大王）师蓦拈柱杖云。太宗威容严肃机晤宏远（○君子不猛不瞋。民畏于鈇钺。叉是佛心天子）者僧寝默。俯仰不失其礼（○不风流处也风流。恰似羊公鹤）只如后来雪窦明觉大师代云难逃至化又作么生（○稽首明觉大师。明头打着。喑头打不着）卓拄杖一下云。四海而今清似镜。三边谁敢犯封疆（○两朝宝峰国师。喑头打着。明头打不着。鹄林即不然。者僧若低头鞠躬道得拈将庐山真面目以祝延陛下万万岁。不唯明暗双双。感得天颜有喜近臣知。何故。君不密则失臣。臣不密则失身）正旦谢两班上堂。僧问。日暖风和万物新相逢。便拜又相贺。三乘五性不用问。应节一句如何举扬。师云。分明记取举似诸方。僧云。记得。僧问赵州。如何是赵州。州云。东门南门西门北门。此意如何。师云。黑漆桶里洗墨汁。进云。僧云。不问这个。州云。你问赵州意在那里。师云。乌龟钻壁。进云。某甲不问赵州。又不问老师。只是有一问。请师答话。师云。莫向那僧背后问讯。进云。恁么则大众沾恩。学人礼谢。师云。只要实到与么地。进云。领重重相为。师云。领底作么生。进云。也是不空。师云。不因今日节。
乃横按拄杖云。寅朝乍临正景新至（○是何时节。要识佛性义埋。当观时节因缘）梅梢舒瑞气。幽鸟报贺音（○骊珠光烁烂。蟾桂影娑婆）左右壮保爱之节。东西开纳祐之门（○头头显露物物全真）岩莎步入祥麟稳。海树飞来白凤闲（○王登宝殿野老讴歌）卓拄杖下座（○甲不坚密与肉祖同。弩不及远与短兵同）。
元宵上堂。僧问。昔日西天迦叶初传灯。未审如何是初传底灯。师云。夜半正明。天晓不露。进云。迦叶已传之。龙潭为甚吹灭。师云。倒骑牛入佛殿。进云。后来有僧问香林。如何是室内一盏灯。林云。三人证龟作鳖。是答迦叶底答龙潭底。师云。壶中天地别有日月。进云。只如道三人证龟作鳖。作么生辨端的。师云。石人相耳语。进云。忽有人问如何是室内一盏灯聻。师云。紫罗帐里撒真珠。进云。恁么则动地放光放光动地。便礼拜。师云。大家自知。
乃云。灯灯无尽灯（○黑如漆平原秋树色）光明千万里（○大地黑漫漫沙麓暮钟声）捏聚也不即（○捏聚者什么物）放开也不离（○何处着手脚）一片虚凝宇宙宽（○宽是为对陕。陕亦由宽生。者里全无宽陕）不知然灯为谁记（○四海只知天子贵不知天子作何颜）以拂子击禅床一下便下座。
二月旦上堂（○问答不录）
师乃云。春风浩浩（○吹毛截不入）春鸟喃喃（○轮锤击不开）奉云门冉冉（○黄金色上）春水漫漫（○更添黄）时哉时哉（○剜好肉生疮）时何孤负（○捏目强生花）一任诸人东看西看（○莫勤着。动着三十棒）忽有个汉出来（○穷鬼子有甚长处。才见出头即打）道老和尚只知其时不知其节今朝天寒雪下如冬。山僧向他道。我余一件事引得你一问（○不觉触他蚯蚓怒。迅机颠蹶欲翻天）佛涅槃上堂。僧问。春色依依花木芳菲。双树因甚一荣一枯。师云。古今与么见。进云。恁么则人天悉莫见世尊所入三昧么。师云。泥人眼赤。进云。记得德山一日斋晚。老子托钵自方丈下来。此意如何。师云。步步生荆棘。进云。雪峰云。钟未鸣鼓未响。老子托钵向什么处去。又作么生。师云。相见易得好。进云。德山低头归方丈。如何辨端的。师云。闇室藏灯。进云。岩头闻云。大小德山未会末后句在。还谛当否。师云。继弦须是鸾胶续。进云。德山云。你不肯老僧那。意旨作么生。师云。谁知只是有受璧心。进云。岩头密启其意聻。师云。览尽潇湘景和船入画图。进云。德山次日升堂。果与寻常迥殊。如何理会。师云。法出奸生。进云。岩头拊掌谓大众云。且喜老汉会末后句。意有那里。师云。事久多变。进云。学人今日小出大遇。便礼拜。师云。两肩担将归去。
乃云。世尊临入涅槃（○事生也。又恁么去。那甚么处得者个消息来。有一人全不肯。一任一任）以手摩胸普告大众云（○鸟之将死。其鸣也哀。人之将死。其言也善。此老汉将死。其言也怪）你等谛观我紫磨金色身（○休担水卖河头。尽乾坤大地那处是不紫磨金色）蓦竖起拄杖云。者个是大德拄杖子。阿那个是金色身（○两头共截断。一剑倚天寒。五羖入而秦喜。毅出而燕惧）诸人一见便见。不妨一得永得○（○放下着当何臭皮袜）其或未然。山僧谩诸人去（○大小大国师可惜随邪逐恶去）百亿须弥百亿日月。恒沙国土恒沙诸佛（○狼藉不少七花八裂。者杀风景分开亦好。譬如析栴檀。片片皆香）尽在拄杖头上增添金色身光庄严涅槃妙相。诸人还见么（○者破漏逗老汉自屎不觉臭）若尚未见。卓拄杖云。年年二月花狼藉（○改头换面。九尾野狐多变体。又随月色过罗浮）。
三月半上堂（○问答不录）
师乃云。桃花红李花白（○仰山推出大沩前。损已命也不知）灵云玄沙立阡陌（○殊不如犯锋。初知和尚有大知见。者杀风景老汉）相争祖道不敢休。（○好一釜羹。无事生事多口阿师）其势不生多韬略（○倚天长剑试言有何良策）春雨自知断和句（傍人有眼两虎相战必为处人获）蒙蒙洒去空萧索（又是玄沙道底也。胜秋露滴芙蕖）两两三三解归根（○愁人莫向愁人说。众生颠倒迷己逐物）四维上下难寻觅（○说向愁人愁杀人。自是桃花贪结实。错教人恨五更风）既难寻觅。因甚得大地载起（○甚新鲜。鬼哭神悲。天地回转。木上座曰。者老汉把不住。大害参玄士。不信闻予一偈。语当头略不分。便将拄杖靠松根。山深自是多狼虎。未到黄昏得闭门）喝一喝云放过一着。
谢龙藏主上堂。山僧拂子说三种禅（○者小卖弄。我者里一种亦不要。况二种三种）忽竖起拂子云。此是换却佛眼睛底禅（○上无诸佛下无众生。换却者何人眼）亦打一圆相云。此是指出人天性命底禅（○是何系驴橛。三千里外莫错举）击禅床一下云。此是发云雨大用底禅（○隆准若知齐鸟啄。将军合有五湖心。可怜手把天瓢水一滴私乡关不得。雷声洪大雨点全无）虽然如是。若是自非一气转得一藏底人。争能消得多少风（○自是凤凰台上客。眼高看不至黄金。筑坛拜虽恩厚。蹑足报时虑已深）。
佛生日上堂。僧问。世尊今日降下未至地。九龙吐水洗金躯。早是一场败缺。和尚要雪屈。也是泥里洗土块。师云。狗（口＋衔）赦书。进云。指天指地金莲捧足。因甚脚下红丝线不断。师云。要知山上路。须问去来人。进云。韶阳老人正令方行。诸方未免将错就错。师云。夜行莫蹈白。不水定是石。进云。不因老师点发。容易难瞻慈颜。师云。月到中峰犹未归。进云。三十年后此话大行。师云。马无千里谩追风。
乃云。本不曾上天。何论下天（○无孔铁锤重下楔）本不曾托胎。谁说出胎（○轮锤击不开。可惜跋鳖入空谷）所以道净法界身本无出没（○是非既落傍人耳洗到驴年也不清）既然如是。因甚东家杓柄长西家杓柄短（○我常住于此）会得各各恶水蓦头泼（○狼毒肝肠）不然齐之以礼（○生铁面目）。
复举。世尊一日升座（○丹青画不成。睿岳三千房雪月。长安十万户风烟。犹隔半月程）文殊曰槌云。谛观法王法法王法如是（○事起叮咛。削圆方竹杖鞔却紫茸毡）世尊便下座（○可惜许。劳而无功。波斯载玉入市廊。一段灵光照阡陌有按剑人无知价。夕垂头入茅店）。师拈云。大湖浸月长桥卧波（○此去西天路八千。鹞子过新罗）若非高吟大嚼。争能赏此时情。虽然风流可观（○罕逢穿耳客。多遇刻舟人）其奈得便宜处落便宜（○傍观有眼。奈何取之尽缁铢用之如泥沙）具眠禅流请辨缁素看（○无物堪比伦。教我如何说）。
次日上堂。僧问。衲僧个个气宇如王。今朝因甚坐在区宇。师云。画饼充饥。进云。若也论此事。如青天白日。更向甚处克期取证。师云。路入桃源深更深。进云。慈明问黄龙。云门三顿棒。洞山可吃不可吃。意在那里。师云。两镞蒺藜。进云。黄龙云。可吃。还端的也无。师云。直饶山岳也难藏。进云。明云。终日鸦鸣鹊噪吃几棒。意旨作么生。师云。一种是声无限。意有堪听有不堪听。僧便礼拜。
师乃举。五祖云。今日结夏（○未在更道）无可供养大众（○恶水蓦头泼）作一家宴（○残羹馊饭管待诸人（○钝置杀人）遂举手云（○可惜许）啰啰招（○温）○啰啰遥○啰啰送（○恭）莫怪空疏（○俭）伏惟珍重（○让）师云。五祖老人与么。家宴（○射工含沙待人过）可谓管待千足百味无缺（○千足万足。鸩羽落水鱼鳖死）虽然如是。只是有一时之庆快（○咦）大德今日结夏也有个家宴（○驴事未去马事到来）坐者立者俱成万年欢。见者闻者同唱大平歌（○有千金资有千金病）且道其中节拍又作么生（○失钱遭罪）以拂子击禅床一下云。薰风自南来。殿阁生微凉（○打破凤林关着靴水上立）。
谢首座书记藏主秉拂上堂。西来呈师厚灵树待遇（○非是在睦州拶折脚行象骨托拳底老尊慈么）脚底如驴蹈慈明堂奥（○非是承冬瓜印子抛枕子于头上底匾头书记么）法系于其时人焉瘦乎（○公验分明。碧落碑无赝本）后之视今如今之视古（何难之有。消融十方于目前。贯通三世于一念子）何也。智藏发光资鞭影。击拂子下座（○风吹柳絮毛毬走。雨打梨花蛱蝶飞。寻常一样窗前月。才有梅花便不同）。
谢良和典座上堂。举。金牛每日斋时自将饭于僧堂前作舞（○一曲两曲无人会。雨过夜塘秋水深）呵呵大笑云。菩萨子吃饭来（○声声不可听。使人愁思多）师云。金牛和尚务在细嚼难饥。只是众口难调（○一味不能合异鼎之甘。独木不能致邓林之茂）大德今夏屋里得有人。一众自然不听吾臂酸（○得众则得民。失众则失民）诸人要知此人么。卓拄杖云。发而当节言之和（○致中和天地位焉万物育焉）。
端午上堂。僧问。文殊令善财采药。善财云。尽大地无有不是药者。此意如何。师云。穿靴水上立。僧云。文殊云。是药采将来。意在那里。师云。六双骰子一时赤。僧云。善财于地上拈一茎草度与文殊。意旨作么生。师云。吐舌至顶相。僧云。文殊云。此药亦能杀人亦能活人。如何识得。师云。猫儿打觔斗。僧云。应病与药是古来家风。和尚作么生医无病人。师云。黑蛇入漆瓮。僧云。与么则大法紧要之处谁敢假驴驼药。师云。波斯不过江。
乃云。端午天中节（○直下即是捏目强生花）诸方尽咒土书壁（○直下即是莫剜好肉生疮）以消妖怪。认采药摸样（○直下即是事起叮咛）百草头上做伎俩。我者里个个石人之机。个个铁汉之用（○为混沌画眉去）水洒不着风吹不入（○又是相似涅槃。髑髅前见鬼）蓦拈拄杖卓一下云。森森夏木杜鹃啼（○西天胡子没髭须）。上堂。僧问。记得良禅客问钦山。一镞破三关时如何。山云。放出关中主看。意旨作么生。师云。水底弄傀儡。进云。良云。恁么则知过必改。山云。更待何时。如何领略。师云。一字不着点。进云。良云。好箭放不着所在。便出去。未审还有出身处也无。师云。楚山入汉水。进云。山云。且来阇黎良回首。山把住云。一镞破三关即且止。试与钦山发箭看。意在那里。师云。天不保恶。进云。良拟议。山打七棒云。且听这汉。疑三十年セヨト。么论在什么处。师云。古殿坐者少。进云。学人若不逢个节。争敢知个事。便礼拜。师云。实须到与么地。
乃云。法法本来法（○用本来为什么）心心无别心（○别别珊瑚。枝枝撑着月）日午三更后（○是大明咒）相唤赏树阴（○是无上咒）话尽甘泉景（○羯谛羯谛）联成罗含吟（○波罗羯谛）品藻鹰鸠变（○波罗僧羯谛）嘉唱耳听音（○菩提娑婆诃）拍手笑呵呵。真鍮不博金（○焦砖打着连底冰）喝一喝云。侍者与我点茶来（○可惜许。南地竹北地木）。
半夏上堂。半夏已前事（○兔马有角）诸人知而山僧不知（○牛羊无角）半夏已后事（○似虎多双角）山僧知而诸人不知（○如牛缺鼻巴）正当今日半夏（○知则共知（果然）不知则共不知（点）还会么。良久云（○幽州犹自可。最苦是江南）三段不同收归上科（○前日风雨里）故人自此去）上堂。僧问。世界恁么热。宇宙炎炎。不知向什么处得回避。师云。清机历掌。僧云。王常侍一日访临济。同济在僧堂前乃问。这一堂僧还看经么济云。不看经。意在那里。师云。石压笋斜出。僧云。持云。还学禅么。济云。不学禅。意旨作么生。师云。崖悬花倒生。僧云。侍云。经又不看。禅又不学。毕竟作个什么。济云。总教伊成佛作祖去。到者里如何领略。师云。调达不得肯。僧云。侍云。金屑虽贵落眼成翳。济云。将为你是个俗汉。还端的也无。师云。疏田不贮水。僧云。若恁么不来。争得恁么去。师云。且看脚下。
乃云。一法若有。毗卢堕在凡夫（○昨夜金乌飞入海）万法若无。普贤失其境界（○晓天依旧一轮红）拈拄杖云。者个是大德拄杖子（○鬼哭神悲。三叉路口少人知）阿那个是有无（○玄沙道底）道得与不道得。朝打三千暮打八百（○更有一棒。来日使和尚吃）掷下拄杖下座。
七月旦上堂。僧问。暑退凉生树凋叶落。时节因缘不相谩。如何是个中事。师云。大家多生机。进云。记得僧问云门。不起一念还有过也无。门云。须弥山作么生领会。师云。莫教平出。进云。有僧问虚堂老师此意如何。虚堂云。买铁得金。意在那里。师云。也是可惜许。进云。今日问和尚不起一念还有过也无。未审如何祇对。师云。三生六十劫。进云。与么则昔日云门今日和尚ト（云）テ。便礼拜。师云。礼拜得始得。
乃云。昨见垂扬绿（○诗向会人吟）今看落叶黄（○酒逢知己饮）祖门抬搦事（○两头三面）物物不隐藏（○有钱使得鬼走。残羹馊饭）者个葛藤即且致。向针筒鼻孔里倒道将一句来（○休逼生蚕作茧。可憎大智人。好责他愚人）若无人道得。听取山僧为你说破（○和尚大慈大悲。唯不预德。伯劳饶舌不问世）。
解夏小参。僧问。和尚一夏以来为众劳手脚。未审成得什么边事。师云。昆仑嚼生铁。进云。恁么则谁敢辜负和尚。师云。放你保残生。进云。记得临济示众云。赤肉团上有一无位真人。常从汝等诸人面门出入。未证据者看看。意旨如何。师云。不较多。进云。时有僧出问。如何是无位真人。济下禅床把住云。道道又作么生。师云。若不道瑕争得珠转。进云。其僧拟议。济托开云。无位真人是什么干屎橛。便归方丈。还端的也无。师云。半开又半合。又有僧问。记得僧问雪峰。乞师指示。峰云。是什么如何承当。师云。劈腹剜心。进云。其僧于言下大悟。也是见什么道理。师云。舍长就短。进云。云门云。雪峰向伊道什么。未审节文在甚么处。师云。锢鏴着生铁。进云。古德底且置。和尚直下作么生指示。师云。速退速退。妨他别人请问。进云。不因今日节。谁敢恁么去。师云。更有露柱在。
乃云。法岁周圆（○一字不着画）圣制已满（○八字无两ノ）我者里荒凉（○上无片瓦盖头。下无寸土立足）爽气最容与（○万里无云时。青天须吃棒）不论取证浅深（○莫是相似涅槃么）不分赏劳轻重（○死水何曾振古风）攀白云而高卷（○纵使高如何有天）追秋风而长啸（○假令有一法过涅槃。我说如梦如化）你汝东西任情逍遥（○随缘放旷外道魔军）草鞋跟宽无不活路（○犹是画地为牢底）若逗到昆仑山头他乔尸迦忽相逢问过蓦劄一句。只将隔手底祇对。不然五门猛兽欺你在（○鹄林有一偈。我今归家否。归莫我为我。我若未归家。须以我为我。何故。谤斯经故获罪如是）。
复举。翠岩夏末示众云。一夏已来为兄弟东说西话。看翠岩眉毛在么。保福云。作贼人心虚。长庆云。生也。云门云。关。师云。诸方尽谓。俱出只手扶竖宗风。殊不知巨鳌莫戴三山去。吾欲蓬莱顶上行。
次日上堂。僧问。今朝正是解制自恣之辰。不知何处是衲僧游戏之场。师云。来锋有路。进云。恁么则十洲三鸟草鞋底。雁荡天台拄杖边。师云。也何妨。进云。僧问云门。初秋夏末。前程忽有人问。如何祇对。门云。大众退后。作么生领会。师云。因邪打正。进云。僧云。过在什么处。门云。还我九十日饭钱来。意在那里。师云。大慈妨小慈。进云。今日忽有人问着。作么生祇对。师云。三句前两句后。
乃举。临济道。有一人论劫在途中不离家舍（○错。无平等差别不顺佛法。恶差别故）有一人离家舍不在途中（○果然无差别平等不顺佛法。恶平等故）那个合受人天供养（○错。果然点）师云。诸人要向者里道取。须向那里透过（○明暗一条去来路）若是人天供养。秋风吹渭水落叶满长安（○北俱卢洲长粳米。吃者无喜复无嗔）。
谢进退两班上堂。衲僧家寻常用底（○佛殿里烧香。山门头合掌）岂止乎虎视龙望为世所推（○牙如剑树口似血盆）进一步则突出威音王已前（○闻见觉知非一一。山河不在镜中观）退一步则烁迦罗眼里藏身（○霜天月落夜将半。谁共澄潭照影寒）因甚如是。击拂子云。天际日上月下。槛前山深水寒（○坠叶虽怜疏雨感。黄梁争似暮云亲）。
八月旦上堂。僧问。权花凝露梧叶鸣秋。此中现成事如何提唱。师云。答犹未了。进云。几人得与么去。师云。只许阿你一个。进云。肃宗皇帝问忠国师。如何是十身调御。国师云。檀越蹈毗卢顶上行。意在那里。师云。不妨脚下红丝线不断。进云。帝云。寡人不会。国师云。莫认自己清净法身。又作么生。师云。主山骑案山。进云。忽有人问如何是十身调御。未审和尚如何祇对。师云。背短胸长。进云。恁么则西风一阵来落叶两三片。师云。三十年后。
乃云。秋风弄秋云（○丹青画不成）秋色蘸秋水（○鸳鸯绣出从君看）气清如时清（○锦上铺花亦一重）道泰似情泰（○第二重亦在）禅者之雅兴（○若是明眼衲僧。不吃者般茶饭）道人之嘉景（○美食不中饱人吃）头头上显露（○酒浓元不在多杯）物物上现成（○眼高看不到黄金）卓拄杖云。是则是三十年后有人加劝沮去（○在家只言为客易。临渊方觉得鱼难）。
中秋上堂。僧问。灵山话月。曹溪指月。到者里如何辨端的。师云。三山帽大袖衫。僧云。马大师玩月次问西堂百丈南泉云。正当与么时如何。西堂云。正好供养。意旨作么生。师云。波斯读尚书。僧云。百丈云。正好修行。又作么生。师云。拂地添锢鏴。僧云。南泉拂袖便行。意在那里。师云。起席不谢坐。僧云。大师云。经归藏禅归海。只有普愿独超物外。如何委悉。师云。神箭三匝白猿号。僧云。古人誵讹处。和尚已呈露。和尚誵讹处。未审何人点捡。师云。天高盖不尽。僧云。不因恁么问。争议恁么事。师云。更须买草鞋。僧云。深沉沧海恩波阔。皎洁秋空气象高。师云。如道着须用着。
乃云。秋中秋月中月。四万二千清光。五十由旬灵阙（○夜阑天际堕金盆。膝上焦桐调转新）明明重明明。皎洁又皎洁（○一段风光尽不成。击碎击碎。不击碎增瑕颣）指与话俱纳败缺（○灵山续凫。曹溪截鹤。两头共截断。一剑倚天寒）纳败缺还照绝（○成败在吾。杀活临时）无物堪比伦。教我如何说（○依稀上已仿佛重阳。或如张婆耳又似李母眉）。
上堂。僧问。云门因僧问。如何是法说。门云。大众久立速礼三拜。意旨作么生。师云。还我话头来。进云。如何是随意说。门云。晨时有粥斋时有饭。又作么生。师云。一任乱咬。进云。如何是随宜说。门云。三德六味施佛及僧。如何理会。师云。薤园里卖葱草。进云。如何是方便说。门云。是汝鼻孔重三斤半。意在那里。师云。露柱退后。进云。如何是大悲说。门云。归依佛法僧。如何辨端的。师云。放你三十棒。进云。云门一一答话。毕竟明得个什么边事。师云。南地竹北地木。进云。不因夜来雁。争见海门秋。便礼拜。师云。莫错举。
乃云。功高二仪而不仁（○有物先天地。无形元寂寥。秦时么轹钻贬向大食国里）明逾日月而弥昏（○能为万象主不逐四时凋）肇公只知从事中得不知从事上得（○事中亦错。事上亦错。理事无碍总错。何故。鉴咦顾）且道从事上得底作么生（○事上事中若有所得底。急须放掷。何故。弄泥团汉有何限）良久云。残叶赋题红片片。远山供望碧层层（○僧肇要金上添黄。宝峰欲漆上加黑。点捡看来。似互灸手助热。殊不知君子爱财取之有道）。
重阳上堂。僧问。九九佳节谓之重阳。只向者里领去。是第几机。师云。什么处收拾得。进云。与么则逢人须说三分话。未可全抛一片心。师云。六脚蜘蛛上饭床。进云。岂不是老和尚出人妙手。师云。你因什么得到与么地。进云。东西南北归去来。师云。猢狲摘仙果。
乃云。只爱菊花发紫蕊（○明明百草头。明明祖师意。头头上明。物物上明。一华百亿国。一国一释迦）不喜闻彭祖之术（○假令保彭祖八百岁时。一个老大守尸鬼堪作何用）只爱秋露凝赤萸（○和盘托出夜明珠。西来消息会者大难。翡翠蹈翻荷叶雨）不忧忘稚川之说（○大千世界海中沤。一切贤圣如电拂）不忧不喜（○黄金铸出铁昆仑）善哉重九节（○夜明帘外珠。痴人按剑立）击拂子下座。
上堂云门云。许多大栗子吃却几个（○不因刘毅书信。争得到洞庭湖）有人吃得三个韶阳吐却五个（○波斯夜半蹈翻袜。朝三暮四）有人吃得五个。韶阳吐却十个（○暮三朝四。璠阆夕阳倒骑驴）者个些子缁素辨得出。山僧分半院与你（○生门易过死门难过。逆顺无拘底。为什么不出手）。
闰月旦上堂。拈拄杖云。一切诸佛及诸佛阿耨多罗三藐三菩提法皆从此经出（○试问此经又却何处出。鹄林即不然。一切诸佛及诸佛阿耨多罗三藐三菩提法及和拄杖子总是出不得）卓拄杖一下云。看看大德拄杖子为你诸人此经科分细大义理一一指注（○拗折山形拄杖子从来大地黑漫漫）而见诸人犹不知不了（○我忆南泉好言语。如是痴钝亦复稀）高声唱云。四时禁土节。三年有一闰。又卓一下。（○八万四千人俱得未曾有皆大欢喜信受奉行）。
上堂。黄叶满地塞雁横空（○鸳鸯绣出从君看。莫把金针度与人）彼此出家彼此行脚（○衣架走饭囊动。永平祖师曰。戴笠随东西风漫东西。附正法魔薰谤正法外道）佛手遮不得。人心似等闲（○无门云。任缘放旷外道魔军。张公堠了李家店。草舍茅庵短作程）更拟问如何（○咄不劳再勘）当头霜夜月任运落前溪（○好个老大大又与么去）。
开炉上堂。僧问。辞柯黄叶已成堆。整顿围炉就地开。时节一句如何体会。师云。莫教拥山帔。进云。有人刹那去亦如何。师云。前言不副后语。进云。赵州示众云。三十年前南方火炉头有个无宾主话。直至而今无人举着。意在那里。师云。三个柴头品字烧。进云。未审有甚么难举着么。师云。近之燎却面门。进云。学人进前退后自由自在。是举着不举着。师云。且过者边着。进云。便是两彩一赛底。师云。大有人点头。进云。不入虎穴争得虎子。便礼拜。师云。相识满天下。
乃云。法昌十六高人（○痴儿牵伴）怕寒懒剃髼松发（○寻常一样窗前月。才有梅花便不同）赵州无宾主话（○又是千年茄子根）爱暖频添榾柮柴（○自是桃花贪结子。错教人恨五更风）大德门下终不向针头削铁何也。今日十月一开炉免帽子（○火待日热。风待月凉。只恨触着家风）
谢监收维那上堂。齐之则泥土舒天颜（○山河大地万象森罗醯鸡蟞虻草芥人畜一一放大光明一一壁立万刃）约之则水滴难以通（○晋楚失其富。贲育失其勇。五候失其贵。柳失绿花失红）恁么并务致令各各投其方圆之器安其上下之居（○帝王之德莫大于知人。知人则百僚任职天工不旷）是谓之纪网清严收放有则（○致中和天地位焉万物育焉）及乎究其端由。岂止还凡一粒点铁作金（○诸方尽言两朝国师。雷声浩大雨点全无）。
上堂卓拄杖云。拄杖子若不相当（○鹄林云。拄杖子决定不相当）则什么物得不相当。便下座（○上下四维十方法界。旷劫已前旷劫已后。一物不相当。何故。东山下左边底）。
冬至小参。僧问。一气潜通万汇发生。不涉时节。愿德提唱。师云。鼻孔占却三亩之地。进云。沩山问仰山。仲冬严寒年年事。晷运推移事若何。仰山近前叉手而立。意旨如何。师云。一字入公门。九年车不出。进云。沩云。诚知子答者话不得。又作么生。师云。见人富贵常欢喜。进云。时香严至。沩山举前话。严云。某甲偏答得者话。沩复问。严亦近前叉手而立。如何领略。师云。借婆裙子拜婆年。进云。沩云。赖遇寂子不会。毕竟如何。师云。鸡鸣不着时。邻人半夜行。进云。今日有人问仲冬严寒年年事晷运推移事若何。未审和尚如何祇对。师云。夜闻祭鬼鼓。朝听乐神歌。进云。与么则来日一阳生。便礼拜。师云。一任记取。
乃云。阴魔消尽阳气发时无硬地（○妙玄无私句）律管先知（○体妙无尽句）垄头梅绽不萌枝（○针筒药袋放不得）直得皓老布裈麻线易通（○猛虎不食其子）镜清卧单骈拇难开（○道士不爱还丹）纵饶迄于道所以阴阳不测者空洞无象（○江碧鸟愈白）所以造化不宰者潜微幽隐。也未是出书云令节（○循规守矩无绳自缚）是故山僧只望以五日为一候以半月为一气之流漏泄个仲冬严寒事物物对偶机（○翻笑忘机。自安者不能垂手入尘劳）其或似阿房曳衣底。东山水上行（○固我意必。忘足履之适也。忘腰带之适也。忘是非心之适也）。
复举慈明冬至榜（○柔能制刚。弱能制强。柔者德也。刚者贼也。慈明老师眉如箭簳眼似铜铃。鬼神亦畏。若有者汉取一片黄布来挂着榜边。明一见必打破榜。若果然非只报佛恩。复免得后人点检。岂惹许多葛藤么）师拈云。东弗于代曰下东（○明如十日无遗照）西瞿耶尼月氏西（○碧落碑无赝本）解笑者多。解哂者少（珊瑚枕上两行泪。半是思君半恨君）若也今晚放参。一冬二冬叉手当胸（喼喼如律令）。
因雪谢寺斋秉拂上堂。演出普贤信口偈（○梅边残月无疏影。竹里清风有落花）擎来香积无尽饭（○深溪绝无樵子语。阴崖却有猎人来）要知两彩一赛处么（○捏聚不聚分开不散）卓拄杖一下云。吽吽（○以字不成八字非。烁迦罗眼绝纤埃。短裤长衫白苎巾。咿咿月下急推轮。洛阳路上相逢着。悉是经商卖买人）有什么饆饠锤子。快下将来谢两班上堂。诸佛放光明助发实相义（○水不洗水。金不博金）释迦老子非但当年之益（○佛以一音演说法众生随类各得解）且要使吾沙门于五浊恶世中斗诤坚固时（○何处得者消息来。若是吾沙门不见有五浊恶世。况是斗诤坚固时）抛却人我担子除却高下情谓（○下载清风付与谁。放不下担取去）互作主伴（○众生无边誓愿度。烦恼无尽誓愿断。法门无量誓愿学。佛道无上誓愿成）个实相无相（○南村北村两一犁。新妇饷姑翁哺儿）。微妙解脱法门（○天高东南地倾西北）久住于世间全亿劫利济（○我常住于此堂说法教化无数亿众生）实相义且致。如何是诸佛放光明（○青原伯家三盏酒。吃了犹言未湿唇）良久云。东山拍手西山舞（○江碧鸟龛白。山青花欲然）。
因雪上堂。危木风寒空山雪白（○山家富贵银千树。渔父风流玉一蓑）庞蕴枝头藏身（○鹭鹚立雪非同色）象骨峦坞气索（○山带夕阳半边红）住住（○改头换面）他人住处我不住（○石头和尚来也看走何处去）他人行处我不行（○草庵之歌言犹在耳。脚跟未点地）不是与人难共聚（○脑后见腮。莫与往来）大都缁素要分明。喝一喝（○鸟黑鹭白。缁素何处不分明）。
腊八上堂。僧问。释迦老子半夜逾城。雪山六年一麻一麦。是什么心行。师云。针锋头上翻觔斗。僧云。正当明星现时忽然悟去。还端的也无。师云。似地擎山不知山之孤峻。僧云。只如一人发真归源。大地众生在什么处。师云。金刚脑后三斤铁。僧云。释迦老子颠言倒语云。奇哉一切众生悉具如来智慧德相。既是无风起浪。如何得大平去。师云。寒雨洒空寒风匝地。僧云。学人今日小出大遇。便礼拜。师云。撒手那边去。
乃云。半夜逾城直上雪山（○何处得者个消息来。无谤如来好）既是道士担漏卮（○又是鲁般绳墨）更说于明星现处忽然悟去（○正狗不偷油。鸡㘅灯盏走）大似捏目见空花（和尚眼花寒拾亦难扫除）大德未尝不解乌头养雀儿（欲遂迁居之志。须求分烛之邻）卓拄杖云。南斗七北斗八（㘞）。
岁旦雪上下堂（○除夜大风吹）昨夜旧年风（○上大人丘乙巳）今朝新岁雪（○化三千七十士）雪带旧年寒（○你少生八九子）风和新岁节（○可作仁可知礼也）阿呵呵。我家好驱傩（○立春大吉祥）向后绝灾祸（○信手拈来着着亲）绝灾祸。东西南北皆可可（○祥光轻浮丈方地。南极老人献寿香）龙宝从兹炉灶大（○伏以堂头和尚万福）。
上堂。意到句不到（○昨夜三更失却牛）一二三四五六七（○千手大悲数不足）句到意不到（○天明起来失却火）七六五四三二一（○三个猢狲夜簸钱）忽然意句俱到时又作么生（○勘破了也。错。果然点）良久云。花开不假栽培力。自有春风管待伊（○桑柘影斜秋社散。家家扶得醉人归）。
三月旦上堂。烟霞影里春风声中。山桃红绽岸柳翠浓（○一对鸳鸯画不成）无限幽情叵遮掩。莫教舞蝶一丛丛（○欲知无限伤春意。尽在停针不语时）。
三月半上堂。僧问。祖令当行十方坐断则不问。只于春风拂拂时节愿闻亲切一句。师云。处处绿杨堪系马。进云。长沙一日游山归门首。首座问云。和尚什么处去来。沙云。游山来。意旨如何。师云。家家门路透长安。进云。首座云。到什么处来。沙云。始随芳草去。又逐落花回。如何领略。师云。落霞与孤鹜齐飞。首座云。大似春意。沙云。也胜秋露滴芙蕖。端的在那里。师云。春水共长天一色。进云。雪窦着语云。谢答话。如何委悉。师云。一亩之地三蛇九鼠。进云。古人恁么酬唱如飙如电。只恐通变未全。和尚。今日莫别有提唱么。师云。昆仑嚼生铁。进云。不因扬得意。争识马相如。便礼拜。师云。咦。
乃举。僧问风穴。语默涉离微。如何通不犯（○惯战作家虎头载角出荒草）穴云。常忆江南三月里。鹧鸪啼处百花香（○寒毛卓竖。者僧恰似那吒把铁锤劈面挥。不如风穴立他锤子上转身）诸人要见风穴么。只识取常忆两字（○若向常忆两字上要见风穴。千里万里）其如未然。离微体净品（○又是寒毛卓竖。若是无后语。国师儿孙岂得到今日。宜哉扶桑之云门大师）。
四月旦上堂。僧问。鹊噪柳丝乱。龟游荷盖倾。此中现成事未审如何提唱。师云。青青不入时人意。僧云。沩山示众云。有句无句如藤倚树。意旨作么生。师云。八十翁翁牙根坚。僧云。疏山云。忽遭树倒藤枯。句归何处。又作么生。师云。见之不取。思之千里。僧云。沩山放下泥盘呵呵大笑。意有那里。师云。黄连未是苦。僧云。独眼龙云。教沩山笑转新。如何委悉。师云。屋里鬻杨州。僧云。疏山言下知归。乃云。沩山笑中元来有刀。还端的也无。师云。谁知席帽下元是昔愁人。僧云。上来一一蒙指示。向上宗乘又如何。师云。拄杖头上挑日月。僧云。不行尊贵路。争蹈上头关。便礼拜。师云。好看脚下。乃拈拄杖卓一下云。有人似者个。触处筑着磕着（○玄武持世则为人悭吝奸雄）有人不似者个。随物七穿八穴。（○白虎扶身则赋性刚强狼毒）且道么讹在其处（○伏请和尚自家点检）良久云。满地落花春已过。绿阴空锁旧莓苔（○点）又卓一下。
佛诞生上堂。僧问。世尊初降生。指天指地周行七步云。天上天下唯我独尊。意旨如何。师云。日出乾坤辉。僧云。云门云。我当初若见。一棒打杀与狗子吃。贵图天下太平。端的在那里。师云。知恩方解报恩。僧云。雪窦云。我当初若见。便与掀倒禅床。又作么生。师云。鬼争漆桶。僧云。只如今朝诸方出手灌沐金躯。与二大老用处是同是别。师云。千年田八百主。僧云。千峰势到岳边止。万派声归海上消。便礼拜。师云。也何妨。
乃云。将三界二十八天作个佛头（○依稀南海倏仿佛北海忽。可怜浑沌氏七日而其死乎）将金轮水际作个佛脚（○阿耶耶）将四大州作个佛身（○果然）将一切情与无情作个佛脾胃肝胆（○七花八裂恰如庖丁解牛）如是则诸人尽在个佛肚里起坐经行。若也在肚里争能灌沐净智庄严功德身。若道灌沐无妨。向甚处安身立命（○净智庄严功德聚）击拂子下座。
结夏小参。僧问。乌兔如驰。圣制已临。正当恁么时。请师提唱。师云。好只与么云。僧云。如何是圆觉伽蓝。师云。逼塞虚空。僧云。如何是平等性智。师云。月白风清。僧云。毕竟如何安居。师云。直饶恁么也未真。僧云。者个则且置。和尚莫别有结制底一句么。师云。前三三后三三。僧云。可谓石长无根树。山藏不动云。便礼拜。师云。道得始得。
乃云。古来有一段事（○从来无一星事）常时明明如日（○尽大地昏昏如漆）向之隔千里（○从来无能所）背之在目前（○何处有向背）得而难收（○水投水）通而难亲（○空合空）所以西天于三月九旬中聚集四圣六凡（○者里佛祖乞命。岂容四圣六凡）以大圆觉为我伽蓝（○历劫无名休强安著名字）身心安居平等性智（○金屑虽贵。落眼居翳）宝山今夏也。随例结个圣制（○有例攀例）不见粥饭精粗。不分茶汤清酽（○岂是分外事。林下人必应如此）随根机忍耐任肚皮大小。整顿手脚护惜黑柱（○者大小击驴橛。纵万劫护惜得堪作甚用）只是许堆堆地。不许成就慧身（○好个七村里土地）何故。卓拄杖云。鼻孔元来挂上唇（○犹是鬼家活计。虽然与么。真正恶毒瞎老汉一扫四海今古无两个。只恨眼里栽两茎髭）。
复举。古德道。若是全举扬宗乘。尔等诸人向甚处领会（○大掖芙蓉未央柳。芙蓉如面柳如眉）所以古今独露隐显无方（○手把琵琶。半遮面。不令人看。转风流）师拈云。古德大似王母献七杖神桃乘彩云之耸和明月而去也（○律陀掌上庵摩罗果。直饶鬼神难隐身）。
次日上堂。僧问。一峰云片片双涧。水潺潺。莫是二千年前消息么。师云。认着却不是。进云。古者道。护生须是杀。杀尽始安居。会得个中意。铁船水上浮意旨如何。师云。能有几个。如何是护生须是杀。师云。何必恁么。进云。如何是杀尽始安居。师云。一向无孔铁锤。进云。如何是个中意。师云。岂独孤负。进云。铁船水上浮。又作么生。师云。下载清风付与谁。进云。只如朝行西天暮归东土还有禁足底道理也无。师云。路途虽好。不如在家。进云。恁么则十洲三岛鹤乾坤。四海五湖龙世界。师云。分身两处看。
乃云。经行及坐卧常在于其中（○者中纵虽佛祖不能经行坐卧）既而如是。今朝因甚别立规矩禁足护生（○空劫以来者里半个。亦不见立规矩禁足安居底）还会么。良久云。以大圆觉为我伽蓝。身心安居平等性智（○秋天旷野行人断。马首西为知是谁）谢首座书记藏主秉拂上堂。拈拄杖卓一下云。风穴云。若立一尘。家国兴盛。野老颦蹙（○新妇面上添笑靥却向锦绣幕里行）雪窦颂云。野老从教不展眉（○听之于未闻宗之于未形而览其神智。识其靥能可谓知人）且图家国立雄基（○若功成事遂然后知之者。何异耳闻雷声而称为聪目见日月而谓之明乎）山僧要与拂子知其人。不如云门儿孙有三句体调（○莫嫌襟上斑斑色。是妾灯前滴泪缝）又卓拄杖下座。
五月旦雨下上堂。霏霏梅两洒危层。五月山房冷似冰（○半陂飞雨半陂晴。渔曲翻秋野调清）雪窦老老大大向诸人面前翻觔斗（○大德开祖即今入诸人眼睛里安眠高卧）若人见得拖泥带水（○若人见得福寿延长）。
端午上堂。僧问。和尚从来应个节。个时作么生与人看。师云。不肯为你。进云。既能恁么会去。一生参学事了毕也无。师云。合取骩臀着。进云。记得文殊令善财采药。善财云。尽大地无有不是药者。此意如何。师云。相去多少。进云。文殊云。是药采将来。善财拈一茎草度与文殊。意在那里。师云。少一时不生剩一时不死。进云。大家铁团圞无有一个病。未审文殊为谁要药。师云。专为七佛。进云。善财因甚将错就错。师云。家无小使。不成君子。进云。和尚与么答话为是与文殊善财雪屈。为复是古今一路行。师云。岸谷无风徒劳展掌。进云。若不因今日节。争知作家体裁。便礼拜。师云。吽。
乃云。今朝是五月五（○阴阳不到处。一片好风光）不用桃符白泽（○桃符白泽亦可也。不风流处也风流）只讽诵佛祖至灵大神咒（○若其至灵大神咒。不劳和尚拈出。何故。行云流水坠叶飞花。如何回避去）消灭一切障难（○者里全无障难）成熟一切吉事（○何处着吉祥）且道那个神咒（○明眼衲僧入门即话堕）振威喝一喝（○横诺诺）
上堂。僧问。今朝为法大众云集。未审和尚说个什么法。师云。家家观世音。进云。正与么时。学人如何得领略去。师云。拈起簸箕别处舂。进云。记得僧问赵州。狗子还有佛性也无。州云。无。此意如何。师云。穿过髑髅里。进云。一切蠢动含灵皆有佛性。为甚狗子还无佛性。州云。为他有业识性故。作么生辨端的。师云。藏身露影。进云。上来分明蒙指示。今日有问狗子还有佛性也无。和尚如何祇对。师云。去。非你境界。进云。恁么则昔日赵州今日和尚。便礼拜。师云。能知始得。
乃云。久雨已晴（○南无大圆满十方光相如来）处处晒朗皮草（○南无法界一相庄严王如来）晒朗皮草即且致（○南无纯清绝点微妙相如来）明见天日。一句试道来看（○南无一念万念精进王如来）若无人道得。山僧今日失利（○伯夷死名于首阳下。盗跖死利于东陵上）击拂子下座。
半夏上堂。僧问。结制已过半。九夏炎炎日木人汗不辍。如何生清凉。师云。脱却鹘臭布衫。进云。与么则六月卖松风。人间恐无价。师云。个个秘在形山。进云。记得庞居士参问江西马祖云。不与万法为侣者是什么人。意旨作么生。师云。咽喉出气得也未。进云。祖云。待汝一口吸尽西江水即向你道。意在那里。师云。骑声入耳。进云。居士于言下顿领旨。还端的也无。师云。早知落第二机。进云。可谓亲言出亲口。师云。且退且退。
乃云。约日月知昼夜（○天际日上月下）约昼夜知时节（○槛前山深水寒）个个常情也（○经一事长一智）只如天地未剖文彩未彰已前（○高山白浪起。海底红尘飏。狗吠乞儿后牛耕农夫前）还唤今日作半夏即是（○印空印水印泥）不作半夏即是（○印泥印水印空）卓拄杖云。六月不热五谷不结（○可惜许）。
上堂。僧问。南山起云北山下雨。此中亲切处愿听举扬。师云。千里万里霶霈。进云。恁么则把断要津去也。师云。打水鱼头痛。进云。仰山谓香严云。如来神许师兄会。祖师禅未梦见在。未审意在那里。师云。蝇何见血。进云。如何是如来禅。师云。静处娑婆诃。进云。如何是祖师禅。师云。铁轮碎石。进云。如来禅与祖师禅相去多少。师云。湘之南潭之北。进云。者个则且置。作么生是和尚禅。师云。大坐须弥顶上。进云。不因樵子径争到葛洪家。便礼拜。师便喝。
乃横拄杖云。若从者里便去。山河大地齐稽颡（○闻见觉知非一一）卓拄杖一下云。若从者里便去。森罗万象尽放光（○山河不在镜中观）又画一画云。从者里去底亦作么生。诸各各归寮舍自摸索看（○谁共澄潭照影寒）。
槐安国语卷一（○终）

[book_title]槐安国语卷二
龙宝开山语录中事
（○住大德语要）
七月旦上堂。僧问落梧一叶天下报秋。个中端的若为相酬。师云。释迦弥勒退后三千。进云。今日方知眉毛横眼上口棱在鼻下。师云。认驴鞍桥作阿爷下颔。进云。记得云门上堂云。一言才举千差问辙。该括微尘犹是化门之说。若是衲僧合作么生。意在那里。师云。担水河头卖。进云。若将祖意佛意这里商量。曹溪一路平沈。还有人道得么。道得底出来。意旨作么生。师云。河里失钱河里捷。进云。时有僧问。如何是超佛越祖之谈。门云。糊饼。如何辨端的。师云。胡狲系露柱。进云。僧云。这个有什么交涉。门云。酌然有什么交涉。此意如何。师云。和赃纳款。进云。古人底且置。不容祖意佛意。乞师指出曹溪一路。师云。坚立万刃。进云。既放下佛祖。犹是争奈用六祖何。师云。且去圆前语。进云。不因天目近。争识斗牛寒。师云。噫。
乃云。暑气未去嫩凉初生。○睡美不知山雨过。觉来殿阁自生凉）。秋意未深白云清淡。七佛已前四时春。现成分案如今日）。德山临济为甚平地吃咬。（○握左手搔佛首即非无。展右手触狗头何日免得）。会么。良久云。苏武持汉节而归。（○握左手咬中指）。
解夏小参。僧问。圣制已圆秋风满面。正与么时如何履践。师云。何不别问。僧云。恁么则有意气时添意气不风流处也风流。师云。南海波斯鼻孔粗。僧云。记得三圣问雪峰。透纲金鳞以何为食。意旨如何。师云。到即不点。僧云。峰云。待汝出网来向汝道。又作么生。师云。点即不到。僧云。圣云。一千五百人善知识话头也不识。意在那里。师云。无限村僧摸之为则。僧云。峰云。老僧住持事繁。如何委悉。师云。鸩羽落水鱼皆死。僧云。若有人问透网金鳞以何为食。未审和尚作么生祇对。师云。吕望权任公犗僧云。恁么则学人今日小出大遇。便礼拜。师云。诬人即得。
乃云。四月十五一众无端（○是凡乎是圣乎）投入牛角。（○错）。东西不辨。（○果然）。南北不分。（○点）。七月十五诸人快活解开布袋。（○有甚长处）。脚头脚底。（○泥深三尺）。通霄有路。（○他是具神通应供。虾跳不出斗）。万里无寸草。（○那一茎大碍塞杀人）。抖搂多年穿破衲。（○粘骨着皮）。出门便是草。（○胜门内深）。褴襂一半逐云飞。（天网疏而不漏）。有佛处不得住。舜无卓锥地。（○不临难不见忠臣志）。无佛处急走过。禹无十户聚。（○不临财不知义士心）。直得把住许行触处现前。（○勘破了也）。呆搦褒贬随物作主。（○勘破了也）。正与么时龙宝别有赏劳在。击拂子云。西风一阵来落叶两三片。（○伏惟堂头和尚万福）。
复举。五祖演和尚云。（○千将虽利。不得人力则不能自断）。牛过窗棂。（○积羽沉舟）。头角四蹄全出。（○群斩折轴）尾巴为甚出不得。（○五祖只爱其不出底不爱其出底。何故。寻常一样窗前月。才有梅花便不同）师拈云。五祖老子只见其出底不见其不出底。（○把针失知线。公输无所措其斧斤。离娄为之失睛）何故。何官无私。何水无鱼（○以一缕之任系千钧之重）。
次日上堂。僧问。三月安居羚羊挂角。九夏自盗猛虎出林。正与么时如何得不欺去。师云。付与甚人。僧云。洞山云。兄弟初秋夏末直须向万里无寸草处去。意旨作么生。师云。饿狗啮枯髅。僧云。石霜云。何不道出门便是草。又作么生。师云。把髻投衙。僧云。洞山闻云。大唐国里能有几人。意在那里。师云。也须遭人点捡。僧云。古德垂示且置。和尚如何教人去。师云。下坡不走。快便难逢。僧云。青山绿水草鞋底。明月清风拄杖头。师云。错。
乃云。会则途中受用。（○蛟龙得云雨。终非池中物）。移身不移步。（○井见驴）。不会则世谛流布。（○跛鳖盲龟入空谷）。移步不移身。（○驴见井）。即便恁么去。未到山僧行履处。（○养子方知父慈）。何也。雨来层翠消残暑。风过林头满院凉（○岂步亦步走亦走）。
谢两班侍者上堂。登山须倚杖。渡海须上船（○建广厦必先择工匠。发三军必先拜良将）。若要扶竖法门。（○法门何日有推倒）。必须得有班序之褫温柔一手呆。刚硬两拳搦始得。（○进贤而废不肖君之明也。明君知臣明父知子）。既得其人后亦作么生（○纲目正法令严）。良久云。献佛不在香多。（○波斯说梦入市中。谈笑座中窃置鸩毒）。
上堂。横拄杖云。山僧昨夜三更入瞌睡三昧。（○醉后郎当愁杀人）。者个拄杖子趋前言曰。（○破木橛有什么长处。拗折为洗足汤下薪去）。某甲会些子禅。（○有会处急须吐却。家无白泽图。有如此妖怪）。要且来日初一说一句子布施诸人去。（○残羹馊饭狗亦不顾）。伏望和尚慈悲莫夺此愿以为幸。（○伏望和尚大慈大悲逼折贬向火炉头）。山僧云。也何妨。你作么生说。（○随波逐浪）。拄杖子云。八月一日天中节。（○日日是好日。说什么天中节）。赤口白舌随时灭。（○是什么热碗鸣声）山僧云。阿你实好知言。（○厚面皮老汉瞒人不少）。只以此一句子。（○当什么臭皮袜）。食轮法轮并转。（○迟八刻威音已前转得了也）。佛道祖道共昌他便礼拜去。（○勘破了也）。诸人且道。唤作山僧说即是。唤作拄杖子说即是（○握左手咬中指）若作拄杖子说。山僧今朝说。（○以指喻指之非指）。若作山僧说。拄杖子昨夜说。（○不若以非指譬指之非指也）。若能定当。云归碧洞露滴兰丛。（○此老汉唯解见前不解顾后。唯惯得便宜不知落便宜。何故。指）。其如未然。卓拄杖一下。
中秋上堂。寻常惊怪禅和家（○多是床窄先卧。粥薄后坐。此外有什么长处。岂足惊怪）及乎到中秋节。卜浮云于阴晴。强贪观天上月（○众生颠倒迷己逐物）问着其中吟眸句（○寄语诸仁者休札札作诗。迷人语谁取）十个有五双（○千个亦然）便道己皎夜星稀（○书安胡饼上与狗狗不吃）是惟才升龙宝堂也未得入龙宝室（○勘破了也）何故。满船明月一竿竹。家在五湖归去来（○唵苏噜萝噜）。
上堂。去圣时遥。（○试言圣甚处去。他终不去来。无谤释迦老子好）。人多懈怠。（○再犯不容）。逆则生嗔。顺则生爱。（○不涂红粉自风流）。且道作么生是无懈怠无瞋爱处。（○直下即是尽大地。终不见一个有嗔懈底）岭上白云岩前绿水（○金屑眼中翳。衣珠法上座）。
重九上堂。一句新一句新。（○莫舍旧好新）。汾阳一句又重新。（○旧是新之终）。靖节相逢不相识。（○莫爱少嫌老）。重阳九日菊花新。（○少是老之始）。
开炉上堂。僧问。法昌今日开炉。行脚僧无一个。聚泥像而说法。山川改观。还莫怪力乱神么。师云。一点水墨两处作龙。进云。丹霞烧木佛。有什么凭据。师云。赵州东院西。进云。龙宝今朝开炉。不聚泥像不烧木佛。行脚僧有几个。师云。普天普地。进云。转凡夫为坚圣抑贤圣为凡夫则不无和尚。离者二途请师端的。师云。将知不圆前话。进云。沩山向火次问仰山。终日向火因甚无暖气。仰作向火势。沩云。子只得物体能所未在。意旨作么生。师云。要家丑扬外。进云。仰云。某甲只如此。和尚作么生。沩亦作向火势。仰云。和尚只得物体能所未在沩云。如是如是。如何甄别去也。师云。错堕此机。进云。举世尽言。父子唱和两口无一舌。师云。龙象蹴蹈非驴所堪。进云。若有人问终日向火因甚无暖气。和尚对他作么生道。师云。炙手助热。进云。和尚与古人莫止一般也无。师云。大海若知足。百川应倒流。进云。与么则三冬古木花九夏寒岩雪。师云。生姜终不改辣。进云。觅火和烟得。担泉带月归。便礼拜。师云。叱。
乃云。人人有个火种（○人性上不可添一物。若有须吹灭）只是深埋冷灰（○何也。所谓火种者既是深埋冷灰。将其类芋栗者欤）用之不得（○我者里不要者般奇怪物）今朝风头稍硬。且为诸人拨起（○且请束之高阁。谁家窜里火无烟）以拄杖画一画云。会与不会各各归暖处商量（○若有个汉向一画以前掩耳出去。七尺拄杖无隐身处）。
上堂。昨日有人面前打觔斗。（○我向君家寻自家）。今日有人背后作问讯。（○自家先得到君家）。似亲非亲。（○君家不说自家事）。似疏非疏。（○见了君家见自家）。你等诸人作么生辨别。（○君子劳心小人劳力）。
冬至小参。僧问。觌面相见不在多端。龙蛇易辨衲子难瞒。如何是衲子端的眼。师云。禾山鼓雪峰毬。进云。机轮转处作者犹迷。师云。切忌上头上面。进云。记得慈明今日出榜书三圆九卦云。若人会得不离四威仪中。意在那里。师云。顶上无骨颔下有须。进云。首座一见云。和尚今晚放参。又作么生。师云。阿谁知此节。进云。千峰势到岳边止。万派声归海上消。便礼拜。师云。好领取着。
乃云。遍界不曾藏处。（○体露画蛇添足。覆藏牛羊失角）。方是时人难身亸避时节。（○譬如见西施。何必识姓名然后知美）。恰似半夜放乌鸡。（○错错说似一物即不中）。左之右之向甚处辨明。（○善易者不论易）。直得阴去阳来雪寒冰冷。（○直下是何用损己命）。吾家大用触处繁兴。（○丈夫面上传红粉）岂敢逐洞山图热闹底之狂解。（○无妻涧户松偕老。不税山畦黎旅生）。虽然如是。诸人且道贵其耳孰与贵其眼。（○耳底泉声眼前山色）。卓拄杖一下。
次日上堂。否极。（○天地不交之课。人口不圆之象）。泰来。（○天地交泰之课。小往大来之象）。坎去。（○船涉重滩之课。外虚中实之象）。离到。（○飞禽在网之课。大明当天之象）。底事。彼彼一齐用得最妙。（○任手拈来着着亲。譬如骊龙卷海水来作一遍膏雨苏荒旱）。只有无阴阳之地少人蹈着。（○三千世界海中沤。一切贤圣如电拂。者里佛祖乞命。可贵特有两朝国师倒着草鞋横三竖四。如何门前李四婆不横点头在）。忽然蹈着。不妨和雪蹈泥。（○黄娟幼妇外孙齑臼）。
谢秉拂上堂。了临济宾主句子。（○乞儿亦不顾底破漆桶）。续香严瀑布重吟。（○瘦马亦不食底蔓葛藤）。看来他是旷荡。（○更有一个）。也有巴鼻。（○或如张婆耳）。也有来由。（○又似李母眉）。且一代藏教之中。（○止止舍利弗）。还有者个时节么。（○每日作是念）。卓拄杖云。我现宝塔当为证明。（○此经难持。若暂持者我即欢喜。诸佛亦然）。
上堂。僧问。学人见山不言山见水不言水时如何。师云。三步可易五步应难。进云。和尚只恁么何异诸方。师云。顽石瓦砾闻之必汗。进云。一句不进两句不退。有谁等闲笼罩我来。师云。汨梁下尾生奚言抱道士。进云。若不是遇老师。几乎赚过一生。便礼拜。师云。直饶实与么。放过即不可。
乃云。一滴水一滴冻。（○木人亦寒毛卓竖。佛祖乞命）。曹溪路上少相逢。（○谓甚么。曹溪相逢不得）。寒山拍掌。（○将谓胡须赤）。拾得笑。（○更有赤须胡）。南立烧炭北山红。（○我于往昔节节支解时）。击拂子下座。
佛成道上堂。僧问。菩萨今夜成道号之名如来。只如见明星。未审明什么边事。师云。清寥寥白的的。进云。莫是他一翳在眼空花乱坠么。师云。娘生几个舌头。进云。学人若向此去。和尚还许也无。师云。山僧不如拄杖。进云。因甚肯昔日不肯今日。师云。只为两头走。进云。若无此语。争辨老子端的。师云。我被你辨倒。进云。心不负人。面无惭色。便礼拜。师云。古今惟多。
乃云。澄月映彻众星灿朗。（○拗折山形拄杖子。从来大地黑漫漫。明头来也明头打。暗头来也暗头打）。个中无释迦。阿谁当成道。卓拄杖云。（○将谓有释迦弥勒。又作么生）。屎上更加尖。（○退后退后）。
上堂。腊雪连天白。（○赏一劝百）。寒风逼户寒。（○罚一惩众）。失却口不问你。（○养子之缘）。拈得鼻孔来看。（○有例攀例）。如无人拈得。击拂子云。（○贵买贱卖）。忽然撞着来时路。始觉从前被眼瞒。（○远水难救近火。远亲不如近邻）。
除夜小参。僧问。旧年送不去。新岁迎不来。新旧本无情。去来岂可拟。师云。我且爱你向下闳头上行。进云。记得僧问香林。万顷荒田是谁为主。林云。看看腊月尽。意旨作么生。师云。铁券难分付。进云。来日定是大年朝。有何祥瑞。师云。家家爆竹处处烧钱。
乃云。日日日东出。（○昨夜三更失却牛。（○日日日西入。（○今朝天明失却火）。一出一入自循环。（○我有无阴阳地）。逗到腊月三十日。（○全无者个消息）。村里打祭鬼鼓。（○闻见觉知非一一）。山坞唱乐神歌。（○山河不在镜中观）。人人带淳素之风。（○农有余粟）。个个称大平之时。（○妇有余布）。况衲僧家。（○有甚长处）。半夜见日头。（○残羹馊饭果然）。阿谁辨新旧。（○鬼家活计）。只管大坐当轩。（○棺木里瞠眼）。眼眼相照分岁。（○向言有甚长处。果然）。虽然荒凉不烹凤髓（古佛旧家风可贵可惶）。其中清味胜他金脔。（○若饮者死）。何故。击拂子云。雪寒北岭。梅香南枝。（○香饵聚鱼儿。酒屐呼猩猩）。
复举。雪窦拈拄杖云。（○此老汉平生语句耸峻。不愧称韶石之孙。只惜不知烹鱼烦则碎治民烦则散底）。头上是天脚下是地。眼前绿水背靠青山。衲僧道我会也。忽骑驴入尔鼻孔里。牵牛入尔眼睛中。又作么生商量。（○将谓有多少奇特事。骑驴入鼻孔里底。驱鸟童亦知。何足举起。只惜鱼碎民散）。师云。当年若有人出众唤老和尚。待雪窦才台头道更诣函丈便归众去。直饶以方投规。自然函盖相应。（○烹鱼烦则鱼碎。治民烦则民散）。
正旦上堂。僧问。元正启祚万物咸新。好个时节愿闻法要。师云。相逢共贺万年庆。进云。唤作新年头事耶。亦是自己消息。师云。一有多种。二无两般。进云。与么则大德播四海龙宝满一天。便礼拜。师云。阖国咸知。
乃云。日暖风和鸟啼花笑。（○杀人刀活人剑）。大机与大用繁兴于家家。何也。（○执捉运奔谁缺少。用繁兴甚用）。卓拄杖云。月建首寅。斗柄指戌……（○民之所欲天必从之。民之所恶天必诛之）。
元宵雪下上堂。拈拄杖卓一下云。一灯百千灯。（○离娄不辨正色）。明暗双双底时节。（○勘破了也）。又卓一下云。百千灯一灯。（○那个男儿摸壁行）。夜深共看千岩雪。（○勘破了也）。所以道有时前照后用。有时后用前照。有时照用同时。有时照用不同时。（○我者里不要者般闲家具子。乞儿亦不显底破漆碗）。又卓一下云。且道是照是用。各各自辨别。（○破草鞋抛向湖边着）。
上堂。龙宝无伎俩。（○将谓有多少伎俩）。只是不丧目前机。（○剜好肉生疮）。忽得冰消雪霁自然见梅腮柳面奇。（○好一釜羹）。唤之以作禅道佛法。（○一颗鼠粪）。处处春山应听子规。参。（○桓公好味。而易牙烹其首子而饵之。虞君好宝。而晋献公以璧马钓之）。
佛涅槃上堂。僧问。世尊云。我若谓灭度。非我弟子。我若谓不灭度。亦非弟子。毕竟如何领略去也。师云。醉后即当愁杀人。僧云。与么则莫今日即有明日即无么。师云。知恩者少负恩者多。僧提起坐具云。学人只唤者个作世尊。和尚唤者个为是有为复是无。师云。狗衔赦书。
乃云。释迦老子于奇花茂叶之中。（○面前露堂堂。何处着奇花茂叶）。藏得唯一坚密身。（○密身现卢花叶隐。花叶现处密身隐）。名之为涅槃真常乐。（○直下即是。用真常为什么）。若人向一荣一枯处相见。（○一荣一枯有何过谬。我爱一荣一枯上）。何如波旬舞袖长。（○一段风光画不成。譬如翻锦机。
背面共是花）。虽然迦叶岂不是偷罗国人乎。（○蛱蝶飞来过墙去。即疑春色在邻家）。
佛诞生上堂。毗岚园中。（○吹毛截不入）。无忧树下。（○轮锤击不开）。金莲生地丘墟平坦。（○净饭王宫人一场懡。因甚天台山高华顶峰低。有酒食时兄弟千个在。急难之时半个亦无）。会得我今灌沐诸如来。（○解打鼓）。不会净智庄严功德聚。（○解打鼓）。击拂子下座。
结夏小参。二千年前灵山百万大众。（○凡圣同居龙蛇混杂）。见地只为解打野榸。（○甚减人威光）。世尊拈出一个胶盆子个个刺脑打入。（○儿不嫌母丑。父攘羊而子证之）。澄泸身心成熟慧身。（○吾大觉调御终不作者般去就。若释迦老子有甚么凭据）。谓之禁足护生克期取证。（○压良成贱）。二千年后中华扶桑类例攀来弥繁弥昌……（○字经三写乌焉成马）。而观时之所卜。嫌杓头窄择炊巾广。（○衣架饭囊）。自古自今遐迩自别。（○盖将自共变者而观之。则天地曾不能以一瞬。自其不变者而观之。则物与我皆无尽也）。龙宝英杰之徒。九夏道聚之义。（○又是云居罗汉自屎不觉臭）。虽恰似勺水豢龙。自是有一件透不过事。不同小小。（○有何饆饠锤子。快下将来）。才进前退后。堕坑落堑。（○勘破了也）。且道是那一件事。卓拄杖子一下复举。洞山因僧问。寒暑到来如何回避。（○将谓众生苦更有苦众生）。山云。何不向无寒暑处去。（○老婆更亲切啮饭喂婴儿）。僧云。如何是无寒暑处。（○者破草鞋纵问得十成。到死无了日）。山云。寒时寒杀闇梨。热时热杀闇梨。（○一句合头语万劫击驴橛）。师云。洞山老汉小慈妨大慈。（○甚减人威光）。若是德山临济门下。终不可认驴鞍桥作阿爷下颔。（○作么生是无寒暑处）。
次日上堂。僧问。猿抱子归青嶂后。鸟衔花落碧岩前。伊有结制安居道理也无。师云。岂不见道以大圆觉为我伽蓝。进云。恁么则头头是圆觉伽蓝。物物即平等性智。师云。直饶与么去。作伶竮之子。进云。记得云门垂语云。十五日已前不问你。十五日已后道将一句来。意旨作么生。师云。半幅全封。进云。正当十五日请师垂指示。师云。月白风清。进云。只如道日日是好日。莫有坐断千差底么。师云。韶阳得你不堕风规。进云。此是古人为人处。不涉古今。如何商量。师云。八十翁翁拄杖行。进云。千峰势到岳边止。万派声归海上消。便礼拜。师云。亲会始得。
乃云。龙宝有百味珍羞。（○残羹馊饭狗亦不顾。纵美食不中饮人吃）。寻常不敢拈出之。（○伏乞和尚休拈出）。今日方是结制。须布施诸人去。（○有何饆饠锤子。请藏柜廋之）。以之为休粮方以颐九旬空疏。（○彼空疏底悬胜和尚供养）。喝一喝。（○果然）。云。切忌昆仑呑。（○恶政流于民。螟虫生于野）。
谢秉拂夏斋上堂。天有三光。（○甚新鲜）。其明高远以被群机。（○天何言哉。四时行焉）。地有五味。（○甚明白）。其德广大以保万有。（○地何言哉。百生物焉）。诸人要知其功所归么。（○和尚大智能了知一切。我辈实所不及也）。良久云。禾山打鼓雪峰辊毬。（○向不闻言和尚大智能了知一切）。
上堂。僧问。目前无法。门外车马闹浩浩。意在目前。屋头松竹冷青青。师云。时节难逢。进云。记得云门示众云。拄杖子化为龙呑却乾坤了也。山河大地何处得来。意在那里。师云。莫教皴皴鳞鳞。进云。已呑却乾坤了也。拄杖子为甚落在和尚手里。师云。物归有主。进云。昔日云门与今日和尚相去多少。师云。出头天外看。谁是我般人。进云。始知一条拄杖两人扶。师云。诬人之罪。
乃拈拄杖卓一下云。恁么恁么。（○大众退后）。如空里打橛。（○天子见怪则修德）。又卓一下云。不恁么不恁么。（○大众退后）。似水中捉月。（○诸侯见怪则修政）。要两处收功。天晴日头出。（○珍重佛心真圣主。陷入坑子年年满）。又卓一下。
重午上堂。僧问。文殊令善财采药。财云。尽大地无不是药者。此意如何。师云。昆仑嚼生铁。僧云。善财拈一茎草度与文殊。殊云。此药亦能杀人亦能活人。拈验在那里。师云。黄檗树上生木蜜。僧云。学人通身是病。作么生医。师云。病得须愈。僧云。直饶与么犹堕在圆觉四病。作么生得独脱无依去。师云。早知你不能病得。僧云。快哉快哉。今朝天中节。时清道泰。门安户静。师云。许你一句相当去。
乃云。今日端午节。（○和尚事生也）。诸人直须明得明德。（○在止于至善。知止而后有定）。消殒天行百怪。（○定而后能静。切忌静处死坐见静焉）。除却佛病祖病。（○那一病何处安着。只者无病大病佛手不能医治他）。盖只是所以妖不胜德。（○灵光分明辉大千。神鬼何处着手脚）。且道如何是明德。（○圣主必待贤臣而弘功业。俊士俟明主以显其德）。击拂子云。归依佛法僧。（○归依佛两足尊。归依法离欲尊。归依僧众中尊）。
半夏上堂。僧问。九旬已过半。云山翠色深。现成公案无处回避。此景此时愿闻法要。师云。放你三十棒。进云。古人有一则因缘。许学人咨参也无。师云。佛不夺众生愿。进云。临济因半夏上黄檗。见和尚看经济云。我将谓是个人。元来是唵黑豆老和尚。意旨作么生。师云。水上推胡芦子。进云。济住数日乃辞去。檗云。你破夏来不终夏去。未审如何辨端的。师云。殷勤送别潇湘岸。进云。济云某甲暂来礼拜和尚。檗遂打趁令去。是什么心行。师云。令不虚行。进云。济行数里。疑此事却回终夏。意在那里。师云。古今能有几人。进云。一人在途中不离家舍。一人在家舍不离途中。是甚么道理。师云。铁牛擎出黄金角。进云。与么则达磨不来东土。二祖不行西天。师云。能知者须能用。
乃云。结制已过半。（○无阴阳地荆棘参天）。水牯牛鼻孔数寸长。（○家无白泽图。有如此妖怪）。诸人只与么去。便知二六时中了不走作。（○又是大小大走作）。傥或离跂攘臂。无桁杨可用参。（○孝顺还生孝顺子。忤逆还生忤逆儿。不信但看。檐头水点点滴滴不差移）。
上堂。僧问。六月十五天下毒热。一机一境尽落今时。不涉唇吻如何通津。师云。退后退后。进云。浮瓜沈李积雪为山。见成公案迥绝多端。岂不是清净世界。师云。心不负人。面无惭色。速道速道。进云。黄龙有三关语。还许咨参也无。师云。劈开华岳连天色。进云。我手何似佛手。意旨如何。师云。开拳作掌。进云。我脚何似驴脚。又作么生。师云。屐齿印苍苔。进云。如何是学人生缘处。师云。岣嵝峰头神禹碑。进云。和尚一一祇对的的分明。只个三关为一为三。师云。谢你答话。进云。与么则会三成一易。会一成三难。师云。将谓问事汉。进云。恩大难酬。便礼拜。师云。错。
乃横拄杖云。炎炎六月纷纷雪下。（○未是分外事。九夏寒严雪三冬枯木花）。只个好时节[覤-兒+目]着生眼花。（○巡人犯夜普州人送贼）。虽然如是。卓拄杖云。不因射雕手。谁识李将军。（○国师只有爱儿之心乏教儿之术。何故。水广则鱼大。君明则臣忠）。
七月旦上堂。僧问。暑云散空。凉气滴秋。好个时节愿闻提唱。师云。劈腹剜心。进云。便恁么去时如何。师云。车不横推。进云。向上全提铁壁银山。放开线路堕坑落堑聻。师云。且须蹈上头关。进云。乾峰示众云。法身有三种病二种光。一一透得始是稳坐。意在那里。师云。不喜旧路逢人。进云。云门出众云。庵内人因甚不见庵外事。又作么生。师云。为己锁者多。为他锁者少。进云。不因夜来雁。争见海门秋。便礼拜。师云。好看好看.
乃云。雨洗炎威秋意清滴。（○点点潭心细影微。冷侵虎阁透单衣）。风到梧桐击蒙最的。（○破除残暑昏蒙去。勾引轻寒淡薄归）。的的人焉瘦哉。（○头头上发机物物上放光）。闪电之机轰霹雳。击禅床一拂子。（○山河大地通上孤危。万象森罗彻下险竣。只是颔下无须）。
解夏小参。僧问。秋风飒飒翩遍界清凉。时节已至其理自彰。此节此景如何是其理。师云。三十年后此话大行。进云。与么则现成公案迥绝商量。师云。依稀似曲才堪听。进云。记得僧问云门。初秋夏末前程忽有人问。如何祇对。门云。大众退后。意旨作么生。师云。眼里无筋一世贫。进云。僧云。过在什么处。门云。还我九十日饭钱来。意在那里。师云。对牛弹琴。进云。恁么时节若有人问前程事。和尚作么生指示他。师云。一双草鞋两交钱。进云。不行尊贵路。争蹈上头关。便礼拜。师云。且看脚下。
乃云。立制期满。（○还我无阴阳地来）。殿最功齐。（○夏日推冰轮）。取证有则。（○印水印泥）。赏劳时至。（○印泥印水）。何妨人人上朗风鸟腾。（○此是风力所转终成败坏）。个个跨虚无神游。（○又是鬼家活计。张果费长族。终是林下尘）。蹈着不瞋。有气死人筑着不碍。（○衣架饭囊棺木里瞠眼）。好个道伴谁不交肩。（○求朋须胜己。似我不如无）。虽然如是。（○不可向虚空里钉橛去）。出门三步。（○脚跟下泥深三尺）。撞着个十字街头无向背底。（○又是鬼家活计。澄潭不许苍龙蟠）。不知将那个一句子辨得他端的。（○用辨什么。千钓弩不为鼷鼠发机）。若辨不得。（○什么难辨之有。威音已前辨了也。问。如何辨别得谛当。师举左手倒拇指曰。守尸鬼）。卓拄杖云。劝君尽此一杯酒。西出阳关无故人。（○犹是杯盂残沥椹器余腥。然虽与么。风前肠断赵如意。锦绣帐中有吕后）。
复举。大随因僧问。金雁附书为什么不露翼。（○虎头戴角出荒草。袖里金锤劈面来）。随云。不通虚信。（○似虎多双角。如牛缺鼻巴）。师拈云。大随古佛。（○天鉴无私。谁知远烟浪别有好思量）。虽善其机。（○蚀薄者祸浅。蚀深者祸大）。及乎打锁扣枷恐无此作。（○日蚀治德月蚀治刑）。若有人问山僧金雁附书为什么不露翼。（○同天下之利者得天下。擅天下之利者人天下）。只对他道勘破了也。（○李斯狗枷相如犊鼻）。且道与古人是同是别。（○不因射雕手谁李将军）。具眼禅流请辨缁素。看。
次日上堂。僧问。衲僧家牙如剑树眼似铜铃。四月十五结他不得。七月十五解他不得。毕竟如何指南一路。师云。谢答话。进云。恁么则西天此土草鞋底。日月星辰拄杖头。师云。人心似等闲。进云。记得翠岩示众云。一夏为兄弟东语西话。看翠岩眉毛在么。此意如何。师云。迥想化下有人。进云。保福云。作贼人心虚。还端的也无。师云。岂不信道。进云。长庆云。生也。试委悉。看。师云。净手装香。进云。云门云。关如何透得。师云。洎乎锁断。进云。此三大老各出双手扶树翠岩用处。莫止一般么。师云。官差不自由。进云。虚堂老子道。只解同心不能同志。又作么生。师云。吉凶不上卦。进云。宝山今夏与兄弟东语西话。眉毛拄梵天。与翠岩相去多少。师云。岳秀灵芝异。进云。一句迥超千圣外。松萝不与月轮齐。便礼拜。师云。咦。
乃横拄杖云。（○仁者见之谓之仁。智者见之谓之智）。有佛处不得住。（○东家杓柄长）。无佛处急走过。（○西家杓柄短）。卓拄杖一下云。莫孤负赵州老汉。（○喜则滥赏无功）。不然静处娑婆诃。（○怒则滥杀无罪）。
上堂卓拄杖云。若识得者个。（○若真正举扬去）。三世诸佛呵之。（○法堂草深一丈）。若不识得者个。（○若向下举扬去）。历代祖师叱之。（○山门下寸草不生）。何也。风从八月凉。靠拄杖下座。（○蕙帐空兮夜鹤怨。山人去兮晓猿惊）。
仲秋上堂。拈拄杖卓一下云。昨夜十四有此月。（○一切有为法）。今宵十五有此月。（○如梦幻泡影）。昨夜世人嫌此月。（○如露亦如电）。此月以犹有所缺。（○应作如是观）。今宵世人赏此月。（○若以色见我）。此月以圆无所缺。（○以音声求我）。此月无有圆缺心。（○是人行邪道）。世人将圆缺分别。（○不能见如来）。分别取相不能泯。（○空手把锄头）。随造随作自生灭。（○步行骑水牛）。若要得远离生灭。（○人自桥是上过）。无相光中须休歇。（○桥流水不流）。且道无相光中作么生休歇。（○山花开似锦。涧水湛如蓝）。掷下拄杖下座。（○勘破了也）。
上堂。塞雁度翠微。（○和盘托夜明珠）。岩叶落庭际。（○丹青画不成）。几回老瞿昙为偿脚头债。（○一种此声无限意有堪闻有不堪闻）。虽然没交涉。（○能纵能夺能杀能活）。更有人眼里着须弥去在。（○翡翠蹈翻荷叶雨）。
重阳谢海崖义上堂。（○三人证龟成鳖）。九日东篱下。（○我常住于此）。菊花赏酒仙。（○常说法教化无数亿众生）。汨罗独醒者。（○为导众生故）。过在求英贤。（○方便现涅槃）。何故。岂止麒麟登海屿。（○醍醐毒药一时行）。须知义出自丰年。击拂子一下。（○西天四七东土二三只传此些子）。
开炉上堂。举。沩山问仰山。（○岩下风生虎弄儿）。终日向火为甚无暖气。（○父为子隐子为父隐）。仰山作向火势。（○见过师正堪传授）。师云。沩仰父子不妨冷处着把火。（○飞鸟尽良弓藏）。宝山门下只要个个暖气相洽。（○谁家灶里火无烟）。何故。拈起死柴头且向无烟火。（○狡兔死走狗烹。上堂。拈拄杖云。弥勒真弥勒。（○不雕复不刻）。分身千百亿。（○不塑还不装）。卓拄杖云。时时示时人。（○人绘绘不成）。时人自不识。（○贼偷偷不得）。靠拄杖下座。（○一钵千家饭）。
十一月旦谢英都寺上堂。寒风匝地。（○天地盖覆不尽）。寒雁横空。（○日月照临不到）。辨玉正按。（○海神知贵不知价）。磨砖旁提。（○瓦砾生光真金失色）。头头都显露。（○明明百草头）。物物总现成。（○明明祖师意）。何故。盖是英灵衲子。（○谁是不英灵底）。只为向事上见。（○死鼠周人之玉璞。山鸡楚国之凤凰）。因雪上堂。少林立鳌山坐。（○牛饮水为乳。蛇饮水为毒）。为相逢不相知。（○水不洗水）。赵老卧。（○仁者言仁）。庞公指。（○智者言智）。只要知而故犯。（○失钱遭罪）。若是我这里。（○有什么长处）。直饶银碗里盛将来。（○眼高看不到黄金）。也是老鼠引生姜。（○宁可为鸡口誓莫为牛后）。参。
冬至小参。僧问。冬至前后砂飞石走。头头合辙处处逢原。学人上来请师指的。师云。觌机无改路。进云。与么则石笋抽枝铁树生花。师云。大家好看。进云。只如诸方今夜堆盘满饤。是同是别。师云。黄金自有黄金价。进云。德山小参不答话。有问话者三十棒。此意如何。师云。你若来得。棒头有眼。进云。赵州小参要答话。有问话者。致将一问来。又作么生。师云。不是冤家不聚头。进云。和尚小参要答话不要答话。师云。不是与人难共聚。进云。毕竟二大老用处与和尚用处莫止一般么。师云。莫粘作一堆。进云。学人今夜小出大遇。便礼拜。师云。好去好去。
乃云。六爻既穷。（○牛头没马头回）。阴魔自殄。（○法轮常转）。一阳来复吾道大亨。（○不来复已前又作么生）。直得释迦老子鼻孔辽天。（○释迦老子即今在何处）。楼至如来脚跟蹈地。（○未来复已前楼至如来脚跟蹈着何处）。蓦忽相逢。（○何日有相别离）。合掌擎拳互相庆贺道。（○吹毛截不入。轮锤击不开）。亚岁令节万物重新。（○者里无新旧。何处着万物）。未彻者彻。（○若言彻。丈夫面上传红粉。若言不彻。跛兔头边寻角。未到者到。见。走到何处）。伏惟人人起居万福。（○若添得万物。似龟背挟毛）。大众若听得者个说话。青色光明云。（○眼中无翳。空里无花）。若举得者个说话。（○三千里外莫错举）。白色光明云。（○亦是捏目强生花）。且道两处俱通底又作么生。（○两头共截断一剑倚天寒）。击拂子云。来日定是书云节。（○蜀犬怪日吴牛恐月）。
复举。僧问云门。如何是法身。（○角婢红罗缜。阉奴紫锦裳）。门云。六不收。（○秤锤落井）。拈云。诸人一向与么领。相逢不出手。（○一个者如子房烧栈道。一个者似武侯敷八阵）。其或未然。前头更有雪在。（○何故劲松彰于岁寒贞臣见于国危）。
次日上堂。拈拄杖云。只个片田地。（○陷人坑子年年满）。四时不消长。（○金龙不守于寒潭）。古今为如此。（○玉兔岂栖于蟾影。今古一阳生。卓拄杖一下。（○无所有月波澄。有所无风浪起）。
因雪上堂。诸人未来者里。（○大抵还他肌骨好。解打鼓）。记得山僧为人句子。（○不涂红粉自风流。解打鼓）。及乎到来者里。（○墨悲丝染。解打鼓。）。问着个个忘却。（○诗赞羔羊）。因甚如此。良久云。只因雪上加霜、
上堂。岩窦宵寒拥山帔。（○紫罗帐里撒真珠）。月高枯木霜禽睡。（○谈笑坐中有鸩毒）。明觉虽是为一代之龙门。（○行行且驻）。争奈坐在无事甲里。何也。（○避骢马御史）。良久云。腊月苦寒风雪吹。（○齐婢含冤三年不雨）。急急抽身已是迟。（○雏衍下狱六月飞霜）。
除夜小参。僧问。新底不知旧底已往。旧底不知新底已来。新旧不相知。物物正对偶。还端的也无。师云。三十三天二十八宿。进云。如向爆竹未鸣已前更开一条活路。又作么生。师云。山门头合掌。进云。如何是转身处。师云。佛殿里烧香。进云。昔日北禅烹露地白牛分岁。和尚今夜将什么与诸人分岁。师云。细嚼似蜜甘。进云。恁么则大众饱德去也。便礼拜。师云。也好金毛狮子。
乃云。旧年今夜去。（○逝者如斯。夫不舍昼夜）。去去都是旧历日。（○盈虚者如彼。而卒莫消长）。新年今宵来。（○一回拈出一回新）。来来齐是新鲜年。（○池冻东头风渡解。窗梅北面雪封寒）。交头结尾。（○针头削铁鹭股割肉）。家家生涯是别。（○借婆裙子拜婆年）。因缘时节。（○我见灯明佛本光瑞如此）。处处大用现前。（○在手执捉在足运奔）。便见龙宝山顶。（○湘南潭北）。仰之无际。（○天上天下唯我独尊）。大德门下。（○南天台北五台）。瞻之无垠。（○尽大地沙门一只眼）。岂啻乎时清道泰。（○削圆方竹杖）。自然得和气霭然。（○鞔却紫茸毡）。正当恁么时。与诸人保爱底一句作么生道。（○无病着艾。不是好心）。击拂子云。腊雪连天白。春风逼户寒。（○切忌昆仑呑。何故。蒸梨出妻曾参孝慈）。
复举。香林因僧问。（○言犹在耳）。万顷荒田是谁为主。（○唱拍相随）。林云。看看腊月尽。（○握左手咬中指）。山僧不然。（○明眼衲子会不得。月移花影上栏干）。若有人致此问来。只对他道。（○独掌不浪鸣）。大坐当轩。（○鸩羽落水鱼鳖死）。且道与古人是同是别。（○又是小卖弄）。且眼禅流请分缁素。（○君子不责人）。
岁旦上堂。僧问。镜清因僧问。新年头还有佛法也无。清云。有。此意如何。师云。天高万象正进云。明教又答无。有优劣也无。师云。海么百川朝。进云。僧云。如何是新年头佛法。清云。元正启祚万物咸新。如何委悉。师云。南地竹北地木。进云。镜清道有。明教道无。和尚又作么生。师云。有意气时添意气。得风流处也风流。
乃拈拄杖云。凤历开元日。（○如是体）。王春肇始时。（○如是力）。祥云翻空。（○如是果）。瑞雪满地。（○如是因）。发挥佛祖大机。（○如是性）。成熟人天性命。（○如是报）。诸人尽是此中人。（○如是本末究竟等）。不妨随物作主。（○错）。随虎纳祐。（○果然）。卓拄杖一下。（○点）。上元上堂。僧问。人间灯天上月。有明有暗有圆有缺。请师端的。师云。万里一条铁。进云。龙潭吹灭纸烛。德山大悟。未审见处在明中在暗中。师云。狗?赦书。进云。与么则发光辉去也。师云。阿谁不承恩。
乃云。朵朵放金莲。（○捏目强生花。似向虚空里钉橛）。重重悬珠网。（○莫眼花。金屑虽贵落眼成翳）。纸捻无油底。莫凿壁偷光。（○谁家无明月清风。然虽与么。苏薰织回文乐昌分破镜）。击拂子下座。（○此老着何死急）。
佛涅槃上堂。僧问。谓灭非弟子。谓不灭非弟子。如何见得为佛弟子。师云。杜鹃啼处花狼藉。进云。今日则有。明日则无。今日既道有。向何处见世尊。师云。一任问山僧。进去。与么则明日何无。师云。不妨答阿你。进云。四众各啼泣。云门为甚么道打杀。师云。为狗守其主。进云。爱之欲其生。恶之欲其死。和尚又作么生师云。常用其机。进云。恩大难酬。便礼礼。师云。吽。
乃云。椁出双趺。（○家无白泽图有如此妖怪。或如张婆耳。又似李母眉）。如日明。（○黑如漆大地黑漫漫）。人间天上讵藏韬。（○天地盖覆不尽。日月照临不到）。时流若具波旬眼。（○明窗下安排。众角虽多一麟足）。舞袖犹须在柳梢。喝一喝下座。（○息耕云。东海儿孙日转多。何图突出者般恶毒奇怪瞎老汉恼害吾扶桑六十州参徒）。
三月半游山回。谢首座维那并龙翔塔主。（○己所不欲勿施于人。铁钉饭木札羹。无你下觜处）。上堂。举。长沙一日游山归门首。（○神头鬼面鸟觜鱼腮。大妖怪老汉。鬼亦不好看面）。首座问。和尚什么处去来。（○问取打何用处。此汉必中鬼魅毒去在）。沙云。游山来。（○面上夹竹桃花。肚里参天荆棘）。座云。到什么处来。（○痴子裸形而触蜂窠）。沙云。始随芳草去。又逐落花回。（○暗里放毒箭鸩羽落水鱼鳖死）。座云。大似春意。（○果然丧身失命又不知）。沙云。也胜秋露滴芙蕖。（○第二杓恶水蓦面溌）。师云。奇哉怪哉两口一舌。（○将谓胡须赤。更有赤须胡）。山僧数日来游山回来。首座不必要问。（○广南蛮道什么）。山僧不必诬他。（○童寿光统族亦无眼翻飞译。流支真谛辈如聋如哑）。不是无其卜意。（○杓卜何用）。只慎纲令有人。（○事应如此）。何故。为祥为瑞。（○勘破了也）。龙骤凤翔。（○再犯不容）。上堂。竖起拂子云。西天四七。（○当门不用栽荆棘）。东土二三。（○后代儿孙惹着衣）。尽向龙宝拂子头上打觔斗。（○怪力乱神是衲僧家寻常茶饭）。诸人还见么。（○眼高看不到黄金）。若也见得。不妨雨中见杲日。（○残羹馊饭。其若未然）。击拂子云。（○面赤不如语直）。德山罗汉。（○者老汉若是无后语。使儿孙其颡有大汗）。
佛诞生上堂。僧问。老胡今日出母胎。未审本来面目么。师云。东山西岭青。僧云。恁么则雨洗风磨自鲜新。一盆香水为谁溌。师云。将此深心奉尘刹。是则名为报佛恩。僧云。世尊下生牵枝引蔓。如何是直截根源一句。师云。薰风自南来殿阁生微凉。僧提起坐具云。争奈有者个。师云。有则有。到你无。僧放下坐具云。还端的也无。师云。三十年后面热汗出。
乃云。黄金让辨。（○破漆桶堪做何用。击碎了也）。琉璃凝翠。（○者般破臭袜掘土深埋）。龙宝手里有杓柄。（○破草鞋抛向湖边着）。不同当日温凉水。击拂子一下。（○点石石亦可裂）。
结夏小参。僧问。声前一句不堕常机。禁足护生当图何事。师云。凤非竹实而不食。非醴泉而不饮。进云。西天蜡人冰东土铁弹子。束之高阁。和尚今夏一百二十日。以何为验。师云。僧堂里佛殿前。进云。望见资福刹竿便回。脚跟下好与三十。此意如何。师云。车不横推。进云。望见雪峰便参主事。又作么生。师云。庭禽养勇终待惊人。进云。毕竟还有结制安居底时节么。师云。铁丸无缝罅。进云。和尚今日小参。为守旧规。别有新条耶。师云。昆仑劈不开。
乃云。怛萨阿竭有广大规范。（○十力调御遗教谁敢轻忽。尊信赞叹信受奉行。况大德开祖宝训。
所恨舌根缺两茎箸）。二千年前为百万凤毛。（○前三三后三三。凡圣同居龙蛇混杂）。后代儿孙。（○忘却三十棒）。不忘基本。力之以呈个漆器。（○尽是名称普闻逮得已利。无灭他威光好）。茍得其人则。（○有甚长处。待来痛与三顿）。不踞圆觉伽蓝。（○者里须三二十年。莫动着。动着三十棒）。不恭平等性智。（○自今身到佛身须信受奉行）。手碎铁山。（○将谓有多少奇特事。三日皱眉。灶下盲婢亦须了知）。足跨巨海。（○岂是分外事。切忌三千里外向他举）。尽格外玄机。（○饥来吃饭困睡。呼猫叱狗。用格外什么）。用衲僧作略未为分外。（○若是衲僧作略。实是分外事）。若也有个孜孜兢兢底汉。（○朴实头人实是难得）。长期一百二十日内眼眸不谩开。（○三生六十劫又是鬼家活计）。脚板不谩蹈。（○画地为牢底。依什底脚跟下红丝线不断）。以阡陌为井堑。（○恰是羊公鹤宝所在近）。以聚落为茅坑。（○更进一步）。函盖相应。（○无有不相应底物么）。方圆相投。（○无有不投合底物么）。乃是列刹攸撰。（○苍天苍天）。吾门优曹也。（○苦哉佛佗耶）。敢问诸人此两种禅和。（○此两个步骤一个如瓠子曲。一个似冬瓜直。点检看来君子可八）。那个亲。（○亲亦满面惭惶）。那个疏。（○疏亦满面惭惶）。击拂子云。道着。（○鹞子过新罗）。道不着。（○猕猴探永月）。且于三条椽下摸索。（○可使刍狗追瞎兔。莫教蜗牛耕石田）。
复举。云门因僧问。如何是清净法身。（○泥团土块）。门云。花药栏。（○约臂黄金宽一寸。逢人犹道不相思）。僧云。便恁么去时如何。（○随后娄薮咬人屎橛。不是好狗）。门云。金毛狮子。（○袖里金锤劈面来）。师云。者僧若是作礼而去。（○莫逼生蚕。纵令骅骝。捉鼠则不及跛猫儿。如此僧则放食堂好捉饭）。须见云门出人全机。（○又是养子之缘）。虽然如是黄金自有黄金价。终不和沙卖与人。（○水浸泥弹丸）。
次日上堂。僧问。竺土老子恐他害命为渠结制。谓之禁足。岂非个一着弄巧成拙。师云。凤林吒之。进云。须弥那畔大洋海底一时走遍当有此汉出来。和尚如何教他制禁。师云。且坐吃茶。进云。记得雪峰领众到浮江。问云。欲寄二百僧过夏。得否。浮江以拄杖画一画云。着不得。还端的也无。师云。冤家结得。进云。一画底么。师云。舌头拖地。进云。着不得。又作么生。师云。劳力不少。进云。有人道寄二百众过夏。未审和尚容他也无。师云。莫向净地上屙。进云。如何是和尚一句子。师云。退后退后。
乃云。衲僧家气宇如王。（○若是具正衲僧。气宇不如王）。祖佛俱不容。（○岂其佛祖哉。衲僧亦不容）。今朝因甚坐在二千年前影子里。（○不风流处也风流。圣人不凝滞于物。而能与世推移）。卓拄杖云。凿池不待月。（○十年归不得）。池成月自来。（○忘却来时路。土牛耕石田。未有得稻日）。
端午上堂。拈拄杖云。文殊要药。（○钓鳌时下一圈挛）。善财采药。（○非罴非熊）。虽通其机。（○打鼓弄琵琶。相逢两会家）。争似我者里个个大安乐。（○那一病者何处。良医之门病者愈甚）。卓拄杖云。切忌求无病药。靠拄杖下座。（○幽州犹自可。尤苦是江南）。
上堂。得之而蹉过。（○东家杓柄长。似虎多双角。如牛缺鼻巴。瓠子曲弯弯）。不得之而不及。（○西家杓柄短。前不构村。后不迭店。冬瓜直儱侗）。虽然如是。三十年后此语大行始得。（○大小大国师漏短不少。按牛头吃草）。以拂子击禅床下座。（○无裈犹有草里坐）。
半夏上堂。今朝相逢等闲问过。（○问过且置。如何得勘过。出身安。脱体言难）。人人解道今日半夏……（○人人解道今日半夏。远水难救近火。远亲不如近邻）。阿呵呵阿呵呵。（○笑一场哭一场。狒狒笑就囚。猩猩泣见系）。山僧与么道。是褒诸人。（○依稀松屈曲）。是贬诸人。（○仿佛石烂斑）。卓拄杖一下云。六月买松风。人间恐无价。（○伏尸百万。流血漂楯）。
上堂。举。菩萨于树下而坐。（○诸佛无上妙道。旷劫难行。而难忍能忍难行能行。万古榜样）。天龙八部。梵释四王悉以欢喜。于空中踊跃赞叹。（○贪看天上月失却掌中珠。向外做工夫。总是痴顽汉）。时第六天魔王宫殿自然动摇心大懊恼。（○不凤流处也凤流。鸳鸯绣出从君看。莫把金针度与人）。乃念言。（○夜明帘外珠。痴人按剑立）。沙门瞿昙今在树下端坐思惟。（○骊珠光灿烂。蟾桂影婆娑）。不久广度一切。（○殊不知威音已前度脱了）。超越我境界。（○已是欲超越。将似短墙者欤。作么生是我境界。眼横鼻直有什么所缺少）。今往坏乱之。（○错错。堪笑蝼蚁撼于铁柱。坏乱亦好）。乃俱无量眷属。（○大众退后个个大圣文殊来也）。围绕菩萨发大恶声震动天地。（○正好。供养锦上铺花又一重）。菩萨心定颜无异相。（○江碧鸟愈白。山青花欲然）。怡然不动不惊。（○松杉风外乱山青）。犹如狮子处鹿群。（○是法平等无有高下）。于是诸魔自然散坏。（○者龙头蛇尾汉。从头不聚会。岂有散坏）。师云。大众世尊降魔不无。（○压良为贱。何处得者消息）。只是用如来禅故其力不全。（○诬人之罪。可说罗汉有三毒。莫说佛有如来禅）。吾衲僧家用祖师禅降伏众魔。又作么生。（○有何长处。家丑莫向外扬）。以拂子击禅床一下云。看看。诸魔尽胆裂道光忽超升。（○长歌三月响。短舞万人看）。
上堂。至道无难。（○至道无难。鬼哭神悲）。唯嫌拣择。（○唯嫌拣择。天回地转）。忽拈拄杖卓一下云。者个是龙宝拄杖子。（○咄。放下着是什么系驴橛）。至道与拣择在什么处。（○至道与拣择在什么处。作么作么）。又卓一下云。但莫憎爱洞然明白。（○但莫憎爱洞然明白。闻道愁难遣。斯言谓不真）。
上堂。世界恁么热。（○好个消息。热时热杀闇梨）。为什么看云亭上炎威到不得。（○即今在何处。湘之南潭之北。中有黄金充一国）。若人识得者个道理。（○若作道理会白云万里。若不识得剑去久矣）。三十年后免得一日头白。（○小卖弄犹是二千年滞货。海神不识贵）。
七月旦上堂。一叶落天下秋。（○一叶不落天下不秋。兰有秀兮菊有芳）。一尘起大地收时节难遇。（○尽大地沙门一只眼。者里无时节无一尘）。难提掇处转风流。（○一段风光画不成）。击拂子下座。（○顾鉴咦）。
解夏小参。僧问。昨见垂扬绿。今逢落叶黄。圣制周圆事愿更闻举扬。师云。有意气时添意气。进云。兄弟一夏不犯法令。来日期满东去西行。赏劳言荐又作么生。师云。家家门路通长安。进云。沩山问仰山。子一夏不上来。在下面作得个什么。仰云。锄得一片畬种得一箩栗。意在那里。师云。父子取火夜游。进云。沩云。子不虚过一夏。意旨作么生。师云。末后为初。进云。仰云。和尚作得个什么。沩云。日间一食夜后一寝。如何辨端的。师云。两口一舌。进云。仰云。和尚亦不虚过一夏。道了吐舌聻。师云。知跪乳之礼。进云。沩云。子何得自伤己命。如何领略。师云。得而不戮。进云。忽有人问着和尚今夏事。又如何祇对。师云。徐行蹋断流水声。纵观写出飞禽迹。进云。不因夜来雁争见海门秋。便礼拜。
师乃云。秋风吹玉管。（○欲识佛性义理。当观时节因缘）。智音不住青霄之外。（○者里无内外无中间。何处着青霄外）。秋月碾冰轮。光辉尽尘刹而照绝。（○无孔铁锤当面掷。轮锤击不开。吹毛截不人）。全放全收。（○勘破了也）。古路有谁踏着。（○古殿深沉晓未开。绿阴空锁旧莓苔）。一擒一纵动容声色威仪。（○不起道场现诸威仪。弄泥团汉有何限）。矧亦诸人一百二十日终不虚拈匙放筋。（○自屎不觉臭）。来日期满圣制周图。（○铁火团圞尽十方。期满周圆满面惶）。各各得从脚跟下去。（○多少闹闹骚骚底有何长处）。不妨蹋倒须弥。（○岂是分外事）。立干沧溟。（○是何闲伎俩。犹是棺头边事）。虽然如是。忽若见娑竭出海龙宫震。（○虚空消殒铁山碎。才出头来丧身失命）。切莫诵多地夜他。（○谁知远烟浪别有好思量）。何故。抖擞多年穿破衲。褴襂一半逐云飞。（○转抱钩距意买绢先拣绫）。
复举。翠岩夏末示众云。（○真正恶毒瞎老汉。鬼亦不好见面）。一夏已来与兄弟东说西话。（○面上夹竹桃花。肚里参天荆棘。人无远虑必有近忧）。看。翠岩眉毛在么。（○果然佛祖亦不能医治。悔不慎当初）。保福云。作贼人心虚。（○此破漏逗老汉何不道认贼为子）。鞔却紫茸毡。（○翠岩荷出几枚紫茸毡为保福被鞔却了。殊不知犊鼻裈亦不贮得）。长庆云。生也。（○稽首真正导师长庆棱古佛。护惜耳朵两皮失却当门齿）。车不横推。（○傍观眼正。寔信把黄金铸知音）。云门云。关。（○阿哆哆阿波波。咬嚼木马骨饮干石女髓。正眼看来。打着前朱雀忘却后玄武。况彼青龙白虎。可惜许）。父羊子证。（○作么生是翠岩攘底羊。闻事不真呼钟为瓮）。三大老各虽出只手。（○出只手且阁。出千手大悲手如何救得翠岩。何故。三人证龟成鳖）。奈何未出翠岩关捩子。（○谨奉贺赏。唯有堂头和尚特超出韶石关捩子痛快。他杀不如自杀）。只如不落他圈柜一句又作么生。（○已所不欲勿施于人）。一峰云片片。双涧水潺潺。（○犹是翠岩圈柜中。何故。不因刘毅书信。争得到洞庭湖）。
次日上堂。僧问。长期已满布袋头开。月白风高无非秋色。师云。洞房深处说私情。进云。学人便恁么去时如何。师云。雨过夜塘秋水深。进云。与么则直须向万里无寸草处去。师云。贪程太速。进云。可谓一夏不虚度光阴。师云。赤土画簸箕。进云。一声雷震清飙起。天上人间知几几。便礼拜。师云。何处不清凉。
乃云。一夏禁足安居。与诸人取证。（○若有修得证得底事。须抛掷他方世界）。山僧多是昏沉。（○稽首精进幢如何。息耕三世龙峰第一开祖）。今朝解开布袋与诸人遨游。（○多年笼中鸟。今日负云飞）。山僧浑是走作。（○稽首不散金光牢刚如来。东海日多第一祖）。所以道佛手遮不得。（○翻铁面皮爷亦不知。杀佛杀祖杀生死杀涅槃）。人心似等闲。（○佛祖挟手不得。况人心）。到村草步头莫错举。（○谨闻命。大士慈训岂敢轻忽）。
中秋上堂。僧问。灵山话月曹溪指月。意旨如何。师云。牛头没马头回。进云。寒山子底又作么生。师云。昆仑嚼生铁。进云。玄沙为什么道生死岸头事。试甄别。看。师云。和盘推出夜光珠。进云。恁么则天上人间未出此光影中。师云。莫把商音作羽音。僧提起坐具云。者个是为出光影中。未出光影中耶。师云。扁舟已过洞庭湖。
乃云。药峤披云笑。（○曲礼不言。不苟訾不茍笑）。王老拂袖行。（○此是风力所转终成败坏）。寒山不愁无口棱。（○无物堪比伦。教我如何说）。长沙无由私路行。（○鲁论不言。行不由径。非公事未尝至于偃之室也。检点将来。昼是在光影里作活计。何也。（○第五人亦在）。中秋三五今宵月。爽气远浮银汉清。（○嫦娥窃药出人间。藏在蟾宫不放还。后羿遍寻无觅处。谁知天上亦容奸）。
上堂。拈拄杖云。（○和尚事生也祸事。祸事大小大祸事）。当于色中不失色体。（○一场心懡?甚新鲜。赵州依什么欺去镜清）。于无相中不碍有。（○一场懡?甚新鲜。谁知长沙谩却南泉）。故达磨师祖无端。（○一场懡?甚新鲜。宗胜岂忘却罗提救）。走到东胜升州。（○一场懡?甚新鲜。非石霜满肚毒争得苏活南匾头必死）。却还向山僧手里藏身。（○一场懡?甚新鲜。惊起岩头来访象骨）。诸人若见得。上大人丘乙已。（○一场懡?甚新鲜。息耕祖翁咬牙三下）。若见不得。化三千七十士。（○一场懡?甚新鲜。唯知途路远不觉亦黄昏）。卓拄杖一下。（○你小生八九子。可作仁可知礼也）。
重阳上堂。今朝重九节。（○游羿彀中者必可死之地也。欲识佛性义理。当观时节因缘）。东篱菊已花。（○却觉寒毛卓竖。陷人坑子年年满）。对景思陶令。（○为彼五斗米折腰老翁那）。登高忆孟嘉。（○非是风前落帽惹傍观笑学士哉）。且道其中意又作么生。（○出入五根妨碍道情底者欤）。击拂子云。相逢共赏紫萸茶。（○盏谓龙宝大士说平等无事无孔窍底禅来妨他后昆悟门。殊不知鲁酒薄而邯郸园）。
上堂。空手把锄头。（○将谓有什么长处。看来三生六十劫闺合）。步行骑水牛。（○人言有多少奇特。点检四果三贤宝所）。传大士用尽平生伎俩。（○厌良为贱。甚减人威光）。只道得胡儿无须底句。（○莫谓胡儿无须。可恐罗睺照命）。山僧不曾要按牛头吃草。（○国有宪章三千条罪）。莫教岩叶霜飞秋意深。（○犹是按牛头吃草底。何故。深林漏月寒猿叫。旧巢受风宿鹤鸣）。
开炉上堂。举。赵州示众云。三十年前南方火炉头有个无宾主话。直至而今无人举着。（○此老若留得此语照后昆。见何好赵州。是则是可惜大虫无齿）。师云。咄。（○又是云居罗汉）。你只要炙手助热。（○若又上衲僧秤子秤。一个重半斤。一个重八两）。谁家灶里火无烟。（○龙宝大士末后大有工夫。殊不知冰兽吼逐捧炉）。卓拄杖一下。
上堂。是法住法位。（○尊重赞叹恭敬供养。印空印水印泥）。世间相常住。（○信受奉行如说修行。印泥印水印空）。蓦拈拄杖卓一下云。（○两头三面）。者个是龙宝拄杖。（○又被风吹别调中）。唤作是法。入地狱如箭。（○唯恨听慈训迟。昨日有僧既作是法了。相救相救）。唤不作是法。亦入地狱如箭。（○唯恨听慈训迟。今朝有僧誓不作是法。相救相救）。是故世尊苦口便道得住法位三字。（○危哉世尊。若不道得住法位三字。大有事在）。虽然如是。又卓拄杖一下云。（○唯愿说之唯愿说之）。寒风凋败叶。且喜故人归。（○声声不可听。使人愁思多）。
冬至小参。僧问。群阴剥尽一阳复生。正与么时衲僧如何转身。师云。铁轮碎石。进云。阴阳代谢四序变迁且致。只如卦爻未分风尘未动时又如何。师云。万里一条铁。进云。恁么则一气不言含有象。万灵何处谢无私。便礼拜。师云。逢人莫错举乃云。有物先天地。（○又是浑沌氏眉）。铁锤击不碎。（○南海之帝为倏）。无象本寂寥。（○北海之帝为忽）。夜合而昼开。（○倏与忽时相与遇）。能为万象主。（○堂堂而庆贺来）。拥之而不聚。（○善来四君子）。不逐四时凋。（○兹谢远来）。拨之而不散。（○来坐吾明窗下）。恁么恁么。（○吾庐空疏而）。雪岭泥牛吼。（○无可充供养）。不恁么不恁么。（○壁间幸）。云门木马嘶。（○有鳞鳞皴皴底物）。金不博金。（○挂在年于兹）。水不洗水。（○以待诸君来）。且置书云令节。（○各与七八顿）。个个保爱。（○贬向无佛世界）。顺时纳祐底一句又作么生。（○何故）。击拂子云。律管知处绣纹线长。（○刑罚民之寒暑也。教令民之风雨也）。复举。僧问古德。如何是冬来事。（○众生颠倒迷己逐物）。德云。京师出大黄。（○祇为着破裙吃他残䴺𪍣）。师拈云。岩窦寒拥山帔。（○今朝对孤影）。月高枯木霜禽睡。（○不觉泪双悬）。宝山着此两句。（○又是云居罗汉鼻孔辽天）。为宾竭力。（○始知和尚为宾竭力）。为主竭力。（○始知和尚为主竭力）。具眼禅和请辨端的。（○十五日已前为宾竭力。十五日已后为主竭力。点检看来。白鹤含苦桃）。”
次日上堂。时临亚岁节届书云。（○群阴剥尽一阳生。（缺图)此道地雷复。又是行者险崖撒手绝后再苏底时节）。一气不言铁树开花。（○理尽词穷伎亦穷。凤离金网鹤脱笼）。初爻无象万汇尽彰。（○既是本来无一物。何处惹万汇）。正与么时活脱衲僧如何受用去。（○若是明眼衲僧。不吃者般茶饭）。卓拄杖一下云。一冬与二冬相逢不出手。（○深溪绝无樵子语。阴崖却有猎人过。是则是唯是。可惜许）。
祐德禅寺佛堂供养升座。师拈香云。此香非从天所生。（○初知者个非从天所生）。非从地所生。（○非是实从地生物么）。非从虚空所生。（○谁即不知非从虚空生物）。从檀主信心生。（○檀主信心复从何处生。作么生是檀主信心。将是似药店者欤）。根苗蟠大明之表。（○不知大明还何处蟠屈）。条干茂至阳之清。（○殊不知日月星辰阴阳造化总自者个出生来）。爇向炉中仰祝帝道遐昌。（○今上皇帝圣躬万岁万岁。俯祈香花敷荣。弹指散花是缘因种。随闻一句是了因种。凡有心者是正因种）。
师就座云。声前领旨已犯祖令。句后承当法不相饶。不涉二途。莫有解问底么。僧问。甘蔗流苗应刹尘。觉场高发利生因。师云。谁不承恩进云。卓荦雄机随处无阻。古今肯重事请师不吝一句。师云。骑一问来。进云。直下构得更不回头。亦作么生。师云。宝杖夜鸣寒峤月。进云。昔日须达建独园精舍屈世尊为群生说法。今日檀越造祐德禅寺请和尚为四众演法。其益还有优劣也无。师云。无有优劣。进云。今日檀越造此禅苑。与昔日须达建彼梵刹其功又有多少也无。师云。无有多少。进云。正法末法时异。佛法僧法名殊。为甚其功得等同么。师云。洞中山色四时好。云外溪声一样寒。进云。与么则生生顶奉辉心境廓照尘劳信有余。便礼拜。师云。也何妨。
乃云。千圣灵机。（○者里不容千圣。到江吴地尽。隔岸越山多）。列祖命脉。（○何处着列祖。平原秋树色沙麓暮钟声）。岭上白云岩前绿水。（○唯知途路远不觉又黄昏。夫居离妇州妇住思夫县。寄语明月楼。莫贮双飞燕）。亘古亘今。（○铁壁铁壁号之为佛。常在苦海中立）。透色骑声。（○紫藤露底残花色。翠竹烟中暮鸟声）。清寥寥白的的。（○好肉上剜疮）。难提掇处转是风流。（○放下着当何破砂盆）。迄于德山行棒。（○勘破了也。纵棒如雨点。贼过后张弓）。临济行喝。（○勘破了也。纵喝似雷奔。剑去久矣）。雪峰辊毬。（○勘破了也。劳而无功）。禾山打鼓。（○勘破了也。东山下左边底）。齐是恁么时节。（○金鍮不辨奴郎不分。若上衲僧秤子秤。一个重八斤。一个重八两）。只露目前些子。（○何日有盖覆却。谁请借师手露出）。所以山僧历山渡水得得第而来开堂演法。（○谨谢开堂演法）。为大檀信开运添德增寿增福。（○风吹柳絮毛毬走。两打梨花蛱蝶飞）。亦不出者个。（○金屑眼中翳。衣珠法上尘）。且道毕竟其功归何处。（○临崖见虎临危推人。不是好心）。击拂子云。国清才子贵。家富小儿娇（叙谢不录吴王好剑客百姓多瘢疮。楚王好细腰宫中多饿死）。
又云。至道旷远。（○甚新鲜。始闻者里有广狭。怪哉旷也。千顷欤万顷欤将又千万顷欤。怪哉远也。千里欤万里欤将又千万里欤）。幽致虚凝。（○佛祖不识。面赤不如语直）。佛佛以之匡持。（○荷叶团团团于镜）。祖祖以之保护。（○菱角尖尖尖似锥）。其要只在利度群生。（○风吹柳絮毛毬走）。随处作主。（○雨打梨花蛱蝶飞）。脱体现成。（○画蛇添足）。随物能转。（○鸭卵欤弹丸欤似胡芦子物欤）。茍得其人则匪啻自得灵然。（○虚空消殒铁山碎。作么生是其人）。为慈悲动于中。（○稽首南无观世音）。随顺菩萨行愿。（○众生无边誓愿度。烦恼无尽誓愿断。法门无量誓愿学。佛道无上誓愿成）。豁开本有光明藏。（○本有光明藏何人得锁断。轮锤不开。吹毛截不入）。赈济五趣之贫儿。（○我皆令入无余涅槃而灭度之。如是灭度无量无数无边众生。实无众生得灭度者）。高低普应。（○应以宰官身得度者即现宰官身而为说法）。前后无亏。（○应以妇女身得度者即现妇女身而为说法）。遇缘即宗。（○如钟在𣚛。无滞一隅。似镜当台。所以大檀越具广大知见。如何是广大知见。祇为着破裙吃他残䴺𪍣）。有坚固信力。（○只者坚固信力世间希有真宝）。运出自己家珍。（○放下着当何臭皮袜。抛掷占波国里着）。建立奇丽禅苑。（○梁武帝问达磨大师。朕建寺度僧。却有功德么又否。磨曰。无功德）。安置佛僧。（○如何是佛。即今何处安着）。绍隆法宝。（○伏惟珍重）。丁于五浊恶世中人无至信时。（○即今何处。者里不着生死涅槃。呼什么为五浊恶世）。发无比之大愿。（○愿待来年蚕麦熟罗睺罗儿与一钱）。成见闻之巨盆。（○闻见觉知非一一。山河不在镜中观）。能为竛竮之依托。（○是什么系驴橛。若有依托转是竛竮）。最作漂沈之要津。（○尽大地是沙门一只眼。何处着漂沈。者里非所以假船筏涉者何用要津）。以所集功课。（○泥团土块聚得纵如弥楼山去。不直半文钱）。酬二亲之幽灵。（○岂其二亲哉。若卵生若胎生。若湿生若化生。若有色若无色。若有相若无相。我皆令人无余涅槃）。荐莲开于上品。（○者里是什么处。岂有九品）。远请山僧来赞扬其功德。（○赞之者拔舌泥梨。谤之者洋铜佛屎）。若论其功德。（○山果青猿摘。池鱼白鹭衔）。山僧未开口已前。其功广施。其德伟被。（○隈墙弄胡蝶。临水掷掷虾蟆。罗袖盛梅子。金篾桃笋牙）。矧亦雪里峦山以俨净刹之胜境。（○削圆方竹杖）。风拂寒木而唱念法之妙音。（○鞔却紫茸毡）。正当与么时个个无尽。（○直下是不尽乾坤灯外灯）。刹刹尘尘悉是展无量寿佛之慈颜。（○不是心不佛不是物。要无量寿何用。无量寿慈颜何日有缩却）。不可说。（○不可说。直下是无边风月眼中眼）。头头物物现信心不二之全体。（○信心全体何日有隐藏。浪捧鸳鸯儿。波摇滩鹉子）。一心多心。（○阿耶剜好肉生疮）。一却多劫。（○分开亦好七花八裂）。圆三身四智。（○家无白泽图。羯帝羯帝波罗羯帝）。偏八解六通。（○有如此妖怪。波罗僧羯帝菩提娑婆诃）。五眼融通无处而不鉴。（○一只眼又须瞎却。况他五眼。吾者里不要者般闲家具）。十力满足无邪而不推。（○十力面前无邪正。更推伏者什么。然虽与么。玄沙道底）。具足一切摄受菩提。（○未是为分外事。见性大士那个无者消息）。智智清净无别无断。（○风吹不入两洒不着。黄金铸出铁昆仑）。深入大陀罗尼妙门。（○出无门入无户。四方八面绝遮栏。万象森罗等漏泄）。住大不可思议境界。（○才住着即是毒海。有佛处住不得。无佛处急须走过）。有如是作用如是奇特如是威光如是吉祥。（○拈了也。梦幻空华何劳把捉）。山河大地。草木丛林。情与无情。因中与果上。（○不属因不假缘。铁丸无缝罅）。无高无下。（○脱体现成。何处有高下）。发大机大用。（○在手执捉。在足运奔。发大用何用）。得大安大乐。（○亦未是分外事）。诸人要见此事么。（○瞎）。竹有上下节。松无古今青。（○大小大两朝国师。打许多葛藤。末后只道得一牛。何故。仓米即赫赤。不贷人斗升）。
举。世尊初成道。（○大道寥寥无败处。金躯夜半者何成。寒云笼雪夕阳重。山月照梅夜色清）。于普光宝殿不离道树。（○空合空水投水）。上须弥山顶帝释宫。（○不起道场现诸威仪。非是分外事）。帝释化作一宝坊。（○尽大地是个宝场。莫眼花）。为说十住法门。（○十力调御师。伏惟万福）。师拈云。世尊半夜日头出。（○到江吴地尽）。帝释日午打三更。（○隔岸越山多）。若是山僧开堂底。天平地平。（○好个衲僧开堂如万刃龙门黑云锁。所恨纸裤瓦为裈到头冻饿杀）。卓拄杖一下便下座。
上堂。拈拄杖云。拄杖子有三件长处。（○咄。者破烂柴有什么长处。不如拗折为洗足汤下薪）。第一疾程。朝到西天暮归东土。（○果然迟八刻。向言有什么长处）。第二妙言。一句截流万机寝削。（○岂是分外。臭皮袜破漆桶。各是一句截流万机寝削）。第三巧通。变作龙上天为蛇入草。（○破犊鼻。任手拈来插翼。猛虎载角。大虫岂是分外事）。若人善识得。还我话头来。（○若人善识得。满面渐惶无物堪比伦。教我如何说）。
佛成道上堂。僧问。我佛弃万乘尊荣受六年饥冻。忽睹明星豁然成道。未审成何道。师云。鼻孔挂上唇。僧云。世尊说法。大梵天王以金色波罗花献。此意如何。师云。报恩须是还知恩人。僧云。世尊拈起显示大众。惟有迦叶尊者破颜微笑。意旨作么生。师云。二虎争时其势不生。僧云。世尊云。吾有正法眼藏分付摩诃大迦叶。又作么生。师云。说向愁人愁杀人。僧云。今日和尚说法。有人献花。未审如何显示。师云。也争何不得破颜人。
乃云。坐吉祥之座。（○作么生是吉祥座。死水何曾振古风）。切要觅木槵子换眼睛。（○又是万古榜样）。及乎见明星果然将错就错。（○日月呑光乾坤失色。灯笼跳入露柱。佛殿走出山门）。从此起定卖弄大地。（○搅长河成酥酪。变荆棘作栴檀林）。山僧直得暗地里点头。（○欲知山上路。须是去来人）。诸禅德你如解点头底。取次不敢肯牛畔之供。（○龙宝山顶开榛祖。至下片言如怒雷擘石壁。鹄林即不然。诸禅德若解点头。同器受牛畔之供。何故。宁为鸡口无为牛后）。
因雪上堂。譬如大地一片雪。（○大地黑漫漫）。见底谓之曰。（○黑漆桶里盛墨汁）。蹈底谓之冷。（○脚下泥深三尺。镬汤炉炭三万丈）。只如不见不蹈底。又作么生道。（○髑髅前见鬼。深山古庙里无转智大王）。以拂子击禅床一下。
除夜小能。僧问。一年三百六十日。交头结尾别有生涯。如何得大用现前。师云。顶上无骨颔下有须。进云。北禅今夜烹露地白牛分岁。检点将来。正是残杯冷肉。和尚将什么施设大众。师云。大家在这里。进云。三阳交泰万汇亨。定是来年蚕麦熟。便礼拜。师云。不妨道着。
乃云。年穷岁尽。（○鸟龟上璧。我者里无者个消息。道什么）。结角罗纹。木马飞上天。泥牛走入海。（○好个时节虚空消殒铁山摧。白衣拜相）。谁管阴阳变化气候迁谢。（○宇宙无双日。乾坤只一人。天上天下唯我独尊）。大底鼻孔向下垂。多年历日不相干。（○头枕天台脚蹈南岳。只可自怡悦。不堪持赠君）。所以道日日是好日时时是好时。（○羯帝羯帝波罗羯帝）。交头结尾别有生涯。击拂子云。天净不知云去处。地寒留得雪多时。（○波罗僧羯帝菩提娑婆诃）。
正旦上堂。僧问。元正启祚万物咸新。衲僧门下有何祥瑞。师云。方袍圆顶。进云。与么则年年是好年日日是好日。为什么还得有新有旧。师云。一回拈出一回新。进云。可谓尧风舜日和气霭然。樵唱渔歌共乐丰年。便礼拜。师云。方知你是识其言。
乃云。日暖风和百花竞发。（○若把西湖比西施。淡妆浓抹两相宜）。人杰地灵色足可观。（○白玉琢成西子骨。黄金铸就伍员心）。且道其中庆贺事作么生卓拄杖。（○伏惟堂头和尚万福）。伏惟个个道体起居万福。（○第二重公案）。
元宵上堂。我见灯明佛本光瑞如此。（○月连前涯与后巷。茶呼南舍与北邻。妇摇机轧轧。儿弄口中喎喎。秋天旷野行人断。马首西来知是谁）。眼中瞳子面前人。（○水底金乌天上日）。卖山未曾说会与不会。（○伏乞和尚言）。个个莫向灯影里转身。击拂子下座。（○巡人犯夜）。
佛涅槃上堂。不许无边身之供。（○约臂黄金宽一寸。逢人犹道不想思。却觉寒毛卓竖么）。吃工巧之知罗饭。（○幽州犹自可。尤苦是江南）。胡乱卖峭非知其时。（○吾党之直者异于是。父为子隐子为父隐）。鸣伊鸣伊。（○愁人莫向愁人说。说向愁人愁杀人）。年年二月是仲春。（○三桃杀三士谁能为此谋。相国齐晏子）。
三月旦上堂。甘草先生苦草后生。（○天鉴无私。君有政德。则天降之以祯祥）。好蚕麦熟天平地平。（○只听尧民击壤歌。民之所欲天必从之。民之所恶天必诛之）。忽有此汉出来道和尚与么说话为是佛法是世耶。（○仁者见之谓之仁。智者见之谓之智。衲僧见之将道什么）。山僧向他揶揄道。三月无三卯。田家必饱。（○一谷不登彻鹑鷃。三谷不升彻凫雁）。
上堂。春山青春水绿。（○五千四十八卷却有恁么说话么。阵云横海上拔剑搅龙门）。不是目前机亦非目前事。（○一槌两当。恁么亦不得。不恁么亦不得。恁么不恁么总不得）。且道毕竟是什么。（○手把琵琶半遮面。不令人见转风流）。击拂子云。常忆江南三月里。鹧鸪啼处百花香。（○罕逢穿耳客。多遇刻舟人。珊瑚枕上两行泪。半是思君半恨君）。
槐安国语卷二（终）

[book_title]槐安国师卷三
龙宝开山语录中事。（○住崇福福要）
山门。门头实地。（○四方八面绝遮栏。铁山当面势崔嵬。铁壁银山绝来往）。个个踏着。（○谁是踏着底人。出无门入无户。旷劫无明当下灰）。因甚诸人随我入得。喝一喝。（○善财才入得。楼阁门乍闭）。
佛殿。前佛后佛隐显非一。（○昨夜三更失却牛。今朝天明失却火）。咄。（○虚空消殒铁山摧）。不因新长老证明。知他一对无孔铁。（○无孔铁锤重下橛）。
土地堂。护法先须识得主人公。（○按牛头吃草。话作两橛。演若达多寻觅头）。阿谁是主人公。（○南天台北五台。头长三尺脚短一寸。相对无言独足立）。扣齿三下云。东西南北一等风。（○灯笼跳入露柱。佛殿走出山门。张公吃酒李公醉）。
祖师堂。者一队老汉惜乎坐在者里。（○咄哉拙郎君。巧妙无人识。打破凤林关着靴水上立）。提起坐具云。若不行此令。谁敢得扶起。（○桑柘影斜秋社散。家家扶醉人得归）。
方丈。横拄杖云。关中主能解与本分草料。（○点滴不施。朝打三千。暮打八百。点检见来。依旧小卖弄）。鸟觜薄舌莫胡乱供款去。靠拄杖。（○明头来也明头打。暗头来也暗头打）。
拈帖。温润之文。（○直钩钓骊龙。曲钩钓虾蟆蚯蚓）。格调之气。（○君子爱财。取之有道）。直饶衲被蒙头。奚以让为之义。（○龙得水时添意气。虎靠山处长威狞）。
山门疏。成言于语成语于言。如何如何。（○佣他痴圣人担雪共填井）。官不容针。（○古殿深沉晓未开。玉箫吹彻凤凰台）。
法座。诸人唤作高广座子。（○是斯须弥灯王佛所赐者欤。吾者里不要者般闲家具。何故。头枕天台足踏南岳）。山僧唤作者个座子。（○坐断毗卢顶𩕳曾不见有佛祖）。何故。一步云。只为到与么地。（○移身不移步。移步不移身）。
师升座。拈香云。（○天盖不得。地载不得）。此一瓣香爇向炉中。（○无角铁牛）。恭为祝延今上皇帝圣躬万岁万岁万万岁。（○卓彼南方美人。形模一天真）。陛下恭愿龙图永固玉叶弥芳。（○天地折腰称祖。虚空束手道亲）。
次拈香云。此一瓣香。（○上透霄汉下彻黄泉）。爇向炉中奉为征夷大将军增崇禄算。伏愿高赞域中之德长提塞外之令。（○正考父一命而伛。再命而偻。三命而俯。循墙而走。孰敢不轨）。
又拈香云。此一瓣香。（○枝柯冲九霄。根盘彻三泉）。爇向炉中奉为大檀主筑州大空门洎都督司马增崇禄算。伏愿扇威风于千岁辉佛日于万世。（○神功浩浩圣德昭昭。凡有祷祈必蒙感应）。
拈香云。此香爇向炉中。（○乾坤失色日月藏光）。供养前住巨福名山建长禅寺先师敕谥圆通大应国师南浦和尚大禅师用酬法乳之恩。（○鸩羽狼腊猫头狐涎。一釜炼来抛向面前）。
师敛衣就座云。明镜当台明珠历掌。要分妍丑者。直下来相见。有么有么。时有僧问。缘树阴浓夏日长。楼台倒影入池塘。师云。时节难逢。僧云。和尚辞帝里。皇帝留之。更向甚处通一路来。师云。铁船水上浮。僧云。寰中天子敕聻。师云。谁不承恩。僧云。与么则杲日丽天清风匝地。师云。大方无外。僧云。记得保寿开堂三圣推出一僧。意旨如何。师云。白云深处金龙跃。僧云。寿便打。又作么生。师云。碧波心里玉兔惊。僧云。若忽有人推出一僧。如何祇对。师云。风光可爱。僧云。者个且置。今日还有禁足安居底道理么。师云。大家在者里。僧云。十五日结制则不问。即今一时结去。看。师云。处处绿杨堪系马。僧云。恩大难酬。师云。能有几人。僧礼拜。
师乃云。世尊拈华迦叶微笑。（○谓雀之终则蛤实始焉。为蛤之始则雀实终焉）。君子爱财。取之有道。（○大明无私照。至公无私亲。谨谢大师指示）。正法眼藏从此流通。（○源不深其流不远）。递代传持受虚接响。（○西天四七东土二三。只传此些子）。激杨铿锵坐断古今。（○臂挂夺命神符。口咬法窟爪牙）。珠回玉转八面玲珑。（○处孤峰者救入荒草。堕荒草者救处孤峰）。迄于其大机圆应大道无方。（○明眼衲益具透关眼。凤惊草动尽辨来机）。一宾一主擒纵呆搦收放明暗电转星飞。（○譬如金翅鸟王入阿卢大海擘开雪浪直取龙呑）。穷则变变则通。（○理尽词穷伎亦穷。凤离金网鹤脱笼）。青于蓝寒于水。（○见齐师则减师半德。见过师正堪传授）。听教。挺拔威音那畔萧然空劫己前。（○七佛已前四时春。现成安案犹今日）。况亦清风明月多雅兴。白云流水宽诗缘。（○金屑虽贵落眼成翳。若见诸相非相即见如来）。四海九州雷动风行。渔歌樵唱共贺太平。（○帝网重重主伴无尽。怀州牛吃禾。盖州以腹胀）。正当与么时。人人禁足护生。人人克期取证。（○新妇面上添笑靥。却向锦绣幕里行）。皇恩佛恩一时报了底事又作么生。（○天高东南地倾西北）。击拂子云。版图远奏尧天阔。万物呈祥乐圣情。（○凤凰翔于千刃兮鉴德辉而下）。
复举。三圣道。我逢人即出。出则不为人。（○蓬蒙善射不能用不调之弓）。兴化道。我逢人则不出。出即便为人。（○孙吴善将。不能战不习之卒）。师云。二大老可谓漆隐处黑牛隐处赤。（○造父善御。不能策不服之为）。若是山僧底。天平地平。（○伏以堂头和尚万福）。卓拄杖下座。
当晚小参。僧问。三月安居九旬禁足则不问。远离华洛新到岳峰。一句如何。师云。八角磨盘空里走。僧云。和尚住此山。以何安众。师云。山色夕阳时。泉声中夜后。僧云。与么则大众饱德去也。师云。无限清风来未休。僧云。德山小参不答话。有问话者三十棒。意旨如何。师云。去得来不得。僧云。赵州小参要答话。有问话者。置将一问来。又作么生。师云。来得去不得。僧云。今夜小参要答话不要答话耶。师云。出头天外看。谁是我般人。僧云。三大老用处莫止一般么。师云。教你休也不肯休。僧云。若如是。则一即三三即一。师云。吽吽僧云。学人今夜小出大遇。便礼拜。师云。撒手那边去。
乃云。今夜要与大众有个识面之话。各各切宜起倒分明。（○正令当行十方坐断。谛观法王法法王法如是）。陵王溪畔此君亭边。（○帝网重重主伴无尽）。诸人知有未得做主。（○用尽钩钜意。买绢先拣绫）。崇福区宇件件数目。（○鸟之长颈铓距者羽类畏之）。山僧做主未辨大毫。（○兽之方喙钩爪者毛群畏之）。既一其居。为甚受用不同。还会么。（○鱼之哆唇锯齿鳞族畏之）。所以道。欲识佛性义。当观时节因缘。（○眼看东南。心在西北）。明朝赖是结制安居之辰。个个成熟慧身。（○虎头戴角出荒草）。坐底立底筑着磕着。（○蝮蛇呑像三年而出骨）。自然不得孤负者个。（○神
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:24:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>