<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="所欲致患经,所欲致患经全文在线阅读,所欲致患经全文在线下载,大玄古籍书库">
<meta name="description" content="全一卷。西晋竺法护译。收于大正藏第十七册。本经叙述五所欲造成之忧患痛苦。内容叙述诸比丘入舍卫城乞食时，逢诸外道异学等问彼五阴六色、痛痒、思想、生死、识等苦患之因；诸比丘遂诣佛所请示，佛告以五所欲产生之因缘，并举事例示其忧患，特以‘不净观’观女色之例，劝彼等断爱欲、入四禅。_所欲致患经_全文在线阅读_所欲致患经_全文在线下载_大玄古籍书库">
<title>所欲致患经_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">所欲致患经</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]3191</span> <br/>
          说明： <span class="inputVal" id="bkdec">全一卷。西晋竺法护译。收于大正藏第十七册。本经叙述五所欲造成之忧患痛苦。内容叙述诸比丘入舍卫城乞食时，逢诸外道异学等问彼五阴六色、痛痒、思想、生死、识等苦患之因；诸比丘遂诣佛所请示，佛告以五所欲产生之因缘，并举事例示其忧患，特以‘不净观’观女色之例，劝彼等断爱欲、入四禅。</span> <br/>
          封面： <span class="inputVal" id="bkimg">Z_2142.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]所欲致患经
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]3191
[book_dec]全一卷。西晋竺法护译。收于大正藏第十七册。本经叙述五所欲造成之忧患痛苦。内容叙述诸比丘入舍卫城乞食时，逢诸外道异学等问彼五阴六色、痛痒、思想、生死、识等苦患之因；诸比丘遂诣佛所请示，佛告以五所欲产生之因缘，并举事例示其忧患，特以‘不净观’观女色之例，劝彼等断爱欲、入四禅。
[book_img]Z_2142.jpg


[book_title]所欲致患经
西晋月支三藏竺法护译
闻如是。一时佛游舍卫国祇树给孤独园。与大比丘众俱。比丘五百。尔时诸比丘。明旦著衣持钵。入舍卫城。诸外道异学问诸比丘。沙门瞿昙。何因处患。以何别色痛痒思想生死识字苦。云何于此诸法。有何差特。有何志愿。何因为成。沙门瞿昙现法云何。何因开化。有所言讲。诸比丘闻诸外道所言。无以报答。则从坐起。寻舍退去。各心念言。如此所说。当从世尊启问。咨受为我分别。寻当奉行。时诸比丘分卫已竟。饭食毕讫。更整衣服。往诣佛所。稽首足下。却坐一面。前白世尊。说诸异道所可难问。悉次第说。于时世尊告诸比丘。外道问汝。爱欲之事。有何安乐。致何忧患。何从兴致。因何而灭。汝当答报。诸外道默然。不以言对。佛言。我不见能解此意分别上义。所以者何。无能及者。非其境界。佛察天上天下诸魔梵天梵志诸神及人。能发遣此问。令意欣悦。爱其所乐。为欲所染。耳闻好声。鼻识好香。舌识美味。身识细滑。可意忻悦。志于所乐。为之所染。心贪于法。是五所欲。从因缘起。心以为乐。佛告比丘。何等为所欲之患。其有族姓子。随其巧便。立生活业。多所想念。或以伎术。或作长吏。或作画师。或行算术。或复刻镂。或以涂度。或说色事。或以寒冻。或逢暑热。饥渴饿死。或触风雨。或遭蚊虻。诸根变乱。趣此诸事。身欲自在。求于财宝。坐起放心。恣意坐于财宝。啼哭愁忧。椎胸郁怫。吾谓是辈。则为痴冥。致无果实。犹是精勤。不离其业。造立屋宅。及诸财贿。以获财宝。设不能获。起无央数忧恼诸患。歌舞将御得无。县官水火盗贼。怨家债主。所见夺取。烧没搪揬。劫害侵暴。坏乱家居。亡失财宝。彼族姓子。心怀此忧。卒值水火盗贼怨家。所见侵夺。愁忧啼哭。不能自胜。吾前治生积聚财业。今者霍空。无所依仰。是为情欲之忧患也。缘欲致爱。放心恣意。致此恼恨。佛告诸比丘。复次因欲贪爱所在。放心恣意。父说子恶。子说父恶。母说女恶。女说母恶。兄说弟恶。弟说兄恶。姊说妹恶。妹说姊恶。家室宗族。转相诽谤。是为贪欲之患。因致勤苦。皆由多求。放心恣意。为欲所溺。
佛告诸比丘。复次爱欲之患。著爱为本。放心恣意。因贪利故。把持兵仗。引弓捻箭。入军战斗。兴四部兵象马车步。众兵共斗。是剧罗网。因欲自丧。亲属与亲属。兴起因缘。因贪犯罪。驰走不安。以求财产。或能获财。或不能得。或寻失财。愁忧怀恼。拍膑椎胸而以郁怫。吾本多财。今者殚尽。是为贪欲之患。恩爱之恼。放心恣意。为之所溺。
佛告诸比丘。复次因欲之患。著爱为本。放心恣意。父子相怨。母女相憎。夫妇相捐。姊妹怀恨。兄弟相憎。亲属家室。自相诽谤。是为贪欲之患恩爱之恼。放心恣意。为之所溺。
佛告诸比丘。复次因欲之患。著爱为本。放心恣意。手执利剑。若持刀杖。屏处沙中。若树木间。破坞间。心中怫郁。转相夺命。遥掷火轮。沸油相洒。缘是兴恶。或致困痛。或致死亡。是为贪欲之患。恩爱之恼。放心恣意。为之所溺。
佛告诸比丘。复次因欲之患。著爱为本。放心恣意。破他门户。断人寄饷。凿人垣墙。夜行作贼。在藏匿处。或复逃亡。斗争放火。国主觉得。或吏缚束。闭著牢狱。或截耳鼻手足考治掠笞。或断头首。或时住立。压踝鹿弶擎。砖兔窟。或甑。或镬汤煮。沸油洒体。是为贪欲之患恩爱之恼。放心恣意。为之所溺。
佛告诸比丘。复次因欲之患。著爱为本。放心恣意。身欲众恶。骂詈冲口。心念毒恶。不护身口。不顾后世。寿命终没。魂神一去。堕于恶趣勤苦之处。昼夜考治。无央数岁。是为贪欲之患爱欲之恼。放心恣意。为之所溺。
佛告诸比丘。复次何因舍欲。能乐断恶。一切所欲。截诸贪求。刈众情态。是为舍欲。其有沙门梵志。见爱欲之瑕。因兴诸患。审知如有爱欲已。劝助众人使度于欲。假使劝化。至于解脱。志于爱欲。欲度彼岸。未之有也。若有沙门梵志。乐于爱欲。不观爱欲之瑕秽者。若能审识情欲。如有无贪诸情。开化众人。度于彼岸。自度济彼。则获此事。如意无疑。其有目睹。于此人所乐。长者家妻。梵志之妻。年十四五十六二十不长不短。不粗不细。不白不黑。颜貌姝妙。如树华茂。佛言比丘。初始目睹因缘。所兴可意欢乐。是欲所乐。何等为色因缘之患。于是见女人年。尊老极年。八十若九十百年。若百二十。头白齿落。面皱皮缓。身重少气。拄杖偻行。羸极上气。行步苦难。身体战恌。于比丘意云何。极不于端正姝好。颜色证患已现。比丘对曰。唯然是为色之忧患也。
佛告诸比丘。又见女人终亡之后。一日二日。至五日六日。身色变青。膀胀烂臭。恶露不净。从九孔出。身中生虫。虫还食其肉。于比丘意云何。前时端正。颜色姝妙。今失好貌。变证现乎。对曰唯然。佛言。是为色之患证。
佛告诸比丘。若复见女人。臭烂在地。乌鸟所食。雕鹫所啄。虎狼野狐所啖。无央数虫。从其身出。还食其肉。于比丘意云何。前时端正。颜色姝好。没不存乎。其患现耶。对曰唯然。佛言。是为欲之患证也。
佛告诸比丘。若复见女人。皮肉离体。但见白骨。前时端正。颜貌姝好。没不复现。其患证乎。对曰唯然。是为爱欲之患证也。
佛告诸比丘。若复见女人。身骨节解手足膝胫。鼻耳胁背。臂肘头颈。各在异处。于比丘意云何。前时端正姝好。没不现乎。证患现耶。对曰唯然。佛言。是为欲之忧患证也。
佛告诸比丘。见彼女人。捐在冢间无央数岁。骨节糜碎。青白如碧。碎坏如面。于比丘意云何。前时端正。颜貌姝好。没不现乎。患证现耶。对曰唯然。佛言。是为贪欲忧患证也。
佛告诸比丘。谁能离欲。能断色欲。蠲除情色。拔贪不习。乃不著色。其有沙门梵志。乐色如是。以为欢然。睹其患证。睹见生恼。审知如有。则等于色心无所猗。劝化于人。使度彼岸。设使有人。以色猗色。欲得度者。未之有也。其沙门梵志。欢喜于色。更诸情欲。睹色患证。欲得离色。拔其所情。则睹如有。等观诸色。劝化诸人。令度彼岸。知色所猗。舍于诸色。则可得也。
佛告诸比丘。何等为痛痒所更乐乎。舍诸习耶。于是比丘寂于诸欲。离于诸恶不善之法。有念有想。独处晏然。行第一禅。设使比丘。获此第一禅者。则不贪己。不著于彼。则无有争心不怀恚。是为比丘痛痒乐无嗔怒。吾无所恨。为乐痛痒。是为乐习所观乐彼灭诸想乐内念寂然其心为一无念无行志寂逮安。是为第二禅。假使比丘。行第二禅不贪己。不著彼心增减。彼欲欢喜观无欲行。常以寂定业身则安。如圣所演。常观意定。行第三禅。假使比丘。行第三禅。是痛痒所乐。彼则除苦蠲除所安。前所更历。可不可意。无苦无乐。观其志定。具足清净。假使比丘。行第四禅。是为痛痒所乐。
复次比丘缘痛生乐可意之欲。是为痒所乐。何等为痛之忧患。因痛生患。忧恼之愦。是痛忧患。又痛痒。无常之苦。别离之法。其法都痛痒。起无常苦。致别离法。是为痛痒之患。何等为离痛。其于痛痒。断诸贪欲。是为离欲。其有沙门梵志。晓了痛痒。诸所更乐。都致忧患。不舍诸爱欲。审知如有。而猗痛痒。劝化众人。度于彼岸。自得成就。济诸猗著。未之有也。其有沙门梵志。睹痛痒所乐。从乐致患。离于爱欲。谛知如有。等观痛痒。而无所猗。劝化余人。令度彼岸。自得成就。并化余人。此事可致。是为舍欢悦。如是诸比丘。闻经欢喜。
所欲致患经

        </div>
      </div>
    </div>
  </div>
</div>
<!--update:2025-08-30 09:28:38-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>