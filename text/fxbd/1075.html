<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="删定比丘尼戒本序,四分删定比丘尼戒本,四分删定比丘尼戒本全文在线阅读,四分删定比丘尼戒本全文在线下载,大玄古籍书库">
<meta name="description" content="四分删定比丘尼戒本，一卷，宋元照重定并序，日本教光题记。原目录注随宜编入于此。_四分删定比丘尼戒本_全文在线阅读_四分删定比丘尼戒本_全文在线下载_大玄古籍书库">
<title>四分删定比丘尼戒本_元照_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">四分删定比丘尼戒本</span> <br/>
          作者： <span class="inputVal" id="bkauthor">元照</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]16808</span> <br/>
          说明： <span class="inputVal" id="bkdec">四分删定比丘尼戒本，一卷，宋元照重定并序，日本教光题记。原目录注随宜编入于此。</span> <br/>
          封面： <span class="inputVal" id="bkimg">Z_1075.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]四分删定比丘尼戒本
[book_author]元照
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]16808
[book_dec]四分删定比丘尼戒本，一卷，宋元照重定并序，日本教光题记。原目录注随宜编入于此。
[book_img]Z_1075.jpg


[book_title]删定比丘尼戒本序
按南山祖师撰集录僧尼，并有删定戒本。僧戒见行于世，尼本未流此方。今所诵者，乃是后人准律抄出，且备时用。然以翻传尚质，受诵尤艰。致有下坛，毕身不诵。或虽诵习，鲜克有终。故使受若牛毛，持如麟角。内怀法体，外被佛衣。反乃混俗营生，恣情造恶。招他讥毁，辱我教门。徒染法流，虚食信施。乖出家本志，负生育深恩。一坠三涂，动经万劫。且夫禅定智慧，以戒为基。菩提涅槃，以戒为本。爱道䖍请，深悯沉沦。大觉知机，严加制约。良以无始业种，量若尘沙。任境彰名，何止八万四千之数。随犯立法，且提三百四十八条。为演说之常仪，作持犯之蹊径。五夏不诵，尽寿依师。半月不闻，违教获罪。由是敢依僧戒，重定尼文。彼此俱同，则一无改作。彼无此有，则须至看详。庶令语意从容，诵持便易。四明尼众，乐戒者多。协力倾财，镂板摸印。且欲广流寰海，大振律风。使中外以同遵，令佛法而久住。恣尔来者，试听吾言。无上法王，万德慈父。不遗汝等，末恶凡流。委曲指陈，微细过患。可谓没身苦海，垂手迷涂。柰何不省身心，反生轻笑。或怀羞而栋略，或掩耳而惧闻。宁知圣制刑科，全是自心妄业。故善见论云：此戒法语，诸闻说者，慎勿惊怪。生惭愧心，念佛恩德。已离爱染，得清净处。为我结戒，说此恶言。若佛不说，云何得知。请详此文，深自克责。若诵若听，宜敬宜遵。
元符己卯祖忌日，余杭沙门元照序。

[book_title]四分删定比丘尼戒本
出昙无德部。
稽首礼诸佛，及法比丘僧，今演毗尼法，
令正法久住戒如海，无涯如宝求无猒。
欲护圣法财，众集听我说。欲除八弃法，
及灭僧残法，障三十舍堕，众集听我说。
毗婆尸式弃，毗舍拘留孙，拘那含牟尼，
迦叶释迦文，诸世尊大德，为我说是事。
我今欲善说，诸贤咸共听。譬如人毁足，
不堪有所涉；毁戒亦如是，不得生天人。
欲得生天上，若生人中者，常当护戒足。
勿令有毁损。如御入险道，失辖折轴忧。
毁戒亦如是，死时怀恐惧，如人自照镜。
好丑生欣戚；说戒亦如是，全毁生忧喜。
如两阵共战，勇怯有进退，说戒亦如是。
净秽生安畏，世间王为最，众流海为最，
众星月为最，众圣佛为最，一切众律中，
戒经为上最。如来立禁戒，半月半月说，
僧集否？(答云：僧已集。)和合否？(答云：和合。)未受具戒者出。(若有，即遣出。答云：未受具戒者已出。若无，即云：此无未受具戒者。)不来诸比丘尼说欲及清净。(若有人说欲，即云：说欲及清净已。若无，即云：此无说欲及清净者。)僧今和合，何所作为？(答云：说戒羯磨。)大姊僧听！今白月十五日，(或黑月，或十四日，随时改之。)众僧说戒。若僧时到，僧忍听，和合说戒。白如是。(问云：作法成否？答：成。)
诸大姊，我今欲说波罗提木叉，诸比丘尼共集在一处，当应谛听，善思念之。若有犯者应忏悔，无犯者默然，默然故知诸大姊清净。若有他问者，即应如实答。如是诸比丘尼，在于众中乃至三问，忆念有罪不发露者，得故妄语罪。佛说故妄语是障道法，彼比丘尼自忆知有罪，欲求清净者当忏悔，忏悔则安乐。
诸大姊，我已说戒经序。
今问诸大姊：是中清净否？(天说)诸大姊！是中清净，默然故，是事如是持。
诸大姊，是八波罗夷法，半月半月说，戒经中来。
若比丘尼，共戒、同戒，不舍戒羸，不自悔，犯不净行，乃至共畜生，是比丘尼波罗夷，不共住。
若比丘尼，在村落中，若闲静处，不与物，盗心取，随不与取法，若为王及大臣所捉，若缚，若驱出国，若杀：汝是贼！汝痴！汝无所知！是比丘尼波罗夷，不共住。
若比丘尼，故断人命，持刀与人，叹誉死、快劝死：咄！人用此恶活为？宁死不生。作如是思惟，种种方便，叹誉死、快劝死，是比丘尼波罗夷，不共住。
若比丘尼，实无所知，自称言：我得上人法，我已入圣知胜法，我知是，我见是。后于异时，若问、若不问，欲自清净故，作是说：我实不知不见，言知言见，虚诳妄语。除增上慢，是比丘尼波罗夷，不共住。
若比丘尼，染心、共染心男子，从腋已下、膝已上，身相摩触，是比丘尼波罗夷，不共住。
若比丘尼，染心知男子染心，受捉手、捉衣、入屏处、共立、共语、共行、身相倚、共期，是比丘尼波罗夷，不共住。
若比丘尼，如比丘尼犯波罗夷，不自发露，不语众人，不白大众。后于异时，彼比丘尼或命过，或众中举，或休道，或入外道众，乃作是言：我先知有如是罪。是比丘尼波罗夷，不共住。
若比丘尼，知比丘僧为作举，如法、如律、如佛所教，不顺从、不忏悔，僧未与作共住，而便顺从诸比丘尼，语言：大姊！此比丘为僧所举，如法、如律、如佛所教，不顺从、不忏悔，僧未与作共住，汝莫顺从。是比丘尼如是谏时，坚持不舍。彼比丘尼应三谏，舍此事故。乃至三谏，舍者善；不舍者，是比丘尼波罗夷，不共住。
诸大姊！我已说八波罗夷法。若比丘尼犯一一法，不得与诸比丘尼共住。如前，后犯亦尔。是比丘尼得波罗夷罪，不应共住。
今问诸大姊：是中清净否？(三说)诸大姊！是中清净，默然故，是事如是持。
诸大姊！是十七僧伽婆尸沙法，半月半月说，戒经中来。
若比丘尼，往来彼此媒嫁，持男意语女，持女意语男，若为成妇事及为私通事，乃至须臾顷，僧伽婆尸沙。
若比丘尼，嗔恚所覆故，非波罗夷。比丘尼以无根波罗夷法谤，欲坏彼清净行，后于异时，若问、若不问，知此事无根，说我嗔恚故，作是语者，僧伽婆尸沙。
若比丘尼，以嗔恚故，于异分事中取片，非波罗夷比丘尼以无根波罗夷法谤，欲坏彼清净行。后于异时，若问、若不问，知是异分事中取片，便言：我嗔恚故。作是语者，僧伽婆尸沙。
若比丘尼，诣官言：居士、若居士子、若奴、若佣作人、若昼、若夜，乃至须臾顷。僧伽婆尸沙。
若比丘尼，先知是贼女，罪应至死，人所共知，不问王大臣、不问种姓，便度出家受戒，僧伽婆尸沙。
若比丘尼，知他比丘尼为僧所举，如法、如律、如佛所教，不顺从，未忏悔，僧未与作共住羯磨，为爱故不问僧，僧不约来出界外作羯磨，与解罪，僧伽婆尸沙。
若比丘尼，独渡水、独入村、独宿、独在后行，僧伽婆尸沙。
若比丘尼，染心，知染心男子从彼受可食者及食并余物，僧伽婆尸沙。
若比丘尼，教比丘尼作如是语：大姊！彼有染心、无染心，能柰汝何？汝自无染心，于彼若得食者，以时清净受取。僧伽婆尸沙。
若比丘尼，欲坏和合僧，方便受坏和合僧法，坚持不舍。彼比丘尼应谏是比丘尼言：大姊！莫坏和合僧，莫方便坏和合僧，莫受坏僧法，坚持不舍。大姊！应与僧和合，欢喜不诤，同一师学，如水乳合，于佛法中有增益安乐住。是比丘尼如是谏时，坚持不舍。彼比丘尼应三谏，舍此事故。乃至三谏，舍者善；不舍者，僧伽婆尸沙。
若比丘尼，有余伴党，若一、二、三，乃至无数。是比丘尼语彼比丘尼言：大姊！莫谏此比丘尼，此比丘尼是法语、律语比丘尼，此比丘尼所说，我等喜乐，我等忍可。彼比丘尼应谏是比丘尼言：大姊！莫作是说言：此比丘尼是法语、律语比丘尼，此比丘尼所说，我等喜乐，我等忍可。然此比丘尼非法语、律语比丘尼。大姊！莫欲坏和合僧，汝等当乐欲和合僧。大姊！与僧和合，欢喜不诤，同一师学，如水乳合，于佛法中有增益安乐住。是比丘尼如是谏时，坚持不舍。彼比丘尼应三谏，舍此事故。乃至三谏，舍者，善；不舍者，僧伽婆尸沙。
若比丘尼，依聚落若城邑住，污他家，行恶行，俱有见闻。诸比丘尼当语是比丘尼言：大姊！污他家，行恶行，俱有见闻。今可远此聚落去，不须住此。是比丘尼语彼比丘尼言：大姊！今僧有爱，有恚，有怖，有痴，有如是同罪比丘尼，有驱者，有不驱者。诸比丘尼谏言：大姊！莫作是语言：僧有爱，有恚，有怖，有痴，有如是同罪比丘尼，有驱者，有不驱者。而僧不爱，不恚，不怖，不痴。大姊！污他家，行恶行，俱有见闻。是比丘尼如是谏时，坚持不舍。彼比丘尼应三谏，舍此事故。乃至三谏，舍者，善；不舍者，僧伽婆尸沙。
若比丘尼，恶性不受人语。于戒法中，诸比丘尼如法谏已，不受谏语，言：诸大姊，莫向我说若好若恶，我亦不向诸大姊说若好若恶。大姊且止，莫数谏我！彼比丘尼谏是比丘尼言：大姊，莫不受谏语！大姊，当受谏语！大姊，如法谏诸比丘尼，诸比丘尼亦如法谏大姊！如是佛弟子众得增益，展转相谏，相教忏悔。是比丘尼如是谏时，坚持不舍。彼比丘尼应三谏，舍此事故。乃至三谏，舍者，善；不舍者，僧伽婆尸沙。
若比丘尼，相亲近住，共作恶行，恶声流布，共相覆罪。彼比丘尼谏是比丘尼言：大姊！汝等莫相亲近，共作恶行，恶声流布，共相覆罪。若不相亲近，于佛法中得增益安乐住。是比丘尼如是谏时，坚持不舍。彼比丘尼应三谏，舍此事故。乃至三谏，舍者善；不舍者，僧伽婆尸沙。
若比丘尼，比丘尼僧为作诃谏时，余比丘尼教言：汝等莫别住，当共住！我亦见余比丘尼不别住，共作恶行，恶声流布，共相覆罪。僧以恚故，教汝别住。彼比丘尼应谏是比丘尼言：大姊，莫教此比丘尼言汝等莫别住！我亦见余比丘尼共住，共作恶行，恶声流布，共相覆罪。僧以恚故，教汝别住。今正有此二比丘尼共住，共作恶行，恶声流布，共相覆罪，更无有余。若比丘尼别住，于佛法中有增益安乐住，是比丘尼如是谏时，坚持不舍。彼比丘尼应三谏，舍此事故。乃至三谏，舍者，善；不舍者，僧伽婆尸沙。
若比丘尼，趣以小事，嗔恚不喜，便作是语：我舍佛、法、僧，不独有此沙门释子，亦更有余沙门、婆罗门修梵行者，我等亦可于彼修梵行。彼比丘尼谏是比丘尼言：大姊！汝莫趣以小事，嗔恚不喜，便作是语：我舍佛、法、僧，不独有此沙门释子，亦更有余沙门、婆罗门修梵行者，我等亦可于彼修梵行。是比丘尼如是谏时，坚持不舍。彼比丘尼应三谏，舍此事故。乃至三谏，舍者，善；不舍者，僧伽婆尸沙。
若比丘尼，喜斗诤，不善忆持诤事。后嗔恚故，便作是语：今僧有爱、有恚、有怖、有痴。彼比丘尼应谏是比丘尼言：大姊！汝莫喜斗诤，不善忆持诤事。后嗔恚故，便作是语言：僧有爱、有恚、有怖、有痴。而僧不爱、不恚、不怖、不痴。是比丘尼如是谏时，坚持不舍。彼比丘尼应二谏，舍此事故，乃至三谏。舍者，善；不舍者，僧伽婆尸沙。
诸大姊，我已说十七僧伽婆尸沙法，九戒初犯，余至三谏。若比丘尼犯一一法，应半月与二部僧中行摩那埵，行摩那埵已，应与出罪。当二部僧中出是比丘尼罪，若少一人，不满四十众，是比丘尼罪不得除，诸比丘尼亦可诃。此是时。
今问诸大姊：是中清净不？(三说)诸大姊！是中清净，默然故，是事如是持。
诸大姊！是三十尼萨耆波逸提法，半月半月说，戒经中来。
若比丘尼，衣已竟，迦絺那衣已出，得长衣，经十日不净施，得畜。若过者，尼萨耆波逸提。
若比丘尼，衣已竟，迦絺那衣已出，于五衣中，若离一一衣异处宿，除僧羯磨，尼萨耆波逸提。
若比丘尼，衣已竟，迦絺那衣已出，得非时衣，欲须便受，受已疾成衣。若足者，善；若不足者，得畜经一月，为满足故。若过者，尼萨耆波逸提。
若比丘尼，从非亲里居士、若居士妇乞衣，除余时，尼萨耆波逸提。余时者，夺衣、失衣、烧衣、漂衣，此是时。
若比丘尼，夺衣、失衣、烧衣、漂衣，是非亲里居士。若居士妇自恣请，多与衣，是比丘尼当知足受。若过者，尼萨耆波逸提。
若比丘尼，居士、居士妇为比丘尼具衣价，是比丘尼先不受自恣请，到居士家作如是说：善哉！居士，办如是衣与我，为好故。若得衣者，尼萨耆波逸提。
若比丘尼，二居士、居士妇与比丘尼办衣价，是比丘尼先不受自恣请，到二居士家作如是说：善哉！居士，辨如是衣，与我共作一衣，为好故。若得衣者，尼萨耆波逸提。
若比丘尼，若王，若大臣，若婆罗门、居士、居士妇，遣使为比丘尼送衣价。彼使至比丘尼所言：大姊！今送衣价，可受取之。是比丘尼言：我所不应须衣，合时清净当受。彼使报言：大妇！有执事人否？比丘尼言：有！若僧伽蓝民，若优婆塞，此是比丘尼执事人。彼使诣执事人所，与衣价已，还到比丘尼所言：大姊！所示某甲执事人，我已与衣价。大姊！知时往彼，当得衣。须衣比丘尼当往执事人所，若一、二、三反，为作忆念，得衣者善；若不得衣，应四、五、六反，在前默然住，令彼忆念，得衣者善；若不得衣，过是求得衣者，尼萨耆波逸提。若不得衣，从所来处，若自往，若遣使往，语言：汝先遣使送衣价与某甲比丘尼，是比丘尼竟不得衣，汝还取，莫使失。此是时
若比丘尼，自手受金银、若钱，若教人取，若口可受者，尼萨耆波逸提。
若比丘尼，种种卖买宝物者，尼萨耆波逸提。
若比丘尼，种种贩卖者，尼萨耆波逸提。
若比丘尼，畜钵减五缀不漏，更求新钵，为好故，尼萨耆波逸提。彼比丘尼是钵应往僧中舍，展转取最下钵与之令持，乃至破应持，此是时。
若比丘尼，自乞缕线，使非亲里织师织作衣者，尼萨耆波逸提。
若比丘尼，居士、居士妇使织师为比丘尼织作衣，是比丘尼先不受自恣请，往织师所言：此衣为我作，汝当极好织，令广长、坚致、齐整、好，我当与汝价。是比丘尼与衣价，乃至一食直，得衣者，尼萨耆波逸提。
若比丘尼，先与比丘尼衣，后瞋恚故，若自夺、若使人夺，是比丘尼应还衣。若取者，尼萨耆波逸提。
若比丘尼，有病，畜酥、油、生酥、蜜、石蜜，齐七日得服。若过者，尼萨耆波逸提。
若比丘尼，十日未满，夏三月，若有急施衣应受，乃至衣时应畜。若过者，尼萨耆波逸提。
若比丘尼，知他欲与僧物，自回入己者，尼萨耆波逸提。
若比丘尼，欲索是，更索彼者，尼萨耆波逸提。
若比丘尼，知檀越所为僧施物异，回作余用者，尼萨耆波逸提。(檀越施财，为僧造说戒堂，诸尼回作五衣。)
若比丘尼，知檀越所为施物异，自求为僧，回作余用者，尼萨耆波逸提。(檀越施财，为安隐尼作食，旧住尼以财、货、衣共分。)
若比丘尼，檀越所施物异，回作余用者，尼萨耆波逸提。(檀越施财与安隐尼造，造房，自回作五衣。)
若比丘尼，檀越所施物异，自求为僧，回作余用者，尼萨耆波逸提。(众尼求乞房财，后共分作五衣。)
若比丘尼，畜长钵不净施，尼萨耆波逸提。
若比丘尼，多畜好色器者，尼萨耆波逸提。
若比丘尼，先许比丘尼病衣，后不与者，尼萨耆波逸提。
若比丘尼，以非时衣受作时衣者，尼萨耆波逸提。
若比丘尼，先与比丘尼货易衣，后瞋恚，若自夺、若使人夺，是比丘尼应还衣。若取者，尼萨耆波逸提。
若比丘尼，乞重衣，齐价直四端毡。若过者，尼萨耆波逸提。
若比丘尼，乞轻衣，齐价直两端半㲲。若过者，尼萨耆波逸提。
诸大姊！我已说三十尼萨耆波逸提法。
今问诸大姊：是中清净否？(三说)诸大姊！是中清净，默然故，是事如是持。
诸大姊！是一百七十八波逸提法，半月半月说，戒经中来。
若比丘尼，故妄语，波逸提。
若比丘尼，毁呰语者，波逸提。
若比丘尼，两舌语者，波逸提。
若比丘尼，与男子同室宿者，波逸提。
若比丘尼，与未受大戒女人同室宿，若过三宿者，波逸提。
若比丘尼，与未受大戒人同诵者，波逸提。
若比丘尼，知他比丘尼有粗恶罪，向未受大戒人说，除僧磨，羯波逸提。
若比丘尼，向未受大戒人说过人法，言：我知是，我见是。见知实者，波逸提。
若比丘尼，与男子说法，过五、六语，除有智女人，波逸提。
若比丘尼，自手掘地、若教人掘者，波逸提。
若比丘尼，坏鬼神村者，波逸提。
若比丘尼，妄作异语恼僧者，波逸提。
若比丘尼，嫌骂僧知事者，波逸提。
若比丘尼，取僧绳床、木床、卧具、坐褥，露地自敷、若教人敷，舍去，不自举、不教人举者，波逸提。
若比丘尼，僧房舍内敷僧卧具、坐褥，若自敷、若教人敷，若坐、若卧，从彼舍去，不自举、不教人举者，波逸提。
若比丘尼，先知比丘尼住处，后来于其中间，强敷卧具止宿，念言：彼若嫌迮者，自当避我去。作如是因缘，非余非威仪者，波逸提。
若比丘尼，瞋他比丘尼不喜，僧房舍内，若自牵出，若教人牵出者，波逸提。
若比丘尼，在房重阁上，脱脚绳床、木床，若坐、若卧者，波逸提。
若比丘尼，知水有虫，自用浇泥、浇草，若教人浇者，波逸提。
若比丘尼，作大房舍，户、扉、牕、牖及诸庄饰具，指授䨱苫，齐二、三节。若过者，波逸提。
若比丘尼，施一食处，无病比丘尼应受。若过者，波逸提。
若比丘尼，别众食，除余时，波逸提。余时者，病时、施衣时、作衣时、道行时、船行时、沙门施食时，此是时。
若比丘尼，至檀越家，殷勤请与饼、麨、饭，比丘尼须者，应两三钵受持；至寺内，应分与余比丘尼食。若比丘尼，无病，过两三钵受者，波逸提。
若比丘尼，非时食者，波逸提。
若比丘尼，食残宿食者，波逸提。
若比丘尼，不受食，若药着口中，除水及杨枝，波逸提。
若比丘尼，先受请已，若前食、后食，行诣余家，不嘱余比丘尼，除余时，波逸提。余时者，病时、作衣时、施衣时，此是时。
若比丘尼，食家中有宝，强安坐者，波逸提。
若比丘尼，食家中有宝，在屏处坐者，波逸提。
若比丘尼，独与男子露地坐者，波逸提。
若比丘尼，语诸比丘尼如是语：大姊！共至聚落，当与汝食。彼比丘尼竟不教与是比丘尼食，语言：汝去！我与汝共坐、共语不乐，我独坐、独语乐。以是因缘，非余方便遣者，波逸提。
若比丘尼，请四月与药，无病比丘尼应受；若过受，除常请、更请、分请、尽形请者，波逸提。
若比丘尼，往观军阵，除时因缘，波逸提。
若比丘尼，有因缘至军中，若过二夜至三夜者，波逸提。
若比丘尼，军阵住，若二宿、三宿，或观军阵斗战，或观游军象马势力者，波逸提。
若比丘尼，饮酒者，波逸提。
若比丘尼，水中戏者，波逸提。
若比丘尼，击攊他者，波逸提。
若比丘尼，不受谏者，波逸提。
若比丘尼，恐怖他比丘尼者，波逸提。
若比丘尼，半月洗浴，无病比丘尼应受。若过者，除余时，波逸提。余时者，热时、病时、作时、风时、雨时、远行来时，此是时。
若比丘尼，无病，为炙身故，露地然火，若自然，若教人然，除时因缘，波逸提。
若比丘尼，藏他比丘尼衣、钵、坐具、针筒，若自藏，若教人藏，下至戏笑者，波逸提。
若比丘尼，净施比丘、比丘尼、式叉摩那、沙弥、沙弥尼衣，不问主辄著者，波逸提。
若比丘尼，得新衣，当作三种染坏色：青、黑、木兰。若比丘尼，得新衣，不作三种染坏色：青、黑、木兰，新衣持者，波逸提。
若比丘尼，故断畜生命者，波逸提。
若比丘尼，知水有虫，饮用者，波逸提。
若比丘尼，故恼他比丘尼，乃至少时不乐者，波逸提。
若比丘尼，知比丘尼有粗恶罪，䨱藏者，波逸提。
若比丘尼，知四诤事如法灭已，后更发举者，波逸提。
若比丘尼，知是贼伴，期同道行，乃至聚落者，波逸提。
若比丘尼，作如是语：我知佛所说法，行淫欲非障道法。彼比丘尼应谏是比丘尼言：大姊！莫作是语！莫谤世尊！谤世尊者不善，世尊不作是语。世尊无数方便说行淫欲是障道法。是比丘尼如是谏时，坚持不舍。彼比丘尼应三谏，舍此事故。乃至三谏，舍者，善；不舍者，波逸提。
若比丘尼，知如是语人未作法，如是恶邪不舍，供给所须，共同羯磨，止宿言语者，波逸提。
若比丘尼，知沙弥尼作如是语：我知佛所说法，行淫欲非障道法。彼比丘尼应语此沙弥尼言：汝莫作是语！莫谤世尊！谤世尊者不善，世尊不作是语。沙弥尼，世尊无数方便说行淫欲是障道法。是沙弥尼如是谏时，坚持不舍。彼比丘尼应三谏，舍此事故。乃至三谏，舍者善；不舍者，彼比丘尼应语是沙弥尼言：汝自今已后，非佛弟子，不得随余比丘尼。如余沙弥尼得与大比丘尼二、三宿，汝今无此事。汝出去！灭去！不须住此。若比丘尼，知是被摈沙弥尼，若畜同一止宿者，波逸提。
若比丘尼，余比丘尼如法谏时，作如是语：我今不学此戒，乃至有智慧持戒律者，我当难问。波逸提。欲求解者，应当难问。
若比丘尼，说戒时，作如是语：大姊！何用说此杂碎戒为？说是戒时，令人恼愧怀疑。轻诃戒故，波逸提。
若比丘尼，说戒时，作如是语：大姊！我今始知是法、是戒经，半月半月说，戒经中来。若余比丘尼知是比丘尼若二、若三说戒中坐，何况多！彼比丘尼无知、无解，若犯罪者，应如法治，更重增无知罪：大姊！汝无利，得不善。汝说戒时，不一心思念，摄耳听法。彼无知故，波逸提。
若比丘尼，共同羯磨已，后如是语诸比丘尼随亲友以僧物与者，波逸提。
若比丘尼，僧断事，不与欲而起去者，波逸提。
若比丘尼，与欲已，后更诃者，波逸提。
若比丘尼，知他比丘尼斗诤，听此语已，向彼说者，波逸提。
若比丘尼，嗔故不喜，打比丘尼者，波逸提。
若比丘尼，嗔故不喜，以手搏比丘尼者，波逸提。
若比丘尼，嗔故不喜，以无根僧伽婆尸沙法谤者，波逸提。
若比丘尼，刹利水浇头王，王未出、未藏宝，若入宫门过阈者，波逸提。
若比丘尼，若宝及宝庄饰具，若自捉，若教人捉，除僧伽蓝中及寄宿处，波逸提。若在僧伽蓝中及寄宿处，若宝及宝庄饰具，若自捉，若教人捉，识者当取，如是因缘非余。
若比丘尼，非时入聚落，不嘱余比丘尼者，波逸提。
若比丘尼，作绳床、木床，足应高如来八指，除入陛孔上截竟，过者，波逸提。
若比丘尼，持兜罗绵贮，作绳床、木床、卧具、坐褥者，波逸提。
若比丘尼，啖蒜者，波逸提。
若比丘尼，身三处以刀剃者，波逸提。
若比丘尼，以水作净，齐两指各一节。若过者，波逸提。
若比丘尼，以胡胶作男形者，波逸提。
若比丘尼，共相拍者，波逸提。
若比丘尼，比丘无病，食时辄供给水及以扇者，波逸提。
若比丘尼，乞生谷者，波逸提。
若比丘尼，在生草上大小便者，波逸提。
若比丘尼，夜大小便器，昼不着墙外，弃者，波逸提。
若比丘尼，故往观听伎乐者，波逸提。
若比丘尼，入村中，与男子在屏处共立语者，波逸提。
若比丘尼，与男子共入屏、䨱、障处者，波逸提。
若比丘尼，入村内巷陌中，遣伴远去，在屏处与男子共立，耳语者，波逸提。
若比丘尼，入白衣家坐，不语主人舍去者，波逸提。
若比丘尼，入白衣家，不语主，辄坐床者，波逸提。
若比丘尼，入白衣家，不语主，辄自敷座止宿者，波逸提。
若比丘尼，与男子共入暗室中者，波逸提。
若比丘尼，不谛受师语，便向人说者，波逸提。
若比丘尼，有小因缘，便咒诅言若我有如是事，堕三恶道，不生佛法中；若汝有如是事，亦堕三恶道，不生佛法中者，波逸提。
若比丘尼，共斗诤，不善忆持诤事，推𦙄啼泣者，波逸提。
若比丘尼，无病，二人共床卧者，波逸提。
若比丘尼，同一褥一被共卧，除余时，波逸提。
若比丘尼，知先住后至，知后至先住，为恼尼故，在前诵经、问义、教授者，波逸提。
若比丘尼，同活比丘尼病，不瞻视者，波逸提。
若比丘尼，夏安居，初听余比丘尼在房中安床，后嗔恚驱出者，波逸提。
若比丘尼，春夏冬一切时人间游行，除余因缘，波逸提。
若比丘尼，夏安居竟，不去者，波逸提。
若比丘尼，边界有疑恐怖处，人间游行者，波逸提。
若比丘尼，于王界内有疑恐怖处，在人间游行者，波逸提。
若比丘尼，亲近居士、居士子，共住，作不随顺行。余比丘尼谏是比丘尼言：大姊！莫亲近居士、居士子，共住，作不随顺行。大姊！可别住。若别住者，于佛法中有增益安乐住。是比丘尼如是谏时，坚持不舍。彼比丘尼应三谏，舍此事故。乃至三谏，舍者，善；不舍者，波逸提。
若比丘尼，往观王宫、文饰、𦘕堂、园林、浴池者，波逸提。
若比丘尼，露身在河水、泉水、流水中浴者，波逸提。
若比丘尼，作浴衣，当应量作。是中量者，长佛六磔手，广二磔手半。若过成者，波逸提。
若比丘尼，缝僧伽梨过五日，除求僧伽梨，出迦絺那衣，六难事起者，波逸提。
若比丘尼，过五日不着僧伽梨者，波逸提。
若比丘尼，檀越与众僧衣故，作留难者，波逸提。
若比丘尼，不问主，辄着他衣者，波逸提。
若比丘尼，持沙门衣，施与外道白衣者，波逸提。
若比丘尼，作如是意众僧如法分衣，遮令不分，恐弟子不得者，波逸提。
若比丘尼，作如是意：令众僧今不得出迦絺那衣，后当出。欲令五事文得放舍者，波逸提。
若比丘尼，作如是意：遮比丘尼僧不出迦絺那衣，欲令五事文得放舍。者，波逸提。
若此丘尼，余比丘尼语言为我灭此诤事，而不与作方便令灭者，波逸提。
若比丘尼，自手持食与白衣、外道食者，波逸提。
若比丘尼，为白衣作使者，波逸提。
若比丘尼，自手纺绩者，波逸提。
若比丘尼，入白衣舍内，在小床、大床上，若坐、若卧者，波逸提。
若比丘尼，至白衣舍，语主人敷卧具止宿，明日不辞去者，波逸提。
若比丘尼，诵习世俗咒术者，波逸提。
若比丘尼，教人诵习世俗咒术者，波逸提。
若比丘尼，知女人妊身，与受大戒者，波逸提。
若比丘尼，知妇女乳儿，与受大戒者，波逸提。
若比丘尼，知年未满二十，与受大戒者，波逸提。
若比丘尼，十八童女不与二岁学戒，年满二十，便与受大戒者，波逸提。
若比丘尼，十八童女与二岁学戒，不与六法，年满二十，便与受大戒者，波逸提。
若比丘尼，十八童女与二岁学戒及六法已，年满二十，众僧不听，便与受大戒者，波逸提。
若比丘尼，度小年曾嫁妇女，年十岁，与二岁学戒；年满十二，听与受大戒。若减十二，与受大戒者，波逸提。
若比丘，尺度小年曾嫁妇女，与二岁学戒，年满十二，不白众僧，便与受大戒者，波逸提。
若比丘尼，知是淫女，与受大戒者，波逸提。
若比丘尼，多度弟子，不教二岁学戒，不以二法摄取者，波逸提。
若比丘尼，不二岁随和尚尼者，波逸提。
若比丘尼，僧不听而授人大戒者，波逸提。
若比丘尼，未满十二岁，授人大戒者，波逸提。
若比丘尼，满十二岁，众僧不听，便授人大戒者，波逸提。
若比丘尼，僧不听授人大戒，便言众僧有爱、有恚、有怖、有痴，欲者便听，不欲者便不听，波逸提。
若比丘尼，父母、夫主不听与授大戒者，波逸提。
若比丘尼，知女人与男子相敬爱，愁忧瞋恚，度令出家受大戒者，波逸提。
若比丘尼，语式叉摩那言：舍是学是，当与汝受大戒。若不方便与受者，波逸提。
若比丘尼，语式叉摩那言：持衣来，我当与汝受大戒。而不方便与受者，波逸提。
若比丘尼，不满一岁，授人大戒者，波逸提。
若比丘尼，与人受本法已，经宿方往比丘僧中，与受大戒者，波逸提。
若比丘尼，教授日，无病，不往受教授者，波逸提。
若比丘尼，半月应往比丘僧中求教授。若不求者，波逸提。
若比丘尼，夏安居竟，应往比丘僧中，说三事自恣：见、闻、疑。若不往者，波逸提。
若比丘尼，在无比丘处夏安居者，波逸提。
若比丘尼，知有比丘僧伽蓝，不白入者，波逸提。
若比丘尼，骂比丘者，波逸提。
若比丘尼，喜斗诤，不善忆持诤事，后瞋恚不喜，骂比丘尼众者，波逸提。
若比丘尼，身生痈疮，不白众及余人，辄使男子若破若裹者，波逸提。
若比丘尼，先受请，若足食已，后更食者，波逸提。
若比丘尼，于檀越家生嫉妒心者，波逸提。
若比丘尼，以香涂摩身，波逸提。
若比丘尼，以胡麻涬涂摩身者，波逸提。
若比丘尼，使比丘尼涂摩身者，波逸提。
若比丘尼，使式叉摩那涂摩身者，波逸提。
若比丘尼，使沙弥尼涂摩身者，波逸提。
若比丘尼，使白衣妇女涂摩身者，波逸提。
若比丘尼，着用跨衣者，波逸提。
若比丘尼，畜妇女严身具，除时因缘，波逸提。
若比丘尼，着革屣，持盖行，除时因缘，波逸提。
若比丘尼，无病，乘乘行，除时因缘，波逸提。
若比丘尼，不着僧祇支入村者，波逸提。
若比丘尼，向暮至白衣家，先不被唤者，波逸提。
若比丘尼，向暮开僧伽蓝门，不嘱余比丘尼而出者，波逸提。
若比丘尼，日没，开僧伽蓝门，不嘱而出者，波逸提。
若比丘尼，不前安居，不后安居者，波逸提。
若比丘尼，知女人常漏大小便，涕唾常出，与受大戒者，波逸提。
若比丘尼，知二形人与受大戒者，波逸提。
若比丘尼，知女人二道合，与受大戒者，波逸提。
若比丘尼，知负债难人及病难人，与受大戒者，波逸提。
若比丘尼，学世俗伎术，以自活命者，波逸提。
若比丘尼，以世俗伎术教白衣者，波逸提。
若比丘尼，被摈不去者，波逸提。
若比丘尼，欲问比丘义，先不求而问者，波逸提。
若比丘尼，知先住后至，知后至先住，欲恼彼故，在前经行，若立、若坐、若卧者，波逸提。
若比丘尼，知有比丘僧伽蓝中起塔者，波逸提。(即坟塔也。)
若比丘尼，见新受戒比丘，应起迎逆，恭敬礼拜，问讯请坐。若否者，除时因缘，波逸提。
若比丘尼，为好故，摇身趣行者，波逸提。
若比丘尼，作妇女庄严香涂摩身者，波逸提。
若比丘尼，使外道女香涂摩身者，波逸提。
诸大姊！我已说一百七十八波逸提法。
今问诸大姊：是中清净否？(三说)诸大姊！是中清净，默然故，是事如是持。
诸大姊，是八波罗提提舍尼法，半月半月说，戒经中来。
若比丘尼，无病乞酥食，是比丘尼应向余比丘尼悔过言：大姊！我犯可诃法，所不应为，今向大姊悔过！是名悔过法。
若比丘尼，无病，乞油食，是比丘尼应向余比丘尼悔过言：大姊！我犯可诃法，所不应为，今向大姊悔过！是名悔过法。
若比丘尼，无病，乞蜜食，是比丘尼应向余比丘尼悔过言：大姊！我犯可诃法，所不应为，今向大姊悔过！是名悔过法。
若比丘尼，无病，乞黑石蜜食，是比丘尼应向余比丘尼悔过言：大姊！我犯可诃法，所不应为，今向大姊悔过！是名悔过法。
若比丘尼，无病，乞乳食，是比丘尼应向余比丘尼悔过言：大姊！我犯可诃法，所不应为，今向大姊悔过！是名悔过法。
若比丘尼，无病，乞酪食，是比丘尼应向余比丘尼悔过言：大姊！我犯可诃法，所不应为，今向大姊悔过！是名悔过法。
若比丘尼，无病，乞鱼食，是比丘尼应向余比丘尼悔过言：大姊！我犯可诃法，所不应为，今向大姊悔过！是名悔过法。
若比丘尼，无病乞肉食，是比丘尼应向余比丘尼悔过言：大姊！我犯可诃法，所不应为，今向大姊悔过！是名悔过法。
诸大姊，我已说八波罗提提舍尼法。
今问诸大姊：是中清净否？(三说)诸大姊！是中清净，默然故，是事如是持。
诸大姊，是众学法，半月半月说戒经中来。
齐整着内衣，应当学。
齐整着五衣，应当学。
不得反抄衣入白衣舍，应当学。
不得反抄衣白衣舍坐，应当学。
不得衣缠颈入白衣舍，应当学。
不得衣缠颈白衣舍坐，应当学。
不得䨱头入白衣舍，应当学。
不得䨱头白衣舍坐，应当学。
不得跳行入白衣舍，应当学。
不得跳行白衣舍坐，应当学。
不得蹲坐白衣舍内，应当学。
不得叉腰入白衣舍，应当学。
不得叉腰白衣舍坐，应当学。
不得摇身入白衣舍，应当学。
不得摇身白衣舍坐，应当学。
不得掉臂入白衣舍，应当学。
不得掉臂白衣舍坐，应当学。
好䨱身入白衣舍，应当学。
好䨱身白衣舍坐，应当学。
不得左右顾视入白衣舍，应当学。
不得左右顾视白衣舍坐，应当学。
静默入白衣舍，应当学。
静默白衣舍坐，应当学。
不得戏笑入白衣舍，应当学。
不得戏笑白衣舍坐，应当学。
正意受食，应当学。
平钵受饭，应当学。
平钵受羹，应当学。
羹饭俱食，应当学。
以次食，应当学。
不得挑钵中央食，应当学。
无病，不得为己索羹饭，应当学。
不得以饭䨱羹更望得，应当学。
不得视比座钵中起嫌心，应当学。
当系钵想食，应当学。
不得大抟饭食，应当学。
不得张口待饭食，应当学。
不得含食语，应当学。
不得抟饭掷口中，应当学。
不得遗落饭食，应当学。
不得颊饭食，应当学。
不得嚼饭作声，应当学。
不得噏饭食，应当学。
不得舌䑛食，应当学。
不得振手食，应当学。
不得手把散饭食，应当学。
不得污手捉食器，应当学。
不得洗钵水弃白衣舍内，应当学。
不得生草上大小便、涕、唾，除病，应当学。
不得净水中大小便、涕、唾，除病，应当学。
不得立大小便，除病，应当学。
不得为反抄衣人说法，除病，应当学。
不得为衣缠颈人说法，除病，应当学。
不得为䨱头人说法，除病，应当学。
不得为裹头人说法，除病，应当学。
不得为叉腰人说法，除病，应当学。
不得为着革屣人说法，除病，应当学。
不得为着木屐人说法，除病，应当学。
不得为骑乘人说法，除病，应当学。
不得佛塔内宿，除为守护故，应当学。
不得佛塔内藏财物，除为坚牢故，应当学。
不得着革屣入佛塔中，应当学。
不得捉革屣入佛塔中，应当学。
不得着革屣绕佛塔，应当学。
不得着富罗入佛塔中，应当学。
不得捉富罗入佛塔中，应当学。
不得塔下食留草及食污地，应当学。
不得担死尸从塔下过，应当学。
不得塔下理死尸，应当学。
不得塔下烧死尸，应当学。
不得塔前烧死尸，应当学。
不得绕塔四边烧死尸，使臭气来入，应当学。
不得持死人衣及床从塔下过，除浣、染、香熏，应当学。
不得塔下大小便，应当学。
不得向塔大小便，应当学。
不得绕塔四边大小便，使臭气来入，应当学。
不得持佛像至大小便处，应当学。
不得塔下嚼杨枝，应当学。
不得向塔嚼杨枝，应当学。
不得绕塔四边嚼杨枝，应当学。
不得塔下涕唾，应当学。
不得向塔涕唾，应当学。
不得绕塔四边涕唾，应当学。
不得向塔舒脚坐，应当学。
不得安佛在下房，己在上房住，应当学。
人坐己立，不得为说法，除病，应当学。
人卧己坐，不得为说法，除病，应当学。
人在座，己在非座，不得为说法，除病，应当学。
人在高座，己在下座，不得为说法，除病，应当学。
人在前行，己在后行，不得为说法，除病，应当学。
人在高经行处，己在下经行处，不得为说法，除病，应当学。
人在道，己在非道，不得为说法，除病，应当学。
不得携手在道行，应当学。
不得上树过人头，除时因缘，应当学。
不得络囊盛钵，贯杖头，置肩上行，应当学。
人持杖，不应为说法，除病，应当学。
人持剑，不应为说法，除病，应当学。
人持矛，不应为说法，除病，应当学。
人持刀，不应为说法，除病，应当学。
人持盖，不应为说法，除病，应当学。
诸大姊，我已说众学法。
今问诸大姊：是中清净否？(三说)诸大姊！是中清净，默然故，是事如是持。
诸大姊，是七灭诤法，半月半月说，戒经中来。
若比丘尼有诤事起，即应除灭。
应与现前毗尼，当与现前毗尼。
应与忆念毗尼，当与忆念毗尼。
应与不痴毗尼，当与不痴毗尼。
应与自言治，当与自言治。
应与多觅罪相，当与多觅罪相。
应与觅罪相，当与觅罪相。
应与如草䨱地，当与如草䨱地。
诸大姊，我已说七灭诤法。
今问诸大姊：是中清净否？(三说)诸大姊！是中清净，默然故，是事如是持。
诸大姊！我已说戒经序，已说八波罗夷法，已说十七僧伽婆尸沙法，已说三十尼萨耆波逸提法，已说一百七十八波逸提法，已说八波罗提提舍尼法，已说众学法，已说七灭诤法。
此是佛所说戒经，半月半月说戒经中来。
若更有余佛法，是中皆共和合，应当学。
忍辱第一道，佛说无为最，出家恼他人，
不名为沙门。
此是毗婆尸如来无所著等正觉说是戒经。
譬如明眼人，能避险恶道；世有聪明人，
能远离诸恶。
此是尸弃如来无所著等正觉说是戒经。
不谤亦不嫉，当奉行于戒。饮食知止足，
常乐在空闲，心定乐精进，是名诸佛教。
此是毗叶罗如来无所著等正觉说是戒经。
譬如蜂采花，不坏色与香，俱取其味去。
比丘入聚，然不违戾他事，不观作不作。
但自观身行，若正若不正，
此是拘留孙如来无所著等正觉说是戒经。
心莫作放逸，圣法当勤学，如是无忧愁。
心定入涅槃。
此是拘那含牟尼如来无所著等正觉说是戒经。
一切恶莫作，当奉行诸善，自净其志意。
是则诸佛教。
此是迦叶如来无所著等正觉说是戒经。
善护于口言，自净其志意，身莫作诸恶，
此三业道净，能得如是行，是大仙人道。
此是释迦牟尼如来无所著等正觉，于十二年中为无事僧说是戒经，从是已后广分别说。诸比丘尼，自为乐法、乐沙门者、有惭有愧、乐学戒者，当于中学。
明人能护戒，能得三种乐：名誉及利养。
死得生天上。当观如是处，有智勤护戒，
戒净有智慧，便得第一道，如过去诸佛。
及以未来者，现在诸世尊，能胜一切忧。
皆共尊敬戒，此是诸佛法。若有自为身，
欲求于佛道，当尊重正法，此是诸佛教。
七佛为世尊，灭除诸结使，说是七戒经。
诸缚得解脱，已入于涅槃，诸戏永灭尽。
尊行大仙说，圣贤称誉戒，弟子之所行，
入寂灭涅槃。世尊涅槃时，兴起于大悲，
集诸比丘众，与如是教诫：莫谓我涅槃！
净行者无护。我今说戒经，亦善说毗尼，
我虽般涅槃，当视如世尊，此经久住世，
佛法得炽盛，以是炽盛故，得入于涅槃。
若不持此戒，如所应布萨，喻如日没时。
世界皆暗冥，当护持是戒，如𤛆牛爱尾。
和合一处坐。如佛之所说，我已说戒经，
众僧布萨竟，我今说戒经，所说诸功德，
施一切众生，皆共成佛道。
四分比丘尼戒本。
no.722-b。
释迦遗法，弟子受持。
四分律云：五夏不诵戒羯磨，尽形不得离依止。十诵律云：不诵广戒通利，尽形依止。
毗尼母论云：不诵戒人，若故不诵，先诵后忘，根钝诵不得，此三人不得离依止。
五百问论云：若经十夏不诵戒者，饭水食饭，坐卧床席，日日犯盗。
又四分律中，五种持律：第一、诵戒至三十，第二、诵至九十，第三、诵比丘戒本，第四、诵二部戒本，第五、广诵二部律。
智度论云：破戒之人，人所不敬，其处如冢；失诸功德，譬如枯树；恶心可畏，譬如罗刹；人所不近，如大病人；难可共住，譬如毒蛇。虽复剃头染衣，次第捉筹，实非比丘尼。若着法衣钵盂，则是热铁叶、洋铜器。凡所食啖，吞热铁丸，饮洋铜汁，则是地狱之人。又常怀怖惧：我为佛贼，常畏死至。如是种种破戒之相，不可称说。行者应当一心持戒。目连问罪报经云：若比丘、比丘尼，无惭愧心，轻慢佛语，犯突吉罗。众学戒罪，如四天王，寿五百岁，堕泥犁中；于人间数，九百千岁。
第二波罗提提舍尼，如三十三天寿千岁堕泥犁中，于人间数三亿六十千岁。
第三波逸提者，如𦦨摩天，寿二千岁，堕泥犁中，于人间数二十一亿四十千岁。
第四，偷兰遮。如兜率天，寿四千岁，堕泥犁中；于人间数，五十亿六十千岁(不入戒本)。
第五僧伽婆尸沙罪，如不憍乐天，寿八千岁堕泥犁中，于人间数二百三十亿四十千岁。
第六犯波罗夷罪，如他化自在天，寿十六千岁，堕泥犁中，于人间数九百二十一亿六十千岁。
音义
前序
鲜
(去呼)。
混
(乎本)。
悯
(愍)。
蹊
(奚音)。
协
(胡颊)。
镂
(漏)。
摸
(亡胡)。
戒序
涯
(崖音亦通牙)。
辖
(户瞎)。
怯
(去劫)。
今问诸大姊
(连下三说下同)。
八夷
羸
(力为)。
誉
(预)。
腋
(亦)。
膝
(悉)。
僧残
欲坏
(胡怪)。
柰
(奴过又奴带)。
莫数
(朔)。
舍堕
絺
(丑饥)。
畜
(丑六)。
贩
(方愿)。
缀
(陟卫)。
缕
(力主)。
致
(直利)。
齐
(去呼)。
𧵍
(哉)。
氎
(牒)。
单提
訾
(紫)。
坏鬼
(上怪)。
迮
(侧格)。
避
(毗义)。
苫
(失帘)。
麨
(尺沼)。
箸口
(上张略)。
分请
(上去呼)。
攊
(郎击)。
炙
(只)。
摈
(必刃)。
断事
(上丁贯)。
搏
(补各)。
阈
(雨逼泥逼二音)。
陛
(傍礼)。
兜
(当侯)。
贮
(丁吕)。
蒜
(算)。
应齐
(下去呼)。
拍
(普伯)。
伎
(渠绮)。
诅
(庄助)。
椎
(直追)。
磔
(陟格)。
纺绩
(上妃两下则力)。
妊
(汝鸩又壬音)。
痈
(于容)。
滓
(壮里)。
跨
(苦化)。
屣
(所绮)。
乘乘
(上平下去)。
涕唾
(上他计下汤卧)。
提舍
酥
(桑姑)。
酪
(洛)。
众学
抄
(楚交初教二音)。
缠
(直连)。
颈
(居郎)。
跳
(条)。
蹲
(存)。
掉
(徒吊)。
挑
(吐调)。
比座
(上毗)。
颊
(古协)。
噏
(许及)。
䑛
(神纸)。
把
(博下)。
履
(奇逆)。
矛
(谋)。
略教
着
(直略)。
戾
(郎计)。
后序捀
(蒀交)。
尊行
(平呼)。
佛法东流千有余载
尸罗一教万行枢机(教光)。纳具有年。缅思修相。窃闻毗尼大藏。僧尼戒本各存一焉。今则僧戒固已盛弘。尼戒颇希受诵(教光)。幸观
慈训。敢怠揄扬。普劝同徒。重行镂板。庶普资于闻见。俾永远以流通。戒德弥芳。法身常在。此板舍入洛东东林常住。永远印行。
旹
永仁五丁酉十一月一日
东林尼寺住持比丘尼(教光)稽首敬题

        </div>
      </div>
    </div>
  </div>
</div>
<!--update:2025-08-30 09:25:18-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>