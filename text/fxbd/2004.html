<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="律宗会元(并十门总目随门略释)卷上(止原教终),律宗会元卷中(止戒体终),律宗会元卷下,律宗会元全文在线阅读,律宗会元全文在线下载,大玄古籍书库">
<meta name="description" content="《律宗会元》共三卷，台州守一集，成书年代不详。在《佛祖统纪》、《释氏稽古略》、《释鉴稽古略续集》等著作中，以及成书于南宋理宗嘉熙年中(1237-1240)的《释门正统》中都没有提及。《律宗会元》全文共分为十门：诸文原教门、诸文观法门、诸文心境门、诸文戒法门、诸文戒体门、诸文戒行门、诸文戒相门、诸文持犯门、诸文悔罪门、诸文三归门。它虽然没有理论上的突破与贡献，但却是对迄宋为止的律宗思想理论的一种提纲挈领的总结，可称为律宗的入门教科书或普及性读本。_律宗会元_全文在线阅读_律宗会元_全文在线下载_大玄古籍书库">
<title>律宗会元_守一_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">律宗会元</span> <br/>
          作者： <span class="inputVal" id="bkauthor">守一</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]116170</span> <br/>
          说明： <span class="inputVal" id="bkdec">《律宗会元》共三卷，台州守一集，成书年代不详。在《佛祖统纪》、《释氏稽古略》、《释鉴稽古略续集》等著作中，以及成书于南宋理宗嘉熙年中(1237-1240)的《释门正统》中都没有提及。《律宗会元》全文共分为十门：诸文原教门、诸文观法门、诸文心境门、诸文戒法门、诸文戒体门、诸文戒行门、诸文戒相门、诸文持犯门、诸文悔罪门、诸文三归门。它虽然没有理论上的突破与贡献，但却是对迄宋为止的律宗思想理论的一种提纲挈领的总结，可称为律宗的入门教科书或普及性读本。</span> <br/>
          封面： <span class="inputVal" id="bkimg">Z_2004.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]律宗会元
[book_author]守一
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]116170
[book_dec]《律宗会元》共三卷，台州守一集，成书年代不详。在《佛祖统纪》、《释氏稽古略》、《释鉴稽古略续集》等著作中，以及成书于南宋理宗嘉熙年中(1237-1240)的《释门正统》中都没有提及。《律宗会元》全文共分为十门：诸文原教门、诸文观法门、诸文心境门、诸文戒法门、诸文戒体门、诸文戒行门、诸文戒相门、诸文持犯门、诸文悔罪门、诸文三归门。它虽然没有理论上的突破与贡献，但却是对迄宋为止的律宗思想理论的一种提纲挈领的总结，可称为律宗的入门教科书或普及性读本。
[book_img]Z_2004.jpg


[book_title]律宗会元(并十门总目随门略释)卷上(止原教终)
台州日山嗣祖比丘　守一　谨集
一诸文原教门
私曰。随机之教。三藏乃殊。原意所与。唯道是务。今文原教。唯据律藏。但律由事起。事别意差。或约遮性。或开制听。或托四仪。或因四事。或异外道。或对四门。广略致乖。受随意别。托事虽殊。无非为道。若就权意。即如律云。为调三毒。为求四果。制增戒学。是也。若究如来出世本怀。必令众生同登宝所。况经法华开会。涅盘扶谈。指偏即圆(点粗即妙决声闻法)。是诸经王。是知律藏即一佛乘。究竟指归。无非一实。乃吾祖弘律之高怀。是一宗原教之归趣。圆文下引。妙义昭然。
二诸文观法门
私曰。习律之须观者。盖有本焉。据律文中。佛制比丘。摄持威仪。衣药饮食。语默动静。常尔一心。念除诸盖。违则结犯。毗尼母论云。利根比丘。食则口口作念。衣则着着作念。房则入入作念。若钝根者。初得衣食。总作一念。又诸戒令作观对治。无非遣着。并广律文。但律中所明。事理观念。皆属权小。故吾祖南山。克究佛怀。深符开会。立唯识妙观。为融导神方。如疏钞中。示初入道。以唯识为出家本。令彼初心。便知归趣。教彼受者。心发上品。了境唯识。及纳体随行悔罪等文。并以妙观而为枢要。意使一受一随无非法界。一止一作悉是真如。一开一遮即为上乘。一轻一重皆归常住。则知吾祖弘律。全以妙观为主。又撰归敬仪。篇篇事事并明理观。又为弟子慈忍。作净心观三十篇。纯谈禅观。其言甚切。非积学吾宗。焉知其奥。
三诸文心境门
私曰。此即受戒法中。发心缘境之文。若据律论。心唯六识。境止六凡。纵云增上。亦属权乘。吾祖疏钞。即依圆义。发上品心。缘法界境。盖用唯识妙观。方见心境一如。心体境量。下文具引。若非得意。犹数他宝。文明上心。无过三誓。断恶。修善。及度众生。须知善恶众生究竟一相。断无所断。修无所修。度无所度。是为妙发。吾宗任重。唯在授戒。苟不知此。为师恐难。受者无获。
四诸文戒法门
私曰。言戒法者。诸佛所制。众圣所传。吾辈所受者。是也。良以十界依正全即心体。由不了故。造业轮回。是故如来称其心境。制无边戒。无论善恶。制有绳式。名之为法。依制受持。轨成出离。乃法之功。然此戒法。教通权实。据教属权。即声闻法。苟究佛怀。及达开会。即一乘法。若戒法体量。於心境戒体文中。相因广明。言极详委。今此且据事钞。标宗释相二篇。并明戒法功能。及显轨成之义。录之於后。请究前后诸文。或体或用。幸善明之。
五诸文戒体门
私曰。此门唯明坛场白四受体。以如来随机设教。四门乃殊。此方盛弘。通归空有。空宗非二。有计假色。吾祖建立。逈异常伦。先依二宗。详辨体相。后以圆教。融会诸计。假色非二。无非识种。识即具常性德。种乃无始本具。今依南山宗旨。圆导圆开。而彼受者。顿发圆解。了达诸法。清净圆融。究竟一相。决誓要期。因缘构结。种从缘起。以成戒体。是则心大体大。心妙体妙。荆溪所谓。戒无大小。由受者心期。是也。余有僧体羯磨体大戒体及七非体。并附此门。
六诸文戒行门
私曰。既已纳体。必须奉行。使受随相副。愿行相应也。一言戒行。无非止作。止据戒本。持之则无违。受体作归羯磨。行之顺本愿心。又据事钞。行分三位。即众自共众。据僧法羯磨。必在同遵。自约持戒。护体常切。自捡共即。四事所须。人皆共备。下文虽广。无越於斯。苟一有违。律并结犯。若钝根小器。教犹有开。上士圆机。微纵即犯。既发圆解。已纳圆体。应修圆行。用毗尼行相为舟航。以唯识妙观作帆楫。游南山圆教之海。到如来涅盘之岸。
七诸文戒相门
私曰。诸文言相。大略有二。一曰行相。二曰法相。言行相者。据内心秉持。善相形外。威仪语默。不在用心。自然合法。即钞云。美德光显为相者。是也。言法相者。约境则物物皆是。约文则戒本所列。及一大律藏。制之与听。善恶事法。览而可别。并归相收。行法相滥。如文自明。问。戒行戒相。二门何别。答。行据行心。秉持相据。形之身口。或列於文。目之可睹。状之可分者。是也。
八诸文持犯门
私曰。持犯一门。其义乃博。若据戒本。方便至果。该通篇聚。约境托趣。僧尼下众。开遮轻重。持犯万差。通於律藏。善恶事法。或制或听。或止或作。或通或别。不学无知。本迷疑想。心境差互。故误遗忘。渐顿通塞。圣凡优劣。如斯等相。违顺持犯。并出如来。曲尽物情。妙明独断。文殊已下。莫敢措词。岂在下凡粗心能了。吾祖大师。三生弘律。师命阐扬。辞非心证。僧传休师顾诸徒曰。予听经论。一遍入神。今听律部。逾增逾暗。可谓律宗其唯持犯。持犯之相寔深。非夫积学洞微穷幽尽理者。则斯义难见也。请详至训。宜善用心。
九诸文悔罪门
私曰。比丘犯罪。化制双科。何则如体是十恶。理不应为。由佛立法。又加律制。违理则犯化业。违律则有制罪。灭化则假理融。忏制则依律法。是故吾祖疏钞。引律列六聚忏法。羯磨行相。无不详备。遵经明三种观行。理事仪范。条贯可依。若但行制。化业不忘。道无所克。若唯依理。制业仍在。戒不清净。意使行者。理事相须。化制俱遣。戒瓶莹洁。佛道现前也。
十诸文三归门
私曰。问。此门於律似亦非要。那录令诵。答。三归之义。甚关律学。略为陈之。如律文中。佛初成道。与树神及婆罗门妇。受佛法二归。次为耶输父母。受三归。续为比丘。三语受具。又如五戒十戒。并三归下。发无作体。若不精明。何为师授。又律序戒序。必先归敬三宝。乞求加护。戒业二疏。并广伸明。敬仪一部。叙致列相。文极精要。意使出家五众。心无他向。志必归投。但三宝有因果迷悟。过去现在。名体差别。要须善达。令归投有在。
释题(终)
诸文原教门
原佛化意通叙教宗
戒疏(一上)云。斯乃大圣降临。创开化本。将欲拯拔诸有。同登彼岸。为道制戒。本非世福。然烦惑难清。要由方便。致设三学。用为治元。故成论云。戒如捉贼。定缚慧杀。三行相因。斯须摄济。故身口事业。动与理违。若不先防。妄随尘欲。则心路躁扰。静定何因。定既不修。於诸我倒。无心思择。明慧自隐。无由会正。故初行者。务先学戒。捡策非违。三业清净。正定。正慧。自然而立。故经云。依因此戒。得生后二。若无此戒。诸善不生。问。以理推戒。为静三涂。定除欲有。慧非界系。如何上言为道非福。答。须知远意。原佛降世。岂为增生。天主人王。咸兴有教。佛还说有。则与凡同。以此测量。故悬殊异。任戒集业。但事乱收。体沈下界。判非色有。故伽论云。戒是有为有漏。世间法也。若元制意。为道方便。三乘学人。必由斯迹。故律云。为调三毒令尽故。制增戒学。又多论云。为开泥洹门故制戒。下文云。戒净有智慧。便得第一道。斯良证也。
行宗(一上)云。为道者。通而为语。即指三乘。推佛本意。下至翻邪。终为一实而作前引。况经开会。殊途同归。涅盘重扶。无非显性。今明为道。专指佛乘。止息化城。终非本意。故知化本尚非二乘。岂为世福。而立斯戒。
行宗又云。夫一切众生。本来皆具真情妙性。性之为体。唯寂唯照。一迷此性。乃昏乃散。翻号无明。积成烦惑。计有人我。随境发毒。鼓身口意。造生死业。流转诸趣亿劫无穷。大觉慈哀。将令离苦。察病设药。对分三种。内心昏动。对立定慧。身口非违。对立净戒。圣教虽多。不越三学。三学所立。唯依色心。论其起也。则从本以发枝。用其治也。则先粗而后细。首先制戒。意在於斯。譬夫浊水。风激波腾。风波未息。欲得清澄。无有是处。三学次第。理数必然。乖越常模。去道全远。
业疏(二下)引多论云。三归五戒。乃至别脱。由佛出故。开立此法。但轮王梵王。说世间法。惠利众生。故十善四弘。劫初便有。未能清升。超越世境。法王出世。不为世善。要断烦恼远出界系。故明戒善。令依具修。定慧等行。集生有本。此其意也。
资持(下四)云。一切佛法。不出三学。以众生迷心为惑。动虑成业。由业感报。生死无穷。欲脱苦果。要除苦因。故先以戒治其业。次以定慧澄其惑。业分善恶。故止作两行以相翻。惑唯昏散。故定慧二法而对破。病因药内众。故论云。三藏为言。律藏胜故密故。唯佛独说。制必僧中。不许余众之所读诵。非所学故。余如钞序(记云内众通五。此局大僧。三众未具。不预同闻。尼据本位。自有别教。不僭上尊。说时亦简。问。文中单出本文者。佛世应有文籍耶。答。若约佛世。本无文字。但诸圣士闻持而已。或可佛在非无典籍。后结集者。编缉成章。义亦无妨。问。此中兴教。为取制戒。为取说戒。答。若论制戒。属前通意。今明十二年后。别集戒心。令弟子说。独彰今本发起之致。故云别也)。
资持(上一上)云。论即十住婆沙。彼云。修多罗。依十力等流说(一是处非处力。二业力。三定力。四根力。五欲力。六性力。七至处道力。八宿命力。九天眼力。十漏尽力。等流。等谓无漏。流即无择)。毗尼。依大慈等流说。阿毗昙。依无畏等流说(谓四无畏。一切智无所畏。漏尽无所畏。说障道无所畏。说尽苦道无所畏)。据佛施教。通有三心。约法对机。不无偏胜。是故说法开解。偏在智力。破邪竖论。特须无畏。立制检过。唯是大慈。所以然者。如来兴慈。出现于世。欲说妙法。普令开悟。众生顽钝。遂说三乘。有遇法音。即登道果。故以略教。束其过非。人根转劣。破略起非。复开广教。指过立制。犹不能遵。以至三千八万无量律仪。正法之时。尚多毁犯。况当像末。焉可胜言。如是次第。曲就下凡。不遗微物。自非大慈。岂至於此。
戒唯佛制不通余人
行宗(一下)云。大千界内。佛为法王。律是佛勅。唯圣制立。自余下位。但可依承。良以如来行果极圆。穷尽众生轻重业性。等觉已下。犹非所堪。况余小圣。輙敢拟议。有如国家。赏罚号令必从王出。臣下僭越。庶人失信。亡败无日。佛法亦尔。若容佗说。群生不奉。法不久住故也。
事钞十门显意差别
第一序教兴意
夫至人兴世。益物有方。随机设教。理无虚授。论云。依大慈门。说於毗尼。故律云。世尊慈念故。而为说法。二为对外道无法自居。显佛法人尊道高。故制斯戒。观下律中。凡所制者。并怀异术。故文云。若不撰结。则令外道以致余言。三为对异宗故来。宗则有其多别。且如萨婆多部。戒本繁略。指体未圆。接俗楷定於时数。御法例通於无准。今昙无德部。人法有序。轨用多方。提诱唯存生善。立教意居显约。上则通明教兴。今据当宗以辩。夫教不孤起。起必因人。人既不同。教亦非一。故摄诱弘济。轨用实多。贵在得其本诠。诚难核其条绪。所以约开制。验旨在为人。显持犯。谅意存无过。今束一律藏。以五例分之。则教兴之意可见也。一以遮性往分。性恶则通於化制。遮戒因过便起。然则性戒。文缓而义急。谓随诸重戒。并有开文。文虽是开。开实结犯。纵成持也。持之寔难。如淫则三时无乐。毁訾则始终慈救。既是根本贪瞋。何能禁心无逸。故知义存急护也。遮戒一往制止。有益便开。开之过兴。还复令制。岂非为存化俗。恐坠枉坑。大慈设教。意唯捡失。故毗尼母论。具立缓急二仪。令寻之以通望也。二以开制往征。教则通於二世。故下文云。以世尊是一切智人故。制已更开。开已还制。此通未来教也。如五分。虽我所制。於余方不为清净者。则不应用。虽非我所制。於余方必应行者。不得不行。此如来在世教也。然二教相融。互兼彼此。三以报有强弱。教亦重听。就制则深防限分。约行则山世不同。四以机悟为先。教门轻重致隔。五部异执。岂不然耶。五以事法相对。法唯楷式。乖旨则事不成。事通情性。故随境制其得失。或记三性之缘。或随世讥而起。且略引诸条。薄知方诣。总撮包举者。莫非拯接凡庸。心怀泥曰(即涅盘梵音之〔说〕也)。而兴教矣。故文云。世尊何故制增戒学。为调三毒故。云何为学。为求四果故。下诸门中。所述制意。止随前事。令后进者。寻条知本焉(私曰。此门通别两意。无非大悲随机示教。教兴虽异。总归为道。故末文云。必怀泥曰而兴教者。即其意也。记云。若在权意。即有余无余二□□□□□□会。即指常□□□□□□□大涅盘)。
第二制教轻重意
轻重两意。裁断寔难。何者。原彼能施之教。教主穷机之人。又推此所为之人。人唯应药之器。所以药病相扣。利润无方。岂可以情断。宁复言论测也。虽然重核其远标实被於来裔。在文自显。何假证成。今序斯大略。所谓有七。一兴厌渐顿。二结正业科。三报果不同。四摄趣优劣。五起情虚实。六开制互立。七约行彰异。如喧静二仪也。凡此诸例。并制教之本怀。据断之宗体。
第三对事约教判处意
自佛法东流。几六百载。诸师穿凿。判割是非。竞封同异。不可称说。良由寻讨者不识宗旨。行事者昏於本趣。故须学师。必约经远。执教必佩真文。何事被於毁讥。岂复沦乎蚩责。今判其事犯。还约其受体。体既四分而受。岂得异部明随。犹恐不晓大纲。更示其分齐。谓辄将己所学者。判他持犯。脱罹愆失。其唯不学愚痴。今通立定格。共成较(音觉)准。一披条领。释然大观(记云。佛灭千年。至汉明帝时。腾兰初至。人虽剃染。未有归戒。跨及曹魏。将二百年。昙摩呵罗。依四分羯磨。立十人受戒为始。出僧祇戒本。令众诵习。第一差也。至姚秦时。十诵广律初翻。人即依用。此二差也。其次四分。僧祇。五分。三部广文。并传此地人谓僧祗。与先戒本。文理相合。乃舍十诵。多演僧祇。此三差也。唯四分。五分。未曾弘通。至于元魏法聪律师。方悟前非。即罢讲僧祇。首传四分。然以人情执旧。多未伏从。及乎隋朝。智首律师。作五部区分钞。徃往未能尽理。尚有纷纭。故今钞及业疏分判。方为尽善)。
第四用诸部文意
统明律藏。本实一文。但为机悟不同。致令诸计岳立。所以随其乐欲。成立己宗。竞采大众之文。用集一家之典。故有轻重异势。持犯分途。有无递出。废兴互显。今立四分为本。若行事之时。必须用诸部者。不可不用。故善见云。毗尼有四。法诸大德有神通者。抄出令人知。一本者。谓一切律藏。二随本。三法师语者。谓佛先说本。五百罗汉广分别流通。即论主也。四意用。谓以意方便度用。及三藏等广说也。先观根本。次及句义。后观法师语。与文句等者用。不等者莫取(第六卷中广明律师法)。正文如此。然行藏之务实难。取舍之义非易。且述其大诠。以程无惑。谓此宗中。文义俱圆。约事无缺者。当部自足。何假外求。余有律文不了。事在废前。有义无文。无文有事。如斯众例。并取外宗。成此一部。又所引部类。必取义势相关者。可用证成。必缓急重轻。是非条别者。准论不取。故文列四说。令勘得失。十诵墨印。义亦同之。若此以明。则心境相照。动合规猷。繁略取中。理何晦没。若不镜览诸部。偏执一隅。涉事事则不周。校文文无可据。遂师心臆见。各竞是非。互指为迷。诚由无教。若四分判文有限。则事不可通行。还用他部之文。以成他部之事。或二律之内。文义双明。则无由取舍。便俱出正法。随意采用。然行用正教。亲自披阅。恐传闻滥真故也。又世中持律。略有六焉。一唯执四分一部。不用外宗(如持衣说药之例文无。止但手持而已)。二当部缺文。取外引用(即用十诵持衣加药之类)三当宗有义。文非明了(谓狂颠足数睡聋之类)。四此部文义具明。而是异宗所癈(如舍净地直言说戒之类)。五兼取五藏。通会律宗。(如长含中不令更试外道)六终穷所归。大乘至极(如掕伽涅盘。僧坊无烟禁断酒内五辛八不净财之类)此等六师。各执正言。无非圣旨。但由通局两见。故有用解参差。此钞所宗。意存第三第六。余亦参取得失。随机知时故也(资持记云。欲晓此□文相大意。须以三问前以激之。问。受体既从四分。祇合专依本宗。何以今钞备引诸部。约体明随。其义安在。问。三藏所诠。事理两异。既宗律藏。何引阿含等经及余小论。岂非化制不分耶。问。律是小乘。教限须别。安得輙用。华严涅盘地持智论。岂非大小滥耶。若不明示。学者俱疑。故此决之。寻文可见)。
第五文义决通意
夫理本绝名。故立名标其宗极。名随事显。故对事而备斯文。然考斯律藏。言事并周。但为年代渺邈。声彩靡追。法为时移。事多残缺。加以五师捃拾。情见不同。重由翻译失旨。妄生构立。又为抄写错漏。相承传滥。所以至於寻究。纷虑良多。今总会之。以通其大见。若文义俱阙。但可举一以例诸。或就理有而成前事。或在文虽具。而於义有阙。便以义定之。故论言以理为正故也。或义虽必立。当部无文。则统关诸部以息余谤。然文义决通。诚难废立。自非深明律相。善达开遮。不然。便有累於自心。固无益於他境。故律云。文义俱同。文同义异。文异义同。文义俱异。具舒进止。不劳叙释。然决判是非者。必总通律藏之旨。并识随经之文。如上六师所明。乃可究斯教迹。故十诵云。比丘有三事决定知毗尼相。一本起。二结戒。三随结。应思惟观察。二部戒律。并及义解。毗尼增一开遮轻重。如五大色。是不净遮。非色净不遮。如是等。筹量本末己用也。明了论亦云。比丘能知五相。名解毗尼。不看他面。文略同上。广如彼说。
第六教所诠意
诠教之文。文虽浩博。撮其大趣。止明持犯。然持犯之境。境通内外。内谓行心之结业。外谓情事之顺违。但令教行相循。始终无犯。则为持也。若生来不学。於法无闻。修造善恶。义兼福罚。今欲科罪。但使与教相应。不问事情虚实。并名犯也。此通名持犯也。若结篇正罪。穷诸治罚。必令束其方便。揽成业异。使量据核其实情。轻重得於理教。则断割皎然。更何芜滥。此别名持犯也。
第七道俗七部
立教通局意。显理之教。乃有多途。而可以情求。大分为二。一谓化教。此则通於道俗。但泛明因果。识达邪正。科其行业。沈密而难知。显其来报。明了而易述。二谓行教。唯局於内众。定其取舍。立其纲致。显於持犯。决於疑滞。指事曲宣。文无重览之义。结罪明断。事有再科之愆。然则二教循环。非无相滥。举宗以判。理自彰矣。谓内心违顺。托理为宗。则准化教。外用施为。必护身口。便依行教。然犯化教者。但受业道一报。违行教者。重增圣制之罪。故经云。受戒者罪重。不受者罪轻。文广自明。所以更分者。恐迷二教之宗体。妄述业行之是非。故立一门。求用蠲别。
第八僧尼二部
行事通塞意。然二部同戒同制。则事法相同。行用仪式。类准僧法。具在诸门。随事详用。若辩成犯相者。戒本自分。隐而难知者。具在随相。余有约位之戒。谓轻重不同。有无互缺。犯同缘异。而是当世盛行。种相难知者。及别行众行等法。方列尼别行法中。此但分其宗类。犹未显其来诠。诸有不同之意。具在大疏。
第九下三众随行异同意
二众沙弥。若约戒体。同大僧无作。捡其本数。唯显於十。就余随行。类等尘沙。结罪居第五篇。就位在诸戒末。自外行法不同。取舍有异者。各就别篇具明。式叉摩那。六法是其学宗。戒体更不重发。自余随行对治。同诸三众学之。必有不同。具如尼别法所显。
第十明钞者
引用正文。去滥传真科酌意。初明引用正经。次明世中伪说。后明钞兴本意。初言正本者。僧祇律(是根本部。余是五部)。昙无德部(四分律也。钞者所宗)。萨婆多部(十诵律也)。弥沙塞部(五分律也)。迦叶遗部(解脱律。此有戒本)。婆粗富罗部(律本未至。此依大集分别)。毗尼母论。善见论。摩得勒伽论。萨婆多论。(并传)毗奈耶律。明了论(释正量部。并真谛三藏疏)。五百问法。出要律仪(梁武帝准律集)。自余众部。文广不列。并大小乘经。及以二论。与律相应者名随经律。并具入正录。如费长房。开皇三宝录十五卷中。次明诸师异执。法聪律师。覆律师(出疏六卷)。光律师(两度出疏)。理隐乐(音岳)三师(各出钞)。遵统师(疏八卷)。渊律师(有疏)。云晖愿三师(各出钞疏)。洪胜二师(有钞)。首律师。(有疏二十卷)砺律师(有疏十卷)。基律师(有疏)。已外昙瑗。僧佑。灵裕诸师。已下及江表关内河南蜀部。诸余流传者。并具披括。一如义钞。次明世中伪经。诸佛下生经六帙。净行优婆塞经十卷。独觉论。金棺经。救疾经。罪福决疑经。毗尼决正论。优婆离论。普决论。阿难请戒律论。迦叶问论。大威仪请问论。五辛经。宝鬘论。唯识普决论。初教经。罪报经。日轮供养经。乳光经。应供行经。福田报应经。宝印经。沙弥论。文殊请问要行论。提谓经。如是等人造经论。总有五百四十余卷。代代渐出。文义浅局。多附世情。隋朝久已焚除。愚丛犹自滥用。且述与律相应者。如前所列。余文存略。后明钞与本意。夫钞者。固令撮略正文。包括诸意也。余智同萤曜。量实疎庸。何敢轻侮猷言。动成戏论。虽然学有所承。承必知本。每所引用。先加覆捡。於一事之下。癈立意多。诸师所存。情见繁广。今并删略。止存文证。及教通余论。理相难知。自非通解。焉能究尽。具如集义钞所显。而抄略证文。多不具委。但取文义堪来入宗者。自外不尽之文。必欲寻计。知其始末。则非钞者之意。故文云。诸比丘欲不具说文句。佛言听之。毗尼母论云。佛令引要言妙辞直显其义。庶令临机有用。无待访於他人。即事即行。岂复疑於罪福。犹恐后代加诸不急之务。增益其中。使真宗芜秽。行者致迷。鸟鼠之喻。复存於兹日矣。
此之十条。并总束诸门。例科分析。若览收不尽。自下别论。夫宅身佛海。餐味法流。形厕僧伍。行唯三位。若遵仰正戒。识达持犯。则中卷之中。体相具矣。自行既成。外德彰用。则上卷之中。纲领存矣。自他两德。成相多途。则下卷之中。毛目显矣。此三明行。无行不收。三卷摄文。无文不委。然则事类相投。更难量拟。若长途散释。则寡於讨论。必随相曲分。便过在繁碎。今随宜约略。通结指归。使举领提纲。毛目自整。截舒载览。随事随依。
资持五例辨定教宗
历观往古述作。凡五十余家。各谓指南。俱称尽理。然今所立。颇异昔传。故於卷首。略标五例。一曰定宗。二谓辨教。三叙引用。四明破立。五示阙疑。
初定宗者
三藏分宗。所诠乃异。据行则虽通兼济。在教则各有司存。往哲未详。固多滥涉。并广谈论学以乱律乘(即增辉等记。随文结释。涅盘四果等。并依法相。广列章门。是也)。况复所引之论。多依俱舍婆沙。盖用实宗释今假部。可谓宗骨颠倒。理味差僻。致令后锐。枉费时功。忝在传持。义当纠正。故今言教。则唯归律藏。语行则专据戒科。决持犯之重轻。建僧宗之轨范。此为正本。余并旁兼。犹恐专隅。更须明证。戒疏大妄戒中斥古云。有人依解。广竖义章。动经他日。意所异也。举宗以明。持犯为正。自余随律之经。略知名相而已。诸经论师。自分宗体。彼尚不解律刑。此岂横知他学。纵有前闻。亦不得述。费时损日。徒张无益。自宗犹因於未闻。况余经论。何由道尽。可谓不识分量也。须臾死去。莫浪多事等(已上全文)。请考斯文。足为龟镜。宜须反迹。勿事冰情。
二辨教者
夫教者。以诠表为功。随机为用。虽广开户牗。而轨度无差。虽克定楷模。而摄生斯尽。圆音随应。情虑难求。且依业疏三宗。以示一家处判。然教由体立。体即教源。故须约体。用分教相。一者实法宗。即萨婆多部。彼宗明体则同归色聚。随行则但防七支。形身口色成远方便。此即当分小乘教也。二者假名宗。即今所承。昙无德部。此宗论体。则强号二非。随戒则相同十业。重缘思觉。即入犯科。此名过分小乘教也。三者圆教宗。即用涅盘开会之意。决了权乘。同归实道。故考受体。乃是识藏熏种。随行即同三聚圆修。微纵妄心。即成业行。此名终穷大乘教也。然今四分正当假宗。深有兼浅之能。故旁收有部。教蕴分通之义。故终会圆乘。是则大小通塞。假实浅深。一代雄诠历然可见。
三引用者
自古引文多无楷式。或全写经论。或具录祖乘。或泛列儒书。或多援字解。既乖钞旨。实秽真宗。今意所存。类分三别。初用三藏意。圣教繁富。未可具舒。事钞建题。撮要为本。故下序云。自外不尽之文。必欲寻其始末。则非钞者之意。今或申明幽隐。或雠校差违。并具引正文。仍随难注释。自余易晓。例不广之。二明用祖教者。谓疏钞传录。仪集图诰。部文既广。非学不知。其或以后废前。或指广如彼。或斥夺谬妄。或和会异同。诸余义章例亦不举。三用俗书者。庄严章句。违律刑科。赞咏外书。如经极诫。祖乘有用。义不徒然。或是举俗况道。或复取义助文。岂得专事浮华。混同世论。今或语势相涉。或借用彼文。但撮要示之。令知所出。及论字体。多从义训。兼复通依众典。不必专据字书。
四破立者
慈训远流。传迷弥众。考教义。则纲领俱丧。逐名相。则得失互彰。必委而攻之。则过成繁费。苟纵而不举。则人惑多岐。至於大义有妨。或复异计难革。但随文略指。使理有所归。逐事争锋。甚非今意。
五阙疑者
新钞大体。词简事周。浅识寡闻。何由尽晓。窃恐相承传滥。或是抄写乖真。或详核未通。或捡寻未获。义非臆度。例并阙如。或但标曰未详。或且俱存众说。或拟寻文据。或俟后讲磨。盖遵圣论。推本之惩。抑凭祖教。废前之例故也。
览斯五例。臧否条然。且举其大端。余广如后。
原佛化意使羯磨有归
业疏(序文)云。观夫圣人之利见也。妙以清澄界系亡我静倒。以为言焉。故张三学之教源。显八正之道业。扬四部之清训。树五众之良规。莫不横厉重关。高翔极有者矣。又(一上)云。初教兴意。自三宝降世。俱敦缺(缺即破也)有之机。凡所立教。无非为存灭惑。
别明羯磨唯在摄僧
又(一上)云。虽则佛法两位。通赡道俗。唯斯僧宝。独据出家。明功上邻极圣。显德下济群有。但僧海宏旷。行位殊伦。或内外以分途。或凡圣而启路。或约宝通於缁素。或就仪辨於持毁。至於事务符会。要以情见相投。同和则上善可登。同忍则下恶可灭。悲假声教。何以通之。是以如来。体斯弘理。故制御僧方法。随有别住。普使同遵。但得其缘。无非成遂。事钞(上一)云。僧为秉御之人。所统其唯羯磨。方能拔群迷之重累。出界分之深根。德实无涯。威难与大。
翻羯磨名显其德用
业疏(一上)云。言羯磨者。中梵本音。此翻为业。业谓成济前务。必有达遂之功。古翻办事者非无此义。但用功能往翻。乃至云。生善之极勿过受体。由作法和。便发戒业。量同大虚。共佛齐位也。灭恶之大勿过忏重。若不洗过。生报便堕。由此羯磨拔之。能令九百二十一亿。六十千岁阿鼻苦报。欻然清净。岂非办事。
济缘十章详辨业义
然业理幽微。一宗枢要。寄兹略示。启悟来蒙。且夫诸法常住。则知真妄同源。方便随宜。故说从真起妄。真理本寂。清净湛然。不守自性。从缘发动。动即业相。动之不已。炽然粗显。变起世间众生国土。凡圣因果。一切诸法。此理事相对。以辨业也。又於一心中。派出诸业。六凡为染。四圣是净。由诸众生。迷理起妄。随妄兴业。流转六道。则为染也。有能觉悟。反妄归真。修解脱道。超出诸有。二乘之人。名无漏业。菩萨及佛名大悲业。对望六凡。通名为净。此约染净以明业也。又三界见思。无明烦恼。并业所成。无别有体。涅盘云。业作烦恼。烦恼作业。三界六道。一切苦报。皆酬往业。业成於报。报体即业。故知业积成惑。业变为报。三道轮转。无非是业。此约三道以明业也。又业由心起。心随境生。境既无量。业亦非一。所缘虽众。能造为三。身口是具。意为业主。意即业思。思即行心。是则一切善恶业相。皆心所造。此约心境以明业也。又三毒所起十不善行。是三途业。谄诳强很。即修罗业。归戒布施。即人天业。无漏八正。是二乘业。六度万行。即菩萨业。无缘大慈不思议用。即诸佛业。如起信赞佛偈云。最胜业徧知等。但六凡迷业。三圣修业。唯佛证业。故知业者徧该十界。或云三恶三善。或云四恶人天为善。或云六凡为恶四圣为善。此约因果以明业也。又五阴中。一阴是色。四阴是心。识想受三悉是无记。流入行心。方成善恶。就此行心复分三性。善恶如上。无记业者。痴狂心乱。睡眠误忘。悉无记业。善恶二业招生感报。无记业者不能感报。或云不招总报。亦感别报。如成论梦中造业。五分梦中结五吉罗之类。此约三性以明业也。又大小两乘。经律论藏。教相所诠。唯戒定慧。当知三学。行之本也。教由生也。行即是业。诠行成教。是则三世十方。一切佛法。无非诠业。此约教行以明业也。又十善五停。四弘六度。一切观行。并化教业。毗尼所诠。开遮轻重。一切律藏。并制教业。化据理性。理有顺违。制就教法。制有持犯。此约化制以辨业也。又总括一化。三宗不同。一明受随。作无作体。如戒业章。三体差别。二随行持犯。成就处所。有宗动色。假宗重缘。圆教瞥念。若持若犯。并准此三。以为分齐。此约大小以明业也。又杀盗淫等身口非违。生死根本。方便正念。护本所受。名止善业。策勤三业。有善起护。众别等法。名作善业。违止名作恶。反作名止恶。即止作二犯。此约止作以明业也。今此羯磨。义翻为业。名通体局。且用十门。一一简辩。则临机秉御。莫不成功。主教传通。了无滞碍矣。
戒律木叉翻名略释
戒疏(一上)云。或云尸罗。或云波罗提木叉。或云毗尼。皆本梵言。非此所有。初云尸罗。此翻为戒。戒有何义。义训警也。由警策三业。远离缘非。明其因也。如古所传。防非禁恶以解於戒。然戒通善恶。律仪亦然。不可偏举以释戒义。乃至云。依如成实善生所明。善恶二戒互受互亡。功用齐伦。名义无别。止得通解戒为禁也。随用两得。何以知之。若解善戒。善法禁恶。警持不起。若解恶戒。恶法禁善。护摄不生。以斯义求。想无惑矣。
又云。波罗提木叉。此翻别解脱也。如论所引。道戒名解脱。事戒名别脱也。随分果得。寄以明之。以道性虚通。举法类遣。不随缘别。但名解脱。事戒不尔。别缘而生。缘通万境。行亦随徧。持行凌犯。别名得脱。余非未行。不名解脱。或有解云。戒障有二。一者业非。二者烦感。戒净业非。感待智亡。望分所除。故名别脱。后智除感。乃称空竟。名解脱也。故律云。除结无挂碍。缚着由此解。据能克果。用目本因。因定是戒。非木叉也。故经云。戒是正顺解脱之本。故名木叉。明知是果。
又云毗尼。亦名毗那耶。鼻奈耶等。皆是传梵之讹替耳。古译为灭。以七毗尼。用殄四诤。今以何义翻之为律。律者法也。从教为名。俗有九流。法其一也。故世付法。皆约刑科。道与俗违。刑名乃异。至於处断。必依恒法。又钞(中一)云。由出家五众形服异世。显内法亦异。而外道俗流。滥同圣迹。无由取别。妙以法除。故创弘律名。用显知法。资持(上一)云。梵云毗尼。华言称律。律者法也。从教为名。断割重轻。开遮持犯。非法不定。下文云。又如世法。据刑约制。道法亦尔。依根附教。各有差降。不可乖越。故曰法也。二云律者分也。谓须商度据量有在。若律吕之分气也(一年十二月。奇月属阳名律。偶月属阴为吕。一律一吕各分二气。则二十四气)。又云。教相所诠。四字斯尽。谓犯不犯。轻与重也。若解四字通达无疑。是则上品持律之最。何名为犯。境缘具也。何名不犯。起对治也。何名为轻。因果微也。何名为重。反上句也。然此四相。非律不分。持犯不滥。有同气候也。三云律字安聿。聿者笔也(楚谓之聿。秦谓之笔。出字书注)必审教验情。在笔投断。又云处[亥*刃]决正。非笔不定等。问。如上三义。何以分之。答。三并世法。北拟取名。教诠楷定。即法义也。辩析轻重。即分义也。临事决判。即笔义也。具含此三。故称为律。
别释四分名义
资持(上一上)云。四分者。五部之别名。一宗之通号。从文段数。即以为目。翻就此方。总六十卷。新学多味。委引示之。初分二十卷。即比丘戒本。第二分十五卷。比丘尼戒本八卷。受戒犍度五卷。说戒犍度二卷。第三分十四卷。总十六犍度。第四分十一卷。房舍及杂二犍度。五百七百两结集。调部毗尼。毗尼增一。以法正尊者。於根本部中。随己所乐。采集成文(起自佛灭百十六年)。随说止处。即为一分。凡经四番。一部方就。故号四分。非同章疏。约义判文。故业疏云。四分即说之断章(断字上呼。止也)。戒疏云。四度传文。尽所诠相。此据说之所至。非义判也。二十犍度。离分三分。可是义开耶。教流此土。四律已翻(四五十祇)。祖师何意。偏宗四分。答。此土受缘。始从四分。余部虽翻。未闻依用。业疏云。神州一统。约受并诵四分之文。今所判释。约受明随。故立一部。以为宗本。下云。今判其持犯。还约其受体。斯意明矣(义净三藏反宗有部未体此意)。问。有引人法有序等文。而云四分部胜。其意云何。答。非无此义。必依十诵受戒。可以部劣而宗四分耶。序明胜劣。为彰部计浅深。至第三门。始论约教判处耳。问。且据现翻。总六十卷。梵本仍多。如何四度。诵终一藏。答。非谓一座。名为一度。尽取一期不定时限。随集至处。未终且散。即为一度。如是至四。一部方终。五分十诵。大同於此。唯八十诵律。一夏之功。逐席为目。随时各立。未可一槩。
广略二教兴意
戒疏(一上)云。何名略教。以佛初成道。将开化法。创起希仰。寄心无地。故先示行法。令依奉行。不待犯戒。未有罪故。不得怀疑起谤。略陈教法。故曰略教。言广教者。由略名含。未晓前相。虽造诸非。不谓有犯。故须广张纲目。收摄罪聚。钝根之流。闻便得解。因广说故名为广教。
广略由机
又云。问。广略二教。通被时机。佛初成道。何不顿说。答。圣人布教。义不徒然。药病相投。是其宗趣。故初不说止是无机。所以善见论云。若漏未起。輙先制者。生诽谤故。我等出家。弃舍财色。於世名利无所希求。云何如来。反以木叉。系缚我等。岂谓善识世人心器。又於佛说。不生敬重。令法疾灭。故不先制。待犯便制。则知圣恩。如医破痈。待熟方举。
两教相成
又问。略教所为。在彼利机。於此钝根。事同不说。故须制广。广则毁略而制。用略何为。答。元制略教。虽为利机。言略义通。非不收钝。由钝不解。违略起非。是教行俱缺也。后遂制广。用充前略。何以知然。但略有包通之理。广无异略之能。钝士当机。先作无犯。广名虽异。还同略教之功。是名教行俱补。斯则两教相成。通无废立。约缘利钝。据实兼之。
二教时节
又云。若依本部十诵增一。十二年前。略教所被。后付弟子。则通二教。何以知然。略教通含。利钝俱摄。未张轻重。又总机缘。广教不尔。反前不说。故善见云。一切诸佛。但说教授木叉(略教但指三业直示。故云教授)。不说威德木叉。(广教追事有怖。故云威德)岂非直陈三业。通被群机。若具篇彰。便同广戒。故律文云。此是如来最后说戒。是良证也。由佛自说。不容非滥。十诵五分云。若为犯说。头破七分。弟子不尔。肉眼所见。天眼举罪。违佛制故。记云。本律中说戒犍度云。佛在瞻波国。十五日说戒时。在众默不说戒。初夜已过。阿难请说。佛言。欲令如来於不净众中说戒。无此理也。中夜后夜。请答亦尔。时大目连即以天眼。观犯戒者。去佛不远。即以手牵出。听作自言治。自今已去。汝等自作羯磨说戒。此是如来。最后说戒。据此可验佛不说广。明矣。
制广补略使相易明
又云。良由五众。不摄情根。於诸名利。无思捡约。广生有漏随尘起染。外缠邪慢。内增痴惑。是以如来。随其所犯。略教既坏。制广补之。使夫持犯的明。愚智齐晓。戒禁时机深有弘益。即斯言教。号曰广宗。初制广教。随犯便结。轻重前后。杂乱难分。至佛灭后。一夏结之。重者道源。轻止世谤。八篇以次。渐降不伦。
佛记灭后五师异执
又引大集云。梦氎一假。后分为五。佛告长者。我灭度后。有诸弟子。颠倒解义及以说法。覆隐法藏。名昙摩鞠多。此云法正。律名四分。凡解行法。先果后因。此就化仪。说相明显。故倒解之。如四谛法。苦初道后。覆彼常途。因先义也。又疏序云。斯人博考三机。殷鉴两典包括权实。统收名理。集结兹藏通被时宾。济缘云。彼明诸法缘生故空故名空宗。但有名字。故名假宗。又深取大乘空义。故名经部师。行宗(一上)云。心为业主。识对诸尘沓婆回心。施生成佛逈异有宗。深通实道。但教局小乘。未容直显故也。
又云。受有三世。及以内外。善能论议。破坏外道。说一切性悉得受戒。凡所难问。善能答对。名萨婆谛婆。此云有也。法名十诵。记云。受则执计。五尘四大。并有内外。即情非情。二种世间。彼计诸法。名字是空。法体皆实。又云。说无有我。及以受者。转诸烦恼犹如死尸。名迦叶毗。此云重空观。法名解脱。此有戒本。相同五分。记云。我即所计倒本。受是能执妄情。凡谓实有。遂生执着。我既本无。执将何附。下翻重空。义在此也。
又云。不作地相水火风相。虚空识相。名弥沙塞。此云不着有无观。法名五分。记云。经举六大。摄尽世间。色心等法。不作六相不着有也。存此六故。不着无也。
又云。皆说有我。不说空相。犹如小儿。名婆粗富罗。此云着有行。不传其法。又云。广博徧览。五部经典。是故名曰摩诃僧祇。此云大众。此有其律。
执教虽殊会道无异
疏文云。如涅盘说。由此异想朋党相援。互相诤讼。皆悉悟道。又大集文云。五部虽各别。不妨诸佛法界涅盘又云。理本一也。悟有浅深。由机涉明昧。计有利钝故入观也人法俱亡。及其出也不无缘习。教约相动随义以张。道据正理分通会契。故无量义经云。法水一也。江河井池分其异。初说四谛。本为声闻。八万诸天。发大道意用斯文证何得怀疑。又引文殊问经云。根本二部。从大乘出。摩诃僧祇部。分别说有七。二者体毗履分别有十一。十八及本二。皆从大乘出。无是亦无非。我说未来起。
斥世妄执大小相违
事钞(中一)云。今时不知教者多自毁伤(身□□□□弗□□□□□□故云自毁也)。云此戒律所禁止是声闻之□□□□□□同粪土。犹如黄叶。木牛木马。诳止小儿。此之戒法。亦复如是。诳汝声闻弟子也。原夫。大小二乘。理无分隔。对机设药除病为先。故鹿野初唱。本为声闻。八万诸天。便发大道。双林告灭终显佛性。而有听众果成罗汉。以此推之。悟解在心。不唯教旨。故世尊处世。深达物机。凡所施为。必以威仪为主。但由身口所发。事在戒防。三毒悖兴。要由心使。今先以戒捉。次以定缚。后以慧杀。理次然乎。
约圆义叙教源
(吾祖深体佛意。立一圆教。融会空有。受随行相。文义广在戒体戒行门中。余门亦略明之。则知一家宗旨。唯在於圆)。
羯磨经序云。原夫大雄御宇。意唯拯拔一人。大教膺期。指归为显一理。但由群生着欲。欲本所谓我心故能随其所怀。开示止心之法。然则心为生故之本。灭欲必止心源。止心由乎明慧。慧起假於定发。发定之功。非戒不弘。是故特须尊重於戒。故经云。戒为无上菩提本。应当具足持净戒。
破古记不识今家宗旨
资持(上一上)引古记云。今所学者。正为求此四果。以斯宗正属声闻乘。故谈至此。以为极矣。昔尝听习。每临此语。不胜痛咽。可谓屈抑祖乘聋瞽来学。受戒篇。明上品发心。沙弥篇。说出家学本。篇聚所引胜鬘智论。并以毗尼即摩诃衍。羯磨疏中。圆教出体。即同三聚。终归大乘。域心於处。何得不思致亏发足。如是等文。如何销释。致使一家教门。宗骨俱丧。后贤有识。深须镜诸。
济缘五门伸圆教义
三圆教中。先开大意。略为五门。
初叙教本
良以众生。本有清净真常妙性。由诸妄念。故受轮转。如来欲令息妄归真。故於寂场首制心戒。令息妄缘。名为菩萨心地法门。小机昧己力不堪任。而又降迹鹿园。方便提诱。乃於菩萨。戒中。摘取小分。以为五八十具。后既开显。尽用付之。所以梵网顿制。则具十夷。善戒渐圆但列四重。杀盗已制不复重明。是知如来。唯有一乘圆极妙戒。华严直与。鹿园曲示。三世十方莫不皆尔故云於一佛乘。分别说三。即其意也。
二释名者
前并小教此是大乘。以大决小。不待受大。即圆顿义也。前二偏计空有不均。今悟教权。名殊体一。色与非色。莫不皆然。即圆融义也。前既从权。一期赴物。今此克实究竟显示。即圆满义也。具此诸意故名为圆。
三显体者
一切大乘莫不皆以常住佛性。妙理为体。诸佛所证。安住其中众生所遗。日用不觉。包徧十虚。含育万有。随顺物宜。种种异说。法界涅盘。中道实相。圆觉般若。真如真空。法性佛性。唯心唯识。佛藏佛母等。故於一法。说种种名。今衣楞伽起信。唯识摄论以明藏识。梵云阿棃耶。或云阿赖耶。此云含藏识。谓含藏一切善恶因果。染净种子(真谛翻无没识亦取任持不失之义)。此有二宗。唯识师谓真如随缘。不生灭与生灭和合。非一非异。名阿赖耶。即真妄和合识。摄论师谓外尘本无实唯有识。是大菩萨。佛果证行。此即全指真如为真识。此亦如来随宜异说。后有宗师。第八识外。别立第九清净真识。今准楞伽。略明三种。经云。略说有三种识。广说有八种相。何等为三。谓真识(即是真如)。现识(亦名藏识)分别事识(亦名转识)。此约真如随缘不变。不与妄合为真识。不变随缘。和合现起为现识。譬如明镜众色像现。余之七识。为分别事识。用此三种统收诸说。彼经文云。如来藏名阿赖耶。而与无明七识共俱。如大海波常尔不绝。又云。如来藏者。为无始虚伪。恶习所熏。名为藏识。今明此识体本真净。随缘妄动积藏业种。名为第八。转趣诸根为第七(名为传送亦名染污)。流於心意为第六。徧至五根为五识。所造成业。第七揽归。第八含藏。成熟来果。果有善恶依正差别。今就已成。差别法中。了无差别。故云唯识。即知十界依正因果。同一识体。未有一法而非识者。楞伽偈云。譬如巨海浪。无有若干相。诸识心如是。异亦不可得。今明戒体。造虽在六。起必因八。造已成种还依於八。问。八识之相可得知乎。答。通而为言。法法皆是。别就己身现前阴入。无非识变。始来末去。任持报命。六识依止忆持往事。睡眠魂梦。故习瞥起。皆可知也。
四出立意
问。二宗谈体自足。何须别立圆教。
答。两宗出体。教限各殊。若唯依彼。则辨体不明。若复不依。则宗途紊乱。故准二经。别立一教。穷理尽性。究竟决了。使夫学者修持有托。发趣知归。为诸有福田。绍众圣因种。兴隆佛法。超越生死。万劫未闻此生获遇。除兹一道。更无余途。若非究。我祖乘。须信投心无地。一生虚度。岂不设哉。呜呼。
五示所据
问。依何教义立此教耶。
答。下引法华涅盘二经为证。法华开声闻而作佛。涅盘枎小律吕谈常。舍此二经。余无此义华严隔出。方等弹诃是以梵网斥二乘为邪见。学则有违。善戒指小法为方便。不学成犯。二部之异。於此自明。
问。前二云宗此标教者。
答。据云三宗理无偏局。然既别标。不无其致。由前两计。□有宗党。今此直示大乘圆义。以决前体。故但云教耳。
○出家教意
出家以信智为本
事钞(下四)云。然信为道源功德之母。智是出世解脱之因。夫出家者。必先此二。如来晓此。徒自剃着。内心无道。外仪无法。纵放愚情。还同秽俗。所以入法至于皓首。触事面墙者。良由自无奉信圣智无因而生。但务养身宁知出要胜业。
出家元缘(并料简利钝出没之义)
业疏引华严偈云。若有不识出家法。乐着生死不求脱。是故菩萨舍国财。为之出家求寂静。五欲所缚不离家。欲令众生解脱故。示现不乐处五欲。是故出家求解脱。以此文证。众生无始。缠着家属。无思解脱。故大士引出於世。此据常没下凡。随欲有者。广如郁伽长者。涅盘经中。家及非家。相比显过。方起欣厌。得预法门。有大利机。心希拔俗。虽形在俗。性无恒固。不在言限。故净名言。汝但发心。便是出家便为具足是也。就分四句。既出从道志求解脱。心形俱出也。虽形附道。而心沈世。形出心没也。如净名说。心出形没也。耽滞五欲。缚着居家。俱不出也。
济缘引郁伽长者经。居秽品云。居家菩萨。当知在家秽污之事。常作念故。名为居家。断诸善根本。是名居家。乃至居家如罗网。如毒蛇。如火烧身等。涅盘云。居家迫窄。犹如牢狱。一切烦恼。由之而生。出家宽旷犹如虚空。一切善法由之增长。若在居家。不得尽寿净修梵行。我今应当剃除须发出家学道。维摩经诸长者子问云。我闻佛言。父母不听。不得出家。维摩诘言。汝等但发阿耨多罗三藐三菩提心。即是出家。即是具足。尔时三十二长者子。即发菩提心等。以佛令剃染受具。本为发大道心。既已发心何须出受。故云即是。此言乃被上达圆机。末俗凡流无宜倚滥。
资时(下四)引智论云。如优钵罗花(即莲华也)比丘尼本生经说。佛在世时。此尼得罗汉果。化诸妇女出家。彼云。我等持戒为难。恐破戒堕地狱。尼云。堕者从堕久有出期。我念昔时曾为戏女。因着袈裟。至迦叶佛时。乃得出家。由破戒故堕狱。今值释迦却得出家解脱。彼论又云。佛在祗园。有婆罗门。因醉故来至佛所求度。佛敕阿难度之。彼既醉醒。乃却还家。比丘问佛。佛答以无量世来。无出家心。因醉发心。后当得道。因说出家偈曰。孔雀虽有色严身。不如鸿鹄能远飞。白衣虽有富贵力。不如出家功德胜。
不为道求出
业疏(二下)引智论云。六情根完具。智鉴亦明利。而不求道法。唐受身智慧。禽兽皆亦知。欲乐以自恣。而不知方便。为道修善事。既已得人身宜勉自利益。不知修道行。与彼亦何异。道行何耶。一切无染者是也。良由众生无始封着。是此是彼。是得是失。因之起染缠缚有狱。故世钝者多着财色。少有利者。多贪名见。四科束之。鲜不收尽。终归死去。何事迷乎。
出家超世
业疏云。横约诸有。无思离染。故树出家。乐处闲静。若有贪着终成金锁。引出方便。唯斯一道。如华手经云有四法。转身即在善来比丘。莲花化生。现增寿命。一者自乐出家。亦劝助人。令欣出家。二求法无倦。亦劝他人。三自行和忍。亦劝他行。四习行方便。深发大愿。又出家功德经云。若能放人出家受戒。功德无边。譬如四天下满中罗汉百年供养。不如有人。为涅盘故。於一日夜。出家受戒。谓犹前施。虽多有竭。是欲界系。为法出家。非三界业故说过前。又云。纵起宝塔至忉利天。亦劣出家功德者。一时欣出虽未可数。然其积微。是高胜本。
沙弥五德
钞(下四)引福田经云。一者发心出家。怀佩道故。二者毁其形好。应法服故。三者委弃身命。遵崇道故。四者永割亲爱。无适莫故。五者志求大乘。为度人故。记云。此之五德。出家大要。五众齐奉。不唯小众。终身行之。不唯初受。又业疏云。斯德始终。通於五众。俱堪物养。人天师范。故使诵持无轻受体。及形服也。
出家者先说苦事
羯磨经引僧祗律云。欲出家者。为说苦事。一食一住一眠。多学问等。业疏云。为说苦事者。以世网辛苦。多厌求乐。初虽慈许终有退败。故经论中。有现在苦。未来乐者。出家人也。昼夜鞭心。常修正念。不觉妄缘寻悔诃责。故智论中。菩萨日三夜三。每行三事。谓忏悔随喜劝请也。三千云。必行坐禅等三。不尔徒生徒死。遗教曰。中夜诵经。以自消息。余时须依律文。常尔一心。念除诸盖。余更见钞(云云)。
○受戒教意
叹戒高胜受非苟易
羯磨经云。戒是生死舟航。正法根本。必须缘集相应。有违虽受不得。业疏(三上)云。以如来出世。不欲增长诸有。要求灭欲。故立兹学。然戒是定慧初基。众行元本。本既不立。余何所凭。但以佛世利机。契动便感。末世浇薄。圣制从缘。缘集则作业功成。缘散则戒德无立。无作不可见也。托缘定其有无。大圣唱言。信非徒尔。事钞(上三)云。夫受戒者。超凡鄙之秽流。入众圣之宝位也。既慕心弥博。故所缘弥多。以多缘故。法事攸难。以难知故。理须详捡而世情尘染。每昏教法。为师为匠实易实难。但由习俗生常不思沿革。恣此无知乱彼真教。或但执文读诵。非相莫知。或前受遮障无任僧法。或结界漠落成否混然。或僧数薄恶。不能生信。或衣钵假借。自是非法。如斯师匠。秉御诚难。虚受费功。唐劳一世。后生还尔。永无出期。故大集经云。我灭度后。无戒满洲。此言必实深须。详练。一受己难。不宜再造。故委显示。至机依准。
此戒受须人道
钞引律云。天子阿修罗非人畜生。不得戒故。论云。三归五戒。唯人中有。余道所无。业疏云。天实报胜。但着乐多。无求修道故也。修罗怀疑。道在会正。非人鬼神谄诳不实。畜生报局愚骇所收。道在质直。惠心遐举。戒受为道。非道故障。地狱常苦。乱恼冲心。故论说言。如镕铁聚。何能怀道。而受戒也。唯斯人道。苦轻下趣。乐劣上天。强识念力。能崇道业。
业疏引多论云。凡受戒法。要以勇猛决誓。断恶为先。后依缘受。方发戒也。诸天着乐。善心微弱。饿鬼身心。常焦热恼。地狱苦楚畜生业障。虽经说齐。但得善行如上诸趣。无得戒也。四天下言。北方难地。以福报障。又愚痴故。无有佛法。唯三天下。人有四种男女黄根唯二具得。黄根则障。就男女中。五逆污尼。贼住越济。由恶断善。俱不得戒。大而言之。受佛法者尽不足言。如上人畜成受三归。无感戒也。
诸根具足
钞引律云。若狂若聋若痖。若身相不具。百遮等人。一切能污辱众僧者。皆不得受。业疏云。以仪貌严正。悦动物心。凡所弘阐睹相易受。若不简约污辱僧伦。故律文中六根俱净方应受法。俱今浊世。福慧两亏。虽微学行多杂不善。故受报形。鲜能圆具。教通末俗义有开遮。制则防世讥诃。开则为成道务。此二为本。足摄前缘。至如根缘耳舌意三助道胜也。由耳听法。意缘邪正。有疑通决。非舌不明。必具此三。定为戒本。故狂聋痖。通及自他。俱非数收意可见也。眼及鼻身。少缺通许。约戒受法。能乞能持。虽通在遮得在开例。
问难来意
业疏引光师云。夫欲远希玄果非戒不克。然戒法清虚。乃出道津济。法既精妙致受非易。论其受也。非身净不克。是以身为受道之器。心为纳法之主。身心圆净。得戒忘言。若内怀障难於道非净。虽备众缘。徒劳无益。一生绝分障不发戒。名之为难。
事钞(上一)云。夫戒者。以随器为功。行者以领纳为趣而能善净身心。称缘而受者。方克相应之道。若情无远趣。差之毫微者。则徒染法流。将何以为道之净器。为世良田。义复安在。是以凡欲清身行徒。远希圆果者无宜妄造。必须专志摄虑令契入无滞。故经云。虽无形色而可护持。斯文明矣。
度尼教意
业疏(三上)云。女人机发(律中佛姨母大爱道尼同五百女人求佛出家)。深厌生死。求佛出家。以无弘道远化益故。抑而不许。后还舍卫便自剃发披衣。倚僧坊立。祈听受戒。时为三请。便授敬法。必具依行。即感具戒。记云。女性鄙弱。人少敬信。故无弘化之益。反更毁辱正法减半。由佛不许。却还城中。輙自变形。复至祇桓倚门而住。阿难代请。佛令传教。能行八敬。即与出家。爱道等闻。即发具戒。疏又云。二十众受者。为明女报。惑深智浅喜生慢怠。必欲受具。僧尼各十。方发胜心。又云。若依神州。自宋已前究勘僧史。尼一众受(谓从大僧一众边受)。如诸律中。八敬受者。但专爱道。余五百尼。十一众受。故求那跋摩(此翻功德铠)。圣者言。若无二众但一众受。如爱道之缘者得也法。必须次第先受五戒。以自调伏。信乐渐增。次受十戒善心转增然后受具。得法味故。好乐坚固。难可退败。不破威仪。一时受者。反上失次。又破威仪。如游大海。渐渐深也。又云。众生得道藉缘不定。或依十戒。乃至具戒。故致如来说斯次第。
三衣兴意
钞(下一)引萨婆多云。欲现未曾。有法故。一切九十六种外道无此三名。为异外道故。分则功德论。为三时故制有三衣冬则着重。夏则着轻。春则着中。亦为诸虫故。智论云。佛圣弟子。住於中道。故着三衣。外道裸身无耻白衣多贪重着也。十诵为异外道故。便以刀截知是惭愧人衣。杂含经云。修四无量者。并剃须发。服三法衣出家也。准此而名。则慈悲者之服。华严云。着袈裟者。舍离三毒等。四分云。怀抱於结使。不应着袈裟。萨婆多五意制三衣也。一衣不能障寒。三衣能障故。二不能有惭愧。三不中入聚落。四乃至道行不生善。五威仪不清净。故制令畜三。便具上义。僧祇云。三衣者。贤圣沙门标帜。钵是出家人器。非俗人所为。应执持三衣瓦钵。即是少欲少事等。当宗外部。多为寒故制三。四分又云。三世如来。并着如是衣。故业疏云如律中说。如来因诸比丘畜长不自节约。是以初夜着一衣。乃至后夜着第三。明旦因制。如衣法初。
引示功能
又引大悲经云。但使性是沙门。污沙门行。形是沙门。披着袈裟者。於弥勒乃至楼至佛所。得入涅盘。无有遗余。悲华经云。如来於宝藏佛所。发愿成佛。时我袈裟有五功德。一入我法中。或犯重邪见等四众。於一念敬心尊重。必於三乘受记。二者天龙人鬼若能恭敬此人。袈裟少分。即得三乘不退。三者若有鬼神诸人得袈裟乃至四寸。饮食充足。四者若众生共相违反念袈裟力。寻生悲心。五者若在兵阵。持此小分。恭敬尊重常得胜他。若我袈裟。无此五力。则欺十方诸佛。济缘(四上)引贤愚经云。佛告阿难。古昔无量阿僧祇劫。此阎浮提於山林中。有一师子。名[跳-兆+茶]迦罗毗(秦言坚誓)。躯体金色。光相明显。时猎师剃头着袈裟。内佩弓箭。以毒箭射之。师子惊觉即欲驰害。见着袈裟。念言此人不久必得解脱。所以者何。此染衣者。三世圣人标相。我若害之。则为恶心。向三世圣贤。
制断蚕帛缘起
钞(中二)引四分云。因比丘至养蚕家。乞未成已成绵作三衣。便待看暴茧作声。因诃制云。若纯作。若杂以毳劫贝。若麻及余缕杂作成者。若斤斧细锉。和泥涂壁及埵。乃至僧祇云。纽揲经纬穿杂者。一切舍堕。受用得越。
又大教永断之文
钞又引央掘经。缯绵皮物。若展转来。离杀者手。施持戒人。不应受者。是比丘法。若受者。非悲不破戒。涅盘云皮革履屣。憍奢耶衣。如是衣服。悉皆不畜。是正经律。今有一方禅众皆着艾布岂非顺教。
记云。已前律制。但据蚕家。大教转来。不许受用。乃知声闻行劣但取离非。菩萨慈深。远推来处。虽离。
非杀来足踏(坐具)身披(三衣)皆沾业分。非大士可忍。岂此丘所宜。请考经文。少怀信仰。广叙利害。见章服仪。离杀手者。非蚕家故。不受应法。大小俱顺故。受者非悲。违大顺小故。小从大出。望制虽顺。约义还违。故知持戒行慈。方符圣旨。纵情受用。全乖道仪。故章服仪云。且自行悲之语。终为永断之言。据此为论。颇彰深切。次引涅盘。乃终穷嘱累决了正教。明文制断。何得迟疑。
举现事以斥妄行
记云。据僧传中所叙。南岳道休二师。不衣绵帛。并服艾絮。故祖师云。佛法东渐几六百载。唯斯衡岳。慈行可归。今时禅讲。自谓大乘。不拘事相。绫罗斗美紫碧争鲜。肆恣贪情背违圣教。岂不闻衡岳但服艾絮。以御风霜。天台四十余年。唯披一衲。永嘉食不耕锄。衣不蚕口。荆溪大布而衣。一床而居。良由深解大乘。方乃专崇苦行。请观祖德勿染邪风。则禀教修身真佛子矣。
示衣财体如非
业疏(四上)云。但以邪心。有涉贪染。为利卖法。礼佛读经断食诸业。所获赃贿。皆曰邪命物。正乖佛化。故特制也。如经中说。比丘持粪扫衣就河所洗。诸天取汁。用洗自身不辞秽也。外道持净氎。次后将洗。诸天遥遮勿污池也。由邪命得。体不净故。以此文证。心清净者。是正本也。虽求清净。财体应法。绫罗锦绣。俱不合故。世多用绢紬者。以体由害命特须制约。今五天及诸胡僧。俱无用绢作袈裟者。亲问彼云。以衣为梵服。行四无量。审知行杀。而故服之。义不应也。以法衣顺道。锦色班绮。耀动心神。青黄五彩。真紫上色。流俗所贪。故齐削也。资持(下一)云。感通传中天人云。佛法东传。六七百载。南北律师。曾无此意。安用杀生之财。而为慈悲之服。师何独拔此意。祖师答曰。余因读智论。见佛着粗布伽棃因怀在心。何得乖此。及听律后。便见蚕衣卧具。纵得已成。并斩坏涂埵。由此重增景仰。又云复见西来梵僧。咸着布[迭*毛]。具问答云。五天竺国。无着蚕衣。由此兴念着章服仪等义净三藏内法传中。反加毁诽。彼学小乘有部。故多偏执。今宗大乘了义。非彼所知。
示敬护法
事钞又云。十诵护三衣如自皮。钵如眼目。乃至云。所行之处。与衣钵俱。无所顾恋。犹如飞鸟。若不持三衣。入聚落俗人处犯罪。僧祇亦云。比丘三衣一钵。须常随身。违者出界结罪除病。当敬三衣如塔想。五分三衣谨护。如身薄皮常须随身。如鸟毛羽飞走相随。四分。行则知时。非时不行。所行之处与衣钵俱。犹如飞鸟羽翮相随。诸部并制随身。今时但护离宿。不应教矣。记云。今时希有护宿。何况常随。多有毕生身无法服。是则末世护宿犹为胜矣。但内无净信。慢法轻衣。真出家儿。愿遵圣制。业疏云。所以衣钵常随身者。由出家人。虚怀为本无有住着。有益便停。故制随身。若任留者。更增余习。於彼道分。曾无思择。故有由也。
示开制本缘
资持云。象鼻者。即犯众学不齐整戒。文注显然。今皆垂肘岂知步步越仪犯吉。今准感通传天人所示凡经四制。世多迷执略为引之。彼云。元佛初度五人。爰及迦叶兄弟。并制袈裟左臂。坐具在袈裟下。西土王臣。皆披白氎搭左肩上。故佛制衣角居臂异俗(此一制也)后徒侣渐多。年少比丘。仪容端美。入城乞食。多为。女爱由是制衣角在肩。后为风飘。听以尼师坛镇之(此二制也)后有比丘。为外道难言。袈裟。既为可贵。有大威灵岂得以所坐之布。而居其上比丘不能答。以事白佛。由此佛制。还以衣角居于左臂坐具还在衣下(此三制也)於后比丘着衣不齐整。外道讥言。状如媱女。犹如象鼻。由此始制上安钩纽。令以衣角。达於左臂(达即至也)置於腋下。不得令垂。如上过也。
(今须准此乍可挑着左肩。若垂臂肘。定判非法。步步结罪。旧云。今在左臂为正。但不得垂尖角者。非也)。
钵制意
事钞(下二)引僧祇云。钵是出家人器。非俗人所宜。十诵云。钵是恒沙诸佛标志。不得恶用。善见云。三乘圣人皆执瓦钵。乞食资生。四海以为家居。故名比丘。中阿含云。钵者或名应器。言体者。律云。大要有二。泥及铁也。五分律云。有用白铜钵者佛言此外道法。若畜得罪。佛自作钵坯。以为后式。十诵律云。畜金银木石等钵。非法得罪。言色者。四分云。应熏作黑色赤色。律文广有熏法。素瓦白铁油涂者。并为非法。言量者。四分云。大受三斗。小受斗半。中品可知。此律姚秦时译。彼国用姬周之斗。若准唐斗。上钵受一斗。下者五升。乃至云。然则诸部定量。虽无一指。然多以三斗斗半为限。但此器名应器。须依教立。律云。量腹而食度身而衣趣足而已。言通增减。必准正教。
坐具教意
又钞(下一)引四分。为身为衣为卧具。故制长佛二搩(咤笔)。手广一搩手半。广长更增半搩手诸部论搩不定。今依五分。佛一搩手长二尺。准唐尺则一尺六寸七分强此用二尺为搩手准姬周。尺也。十诵云新者二重故者四重。伽论亦同。鼻奈耶云。新尼师坛。故者缘四边以乱其色。若作者应安缘五分须揲四角。不揲则已四分云。若减量作若迭作两重并得。十诵不应受单尼师坛离宿吉罗。摩得伽云。离宿不须舍堕非佛制故。亦不应离宿。记云。为身者。恐坐地上。有所损故。次为衣者。恐无所藉。三衣易坏故。为卧具者。恐身不净污僧床榻故。
漉囊教意
又钞(下一)云。物虽轻小。所为极大。出家慈济。厥意在此。今上品高行。尚饮虫水。况诸不肖焉可言哉。故律中。为重虫命。偏制饮用二戒。由事常现有。用者多数故也。记云。出家之人。修慈为本。慈名与乐。无杀为先。物类虽微。保命无异。此乃行慈之具。济物之缘。大行由是而生。至道因兹而克。同俦负识。勿以为轻。
衣药受净总意
业疏(四上)云。上明受戒法仪。摄法在己义须将护。前境通漫未可随彰。故约形有用收行相然身口之累。在生为重。受纳将摄多随妄心。随妄染神。未卒清荡。是以大圣设法防之。欲使形备法仪。心存正观。折锉我慢。祛遣鄙杂。衣药设致。大意如此。事钞(下一)云。夫形居世累必假威仪。障蔽尘染。勿过衣服。若受用有方形不生[名*卜]戾。必领纳乖式。便自陷深愆。乃至云。何名为制。三衣六物。佛制令畜。通诸一化。并制服用。有违结罪。何名为听。谓百一衣财。随报开许。逆顺无过。通道济乏也。又(下二)云。报命支持。勿过於药。药名乃通。要分为四。言时药者。从旦至中圣教听服。事顺法应。不生罪累。非时药者。诸杂浆等对病而设。时外开服限分无违。七日药者。约能就法。尽其分齐。从以日限。用疗深益尽寿药者。势分既微。故听久服。方能除患。
衣药说净教意
又引萨婆多问曰。此净施法。真耶假耶。答。一切九十六种外道。无净施法。佛大慈悲方便力故。教令净施。是方便施。非真实施也。令诸弟子。得畜长财。而不犯戒。问。佛何以不直令畜长财。而强与结戒。设此方便。答。佛法以少欲为本。是故结戒。制令不畜。而众生根性不同。悟入各异。如昔一时。开七宝房舍。比丘入中。便证圣道。所以随其机报。先制后开。何故开十日。答。佛知法相。不缓不急正开十日。使筹量施人。缝治作衣。及说净法。
引大教说净以斥倚滥
资持(下一)引地持论云。菩萨先於一切所畜资具。为非净故。以清净心。舍与十方诸佛菩萨。如比丘将现前衣物。舍与和尚阇黎等。涅盘云。虽听受畜。要须净施笃信檀越是也。今时讲学专务利名。不耻五邪。多畜八秽。但随浮俗。岂念圣言。自下坛场。经多夏腊。至於净法。一未沾身。宁知日用所资。无非秽物。箱囊所积。并是犯财。慢法欺心。自贻伊戚。学律者知而故犯。余宗者固不足言。谁知报逐心成。岂信果由种结。现见袈裟离体。当来针叶缠身。为人则生处贫穷。衣裳垢秽。为畜则堕於不净。毛羽腥臊。况大小两乘。通名净法。傥怀深信。岂惮奉行。故荆溪禅师辅行记云。有人言。凡诸所有。非己物想。有益便用。说净何为今问等非己财。何不任於四海。有益便用。何不直付两田(悲敬二田)而闭之深房。封於囊箧。实怀他想。用必招愆(犯盗)忽谓己财。仍违说净。说净而施。於理何妨。任己执心。后生仿效(已上彼文)。故知不说净人。深乖佛意。两乘不摄。三根不收。若此出家岂非虚丧。呜呼。
结界教意
羯磨经云。界别有三。摄僧界。摄人以同处。令无别众罪。摄衣界。摄衣以属人。令无离宿罪。摄食界。摄食以障僧令无宿煮罪。宗意如此。
业疏(二上)云。言制意者。夫羯磨说戒正法住持。由僧弘演方能远被。义须通遵。理无限隔。但以事杂据缘(缘兴不一故云事杂)界约通滥。纵有同和。影赴难克。徒损正业。不被前缘。上圣知机。开随境局。作法分域。一开已后。凡有作业。非界不成。故致崇和。益在兹矣。先开后制意可见也又(三上十一纸)。云。以界收人。同遣我倒。咸遵一法。成无碍行。事钞(上二)云。结界元始。本欲秉法。由羯磨僧宗纲要。匡救佛法。像运住持。功归於此。理宜十方同遵许无乖隔。但为剡浮洲境。弥亘既宽。每一僧集。期要难克。加以损功癈道。恒事奔驰。大圣愍其顿极。故开随处局结。作法分隔。同界崇遵。功成事遂。总意如此。资持云。问。至此凡经几开耶。答。初明统通。即本制也(律令结说戒堂犹是统通一界即同本制)次分六相。即初开也。复令局结第二开也。又作法中。复有二开。数集结场难事结小。若望法食二同。法同食别。二种大界。亦是第开。然莫非大界。故所不论。
开结净地意
业疏云。初制意者。良由在生资报三品殊途故。使适化立教非一。然则上报坚强。风骨雅正。知量投乞。便济形苦。林谷是托。四海为寄。如斯之徒。未暇储贮。中人已下。形报疎微。制令分卫终丧沟壑。若不开济。容坠道业。如缘中。因病致死。故开结之。又云。若准大小两乘。了教明文。僧坊无厨。不许结净。如涅盘云。声闻僧者。无所积聚。若诸弟子。时世饥馑。乞求难得。无人供须。为住正法。方开受畜。必施檀越。四法依止。是正教也。反此经文义非所许。况复楞伽十诵。明断不开。佛在祇桓。尚无厨帐。阿难煮药在僧坊外可以寻之。故涅盘圣行品。华严行愿品。乞食自资。全无积贮。诸律所受。必准四依。如何终老。乃舍元行。虽开僧常。或是癈前。不可师心。顺情开也。又云。问。如上诸教。皆不开结。今结癈前如何会通。答。由逐时机。不堪本制。便堕开者。不无其致。有人言。诸部不同。何有会也。大乘则上达可行小乘则分河而饮。故知部别。且用当宗。如钞序中小持律也。必力堪济通用何疑。记云。他部一向制断。当律或去或留立教适机。义见于此。
住处开制教意
戒疏(二下)云。然上士之报。气刚方盛堪忍寒暑。情非以恼。随处栖泊。即是修行。长道之缘。是以如来。听在冢间树下露地静缘资业无畜房宇。中下报类。形必萎悴。制同上士。冢间修道力分不堪。或随退没。则非随机达化之用。是以如来。任其力量。但能弘道。则开资给。或小房石室。两房一户。起不碍头。坐趣容膝。足堪进业。意在於斯。
说戒教意
钞(上四)云。说戒仪轨。佛法大纲。摄持正像。匡维众法。然凡情易满。见无深重。希作钦贵。数为贱薄。比虽行此法多生慢怠。良由日染屡闻。便随心轻昧。以此论情情可见矣。又云。然生居像末。法就浇漓。若不共相敦遇。终无成辨之益。故先引劝勉。后使文证。善见云。云何得知正法久住。若说戒法不坏是。摩得伽云。布萨者。舍诸恶不善法。及诸烦恼有爱。证得白法。究竟梵行故名也(记云。白法者通凡圣。凡则事净。圣则理显。究竟梵行。唯局极圣)。又云。半月半月自观身。从前半月。至今半月。中间不犯戒耶。若有犯者。於同意所忏悔。毗尼母云。清净者名布萨义。记云。戒是本受法体量等尘沙。从缘举要。且列二百五十。为持犯蹊径。使摄修之易。然物情懈怠。不自勤策。故黑白两半。毕集一处。作法宣告。庶使因言省己。治行日新。
安居教意
钞(上四)云。夫静处思微。道之正轨。理须假日追功。策进心行。随缘托处。志唯尚益。不许驰散乱道妨业。记云。微之一字。兼含事理。事则忆本所受。即戒学也。理则达妄冥真。即定慧也。即沙弥篇。性空相空唯识三观。性相二空。即空为理。唯识一观。即识是理。此三种行。名为圣道。非静不思。非思不证。三乘虽异。入道皆同。故云正轨。克期夏限。不舍寸阴。故云假日追功。勉慎懈怠。无遗正念。故云策进心行。
制偏在夏
钞云。故律通制三时(西土以一年为三时。春夏冬。无秋时故也)。意存据道文偏约夏。情在三过。一无事游行。妨修道业。二损伤物命。违慈寔深。三所为既非。故招世谤(律因诸比丘一切时游行。蹋生草木。断众生命。世人讥诃。虫鸟犹有巢窟。佛因制曰。不应一切时游行等)。以斯之过。教兴在兹。然诸义不无。指归护命。故夏中方尺之地。悉并有虫。即正法念经云。夏中除大小便。余则加趺而坐。故知护命为重。佛深制之。必反圣言。罪在不请。结业自缠。永流苦海。极诫如此。依文敬之。
三种安居
(西土三时。十二月十六已去为春分。四月十六已去为夏分。八月十六已去为冬分)。
钞云。初四月十六日是前安居(今时有在十五日结者春分也)。十七日已去。至五月十五日名中安居。五月十六日名后安居。记云。须十六结者。以十五日犹属春分。非夏限故。今时僧舍。多有此过。相与循讹。率由暗教。况乃但营齐供。各竞丰华。至於结法。曾不遵用。随情罔圣。重事轻法。良可悲夫。
示一季四月但结三月之意
钞云。问。何为但结三月者。一生死待形。必假资养。故结前三。开后一月。为成供身衣服故(七月十六至八月十六。名迦提月。得开五利故)。二若四月尽结。则四月十六日得成。若有差脱。便不得结。教法太急。用难常准。故如来顺物。始从十六日(即四月十六。此日结者。名前安居)。至后十六日(即五月十六日。此日结者。名后安居)。开其一月(四月十七至五月十五。日日可结。并名中安居)。续结令成。
叙律制词句中须牒治房舍之意
钞云。问。依寺料理资具者。答。修治僧房用通三世。前人料理。得今受用。今复修理。以补将来。若阙不修。三世不续□□制依律人安居之意。
又问云。持律五种。定须何者。答。四分云。春冬制依四种。一谓诵戒至三十二至九十。三诵比丘戒本。四二部戒本。夏中多缘故。须善通塞也。制依第五。谓广诵二部律。所以须者。五分云。有比丘自不知律。又不依持律安居。夏中生疑。又无问处。乃至佛言。往持律处安居等。
示律制自恣教意
钞(上四)云。然九旬修道。精练身心。人多迷己。不自见过。理宜仰凭清众。垂慈诲示。纵宣己罪恣僧举过。内彰无私隐。外显有瑕疵。身口托於他人。故曰自恣。故摩得伽云。何故令自恣。使诸比丘。不孤独故。各各忆罪。发露悔过故。以苦言调伏。得清净故。自意喜悦。无罪故也。
须制夏末之意
钞云。所以制在夏末者。若论夏初创集。将同期欵。九旬立要。齐修出离。若逆相举发。恐或怨诤。递相讼及。癈道乱业。故制在夏末者。以三月策修同住进业。时竟云别。各随方诣。必有恶业。自不独宣。障道过深。义无覆隐。故须请诲。良在兹焉。故律听安居竟自恣。毗尼母云。九十日中。坚持戒律。及修诸善。皆不毁失。行成皎洁。故安居竟自恣。
示须坐草谦下之意
钞云。各在地上敷席而坐。以是互相举过。处床慢相不绝。故律云。不得在座。不得在地。应离座自恣。五分云。好泥地布草座已而自恣。记云。问。所以须坐草者。答。自恣一法。异余众事。由是露过。求他诲示。必现卑逊褥席坐具。不以衬藉。屈身平地。同彼罪囚。恐损身衣。故令布草。疏云。言离座者。舍憍慢故。布草坐者。恐有损故。斯为明证。岂复疑乎(旧云。佛成道时。吉祥童子施草为座。今仿佛故。因又妄述受草偈。穿凿太甚。请以疏验。早宜废之)。然今行事。多从妄习。随用小草系以缯彩。五色间斗。事同儿戏。又令管勾之僧。或复净人。分头表散。平身抛掷。又至唱告。手擎顶戴。依古谬传诵吉祥偈。然后揭起坐具。投之於下。身不离座。复不敷草。违背正教。恣任妄情。况自矜夸。我能讲说。至於行事。还逐讹风。临此明文。信同梦海。况氷情固执。见善不迁。毕身长负於无知。来世更增於愚塞。知非改过。其唯智人乎。业疏引增一云。佛坐草座告诸比丘。汝各坐草座。默久告诸比丘。我欲受岁。我无过咎於众人乎。又不犯身口意乎。如是至三。舍利弗言。无三业过。所以然者。不度者度。作眼目医王。大千界尊。何有过也。新岁经云。时三千大千世界。六反震动。一万比丘得道迹。八千比丘得罗汉。空中八万四千诸天。皆发无上正真道意等。
叙灭诤药病教意
戒疏(四下)云。初明四诤。即是病起之源。后列七药。除殄之法。以凡心受道。我倒未倾。至於同住多生见过。过而不除。转增旧习。若就检勘。怀迷致诤。诤既纷然。僧和安在。故佛制约。即须除灭。遂覆大法。三宝没世。莫不由之。故拘睒弥国。起诤之由。及后法灭。还於此国。先须识病。何者为诤。
列四诤病源
又引云。佛言诤有四种。一言诤者。谓评法相是非。须知邪正。各就己见。而生其诤。诤由言起。故曰言诤。二觅诤者。比丘犯过。理须为除。制有三根。五德举来诣僧。伺觅前罪。令其除殄。因举评犯。遂生其诤。诤由觅生。故曰觅诤。言犯诤者。有过在怀。宜须忏荡。罪相难识。各议纷纭。遂生诤竟。竞由犯起。故曰犯诤。言事诤者。羯磨被事。义在顺明。片有乖违。未有成遂。然人情易忍。同和理难。各执一见。事法成坏。由斯致诤。诤起由事。故曰事诤。
再明三诤各生事诤
又云。谓言诤中。若评教理是非。犯相轻重。是名言诤。若评羯磨是非。迷悟不决。此名言诤中事诤。若评三根清浊五德通塞。是名觅诤。若评用法治举。征核虚实。则名觅诤中事诤。於五犯聚。忏评有滥名犯诤。非法羯磨。定罪轻重。是名犯诤中事诤。
次明七灭为药(用药对病文长不录)
又云。现前者。谓法教托相。相须面现。屏量暗断。终未息情。此是意也。言毗尼者。此云律也。律者分也。笔也。(云云)忆念者。与法证明。忆记无犯也。无着罗汉。方行此法。自余下凡。不可依据。不合行也。不痴者。以痴造罪。非心所怀。於教不制。痴解不作。未可征治。不无前犯。故作白四。证痴不犯。与痴狂法。则行白二。由诤是非稍难除殄。故此狂法。便行白四也。自言治者。罪是自生。还须自露。对於人众。面陈其失。故曰自言。因言其罪。情无隐伏。则曰治也。多人语者(戒本云多觅罪相)。由评法相取解不同。故召两朋。同处面决(云云)。罪处所者。(戒本云觅罪相)由彼比丘。多造罪故。輙便首重。及后举勘。便复引轻。僧量其情亦可推核。未举自陈。多是其实。恐治引轻。定是虚枉。故重加法。夺其智能。伏首本罪。方为解救。故僧作法征其罪处。故曰也。草覆地者。两朋相诤。经年难灭。勘检罪事。不知首尾。无由以教取断是非。故直面对。各陈咎失。不须后说。彼我是非。罪诤於此。一时俱净。如草掩坭。事净便止。故曰也。
详简化行二教
资持(上一上)云。经论明心显理。是故心业以理为宗。律藏约事辨行。故身口业以事为宗。如篇聚中。起业轻重。受报浅深。篇聚即约行。起业即依化。又持犯中单心三时辨犯。八句重轻。此依化也。八杀俱重。即约行也。又如忏篇。三品理观。即是化教。六位悔法。即准行教。又沙弥篇。凡福圣道。即依化教。剃落与戒。即是行教。余更寻之。若尔。化教应不禁身口。行教应不制内心。答。此据道众。双禀二教为言。世多不晓。故为委示。初约违明四句。一违化不违制(警尔贪嗔。律宗不制。及在家人。作十不善。是也)。二违制不违化(即犯诸遮〔灭〕也)。三俱违(犯诸性戒)。四俱不违(理观内照。戒律外捡)。次约顺四句。一顺化不顺制(性相唯识三观破迷)。二顺制不顺化(心无慧观。专守事戒)。三俱顺(如上第四)。四俱不顺(造业凡愚)。三约受戒四句。一禀化不禀制(净名云。汝但发心。即名具足是)。二禀制不禀化(自智不明循律轨度)。三俱禀(心希出离。受律禁戒。趣向圣道。佛世利根。善来三语。即得道果。又涅盘出家菩萨。是也)。四俱不禀(可知)。四约忏罪四句。一化净制不净(如犯篇聚。理观明照。达罪性空。而不依律忏。纵得好相。不入净僧)。二制净化不净(犯依律悔。而无观慧。但灭违制。业性确然)。三俱净(篇聚依教灭业道任静思)。四俱不净(愚者犯不肯忏)。问。化行二教。为大为小。答。化收大小。制唯局小。若尔。梵网善戒大乘行教。那判为化。答。大乘三藏。制不制别。得名为行。若望今宗。还属於化。以菩萨戒。通道俗故。问。五八二戒。既是戒制。应是行摄。然局俗人。不通两众。如何判之。答。化教所摄律中明者。随律之经。引证如别。如是简判。略识化行。更须精辨。恐繁且止。今时学者。尚不知名。况明行相。若不晓此。大小三藏。一切皆迷。又云。世闻净名发心。即是具足。妄判戒之有无。或迷三性犯制。乃谓业均一品。或云营福违戒无过。或执心观便毁律仪。或谓坚持无劳慧观。或依方等二忏。而云制罪都亡。或依篇聚六治。乃谓性业皆灭。故有依大教忏夷。足小乘僧数。如斯迷滥。从古至今。至下忏篇。更为广说。
遮性二戒教意
戒疏(二上)云。言性恶者。如十不善体是违理。无论大圣制与不制。若作违行。感得苦果。故言性恶。是故如来制戒防约。若不制者。业结三涂。不在人道。何能修善。故因过制。从本恶以标名。禁性恶故。名为性戒。言遮恶者。如伐斫草木。恳土掘地。威仪粗丑。不光俗信。圣未制前。造作无罪。由非正业。无妨福善。自制已后。尘染更深。妨乱修道。招世讥谤。故名遮也。
又明遮义通於性戒
又云。所言遮者。能遮正道。故言遮恶。前之性恶。能遮福故。亦可此恶。为教遮而生。故名遮也。有人解云。若论性戒。舍罪以求福。若论遮戒。舍福以求道。故智论云。十善十恶。名为旧戒。五篇七聚。名为客戒。前十善恶。不假制有。若论篇聚。必假圣制。又涅盘云。菩萨持性重戒。与息世讥戒。等无差别。文广如彼。明知篇聚制约世讥。以义求之。如初篇淫杀。名性重也。下篇所制。名性轻也。遮亦轻重。所以自明。
显遮性义有轻重
又云。问。遮性两恶。皆有二能。一能违制。一能妨道。云何为遮。但以草木。由教而生。名之为遮。以性恶者。亦教遮故。答。性罪三过。一违理恶行。二违佛广制。三能妨道业。遮罪具二。体非违理。故名为遮。如三千威仪。四句辨之。或有犯佛法罪。非世界罪。如制戒后。畜财离衣等。二是世界罪。非佛法罪。谓未制前。行杀盗等。三俱是者。制广教后。犯淫欺等。四俱非者。未制广前。杀草木等。
通以遮性约道俗分轻重
又云。以此义推。未制广前。无问道俗。以无教违。随作性恶。但犯业行。故经云。是杀生。是杀生报等。此岂唯俗。不摄道耶。而出家犯重。俗人者轻。由有无作戒可违故。又违略教。是以律文最初犯戒。明违略也。如善生云。二人同罪。不受戒轻。受戒者重。违佛语故。
资持示遮性义
资持(上一上)云。毗尼所制。无出遮性。用此二门。求一律藏。十不善道。违理之业。体本是恶。三藏齐禁。然毗尼中。但制七支。更增篇聚。故通二教。坏生掘地等。本非不善。息世讥疑。制方成过。故局制教。然性戒元有。无论大圣制与不制。无非结业感报三涂。遮戒不尔。佛出方制。故经论中或名主客。或号新旧。或约违理违事分之。余如戒疏。
诸文原教门第一
律宗会元卷上

[book_title]律宗会元卷中(止戒体终)
出家修道理观为本
(事钞沙弥篇。业疏受戒篇。约教摄机。观列三位。意使初入道人。所修诸行。莫不皆以理观。而为本焉)。
事钞(下四)云。但出圣道。无始未曾。皆由着世。惯习难舍。今既拔俗。必行圣业。经中乃多。要分三位。一者小乘人行。观事生灭。知无我人。善恶等性。二者小菩萨行。观事生灭(业疏云。观事是空)。无我人。善恶等相。三者大菩萨行。观事是心。意言分别。故摄论云。从愿乐位。至究竟位。名观中。缘意言分别为境。离此无别余法(业疏文同。不录)。
明上三观境观及理
资持(下四)云。三观并云观事者。事即是境。心依境起。随境立观。谓色心阴入界。有情无情。善恶无记等(上明所观)。若论智解。须达诸法。若约时中。观心为要。随心所起。起即是事。若善若恶。三理照之。乃知颠倒。但有妄计。本无所有。随心动用。一切皆空。或推相见性。谓之性空。即相知幼。谓之相空。达相是心。谓之唯识。犹如梦事。或推梦想。从何生灭。或知睡梦。当相不实。或知唯心所变。无别梦事。喻上三观。略知浅深(上明能观)。见理有二。前二性相虽殊。皆以空为理。　后一以心为理。前二是权。后一是实。然出家超世。通学三乘。今依业疏。准开会意。专指佛乘。为出家本矣(上总示三理也)。又云。以我人善恶。性本自无。缘会故生。缘散即灭。生灭灭处。名为空理。即是二乘所至之极。又云。以一切诸法。本唯一识。一识之外。更无别法。无始妄动。横计心境有彼有此。内外差别。穷此差别。皆是意思。妄起取着。由取着故。妄构名言。是故智者。欲观唯识。必以意言为所观境。皆一识故。是则不离思议。了非思议。即於差别。达无差别(已上别明性空唯识二理)。济缘(二下)云。初则见相如实。观性本空。次则见相如幻。空华水月。当相即空。不待观性。后则观一切法。唯心所变。心外无法。初观生灭。灭已见空。次观幻化。生处见空。后观唯心。生灭幻化。无非心变。以心生法生。心灭法灭。生灭有相。相如幻化。二乘小圣。见之为空。然不知生灭去来。本如来藏。故大菩萨。但了唯心。圆修三观。不偏性相。故名中道。
小乘三学空慧理行
(问。何以三学例为理行耶。答。此据内凡初果等人得无漏慧。凡所修行皆理行。如下戒学。令遣执违二障。义可见也。此文乃疏钞决同异之文。三乘所修。无非三学。但志有广狭。观有偏圆。故分大小也)。
钞又云。今通决正。不出三学。一切圣人。无不行此。若据二乘。戒缘身口(通明制也)。犯则问心(据四分也)。执则障碍。是世善法。违则障道。不免三涂。定约名色。缘修生灭为理。二乘同观。亦无谛缘之别。故佛性论云。二乘之人。约虚妄(即前名色)观无常(即前生灭)等相。以为真如(即空理也)。慧取观照。与定义别体同(定是澄寂。慧取照用。故云义别。体空无殊。故云体同)。业疏(二下)云。故语业命是其道戒。念定方便(方便即正精进)。义约禅静(念与方便。非正禅定。故云义约)。正思及见。此为慧观。四仪缘筹(随事观察)唯在慧解。慧心一动。随念追觉。初思后见。见是道明。斯据法忍。故非凡地(上据初果。下约内凡)。然分有触亦称见也。故成实云。得世上正见。不生恶道者。即相似无漏。分断三涂。通说得也(上判三学。何位人修。已下约义。重明戒定)。据其戒定。义约为言(心既缘理则摄〔剑〕。身口自然无恶。澄凝念虑。任运不散。约此二义。名为戒定也)。正敛身心。但缘慧理。无心缘罪。身口不起。故道戒三(语业命也)。从此得名。缘理观度。凝想无漏。约心不散。义名为禅。故道定三(念定方便)从此有也(已上明戒定义讫。下明以无漏慧修於戒定。发无漏功德。名为道行)。本唯慧观。滞漏是障。思择障本。毕竟无依。由斯行起。发生无作(无作即无漏功德也)。即名此业。为道有也。
(前引钞文。约教约相。以分三学。后引业疏。约义约位判摄有归。问。上明道行三学。何位人修。答。如文所示。一是初果。二乃内凡。今更私议。修有利钝。见有顿渐。钝修顿见。须至初果。方能以理融行。利修渐明。虽在方便。能以慧荡。是知此文亦被初心。上明利钝并据小乘)。
记文重明境理及教　同前资持(下四)
名色即所观五阴。一阴是色。四阴属心。心道冥昧。止可名通。故总云名。故智论云。一切诸法中。但有名与色。若欲如实观。但当观名色(已上明境)。缘修即能观心。生灭即所见理。以色心二法。念念生灭。生灭故无常。无常故无性。无性故空寂。空寂即灭谛涅盘真如之理。涅盘偈云。诸行无常。是生灭法。生灭灭已。寂灭为乐。(已上明理)声闻缘觉。乘法虽异。见理是同。声闻四谛。与缘觉十二因缘。止是教门开合之异。以理融教。故无别也。当知苦集。与十二因缘生。并世间因果也。道灭与十二因缘灭。皆出世因果也(已上明教)。佛性论中。大小两乘。真如差别。文见第四。彼文续云。此虚妄观。唯因中有。果地即无。是故此如(小乘真如)。因中则成。果中则坏(以住空故)。菩萨如者。离於虚妄。约真性以观真故如(大乘真如)。此如於因果中。二处无异。故唯成不坏。是故二乘如者。逐其定灭。去而不来。菩萨如者。因果恒有。去来不异。舍因到果。故称如去。从果出用。故曰如来(上并论文)。
大乘三学唯识道行　先示戒学
(此文亦决同异文。一则约教。大戒三聚律仪。则与小同。余二则与小异。复於律仪。亦有同异。如下可见。二者约机。若智圆行妙。即於小戒而成大行。不异声闻。而是菩萨。此与小乘行位无别。位志大观圆也。若对在家。志观则同。行位乃异)。
事钞(下四)云。若据大乘。戒分三品。律仪一戒。不异声闻。非无二三有异。护心之戒。更过恒式。业疏(二下)云。若据大乘。戒分三品。约义收缘。不异诸律。何以明之。如杀一戒。具兼三位。息诸杀缘。摄律仪也。常行慧命。摄善法也。护前命故。即摄众生。此一既尔。余者例然。济缘(二下)云。标示三品。即是三聚。出璎珞经。一摄律仪戒。律仪禁恶。即断恶也。二摄善法戒。即修善也。三摄众生戒。亦名饶益有情戒。即度生也。小乘则随缘别制。大教则依心总结。故以三戒。通摄一切。故名为聚。是故断恶则无恶不断。修善则无善不修。摄生则无生不度。且举杀戒。余并例作。如淫则息诸染缘(摄律仪也)。常修梵行(摄善法也)。不污前生(摄众生也)。如盗则离侵损缘。常行布施。不恼前生。如妄则离虚妄缘。常行实语。不诳前生。下至众学。条条类说。无非三聚。若准智论。声闻戒但有断恶一聚。既不度生。不习方便。无余二聚。今用大意。决於小宗。约义明同。莫不齐具。遮戒或异。如地持云。若菩萨。有檀越以金银等宝物奉施。菩萨以嗔恨心。违逆不受。即名为犯。由舍众生故。小乘则制畜捉。故开制异也。且略举之。必欲通知。须将善戒梵网。对下六聚。则同异可见也。
(上据教门。下约机器。据教则显佛制无殊。律仪不异。约机则显智圆理妙。形行无拘)。
大士智圆形行无局(并对在家显於同异)
业疏(二下)云。然菩萨有二。谓在家出家。出家菩萨。形位同诸声闻。智论中。文殊弥勒。在比丘中。依夏坐也(形既同诸声闻。禀戒持奉皆遵小行。智解既圆。悉成圆行)。故涅盘中。白四所受。息世讥嫌。性重无别。浮囊多少。即譬五篇。度生死海。虽乞不与(上明大士利机。宜从急制。遮性同持。微纵即犯)。又如摄论。菩萨得无分别智。一切尘不显现。由智胜方便。具行杀生等事。有利益故。自无染过。纵有利益。有过不行。事钞(下四)云。准此初地已上。方得用此无分别智。故地前不合。又涅盘云。若未住不动地。有因缘故。得破戒等(已上诸文。须知二意。若出家菩萨。形同声闻。遮性等持。则凡夫地上顿发圆解者。是所机教。若作淫杀。顺行化导。斯乃智圆。理妙深住。性恶法门。初地深位。方可行之)。资持(下四)云。无分别智者。以住唯识。无外尘故。以诸外尘。皆唯识故。故云尘不显现。彼论云。无分别智自性。应知离五种相。一离非思惟故。二离非觉观地故。三离灭想受定寂静故(不住二乘空见)。四离色自性故(不住凡夫有见)。五於真实义。离异分别故(不住菩萨中道)。智胜则无分别智。方便谓诱化众生。前有利益即利他。自无染过即自利。故知十圣。方许行之。地前三贤犹制不合。况余凡愚。安可僭滥。济缘(二下)云。今时愚人。不量地位。不知权行。作恶无耻。妄引为例。自误误他。难可救也。业疏又云。在家菩萨。如净名说。济缘引云。虽为白衣。奉持沙门清净戒行。虽处居家。不着三界。示有妻子。常修梵行。现有眷属。常乐远离。乃至入诸淫舍。示欲过等(已上诸文。并明大乘戒学竟)。
次示定慧(此对小菩萨而分同异。定慧是同。空识为异。前戒学亦准此分)
事钞(下四)云。若论定慧。小观相空。深观唯识。钝见空时。不分别色。利知唯识。不分别空。资持云。由小菩萨涉於小大。小据观智。大约志求。小大虽异。并菩萨乘。故且一往。通收大中。钝即小菩萨。在大为钝。望小则利。不分别色。异上二乘析色故。利即大菩萨。不分别空。超过小菩萨故。由观唯识。住於中道。了一切法。无非心识。识非色空。非不色空。尚不分别识。何况分别空。若知唯识。则住实相无分别故。
(记文前后。并判小菩萨。属於大乘。唯释前三观末结略文云。前二小乘。后一大乘。人有判错之斥。今作二意通之。一者即同上引。小据观智。大约志求。依观智判。故云前二小乘。二者恐前二后一之字。上下互倒。据诸文所判。宜云前一后二也)。
结略劝依
事钞(下四)云。且分大小二乘。略知途路。但相似道。相似善。难知难学。多堕邪林。理须通学方堪正观。不以诵语。而为道业。如十住婆沙。及十地中说。又经云。以因多闻得智慧故。便入佛法。不得顿学。犹如大海。资持云。大小两乘教门难辨。更以四义明之。一者教别。权实异故。二者理别。性相唯识偏圆异故。三者行别。谛缘度故。四者果别。三圣道故。又复应知。小乘唯论释迦一佛。大教则谈三世十方。又小宗戒定之境。局据大千。大教则通该法界。又云。如入大海。渐渐深故。智论云。智度大海。唯佛穷底。故初心学者。不可躁求。良以道不远人。理非事外。得之不离方寸。失之何啻千山。固当优而柔之。使自得之。然后取之左右逢其源。纵心所欲不踰矩。若斯为学。可谓学矣。自余记问。何足道乎。济缘云。众生心体。本来明静。妄起昏动。遂致浪浪。若达唯心。无别余法。当知昏动。体即明静。定慧寂照。同出异名。此理幽远。末世机劣。非彼所闻。纵闻不行。言之何益。
无生理忏随机三别
(已下事钞业疏。依律列六聚忏法。依经明三种观。意使理事兼行。化制俱遣也)。
事钞(中四忏篇)云。然理大要。不出三种。一者诸法性空无我。此理照心。名为小乘。二者诸法本相是空。唯情妄见。此理照用。属小菩萨。三者诸法外尘本无。实唯有识。此理深妙。唯意缘知。是大菩萨佛果证行。故摄论云。唯识通四位等。以此三理。任智强弱。随事观缘。无罪不遣。故华严云。一切业障海。皆从妄想生。若欲忏悔者。当求真实相。如此大忏。众罪云消。资持云。理本是一。何有三者。若权实往分。前二是权。后一是实。若大小相对。前一是小。后二属大。若约开权会小。终归一理。若对三宗。性空局小。唯识局大。相空通小大。如是分之(上简三位)。所观境。即诸法二字。诸法之言。总包一切。诸经论中。或约依正因果。或世出世间。或有漏无漏。或色心非色心。或善恶无记。或阴界入等。若据通论。总观诸法。今就忏悔。且指罪业。而为观境(上总示所观。下别释三位)。
性空
资持又云。性空无我。即能观智。罪从缘有。本无自性。缘即心境。虚妄心境。和合成业。业性自空。非使之空。由存妄计。故受轮转。但破妄计。觅罪叵得。叵得之处。强名空理。言性空者。小机智劣。不能即法见空。必待推析。穷法体性。然后方空。其中须分利钝。利者体法即空。钝者析法见空。或云有宗唯证人空。假宗人法二空(上明能观)。通收声闻缘觉。据所乘法。谛缘虽殊。若论断证。同见空理。
相空
相空者。了法无相。犹如幻化。昧者谓真。亦如空花。眼病谓实。故云唯情妄见(上示能观)。小菩萨者。虽发大心。未穷心本。故设此观。空诸尘境。如诸般若。所被初心。言照用者。二乘住寂。故但照心。菩萨涉事。故云照用。若对三宗。即当四分。同观空理。故云小也。志慕佛乘。故云菩萨。相召佛子。即为明例。
唯识
外尘。谓一切境界也。言本无者。有二义。一者境即心故。瞻察经云。一切境界。从本已来。体性自灭。未曾有故。因如此义。是故但说一切诸法。依心为本。当知一切诸法。悉名为心。以体不异。为心所摄故。二者虚妄见故。经云。但以众生。无明痴暗熏习因缘。现妄境界。令生念着。又云。若无觉知能分别者。即无十方三世一切境界差别之相。唯识论云。唯识无境界。以无尘妄见。如人目有翳。见毛如月等事。实唯有识者。言唯则遮於外境。言识则表於内心。或真妄和合。名阿棃耶识。谓真能随缘。与妄俱起故。或云真识。即是常住本净真心。亦是中道一实境界。然修观有二。一者直尔总观。谓观念性。即是真识。其体清净。平等周徧。含摄诸法。出生无尽。究竟一相。寂然常住。二者历事别观。一切时中。随缘动念。衣食四仪。若善若恶。皆能了知。一识流变。若前总观。乃彼上智深位所修。末世初心。唯后别观。是所机教(上明能观)。大菩萨者。初地已去也。摄论以五十二位。总为四位。论云。一切法。以识为相。真如为境(境即是体)。依此境界。随心信乐。入信乐位(此取十信十住十行十回向四十位)。如理通达。得入见位(即初地也)。能对治一切障。得入修位(二地至七地)。出离障垢。得入究竟位(八地至佛地)。初位所修。名影像唯识。后三所修。名真唯识(已上示位)。问。有人云。唯识观。南山判位大高。又云。深位无罪。岂须忏悔。其意云何。答。论文自云。唯识通四位。那责南山判耶。此盖特举深位。以彰理妙。当知悔法。正为下凡。故下劝令任智强弱。随事观缘。岂令果佛。而悔罪耶。前修率尔不无小疵。后进狂简。便生轻谤。寄言有识。详而慎之。又有人云。题云忏六聚法。那出事理忏乎。答。此又不晓化行二教。罪忏相须。若唯依化忏。则制罪不亡。若专据制科。则业道全在。故当化行齐用。则使业制俱除。下云。五众犯罪。理事两缘。又云。篇聚依教自灭。业道任自静思是也。举宗无滥。故以六聚标题。以类相从。何妨二谶兼述。傥怀通鉴。无事专隅(上破异说)。
理事相须化制俱遣
事钞(中四)又云。若是五众犯罪。则理事两缘。事则顺教。无违唯识。理则达妄。外尘本无。故论云。唯识义不失。亦不无能取所取也(能取即心所取即境)。资持云。事则顺教者。谓依律忏。历事缘境。常照起心。知唯本识。随缘流动。趣向於理。故云无违唯识也。理则达妄者。即了此心妄缘境起。达境即心。心外无境。唯一真识。清净本然。故云外尘本无也。乃至云。今时愚者。错解佛乘。皆谓理观。寂尔无思。空然无境。取舍不得。能所俱亡。顽然寂住。便是真如。放荡任情。即为妙用。由是不礼圣像。不读真经。毁戒破斋。嗜酒啖肉。夸为大道。传化於人。恶业相投。率多承习。此乃虚妄臆度。颠倒轮回。岂知达法皆真。何妨泯净。了真即用。岂碍修行。是故悟理则万行齐修。涉事则一毫不立。自非通鉴。余复何言。业疏(四下)云。小乘极处。人法二观。对我观析。唯见是尘。对阴求之。但离名色。求人求法。了不可得。是为空也。大乘极处。空识为本。初浅滞教。谓境是空。了境本无。性唯识也。略教观门。行体如别。济缘云。小乘理中。五阴为法。计法为人。此二本无。妄计为实。遂成二执。故受轮转。意计有我。我即法尘。又计阴为实。阴即名色。缘生缘灭。推求人法。但有虚计。知计是虚。人法不立。是为二空。凡夫闻解。内凡少见。初果分证。无学尽证。是为涅盘。大乘中空识为本者。空谓了一切法。皆因缘生。生即无生。识谓即此缘生。同一识体。无有外尘。若达缘生。不知唯识是为钝根。若知唯识。达法源底。是为利器。
不净治贪
戒疏(二下)云。言不净观者。如来立药。对治心病。多贪不净。瞋以慈心。痴不觉了。阴界分别。初对贪者。故云不净。如智论说。具有五种。一种子不净。揽父母形。以为己有。故偈云。是身种不净。非余妙宝物。不由白净生。但从秽道出。二依处不净。谓在生熟两藏中间。故偈云。是为臭秽。不从花间生。亦不从薝卜。又不出宝山。三当体不净。谓三十六物。成身十二。内外两相。各十二也(成身十二者。发毛爪齿薄皮厚皮筋骨肉体血身心。内十二者。脾肾胆肝肺小肠大肠胃胞（匹交切）肪（音方）[月*册]（音[月*册]）脑肠。外十二者。屎尿垢汗泪涕涎唾脓黄白疾癊)。故偈云。地水火风质。能变余不净。倾海洗此身。不能令香洁。四外相不净者。九孔常流。俱不可用。故偈云。种种不净物。充满於身中。常流溢不止。如漏囊盛物。五究竟不净。终归死胮不可忍见。故偈云。审谛观此身。终归必死处。难御无反覆。背恩如小儿。
阴入及界随机乃分
戒疏(二下)云。迷於心者为说阴。色相为一。分心为四。令知识想受三。犹未成业。若至行心。三毒三善。随发成业。则不可治。故当常尔一心。念除诸盖。斯成药也。对病之时。并亡去矣。病成方忆。难可言也。迷於色者为说入。六尘五根俱是色。意根不分非迷也。通迷色心为说界。分色为十一。分心为七分。至於药治。可例上也。此之人法。通凡及圣。观察识妄。斯唯圣证。谓我能观。此凡想倒。不可信也。
钞明比丘四仪作观
(律论。一心一念之言。乃通理事。理兼权实。随机取舍。不可泥文)。
律云。佛制摄持威仪。比丘若出若入。屈伸俯仰。摄持衣钵。若饮若食若服药。大小便利。若眠若睡若觉。若来若去。若坐若卧。若语若默。常尔一心。若违此制。具结其犯。记云。故知真出家人。无时忘念。此制微细。通彼上根。末世下愚。故非力分。准如母论。衣食作观。利根之人。着着口口。钝根总作一念。然须励力。望上增修。未可自屈。甘为下根。便即纵怠。故当勤策。准此摄修。是则出家。不徒然矣。
用观惩过过起形心
归敬仪云。观斯以言。则识形心两途。事理双轨。形则缚於俗习。苦阴常缠。故当折锉以归依剖析。剖析观其慢惑也。心则封於迷倒。倒在生常。故须镜生灭以惩之追想。追想知其妄着也。深惟四山恒逼。非念念而莫知。切於身也。八倒缠绵。非新新而不晓。节於心也。所以剖析静於慢惑。非爱断者所欣。追想厌於妄着。是异生者所背。固当抚揽诚教。以法纠征。则生身不徒委於下尘。无识不徒於上趣矣。
初修唯识明了真俗(依通真记注之)
又云。又作是念。见虽是色(偏计生也)。了色心生(依他生也)。心外无尘(分遣外尘。翻徧计性。证无相性)名为真观。言从心起(即是意言)。实唯识有(以似唯识遗俗外尘)。名为俗观。渐次增明。念念无绝。时功既积。熏习逾增。观道修明。不迷缘假。名愿乐也。修道人焉。道为人修。人能修道。故称行者。名为道人(静见云。须约根之利钝。障之浅深。以论久近。论以五十二位。分为四位。乃至云。文中愿乐即初位。修道即第三位。缘假即观境。通真云。问。此何位人能修此观。答。约行而论。初心凡夫。便修此观。即名此人为大菩萨。即说此行为佛果证行。据位而言。约文准论。愿乐行人。能证此理。问诸家於此通收四位。今特异之。请言其致。答。不识观相。故有滥通。此观唯遣外尘。意言犹在。何得於此妄通高位。故摄论云。若至登地。故似唯识。意言分别亦不得生。今观意言。岂通高位。文中明判。名愿乐位修道人也)。
通理达事利钝由机
又云。今约两缘。立仪表行。入道多门。不过理事。理谓道理。通圣心之远怀。事谓事局。约凡情之延度。圣非自圣。终假导而渐明。凡非定凡。亦因开而达解。是知愚智浅深。贤圣位阶。由解行之远近。致利钝之乖异。故论云。无分别智。即是菩萨。菩萨即是无分别智。菩萨约位。具列五十余阶。故知无分别智。念念利钝。此言有旨。
备明真俗以彰圆行
又云。真俗二谛。由来尚矣。不由功用。任运现前。故论云。诸佛说法。常依二谛。今时行敬。亦准圣言。不虚误也。然须达解两谛所由。故论云。知尘无所有。通达真。知唯有识。通达俗。若不达俗。无以通真。若不通真。无以遣俗。以俗无别体故也。正论成观。令人受行。良以真俗修复。空有交津。迷想见。则生途日增。悟形心。则高轨潜起。岂不以形缠桎梏。报果不可顿销。谓随俗也心可名谈。披析莫知其趣。谓通真也。在言易净。真理可用心求。据行难明。无始熏习故尔。
通真记(中卷)真俗云。唯识一观。真俗圆收。今随名求体。且约三性。用分真俗。谓分别性(此性妄有。即是俗谛。依彼六识执有我法)。依他性(此性假有。亦是俗谛。依彼八识。似尘显现。为自体故)。圆成性(此性真有。即第一义谛。体是真如。即真俗通相故)。若约圆修。则三性三谛。一念全收。圆证亦尔。今约进断。番彼三性。成三无性。则真俗深浅。约位不同。此行布门。莫疑隔别。且约地前。依依他性。遣分别性。即番分别为无相性。分别空故。名为真谛。依他显故。名为俗谛。其圆成性。体通真俗。名随有无。若以分别望无相。则俗浅真深。若以无相望依他。则俗深真浅。若约登地。正依圆成。遣依他性。求无性性。番彼依他。为无生性。即说此性。一分无生。名为真谛。一分假有。名为俗谛。由了无生。知识空故。即显圆成。据理圆成。真空绝待。既非所执。本不须番。然既随迷。对假显实。故立此名。今约无生空智现时。随显圆成。一分真理。妄既无生。真复何立。即双遣有空。复本无性。故番圆成。名无性性。若以无生望依他。则真深俗浅。若以圆成通望前二。则真俗皆浅。圆成独深。由第一义。通为真俗所依体故。从凡至圣。始终通观。圆修因果。无差别故。复是妙觉所证果故。
观身唯识妙融谓实
敬仪又云。谓此形仪。本唯识有。迷於本习。妄见我人。故须征研。令行敬养令见我身。俯仰上下。唯尘生灭。来往屈伸。此随俗也。重观此身。但尘非我。妄谓我所。能有行敬。据此一理。名通真也。真本非心。今随心起。名随俗也。知真非心。名通真也。如是念念。以后夺前。渐渐增明。久而明利。
发足行敬须观真俗
又云。然则圣凡之道。自古相传。凡非定凡。故有逆流返本之迹。圣非自圣。终因渐悟观达之功。故凡可为圣。以佛性为宗元。圣不为凡。以悟解为归敬。是知理事行务。且隔形心。至於动用。真俗并观。所以随其发足。毕约两缘。知无显真。知识是俗。种从缘起。方可有阶。若身心两分。真俗二路。三倒常行。革凡何日(三倒者。涅盘云。想颠倒。心颠倒。见颠倒)。
显示圆修遮疑立难
又云。有人心路慞惶。情投莫准。闻余此及。勃尔兴言。抚掌大笑曰言何容易。一何虚诞。嗟乎不学。浪有涉言。吾闻真俗并观。登住方修。如何下凡。僭地上圣。理义不可。急须改之。余曰。不可改也。发心毕究。初后心齐。唯识四位。凡圣通学。今则下凡不学。何有克圣之期。故须发足并修。修明自然位圣。是知修道行人。常观正理。不可执文。便乖义实。故四依捡失。念念准承当须依智。不依於识。识俗所习。智是道筌。圣立正仪无容輙滥文明上地。止据阶缘。核其双游。终归妙觉故经云。常在三昧。见诸佛土。不以二相。斯文可依。如执未开。更为广引经论明地。行位殊途。初地施净。二地戒净。岂可经一僧祇。方行施戒此亦示地位之浅深。开行相之阶渐。令诸修趣之□践迹可期。若为说万行齐修。方衢同进。则心路茫然不知踪绪。故有教迹殊异。如能一以贯之。则大观於日月矣。
达理观空礼敬中最
又(威容第八)云。佛法以心为本。其身为之末。故须菩提静观室内。如来叹为礼见法身。华色初至宝阶。如来毁为拜於化佛。故知静处思微。念念趣道。观形鉴貌。新新在俗。能所未免。想见齐生。我倒现前。即为障道。故佛约此而分身心敬也。如能即色缘空。观境心造。纷纷集起。不无染净。知识妄念。未可清澄。想倒空时。缘念斯绝。今居凡地。力极制御。止得如斯。念念自然。渐能清净。常起两观。不得单行。谓知无境。是渐向真。谓知唯识。是渐背俗。如此策修。长时不已。分分增明。三祇方就。
引古七礼显观有无
(初由无观慢礼得罪。二三无观事礼。但福自四以去。观智深浅。见理明昧)。
又(上同)云。初名我慢礼者。谓依次位。心无恭敬。高尊自德。无师仰意。耻於下问。谘受无所。心无法据。如碓上下。一形所作。无境住心。轻生薄道。徒劳无益。外睹以礼。内增慢感。犹如木人。情不殷重。首不至地。五轮不具。此是慢业。名我慢礼。二唱和礼者。虽非慢高。心无净想。粗正威仪。身心处敬。起伏相顺。片有相扶。其福薄少。非真供养。三身心恭敬礼者。闻唱佛名。便念佛身。如在目前。相好具足。庄严晃耀。心相成就。宝对三身。申手摩顶。除我罪业。是以形心恭敬。无有异念。供养恭敬。情无厌足。是名境界礼佛。心眼现前。专注无昧。此人导利人天。为上为最。功德虽大。未是智心。后多退没。四发智清净。达佛境界礼佛者。行者慧心明利。深知法界。本无有碍。由我无始。顺於凡俗。非有有想。非碍碍想。今达自心。虚通无碍。故行礼佛。随心现量。礼於一佛即一切佛。一切佛即一佛。以佛法身。通同无碍。故礼一佛。通徧一切。如是种种香华供养。例同於此。法僧加敬。义亦同之。以三宝同性。理无异故。三乘名异。解脱体同。故知一礼。即一切礼。如是三宝。既能通达。一切三界六道四生同作佛想。供养礼拜。自净身心。荡荡无障。念佛境界。心相转明。一拜一起。为尊为胜。是名真实果报殊大。由心无限。故使净业无穷。五明徧入法界礼敬供养者。行者想观。自己身心法。从本已来。不在法界佛法身外。亦知诸佛身心法。不在我身外。发解冠达。自身一切身。徧满法界是名法界。不增不减。清静法门。如是解了。故知我今礼於一佛。一佛之身。徧於法界。法界之中。所有三界位地。无漏法身。皆有佛身。佛身既徧於一切。我身随佛亦徧一切。所以礼敬供养。一切身中。具足庄严。然此法界。性常寂然。随缘徧满。乃至行住坐卧。因缘果报。不离法界。身随於心。故解无碍。法界缘起。一切事成。如一室中。悬百千镜。有人独见。镜镜之中皆有像现。佛身清净。明逾彼镜。一切法界。悉现身中。故我供养一切凡圣。凡圣之身。皆同供养。有目者见。盲者不睹。如此行学。法界法门。大有利益。终至此解。不学不知。是故行人。常须缘观。所得功德。不可校量。既知我身。在佛身内。如何颠倒。妄造业耶。六明正观。礼自身佛。不外缘境。他佛他身。何以故。一切众生。自有佛性。平等满足。随顺法界。缘起炽然。但为迷解。有外可观。所以妄倒。常沦生死。若能返照。解脱有期。若向他境。谓有可观。邪人邪行。经教不许。故云不观佛。不观法。不观僧。以见自己。正法性故。又云。色声见我。名行邪道。是故行人。常行礼拜。但见身心。有礼有敬。未能通解。常厌常行。后一通达。知心无外。方识自心。清净本性此即自性住佛性也。随力修明。引出佛性也。三祇果圆十地位极。至得果佛性也。此解微妙。唯圣达之。位在下凡。不宜不解。不修习也。七明实相三宝。自他平等礼者大意同前。前犹有礼有观。自他两异。今此无自无他。佛凡一如。古今无别。见佛可礼。大邪见人。经云观身实相。观佛亦然。以实相离念。不可以心取。不可以相求。不可以礼敬。不可不礼敬。礼不礼等。供不供等。安心寂灭。名平等礼。故文殊十礼云。不生不灭故。敬礼无所观。此后二礼。寂而能通。福而行道。故使止观双游。真俗并运。心乃虚荡。身实累缘。在凡行学。其相齐此。过此不行。下愚妄习。不足问也。
(通真记引圭峰圆觉钞云。第四空观礼真谛佛。入法之性。无能所相。故正属始教空宗中礼。第五假观礼俗谛佛。从体起用。故属终教中。从体起用礼。第六中观礼第一义谛佛。不计色空。真见本觉真性。故属终教中显实宗礼。第七三观一心礼三谛一境佛。不取真弃假。泯绝无寄。故即顿教礼也。乃至云第四礼。深入法性。则穷事见理。第五徧入法界。则心境双存。第六礼自己佛。则遮无外境。莫不性起有相。则相俗性真。会俗归真。则相空性显。今言实相。则性相不分。真俗一体。即前所明法界三宝。自他凡圣。能所之相。相当寂然。不假会境归心。亦非取真弃假。事事无碍。法法皆如故。即诸法以明实相。非泯相。而见性也。自他平等。非会境以归心也)。
安住正观发菩提心
又(功用第九)云。发菩提心者。菩提云觉。自觉觉他。故名佛也。行者既在佛法。即佛种子。须发觉求。作意观度。此乃趣佛果之津梁。成万行之根本。如空之含万像。若海之纳百川。若不先建此心起行则便迷没。是菩提者。其相如何。今欲发心。有理有行。在缘乃二。於义则通。不尔。真俗两乖。非正法义。言理发者。即是自心。五阴诸法。本性无我。深知此要。名菩提心。故净名云。寂灭是菩提。离诸相故。假名是菩提。名字空故。又如问菩提经云。菩提相者。出三界。过俗法。言语断灭。诸发无发。是名发菩提心。如是众经。例遣相心。故名发心。谓此心体本清净。究达此理。作业令净故曰发心。即名行也。行者。如上安止心已。生大欲心。我入佛道广度众生。所修善根。皆悉回向。无上正觉。
三乘所修无越二空(同前第七)
又云。至理真极。不越人法二空。唯佛道有余道则无。由人法二空。则二执斯断一切烦恼。无因得生。故金刚般若云。一切圣人。皆以无为得名。此谓三乘圣贤深浅有异。至於入证。唯在二空。又云行者须知。观察自心从本已来。自性清净。非空非有。非染非净。离诸分别。但为妄想。致有是非得失。罪福因之增长。今达本性。可谓还源。常作此观。不见人法。即是达空。空本无形。如何起妄。如是一切作业。动身运想。不得失念。如上已明。此是实观。余名虚解。
释法四依(则见祖怀。究竟指归。唯在了义)
又(引教第六)依法不依人者。人唯情有。法乃轨模。性空正理(性空通大小也)体离非妄。即用此法。为正法依。涅盘极教。盛明斯辙(涅盘云。依法者即是法性。不依人者。即是声闻缘觉)。若能反彼俗心。凭准圣量。隐心行务。知非性空。乘持此心。以为道路。一分知非。明顺空理。一分观厌。明违有事。如此安心。分名修趣。法性真道。
依义不依语者。语是言说。止是张筌。义为达理。化物之道(化犹变也)证解已后。绝虑杜言。法尚应舍。何况非法。故经有舍筏之喻。人怀目击之谈(庄子云。目击而道存)。岂不以言诠意表。得意息言。月喻妙指。无宜不晓(上明义假语。显见义舍语也)今谓得义。义乃是言。真行道者。常观常破。常观依语。常破随义。谓言随义。还是诵言(上谓得义忘言仍须遣义无有也)。依智不依识者。识谓现行。随尘分见。眼色耳声耽迷不觉。与牛羊而等度。同邪凡而共行(上明六识妄念。人畜共依。故有沦坠。已下令依佛智。即唯识观。令损过渐明也)。大圣示教。境是自心。下愚氷执。尘为识外。所以化导无由舍之。是知滞归凡识。倒遣圣心。愚迷履历。常沦三倒。勇励特达。念动即知。知倒难清。名为依识。知流须返名随分智。如是加功。渐增明大。后见尘境。知非外来。境非心外。是自心相。安有愚迷。生憎生爱。思择不已。解异牛羊。
依了义经。不依不了义经者。此之两经。并圣言量。凡入道者。率先晓之。则无壅不通。有疑皆决。但为群生。性识深浅。利钝不同。致令大圣。随情别说。然据至道。但是自心。故经云。三界上下法。我说惟是心。此就世界依报。以明心也。又云。如如与真际。涅盘及法界。种种意生身。佛说唯心量。此据出世法体。以明心也。终穷至实。毕到斯源随流赴感。还宗了义。
遣障净心则见佛性
净心诫观篇(第一)云。现行烦恼。诸部过患。教修对治。垢染渐灭。心转明净。发生定慧。起於大乘清净信心。趣向菩提。种性住处。是故教汝。察病对治。兴隆功业。修入信境。成决定根力。其三贤十圣。无垢妙觉。四十二位。空宗真理。唯可知闻。影像粗相。下地凡夫。力所不及。亦未能行。今唯使汝。净除业镜。客尘[目*壹]等。见汝身中小分佛性。汝何饮服般若甘露。洗荡盖缠。渐显净心。心若清净。令众生界净。众生既净。则佛土净。始除烦恼。令戒清净。戒既完具。定复清净。以戒定净。令智慧净。智既净已。显自身源。有此义故。名为净心。
大小贤圣先修五停
又(三)云。五妄想者。如除刺树。先断其根。故修五停。观息五过止不令起。故名停心观。因修此观现恼不行。得小解脱。所由之处。戒定调柔。渐证神通。名大解脱十障灭尽。名真解脱。莫不因今五停观法。又偈曰。自知欲情多。一向观不净皆舍得解脱。欲竭即得定。自知瞋恚多。一向修慈悲。毒火得清凉。成就善律仪。自知愚痴多。谛观十二因始悟轮回苦。了知无我人。自知我慢多。谛观十八界。方得无人解。吾我病即差。自知乱想多。常数出入息。觉观渐得成。加我戒定力。
观身心相知妄求真
又(十五)云。身相者。六道异类。阴大假成。感现前果。酬过去因故名身相。身有八万四千种形。依正二报。各各差别。一人徧受尔许种身。已经无量阿僧祇劫。今诫观身。唯及人道。一人有九万九千毛孔。八百种风出入其中。八万户虫。徧身充满。四百四病。更互发动。三百六十骨节。迭相依持。百一十苦。无时不受。三十六种不净脓血。合成阴身。九孔漏疮。秽物流出。如上苦业。始成一人。贤圣舍离。如除恶病。故名观身。心相者一念之间。九十剎那。生住异灭。犹如电光。尘起识生。贪境招报。经云。贪欲心有二万一千。瞋恚心有二万一千。愚痴心有二万一千。等分心有二万一千。合有八万四千尘劳。一百八种烦恼。五百四十种受。有九十八种使。故名观心。若入安般观法。心所渐息。乃至九次第定。还归一真清净心中。此清净心。名为佛性。名真常法身。无心之心。无相之相。如是观察。名为净心。
详言结使修观除障
又(十八)云。一切生死。障道苦业。皆因结使。如毗昙说。今略说言。令息觉观。有十结使。通三界九十八种。今恐文繁。少分喻说。结使者。阿棃耶藏染分种子。名之为结。受六道果报。名之为使。使业发生。增有漏种。如贼居险。潜伏聚集。名之为结。持仗劫害。掠人财宝。名之为使。贪瞋性习。依真潜伏。还缘起发。能劫戒财。取着诸尘。害於智宝。利那相续。追求如使。无对名结。外观名使。止虑名结。攀缘名使。系念名结。役心名使。为有结使。爱恚互生。由爱恚故。成取舍业。妄取舍故。痴医转厚故。障其慧眼。慧眼未开。名无明暗。暗心缘事。与颠倒相应。抱真常性。受生死苦。生死流浪。迷失正道。未见正道。名为迷惑。无常常想。无乐乐想。无我见我。无净见净。如是狂错。皆因结使。如是结使。造颠倒业。欲断结使。即修五停观法。以对治之。安般守意。入三脱门。观空离相。结使断除。身心寂静故不起烦恼。烦恼灭处。名真解脱。解脱者。即大涅盘。
示十八界为所观境
又(十九)云。何名十八界。身有六根。谓眼耳鼻舌身意。外有六尘。谓色声香味触法。中间生六识。三六假合。名十八界。云何名根。能生诸业。长养任持故名根。云何名尘。坌污净心。触身成垢故名尘。云何名识能了前境。妄起分别名为识。然此根尘。互相涉入。名十二入。假缘生起。无真实性。众生不达。谓内外入有常乐我净。贪心热恼。坚着执取。迷惑昏谬。不信圣道。顺情生贪。违意起瞋。以此贪瞋。增长结使。此名凡夫十八界。
达有即空常修有行
又(十九)云。尘境虽如幻。见色起慈悲。发意离谄慢。不失四威仪。六尘行坌污。亦是行者师。除病不除法。七觉分修持。虽观文字空。要须徧读经。广寻圣者义。般若渐得成。虽观根尘空。和敬护人情。戒仪须具足。修德慎恶名。虽观诸行空。对尘修五停。贪瞋结使断。寂灭心安宁。虽观三界空。择恶善须归。命行择觉分。离垢识是非。虽知三谛空。知谛义穷微。常依二谛说。与理不相违。十八界离妄。出生於珍宝。观解缘和义。不生亦不老。七地大菩萨。不名无烦恼。金刚心灭后。然证无为道。
菩萨观成智用无滞
又(二十六)云。菩萨者。不染三界。不厌三界。求无为道。不住无为。常处生死。而无生死。何故不染三界。烦恼尽故。业不系故。不厌三界。愍众生故。大慈悲故。求无为道故。欲自他利故。随顺大乘故。何故不住无为。摄众生故。何故常处生死。利行同事故。本愿无尽。故而非生死。业种尽故。得大自在。入解脱海故。是以不在此彼。不着中流。离於中边。心不住边道。何以故。不守自性。法应尔故。
释谛缘度示轮回本
又(二十七)云。四谛者。苦集灭道是名四。如实解了是名谛。苦者是果。集者是因。何故先果后因。苦有三种。苦苦坏苦。此二粗恶。众生目验。能起厌心。行苦一门。智人能解。此三苦者。徧十方界。故先说苦。苦从集生。教断集因者。根本十恶。及有漏十善。灭者。生死永尽。证解脱乐。知此灭度云何可得。故须修道。道者。戒定慧等。从五停观起。乃至三十七品。六波罗蜜。故名知苦谛集证灭修道。十二因缘者。暗心无知。如盲人夜行旷野。失於正道。故曰无明。贪染世法名为行。虚妄知见故名识。识神入胎。向受生处。与不净合。故曰名色。现阴成根。通识来去。故名六入。根尘相对。故名触。触生违顺。爱恚事成。故名为受。於顺事中。贪染心热。故名为爱。爱之不舍。故名为取。取已属身。成有漏业。故名为有。有业既定。感后果报。故名为生。生命不住。故名为老死。老死复生。终而复始。千万亿劫。舍身受身。故名轮回十二因缘。已前四谛。十二因缘。是名二乘。破相六波罗蜜。缘修十地。是名大乘。如是大品华严广分别说。又泯道谛。及十八空。入平等理。不思议海。离於形名。是为佛乘。如思益。维摩。信力入印。首楞严经等。住真空理。语断行灭。如江河方流。若入大海。失本色相。道谛说修。方便净法。亦复如是。
欲见佛性略说十种
又(二十八)云。须知众生。同有佛性。略说十种。广在诸经。一者生死烦恼。从真性起。喻如大水。本净湛然。为因风故。遂生波动。后因大寒。乃结成氷。众生佛性。本净如水。由觉观风。波浪生死。贪爱坚固。成烦恼冰。欲显佛性者。慧火融冰。禅定息波。冰液波止。水即清净。佛性影现。二者如金在矿。粗弊无堪。於后融销。金始显现。宝中最上。无能嫌者。众生佛性。在烦恼矿。戒定慧火。炼出真性。法界之中。最上无比。三者如牛未产。乳血和杂。缘成始停。构取煎暖。乃生醍醐。明净随器变色。不守自性。众生佛性。为烦恼合。如杂血乳。假缘修治。渐至佛果。发起神通。随众生变。同类救苦。不守自性。四者喻如一人。行千万里。经多屋宿。虽多种屋。人是一人。屋喻五阴。人喻佛性。众生佛性。经五道阴。阴虽差别。佛性是一。人别屋别。故名不一。人常一人。故名不二。氷冻未融。水则非有。冰消即水。故名非无。佛性道理。不一不二。非有非无。五者四谛十二因缘。四等六度。三十七品。道谛所摄。名为佛性。六者四亲近法。名为佛性。一亲近善知识。二亲近正法。三亲近静思。四亲近如说修。离此四法。得成佛者。无有是处。七者佛道非边。中道是也。众生五阴。托佛性起。故名非断。生灭如幻。名为非常。人依五阴。乃得修道。阴藉神持。方能存立。八者离真妄者。名为佛性。立真辨妄。对妄表真。若灭妄法。真名不生。佛性清净。智不能知。识不能识。九者能说之法。显於无说。无说之空。亦不可取。故名佛性。十者空乎寂静。与有乱俱行。体离於形名。常显名色。是为十性。无碍之智。与痴凡一如。如真解脱。本从凡起。虽有此喻。佛性之义。唯佛能知。
又曰。初发道意走觅道。心邪曲见未正直。江南江北求菩提。菩提共行不相识。身外觅访既疲劳。一处静思顿止息。忽然醒悟觉少分。乃知菩提身中匿。解烦恼性空如幻。未死不久自穷极。涅盘生死同一如。道理不二亦不即。若能明了根尘法。长养无碍神通翼。观察五阴假缘生。自性本来包十力。
示佛果智显能观体
又(二十九)云。兼观佛性。此是因相。次须观果。果是佛智。经云。满大千界众生智。不及一须陀洹智。世界须陀洹智。不及一斯陀含智。世界斯陀含智。不及一阿那含智。世界阿那含智。不及一阿罗汉智。世界阿罗汉智。不及一辟支佛智。满十方界辟支佛智。不及一种性菩萨智。如是节级。不及一十地菩萨智。满十地菩萨智。不及如来一念之智。是故世尊智慧大海。恒沙大士。咸共思量。不知如来举足之事。是故汝当一心精进。求佛智慧。
○灵芝观经疏明净土观法
欲知观妙先显教圆
疏云。准知一代弥陀教观。皆是圆顿一佛乘法。更无余途。又引慈云曰。佛法有二。一小乘不了义法。二大乘了义法。大乘复有了义不了义。今谈净土。唯是大乘了义中了义法也。经曰。十方谛求。更无余乘。唯一佛乘。斯之谓矣。言了义者。了彼净土。即我自心。非他法也。达彼弥陀。即我自性。非他佛也。如此则回神亿剎。实生乎自己心中。孕质九莲。岂逃乎剎那之内。故经云。是心作佛。是心是佛。即是开示众生佛之知见。大乘了义。岂复过此。乃至云。即知净秽身土。悉是众生自心。秪由心体虚融。故使往来无碍。秪由心性色徧。遂令取舍无妨。
示观经宗旨
(问。世谓灵芝以观佛为宗。动成破兵。其义若何。答道听途说何足与议。然不知灵芝以实相妙观。观彼依正。岂不妙耶。天台虽以心观为宗。至论所观。还观依正。如彼疏云。佛是所观胜境等。文极显然。窃详今疏。前后立义。能所净秽。只一不思议微妙心性。天台心观。观於依正。岂离一念。今疏观佛。既了唯心。佛岂外境。所立虽异。於义无殊)。
疏云。宗是主义。一之经主。义须辨示。天台云。此经以心观为宗。此则单就能观为言也(彼疏续示所观胜境。则显心观。单就能观明矣)。观佛依正。得非心观乎(依正既唯一心。观彼即是心观)。远师善导。并云诸经所辨。宗趣各异。此经以观佛三昧为宗。此则通就能所而立也。乃至云。准知观佛。功德难思。良由摄虚妄心。冥真实境。假彼福慧。济我贫穷。藉彼慈悲。拯我沉溺。是却恶之前阵。为入道之初门。故楞严经云。不假方便。自得心开。如染香人。身有香气。是则名曰香光庄严(准知下乃明观佛功能殊胜。若正明观法。当见下引)。
因明理事一如
疏云。理是虚寂之强名。事乃施为之总目。名虽两立。体实一如。其犹水动为波。墨画成字。波虽万状。水湿何殊。字有千差。墨色无二。若谓冥心住寂。能所泯亡。则为理观。举心动虑。取舍历然。则为事观。是则理事对敌。未是圆融。今依天台十疑论云。智者炽然求生净土。达生体不可得。此乃真无生。愚者为生所缚。闻生作生解。闻无生作无生解。而不知生即无生。无生即生。不达此理。横相是非。几许误哉。是知达事即理。理非事外。是真无生。故称妙观。
正明用观
疏云。问。今经理观。如何修习。答。修法有二。一者能观心。即以现前识心想念为体。下云。当起想念。谛观於日。是也。二者所观境。即以弥陀依正庄严为体。即下所列。十六种境是也。能所相冥。方成观行。问。起心取境。那名理观。答。了此心境。皆因缘生。缘生无性。体非生灭。即无生理。十疑论云。夫不生不灭者。於缘生中。诸法和合。不守自性。求於生体。了不可得。此生生时。无所从来。故名不生。此灭散时。去无所至。故言不灭。非谓因缘生外。别有不生灭也。今明理观。一准论文。以缘生心。观缘生境。心境虽殊。缘生不异。能观是心。所观即佛。心法佛法。皆不思议。华严云。心佛众生。三无差别。即其义也。故诸行者。先开智解。通达无碍。然后晨夕。念念系想彼方依正胜境。炽然求生。不妨心境。体自无生。非谓造作。使之然也。
(四明云。行者应知。据乎心性。观彼依正。依正可彰。托彼依正。观於心性。心性易发。乃至云。能造因缘及所造法。皆悉当处全是心性。是政今观。若依若正。乃法界心。观法界境。生於法界等。据斯所示。正以妙观。观彼依正。则与今立是同也)。
示诸文总观诸法
疏云。是知世出世间。诸所有法。出处语默。莫非妙理。非唯此观。一代大乘。所立观法。莫不皆尔。法华云。观一切法空。如实相。不颠倒等。又云。一切诸法。皆无所有。无有常住。亦无起灭。普贤观云。当知一切诸法。即是佛法。净名云。一切诸法。即菩提相。华严云。一切法无生。一切法无灭。又云。了知一切法。自性无所有。如是解法性。即见卢舍那。金刚般若云。一切有为法。如梦幻泡影等。如是等文。徧在大藏。不复尽举。若离诸法。而谈妙理。即堕偏邪。去道全远。净名云。譬如造立宫室。若依空地。随意无碍。若依虚空。终不能成。诸佛说法。常依二谛。不坏假名。而说诸法实相。圣量若此。正理坦然。必欲进修。深须研核。
通辩一代观法
疏云。一代时教。所明观法。略为五例。一总观诸法。如经观一切法空等。二别观自心。如止观。还源观。法界观。净心观等。三或但观色。经云。观身实相。观佛亦然。及不净白骨等。四兼观色心。经云。照见五蕴空。十二入。十八界。数息等。五对观胜境。即如诸经。观佛菩萨等。就观胜境。复有五别。一观佛相海。即观诸佛三十二相也。二观普贤行法。即观六牙白象菩萨身也。三观药王药上。即观二菩萨行愿色相也。四观弥勒上生。即观兜率天宫。求生内院也。五即今经。观弥陀依正。求生净土也。
详辩观心观佛
问。今十六观经。可名观心否。
答。若乃达境唯心。即彼弥陀身土。孰非心乎。但恐反求本阴。局认点灵。则尽属他经。非今正观矣。
问。或谓佛法太高。众生法太广。唯观心为要。今经观佛。岂不相违。
答。观法被机。各有所生。若此方入道。断惑证真。则观心至要。若往生净土。修因感报。则观佛至优。彼明断证。正取观心。故有此语。非谓生佛佛法。永不通观。观佛三昧。皆被未来。义非徒设。
问。心佛无差。上乘了义。今明观法。何必强分。
答。理本虽融。行相宜别。将使造修有托。必须境智相应。古德有言。观佛有二。一者自心三昧所见佛。二者西方从因感果佛。诸经观心。即观自心。所见佛也。今十六观。正观西方。感果佛也。据此两分。永无疑滥。故天台十疑论云。凡求生者。希心起想。缘阿弥陀佛相好光明。又观彼土七宝庄严。备如无量寿十六观等。今经观佛。斯为明据。
问曰。经云。若以色见我。以音声求我。是人行邪道。不能见如来。今观佛境。岂非色见声求耶。
答曰。三十二相。犹皎月落於百川。四辩八音。若清响发於幽谷。然有披潭捉月。入谷寻声。不了性空。故不见佛。达士不尔。了色非色。何妨端想於圣容。达声非声。岂碍侧闻於妙法。故华严云。色相不是佛。音声亦复然。亦不离色声。见佛神通力。觌兹妙论。宁复疑乎。
诸文观法门第二
诸文心境门第三(先录二宗。乃据教限。后腾祖义。是今所〔豕〕)
先示二宗　依成宗示能缘心
业疏(三下)云。初缘戒心但约现在。念念虽谢。下无续起。即以此心。为戒因本。记云。能缘局现在。念念相续。即为业本。钞云。三明发戒缘。境宽狭。上卷受缘。已略明发戒方法。但心随境起。故今广论。令知戒德之高广。□使持者有勇励。一能缘心。现在相续心中缘。
又示戒境
又云(钞同不录)。二约戒境。通缘三世。但有恶缘。皆作断意。不尔非戒。何以明耶。如冤家境。虽终过去。得害死尸。非非过也。彼冤之子。是现在也。当生之非。为未来也。今欲成戒。要须普缘。记云。父亡为过。子在为现。将后有孙为当(有以腹中子为当者。非即属现故)。涅盘云。如人斩截死尸。以是业缘。应堕地狱。亦如伍员鞭尸之类。疏引论云。皆於三世众生境所。得戒律仪。如人供养过去所尊。亦有福德。律仪亦尔(例过去也)。又云。慈悲布施。是亦有福。戒亦尔者。以慈悲心。缘於三世拔苦与乐。戒法缘三。例通三世。可同慈行(慈施同三世。戒亦可例同)。又云。慈悲备物。局现境起。过未已谢。慈功无益。戒则不尔。必作普周。方名戒业(慈施及戒之益。有普不普。不可例同)。问。既同善行。何以异耶。答。慈等世善。随心宽狭。如经说慈。七品是也。戒是通行受者方有。要作普周。无论善恶。皆须息念。片涉怨嫌。则非缘具。故论说云。以恶心随戒增减等。由众善本。定慧因基。可同别善。得为道分。记云。如经说慈。即涅盘也。经谓亲中三品。一上亲(师僧父母)。二中亲(兄弟姊妹同学等)。三下亲(惠我财物或朋友等)。怨亦三品。一上怨(夺我父母性命等)。二中怨(夺我兄弟性命财物)。三下怨(夺我朋友性命等)。不怨不亲为一品。於此七种。等行慈心。止属现境。明非普徧。戒要周者。三世十方。无不该故。则知本体。微恶不容。纤尘莫立。比於明镜。喻若瑠璃。众圣所称。良由於此。无论善恶。好者恶者。无所择故。若不尽断。则有二过。一恶心不死。二随戒增减。后自引之。
决戒防过未非。缘境通三世
疏又云。问。戒缘三世境。现境是所缘。斯则是现非。何言不防者(蹑前缘境以难防非)。答。缘在悬对。未即非起。愿欲断除。不妨缘义。若论其防。正在敌对。现在之境。不定说非。六尘为妙行。可唯无学。一境有异见。乃通人畜。兴治有功。非不能陵。防未非也。治弱非壮。不说能防。依教忏荡。名防过非。故无现非。记云。现境无非。六尘为妙行者。谓观境空寂。可唯无学。谓不专极圣。一境异见。如人见水。天见瑠璃。鬼见脓河。鱼见窟宅。此明现境。或见为空。或随心异。不定为非。故无可防也
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:28:12-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>