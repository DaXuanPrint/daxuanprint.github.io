<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,目次,卷第一,卷第二,卷第三,卷第四,卷第五,卷第六,卷第七,卷第八,卷第九,卷第十,卷第十一,卷第十二,历朝释氏资鉴全文在线阅读,历朝释氏资鉴全文在线下载,大玄古籍书库">
<meta name="description" content="简称《释氏资鉴》。佛教史书。元至元十二年(1275)熙仲编集。十二卷。编年体。所述佛教史迹,上自周昭王二十三年释迦牟尼降生,下至元世祖至元初年(1264),共二千余年。所引资料,宋以前多采自宋本觉《释氏通鉴》等,宋、元部分多采自笔记杂撰。本书以“明佛祖之垂慈,彰王臣之皈仰”为要旨,故记载有关历代王臣皈仰佛教之事很多(包括王臣与禅僧的对答“唱酬”)。本书见载于日本《续藏经》。_历朝释氏资鉴_全文在线阅读_历朝释氏资鉴_全文在线下载_大玄古籍书库">
<title>历朝释氏资鉴_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">历朝释氏资鉴</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]198424</span> <br/>
          说明： <span class="inputVal" id="bkdec">简称《释氏资鉴》。佛教史书。元至元十二年(1275)熙仲编集。十二卷。编年体。所述佛教史迹,上自周昭王二十三年释迦牟尼降生,下至元世祖至元初年(1264),共二千余年。所引资料,宋以前多采自宋本觉《释氏通鉴》等,宋、元部分多采自笔记杂撰。本书以“明佛祖之垂慈,彰王臣之皈仰”为要旨,故记载有关历代王臣皈仰佛教之事很多(包括王臣与禅僧的对答“唱酬”)。本书见载于日本《续藏经》。</span> <br/>
          封面： <span class="inputVal" id="bkimg">Z_970.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]历朝释氏资鉴
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]198424
[book_dec]简称《释氏资鉴》。佛教史书。元至元十二年(1275)熙仲编集。十二卷。编年体。所述佛教史迹,上自周昭王二十三年释迦牟尼降生,下至元世祖至元初年(1264),共二千余年。所引资料,宋以前多采自宋本觉《释氏通鉴》等,宋、元部分多采自笔记杂撰。本书以“明佛祖之垂慈,彰王臣之皈仰”为要旨,故记载有关历代王臣皈仰佛教之事很多(包括王臣与禅僧的对答“唱酬”)。本书见载于日本《续藏经》。
[book_img]Z_970.jpg


[book_title]序
续藏经   历朝释氏资鉴
元 熙仲集
圣人作於周之世。而先后虽殊。至於化人。以大中至正之道。则无异矣。时之变迁。法之献替。　扆峰和尚心栖禅那。神游史籍。摘其实。疏其迹。以资观览。如鉴目前。兴叹慕之志者。有所激励焉。
至元后丙子。佛成道日。承事郎福州路福宁州判官薛天佑安道拜题。
切闻。沧海浩大。非骊龙无以察其浅深。佛法幽微。非智人无以究其源本。然三才笔立之初。世号鸿荒。人方穴居野处。不辨尊卑。而斯民之耳目。犹涂於见闻也。自庖牺昼八卦。而文籍始生。神农作耒耜。而耕稼始立。黄帝造律本。而乐音始着。尧舜垂衣裳。而礼制始明。凡数圣人。所以开天地之经。立生人之纪。使后之作者有所持循。而百王纲理世变之道。由此而出也。至于姬周之世。合三十七君。其间三教圣人先后出兴。曰佛。曰老子。曰夫子。见於史传。则昭然耳。自第四君昭王二十四年甲寅四月八日。佛之示现西竺迦维罗卫国。降诞王宫。以剎利瞿昙为姓。以悉达太子为名。成道以释迦为氏。号曰牟尼。此译寂默。言三业离於喧杂。金躯一丈六尺。具三十二相八十种好。而号为佛。佛者觉义。谓其弘法自觉觉他。住世七十九年。逮第二十一君定王三年丁巳。越三百四十有五年。而老子方生於楚苦县厉乡曲仁里。姓李。名耳字伯阳。谥聃。或云身长四尺六寸。厖眉皓首。故谓之老子。子者男子之通称也。至二十四君灵王二十一年庚戌。则老子年五十四岁时。夫子始生於鲁昌平陬邑。而先人祷於尼丘山而诞。首上圩顶。因名丘。字仲尼。姓孔氏。仪表九尺六寸。夫子者盖丈夫之称尔。年七十三而卒。乃恭王四十一年壬戌也。老子方书。说养性以保长生。周孔图书。则训人而修礼乐。释迦之教。能施慈悲。摄於有情。作众生之福田。为爱河之舟楫故万物之内。惟人最灵。三界之中。惟佛至尊。法演西乾。教流东震。真身舍利。代代钦崇。玉轴金文。人人讽诵。宏资国化。广利众生。聊纂斯文。厥书于后。明佛祖之垂慈。彰王臣之皈仰。结为历朝释氏资鉴录云。

[book_title]目次
释氏资鉴目次
卷第一
序　　周　　秦　　前汉　　后汉
卷第二
三国(魏蜀吴)　　西晋　　东晋
卷第三
南北朝(宋魏)
卷第四
南北朝(梁)
卷第五
南北朝　　南(陈后梁)　　北(齐周)　　隋
卷第六
唐(上)
卷第七
唐(中)
卷第八
唐(下)　　五代
卷第九
宋(上)
卷第十
宋(中)
卷第十一
宋(下)
卷第十二
元　　(附)国朝帝师行实　　自跋
释氏资鉴目次(终)

[book_title]卷第一
历朝释氏资鉴卷第一
闽扆峰沙门　熙仲　集
帝纪
三皇
太昊
取牺牲充庖厨。号包牺后世音谬为伏羲一号皇雄氏。风姓。木德王天下。都陈。一百一十年。以龙纪官。画八卦。造书契。代结绳。
炎帝
神农氏。姜姓。继太昊。火德王天下。都鲁立。一百四十年。以火纪官。教民耕稼。尝百草。
黄帝
有熊氏。公孙姓。名轩辕。继炎帝。土德王天下。一百一十年。有云瑞现。以云纪官。邑涿鹿之阿。命大挠迎月。始作甲子。造历算数。造律吕。命苍颉制字。衣裳。作舟车。立栋宇。以利万民。作弧失。以威天下。迁无常处。
五帝
少昊
金天氏。黄帝子。名挚。继黄帝后。以金德王天下。都曲阜。在位八十四年。以鸟名官。
颛顼
高阳氏。黄帝孙。姓姬。继少昊。以水德王天下。都帝丘。在位七十八年。以人事名官。
帝喾
高辛氏。黄帝曾孙。继颛顼后。以木德王天下。都亳。在位七十五年。
帝尧
陶唐氏。帝喾子。姓伊耆。继喾后。以火德王天下。都咸阳。在位七十年。弃子丹朱。举舜传贤。以甲辰即位。从此甲子。
帝舜
有虞氏。颛顼六世孙。姬受尧禅。土德王天下。都蒲坂。甲午登庸。摄政二十年。壬午即〔真〕五十年。弃子商均。传位于夏氏。
三代
夏
自戊戌尽己酉。凡十七主。四百三十年。　　禹。姓姒。鲧子。舜授以位。以火德王天下。都韩。在位十五年。至桀。汤放之。天下归商。
商
自庚戌尽戊寅。凡三十主。六百二十七年。　　成汤。姓子。名履。契十三代孙。水德王天下。都亳。在位十三年。放桀。诸侯推为天子。至纣。武王伐之。天下归周。
周
自己卯尽乙巳。凡三十七主。八百六十七年。　　文王。姬姓。名昌。周时为西伯。三分天下。有其二。至子发武王。伐商放纣。以木德王天下。在位七年。建子为正月。至第十三平王宜臼。迁都洛阳。为东周。至赧王。东西周归于秦。
历代帝王。多出於黄帝　夏禹出於颛顼　商汤出於契　周出於弃(皆帝喾之子也)　秦祖伯益(亦颛顼之子也)　汉以刘氏承尧运尧(黄帝玄孙)　魏曹氏。曹叔振铎之后。自周晋司马氏。出於重黎。亦颛顼之后　宋刘氏。汉楚元王交之后。亦尧之裔　齐梁萧氏。出於春秋萧。萧子姓。乃商之后。陈舜之后　隋杨氏出颛顼　唐李氏出颛顼之子皋陶。皋陶为大理(后嗣逃。食李得生。故改为李氏)　梁朱氏(本春秋邾。邾姬姓。周之后)　周郭氏(出周郭叔。皆帝喾之后)　宋赵氏(出於颛顼子伯益。其后〔所〕造父。周穆王时。封於〔城〕。子孙因为姓。晋赵皆其子孙。秦始皇时。子孙分处四方。汉有赵广至汉者居)　大元乃剎帝利种。
长阿含经云。贤劫初成。未有日月。是时光音天人下生皆有身光。飞行自在。无有男女尊卑亲疎之别。食自然地味。因食此物乃身光灭。神通亡。贪心始萠。后生地饼地肤地脂之味。食此乃诸恶凑集。男女始形。地生粇米。朝刈暮生。亦无糠糩。时人贪心增长。皆有预取厚藏。米遂不生。乃占田土。学耨种业。自此奸盗滋彰。无决断者。中有一人。容质[王*(十/(罩-卓+衣))]伟。世所钦信。众议立为民主。号摩诃三摩曷罗阇。此云大平等王。各愿输赋供亿。此租之始也。故命是剎帝利。此云田土主。初分田土。各有诤讼。使之主也。
佛本行经云。此贤劫初建立。有大转轮王。众集置。亦名大众平章地。亦名剎利王。王有长子名真实。子孙相承二十七世。各有千子。计二万七千。皆转轮王。至大须弥王。子孙相继。至鱼王一十八世。子孙相绍。计一十七万三千二百八十四。皆小转轮王。鱼王有子。(名真)生。粟散王。至大茆草王。三十一世。计一百丹八。皆粟散王。茆草王亦名奢夷耆耶。亦名瞿昙氏。年老舍位出家。因遭猎人所射灭。乃滴血入地。遂生甘蔗二茎。一茎中化成男子。一茎中化成女子。众所奉养。遂绍王位。称甘蔗王。其王有二妃。生五子。长名长寿。次炬面等。其第四子。有大仁德。以长妃佞其父令出家。时子母眷属人民多众。随往雪山下建。国号迦毗罗王。别称成王。远迩钦伏。不久而成大国土。内外丰稔。父王知忆叹曰。我子能仁释迦故有释迦氏。王有子名瞿卢。王一子瞿俱卢。一子师子颊。师子颊四子。甘露白净斛饭王等。从众集置大转轮王。历经计二万五百丹三王。方至净饭王。
准起世经云。从剎利帝。亦名大平等王。即众集王。经二千王。乃至茆草王。从茆草王。经四十一万二百三十六王。方至瞿昙氏。有子名甘蔗王。经七万二千二十二王。方至净饭王。通计一百二十万七千三百六十一王。两经所译。五印不同。世尊已於无数劫无数世成佛。或为梵王帝释大转轮王小转轮及粟散王等身。复於无数佛所出家。修菩萨行。修菩萨道。或云遇示诲幢如来。始发菩提心。超弥勒之四十余劫。或云遇然灯佛。始蒙授记。自然灯佛至迦叶。皆佛授手。皆佛授记云。当来世成佛号释迦牟尼佛。至护明菩萨。上生兜率。下降迦毗。舍金轮宝位。出家成道。说法治世七十九年。正法像法至于法尽。度无量众生。法不穷尔。
大梵天王问佛决疑经云。大梵天王至灵山会上。以金色娑罗华献佛。请佛为群生说法世尊登座。拈华示众。瞬青莲目。人天百万悉皆罔措。独金色头陀。破颜微笑。世尊言。吾有正法眼藏涅盘妙心。实相无相微妙法门。不立文字。教外别传。分付摩诃大迦叶。拈华事。世皆不知所出。惟王荆公□□□□□直宿翰苑。偶见秘藏此经(禅林遗训)。
依付法藏传云。佛以正法付大迦叶。令其护持。不使天魔龙鬼邪见王臣所有轻毁。既受嘱已。结集三藏。流布人天药叉。以法嘱累阿难。如是展转。乃至师子。合二十五人。并阎浮洲中六通圣者。大迦叶令在灵鹫西峰岩中。坐灭尽定。五六百亿七千万岁。慈氏佛降生。传能仁佛所付大僧伽多梨衣。然后涅盘。
又按诸经律。佛令大阿罗汉宾头卢。不得灭度。传於佛法三天下。福利众生。令出生死。
福城开元庄严禅寺住持比丘慧有助缘钞壹伯贯。
天竺种姓有四　一者剎帝利谓弃世君王种。即释迦如来之种也　二者婆罗门。秦言外意。谓行志道。其种别有经书。世世相承。或在家出家苦行。多恃己术。自我慢人　三者毗舍。或云伏奢。商贾之种　四者首陀。或云达罗。田农之种也。
佛
释迦如来宗派
调御十身　无着。弘愿。业报。住持。涅盘。净法。真心。三昧。道性。如意。
十力(是处非处。知业。三昧。知根。知欲。知性。至道。宿命。天眼。无漏)。
三明(生死。宿住。知证)。
六通(天眼。天耳。他心。宿命。神境。如意。漏尽)。
十八不共法　一(身业无失)二(无卒暴音)三(无忘失念)四(无不定心)五(无种种想)六(无不知舍)七(〔忘〕欲无退)八(精进无退)九(正念无退)十(智慧无减)十一(解脱无减)十二(知见无减)十三(一切身业随智慧行)十四(一切语业随智慧行)十五(一切意业随智慧行)十六(知过去世无着无碍)十七(知现在世无着无碍)十八(知未来世无着无碍)。
转八识成四智。束四智为三身
第六识　意想。妙观察智。圆满报身。
第七识　(传送乐习)识。平等性智。千百亿化身。
六祖禅师颂
大圆镜智性清净　　平等性智心无病　　妙观察智见非功　　成所作智同圆镜　　五八六七果因转　　但转其名无实性　　若於转处不留名　　繁兴永处那伽定
如来(无虚妄)应供(良福田)正徧知(知法界)明行足(具三明)善逝(不来还)世间解无上士(无二世间。国土世间。众生世间)调御丈夫(能调伏众生身心恶)天人师(能为众生作眼目)佛(知善法聚不善法聚非善法聚非不善法聚)世尊(二世之中无二佛)。
十号圆明　万行具足　天龙戴仰　称无上尊。
法
三藏　修多罗(阿难经〔众〕结集为经)毗奈耶(优婆离结集为律)阿毗昙(诸大菩萨〔衍〕而为论)。
五时(方等。华严。般若。法华。涅盘)。
鹿苑十二部经(梵语修多罗。祇夜。毗迦兰那。伽佗。尼佗罗。优佗那。伊帝目多伽。阇多伽。波佗。毗佛略。阿浮达磨。优婆提舍。唐言契经。重颂。授记。〔说〕诵。因缘。自说。本事。本性。譬喻。方广。未曾有。论义)。
仪化四教(顿。渐。秘密。不定)。
法化四教(藏通别圆)。
十信(信心。志念。精进。闻慧。正定。不退。护法。回向。持戒。发愿)。
十住(发心。治地。修行。生贵。具足。正心。不退。童真王子。灌顶)。
十行(欢喜。饶益。无违逆。无掘挠。无痴乱。善现。无着。难得善法。真实)。
十回向(护生离生相。不坏。等一切佛。至一切处。无尽功德。入一切平等。随顺众生。真如相。无着无缚。人法界无量)。
十地(欢喜。离垢。发光。焰慧。难胜。现前。远行。不动。善慧。法云)。
十波罗蜜(布施。持戒。忍辱。精进。禅定。般若。方便。大愿。大力。大智)。
四无量　大慈(广济)大悲(拔苦)大喜(无畏)大舍(无为)。
四摄法　布施(利诱)爱语(智拔)利行(克己)同事(和光)。
四德　常(寿如如无变身)乐(常寂静体无为)我(善观察无挂碍)净(处世界如莲华)。
四谛　苦(迷涅盘为生死)集(迷菩提为烦恼)灭(转生死即涅盘)道(转烦恼即菩提)。
一音演说　普应群机　究竟清净　名离欲尊。
僧
三十七道品　四念处(观身不净。观受是苦。观心无常。观法无我)四神足(乐欲精进。正心。观行。如意)。四正勤(已生恶令断。未生恶令不生。未生善令生。已生善令增)。五根(信进念定慧根)。五力(信进念定慧力)。七菩提分(念。择法。精进。喜。轻安。定。舍觉支)。八圣道分。正见(不惑)。正思(无邪)。正语(无遇)。正业(无作)。正命(乞食)。正进(无妄)。正念(无二)。正定(不乱)。
三德(法身。般若。解说)。
三解脱(空。无相。无愿)。
四弘愿誓(度众生。断烦恼。求正法。成佛道)。
四辨才(达法。胜我。言词。乐说无碍)。
四三昧(常坐半行半坐。常行。非行非坐)。
四善法(亲近善友。听闻正法。思惟其义。如说修行)。
净命衣　一(随处得衣蔽形即足)二(拾粪扫〔枝〕或但衫衣)三(多寒国土畜百〔劫〕具)。
净命食　一(常自乞食)二(僧中净食)三(檀越送食)。
五观　一(计功多少量彼来处)二(忖己德行全缺应供)三(防心离过贪等为宗)四(正事良药为疗形枯)五(为成道业应受此食)。
三德(清洁。柔软。如法)。
六味(咸淡辛酸甘苦)。
粥有十利(资色。增力。益寿。安乐。办事。风除。辞清。消宿食。消饥。消渴)。
八大福田(广路义井。建造桥梁。平治险隘。孝顺父母。供养三宝。给事病人。救济贫苦。设无遮会)。
四恩　佛师(法化教导)国王(水土外护)父母(养育劬劳)信施(四事供养)。
六和(身和同住。口和无诤。意和无违。戒和同遵。见和同解。利和同均)。
三学　戒定慧(三无漏学。成就一切种智。出生八万四千清净妙门)。
三毒　贪嗔痴(佛云。世之毒无过三毒。具足八万四千尘劳烦恼)。
僧预十科　翻译。解义。习禅。明律。护法。感通。遗身。读诵。兴福。杂科。
僧具六宝　禅定(顿悟自心超凡入圣)讲律(具戒定慧有大辨才)高上(行解双运不入世流)文章(见闻深实学古验今)王事(〔智〕恩识果慈威并行)常僧(精进功业长养圣胎)。
尼遵八敬　一(百岁尼礼初学僧足)二(尼不得骂比丘)三(不得举比丘过)四(尼犯僧残求僧忏悔)五(式叉摩那尼从僧具戒)六(尼至半月听僧教诫)七(尼近僧处断习修道)八(尼安居竟依僧自恣)。
脱尘异俗　圆顶方袍　入圣超凡　为众中尊。
三有　欲界(摄四州四恶并六欲天)色界(摄色界十八天并四禅)无色界(空处识处〔无有非天〕)。
九次第定(初禅。二禅。三禅。四禅。空处。识处。无所有处。非非想处。灭尽想处)。
二十五有(四州四恶处八。六欲并梵天七。四禅四空处八。无想五那舍二)。
七忏悔法(常念佛恩。生大惭愧。深畏果报。广发善心。观罪性空。厌离欲染。冤亲平等)。
六念　念佛(慈悲导师归依正觉)。念法(三世佛母如教奉行)。念僧(人天福田宜应供养)。念施(普施众生成就福慧)。念戒(清净心身息灭众恶)。念天(长寿安乐自在精进)。
三聚(利益有情。摄律仪戒。摄善法戒)。
五戒(不杀。盗。淫。妄语。饮酒)。
受戒五利　一(〔什法〕诸佛愍念守护)。二(命终之日正见欢喜)。三(常行胜处菩萨为友)。四(功德戒聚悉得成就)。五(今世后世福慧满足)。
三界。
天上五衰(头上华萎。腋下汗〔气〕。身光不现。衣染尘垢。不乐本位)。
人间四相。生(夭寿不定)成。老(色力衰损)住。病(四大不调)坏。死(识随业□)空。
五蕴　色(色空)受(触离)想(记忘)行(灭生)识(湛摇)。
十八界。识(眼见色。耳闻声。鼻齅香。舌尝味。身染触。意缘法　由内六根。使中六识。缘外六尘。成十八界)。
十二因缘　无明。行。识。名色。六入。触。受。爱。取。有。生。老死。
三惑(无明。见思。尘沙)。
三障(烦恼。业。报)。
十缠(无惭。无愧。嫉妬。疑悔。掉举。怨恨。悭吝。睡眠。昏沈。覆藏)。
十使(身见。边见。戒取。见取。邪见。贪。瞋。痴。慢。疑)使。三界共成八十八使。
六种邪见(断。常。自然。苦行。逐僻。曲因不由)。见(各各出生。共成九十六种外道邪见)。
外道六师　富兰那(说不生不灭计双非一门)末迦利(说空自然拨无因果)删阇夜(说过八万劫道不用修)阿耆多翅舍(说修苦行拔发等法)迦罗鸠陀(说两亦法□乱不定)尼犍子(说业定执人死复人)。
五刑　突吉罗(笞金)削　提舍尼(杖木)割　波逸提(徒水)劓　僧残(流火)墨　波罗夷(死土)。
七情　喜。怒。忧。惧。爱。憎。欲。
八风　利(财喜)衰(忧病)毁(讪谤)誉(钦赞)称(扬德)讥(刺诮)苦(迫恼)乐(放逸)。
八苦(生。老。病。死。爱别离。怨憎会。求不得。五阴盛)苦。
五种邪命　一(为利养故诈现奇特)二(为利养故自说功德)三(为利养故占相吉凶)四(为利养故高声现威令人畏惧)五(为利养故彰己有德感动人心)。
大三灾　大水(世界漂没至初禅天)大火(大地洞然至二禅天)大风(须弥飘击至三禅天)。
小三灾(刀兵。疾疫。饥馑。惟善同劫不同爱)。
十恶(杀生。偷盗。邪淫。妄语。恶口。两舌。绮语。贪欲。嗔恚。邪见)○(华严经云。十恶业报。上等地狱因。中等饿鬼因。下等畜生因。诫之即十善道。下品生人天。中品二乘。上品菩萨佛乘)。
八难　地狱趣(贪欲)饿鬼趣(嗔恚)畜生趣(愚痴)北俱卢洲(顽嚚)生在佛前(慢嫉)生在佛后(懒怠)聋盲喑痖(谤法)世智辨聪(阐提)。
四依(依粪扫衣。依残弃药。依乞食。依树下居)。
须陀洹　斯陀含　阿那含　阿罗汉
究竟
生。老。病。死。忧。悲。求不得。冤憎会　八苦。
色受想行识　五蕴。
三十七品助道。四无量心。
贪嗔痴　毕竟断故。
(此四果修行依此究竟即证果也)。
辟支佛果十二因缘。菩萨果六波罗蜜。摩诃萨埵添方便愿力智四波罗蜜。
释迦文赋
唐太原王勃奉　诏撰
原夫佛者觉也。神而化之。修六年而得道。统三界以称师。帝释梵王。尚犹皈敬。老聃宣父。宁不参随。昔如来下兜率天。生中印土。降神而大地摇动。应迹而诸天拥护。九龙吐水满身而花落纷纷。七宝祥云举足而莲生步步。盖以玉辇呈瑞。金轮启图。恩沾九有。行洽三无。宝殿之龙颜大悦。春围之凤德何虞。方知灌顶之灵心。兴王后嗣。必为万类之化主。作帝中枢。岂不知海量无边。天情极广。厌六宫珠翠之色。恶千妃丝竹之响。雪山深处。全抛有漏之身心。海月圆时。顿悟无为之法想。莫不魔军振动。法界奔惊。觉阎浮之日出。睹忧钵之华生。十方调御。皆来圆光自在。六趣含灵。尽喜金色分明。暨乎万法归空。双林告灭。演摩诃般若之教。示阿耨多罗之诀。普光殿里。会十地之华严。耆阇山中。授三乘之记莂。是知灵觉无尽。神理莫闻。芥子内三千之国。藕丝藏百万之军。目容修广於青莲寒生定水。毫相分明於皓月照破迷云。群机而不睹灵踪。万世而空留圣迹。嗟释迦之末法将尽。仰慈氏之何日调伏。我今回向菩提。一心归命圆寂。
正法一千年。前五百年。解脱为正宗。禅定为兼修。后五百年。禅定为正宗。多闻为兼修。
像法一千年。前五百年。多闻为正宗。福德为兼修。后五百年。福德为正宗。斗诤为兼修。
末法一万年。斗诤为正宗。懈怠为兼修。
释迦如来入涅盘。至今大元至元二年岁丙子。历计二千二百八十五载(自此之后积年递增岁数)。
菩萨戒经云。是日已过。命亦随减。如少水鱼。斯有何乐。众等当勤精进。如救头然。但念无常。慎勿放逸。
夫述身毒国如来托生。当此真丹姬周时也。年代浸远。人世参差。指而言之。亟迷前后。今编次甲子。纮络古今。续以帝年纲纪时代。庶禅让霸主。若镜目前。迁革朝市。如鉴掌内。然后考诸君王。泽被抚适时。佛法化流。应机济物。释经孔教。理契冥符。可谓灵降五天。瑞通八表者也。姬昌母梦大人。感因而生。昌龙颜虎眉。身长一丈。胸有四乳。国滨西戎。政被东渐。赤雀降祉。改称周。谥曰文王。都酆。收葬枯骸。天下归服。故夫子曰。文王之德美哉。不动而化。到其子发武王。伐纣。徙都镐京。路逢暍人。下车而扇。卑轻万乘。子爱兆民。故孙卿子云。武王生则天下歌。死则四海哭。至鲁春秋庄公七年夏四月辛卯夜。恒星不现。夜中星陨如雨。案此则如来诞生时也。
育王传云。泥越后百六十年。阎浮提王。名阿输伽。出东天竺。治华氏城。收舍利。散起八万四千宝塔。匝阎浮提。颇欲周徧天竺。传载可得略言。真丹国城。江汉左右。关陇东西。处处皆有。彼时当此周敬王世二十六年丁未岁也。凡历四处。羸昭襄王立。五十二年。灭周称秦。改镐京为咸阳。仍即都之。至第四主始皇帝正二十六年。荡除六国。二十七年。废罢九州分天下为三十六郡。三十四年。所有典籍。悉皆焚烧。惟医方药术。不在爇限。降此悉灰。缘是圣教灵迹。及阿育王造舍利塔。传记堙绝。靡知所承。又始皇时。有诸沙门。释利房等十八贤者。赍经来化。始皇弗从。遂焚释利房等。夜有金刚神。身长丈六。来破狱出之。始皇惊怖。稽首谢焉。四主合四十九年。为楚王所诛。而汉灭之。起周武王元年己卯。讫秦二世败岁甲午。其间九百三十三年。四十二主。至周十六王。四百五十三年。佛未出前。名而不录。起自昭王如来诞世。到乎汉始方纪历年。二十六主。四百八十一载。总结为周秦世录。明佛乘应教被东土云耳。
周
文(昌)武(发)成(诵)康(训)昭(瑕)。
昭王二十三年岁癸丑。七月十五日。摩耶夫人。梦白象乘日轮。入于腹中。觉而自知身重。
甲寅　二十四年四月八日。有白虹贯日之祥。是日摩耶夫人游毗蓝园内。无忧树下。右胁诞生太子。放大光明。瑞气盈空。九龙吐水。灌沐金身。即乃周行七步。目[(厂@?)*页]四方。指天指地。作狮子吼。天上天下。惟我独尊。昭王获睹日月重轮。色类并现。惊怪非常。乃问大臣。是何灵异。现此祥瑞。时太史苏由。卜而奏曰。易得乾卦。金主之位。位在西方。飞龙在天。是君主之位。此大圣人也。王曰。於此国若何。奏曰。此圣人身不来此地。若灭后一千年。必有教法流来此国。王遂令所司於洛阳南郊坛侧。竖一碑记。明之后代(周书异说法王记)太子年十五岁。纳耶输氏多罗○年十九欲出家。夜有天人。白太子言。出家时至。於子夜踰城。往檀特山中修行。郁头蓝弗处。学非非想。越六年十二月八日夜。明星出时。成佛号天人师。三十於鹿野苑说法。度阿若憍陈如等。住世七十九年。说法四十九年。
穆王名满。在位五十三年。粲粲光明照於平土。此时佛在西方。说法度生。王不知是佛现瑞。惟言国中有难。遂令国师。捡点兵马。防於西界。
壬申　穆王五十二年二月十五夜。佛入般涅盘。是时乾坤震动。有白虹十二道贯日。南北通过。王大惊怪。召问群臣。是何灾异。大史扈逸多奏曰。此国无事。乃西方圣人入灭。王大悦。宣告臣僚。西方圣人已灭。朕今无忧也。案西域记云。佛生在伽毗罗国。得道在摩竭提国。说法在波罗奈国。入灭在拘尸罗国。
定王揄元三年九月十四日。老子生於楚国陈苦县濑乡曲仁里李树下。以李为姓。名耳。字伯阳谥聃。炖煌实录云。周桓王十九年。幸闲豫庭。与群臣。对论今古。王曰。老聃父何如人也。天水大守索绥对曰。聃父姓韩。名虔。字元卑。毫之濑乡人。死於槐里。母氏精敏。聃在胎八十一年而生。厖眉皓发。为之老子。
简王夷元四年。为柱下史。后为守藏吏○敬王王丐元年。八十五岁。与散关令尹喜。西入函关不返○时佛入灭三百四十五年(年谱)。
灵王泄心二十八年庚戌(一云庚子)。孔子生於鲁之邹郡。即襄公二十二年。因先人祷於尼丘山。故名丘。字仲尼。
鲁哀公十四年。获麟绝笔。四十一年壬戌卒。时年七十三。丘本叔梁纥氏。母颜氏子。后自称为孔子家语。孔子去周。而老子送之曰。吾闻富贵送人以金。仁者送人以言。吾虽不能富贵。而窃仁者之号。请送子以言。凡当世之聪明深察而近於死者。好议人者也。博辨宏大而危其身者。好发人之恶者也。孔子敬奉之。
按释迦谱三教出兴颂。释迦降诞迦毗卫。周昭甲寅第四帝。穆王壬申五十二。如来七九归真际。佛灭一千二十年。教流永平汉明世。佛生四百二十二。老子方生定王世。佛生四百七十七。孔圣灵王方诞质。为报劳生穉子知。鼎分三足还归一。
周　从文王已下。至赧王三十七君。前后已来计八百六十七年。三教圣人先后相继而出兴云。圣人相继出於周。大教兴隆盖有由。佛倚王臣为外护。国凭释老作焚修。宗分三派虽殊别。道本同源亦混流。鼎足坚牢难阙一。天长地久镇齐休。
郑列子仲尼第四。商太宰嚭。问孔子曰。丘圣者欤。曰圣则丘何敢。然则丘博学多识者也。太宰曰。三皇圣者欤。曰三皇善任智勇者。圣则弗知。曰五帝圣者欤。曰五帝善任仁义者。圣则弗知。曰三王圣者欤。曰三王善任因时者。圣则弗知。太宰曰。孰为圣。曰西方有大圣人。不治而不乱。不言而自信。不化而自行。荡荡乎无能名焉。
秦
自丙午迄甲午。六主。四十九年。都(咸阳)孝文(柱元)庄襄(梵元)。
昭襄王。勒元稷。袭世爵。蕃屏周室。废赧王为庶人。迁周九鼎于秦。始皇帝政复姓赵。乙卯即位。始称皇帝。自谓功过三皇。德兼五帝。立三十七年○二十六年并吞六国。为天下一统。改正朔。以建亥为岁首。二十七年。分天下。为三十六郡。同一文轨。名河为德。民曰黔首。
癸未　岁二十九年。舍卫国沙门室利房。将十八贤者。赍佛经至京。所司具奏。始皇不识佛。以为妖讹。勑令囚禁释利房等。惟作梵声。念佛及摩诃般若波罗蜜经。是时光明照曜咸阳。瑞气盘旋囹圄。有八神人。从地涌出。身长丈六。头带凤凰兜鍪光甲。握金刚杵碎狱。杻械俱坏。守狱者惊惶倒地。利房等一时解脱。左右司具奏。帝大惊。俯谢悔过。勅精送室利房等。将经教还归竺国。
戊子　三十四年。李斯奏焚诸典籍。坑儒士○(三十七年辛卯。驾巡海上而崩)。
二世皇帝胡亥。壬辰立。三年○赵高李斯。奉立王子婴。杀赵高。即位四十六日○沛公至霸上。王素车出降。天下归汉。
汉
刘邦字季奴。沛郡丰人。母温息平大泽。梦与神人交。感而生季奴。首龙颜。额隆准。宽仁大度。美须髯。左股体间。有七十二黑子。因托暴秦。鼓其潜翼。既吞强楚。遂奋云飞。前后凡经七十二战。天下乃定。黑子之应。其瑞在兹。既远承周。因尔称汉。改咸阳曰长安而都之。自从开辟三皇五帝夏殷周秦。迄文景前。并以帝王标年。无别立号。至武帝世。始制年名称建元云。元狩二年。霍去病讨匈奴。过居延山。擒休屠王。获其金人。以为大神。列置於宫。烧香祀之。此即佛像初至。三年凿昆明池。於下际。悉是灰黑。武帝以其事。问东方朔。朔奏云。非臣所知。可访西域胡道人。其后张骞使大夏还。汉书始知有身毒国。又平帝世。大夫刘向自称。余览典籍。往往见有佛经。及删列仙传。云得藏书。缅寻太史创撰列仙图。自六代迄到于今。七百余人。向检虚实。定得一百四十六人。其七十四人。已见佛经。推此岂非汉时经目。及古旧二录。道安所载十二贤者等经。例是所余。止有七十二人。为列仙传。此盖博识睹其大伦。将知周时久流释典。情识未洽。归信者稀。秦虽爇除。汉兴复出。故令刘向披藏书见。更列仙传云。又哀帝世。元寿年中。景宪使於大月支国。受得浮图经。验向所寻。便实录矣。王莽字巨君。元城人。为汉大司马。翼辅平帝。元始五年乙丑。帝崩。莽玄宣帝玄孙婴。号称孺子。莽为丞相。居摄三年。即真十五年。通数十八年。实止十七载。莽为景帝第七世孙刘玄字圣公所杀。称更始。改元玄立。二年后。为赤眉所杀。刘秀字文叔。高祖九世孙。长沙定王后。居乎南阳之白水乡。父济阳令。生秀於县中。有赤光之瑞。是岁嘉谷一茎九穗。因名为秀。隆准日角口大。眉长面方。美髦髯。性善仁爱。起於南阳。除荡赤眉。遂定天下。是为后汉光武焉。徙都洛阳。号年建武。闻昔世语。光武起南阳。南阳无贱士。常谓此虚诞。今见经说。释迦出天竺。天竺多圣人。方验斯其实。至明帝世永平三年。忽感神梦。觉已欢悦。命使西行。因弥宅心。游志福境。尝从容暇。问弟东平王。处家居。何者最乐。东平瑰伟。腰带十围。即奉对云。为善最乐。帝称之曰。此言甚大。足可以副王之腰腹。后使回还。仍诏宣译。源发自此。流注达今。法海无穷。玄河靡竭。前后两汉通及新王。合二十六君。四百二十五载。记录帝世东西京云(开皇三宝记)。
西汉
高祖。自乙未建国至乙丑。十二主。共二百一十年。都长安。火德王天下。
武帝彻。辛丑建元元年(六年)。自此始有年号。丁未改元光(六年)。癸丑改元朔(六年)。
己未　元狩元。二年。武帝故事卫青霍去病讨匈奴。匈奴昆邪王降得其金人之神。置之甘泉宫。其祭惟烧香礼拜。上使从其俗祀之。即佛像也。昌黎送灵师诗注。元狩八年乙丑。改元鼎。
乙丑　改元鼎。三年。凿昆明池极深。惟见灰黑。无复土石。举朝不能解其故。以问东方朔。朔云。非臣所知。后有西域胡道人至中国。可问之。后汉明帝时。天竺国摩腾法兰入洛阳。有忆朔言者。因以问之。法兰曰。天地大劫将尽。则劫烧。此灰墨乃劫烧之余也。
己丑　成帝即位。改建始。辛丑改鸿嘉。二年。光禄大夫刘向。撰神仙传。序云。历观百家之中。以相检验。得仙者一百四十六人。其七十四人。见於佛经。
开皇历代三宝记云。刘向称。予览典籍。往往见佛书。将知周时久流释典。秦虽灭除。汉兴复出。则先汉之前。逆至于周。有佛有经。其来也远。范晔胡为以谓明帝时。始入中国耶(昌黎送灵师诗注)。
新室　自乙丑称摄。丁卯即真。至庚辰十五年。共十八王莽。
更始　刘圣公即位改元。即莽地皇四年壬午。刘秀起兵。
东汉
自乙酉至庚子。十二主。共一百九十六年。都阳洛。
世祖光武秀。高祖九世孙。更始三年。改元建武。在位三十一年。
辛亥　建武二十七年○佛入灭。此至一千年。
戊午　明帝即位。改永平。三年庚申四月八日。帝梦一金人。问诸大臣。谁能原梦。左丞相韩宪奏曰。请陛下说之。朕昨梦一金人。身长丈六。项佩圆光。胸题卍字。顶盘螺髻。额放光明。云是释迦牟尼佛。生在西域迦毗罗国。灭度已来经今千载。云有大教。嘱朕取之。卿等谁能知委。时有通事舍人傅毅奏曰。臣见周书异记云。周昭王二十四年四月八日。恒星不现。异光徧照。太史苏由卜奏曰。有大圣人。生於西域。是佛出现。一千年后。声教流通此土。昭王令於洛阳南郊坛侧。[债-贝+(隽-隹)]一碑为后代记。陛下所梦。殆佛神乎。帝闻奏大悦。遂宣国子监王导翰林郎秦远将军蔡愔等二十八人。赍持国信勑书等。远历西国。追寻圣典。到南天竺国。寻访迦叶摩腾竺法兰二僧。将梵夹经。并白[迭*毛]画释迦真像。以白马驮来。永平十年丁卯十二月三十日到洛阳。奏见。帝大悦。重赏万金。勑腾兰二僧。於鸿胪寺安下。翻译四十二章经。及释迦真像。安奉大殿。帝持念供养不阙。白马远涉。瘦劳而死。勑於洛阳城西埋之。仍造伽蓝一所。勑以白马为额。此中国造寺之始也。
法流东土。独楚王英。最先好而事之。
奉黄缣白纨。诣国相曰。托在蕃辅。过恶累积。欢喜大恩。奉送缣帛。以赎愆罪。国相以闻。诏报曰。楚王诵黄老之微言。尚浮屠之仁祠。洁斋三月。与神为誓。何嫌何疑。当有悔吝。其还赎以助伊蒲塞。桑门之盛馔斋僧。此之始也。
辛未　永平十四年。五岳道士褚善信等上表至。中书门下为之进。帝览表。令通事舍人宋祥引对。朕远求圣教。西方佛说。其旨微妙。图与养生。长资福利。卿等何意。唤作胡神。令朕除之。心生进退。若据朕意。佛法不除。道教不灭。限正月十五日。於白马寺前。斗其胜劣。决定强弱。勑致三坛。儒书传记二百七十卷。安於中坛。道书方术三百六十卷安于东坛。佛经并释迦像。安于西坛。帝於十五日。将百僚群臣。来赴寺前。道士先呈法术。呼风吸雨。绝役鬼神。腾兰二僧。跏趺而坐。诏通事舍人宋祥宣问二僧。二僧进奏曰。我佛教中。以无诤三昧。此之幻术非我所为。对帝王前。别验真伪。世上无情之物莫过於火。愿陛下将此三教经书。混堆一处。以火验之。不灰烬为真。烬者为伪。帝闻语下令。取堆中坛。积薪上下。告天便烧。二僧祝告。世尊灭后。佛法付嘱国王大臣及我弟子。将经远来东土。妄说异端。毁谤真乘。今日火中别其真伪。愿垂密佑。若全不坏。法兴此土。教化众生。随焰成灰。此土众生。不闻佛法。言讫火焰亘天。儒道二书。皆为灰烬。火中现金色莲华台。擎佛经像。俨然放光。是时帝与群臣。见此殊异。愕然可畏。叹曰。狼狐类众。凤少鸟多。二僧取经献帝。乃说偈曰。狐非师子类。灯非日月明。池无巨海浪。丘非山岳嵘。即是佛世界。善种得开萌。显我真如法。处处度众生。帝加崇敬。以释迦像及经。奉安显节陵及清凉台供养。帝听阳城侯刘峻等出家。又听洛阳妇女阿潘等出家。勑腾兰二僧。为之剃发。令所司造寺十所。七寺安僧。三寺安尼。此中国为僧为尼之始也(事物记原)。
唐太宗题白马寺诗云。门径萧萧长绿苔。一回登此一徘回。青牛谩说函关去。白马亲从印土来。欲定是非凭烈焰。要分真伪筑高台。春风也解嫌狼藉。吹尽当年道教灰(翻译名义)。
汉法本传载。西域十二月三十日。是此方正月望。谓之大神变月。汉明帝令烧灯。表佛法大明也。
丙子　章帝即位。改元建初。甲申改元和。元年有神雀凤凰白鹿白乌之瑞。徐州刺史王景。上金人颂。美光帝致佛之功(汉书)。
丁亥　桓帝即位。改建和。癸巳改永兴。元年铸金浮屠及老子像。禁中供养。覆以百宝华盖。帝事之尽敬。
戊戌　改延熹。九年。裴楷上书曰。今宫中立浮图黄老之祠。此道好生恶杀。省欲去奢。今陛下嗜欲不去。杀伐过理。既乖其道。岂获其祚哉。夫浮屠不三宿桑下。不欲久生恩爱。精之至也。天神遗以好女。浮屠曰。此但革囊盛血。遂不盻之。其守一如此。乃能成道。今陛下淫女艳妇。极天下之丽。甘肥饮美。殚天下之味。奈何欲如佛老乎。书上奏问状。尚书承旨奏。揩诬上罔事。正揩罪(以上汉书及通鉴)。
戊申　灵帝即位。改元建宁。三年。沙门安世高至京。译经九十五部。首出决义一卷。次比丘诸禁律。
辛亥　四年。安世高至庐山。有[邱-丘+共]亭庙。甚灵。会三十余船奉特请福。神輙降语曰。舟中有沙门。可与请来。客请高至。神复降语曰。吾昔与子。俱出家学道。吾好施而多嗔。今为庙神。而寿尽旦夕。后恐堕於地狱。吾有缣千段并杂室物可为立法营塔。使生善处。高使出形。神现大蟒。悲泪如雨。高收缣物。辞别而去。至(〔豫章为建大安寺塔。乃江淮寺塔之始也〕)自镜录俄而神即命过。报云。得生善处。后有人。於山西泽中见死蟒。头尾数里。今浔阳县。大蟒村是也。
明帝初闻西域有神。其名为佛。因遣使之天竺求其道。得其书及沙门以来。其书大抵。以虚无为宗。贵慈悲不杀。为其人死精神不灭。随复受形。生时所行善恶。皆有报应。故所贵修炼精神。以至成佛。善为宏阔胜大之言。以劝诱世俗。精於其道者。号曰沙门。自永平以来。中国始传其法。图其像。而至王公贵人。皆遵奉之。臣民虽有习其法者。而天子未之好。至桓帝始笃好之。常躬祷祠。由是其法浸盛。故裴楷上书。遂有诬上之罪。何慊夫哉。灵帝建宁问。安世高至。出决义律。比丘始有禁制。而[邱-丘+共]亭神。知其命将终。堕於恶趣。降语请高。奉缣宝虽物。托以营塔解愆。得生善处。佛法何其验耶。
释氏事物纪原
立坛受戒之始
大戒法本。自曹魏黄初三年壬寅。已到许昌。以国家多故。寝三十余年。至废帝即高贵卿公也登位。改元正。元岁甲戌。天竺律师昙摩迦罗上书。方兴受戒之事○逆推至佛法初到后汉永平十年丁卯。经一百七十八年。凡出家者。唯受三归戒○西天祇园比丘楼至。请佛立坛。为比丘受戒。如来於园外院东南。置一坛。此为始也。此土宋元嘉七年庚午。天竺僧求那跋摩(梁云功德铠)至杨州南林寺前竹园中。立坛。称方等坛。受戒之始也　僧史略云。盖以戒坛。本出小乘教中。应僧人戒法。一一如律。若片善乖违。则受不得戒。临坛人犯罪。今方等法是也　按大乘教。即不拘根缺缘差。但发大心[饥-几+页]纳。即得戒也。可谓广大平等周遍矣。故称方等大乘。或名甘露者。甘露即喻涅盘也。戒为人涅盘之初门。故从果彰名也　戒坛图经云。夫欲受戒者。先於有智人所策发教。於万境之上。起慈护心。故毗婆沙论云。由普於一切有情上。起善意乐。无损害心得戒。若临集僧。当行法事。但云发上品心。得上品戒者。沙弥素未曾闻。不知何者是上品心。此犹空雷发奇峰之天。甘雨绝布金之地尔。上品心者。即是万境上。起慈护心也○优婆塞戒经云。戒果有二。一天乐。二菩提乐。智者求菩提乐。不求天乐　正法念处经云。若持戒。念天乐者。斯人污净或如杂毒水。以天乐无常。寿尽必退。当受大苦。是故当求涅盘乐　瑜伽论云。一厌有为心。二求趣菩提心。三慈慜有情心　四分律本偈云。明人能护戒。能得三种乐。名誉及利养。死得生天上。
赐紫师号
僧史略云。唐则天朝。僧法朗等九人。重译大云经毕。并赐号紫衣银龟袋　大平兴国初。许四方僧入殿庭乞此试三学。下开封府。差僧证经律论义。十条全通。乃赐紫衣师号。为手表僧。以其面手进表也。寻因功德司奏。今天下一家。不须手表求选。勑依自此每遇皇帝诞晨。亲王宰辅节度。下至刺史。得上表荐所知僧紫衣。唯两街僧银所荐得入内。是日门人。牒给紫衣四事。谓之帘前赐紫。此最荣观也。然此衣以国恩故得着。极不容易。皆形相分满。方受得○按东观奏记云。大中年间。大安国寺僧修会。能诗应制。才思清拔。一日问帝乞赐紫衣。宣宗曰。朕不汝吝。但观汝相有缺。未赐也。及赐着归寺而卒。近亦屡有此类。可谓人天路上。以福为先矣　德宗召法师端甫。入禁中。与儒道论议。赐紫方袍。令待太子於东朝。顺宗重之若兄弟。宪宗待之如宾友。掌内殿法仪。录两街僧事。文宗开成中。立为左右街僧录。自此始也　昭宗乾宁中改首座。为副僧录。即觉晖为始也。
圣节建立道场
僧录赞宁僧史略曰。魏太武始光二年。立道场为祝寿。神嘉四年。郏州悉立。盖生日也。云生日暂建道场法会耳。始光中是帝自崇福之始也。神麚中是臣下奉祀之始也。今代所行。皆是唐代宗时始诵仁王经。盖自元载王缙始倡之。五代会要。周广明二年。勑臣僚。遇圣节。抵于寺院。起置道场。迄今为故事也。
历朝释氏资鉴卷第一

[book_title]卷第二
历朝释氏资鉴卷第二
闽扆峰沙门　熙仲　集
始自三皇。天唯一主。终乎两汉。地无二臣。爰洎魏晋。逮于大隋。其间京邑将若猬毛。鸱蹲鹤立之都。二十有二国。其吴三秦凉魏齐陈等。此八国虽曰各保名器。并皆宣译佛经。能使三宝住持。是则四生蒙赖。所以务善者流庆。故致世录相沿焉。而纪目无闻。乘时霸王者。十有四国。既不阐扬圣教。於事莫知祖修。今各依彼诗书。粗略标其年世。庶知强弱始末发兴○魏文帝曹丕。操之子。黄初元年庚子。受汉禅。都洛阳○蜀先主刘备。辛丑。都益。二主四十三年。还入魏○吴孙权。壬寅。都建康。四主五十九年。归晋。魏五主四十五年。而受禅于○晋武帝咸宁五年己亥。宇宙之内。文轨复同。二十三年。到○晋惠帝永宁元年辛酉。州土幅岸竟建国都。大安元年壬戌。张轨起凉州。是为前凉。七主六十二年。入前秦符坚。永兴元年甲子。刘渊起平阳。是为前赵。四主二十六年。入后赵石勒。同永兴元年李雄起蜀。是为后蜀。四主四十四年。为晋穆所灭○东晋元帝大兴三年庚辰。石勒起襄国。后徙都邺。是为后赵。四主通染闵。三十五年。入前燕○东晋穆帝永和十一年乙卯。慕容皝创黄龙。后徙都邺。是为前燕。二主九年。入前秦。晋孝武太元十一年丙戌。慕容垂起於中山。还袭燕号。是为后燕。徙都黄龙。五主二十六年。入北燕冯跋。至十二年丁亥。吕光起凉。是为后凉。四主一十六年。入后秦姚兴○晋安帝隆安元年丁酉。秃发乌孤起於西平。是曰南凉。三主一十八年。入西秦乞伏叱盘。至二年戊戌。慕容德起广固是曰南燕。二主一十三年。为晋所灭。至四年庚子。李果起於炖煌。是为西凉。三主二十二年入北魏太武至六年庚戌。冯跋起灭后燕。都於昌黎。是为北燕二主二十八年。亦入北魏太武至宋文帝元嘉十六年己卯。是北魏大延五年太武西征。遂灭北凉。自是诸国。相吞略尽。唯北魏存至○齐明帝隆昌元年甲戌。是北魏太和十一年。孝文南迁。都于洛邑○梁武帝大通六年甲寅。是南魏永熙三年。武帝元修西迁长安。依周太祖宇文黑秦。齐太祖高观。别立清河王子元善见为王。北都乎邺。缘是后分为东西魏。梁孝元帝绎承圣四年乙亥。都在江陵。为西魏灭。自是南朔历数北旋。其年即魏之后二年。萧衍孙察魏赐立绍梁基。是曰后梁。既为附庸。是影国。周受魏禅。因而跱之。仍都江陵。五主三十三年。逊于隋。
隋之驭世。扬坚弘农华阴人。父忠事周文帝。为太傅。封隋国公。坚袭封事武帝。至静帝。为相国。封王。寻受禅。都长安。以周宣椒房之戚。久秉重权。秉性严重。绰有威容。而能推赤心。以待旧臣。各展其用。故取江南三百年之国易於反掌。使天下为一统。开皇仁寿间。王道清奏。车书契来。化被有功。民无德称。岂期炀帝负其富强之资。思逞无厌之欲。俄而群盗猬毛而起。遂有江都之变。唐李渊兵克长安。遂立恭帝。虽欲不禅。庸可得乎。
隋有国。传三主。凡三十九年。自魏庚子。至隋戊寅。四十七主。纪历三百九十八年。七代五都世录云耳。
三国
魏(高祖文帝)　曹丕。操之子。受汉禅。都洛阳。庚子即位(改元黄初。五主。四十五年)。
蜀　先主刘备。中山靖王之后。都益(成都)辛丑即位(改元章武。二主。四十三年)。
吴　孙权。武之子。先武昌。后建邺。壬寅即位(改元黄武。四主。五十九年)。
丁未　列祖明帝大和元年。代京阉官。自愧刑余。奏乞入山修道。勑许之。乃赍华严经。书夜读诵礼忏不息。一夏未满六月。髦鬓生。得丈夫相。以状闻奏。帝览大惊。重之。於是尊敬华严。深信佛法(感通录)。
戊申　吴黄武五年。陈思王曹植。字子建。精通书艺。不好黄老。唯读佛经。必留连嗟玩。以为至道之宗。尝着辨道论。以见意(弘明集)。
辛酉　赤乌四年。康居国沙门僧会。初至金陵。营立茅茨。设像行道。国人初见沙门。惊异之。有司以闻。吴主召至问之。会广陈如来之化因。迁迹已逾千载。灵骨舍利。神应无方。阿育王起塔八万四千。此寺塔之兴表化也。权曰。若得舍利。当为造塔。如其无验。国有常刑。会请期七日。乃谓其徒曰。大法废兴。在此一举。当加意恳求。共结净室。以铜缾加几烧香。至期无验。展伸三七日。至五鼓。忽闻缾中枪然有声。视之果获舍利。五色错发。黎明进之。王臣大悦。惊曰。希有之瑞也。会又曰。舍利威神无能坏者。吴主使力士槌之。砧槌共碎。而光明自若。於是建塔佛佗里。又立寺。赐额建初寺。即保宁识其始及此方也。塔即天禧。是晋帝渡江。更修饰以金碧。此中国建塔之由也(翻译名义)。
阚泽仕吴。官太子(太傅。)吴主问泽曰。佛何年入(中国。)何缘未及此方。泽曰。永平年。佛法初至。计今赤乌四年。七百余载矣。永平十四年。道士褚善信等。乞与西僧角法。善信负妄而死。凡中国既不出家。无人流布。加之罹乱。故岁深方至本国。吴主曰。孔老之教。与佛比对若何。泽曰。孔老二教。法天制用。不敢违天。佛之说教。天法奉行。不敢违佛。以此言之。优劣可见矣(宗炳明佛论)甲戌　吴五凤元年。支谦至是。译经八十八部。博览经籍。时号智囊。吴主高其才。拜为博士。固辞。辅导东宫。甚有裨益(释教录)。
乙亥　天竺三藏昙无德(此云法藏)赍四分律至洛。安息沙门昙谛至。亦善律学。同出戒经一卷○西域昙摩迦罗(此云法时)嘉平初到许洛。见魏境比丘。特剪发。而未有律仪。遂与昙谛。译四分羯磨。及僧祇戒心图。嘉平请昙无德等。立羯磨戒法。用十僧代行佛事。即中国大僧受戒之始也。
乙酉　吴甘露元年。孙皓遍毁神祠。波及梵宇。遣使诘僧会。会挫其辞。皓乃召会。问佛之善恶报应。会曰。明主以仁德治天下。则赤乌翔。嘉禾茁。善既有应。恶亦如之。易称积善余庆。诗美求福不回。皓曰。周孔既明。何用佛教。会曰。周孔不欲深言。略亦其迹。佛不止浅言。故示其要。皆为善也。圣人唯恐善之不多。陛下以为嫌何也。皓无以酬之。遂罢○异日宿卫治园。得一金像。皓使[(讯-言)/且]溷所。以为笑乐。俄得肿病。阴处尤痛。卜曰坐犯大神。皓祷诸庙不效。宫人有事佛者。乃曰。不请福于佛忏悔耶。皓云佛神若是怪乎。曰佛之威灵。诸天卫护。皓方悟曰。吾以慢像致此耳。乃迎像。以香汤沐之。内庭供事。仍请会。说法忏悔。会为开示玄要。乃受五戒。少须疾愈。由是奉会为师。崇饰塔寺(法苑珠林)三国鼎立四十四年。独吴主仅六十载。时会法师渡江。吴主召问。会广陈如来化迹。遂祷舍利。现于铜瓶。吴主见而惊悦曰。希奇之事。朕深敬焉。乃为建塔造寺度僧。由是佛法盛於江南矣。
西晋
司马炎文帝昭之子。受魏禅。自丙戌尽丁丑。四主。共五十三年。都洛阳。
世祖武帝。乙酉十二月即位。改元泰始。帝龙颜奇伟。盛明革运。大崇佛事。广造伽蓝方志。
二年竺摩罗柰(此云法护)炖煌人。初游西域。大赍梵经。远归东夏。是年至长安。释经教流此土者。法护深有殊功。乃为此土沙门求经之始也。
庚戌　惠帝改元永熙。明年改元康○六年。天竺耆域。初来交广。并有灵异。东游至洛阳。见楼殿曰。忉利天宫。彷佛似此。匠此宫者。从忉利天来。成便还天上。有千五百作具。应在屋脊瓦下。本是天匠。以道力成之。而以生死力作。不亦勤苦乎。后至大安元年壬戌。耆域知洛阳将乱辞归。有僧乞一言为诚。域令会众集定。乃升座曰。守口摄身意。慎莫犯众恶。修行一切善。如是得度世。言讫即默。於是数百人。各请中食。域皆许往。明日五百家。皆有一域。及相酬问。方知分身赴焉。既别。是夕贾客会于流沙。大安二年。沙门李孝龙。有机辨。讲放光般若。人皆崇仰。阮瞻庾凯尤敬之。有嘲其胡服者。龙曰。以道观之。诚不见有容服之异。彼谓我辱。我弃彼荣。则无心之贵愈(〔贵。无心之安愈安矣〕)晋僧史。
愍帝建兴间。李恒者。本寒门之子。遇一僧曰。君福将至。然祸后来。守贫不任者。殃减休至。若带金紫。极於三郡即止者善矣。恒曰。且富贵。何预后患。乃晋僧宿。夜视满一床。恒惊呼家人看之。又化为鸟[立*寺]梁上。天明复形而去。恒送出。忽不见。因此信佛。亦不用其言。为西畅江夏庐江三郡大守。大兴中。钱凤之乱被诛(感应录)。
甲戌　建兴二年。日陨于地。后有三日。西出而东行○佛图澄。竺国人帛氏子。少学道。妙通玄术。永嘉四年至洛阳。自云百有余岁。常服气自养。能积日不食。善诵神咒。能役鬼神。腹傍有孔。用絮塞之。夜则拔絮。孔中出光。照于一室。常至流侧。从孔中引出五藏六腑洗之。还内腹中。以油杂臙脂。涂掌中。千里外事皆见于掌。如对面焉。或听铃音。知其凶吉。事无不验。欲创梵宇。值刘曜宼斥帝京。志遂不果。乃潜泽草野。以观世变。是年石勒屯兵葛陂。专事杀戮。澄欲化之。勒有将军郭黑略。素佛法。澄即见之。乃请五戒。崇弟子礼。略随勒战。澄皆预记胜负。勒以略有异。见问之曰。有师也。勒曰天赐也。乃召见。勒曰佛法何灵。澄知勒不达深理。乃请烧香。以钵盛水咒之。须臾生青莲花。光色曜目。勒由此神敬之○(四年丙子十二月。刘曜陷长安。帝出降。曜据中原)。
东晋
司马睿。宣帝曾孙。自丁丑至己未。十一主。共一百三十三年。都建康。
丁丑　元帝即位。改元建武。造龙兴瓦官二寺。集千僧会(晋书)。
丙戌　成帝即位。改元咸和○二年。苏峻作乱。帝奔石头。宫城悉为煨烬。独大宁殿。有明帝手画佛像于壁。屹然不坏。当时嗟美。以为神异。
戊子　三年。前赵光初十一年。相国刘曜引兵。即位于赤壁○后赵石勒。欲往高堠攻曜。犹豫未决。因访佛图澄。澄曰。相轮铃音云。秀支替戾冈仆谷劬秃当。此羯语也。秀支军也。替戾冈出也。仆谷刘曜胡位也。言军出捉得曜也。澄谓勒曰。大将军若出。必摛刘曜。勒大悦。乃留子石弘。共澄以镇襄国。自率军骑。直诣洛城。有谏者斩。至灵昌津。两阵才交。曜军大溃。马没水中。石堪生摛之送勒。时澄以油脂涂掌。举示童子。童子曰。马军中一人白晢。以朱丝缚肘。因以告弘。此即刘曜也。时斩首五万余级。抛尸于金谷园。晋书云为后赵所灭。
庚寅　咸和五年。勒乃僭称赵天王。行皇帝事。改元建平。勒登位已后。事澄弥笃。举事必咨而后行。号大和尚。澄因而谏曰。夫王德化洽於宇内。则四灵表瑞。政弊道消。彗孛呈妖。常蒙着见。休咎随行。斯乃古今之常征。天人之明诫。勒甚悦之。凡应被诛余残蒙益者。十有八九。於是中外皆奉佛焉○勒后因忿。欲害诸沙门。澄乃避至黑略舍。语弟子曰。若将军信至问吾。报云不知所之。人至觅澄不得。使还报勒。勒曰。吾有恶意向圣人。圣人舍我去矣。通夜不寐。思欲见澄澄。知勒意悔。明旦造。勒曰。昨夜何行。澄曰。公有怒心。昨故避之。公今改意。是以敢来。勒大笑。
襄国城堑水源。在城西五里。忽暴竭。勒请澄致水。澄至源上。久已龟拆。澄烧香咒之三日。水已微流。有小龙随出。有倾水大至。隍堑皆满。鲜卑段波攻勒。其众甚盛。惧问澄。澄曰。昨寺塔铃鸣云。明旦食时。当摛段波。澄城望波军。不见前后失色。军行地倾。波岂可获。更遣忧安问澄。澄曰已获波矣。城北伏兵。出遇波执之。澄劝勒宥波。遣还本国。从之。卒获其用○中山王刘岳。将兵攻勒。勒遣虎卒步兵拒之。大战洛西。岳保石梁坞。虎竖栅守之。澄与弟子。自官寺至中寺。入门叹曰。刘岳可悯。法祚问其故。澄曰。昨夜亥时。岳已被执。果如其言(以上僧史及晋书)。
石葱将叛。其年澄戒勒曰。今年葱中有虫。食之必害人。可令百姓无食葱也。班告境内。慎无食葱。到八月石葱果走。勒益尊重也。
石虎有子名斌。勒爱之。忽暴亡。已涉二日。勒曰。朕闻虢太子死。扁鹊能生。大和尚国中之神人。可急往告。必能致福。澄取杨枝咒之。须臾能起。有顷平复。由是勒诸子。多在佛寺养之。每至四月八日。勒躬诣寺。为儿发愿。至建平四年四月。天静无风。而塔一铃独鸣。澄谓众曰。铃音云。国有大丧。不出今年矣。是岁七月勒死。子弘袭位。少时虎废弘。为海阳王。自立。迁都于邺。称元建武。倾心事澄。有重于勒。乃下书曰。和尚国之大宝。荣爵不加。高禄不受。荣禄非轻。何以旌德。从此已往。宜衣以绫锦。乘以雕辇。朝会之日。和尚升殿。常侍以下。悉助举舆。太子诸公。扶翼而上。主者唱大和尚。众皆起以彰其德。又勑司空李农。旦夕亲问。太子诸公。五日一朝。表朕敬焉。於是国人共语。莫起恶心。和尚知汝。澄之所在。无敢向其方面。涕唾便利者矣。
石邃荒酒。将图为逆。谓内竖曰。和尚神通。倘发吾谋。明日来者。当先除之。澄月望将入觐虎。谓僧慧曰。昨夜天神呼我曰。明日若入。还勿过人。我倘有所过。汝当止我。澄常入必过邃。邃知澄入。要候甚苦。澄上南台。僧慧引衣。澄曰事不得止。坐未安便起。邃固留不住。所谋遂差。还寺叹曰。太子作乱。其形将成。欲言难言。欲忍难忍。乃因事从容箴虎。虎终不解。俄而事发。方悟澄言○晋军出淮泗。[阿-可+尨]北瓦城。皆被侵逼。三方告急。人情危扰。虎乃瞑曰。吾之奉佛供僧。而更到外宼。佛无神矣。澄明旦入。虎以事问澄。澄因谏曰。王过去世为大商主。治罽宾寺。尝供大会。中有六十罗汉。吾此微身。亦预斯会。时得道人。谓吾曰。主人命尽。当更鸡身。后王晋地。今王为王。岂非福耶。壃场军宼。国之常耳。何为怨谤三宝。夜兴妄念乎。虎乃信悟。跪而谢焉。
虎问澄。佛法不杀。朕为天下之主。非杀无以肃清海内。况违戒杀生。讵获福耶。澄曰。帝王事佛。常在体恭心顺。以显三宝。不为暴虐。不害无辜。至於凶愚无赖。非化所迁。有罪不得不杀。不得不刑。但当杀可杀。刑可刑耳。若暴虐杀害非罪。虽复倾财事法。无解殃祸。愿陛下兴慈。广及一切。则佛教永隆。福祚方远。虎虽不能尽从。而为益不少(以前并本传)。
时久旱。自正月至六月。虎遣太子。诣临漳西釜口祈雨。久而不降。请澄自行。即有白龙二头。降於祠所。是日大雨。方数千里。其年丰稔。戎貊之徒。先不识法。闻澄神验。皆遥敬礼。不言而化焉。虎於临漳。修治旧塔。少承露盘。澄曰。临淄城内。有古阿育王塔。地中有承露盘及佛像。可掘取之。依言果得。
澄与虎坐中堂。虎每欲伐燕。澄曰。燕国运未终。卒难可克。屡行败绩。方信澄诫○时民多奉佛。皆造营寺塔。真伪混修。多生愆过。虎下书。问中书曰。佛号世尊。国家所奉。里闾小人。无爵秩者。为应得事佛不。又沙门。皆应高洁精进。然后可为。今沙门甚众。或有奸仇避役。多非其人。可料简详议真伪。中书着作郎王度奏曰。夫王者郊祀天地。祭奉百神。载在祀典。祀有尝飨。佛出西域。外国之神。功不施民。非天子诸华所应事奉。往汉明帝感梦。初传其道。唯听西域人。得立寺都邑。以奉其神。汉人皆不得出家。魏承汉制。亦修前轨。今大赵受命。率以旧章。华戎制异。人神流别。外不同内。飨祭殊礼。荒夏服祀。不宜杂错。国家可断赵人。悉不听诸寺烧香礼拜。以尊典祀。其百辟卿士。下逮众隶。例皆禁之。有犯者。与淫祀同罪。其赵人为沙门者。还从四民之服。伪中书令主波。同度所奏○虎下书曰。度议云。佛是外国之神。非天子诸华所可宜奉朕生自边壤。忝当期运。君临诸夏。至於飨祀。应兼从本俗。佛是戎神。正所应奉。夫制由上行。永世作则。苟事冗无戏。何拘前代。其夷赵百蛮。有舍於淫祀。乐事佛者。悉听为之。於是慢戒之徒。因之以厉。
魏县有一人。莫识氏族。恒着麻襦。在市乞丐。人呼为麻襦。语言卓越。得米谷。散置大路云。饴天马。赵兴太守籍拔。收送诣虎。先是澄谓虎曰。国东二百里。某月日。送一非常人。至勿杀之。如期果至。虎共语。了无异言。唯道陛下当一柱殿下。虎不解。令送诣澄。谓昔在光和中会。奄至今日云云。讲语终日。人莫能解。如论数百年事。遣驿送还本县。其行步若飞也(普晋书及本传)。
建武　十二年。太史奏。有仙人星现。当有高士入境。十一月秦州刺史。表送单道开至。初止城西法林祠。后徙临漳胎德寺。虎资给甚厚。佛图澄云。此道人观国兴衰。若去当有大灾至。石虎大宁元年。开与弟子。南渡许昌。虎子侄自乱矣。道开炖煌人。少入道。绝粒饵松栢。后吞小石数枚。不畏寒暑。后入罗浮山。百余岁卒。澄有弟子道进。学通内外。为虎所重。言及隐士事。虎谓进曰。有扬轲者。朕之民也。征之十余年。不恭王命。故省视傲然而卧。朕虽不德。君临万邦。乘舆所问。天沸地涌。虽不能令木石屈膝。何匹夫而长慠耶。昔太公之齐。先诛华王。太公贤哲。岂其谬乎。进退曰。昔舜优蒲衣。禹造伯成。魏饰干木。汉□周党。管宁不应曹氏。皇甫不屈晋世。二圣四君。共加其节。将欲激励贪竞。以峻清风。愿陛下遵舜禹之德。勿敩太公之刑君举必书。岂可令赵史无隐遁之传乎。虎悦其言。即遣轲还其所止。差十家供给之。进还白澄。澄笑曰。汝言善也。但轲命有所悬矣。后秦州兵乱。弟子以牛负轲西奔。军擒害之○澄与虎升中堂。忽曰变变。幽州火灾。取酒洒之。久而笑曰。救已得矣。
建武　十四年七月。石宣石韬。将图相害。宣时到寺。与澄同坐。浮图一铃独鸣。澄谓宣曰。解铃音乎。铃云胡子洛度。宣变色曰。是何言欤。澄谬曰。老胡为道。不能山居无言。重茵美服。岂非洛度乎。
石韬后至。澄熟视良久。韬惧而问。澄曰。怪公血臭。故相视耳。至八月。澄使弟子十人。斋于别室。澄暂入东合。虎与后杜氏问讯澄。澄曰。胁下有贼。不出十日。自佛图以西。此殿以东。当有血流。慎勿东行。杜后曰。和尚耄耶。何处有贼。澄易语云。六情所受。皆悉是贼。老自应耄。但使少者不惛。遂便寓言不复彰的。后二日。宣果遣人害韬於佛寺中。欲因虎临丧仍行大逆。虎以澄先诫获免。及宣事发被收。澄谏帝曰。既是陛下之子。何为重祸耶。陛下若含怒加慈者。尚有六十余岁。如必诛之。宣当为彗星。下扫邺宫也。虎不从。以紩锁穿宣颔。牵上薪积而焚之。收其官属三万余人。皆辕裂肢解。投之漳河○澄乃勑弟子。罢别室斋。后月余日。有一妖马。髦尾皆烧状。入中阳门。出显阳门。东首东宫。皆不得入。走向东北。俄尔不见。澄闻而叹曰。灾其及矣。至十一月。虎大飨群臣於大武前殿。澄吟曰。殿乎棘子成林将坏人衣。虎令发殿石下视之。有棘生焉○澄还寺怅恨。不得庄严。独语曰。得三年乎。自答不得不得。又曰得二年。一年。百日。一月乎。亦云不得。仍无复言。还房。谓弟子法祚曰。戊申岁祸乱渐萌。己酉石氏当灭。吾及其未乱。先从化矣。即遣人与虎辞曰。物理必迁。身命非保。贫道炎幻之躯。化期已及。既荷恩殊重。故以仰闻。虎怆然曰。不闻和尚有疾。乃忽告终。即自出宫寺。而慰喻焉。澄谓虎曰。出生入死。道之常也。修短分定。非所能延。夫道重行全。德贵无怠。苟业操无戏。虽亡若存。违而获延。非其所愿。今意尽者。以国家心存佛理。奉法无吝。兴起寺庙。崇显庄丽。称期德也。宜亨休祉。而布政猛烈。淫刑酷滥。显违圣典。幽背法诫。不自惩革。终无福佑。若降心易虑。惠此下民。则国祚延长。道俗庆赖。毕命就尽。后无遗恨。虎悲恸。知其必逝。即为营坟於邺西紫陌。至十二月八日。卒於叶宫寺。士庶哀号赴国送而窆焉。春秋一百一十七矣。即戊申晋穆帝永和四年也○后有沙门从雍州来。称见澄西入关。季龙开圹。唯见一石而无尸。季龙恶之曰。石者朕也。葬我而去。吾将死矣。因而遇疾。俄而梁犊作乱。明年季龙死。养孙冉闵。篡戮大乱。闵小字棘。澄先谓棘子成林是也○后慕容俊都邺。处石虎宫中。每梦见。虎啮其臂。意谓石虎为崇。乃觅虎尸於东明馆得之。尸僵不毁。俊踏骂曰。死胡敢怖生天子。汝作宫殿成。为儿所图。况复我耶。投之漳河。尸倚柱不移。秦将王猛。收葬之。麻襦一柱殿之谶也。后符坚征邺。俊子炜。为坚大将。郭神虎所执。实先梦虎之验也○田融赵记云。澄未亡。自营冢。澄既知冢必开。尸不在中。何容预作恐融之戮矣○支遁道林。在京师。闻佛图与诸石游。乃曰。澄公其以季龙。为海鸥鸟也○澄身长八尺。风姿详雅。讲解深妙。神验非一。自说生缘。去邺九万里。弃家入道。一万九年。过中不食。非戒不履。无求无欲。受业常有数百。前后门徒。几且一百。所历州郡。兴立佛寺。八百九十三所。弘法之盛。莫与先矣。加复慈洽苍生。拯捄危苦。当二石凶强害害非道。若不与澄同日。孰可言哉。但百姓蒙益。日用而不知耳○后赵石氏。有国六主。共三十三年。
己丑　晋成帝咸和四年七月。丹阳尹高悝。获金像于张侯桥浦中。次年三月。临海人张系。於海获金铜莲花趺。以安高悝像之足。俨然符合。是夕有光属天。梵奏冷然。再夕而止。晋宋齐梁陈隋唐七朝(〔入内放光瑞现〕统纪)。
庚子　咸康六年。成帝幼冲。中书庾冰辅政。奏沙门尽敬王者。为帝出诏。令沙门致敬。尚书令何充等议奏。充等言。世祖武帝。盛明革命。肃祖明帝。聪圣玄览。岂于时沙门不易屈膝。愿以不变其修善之法。以通天下之志也。愚谓宜遵先帝於义为天下。礼官博士等。议承冰旨为驳。充等为此奏○初诏。夫万方殊俗。神道难辨。有自来矣。达观傍通。诚当无惧(云云)。况此等类。皆晋民也。论其材智。又常人也。而当因所说之难辨。假服饰以凌度。抗殊俗之傲礼。直形骸於万乘。又是吾所弗取也。诸君并国器也。语言则当测幽微。论治则当重国典。苟其不然。吾将何述焉(尚书令再奏)充等诚虽暗蔽。不通远旨。自汉魏逮晋。不闻异议。尊卑宪章。无或暂亏。今沙门慎戒专然。一令其拜。遂坏其法。令修善之俗。必致愁惧。臣心窃所未安。每见烧香祝愿。必先国家。欲福佑之降。情无极已。奉上崇顺。出於自然。何敢以形骸。而慢礼敬哉。礼仪之简。盖是专一守法。是以先圣御世。因而弗革也。天网恢恢踈而不失。臣等屡以为不令致拜。於法无亏。因其所利而惠之。使贤莫敢不用情。则上有天覆地载之施。下有修善守一之人。谨陈患浅。愿蒙省察○于时庾冰议寝。竟不施行(弘明集)。
丙午　穆帝永和二年。尚书令何充字次道。卢江人。好释典。崇修佛寺。供给沙门。以百众麋费巨万而不靳。时阮裕戏之曰。卿志大宇宙。勇迈终古。充问其故。裕曰。我图数千户郡。尚未得卿图作佛。不亦大乎。世世子孙。阐明佛法。后赠司空(晋书)。
六年。符坚据长安。是年二月。有金像见于荆州。司马桓温迎之不动。时江陵膝畯。舍宅为寺。命昙翼主之翼率众往迎。飘然轻举归安奉。灵异非一。
释支遁字道林。壮岁出家。业精般若。时名贤王羲之。谢安。殷浩。郄超。何充。许询等。为方外友。入京讲法。朝野悦服。时郄超书与亲旧曰。遁公神理所通。玄拔独悟。数百年来。绍兴大法。真不绝一人而已。大和元年。表辞还山。有诏资给敦。遣公卿祖饯。收迹剡山。於沃州立寺。晚移石城山。立栖光寺。木食间饮。浪志无生。后出山阴。讲维摩经。许询为都讲。难义数反。听者钦服(杜诗云。空忝许询辈。难训支遁词。亦有旨哉)。
壬申　孝武帝康宁元年。桓温字元子。加侍中大司马都督中外诸军事。假黄钺。雄武。专窥觎希望之意。末年事佛甚勤。时有尼。自远方来造之。温敬而不倦。每浴别室必移晷。温讶而窃窥之。尼裸身以刀自破腹。次断两足。浴竟出。温问凶吉。尼知温窥之。答曰。公若作天子。亦当如我。时温方谋问鼎。闻此怅然乃止。尼遂辞去。莫测所之。温后不加九锡而薨(普书及感通录)释道安。卫氏子。常山扶柳人。早失覆荫。外兄孔氏所养。七岁读书。再览能诵。乡邻嗟异。十二出家。形貌甚陋。师乃役之田舍三年。勤劳无怨色。后启师求经。朝授暮还以经。更求余经。师执经覆之。大惊异而敬之。为授具戒。恣其游学。至邺遇佛图澄。见而嗟叹。与语终日。众见形貌不称。轻怪。澄曰此人远识。非尔俦也。因事澄为师。安讲次疑难锋起。安挫锐解纷。行有余力。时人语曰。漆道人惊四邻。久历讲肆。飞辨注射。毋敢仰视者。时武邑大守卢歆。闻其风。使沙门要之开讲。道俗欣慕。徒众万数。常宣法化。彭城王嗣立。遣使请入华园。广修供养。后与弟子慧远等四百余人渡河。征西将军桓朗子镇江陵。要往朱序西镇。复请还襄阳。苻坚送金像绣佛幢幡珠佩。布置讲筵。见者莫不肃焉○习凿齿。襄阳奇逸人。诣安。既坐称言。四海习凿齿。安曰。弥天释道安。时人以为名答。凿齿与谢安书曰。来此见释道安。故是远胜非常。师徒数百。齐讲不倦。无变化伎术。可以惑常人之耳。自无重威大势。可以整郡小之参差。而师徒肃肃。自相尊敬。洋洋济济。乃是吾由来所未见。其人理坏简衷。多所博涉。内外群书略皆遍览。阴阳算数亦皆能通。佛经妙理故所游刃。作义乃似法简法道。恨足下不同日而见其亦每言思得一叙○苻坚谓仆射权翼曰。朕以十万之师。取襄阳。唯得一人半。翼曰谁耶。坚曰。安公一人。凿齿半人也。勅学士。内外有疑。皆师於安○初魏晋沙门。依师为姓。安以尊释迦。乃以释命氏。后增一阿含经。果称四河入海。无复河名。四姓为沙门。皆称释种。遂为定式○秦王苻坚。以晋太元七年。欲取江东。寝不能日。待臣切谏。终不能回。众以安为坚信敬。乃请曰。主上将有事於东南。公何能不为苍生致一言耶。会坚出东苑。命安升辇同载。仆射权翼谏曰。臣闻。天子法驾。侍中陪乘。道安毁形。宁可参厕。坚勃然曰。安公道德可尊。朕以天下不易。舆辇之荣。未称其德。即勑仆射。扶安上辇。[(厂@?)*页]谓安曰。朕将与公南游吴越。整六师而巡狩。涉会稽以观沧海。不亦乐乎。安对曰。陛下应天御世。有八州之富。居中土而制四海。宜栖神与尧舜比隆。今欲以百万之师。求厥田下下之土。且东南地卑气厉。昔舜禹游而不返。秦王适而不归。何足上劳大驾也。坚曰。天生烝民。树之以君。使司牧之。朕岂惮劳。使彼一方独不被泽乎。必如公言。是古帝王皆无征伐也。安曰。若銮驾必动。可先幸洛阳。枕威蓄锐。传檄江南。将总六师於后。彼必稽首入臣。不必亲涉也。不听(通鉴)。
晋孝武帝。承风钦德。遣使通问。诏曰。安法师气识伦通。风韵标朗。居道训俗。徽绩兼着。岂直规济当今。方可淘津来世。俸给一同王公。物出所在○秦建元二十一年正月二十七日。有异僧。寄宿讲堂。维那夜见之。从窗隙出入。白安请问来生之处。彼以手机天之西北。即见云开备都兜率妙胜之报。众皆同见。其年二月八日。告众曰。吾当去矣。斋毕而逝。当晋大元十年乙酉岁也(公左臂有肉。中狩可上下。时谓之手印菩萨　本传)。
辛未　简文帝咸安元年。彗星现。诏竺法旷禳之。奏陛下当勤修德政。以塞天谴。贫道固当尽情。上乃日与弟子斋忏。须臾灾灭○许询字元度。澡心学佛。公卿仰慕。帝高其风。亦召对留宿。不觉前席曰。元度清言妙理。固未易也。次年七月帝崩(本传)。
癸酉　晋孝武帝即位。改宁康　秦建元十二年。
高僧涉公蜀人。豫言事多验。不食五谷。日行五百里。能咒龙降雨。是年至长安。秦每遇旱。召师祈雨。师诵咒致龙于钵。坚命与群臣观之。乃遣升空而雨。王臣士庶悉敬。秦自是无炎旱之忧。岁庚辰十二月。无疾而化。后七日。坚以其异。开棺视之。唯被存焉。明年大旱。坚曰。涉公若在。岂使朕焦心於云汉也哉○清水赵正字文业。十八岁为秦着作郎。至黄门武威太守。坚末年。宠惑鲜卑。惰於治政。正因歌谏曰。昔闻孟津河。千里作一曲。此水本自清。是谁搅令浊。坚动容曰。是朕也。又歌曰。北园有一枣。布叶垂重荫。外虽饶棘刺。内实有赤心。坚笑曰。将非赵文叶耶。其调笑机捷。皆类此也。后因关中佛法之难。乃愿出家。坚惜其材。未许。坚死后。方遂其志。更名道整。颂曰。佛生何以晚。泥洹一何早。归命释迦文。今来投大道。后遁啇浴山。专精经律○昙摩难提(此云法喜兜佉勤人)远涉流沙。怀宝东入。苻坚礼接。传四含大部等经。由文业之力也。晋雍州刺史郗恢。钦其风尚。逼同游。然於洛阳。春秋六十余矣(前秦六主。共四十四年　僧传及北史)。
丙戌　晋孝武太元十一年　后秦姚苌建初元年　北魏道武帝登国元年。
鸠摩罗什。此云童寿。天竺人。家世国相。父鸠摩罗炎。辞相位出家。东度葱岭。龟兹王闻其弃荣。出郊请为国师。王有妹年始二十。才悟明敏。体有赤黡。法生智子。诸国聘之。并不行。及见炎。心欲当之。乃逼以妻焉。既而怀什。在胎。其母慧解倍常。及什生后。母乐出家。夫未许。后产一男。名弗沙提婆。后出游观。见枯骨纵横。誓不食。除发方食。受戒业禅。学得初果。什年七岁。俱出家。从师受经。其义自通。九岁随母至罽宾。外道论师相难。什乘隙挫之。愧服。王益敬奉之上供。所住寺差大僧五人。沙弥十人给侍。至二十。母携还龟兹。又往月氏。北山有罗汉。见异之。谓其母曰。此沙弥年三十五。不破戒。大兴佛法。度无数人。与优婆鞠多无异○龟兹王。造金师子座。铺以大秦锦褥。升而说法。西域诸国。咸服神俊。每至讲说。王皆长跪座侧。令什践而登焉○时苻坚僭号关中。有外国前部王及龟兹王弟来朝。坚引见。二王说坚云。西域多产珍奇。请兵定以求内附。至坚建元十三年岁丁丑正月。太史奏云。有星现外国分野。当有大德智人。入辅中国。坚曰。朕闻。西域有鸠摩罗什。襄阳有沙门道安。将非此耶。至十八年九月。坚遣骁骑将军吕光。江陵将军姜飞等。率兵七万。西伐诸国。临发。坚饯光於建章宫。谓光曰。夫帝王应天而治。以子爱苍生为本。岂贪其地而伐之。正以怀道之人故也。朕闻。西国有鸠摩罗什。深解法相。善闲阴阳。为后学之宗。朕甚思之。贤哲者国之大宝。若克龟兹。则驰驿送什○光军未到。什谓龟兹王纯白曰。国运衰矣。当有勍敌。日下人从东方来。宜恭承之。勿抗其锋。纯不从而战。光遂破其国。立纯弟震为主。光既获什。见其尚少。强妻以龟兹女。什距不受。乃饮以醇酒。同闭密室。什被逼。遂戏其节。光还。中路置军山下。什曰不可在此。必见狼狈。宜徙军陇上。光不纳。至夜大雨。水深数丈。死者数千。光始异之。什□□凶亡之地。不宜淹留。东归必有福地可居。光从之。至凉。闻苻坚为姚苌所害。光三军缟素。大临城南。於是窃号。称年大安○中书监张资。文翰温雅。光甚器之。资病。有外国罗叉云。能疗资病。光喜。给赐甚厚。什告资。叉不能为。可以事试也。乃以五色丝作绳结之。烧为灰末。投水中。灰若成绳。病不可愈。须臾浮出成绳。少顷资亡。光又卒。子绍袭位。数日纂杀绍自立。称元咸宁。二年有猪生子。一身三头。龙出林厢井中。到殿前蟠卧。比旦失之。纂以瑞为。号大殿为龙翔。俄有黑龙。升於当阳九宫门。又改为宠兴门。什奏曰。皆潜龙出游。豕妖表异。龙者阴类。出入有时。今属见则为灾眚。必有下人谋上之变。宜克己修德。以答天诫。纂不纳。后皆如言○什公停凉积年。吕光父子既不弘法。故蕰其深解。无所宣化。苻坚深向。竟不得见。惜乎已矣(普书及本传)后秦姚苌。僭有关中。挹其风。虚心要请。诸吕以什智谋多解。恐为姚谋。不许东入。及苌卒子兴袭位。后遣敦请。秦弘始三年三月。有树连理枝。生于庙庭。逍遥园葱变为茞。以为美瑞。谓智人应入。至五月。兴遣陇西公硕德。西代吕隆。表降迎什入关。十二月二十至长安。兴待以国师之礼。言谈忘勌。自大法东被。经论渐多。而支竺所出。滞文格义。兴少崇三宝。锐志讲集。请入西明及逍遥园。译出众经○兴使沙门僧[(丰*力)/石]。僧迁。法钦。道流。道恒。道标。僧睿。僧肇等八百余人。谘受什旨。更令出大品。什持梵本。兴执旧经。以相雠校。义皆圆通。众心惬伏。莫不欣赞。兴以佛道冲邃。其行为善。信为出苦之良津。御世之洪则。乃着通三世论。以勖示因果。王公以下。并赞厥风。请於长安大寺。讲说新经。续出诸品禅要戒本律论。凡三百余卷。并畅显神源。发挥幽致。声震四方。义士必集。盛业久大。于今式仰。龙光释道生。慧解入微。玄构文外。每恐言舛。入关请决。庐山慧远。学贯群经。疑义莫诀。乃封以咨什。慧睿才识高明。常随什传写。亦为睿论。西方辞体。商略同异。天竺国俗重文。制其宫商体韵。以入弦为善。凡觐国王。必有赞德。见佛之仪。以歌叹为贵。经中偈颂。皆其式也。但改梵为秦。失其藻蔚。什雅好大乘。志存敷广。常叹曰。吾若着笔。作大乘阿毗昙。非迦旃延子比也。今在秦地。深识者寡。折翮於此。将何所论。唯为姚兴。着实相论二卷。并维摩经。兴奉之若神。常讲经於草堂寺。兴及朝臣大德沙门千有余人。肃容观瞻。什忽下高座曰。有二小儿。登吾肩。乃欲障也。兴谓什曰。大师聪明超悟。天下无二。何可使种少嗣。乃召宫女十人。逼令受之。一交而生二男焉。尔后不住僧房。别立廨舍。供给丰盈。每至讲说。常先自说。譬如臭泥中生莲花。但采莲花勿取泥也。诸僧多欲效之。什乃聚针盈钵。谓之曰。若能见效食此者。乃可畜室耳。因举七进针。与常食不别。诸僧愧服。乃止○什作颂。赠法和云。心山育明德。流熏万由延。哀鸾孤桐上。清音彻九天○什少觉四大不愈。乃口出三番神咒。令外国弟子诵之。转觉危殆。与众告别曰。因法相遇。殊未尽其初心。方复后世。恻怆尚期可言。自以暗昧。谬充传译。凡所出经论。愿宣流后世。咸共弘通。今於众前。发诚实誓。若所传无谬者。当使焚身之后。舌根不坏。以伪秦弘始十一年八月二十日。坐脱于长安。是岁己酉。晋安帝义熙五年也。即於逍遥园。依外国茶毗。唯舌根无损。法师一名鸠摩罗耆婆。外国制名。多以父母为本。母字耆婆。故兼取焉○法师其为人。神情鉴澈。慠岸出群。应机领会。鲜有其伦。笃性仁厚。泛爱为心。虚己善诱。终日无倦。所历诸国。尊崇尽礼。翻译文藻。声播华夷。龟鉴万古。一人而已(北史本传)。
佛陀耶舍至姑臧。乃少在西域。与什同学。闻在秦弘法传什受秦宫女。叹曰。什如好锦。其可使人棘棘乎。什闻耶舍来。劝秦主仰之。既至。别创精舍处之。供设如王者。耶舍一无所受。时至分卫。一食而已。善毗婆沙论。而髭赤。时号赤髭毗婆沙○卑摩罗叉(此云无垢眼)至秦。盛阐毗尼於关左。讲什所译戒本。律藏大弘。叉之力也。其所制内禁轻重十一卷。行於世。眼青。时号青眼律师(僧传)。
宣律师问韦陀天曰。罗什法师一化所翻之经。至今若斯受持转盛何耶。天云。其人聪明。善解大乘。以下诸人。皆后必一代之宝也。绝后空前。仰之所不及。故其所译。以悟达为先。得佛遗寄之意也。又问俗中常论以沦陷戒检为言。天云。此不须相评。非悠悠者所议。罗什法师令位阶三贤之所通化。然其译经。删补繁阙。随而作。故大论一部。十分略九。自余经论。例此可知。自出经后。至诚读诵。无有替废。冥符感降。历代弥新。以此诠量。深会圣旨。又文殊旨授。令其删定。特异恒伦。岂以别室见讥。顿忘玄教。殊不足沙言耳(三宝感通录)。
秦弘始十一年。主上。自什入阙。崇信三宝。盛弘大化。建会设斋。舍俗者。十室其半。远近僧尼。会集既多。或有愆漏。兴曰。凡夫学僧。未阶苦忍。安得无过。过而不拯。过遂多矣。宜立僧主。以清大望。因下书曰。今大法东迁。於今为盛。僧尼既多。应须纲领。宣授远规。以济颓绪。僧[(丰*力)/石]法师。学优早年。德芳暮齿。可为国内僧主。僧迁法师。禅慧兼修。即为悦众。法叙慧斌。共掌僧录。给车舆吏力。[(丰*力)/石]资侍中秩传诏年车。迁等各人并厚给。供事纯俭。允惬时宜。五众肃清。六时无怠。僧正之兴。[(丰*力)/石]之始也(北史及本传)。
秦主以恒标二法师神气俊朗。有经国之量。乃勅尚书令姚显令敦。遣道恒道标罢道。助振王业。又下书曰。卿等皎然之操。实在可嘉。但若临四海。治急须才。令勑尚书令显令。夺卿等法服。助异赞时世。苟心存道味。宁系黑白。望体此坏。不以守节为辞也。恒标等答曰。秦去月二十八日。诏令夺恒标等法服。承命悲怀。五情失守。恒等才质暗短。染法未深。缁服之下。誓毕身命。并习佛法。不闲世事。徒废非常之业。终无殊异之功。昔光武尚能纵严陵之心。魏文容管宁之操。折至尊之高心。遂匹夫之微志。况陛下以道御物。兼弘三宝。愿览元元之情。垂旷通物之理也。又致书於什[(丰*力)/石]二法师曰。别以数旬。每有倾想。渐暖比体泰耳。小虏远举。更无处分。正有愦然耳。顷万事之殷。须才以理之。近诏恒标二人。令释罗汉之服。寻大士之纵。然道无不在。愿法师等。助以喻之。什[(丰*力)/石]等答曰。盖闻太上以道养民。而物自是。其须有德而治天下。是以古之明主。审违性之难御。悟任物之多因。故尧放许由於箕山。陵让放杖於魏国。高祖纵四皓於终南。叔度辞蒲轮於汉岳。盖以适贤之性。为得贤也。今恒标等。德非圆达。分在守节。少习玄化。伏膺佛道。至於敷折妙典。研究幽微。足以启悟童穉。助化功德。愿陛下。放既往之恩。纵其后志也。阖境捄之。殆而得免。恒乃叹曰。古人有言。益我货者损我神。生我名者杀我身。於是窜影岩壑。晋义熙十三年卒。春秋七十二。恒蓝田人。九岁戏於路。张忠见之曰。此儿在俗。必有辅政之功。处道光显佛法(僧传及北史)。
秦姚兴既托意佛乘。公卿以下莫不钦附。沙门自远而至者。五千余人。起浮屠於永贵里。立般若台于宫中。禅讲者。常有千数。州郡事佛者。十室而九矣(三主至弘共三十三年)。
晋孝武帝。精心奉法。志念冥符。师子国王。钦其怀道。遣沙门昙摩最。送玉像高四尺二寸。以表丹情。
宁康中。檀溪寺建浮图铸铜像。像起自行。烛天倾□□□□□□□山谷(感通录)。
大元十四年。帝崇尚浮图。穷夺极费。所亲[目*匿]者。皆姏娒娒(上甘下茂)僧尼左右近习。争权弄柄。交通请托。贿赂公行。官赏滥杂。刑狱谬乱。尚书令陆纳。望宫阙叹曰。好家居纤。儿欲撞壤之耶○左卫领营将军许荣上疏曰。臣闻。佛者远方玄虚之神。以五戒为教。绝酒不淫。而今奉者。我慢阿尼。酒色是耽。又曰。僧尼成群。依傍法服。五戒粗法尚不能遵。况精妙乎。而凡流之徒。竞争敬事之。又侵渔百姓。取财为惠。亦未合布施之道也。疏奏不省(晋书及通鉴)。
释慧远贾氏。雁门楼烦人。十三随舅令狐氏。游学许洛。博综六经。尤善庄老。二十一。闻沙门道安。立寺於太行恒山。往见尽敬。以为真我师也。安讲般若。听而开悟。乃叹曰。儒道九流。皆糠秕耳。便与弟慧持。收簪落发。受业入道。常欲总摄纲维。以大法为己任。安公常叹曰。使法流东国。其在远乎。后师南游。伪秦建元九年。秦将苻坚。平宼斥襄阳。安为朱序所拘。远与弟子数十人。南逗欲往罗浮。届浔阳。见庐山青秀。足以息心。遂结茆居焉。而去水尚远。远乃以锡扣地曰。此中可栖。使朽壤抽泉。言毕清流涌出。后成溪矣。浔阳亢旱。远诣池侧。诵龙王经。忽有巨蛇升空。须臾大雨。合境皆悦。因号为龙寺。时慧永居西林。与远同门。远同止。徒属既多。刺史桓伊。於山东创立精舍。经论之际。信宿风雷夜作。黎明则有良材罗积。桓伊睹其事。骇其神异。奏立寺。以东林为额。晋大元十一年寺成。洞尽山美。别置禅林。清泉森树。凡瞻礼者。皆神清而气肃焉。殷仲堪谒远。共临北涧。诵易体。移景不勌。叹曰。识信深明。实难为度。司徒王谥书曰。年始四十而衰同耳顺。师答云。古人不爱尺璧。而重寸阴。檀越既履顺而游性。乘佛理以御心。因此而推。复何羡於遐龄。抑想斯理。久已得之。卢循初据江州。入山访远。远少与循父嘏。同为书生。因朝夕音介。僧有谏曰。循为国宼。与之交厚。得不疑乎。远曰。我佛法中。情无取舍。岂不为识者所察。此不足惧。及宋武追讨卢循。设帐桑尾。左右曰。远公素王庐山。与循交厚。宋武曰。远公世表之人。必无彼此。乃遣使赍书致敬。并遗钱米。於是远近。服其明见○桓玄征殷仲堪。军经庐山。要远出虎溪。远称疾。玄自入山。左右谓玄曰。普仲堪礼远。愿将军勿敬之。答云何有此理。仲堪本死人耳。及见远。不觉致敬。玄问远。不敢毁伤。何以剪削。远云。立身行道。玄称善。玄后以震生之威。致书劝令登仕。远辞坚志。踰丹石。玄欲沙汰僧尼。教僚属曰。沙门有能伸述经诰。畅说义理。或禁行修整。足以宜寄大化。其有违此者。悉皆罢遣。唯庐山道德所居。不在[按-女+(火/又)]搜简之例。远与玄书云。佛教陵迟。秽杂日久。每一寻至理。慨愤盈怀。常恐运出非意。沦湑将及。窃见清澄诸道人教。实应本心。夫泾以谓分。则清浊殊势。枉以直止。则不仁自远。此命既行。必二理斯得。然后令饰伪者绝假通之路。怀真者无负俗之嫌。道世交兴。三宝复隆矣。因广玄条制。玄从之(僧传及北史)。
昔成帝幼冲。庾冰辅政。令沙门致敬。何充奏不应敬。下礼官。承冰旨为驳同异。竟莫能定。及玄镇姑熟。欲令尽敬。与远书曰。沙门不敬王者。况是所情未了。於理又是所未喻。一代大事。不可令其体不允近八座书。今以呈君。君可述所不敬意也。此便当行之事。一二令详尽想。必有以释其所疑耳。远答书曰。夫沙门者何耶。谓能发朦俗之幽昏。启化表之玄路。方将以兼忘之道。与天下同往。使希高者挹其遗风。嗽流者味其余津。若然虽大业就。观其超步之迹。所悟固已弘矣。又袈裟非朝宗之服。钵盂非廊庙之器。沙门尘外之人。不应致敬王者。玄虽苟执先志。耻即外从。而睹远辞旨。趦趄未决。及玄篡位。即下书曰。佛法宏大。所不能测。推奉主之情。故兴其敬。今事既在己。宜体谦光。诸沙门勿复致礼也。远乃着沙门不敬王者论五篇。一曰在家奉法。二曰出家。三曰求宗不顺。四曰体极不兼应。五曰形尽神不灭。其序云。昔咸康中。庾将军。疑诸沙门抗礼万乘。至元兴中。桓大尉亦同此议。于时朝士名贤。答者甚众。虽言未悟时。并互有其美。徒咸尽所坏。而理蕴于情。遂令无上道服。毁於尘俗。亮致之心屈乎人事。悲夫。斯乃交丧之所由。千载之否运。深惧大法之将沦。感前事之所忘。故着五篇。究叙其意。岂渊壑之待晨露。盖是伸其罔极。亦庶后之君子崇教或详而览焉(五篇文多不录)。
桓玄西奔。晋安帝。自江陵旋于京师。辅国何无忌。劝远候迎。远称疾。帝遣使劳问。远修书曰。释慧远。阳月和暖。御膳顺宜。贫道先婴重疾。年衰益甚。猥蒙慈诏。曲垂光慰。感惧之深。实百千坏。幸遇庆会。而形不自运。此情此慨。良无以喻。诏答。阳中感怀。知所患未佳。甚情耿。去月发江陵。在道多诸恶。情迟兼常。本冀经遇相见。法师既养素山林。又所患未痊。邈无复因。增上叹恨(本传及晋史)。
秦王姚兴。钦其德风。叹其才思。致书信饷。令姚嵩献以珠像。及龟兹国细缕杂变像。以伸[款-士+止]心○晋名贤一十八人。从师受道。师谓刘程之宗炳雷次宗等曰。诸君弃世遗荣。倘有心净土之游。当於无量寿佛。建斋立誓。同心发愿。期生净土。众令刘遗民着文曰。维岁在摄提。秋七月二十八日。法师慧远。贞感幽奥。霜怀特发。乃延命同志。息心贞信之士。百有二十三人。集于庐山之阴。般若台精舍。阿弥陀像前。率以香华。敬荐而誓焉。惟斯一会之众○夫缘化之理既明。则三世之传显矣。迁感之数既符。则善恶之报必矣。推交臂之潜沦。悟无常之期切。审三报之相催。知崄处之难拔。此其同志诸人。所以夕惕霄勤。仰思悠济者也。盖神者可以感涉。而不可以迹求。必感之有物。则幽路咫尺。苟求之无主。则渺茫河津。今幸以不谋。而佥心西境。叩篇则信亮情天发。乃机象通於寝梦。欣欢百於子来。於是云图表晖。影牟神造。功由理诣。事非人运。兹实天启其诚。冥运来萃者矣。可不克心重情迭思以凝其虑哉。然其景绩参差。功德不一。虽晨祈之同。夕归彼隔。即我师友之眷良可非矣。是以慨焉胥命。整襟法堂。等施一心。亭怀幽极。誓兹同人。俱游绝域。其有惊出绝伦。首登神界。则无独善云峤。忘兼全於幽谷。先进之与后升。勉思汇征之道。然复妙观天仪。启心贞照。识以悟新。形由化革。籍芙蓉於中流。荫琼柯以永言。飘云衣於八极。泛香风以穷年。体忘安而弥穆。以超乐以自怡。临三涂而缅谢。傲天宫而长辞。诏众灵以继轨。指大息以为期。究斯也岂不弘哉○谢灵运恃其才高。骯脏傲物。见师肃然心伏。求入社。师以心杂止之。今东西二池。乃谢公所凿。红白莲花。以白莲名社也○陶潜居柴桑。与庐山相近。谓许饮即来入社。师许之。入山。久之攒眉而去。师每送客。以虎溪为戒。一日渊明陆修静入山。相送与语。不觉过溪。相[(厂@?)*页]大笑。迨今人画为庐山三笑图云。远有弟子慧要。解经律。尤长巧思。时群贤毕萃。山中无漏刻。乃於泉水中。立十二叶芙蓉因流波转。以定十二时。晷影无差。故发愿文。有籍芙蓉於中流云○又作木鸢。飞数百步○师以晋义熙十二年八月六日。集众付属。告别长往。春秋八十三。道俗展七日。浔阳阮保。於山之西建塔。谢灵运为碑文。铭其遗德。南阳宗炳。仍立碑于寺门(高僧传)。
师容仪端整。风鉴朗拔。性度弘伟。德行冰霜。宿儒英达。王公大人。莫不望风屈膝。仰其深致。卜居庐岳三十年。影不出山。迹不入俗。善属文章。辞气清雅。席上吐谈。义精简要。所着论序铭赞诗书。十卷五十余篇。见重於世焉。
安帝元兴十三年。赫连勃勃。据夏称大夏。宼长安。掠二秦之地。行五刑之虚。言佛者已是人中之佛。堪受僧礼。乃画佛像。被於背上。令沙门礼像。即为拜我。后为天雷震死。葬后复震出尸。题曰无道之字。寻为北代所吞。可为天下笑焉○勃勃尊高己德。昧乎圣人之道。自言勃者佛也。吾为人中之佛。堪受僧礼。胡为陈圣像於座后。令沙门朝集致拜。凌惧之心。畏爱兼抱。乙丑之岁。天雷震死。葬后复震出尸。题曰无道之君。寻为北代所吞。可为天下笑。书云天作孽犹可为。自作孽不可罚。诚有旨哉(北史)。
释昙霍。步行如风。言人生死。贵贱甚验。持一锡杖。令人跪曰。此是般若眼。奉之可得道。或藏其杖。乃大哭数声。闭目须臾起而取之。神异莫侧(景书)。
丙申　魏太祖皇始元年。下诏曰。佛法之兴。其来远矣。济益之功。冥及在没。神踪遗法。信可依凭。敕有司。於京城送饰容范。修整寺舍。令信向之徒。有所依止○诏征赵郡沙门法果。为僧统(魏书)。
释道生。姓魏。巨鹿人。值竺法汰。改依俗而受业。游长安。从什公译经。晋恭思皇后褚氏。造青园寺。请主之。夏月雷震青园佛殿。龙升于天。光影西壁。因改号为龙光。时人叹曰。龙既已去。生必行矣。俄而投迹庐山。初游吴之虎丘山。列石为徒。讲涅盘经。至阐提品有佛性处曰。如我所说。义契佛心否。於是顽石为之点头。旬日之中。学徒数百(先说阿阐提人。皆得成佛。众未之信。后涅盘大本至京。果称阐提悉有佛性。与前说符契矣)。宋太祖文帝。深加敬重。设会之日。帝亲同众御筵下食。众疑日晚。帝曰始可中耳。生曰。白日丽天。天言始中。何得非中。取筯便食。一众从之。莫不叹服。枢机得衷。宋元嘉十一年十一月。於庐山讲席将毕。麈尾忽坠。端坐正容隐几。如入禅定。道俗嗟骇焉(本传)。
释道融。汲郡林虑人。十二出家。五年闻什公在关。故往咨禀。什见之。谓姚兴曰。昨融公。复是奇人聪明。释于兴引见叹重。勑入逍遥园。参正详译。什命融。讲新法华。自听。乃叹曰。佛法之兴。融其人也。我而师子国婆罗门。聪辨多学。为彼国外道之宗。闻什在关大行佛法。谓其徒曰。宁□使释氏之风。独传震旦。而吾等正化。不洽东国。遂乘驼负书。来入长安。姚兴见其口眼便僻。颇亦惑之。婆罗门乃启兴曰。至道无方。各遵其事。今请与秦僧捔其辨力。随有优者。即传其化。兴即许焉。众僧相视。莫敢当者。什谓融曰。此外道殊人。捔言必胜。使无上大道在吾徒而屈。良可悲矣。若使外道得志。则法轮摧轴。岂可然乎。如吾所睹。在君一人。融自[(厂@?)*页]才力不减。而外道经书。未尽披读。乃密令人写外道所读经目。一披即诵。后克日轮义。兴与公卿皆会。僧众四远毕集。融与婆罗门。拟相酬抗。锋辨飞玄。彼所不及。外道自知辞理已屈。以广读为本。融乃到其读书并秦地经史卷部三倍多之。什因嘲之。君不闻大秦广学。那忽轻尔远来。婆罗门心愧悔伏。顶礼融足。旬日而去。像运再兴。融之力也。门徒千余人。寿七十四。诸经义疏。行於世(僧传)。
释僧睿。魏郡长乐人。十八投僧贤为弟子。后依什公。精练五门。善入六静。伪司徒公姚嵩。深相礼贵。兴问嵩。睿公何如。答实邺卫之松栢。召见之。观其才器风韵洼隆。量含彬蔚。兴大赏悦。即勑给俸恤吏力人舆。兴后谓嵩曰。乃四海之标领。何独邺卫之松栢。於是美声遐布。近远归德。并参正翻译。辞辨天纵。后跏趺合掌。向西而逝。春秋六十(同前)。
释僧肇京兆人。少出家。学善方等。并通三藏。什公至姑臧。自远从之。什入逍遥。乃参详。什公神迁。乃着涅盘无名论。论成。表上姚兴曰。肇闻。天得一清以。地得一以宁。君王得一以治天下。伏惟陛下睿哲钦明。道与神会。妙契寰中。理无不统。故能游刃万机。弘通终日。威被苍生。垂文作范。所以域中有四大。王居一焉。涅盘之道。盖是三乘之□所。方等之渊府。渺茫希夷。绝视听之域。幽致虚玄。非情之所测。肇以人微。猥蒙国恩。得闲居学肆。在什公门下。十有余年。虽众经殊趣。胜致非。然涅盘一义。常以听习为先。但肇才识暗短。屡蒙诲谕。犹怀漠漠。为竭愚不已。亦如似有解。然未经高胜先唱。不敢自决。不幸什公去世。谘参无所。以为永恨。而陛下圣德不孤。独与什公神契。目击道存。快其方寸。故能振彼玄风。以启末俗。一日遇蒙答安成侯嵩问。无为安极。颇涉涅盘之义。今輙作涅盘无名论。有十演九折。博采众经。托证成谕。以仰述陛下无名之致。岂曰关诣神心。穷究远当。聊以拟议玄门。班谕学徒耳。若少参圣旨。愿勑有记。如其有差。伏承旨授。兴答旨殷懃。备如赞述。即令缮写。班示诸侄。其为所重如此。晋义熙十年卒於长安。春秋三十一(僧传)。
罗什法师之弟子。生肇融睿。谓什门四圣。加以昙影。慧严。慧观。僧[(丰*力)/石]。道恒。道标。谓之十哲。其余三千余人。皆当名匠俊锐也学范。由罗什至关。而奇才逸士毕集。於是大法勃兴。观其总领庶务有迁[(丰*力)/石]。精义入神。有僧肇道生。以智御侮有道融。以辞饰经有僧睿。至机辨惊群如昙影。抗志不回如道标道恒。尚多有焉。曷能备举哉。
东西晋合一十五主。共一百五十六年。禅于宋　元熙二年岁庚申六月。刘裕即位。
后汉苍梧太守牟子。锐志佛道。着理惑三十七篇○其文有问曰。佛道至尊至大。尧舜周孔。曷不修之。六经不见其辞。子既悦诗书礼乐。奚为复好佛道。彼岂能踰经传。美圣业哉。牟子曰。书不必孔子之言。药不必扁鹊之方。合义者从。愈病者良君。子博取众善。以辅其身。子贡曰。夫子何常之有乎。尧事君畴。舜事务成。昭旦学吕望。丘学老聃。亦俱不见於六经也。四师虽圣。比之於佛。犹鸟兽之於麟凤也。而尧舜周孔且犹与之。况佛之智见。穷诸法原奥。焉舍而不学乎。六经事义。或有所阙。佛不见记。何足怪疑哉。又问曰。身体发肤。受之父母。不敢毁伤。今沙门剃头。异俗。岂合圣人孝子之道也。子曰。昔齐人。乘舡渡江。其父堕水。其子攘臂捽头颠倒。使水从口出。而父得苏。夫捽头颠倒。不孝莫大。然以全父之身。若拱手修孝子之常。父命绝於水矣。孔子曰。可与适道。未可与权。所谓时宜施也。而泰伯断发文身。孔子称之至德。未尝毁之也。由是而观。苟有大德。不拘於小。沙门捐家财。弃妻子。不听音视色。可谓让之至矣。何违圣语。不合孝乎。豫让吞炭漆身。聂政皮面自刑。伯姬蹈火高行截容。君子为勇而死义。不闻讥其自毁没也。沙门除发进德。比之四人。不已远乎。又问曰。不孝莫大无后。沙门弃妻子。捐财货。何违孝之行也。子曰。长左者必短右。大前者必狭后。妻子财物。世之余也。清躬无为。道之妙也。老子曰。名与身孰亲。身与货孰多。又曰诵诗书。修礼节。乡人传业。名誉洋溢。此中士所施行。恬淡者所不恤。故巢由栖涧水。夷齐饿首阳。孔子称其贤曰。求仁而得仁也。不闻讥其无后无货也。沙门修道德。以易游世之乐。反淑贤。以贷妻子之欢。是不为奇。孰与为奇哉。又问曰。孟子曰。吾闻用夏变夷。未闻用夷变夏。吾子学周孔之道。舍而学夷狄之术。不已惑乎。曰子但见礼制之华。而暗道德之实。窥炬之明。而未视天庭之日也。孟轲之所疾。专一耳。昔孔子欲居九夷。曰君子居之。何陋之有。禹出西羌而圣哲。由余产狄而霸秦。况传曰。北辰之星。在天之中。在人之北。以此观之。汉地未必为天下中也。佛经以十方界统。皆属佛之化。而其法乃万法之源。是以吾复尊而学之。何为当舍周孔之道。金玉不相伤。隋壁不相妨。谓人为惑。特自惑乎。问曰。佛道无为淡泊。世人多讥毁之。其说廓落难用。虚无难信何也。曰未味不合於众口。大音不比於众耳。作咸池严箫韶。莫之和也。张郑卫之弦歌时之音。必期而抚手也。韩非以管窥之见。而谤尧舜。接舆以毛厘之分。而刺仲尼。皆耽小而忽大者也。夫闻清商而谓之角。非弹弦之过也。听者不聪矣。见和璧而名之石。非璧之贱也。视者之不明矣。大道无为。非俗所见。不为誉者贵。不为毁者贱也(余文见弘明集)。
历朝释氏资鉴卷第二

[book_title]卷第三
历朝释氏资鉴卷第三
闽扆峰沙门　熙仲　集
南北朝
宋。刘裕。自庚申尽己未。八主。六十年。都建康。
魏。明元帝。太帝五年。尽有河北。
高祖武帝。受晋禅即位。改元永初。岁庚申六月也○造灵根法王东山等寺。迎佛驮跋陀罗。於道场译华严经。召昙无竭。招二十五人。游西域求经○敕僧瑾。为天下僧主。给法伎一部。亲信二十人。月给钱三万贯。并车舆吏力。凡诸镇。皆勑与瑾。四方献纳。并问僧正。
释慧义。梁氏。北人。游京师。乃说。冀州有法称。临终语弟子普严云。嵩高灵神云。江东刘将军。应受天命。吾以三十二璧镇金以缾为遂彻宋王。王谓义曰。非常之瑞。若非法师自行。无以获也。义以晋义熙十三年七月。往嵩高山。烧香行道七日。梦老人将义往璧处。指云。此石下。明日周行。见庙所炳然如梦。於石坛下得璧三十二枚黄金一缾。义还京。宋武帝践祚。礼遇弥深(详见宋史)。
释道温。安定皇甫氏。建武初。诏止中兴寺。武帝大明中。勑为都邑僧主。路昭皇太后。大明四年十月八日。造普贤像。於中兴禅房设斋。凡三百僧。列名同集。人数已定。俄一僧。晚来就座。与齐主共语。忽不见。温乃列言曰。皇太后睿鉴冲明。圣符幽洽(云云)。模造普贤盛像。宝倾宙。珍妙尽天饰。所设斋讲讫。今月八日。会定席次。忽睹异僧预座。容止端严。气貌秀发。齐主问名。曰慧明。寺曰天安。言对间。忽不见。合席嗟异(云云)。故上王盛士。克表大明之朝劝发妙身。躬见龙飞之室。意若因陛下慧烛海隅。明华日月。故以慧明为名。天安为寺称。神基弥远。乃宇齐悦表闻。改禅房为天安。以旌厥瑞。赐钱五万贯。
释道猛。西凉人。游京。止东安寺。宋大宗。为湘东王时。深相崇荐。乃登祚。太始初。创寺于建阳门外。赐钱三十万。以供资待。勑猛为纲领。帝曰。夫人能弘道。道藉人弘。今得非直道益苍生。亦有光世望。可目为兴皇寺。开讲日。帝亲临。公卿皆集。有诏曰。猛法师。道风多济。朕素宾友。可月给钱三万。令使四人。白簿吏二十人。车及步舆各一乘。元徽三年。卒于东安寺。寿六十五(僧史)。
甲子　宋文帝。义隆。八月即位。改元嘉　魏世祖太武焘即位改元光始。
魏大武。亦遵太祖太宗崇信之业。每引高德沙门。与共谈论。舆奉佛像。散华致敬(魏书)魏来攻宋。文帝遣萧斌御之。先锋王元谟。不闲抚驭。士卒畏缩。未战輙遁。斌怒将斩谟。谟梦。人告曰。诵观音经千遍则免。及觉依诵。将就刃。会王庆之谏曰。魏虏威震天下。岂谟能当。未阵而斩副将。以自弱。非策也。斌悟。即贷其死。谟乃将兵如故(南史)。
宋元嘉初。南豫州刺庐陵王义真警悟。爱文义。而性轻易。谢灵运。颜延之。僧惠琳。情好欵密。尝云。得志之日。灵运延之为宰相。慧琳为西豫州都督(通鉴)。
是年东宫仑二女。长十一岁次九岁。二月八日并失。三月归。粗说见佛。九月十五又失一旬。还作外国悟诵书。见西域僧。便相开解。明年十五又失。田者见从风上天。经月乃返。剃头为尼。自说见佛及比丘尼。曰汝宿缘。为我弟子。手摩其头。头发便落。法名大日法彩。遣曰。可造精舍。当兴经法。即除鬼座。旦夕礼诵。每五色光。流泛峰头。容止音调。诠正有法。上京风规。无不通也。刺史韦郎孔默。皆迎敬异(珠林感通传)。
(三年)帝以沙门慧琳善谈论。因与议朝廷大事。遂参权要。宾客辐凑。门车常有数十两。座筵尝满。琳着高屐。披貂裘。置通呈书。佐孔顗尝诣之。遇宾客填咽暄凉而已。孔顗慨然曰。有黑衣宰相。可谓冠履失所矣(通鉴)罽宾沙门昙无谶。善咒术。境内灾疫。所向皆验。凉主蒙逊甚重之。称圣人。诸女子妇皆往受术。魏主闻之。使高平公李顺往征之。逊留不遣。再遣顺喻凉主。策加九锡。曰昙无谶。道德广大。朕思一见。可驰驿送至。逊曰。臣事朝廷无所负。此臣师也。有死则已。欲往不可。顺曰。朝廷钦王忠义。故显加殊礼。今乃以一道人。亏损大功。不忍一朝之忿。吐所不当言。失朝廷待遇之意。切为大王不取也。逊曰。如公之言诚美。第恐情不副此耳。逊竟不遣谶。於是魏主衔之(通鉴)。
己巳　凉主蒙逊。初於凉州南百里琢石崖。设佛像。或石或塑。千变万化。又为母造丈六石像。在子山寺。是年因子世兴攻罕而亡。乃谓事佛无灵。毁寺逐僧。时将入寺礼拜。此像涕泪交流。士惊还说之。逊亲往视。像泪下若泉。即稽首礼谢。敬僧设会。倍更精虔。无谶於癸酉三月。固辞西归。四月逊卒。子牧犍立。国亦寻灭(感通录)。
宋文帝。召慧观法师讲法。观初师远公。后师什公。参译。思入玄微。时曰通情则生融上首。精难则观肇第一。至宋武。召止道场寺(僧史)。蒲坂城中火灾。民居荡尽。唯寺塔不焚。人家经像亦不烧。一城敬信(冥符记)。
天竺求那跋摩(此云功德铠)初逊国出家。属国诸王。皆受其归戒。游阇婆国。其王欲出家事之。群臣固请。不可。乃令国中曰。若率土奉和尚归戒。即从尔请。於是臣民。稽首归命。元嘉初。文帝闻其名。遣使航海。往阇婆邀之。听乘驿诣阙。常在定。累日不出。或致雨不沾。履泥不湿。灵异无方。八年赴京。正月至金陵。引对。帝迓劳殊勤。一日召问曰。寡人常欲持斋不杀。以身应物。弗获所愿。幸教之。摩曰。道在心不在事。法由己不由人。且帝王所修。与匹夫异。匹夫倘不克己苦节。何以为用。帝王以四海为家。万民为子。出一嘉言。则士庶咸悦。布一善政。则人臣以和。刑不夭命。役不劳力。则风雨时若。百谷滋繁。以此持斋。斋亦大矣。以此不杀。利亦多矣。安在掇半日之餐。全一禽之命。然后为弘济耶。帝抚几叹曰。俗迷远理。僧滞近教。如师之言。可论天人之际矣。帝尊为师。命居祇园寺。供给隆厚。讲法华经。并十地品。帝率公卿。日集座下。法席之盛。前所未闻。阇婆国王。遣使奉表曰。宋国大主。吉祥天子。教化种智。安隐众生。我虽在远。亦沾灵润(统纪)。
神僧杯度。初出冀州。神力卓绝。或扣氷而浴。或着屐上山。或徒行入市。唯荷一芦圌子。十人不能举。或见四小儿者(即四天王)。广陵李家。奉之颇久。忽索袈裟。李办未至。度云暂出。至夜不归。次日觅之。在北岩下。铺败袈裟於地。卧之而死。头前脚后。皆生莲华。邑人共葬之。后数日有从北来云。见度负芦圌。行向彭城。乃共开棺。唯见华履焉。彭城黄欣者。深敬佛法。见杯度。拜请还家。其家至贫。但麦饭而已。度甘之密然。止得半载。忽语欣云。可觅芦圌三十六枚。欣办至列于庭中。度密封之。语欣令开。钱帛皆满。欣受之。皆为功德。一年度辞东吴。见网者从乞鱼。不与。度投两小石於水中。俄有两牛斗。其网碎。牛即不见。分身应供。游止无定○吴郡朱龄石。使往辽东。失道。泛海月余。达于一岛。粮水俱竭。入岛求泉。乃见一寺。堂宇严丽。僧问所从。具说行事。设食饮水。问以去留。石曰。此乃圣居。非凡可住。僧曰。欲往任怀。石辞。僧曰。去家二十万余里。石惊曰。何缘得达。僧曰当送勿忧。又曰识杯度道人不。曰识之。便指壁上钵袋曰。此是彼物。有小过。罚在人间。取钵袋与石。并书一封。上写字不可识。可将书钵与之。令沙弥送石。勿从来道。直路至船所。沙弥以竹枝着船头。语曰。但闭目。石依言。只闻风声。数息间。达扬都大桁。正值杯度。骑桁栏。口云马马。石至。书自飞上度手。惊曰。汝那得蓬莱道人书。唤我归耶。具说由缘。将钵与之。曰我不见此四十余年。掷上入云。下还接取。其时南州陈氏。奉度至虔。是日出晚不还。度阐化四十余年。后亦有数见之如故(一作灵期感通录)。
庐山远法师结社。陶渊明谢灵运二人。不入社。陶好饮。谢心杂。渊明六十三。终于宋丁卯。作搜神录。多载佛之灵验。有孟顗者。事佛精勤。每为谢所轻。乃谓顗曰。生天须在灵运前。成佛必在灵运后。顗衔之。后谢降为临川内史。从广州而卒。寿四十九。宋景平十年癸卯。临终有诗云。凄凄霜后栢。纳纳含风菌。邂逅竟既时。修矩非愍恨。恨我君子志。不得岩上泯。送心正觉前。斯痛久已忍(弘明集)。
乙亥　文帝元嘉十二年。丹阳尹萧谟之上表言。佛法被于中国。已历年代。形像塔寺。所在千数。自顷以来。情敬浮未。不以精诚为至。更以奢竟为重。材竹铜彩。縻损无极。无关神祇。有累人事。不为之防。流遁未息。请自今欲铸铜像。及造塔寺。皆当列言须报。乃得为之。不允○帝问侍中何尚之。吏部羊元保曰。朕无暇读经。因果之事。昧然未究。以卿辈时彦。率皆信敬。范泰谢灵运皆言。六经法度。本任济世。必求妙道。当以佛为指南。比见颜延之。析达性论。宗炳难黑白论。其说大明性理。若使率土之民。皆淳此化。则朕坐致大平矣。昨萧谟之请制。即以相示。委卿增损。必有以戒遏浮淫。无伤弘奖者。乃当着耳。尚之对曰。悠悠之徒。间不敬信。以臣庸陋。实有愚勤。然前代群英。则不负明诏矣。渡江以来。王导。周顗。庾亮。王蒙。谢安。郗超。王坥。王恭。谢尚。载逵。郭文。孙绰等。或宰辅冠冕。或人伦羽仪。或致情天人之际。或坑迹云霞之表。靡不归依。慧远云。释迦之化。无所不可。适道固自教源。济俗亦为要务。切味此言。有契至理。何则。百家之乡。十人持五戒。则十人淳谨。千室之邑。百人修十善。则百人和睦。传此风教。以周寰区。编户亿千。则仁人百万。夫能行一善。则去一恶。去一恶。则息一刑。一刑息於家。万刑息於国。此明诏所谓坐教大平者是也。故图澄适赵。二石减暴。灵塔放光。符徤损虚。神道助化照然可观。谟之请制。不谓全非。但伤蠧道俗。本在无[彳*十]僧尼。然而情伪难分。去取未易耳。至土木之工。虽若靡费。且植福报恩。不可顿绝。臣比斟酌。进退未安。今日面奉德音。实用欣抃。元保曰。此谈盖天人之学。非臣愚陋所宜与闻。切恐秦楚论强兵之术。孙吴尽并吞之计。无取於尧舜之道。岂特释教而已哉。帝悦。谓尚之曰。释门之有卿。犹孔门之有季路也。自是帝益重玄化。萧谟之之议遂寝。及颜延之着离识论。勑慧严论辨。常曰。卿等不愧支许矣。
元嘉十三年。上巳日。驾幸曲水。公卿毕集。帝命赋诗。沙门慧观先成奏。帝大悦。以示百官。皆服其才。初观与慧严。谢灵运等。详定涅盘经。颇增减其辞。梦神人呵曰。敢妄以凡情。轻渎圣典。观等惧而止○帝尝问慧观。顿悟之理孰精。观以生法师弟子道猷对。有旨召入内。盛集名流。猷敷宣有序。法义粲然。闻者开悟。有攻难者。猷必挫而释之。帝称善(僧史)。
十四年。释僧亮。欲造丈六金像。闻湘州伍子胥庙。多有铜器。亮告刺史张劭。借健夫一百大舡十只。劭曰。庙既灵验。犯者必死。且有蛮人守护。讵可得耶。亮曰。若果福德。则与檀越共。如其有咎。躬自当之。劭即给人舡。三日至庙。庙前有两镬。容百余斛。中有巨蛇。长十余丈。出遮行路。亮乃执锡咒之。蛇即隐。俄见一人秉笏出云。闻师道业非凡。营福事重。今特相随嘉。於是令人辇取庙铜。十取一而舡满。归帆甚利。群蛮相报。追不及矣。还都铸像既成。唯焰光未备。文帝为造金薄圆光。安彭城寺。大始中。明帝移像湘宫寺(僧传)。
释灵彻。初师远法师。通经论。诗文着名。问远公曰。律禁管弦。戒绝歌舞。一吟一咏。可得为乎。远曰。触物兴想。乱情妨道。弗足为也。由是绝弃笔砚。讲演大法(僧传)。
庚辰　魏大平真君元年。宋景平十七十九年。西域献火浣布袈裟。文帝时自披之。
甲申　宋二十一年。魏武大平真君五年。第三主世祖武帝焘。元帝长子。灭僧废教之第一武也。　魏主诏。王公已下至庶人。有私养沙门巫觋於家者。皆遣诣官曹。过二月十五日不出。沙门巫觋死。主人门诛(觋胡的反女巫)。
真君七年。魏主太武。与崔浩皆信重宼谦之。奉其道。浩素不喜佛法。亦言於魏主。臣为佛法虚诞。为世费害。宜禁除之。及魏主讨盖吴。至长安入佛寺。沙门饮从官酒。入其室。大有兵器。出以白帝。帝怒曰。此非沙门所用。必与盖吴通谋为乱耳。命有司按诛合寺沙门。阅其财产。大有酿具。及州郡牧守富人所寄藏物以万计。又为窟室。以匿妇女。浩说。命悉诛天下沙门。毁诸经像。帝从之。宼谦之与浩固争。浩不从。先尽诛长安沙门。焚毁经像。并勑留台下。四方一用长安法○诏后汉荒君。信感邪伪。以败天常。自古九州之中。未尝有此夸诞大言。不本人情。叔季之世。莫不眩焉。由是王教不行。礼义大坏。九服之内。鞠为丘墟。朕承天绪。欲除伪定真。复羲农之治。其余一切荡除。灭其踪迹。自今已后。敢有事胡神。及造形像泥人铜人者。门诛。有非常之人。然后能行非常之事。非朕孰能去此历代之伪物。有司宣告。征镇诸军刺史。诸有浮图形像及胡经者。击破焚烧。沙门无少长。悉坑之。太子晃素好佛。屡谏不从。乃缓宣诏书。使远近闻之。各得为计。沙门多亡匿获免。收藏经像。虽塔庙在魏境者。无复孑遗。毁佛泥像中。得玉玺二(魏史及通鉴)。
魏灭法之初。宼谦之争。而浩不从。宼曰。卿今促年寿。灭门户矣。至十一年。浩刊所撰国史于郊坛。实书魏先世事。朝野乃言于帝。以为暴扬国恶。帝怒诏诛崔浩五族。及寮属童史一百三十八人。絷浩槛内。送城南诛之。卫士数十人。仍令溲浩口以小便。行路人亦溺其尸。初毁弃经像於路。浩见必溺。何报之速矣(通鉴)。
沙门昙始。初师罗什。东晋孝武末。三辅人多宗之。宋武灭秦。留子义真。镇长安。夏赫连屈勾追败之。道俗被坑戮。而昙始接刃无伤。屈勾大怒。召始于前。以所佩釰自击之。又不能害。乃惧而谢罪。白始免其酷毒。始之力也。至宋元嘉四年。魏太武平赫连昌。始乃隐山习禅五十余年。未尝寝卧。至辛卯魏正平元年。至是知大法将亨。值魏朝元会。振锡至宫门。吏白太武。武曰。輙斩之。刃下无伤。又白。临殿陛矣。武怒抽佩釰自斩之。亦不能伤。釰微有痕如线。时北园养虎于槛。武令以始喂之。虎皆怖伏。不敢瞬。左右请以道士试之。虎即虓虓吼。大武大惊。延始上殿。再拜悔谢。许之复教。足白於面。时号白足沙门(北山录及坡诗注)。
壬辰　魏武毁佛后。自正平初。遘厉疾两年。遍身发疮。脓血交流。由是佛禁稍弛。民间有私奉佛者。是年为侍中宗爱所弑。
魏高宗文成帝浚。太子晃之子也。壬辰十月即位。改元兴安。群臣请兴复教。乃下诏曰。夫为帝王。必祇奉明灵。显彰仁道。其能惠着生民济益群品者。虽在往古。犹序其风烈。是以春秋嘉崇明之礼。祭典载功施之族。况释迦如来。功济大千。惠流尘境。寻生死者。叹其达观。览文义者。贵其妙门。助王政之禁律。益仁智之善性。排拨群邪。开演正觉。故前代以来。莫不崇尚。亦我国家常所尊事。世祖太武皇帝。开广边荒。德泽遐被。沙门道士善行纯诚。如昙始之流。无远不至。风义相感。往往如林。夫山海之深。怪物多有。奸淫之俦。得容假托。讲寺之中。致有凶党。是以先朝因其瑕亹。戮其有罪。有司失旨。一切禁断。景穆皇帝亦为慨然。值军国多事。未遑修复。朕承鸿绪。君临万邦。思述先志。以隆斯道。今制诸州县。众居之所。各听建佛图一区。其有好乐道法欲为沙门。性行素笃。乡里所明者。听出家。足以化恶就善。播扬圣教也。於是向所佛图。天下承风。率皆修复(魏史及通鉴)。
释师贤。乃罽宾王种。值罢教。权假医术守道。魏主即亲为贤等五人下发。敕贤为僧统。仍敕有司。於五级大寺。为太祖已下五帝。铸释迦像五尊。各长丈六。用金二十五万斤(魏史通鉴)。
求那跋陀罗。谯王义宣。请讲华严。未通华言。求观音。梦神易其头。遂通称大乘宗旨。谯王阴谋逆前。陀罗谏不从。及梁山之败。孝武勑军中。得陀罗者驿驰至。俄得之。送金陵引见。帝顾问委曲。敕住后堂。供施衣物。一日问曰。尚念谯王乎。对曰。古人不忘一饭。王饭我十年。敢遽忘耶。念当从陛下。求为王长修冥福。帝怆然改容。及中兴寺成。有旨命住持。帝宴东府。公卿毕集。召跋陀至。应对机辩。帝大悦(本传)。
释宝亮。十二岁。礼青州道明为师。后游京师。中书袁粲见而异之。以书抵其师。略曰。比见亮师。非常人也。日闻所未闻。不觉岁之将暮。然珠生合浦。魏人取以照乘。玉在邯郸。秦主请以华国。天下之宝。不可自专。当与同之也。自是亮名益重(本传)。
丁酉　孝武改大明。次年诏昙宗法师。忏罪。上因曰。朕何罪而劳卿为忏。宗曰。舜称。予违尔弼。禹曰。万方有罪。在予一人。陛下履道思冲。宁得独异。帝大悦(统纪)。
释僧导。宋高祖西伐长安。素籍导名。要见谓曰。相望久矣。何其流滞殊俗。答曰。明公荡一九有。鸣銮河洛。此时相见不亦善乎。宋祖东归。留子桂阳公义真。镇关中。谓曰。愿师时能顾怀。后为虏追。导曰。刘公以子见托。贫道当死送之。冠骇其神气。遂回。高祖感之。因令子侄师事之。及至孝武登位。遣使迎导。翻然应诏。止中兴寺。帝躬候迎。感事怀昔。悲不自胜。帝亦哽咽良久。勅於瓦官寺开讲。帝与公卿毕集。导谓帝曰。护法弘教。莫先帝王。陛下若能运四等心。矜危劝善。则沙土瓦砾便为自在天宫。
壬寅　宋孝武。大明六年九月。右司谏言奏曰。儒法枝派。名墨条分。至於崇亲严上。厥猷靡爽。唯浮图为教。逖自龙埠。反经提传。拘文蔽道。在未弥扇。臣闻佛以谦卑自牧。忠顺为道。不轻比丘。逢人必拜。目连大士遇长即礼。宁屈膝四辈。而简礼二亲。稽颡耆腊。而直体万乘者哉。臣等参议以为。沙门接见。皆当尽虔礼敬之容。则朝徽有序。帝虽信法。而尤自骄从。奏上。诏即可焉○沙门彦悰曰。孝武传云。帝即位二三年间。方逞其欲。拒谏足以败德。令天下失望。有不世才明。而少以礼度自肃。若思武皇之节俭。追太祖之宽恕。汉之景文。何足云之。从大明六年。至景和元年。凡四载。令拜国主。而僧竟不行。岂非理勃天常。固使纶言虚设邪(僧传)。
癸卯　七年。天下大旱。帝请求那跋陀罗祈雨。罗烧香祈请。不复饮食。□默诵咒。明日晡时。风震云合。连日降雨。勑见慰劳。衬施相续。不可胜纪。次年制沙门复旧。免致敬人主(本传及通鉴)。
初魏帝於恒安西北三十里。武周山北面。镌石崖。立灵岩寺。龛大者高二十余丈。可容三千人。及诸圣僧连三十里。东头僧寺。常供千人。太武虽毁败。而此龛不敢毁也(魏书)。
天竺阿那摩低(此名宝意)至京。常转侧数百具子。立知吉凶。善能神咒。以香涂掌。见人往事。世祖施其铜唾壶。忽人弃之。低以席一领空卷之。咒上数遍。经夕壶在席中。道俗惊异焉(本传)。
释慧亮讲席有声。颜延之叹曰。安汰吐珠玉于前。斌亮振金声於后。清言妙绪。将绝复兴。於是勅亮与斌。递为法王(僧史)。
丁未　大始三年。释智林。宋明帝勑下京寺讲说。申明二谛义。有三宗不同。时周颙又作三宗论。与林意符。林乃致书於颙。谓此义无人得者。幸已建明斯义。便宜广宣。三宗之旨。传至于今　周颙字伯伦。累迁直侍殿省。明帝惨酷。不敢显谏。輙诵经罪福因缘之事。帝为少沮。於钟山西。别立精舍。休沐则归之。终年蔬食。虽有妻子。而远居山舍。宰相王俭问曰。卿山中何所食。曰赤米白菘。绿葵紫蓼。萧子显戏问。菜食何味最佳。曰春初早韮。秋末晚菘。其标致如是。盛时挂冠居山。嘻金园尸素者。轻肥於口体。驰骛於缰锁之场。视此何如哉(僧传)。
大士宝志。往来皖山剑水之下。发垂而徒跣。着锦袍面方正。莹彻如镜。手足皆鸟爪。昔建康东阳朱氏女取水。闻树上鹰巢中儿啼声。遂得而养之。七岁依钟山僧俭出家。专修禅观。至宋明帝乙巳太始元年。入京显迹。或索酒食。或累日不食无饥容。尝遇渔者索食。从而分鱼。啖之。遂有轻薄之心。志即吐水中。皆成活鱼。今扬子江有回鱼。病者食之无害。或题诗句。初不可解。后皆有验。常持一锡。挂以剪尺拂子于上。负之而行。乃以谶后有齐梁陈也。
晋运既终。宋兴武皇即位。殷忧稍移。天步犹阻。二年涂鲠。四战兵劳。百虑畅於胸中。万机总於襟内。不倦檀那之业。常持护法之心。手写戒经。口诵梵本。供佛招贤。感嵩神而献璧。大明屈伏。孝武惑於奸臣。烟云暂晦。日月奚伤。翻译讲说。於兹盛矣。
宋　戊午　升明三年四月顺帝禅位于齐王萧道成。
南北朝
齐。姓萧。名道成。都建康。自己未尽辛巳。七主。二十四年。禅于梁○魏孝文承明三年。
己未　太祖高帝。四月受宋顺帝禅即位。改位建元(六帖)。
彭城宋王寺。有丈八金像。比境兵起。像輙流汗。是年像忽流汗。冬魏宼淮。时衮州驱迫沙门。助其战。守。魏军诬以助乱。须及斩决。像大汗流地。魏徐州刺史梁王奉法。使数人以帛拭。随出不已。主乃拜曰。众僧誓自营护。必不加罪。若幽诚有感。当随拭即止。言讫自拭。应手而燥。又具表闻冯太后。有旨不可。下诏皆见原宥(通鉴及感通录)。
壬戌　四年正月。高帝幸庄严寺。听行远法师讲维摩经。公卿毕集。帝坐稍远。不闻法音。中书张绪。劝远迁座近帝。远不从。俄顷帝自迁座近之○帝造陟岵正观二寺。铸金像写法华。常诵般若。七月十五。普送诸寺盂兰盆供。每曰。使朕治天下十年。当使黄金与土同价。惜乎享年不永。在位四年。寿五十六。是年三月崩(方志)。
世祖武帝维即位○四月十五日。皇太子集大乘僧於玄圃安居。九旬讲法。至七月十五解讲。乃舍身舆冕。自缨以降。凡九十九物。愿以此力。普被幽明。沦苦海者。随得理悟(南史)。
癸亥　改元永明。二月八日。齐竟陵王。置讲席於上邸之法云精舍。广集僧众。演法六宵(弘明集)○中兴寺僧锺。善三论。有才辩。魏使李道固来朝。召钟为馆伴。与语。日差中不食。李曰。何以不食。曰先佛遗训。过中不食。李曰。无乃为声闻耶。钟曰。应以声闻得度者。即现声闻为说法。时为名对(本传)。
甲子　二年。文惠太子。竟陵文宣王子良。并精佛理。而子为护军将军。兼司徒镇兵。笃好释氏。每招致名僧。讲论佛法。道俗之盛。江右未有。或为众赋食行水。世颇以为失。宰相体范缜。盛称无佛。子良曰。君不信因果。何得有富贵贫贱。缜曰。人生如树华同发。随风而散。或拂帘幌。坠茵席之上。或关篱墙。落粪溷之中。坠茵席者。殿下是也。粪溷者。下官是也。贵贱无殊途。因果竟在何处。子良默而弗答(通鉴及南史)。
是年晋安正懋母病。请僧行道。以铜罂盛水。献莲华於佛前。子懋拜礼咒曰。愿母病因和胜。愿诸佛令华不萎。经七日华愈新鲜乃视之有根须矣(齐史)。
齐永明三年。勑沙门法献元畅。同为僧主。分任南北两岸。后勑於三吴沙门僧尼。献律行精纯。德为物范畅律禁清白。为文惠太子戒师(僧史)。
中兴寺僧钟。见帝於乾和殿。称贫道。乃问尚书王俭。北地沙门与王共语。何所称。预正殿坐否。俭曰。晋初时诸国沙门皆称贫道。而预坐。中代庾氷桓玄。欲使僧尼尽敬。朝野纷纭。事皆休寝。自宋至今多预坐。而称贫道。帝曰。献畅二师道业如此。尚自称名。况复余者。挹拜则太甚。称名则无嫌。自是僧称名於帝王。自献畅始也。
荆州城东天菩萨出锦。士女取用。如人中锦不异。经月乃歇(并僧史)。
丁卯　五年正月。交州献一珠。高二寸。中含佛像几台座。眉目皆具○六月。东阳献六眸龟(三宝纪)。
七年帝以宝公大士惑众。收付建康狱。是日人见大士游行市井。检狱仍在。其夕语吏曰。门外有两舆食。金钵盛饭。汝可取之。果文惠太子竟陵王送供至建康。令吕文显以事闻。帝悔谢。迎至禁中。俄帝宴后宫。大士暂出。已而犹见行道于显阳殿。帝惊遣吏问。吏白志公久在省中。帝益敬之。后十一年。宝公在华林园。忽重着三顶布帽。七月帝崩。而文惠太子及豫章王相继而殂。方知斯谶○王仲熊问宝公。仕何所至。公不答。解杖头左索与之。熊后果至尚书左丞○徐陵儿时。父携谒公。公摩顶曰。此天上石麒麟也。后显于世。徐陵字孝穆。母臧氏。梦五色云化为凤集左肩而诞。
竟陵王萧子良。立净住净行法门。净住者。即布萨之翻名。净身口意。如戒而住也。净行法门者。以诸业净。则化行於世。了诸法门。故有性相差别也(文有两卷)。
释昙超。止钱塘灵苑山。一定累日。忽一人来。礼曰。弟子居在七里。以富阳人凿林麓山下。侵坏龙室。群龙共忿。誓三百日不雨。今已百日。田池枯涸。欲屈道德前行。必能感致润泽苍生。功有所归。超许之。神乃去超南行五日。至赤亭山。为龙咒愿。至夜群龙化作人。来拜超。超为说法。因乞三归戒。自称是龙。超请降雨。乃相顾无语。其夜与梦云。本因忿立誓。师既导之以善。不敢违命。明日晡当降雨。至期沾足。岁以获收(本传)。
甲戌　齐正月。郁林王废帝。改隆昌。七月遇弑　海陵王昭文立。改延兴。十月高宗明帝立　魏孝文。承明十八年。迁都洛阳。二十年改姓元氏。
明帝即位。改元建武。帝留心圣典。护法弘教。持六斋。修十善。诵法华般若等经。写诸部。造千金像。惜乎享年不永。在位五年。岁戊寅七月而崩(卞正)。
丁丑　天竺佛陀。初至魏北台恒安。孝文别加资供。后随帝南迁。定都伊洛。复设净院处之。而志爱嵩岳。勑就少室山。为之造寺。即少林寺是也。度弟子慧光乃僧稠。皆深定业。有一善神。常随影护。稠迁化。自画神像□壁(本传)。
己卯　魏高祖孝文帝。在位二十九年。於邺造安养寺。手不释卷。暇则自讲。六宫侍女皆持六斋。其精进诵经者。放令出家。供施诸僧。每加丰厚。承明二十三年四月崩(卞正)○是年四月。世宗宣武帝恪即位。下诏曰。缁素既殊。法律亦异。故佛教彰乎显禁劝诫。各有所宜。其僧犯杀人已上罪者。依俗格断。余犯悉付昭玄。以内律僧制判之(魏书)。
齐东昏侯。岁己卯七月即位。改元永元。次年於瓦棺寺。解玉像琢钗钏锡嬖姬。以为盛饰。东昏之毁玉像也。初截其二臂。及其亡也。御刀黄泰平。以刀伤其膝。仆地遇害。何其报之速哉(齐史)。
永元二年。东昏召诸王入宫。各怀不安。巴陵王诏胄。与弟永新侯昭颕并为沙门。逃江西○梁王萧衍持节。以萧颕胄为都督。令各献私钱谷及换借富赀。以助军用。长沙寺僧素富。铸金为龙。数千两埋於土中。颕胄取之。以充军费(通鉴)。
壬午　中兴二年三月。和帝禅位于梁王。
齐太祖受宋禅。即位以来。钦崇三宝。博济群生。开心以仁。垂化以俭。历朝写经造像。布施持斋。普愿幽明随得理悟。噫间世希有矣(六帖)。
历朝释氏资鉴卷第三

[book_title]卷第四
历朝释氏资鉴卷第四
闽扆峰沙门　熙仲　集
南北朝
梁。姓萧。名衍。都建康。自壬午尽丁丑。四主。五十六年。禅于东魏。元氏至孝武。分东西(出宗景明三年)。
壬午　四月。武帝受禅登位。时年三十七。改元天监。帝既登极。思与苍生。同契等觉。共会徧知。垂衣临朝。盛敷经教。广延博古。傍搜遗文。扇以淳风。利於法俗○天竺国。闻帝弘法。献珊瑚佛像。以表崇敬也(统纪)。
敕释慧超为大僧正。超形过八尺。腰带十围。戒德内修。威仪外洁。凡在缁侣。皆遵成训。给传诏羊车。局足健步。衣服等供。自声教所被。五部宪章咸禀则之。尝於讲论之暇。忽大力善神言。当集同缘。共来餐受。及就讲之日。倐然满座。容貌[王*(十/(罩-卓+衣))]异。莫有识者。竟席方散。其感迹征异若此(本传)。
帝召大士宝志至阙。甚尊宠之。因下诏曰。志公迹拘尘俗。神游冥寂。水火不能焚浸。蛇虎不能侵惧。语其佛理。则声闻以上。谈其隐伦。则遁仙高者。岂得以俗士常情空相拘制。自今随意行化。勿得复禁。公由是多出入禁内。
癸未　敕法云寺云光法师。出入诸殿。讲法华经。天为雨华。帝钦礼之。意其证圣。一夜於含光殿。焚疏。请志公云光二师。斋习日。志公独赴。而云光不知。帝敬志焉(僧史)。
帝一日召志公于便殿。志忽颦蹙。引颈兴叹。帝怪问之。志曰。仇歒生也。帝罔测。盖是年候景生於鲜卑怀朔镇。即东昏侯后身也。南齐初。帝妃郄氏有三女。帝为雍州刺史。而妃薨。其性酷妬。至是化为巨蛇。入于后宫。通梦于帝。求功德拯拔离苦。帝阅大藏。制慈悲忏法。请僧礼佛忏罪。寻化为天人。於空中谢帝功德。已得生天。帝毕世不复议立后(南史)。
甲申　三年四月八日。帝率道俗二万余人。升重云殿。舍道奉佛。亲制愿文。略曰。弟子梁国皇帝萧衍。稽首和南。十方佛法僧宝。伏见经云。发菩提心者即是佛心。其余诸善不得为喻。能出三界之苦门。入无为之胜路。弟子在昔迷荒。耽事老子。历叶相承。染此邪法。今舍旧习。归凭正觉。愿使未来生世童男出家。广化众生。共取成佛。宁可在正法中长沦苦道。不乐依老子教暂得生天。涉大乘因。永离邪见(卞正)○十一日降诏勑门下。大经中说。道有九十六种。唯佛一道。是为正道。余皆外道。朕舍外道。以事如来。若公卿能入此誓者。各可发菩提心。老子孔子虽是如来弟子而为化。只是世间之善。不能革凡成圣。公卿百官。侯王宗族。宜反伪就真。舍邪入正。经论云。若事外道心重。佛法心轻。即是邪见。若心一等。是无记性。事佛心强。老子心弱者。乃是清信。清者表里俱净。信是信正不邪。故言清信佛弟子。其余诸善。皆是邪见。不得称正信也。门下速施行○十四日公卿抗表。尊承诏命。帝手勅答曰。能反迷入正。可谓夙植善根。宜加勇猛也○次年三月十七日。侍中萧纶启。略曰。臣闻。如来降慈悲云。垂甘露雨。属值皇帝菩萨应御物。以法化民。讲道传经。德音盈耳。臣今启迷方。粗知归向。受菩萨大戒。戒节身心。舍老子之邪风。入法流之真教。伏愿天慈曲垂矜许。自是百官皆舍邪归正矣(卞正论)○是年帝於本第。立光宅寺。铸金铜丈八像。匠临就冶。疑铜不足。欲上请。忽有使者。领铜十五车至。云奉勑送寺。即就镕写。一铸便成。唯觉高大。试量乃二丈二尺。以状奏闻。勅云。初不送铜。斯乃神奇应感也。遂镌於华趺。以为灵志也(感通录)。
乙酉　四年。初帝梦神僧告曰。六道四生受大苦恼。何不为作大斋而救拔之。帝问诸沙门。唯志公劝帝寻经。必有因缘。乃取藏经。躬身据览。创造仪文。三年乃成。於是捧文停香烛白佛。若此文理恊圣凡情。愿拜起。香灯自明。或仪式未详。灯暗如初。言讫投地一礼初起。香烛尽明。乃召志公问曰。何处堪建此会。公曰。润州泽心寺。江心一峰。水面千里。潭月双映。云天四垂。境通幽显。堪会神灵。勅是年十一月十五日。於泽心寺。依仪修设。帝亲临地席。诏佑律师宣文。利洽幽明。即金山寺也(金山寺碑及苇江集)○舒州潜山最奇。而山麓尤胜。志公与白鹤道人皆欲之。因启武帝。帝以二人俱具灵通。俾各以物识其地。得者居之。道人云。某以鹤止处为记。志公云。某以卓锡处为记。已而鹤先飞去。至麓将止。忽闻空中锡飞声。而鹤惊止他处。锡遂卓於山麓。公遂筑室。然道人不怿。以前言不可食也(事文类集)。
丙戌　五年冬。雩祭备至。而雨不降。志公启讲胜鬘经请雨。上即命法云法师。於华光殿。讲胜鬘。讲竟。夜大雪。志公须一盆水。以刀加上。俄雨大降。高下皆足(南史)。
戊子　七年。诏画工张僧繇。写宝公像。公剺面门。出十二面观音相。或慈或威。僧繇竟不能写○他日与帝临江纵望。有物。泝流而上。公以杖引之而至。乃紫栴檀。即雕公像。神彩如生(感通录)。
是年魏宣武永平元年。治书侍御史杨固上表。以为当今之务。宜绝谈虚穷彻之论。简桑门无用之费。以救寒饥之苦(通鉴)。
己丑　魏宣武於乾成殿。为诸僧及朝臣。讲维摩诘经。时魏主专尚浮屠。不事经籍○中书侍郎裴延隽上疏。以为汉光武。魏武帝。虽在戎马。未尝废书。先帝行师。手不释卷。良以学问多益。不可暂掇故也。陛下升法座。亲讲大觉。凡在耹听。尘蔽俱开。然五经治世之揩模。应务之所先。伏愿经书互览。孔释兼存。则内外俱同。真俗斯畅矣。时佛教盛於洛阳。中国沙门之外。自西域来者。三千余人。别立永明寺。千余间居之。远近承风。无不奉佛(通鉴)。
庚寅　九年。上为太祖文皇帝。於钟山竹涧。建大爱敬寺。为太后起大智度寺　上幸爱敬寺。设无碍会。以满钵水泛舍利。最小者隐不出。帝拜乃於钵中放光属天。回旋久之。举国嗟未曾有也(感通录)。
辛卯　十年。帝於天监元年。梦檀像入国。乃令郝骞等八十人。往天竺。迎请优填王所刻佛像其王乃摸刻紫栴檀一像。付骞等归。是年四月五日。达于杨都。帝与百僚。徒行四十里。迎还太极殿。建斋度人。大赦断杀。自是蔬食断欲(感通录)。
癸巳　魏延昌二年。西域勒那摩提。译宝积经论二十四卷。宣武帝请讲华严。忽於高座。见天神来云。天帝请讲华严经。与都讲维那等五人。同时於座而逝。见闻者。叹未有也(感通录)。
丙申　天监十五年。越州隐岳寺石佛像。初释僧护拟造十丈。齐建武中。仅成面璞而亡。次有僧淑。袭其功而未成至天监六年。吴郡陆咸梦僧云建安王感疾未瘳。能治剡县石佛成就。必愈。咸经年稍忘。而僧复梦促之。乃启建安王。王乃舍金委僧佑。专任像事。以十二年就功。是春方毕。座高五丈。而身十丈。像成。王疾乃瘳(僧史)。
是年魏肃宗熙平元年。世宗作瑶光寺。未就。胡太后作石窟寺。又作永宁寺於宫侧。而永宁工巧尤盛。有真金像高丈八尺。如中人者十。玉像二。又为九级浮图。高九十余丈。掘基及黄泉。获金像三十二躯。太后以为嘉瑞。信法之征也。饰制[王*(十/(罩-卓+衣))]奇。极世华美。上立剎复高十丈。剎表宝缾。容二十五斛。承露盘一十一重。皆金成之。永夜铃铎。声闻十里。殿如太极殿。三门如端门。僧房千楹。珠玉锦绣。骇人心目。佛法之入中国。塔庙之盛华夏。皆曰阎浮未之有也。初成。明帝与太后共登视。宫中事如掌内。遂禁人登之○杨州刺史李崇上表。以为高祖迁都垂三十年。明堂未修。大紊荒废。城阙府寺额以颓坏。非所以追隆堂构仪刑万国也。今国子虽有学官之名。而无教授之实。何异免丝燕麦。南箕北斗。事不两兴。须有进退。宜罢尚方雕靡之作。省永宁土木之工。减瑶光材瓦之力。分石屈镌琢之劳。及诸事非急者。於三时农隙。修此数条。使国容严显。礼化兴行。不亦休哉。太后虽优令答之。而终不用其言(通鉴)○魏胡太后好事佛。民多绝户为沙门○高阳王友李玚上言。三千之罪。莫大於不孝。不孝之大。无过绝嗣。岂得轻纵背礼之情。肆其向法之意。一身亲老。弃家绝养。缺当世之礼。而求将来之益。孔子云。未知生。焉知死。安有弃堂堂之政。而从鬼教乎。又今南服未静。众役仍烦。百姓之情。实多避役。若复听之。恐捐弃孝慈。比屋皆为沙门矣○都统僧暹等。忿玚谓之鬼教。以为谤佛。泣诉於太后。后责之。玚曰。天神地祇人鬼。传曰。明则有礼乐。幽则有鬼神。然则明者为堂堂。幽者为鬼教。佛本出於人。名之为鬼。愚谓非谤。太后虽知玚言为允。难违暹等之意。罚玚金一两(通鉴)。
丁酉　十六年。凡造寺。勑萧子云飞帛。大书萧字为扁。时人称寺为萧寺(国史补)○僧佑律师。自齐初大弘律法。梁武深相礼遇。凡僧事有疑。皆就审决。年衰。勑乘舆入内。为六宫受戒。王公贵戚。白黑门徒。一万余人。师有三藏记。法苑记。世界记。释迦谱。弘明集。并行於世。
己亥　天监十八年。会稽僧皎然。着高僧传十四卷。始自汉永平。终于是岁。凡百五十余载。百五十七人。附见者二百余人(大藏)。
是年四月八日。帝讲慧约法师。於等觉殿。受菩萨戒。上屈万乘之尊。伸在三之敬。暂屏衮服。恭受田衣。宣度净仪。曲躬诚肃。复设无遮大会。朝野白黑十余万众。香华伎乐。盛於斯时。自是约师入见。别施漆榻。上先作礼。然后就座。皇储以下尽礼敬焉。因而大赦天下○诏曰。梵网经云。居帝王位者。应先受菩萨戒。故知贵为天子。富有四海。宜修身戒心以弘治道。朕思。若不受菩萨戒。岂能起慈悲心。行平等行。所以受持正法。在予不疑。欲以亿兆苍生。同资福庆。凡天下罪无轻重。咸赦除之。
庚子岁　梁武帝普通元年　魏肃宗孝明帝正光元年。
是年九月二十一日。天竺二十八
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:25:02-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>