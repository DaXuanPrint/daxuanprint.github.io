<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="大觉普济玉林禅师语录卷首,大觉普济玉林禅师语录目录,大觉普济玉林禅师语录卷之一,大觉普济禅师北集卷之二,大觉普济玉林禅师语录卷之三,大觉普济玉林禅师语录卷之四,大觉普济玉林禅师语录卷之五,大觉普济玉林禅师语录卷之六,大觉普济玉林禅师语录卷之七,大觉普济玉林禅师语录卷之八,大觉普济玉林禅师语录卷之九,大觉普济玉林禅师语录卷之十,大觉普济玉林禅师语录卷之十一,大觉普济玉林禅师语录卷之十二,大觉普济能仁国师年谱卷上,大觉普济能仁国师年谱卷下,普济玉琳国师语录全文在线阅读,普济玉琳国师语录全文在线下载,大玄古籍书库">
<meta name="description" content="十二卷。明代释通琇(1614—1675)等人编。通琇,明末清初禅宗僧人。俗姓杨,字玉林。江阴。(今江苏省境内)人。十九岁从馨山圆修出家受具足戒,后从嗣法,传临济宗学。曾住浙江省的武康报恩寺,顺治十五年(1658)奉诏入京,在万善殿说法,顺治帝亲临听问,倍加恩宠,赐以。“大觉禅师”尊号。第二年回归故寺后,又受封为“大觉普济禅师”,并赐予紫衣。顺治十七年。(1660),帝建坛选僧受菩萨戒时,特请通琇为本师,并加封他为。“大觉普济能仁国师”。1675年卒于江苏淮安的慈云庵。《普济玉林国师语录》即是通琇所作的关于">
<title>普济玉琳国师语录_玉林通琇_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">普济玉琳国师语录</span> <br/>
          作者： <span class="inputVal" id="bkauthor">玉林通琇</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]146056</span> <br/>
          说明： <span class="inputVal" id="bkdec">十二卷。明代释通琇(1614—1675)等人编。通琇,明末清初禅宗僧人。俗姓杨,字玉林。江阴 (今江苏省境内)人。十九岁从馨山圆修出家受具足戒,后从嗣法,传临济宗学。曾住浙江省的武康报恩寺,顺治十五年(1658)奉诏入京,在万善殿说法,顺治帝亲临听问,倍加恩宠,赐以 “大觉禅师”尊号。第二年回归故寺后,又受封为“大觉普济禅师”,并赐予紫衣。顺治十七年 (1660),帝建坛选僧受菩萨戒时,特请通琇为本师,并加封他为 “大觉普济能仁国师”。1675年卒于江苏淮安的慈云庵。《普济玉林国师语录》即是通琇所作的关于他自己一生弘法学业的言论集,为语录体佛书。书中就出家闻道,奉佛守戒,学法义理,禅门宗义等诸问题,以其亲身经历和感受,详载了他个人的见解言论。此语录对了解通琇佛学思想及其在佛教史上的地位和影响有一定参考价值。</span> <br/>
          封面： <span class="inputVal" id="bkimg">Z_2417.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]普济玉琳国师语录
[book_author]玉林通琇
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]146056
[book_dec]十二卷。明代释通琇(1614—1675)等人编。通琇,明末清初禅宗僧人。俗姓杨,字玉林。江阴 (今江苏省境内)人。十九岁从馨山圆修出家受具足戒,后从嗣法,传临济宗学。曾住浙江省的武康报恩寺,顺治十五年(1658)奉诏入京,在万善殿说法,顺治帝亲临听问,倍加恩宠,赐以 “大觉禅师”尊号。第二年回归故寺后,又受封为“大觉普济禅师”,并赐予紫衣。顺治十七年 (1660),帝建坛选僧受菩萨戒时,特请通琇为本师,并加封他为 “大觉普济能仁国师”。1675年卒于江苏淮安的慈云庵。《普济玉林国师语录》即是通琇所作的关于他自己一生弘法学业的言论集,为语录体佛书。书中就出家闻道,奉佛守戒,学法义理,禅门宗义等诸问题,以其亲身经历和感受,详载了他个人的见解言论。此语录对了解通琇佛学思想及其在佛教史上的地位和影响有一定参考价值。
[book_img]Z_2417.jpg


[book_title]大觉普济玉林禅师语录卷首
【音纬等编】
勅书
皇帝勅谕朕惟立刚陈纪敷政而易俗移风见性明心传教以牖民觉世考其功业则事有殊途论厥精微斯旨归同轨然遡无生之真谛不缘意象以求证般若之妙源非因文字而显欲向大千之觉路先皈不二之度门赖初祖之既来遂灋衣之不绝燃灯而照昏瞶建鼓以醒愚聋爰指善诱之津诞施方便之力付灋将逾百代知名何仅千人莫不宗旨共扶流风大阐用慈悲而度天下佐平治以化民生允有裨於盛时故恒尊於历世兹闻尔僧通琇慧通无始智洞真如续五叶之正宗万灋从而归一屏六根之邪识四大是以尽空扫末世之狂禅秉如来之正觉诚超生融之学而迥播观肇之名者也朕俯询灋器缅想高风思御宇以来期沛无为之治而虚席以待乐闻无漏之因用是特遣司吏院掌印官张嘉谟颁赐玺书远延幢锡尔其遄驱象驭早践龙墀陈密义之慧空赞皇猷之清净呜呼顺风而问朕将同访道于崆峒计日以来尔尚效朝宗之江汉钦哉故谕
顺治十五年九月　　　　日
皇帝勅谕朕惟御文设教济度众生所以直指津梁而超登彼岸者惟以明心见性为宗然实义当前本无知解但缘执着妄想不能证得故涅盘会上多子塔前瞿昙拈花金色微笑此正法妙心之所由传也西天四七东土二三五派分芳一灯相续而临济一宗禅风独胜朕万机之暇披阅典文深究道统之传知三教一理非有殊途其要俾人各复其性而已灋门弘开得之者代不乏人维尔禅僧通琇早空诸有久悟无生尽解脱以会真如超妄情而标妙觉葢绍滹沱之正传而续佛慧命者也是以遣官齎勅延至禁林询以性命之旨悉皆不滞筌蹄丕扬玄要观其矩度端严风规俊迈足知梵行道心早已明彻无瑕脱畧尘境者矣故名重释林品高灋众俾聆其宗旨者咸洞豁疑情顿开觉性洵佛裔之龙象而宗镜之上乘也是用封尔为大觉禅师锡之勅印於戏觉悟羣伦化通万物道有洽适理无二归弥其益阐宗风演诸佛之秘义使仁风永扇慧雨常垂式导愚氓脱离迷网以助朕牖民成俗之至意焉钦哉
顺治十六年四月　　　　日
皇帝勅谕朕惟教阐西乾灋流东土付妙心於四七传正果於二三莫不以叅悟透脱者为真乘操履纯一者为灋器故南岳不污垂护念於庾岭马师大用揭震喝於雄峰以至滹水建黄檗之宗高峰继雪岩之绪源远流长良有以也朕殚心诚正逊志危微务期於道岸诞登允怀乎德修罔觉因念夫褆躬立政聿本於见性明心大道本同精义无二缅思宗派必有高人闻尔禅师通琇临济嫡传笑岩近裔心源明洁行解孤高故於戊戌之秋特遣皇华之使聘来京阙卓锡上林朕於听览之余亲询释梵之奥见其机锋峻利论义圆通直指向上之关信称谛当证彻无生之旨不落言诠实获我心深契予志间泛及於众说亦博综乎百家名理恒超决疑无滞洵灋门之龙象禅苑之珠林者也用是特降褒纶赐号大觉方欲久留瓶鉢时听伽音冀朝夕之启予庶默成夫玄旨而禅师欲全子道祈尽孝思坚请还山勉襄石塔远追目犍连之度母近承陈尊宿之养亲有裨人伦克端风化朕俯徇其愿勅护遄归惜山川之既遥倐夏秋之已隔永言遗韵惓惓於怀追惟对御之言实发大乘之秘传灯可续末灋所希爰是复降温纶加封大觉普济禅师赐以紫衣并予金印遣使齎往昭朕眷[乏-之+(中/衣)]重扬灋席之辉永镇山门之宝於戏龙章载锡式增慧日光华椹服新颁克绍佛衣灋数祈承显命益勉勤修钦哉故谕
顺治十六年十月　　　　日
自杖锡南还时勤企念五湖烟景三江秀丽荷衣松食致足乐也阊阖风至秋色依依益深白露伊人之想自迩以来企彻禅宗勤心灋宝慨佛果应庵之後差近閴寂今雷音虽震而北方犹若未闻故末灋比丘少奉戒律其口谈无而行在有者又如麻粟也兹欲於都城建立皇坛俾衲子一千五百人众受毘尼戒七条一缕出自上方五戒三皈重宣佛义然非
禅师亲为羯磨正恐以最上慈航为人天阶级耳惟冀荷担如来阐明大灋不辞远道惠然肯来则王城四众重闻薝卜之香新学缁流顿长菩提之树知
禅师以佛灋大事为先不以静退小节萦念也遥瞻浮渡速慰悠怀
上天生民欲其保聚明末丧乱之後水旱盗贼所在罹殃加以风俗浇漓抵触禁网??灋??兵同一苦趣彼既不得正其终将冤酷幽魂何由拯拔是必宣扬佛灋普济沉沦庶几於仁爱
天心方克仰副朕频年以来徒怀轸结而大善知识邈焉难遇此衷皇皇实切有待以禅师之道力高深至诚能感朕欲广设慈航其可不远相匡助乎灋事肇修於心甚迫禅师无惮跋涉即速戒途专俟至止之日度生说灋俾诸堕落立脱幽沉用敷弘愿知禅师亦所乐闻无庸坚执朕计日望之矣
顺治十有七年五月二十日书
皇坛戒牒
皇帝勅谕朕惟佛祖之道明心见性止恶防非开正觉之门趣菩提之路教至重也然定慧等学以戒为先经论三藏非律莫备比见祖庭秋晚律学荒芜非大揄扬无因劝励是以特设皇坛宏开戒灋三师选传佛心印之高流七证择发明祖意之大德授戒子一千五百人复虔捐孝献庄和至德宣仁温惠端敬皇后内帑遗财成就三衣用广檀施兼资冥度惟愿宿因不昧种智常明汝等新学沙门宜端谨一心奉行十重克究毘尼道果广明心地灋门三乘自此而发生五分因兹而建立交光相罗如宝珠网圆澄莹洁若净琉璃受持不昧於初心始终无犯止作双明於理事轻重必遵由是而真叅实悟破生死之重阍达木知源透向上之关棙远酬卢舍之恩近守波离之化庶不负朕教导至意兹应给汝戒牒终身携佩广行轨范弘阐宗乘或行脚於诸方或潜修於兰若所有十方伽蓝随缘演化关津隘口验实放行尔等钦承之毋忽
今据戒子某某系某某府某某州某某县系某某籍姓某某系父某某第几子在家习某业面某身某於某年某月某日於某府某州某县礼某某为师出家剃度今遇
皇惠汪洋开恩施戒业於顺治十七年十一月十九日於愍忠寺普润律师处审是净器如灋先受沙弥戒讫又於本年十一月二十五日於愍忠寺普润律师处审是净器兼无病障如灋先受比丘戒讫幸蒙
帝德同天特建
皇坛於慈寿寺延请
传佛心印临济正宗第三十一世浙江湖州府武康县金车山报恩寺
勅封大觉普济能仁国师为菩萨戒得戒大和尚於本年十二月初八日普受大戒
羯磨阿闍黎行丰
教授阿闍黎行岳
尊证阿闍黎行峰　行湻　行卓　行咨
行地　行谋　超迩
顺治十七年十二月十五日给
客问评注序
自古开天持世之圣人如尧舜周孔垂衣画象修道立言皆是诸佛菩萨建立世界化导人心之大机大用非下劣凡夫所可以寻常意识卜度测量也我
皇上治灋尧舜学宗周孔孜孜日不暇给
天纵濬哲犹旁通竺典深契无上妙义凡可以用之觉迷回邪有补于世道人心者无不目寓神浃輙随时拈出直欲尽人而为之提撕振醒焉一日
讲幄咨询之暇览及玉林禅师客问一帙嘉其言之有合于道可以为士大夫之药石并可以为缁素羣流之钳锤爰付梓匠以广其传而
勅(臣)之俊缀述简端兼为评注全文(臣)受而读之其设为问答机缘大约以学道一事鞭策士大夫而直指士大夫种种碍道习气能令通身汗下又以七谛当逼拶学道人而唤起学道者节节须知痛痒管教欲罢不能洵哉士大夫亟救痼疾之良药一切学道人打断命根之毒锤也我
皇上怜悯士大夫多汩没于名利爱欲缠扰于客气私心迷却自性莫知警省故未能有耻且格又怜悯一切学道缁素人等真妄无分道业莫辩如没头堕在万丈洪波中不知自怕沉溺又谁为竭力提持是以聊借客问数语作痛棒热喝使读是编者其或憬然而返或矍然而起庶几其大梦忽醒回头是岸胥一世而睹自性体咸登正觉乎呜呼此
皇上之所以刊布客问也即诸佛菩萨建立世界化导人心大机大用之一毫端也(臣)愚且老愧未能学道又何能仰承
睿旨敷宣奥义姑就蠡测所及妄加诠注谨拜手稽首而为之序云
顺治十有六年孟夏日光禄大夫太保兼太子太师吏部尚书中和殿大学士(臣)金之俊谨序
工夫说序
我
皇上圣神天纵文武生知学冠百王道隆三代虞延执中之传孔门一贯之旨下逮立诚居敬之说致知穷理之言既细大之兼收亦源流之洞晰固优入於圣域而诞登夫道岸矣而犹博综三教游衍一乘穷直指於五宗探西来於二桂蒭荛必采藏典全收巍巍圣化曷可名焉顷者勅召玉林禅师
御前问道发明向上爰及工夫乃於讲筵之暇出其说以示(臣)本荣兼命(臣)为序(臣)读而叹曰呜呼自古帝王尧仁舜孝虽端拱而无为商质周文必缉熙而敬跻我
皇上惟精惟一日新又新犹眷眷於此者岂非以内圣外王学虽见乎行事穷神知化理必极於从心有如是乎然闻之教外别传不立文字非语言造非寂默通而禅师旁搜远引罕譬曲喻其所以慰
皇上与人为善之心阐
皇上大道为公之意可谓千古一时矣若夫善恶不思发归未发豁然通贯其理一揆离即离非凡圣不立悟即不无犹落第二则工夫之说无非欲立造於无工夫地耳葢以去圣时遥人多乾慧■■在近学贵真叅其来旧矣龙牙云学道先须识■由还如相鬬快龙舟虽然旧阁闲田地一度赢来方始休岂虗语哉岂虗语哉(臣)知识颛愚学业荒浅何幸躬逢
圣化时值昌斯闻所未闻似叩两端之竭见其所见已超三藏之先谨奉
纶音用书篇首永垂宝筏以渡津梁云尔
经筵日讲官翰林院侍读(臣)曹本荣谨序
举头顿忘迷悟如虚空玲珑不可凑泊急就证天隐于武康之报恩叩击之次迎刃不留至掀案而出隐知其透关叹曰此吾宗狮子儿也隐示寂遗命令师主灋席师不从避之凌霄峰绝顶时天龙业已推出虽欲埋名烟壑而众莫之许师不得已起应之开灋筵之日黑白环绕者万指莫不沾被化雨随根沃润而去丙戌遇大雄乐其山川幽寂就荒烟蔓艹葺茅为屋有终焉之志然声光外流逐羶者益众期年复成藂席是时天童方唱道东南其机锋迅利诸方无能抗者惟师以灋门犹子後先角立应机接物如疾雷破山龙泉出匣非真实证悟者不能窥其纵夺之妙以故年甚少出世最早而握机行令卷舒自由闻者莫不钦服焉顺治戊戌
世祖皇帝闻师名遣使
诏师己亥春师应
诏赴阙见
上於外朝慰劳优渥即
命近侍送居万善殿不时临访道要一日问如何用工师曰端拱无为又问如何是大师云先被四表格于上下又问孔颜乐处师云爱心
情大悦
命近侍传语恨相见之晚焉
特赐号曰大觉禅师名香灋衣之锡殆无虚日寻以母未葬恳乞还山诏许之由内府金钱助之襄事师受赐归以十九饭僧放生而以其一助营塔费凡畚土运石一一皆身自为之庚子秋复
诏至京礼运尤渥进号大觉普济能仁国师至腊月世尊成道日
命干京师阜成门外慈寿寺为千五百僧说菩萨大戒
又
命作工夫说刊行之次年
世祖皇帝升遐师领大弟子作佛事七昼夜毕辞还山
钦命遣官护送其宠荣稠叠近代无与同者师虽遭际昌辰然性恬于荣利无毫发矜重意既归如埜鹤孤云无所留碍会於潜天目师子正宗禅寺岁久隤废郡人顺天少京兆岵瞻戴君谓非师无以举扬宗风光辉祖席率众延师居之远迩学徒闲风奔赴堂序殆不能容于颓垣败壁中一弹指间金煇碧明楼殿上插云际而未尝见其有所作为善权之请师虽勉强一赴然旋思归老旧林亦未尝久留也天性至孝十二岁即丧父得灋後别构艹堂于报恩之侧奉母居之躬进饮膳母殁断食禅定者七日行道不离殡次者三年先是师之父振陵翁与受云栖大戒深味禅悦临终染衣自度谓师兄弟不读书即当出家母氏亦受磬山记莂晚年离俗依师得悟世号为大慈老人葢非积庆之家不能生此大士而师其全戒孝友陈睦州大慧臬之风岂非契经所谓五因缘中真友者耶晚年慈心益切不惮跋涉之劳意将穷搜泉石接引缚禅物外而不与尘世接者尝叹曰赵州八十行脚彼何人哉乙卯春遂屏给侍飘然常往因触热渡江止於淮安清江浦之慈云庵索浴■■说偈而逝时康熙乙卯八月十日也寿六十有二腊四十三弟子奉龛归天目全身塔于东坞庵之後陇师凡六坐道场七会说灋解结发覆妙具善巧虽沉迷重障一遭钳鎚罥索无不断绝焦芽小艹一蒙溉灌身心无不光润得灋弟子二十余人皆■■灯续命接席分辉者也师广颡丰颐平顶■■■白玉色目光烱烱射人宴坐如临大众故■■■威而慑一生不蓄私财即纤细供养亦不轻受尝过青县有苦行僧负斗面设供随舟行者数日师怜其诚为说灋要即挥之使去终不纳也每檀施至辄教以持归放赎生命同於摄受虽膺紫衣之宠而服用不及恒僧既悟逸格之禅复教人兼修净业五曾弟子从师持药师琉璃光如来名号得度者至不可算数皆谓师从彼世界应化来此方云余昔侍从
内廷间立灋席之後亲覩师据狮之座举明正灋发轰雷掣电之机虽老叅宿学罔知所措既而闭关习静龙象萃处一室而户外不闻人声至於广厦细旃从容
诏对语巧意圆穷极实际能助
九重增长灋喜一时贵近无不函香问道师于弘灋外不发一言其善慧深厚如此是以缁素四众罔不倾心驯至名德上闻于
天宠被鸿名
龙光赫奕则师岂非乘夙世愿轮随助
圣人敷扬大化者乎谓之优昙鉢华千年一现良不诬也铭曰西来妙旨五灯分继震动铿鍧厥惟临济国师嗣灋三十一传
金轮御历佛日中天兜率亲升演说般若光烛大千声施九野应机而出乘愿以来心光内发楼阁门开西江一吸劈面全体布袋打失凡情尽死扁舟夜汛水月明融直入无见烁破虚空六坐道场大施政令凡圣皈依天龙恭敬显号荣名自
天之佑开士何心白云出[由*由]天目高峰上摩穹碧师锡振飞祖庭生色宝台珠网弹指立成　　世间何经何营蘧庐终宿曳杖江口起灭空幻我尚不有坐脱淮上游戏自如死生者谁隐现在吾六十二年悄然无事居士勒名仅有半字
康熙乙丑仲夏
赐进士出身光禄大夫礼部尚书保和殿大学士加三级宛平王熙薰沐拜撰

[book_title]大觉普济玉林禅师语录目录
卷首 : 玉音五道    皇坛戒牒    客问金序    工夫说曹序
卷之一 : 上堂
卷之二 : 北集(上堂　机缘　偈颂　法事)
卷之三 : 示众
卷之四 : 示众
卷之五 : 小叅
卷之六 : 小叅
卷之七 : 法语
卷之八 : 机缘    垂代
卷之九 : 颂古
卷之十 : 客问评注    工夫说    像赞    记传    诗偈
卷之十一 : 书问
卷之十二 : 杂着    佛事    年谱(上下卷)
大觉普济玉林禅师语录目录(终)

[book_title]大觉普济玉林禅师语录卷之一
书记音纬等编
嗣法孙超琦彚
上堂
住浙江湖州府武康县金车山报恩禅寺众檀护请上堂宣疏竟师又手向法座云不礼须弥灯王便登狮子高座丈夫自有冲天志那向他人行处行遂陞拈香云此一瓣香有君有臣有父有子有主有宾??向炉中君恩亲恩内外护法恩一齐报得复拈香云此一瓣香佛祖齅之脑裂天人觑之眼枯??向炉中供养本山第一代无面目先师天隐老和尚用醻法乳之恩敛衣就座白椎竟师拈杖云先师和尚今日在某上座拄杖头示现全身举扬大法还有共见共闻的麽出来互相证明问答不录师卓拄杖云去岁元公黄居士祈远唐居士暨众居士等要某举扬此事某以先师会下颇多精链之士大胆小厮不妨暂时钝置谁知先师有谶云不是我兮便是你今日拓开泼天门户万不可诿众檀护诸弟兄仍推向人前不可囊藏被葢也蓦竖拄杖云看看横杖云不直前荐取向门外打之遶先师隐入某上座拄杖里去也复举临济大师初住河北谓普化克符二上座曰我欲於此建立黄檗宗旨汝二人成褫我二人珍重下去三日後普化上来云和尚三日前道甚麽济便打三日後克符上来云和尚三日前打普化作甚麽济亦打师云临济大师眼孔太窄欲立先宗止望那两人成褫某上座则不然今欲於此建立先报恩宗旨仰望大众尽皆成褫我若或拟议迟疑各各自领三十棒蓦卓拄杖喝一喝下座
元旦上堂师云有一句子河沙刹土三世诸佛不能说西乾东震历代祖师不能说天下善知识不能说先师和尚亦未曾说某上座今日既居此位为众分明举似也元正启祚万象咸亨下座
乡友临访上堂举僧问云门大师云如何是诸佛出身处门云东山水上行又有人问龙池幻有师翁云如何是诸佛出身处翁云西河火里坐师云某上座则不然今日若有问如何是诸佛出身处但向道我是蓉城杨四郎
佛诞度僧上堂师云报恩新长老今年才廿四黄而老瞿昙是吾最小子古往今来多少居曲彔牀的大善知识凡於四月八日播弄瞿昙小老的矢臭气则有分还曾梦见瞿昙的师麽若向者里缁素得则不论鬀发不鬀发不虚亲到报恩来若者里缁素不得直饶新报恩亲手为他剗草也未面对面白云千万里蓦喝一喝下座
上堂举昔日世尊因文殊至诸佛集处值诸佛各还本处惟一女人近彼佛坐入於三昧文殊廼白佛云何此人得近彼佛坐而我不得佛告文殊汝但觉此女令从三昧起汝自问之文殊遶女人三匝鸣指三下廼托至梵天尽其神力而不能出世尊曰假使百千文殊亦出此女人定不得下方过四十二恒河沙国土有罔明菩萨能出此女人定须臾罔明大士从地涌出作礼世尊世尊敕罔明出罔明却至女子前鸣指一下女子於是从定而出师拈棒云者则因缘几千年来丛林举论的颇多少有决断得者今日事不获已且作死马医若某上座在当时才见文殊世尊云云便一齐打出非但当时剿绝亦免後世誵讹且道新报恩意归何处卓拄杖云不奋齩人狮子勇吠葺逐块几时休掷拄杖下座
幻有大和尚诞日设供师指真云兀坐嘴卢都教人没奈何个老汉惯得其便者里透得过的如龙得水似虎靠山有意气时添意气不风流处也风流而今大明国里称为师翁後裔者不啻百千万亿究竟得大机显大用堪为的骨儿孙者能有几人某上座初阅龙池语录见师翁云世间多少不平之辈务要别寻一个人与我老释迦比胜负较优劣还知我释迦如来是何等一个面目麽某上座便於此丧身失命将谓师翁面目只如是後来呈似先师和尚受他许多恶辣钳锤方知见与翁齐减翁半德见过於翁方堪嗣续从此脚跟下自解作活计虽与师翁同条生不与师翁同条死师翁善为隐语云人还知我释迦如来是何等一个面目令某小[只*害]秃最初秪见师翁杀人刀未见师翁活人剑今日某上座不妨显示令见者闻者知我祖师门下亦有杀人刀亦有活人剑顾视左右云若有问如何是我师翁真面目拈香云急着眼
竖法堂方丈上堂师云巍巍堂堂本是圆成无人不承荫覆奈何有未知恩而今现前众檀越诸兄弟都是知恩报恩的也须向某上座拄杖头证明问答不录师廼云众居士於甲戌春日才兴一念请先师则报恩法堂蚤已成就待先师来兴工动作早是第二门头施设今日更要某上座建立岂不在第三然而出格大人终不羡一嫌三昔日临济大师云第一句中荐得堪与佛祖为师第二句中荐得堪与人天为师第三句中荐得自救不了後来慈明禅师云先宝应恁麽道兴化则不然第一句荐得和泥合水第二句荐得无绳自缚第三句荐得四棱蹋地你看慈明是临济儿孙为甚临济大师提持若彼慈明老汉拈掇若此且道二大老还有优劣也无卓拄杖云天共白云晓水和明月流千差与万别总向个中收
六月十九上堂师以杖击案僧出师云敲波惊鲸鲵惊出个虾蟆僧拟议师便打师乃云先师开法磬山飞锡乌峰及住此报恩数十年如大富长者打开宝藏拯济贫乏奇珍异宝靡不悉具随人知见随人力量一任取足得先师重器者固是知恩不少即得先师根折钗脚的也道见过磬山和尚曾受益来葢先师天覆地载海纳山容之量自然如此而某上座虽是他儿孙撑立他法门却逈不相似一双穷相手两个鬼眼睛握根拄杖莫道者里无一物与人直饶他处得奇珍异宝而来也与他彻底掀翻一棒打煞直须未跨岭门便识得某上座为人处若来此仰观进益那有语话分说到此香炉[跳-兆+孛]跳起来云和尚与麽道则观音菩萨於是日从耳根证圆通亦从门而入不是家珍师复击案云洎放过者个不唧[喵-卄+(一/(匚*〡*〡*(巨-匚)))]汉掷拄杖下座
上堂师枯拄杖云新报恩拄杖子有时血溅梵天有时春回大地有时立辩鱼龙有时千眼难觑且道作麽生与报恩拄杖子相见以拄杖旋风打散
行化上堂师云六祖大师云无相为体无念为宗无住为本者三句中有一句如千雷并吼千日并焰有纵有夺有杀有活若人会得许你双眼圆明後来白云端禅师有一偈云他人住处我不住他人行处我不行不是与人难共合大都缁素要分明只者一偈不虚为祖师之後今日新报恩亦有一偈说似大众他人难住我独住他人难行我独行不是生平多力量秪缘深受我师恩且报恩功圆一句作麽生道待行化回更与大众吐露
归院元旦众请上堂师云昔日香严禅师云去年贫未是贫今年贫始是贫去年贫尚有卓锥之地今年贫连锥也无後来真净文和尚云去年富未是富今年富始自富去年富一领黑黪布褊衫今年富添得一条百衲山水袈裟岁朝抖擞呈禅众实为风流出当家二大老虽是顶门具眼各出好手扶竖宗乘蓦竖拂子云若到报恩门下还敢高声也无打一拂云岳边顿落千山势海上全消万派声
佛诞上堂师卓拄杖云今日老瞿昙在拄杖头上一任山僧扶起放倒还有作家禅客麽向前来共出只手问答不录师乃云有一人佛之一字素不乐闻念佛一声[口*敕]口三日有一人见佛欢喜礼拜赞叹种种供养一人恁麽一人不恁麽同到报恩来且道留那一个即是有般汉便道功德天黑暗女有智主人二俱不受是者般的正好捉来朝打三千暮打八百何故大海若不纳百川应倒流
上堂举昔日世尊因乾闼婆王献乐其时山河大地皆作琴声迦叶起舞王问迦叶岂不是阿罗汉诸漏已尽何更有余习佛曰实无余习莫谤法也王又抚瑟三遍迦叶亦三度作舞王曰迦叶作舞岂不是习佛曰实不曾作舞王曰世尊何得妄语佛曰不妄语汝抚琴山河大地木石尽作琴声岂不是王曰是佛曰迦叶亦复如是所以实不曾作舞王廼信受师云大众还会麽若也会得方堪作佛祖儿孙如或不会山僧更为颂出抛筇直在千峰顶缚草开田闲有余笑月吟风面目冷知音知外几人知
上当问如何是当机一句师云窰上少人请你做砖师廼云高峯大师上堂云吃粥了也洗鉢盂去矢上加尖一塲败露西峯今日忍俊不禁却要向鹭鸶腿上割股良久云便恁麽去师云咄哉个老汉一生盲修瞎炼师资未尽其妙大法终未明在召众云要会洗鉢盂话麽脑後见腮莫与往来
上堂问击大法皷请师演大法义师云宿雨初收山气重师拈拄杖云一人发真归源十方虚空悉皆消殒一人发真归源十方虚空筑着磕着报恩则不然若有一人发真归源捉来朝打三千暮打八百顾视左右卓拄杖下座
上堂师拈拄杖云先圣道有时夺人不夺境有时夺境不夺人有时人境两俱夺有时人境俱不夺高声召众云是什麽所在蓦掷拄杖下座
闰正月旦上堂师拈拄杖云一不成只两不成双今朝正是奇特月日还有奇特人出来共明奇特事麽问答毕师乃云兹者好日多同化主自远归来施主入山设供山僧也趁闹热供养大众一上幸诸大众各各现大人相赴山僧斋山僧将无边世界一切山陵为馒头一切河海为汤一切森罗万象为奇羹美饭一任大众放开肚皮展开大口饮之不竭食之有余饱????地乘风徐行片时游徧诸佛国土向虚空里打个筋斗下来山僧再呈第二番供养把无边世界依旧撒开以一世界为一斋一任大众乐一味者即向一味世界应供乐多味者即向多味世界应供随大众种种所乐即向种种世界应供斋毕旋归然後山僧将无边世界仍前还他无边世界一切山陵仍前还他山陵一切河海仍前还他河海馒头还是馒头汤还是汤羹还是羹饭还是饭殷勤请山僧陞座毕然後落堂吃斋令诸檀信求福者福集忏罪者罪灭荐亡者亡人高昇生安死利靡不如意顾左右云且慢散去三番供养大众了更要总散大众一大分嚫钱乃举百丈上堂云我有一句子百味具足大众还会麽慈悲之故而有落草之谭下座
上堂师云山僧久因幻躯有病佛法两字并不提起慈引居士启请上堂打算了一夜无只字可说对众如实供通莫怪空疎久立珍重
上堂师竖拄杖云明眼禅人出众相见二僧竞出师以拄杖画一画云领取钩头意莫认定盘星下座
诞日上堂师按拄杖云放光现瑞皷舞小儿动地雨华助扬末技止止不须说欺侮杀人数数请敷宣颠狂慕外青莲华下笑颜开奴见婢殷勤积雪岩前断臂举人逢鬼迷闷现前大众十二时中各各蹋佛祖顶[甯*页]行有不受惑的出来相见问答不录师乃云山僧未出母胎已为诸人作大佛事举扬大法汝等诸人早已如实知如实见如实证如实行如实说为甚今日却受人处分只为分明极翻令所得迟
新市觉海寺缁白道侣请上堂师云天地成人物立有美有恶有是有非有邪有正有曲有直有宜有不宜有可有不可从而分别指画去取戒勉令修令治使知使行扶持世道匡正人心此儒教治世之法也谭无破有推小至大求精弃麤轻外重内此道教出世之渐也道有也不立一尘道无也不拨一物有时恁麽有时不恁麽有时恁麽也得不恁麽也得有时恁麽也不得不恁麽也不得有权有实有炤有用有纵有夺有杀有活可以意会难以言传承言者丧滞句者迷此释教入世出世之全也方便指迷之谓教直下传心之谓宗渐者繇博而至约顿者一了而百通把住黄金失色放行瓦砾增辉且道把住为人好放行为人好卓拄杖云人归大国方知贵水到潇湘一样清
上堂师拈拄杖云自惭少福住幽林澹薄辛勤岁月深散众欲眠峯顶石捐身助道是何心仔细看来竭诚为众的也有肻心檀护也有只要我辈颛精学道古德云学道如钻火逢烟未可休直待金星现归家始到头先圣与麽激扬要知学道非同小可若不一闻千悟直须一切放下忘苦忘乐忘死忘生历尽艰难方能透脱顾左右云世出世法非凭一点真心不能成就故有此真心也可以自利有此真心也可以利人有此真心也可以自利而利人有此真心也可以利人而自利彻此心源便见瑞林面目清胜化仪自在报体净满金方伯与浔谿众信凡受瑞林所化生一念净信所作佛事皆成佛道蓦卓拄杖下座
(瑞林师报恩禅堂清众时在崇祯十四年老人方二十七岁提持激切相依者莫不亡身为道叅究刻苦然丛林初创百事淡泊瑞发心浔溪抄募一时不克满愿遂舍命浔溪岂凡金方伯家居闻而叹异谓丛林有如是为众之人主法领众必非寻常知识率浔溪诸善信送僧粮百石并瑞师灵龛归报恩故老人特为上堂举扬)
上堂举五祖演和尚云四五百石麦二三千石稻好个休粮方耆婆不得妙千岩长禅师云管取有钱常住不无演祖若是将无作有拔贫作富须还无明始得米不蓄一粒菜不栽一茎任渠来往者吃得饱彭亨师召众云用四五百石麦二三千石稻如何唤作休粮方米不蓄一粒菜不栽一茎如何吃得饱彭亨阿呵呵大海纳流寒岩发焰二大老不无些小巧妙简点将来未见大人体态报恩者里则是直心道场不用蛇足有米吃三餐无米吃两度也有时恰好也有时忍饿掷拂子下座
便舟化主领昆山众居士请上堂师顾左右云毁形易服作世外之士直须不惜身命饥寒困苦置之度外颛究大事图报佛恩所以古德示众云夫既出家如囚脱狱於佛法中万死一生更莫弃舍葢虑後学遇境界艰难一时打不过故尔苦口叮咛殊不知清苦僧家本分不独今时如此自古皆然昔日大愚芝和尚常住澹薄想与报恩差不多而芝老和尚穷酸直是穷酸到底几株宿菜也不令人好吃尝上堂云大家相聚吃茎虀唤作一茎虀八地狱如箭射报恩者里虽云澹泊然山僧素愿有食有法令众安止近因饥馑安众无方直是食不下咽坐卧不甯幸有化主发心在外渐令信心檀越入山且不要大众学古人鬼见识度量与麽小口门与麽窄大家相聚在此澹薄时澹薄吃斋时吃斋唤作吃斋我等与施主皆共成佛道下座
佛诞上堂师云马祖道一口吸尽西江水慈悲之故而有落草之谭世尊道十方虚空生汝心中犹如片云点太清里与麽会得正好捉来朝打三千暮打八百有般汉迷头认影弃本逐末守个昭昭灵灵为悟主人公以举足动步摇唇皷舌的为常住心体师喝一喝云认六尘缘影为自心相譬如病眼见空中华及第二月百千澄清大海弃之惟认一浮沤迷中倍人佛所深愍还知一切见闻觉知之心本自无生惟因境有前境若无则此见闻觉知之心亦无麽世尊又示阿难云如汝今者承听我法此则因声而有分别纵离一切见闻觉知内守幽闲犹为法尘分别影事今时外道好笑杀人既以晓得走路问话的为悟自心更以识神空主人公也不可得为末後无疑谁知数十年前尽被世尊痛阿明叱如斯学者可弗见不善如探汤猛看破浮幻身心向一念未生前当下证得广大心体连证之一字亦不可得便识得一切佛祖广大心体方可出生出死方可入死入生方可如释迦老子於昔年今日才生下地便现些小神通周行七步目顾四方一手指天一手指地云天上天下惟我独尊方可如云门大师顺风吹火云我当时若见一棒打杀撩与狗子吃事是恁麽事人须恁麽人苟不如斯生死到来便验真伪复举古德云毫厘有差天地悬隔师蓦竖如意召大众云还会麽良久掷如意云黄金自有黄金价终不和沙卖与人
癸未诞日檀越请上堂师至座前涤凡刘居士同凉禅等呈祖衣师云两年福薄勉为人糠麦为糜草作羹时节渐佳惭未辍此衣珍重至诚心便撘衣顾左右云先圣有言此衣表法举衣云者个是衣唤什麽作法复举衣云者个是法唤什麽作衣向者里千眼顿开何事不办如或未然更为当阳揭露陞座白椎竟问如来和尚同月同年如何是无量寿师云山僧今年三十师廼云圆陀陀七华八裂锦攒攒绝点纯清明中有暗黄金失色暗中有明瓦砾生光拟议承当白云万里愁眉退避凉飈满目取不得舍不得事是恁麽事人须恁麽人得在此失在此但得恁麽人何愁恁麽事且超羣越格一句作麽生道良久云普自恣日了悟禅人同众居士请上堂问话毕师乃云山僧年来一味打睡内外大众作务时作务坐香时坐香打七时打七打五时打五结制亦如是解制亦如是既然如是今日了悟上座同众居士设供请陞座又作麽生良久云如是如是复举闍夜多尊者因月氏国王闻尊者德风躬诣问法修敬已请开演尊者曰大王来时好道今去亦如来时师召众云还会麽应病不假驴驮药
九日姚均仁居士请上堂师云见离断常道无明昧断常之见非真见明昧在人不在道直饶戴角擎头未是当家种草一种平怀悠然自得的衲僧出来道个应时及节的句看问如何是无生话师云池无擎雨绿庭有傲霜黄师廼云金华布地玉蕊承天今正是时杲日当空乾坤郎耀古今无异闍黎老僧面目现在悟人瞎人诚谛之言一句明明该万象篱边斜插验人枝蓦喝一喝下座
开炉上堂师拈拄杖云一椎便就未是性燥不假一椎漆桶不快入得从上炉鞲的衲僧出众相见一僧出礼拜师云欲钓鲸鲵澄巨浸却嗟蛙步[马*展]泥沙僧拟议师打出又僧出师震威一喝僧拟议师亦打出又僧出师云当塲相见须是作家僧喝师云胡喝乱喝作麽僧又喝师又打出师廼卓拄杖云不是与人难共合大都缁素要分明掷拄杖下座
元旦上堂问答不录师云追金琢玉绣口文心自有当行作者转身掉臂努目撑眉一任逞俊禅流两眼对两眼真金不博鍮未举先知早已属二属三当阳荐取岂止落七落八诸佛不出世祖师不西来目前无闍黎此间无老僧但有言说都无实义掷拂子云蹋着故乡田地密人人皷腹乐昇平
大雪设禹门幻有老和尚供师云师翁面目雪满千山先师仪表春回大地先师春回大地也雪满千山非当年久侍者不知师翁雪满千山也春回大地三十年後有人共见今日某孙应时献一杯茗罪过弥天何故不合当面触犯
解制空明师同涤凡刘檀越请上堂问答毕师廼云尽大地是解脱门把手牵不入尽大地是涅盘路倩人得不得入得解脱门行得涅盘路便廼动若行云止犹谷神既无心於彼此岂有象於去来南赡部洲坐禅北郁单越脚麻东弗于逮持鉢西瞿耶尼手酸大洋海底翻身打倒兜率天宫触着阎罗老子鼻孔带累四大天王齐声喷嚏天人捧花无路禅鬼窥觑何及如或不然出门便是草脚下好生看
清明上堂师云昔日灵山会上文殊请世尊再转法轮世尊云汝请再转法轮是吾曾转法轮耶师召众云世尊大好言语今日节届清明众职事及诸大众请山僧陞座说法是岂山僧有不说法时邪卓拄杖云会中若有仙陀客不用旁人更下椎
化士归上堂问高高山顶住持深深海底行化者个是什麽人师云进前来向汝道僧伫思师便打师廼云昔日金牛和尚每斋时自捧饭上堂云菩萨子吃饭来师召众云人莫不饮食也後来云峯悦禅师叅大愚芝和尚入室请益芝云法轮未转食轮先转後生趁色力健何不为众乞食我忍饥不暇何暇为汝说禅师召化主云观禅人且道大愚老汉是什麽心行横按拄杖云三通皷罢大众云臻一堂风冷澹千古意分明掷拄杖下座
结制上堂举退庵重闍黎领众问答不录师拈拂子云今朝四月十五金轮峯笑缃谿舞草木土石尽翻身蚊虫獦蚤骑佛祖更有一般奇特事栏中两头鹿吞却千山万山虎顾视左右云释迦弥勒是汝之奴朝蹋毘卢南岳游暮挟舍那天台卧重闍黎莫放过下座
上堂问当阳举示分明石火电光不及和尚还具金刚脑後眼麽师高声云不具僧无语师叱退问如何是夺人不夺境师蓦竖如意进云如何是夺境不夺人师云近前来向汝道进云如何是人境两俱夺声未绝师便喝进云如何是人境俱不夺师云礼拜着师廼云昨日职事头首为众竭力启请说法山僧云逢人则出顾视左右云大众便下座
端阳上堂举天龙为玄沙侍者侍沙山行遇虎龙曰和尚虎沙曰是汝虎师召众云衲僧行处如火消氷万法本闲惟人自閙六祖大师云非风旛动仁者心动将谓说心性禅承言者丧滞句者迷舍多尊者云非风铃鸣我心鸣耳多少人面墙而立心复谁乎俱寂静故大众还会麽一物寂静多物寂静一身寂静多身寂静一世界寂静多世界寂静先师天隐老和尚如是龙池幻翁老和尚如是济宗上下诸祖如是东土二三西天四七如是卓拄杖云拄杖如是山僧如是大众如是顾左右云堂中吃椶子如是
乙酉季夏十有一日墖天隐老和尚全身於报恩本寺之左上供拈香师云通琇事师旬有四载无彼无此无近无远无动无静无藏无显岂云旬有四载实惟终身如是虽云终身如是亦犹浅而论之呜呼吾师虚空同寿通琇事师无前无後长安虽閙我国晏然惟师永安大众永安法属永安檀护永安漏泄吾师未後句万峯深处一龛闲
康熙癸丑冬至後五日江南慕鹤鸣藩宪毘陵纪光韩郡伯奚苏岭郡丞荆谿史德让邑侯乡绅蒋芳萼观察同阖邑绅衿檀越诸山法眷暨江右曾庭闻孝廉等请师住荆谿善权寺入院
三门师云宰相三生乘愿寺呵护重来显大臣小人道消君子长源流不息有知音
伽蓝殿师云有护伽蓝神方能建立正法幢灵山一会俨然未散
祖师殿师云终身头陀九年面壁直下儿孙世守岑寂
佛殿师云有大愿王为天为神为人在人人中尊在神神中尊在天天中尊双轮并运万德俱圆拈华一笑事如新百万人天共瞻
据室师云邪人说正法正法亦邪正人说邪法邪法亦正所以道一句中具三玄一玄中具三要有权有实有照有用拣魔辩异知其邪正蓦拈拄杖喝一喝连卓拄杖三下
上堂师拈拄杖云先磬山於此寺阐扬正法先龙池於此寺阐扬正法从上佛祖於此寺阐扬正法尽未来际一切明心见性者於此寺阐扬正法且道阐扬正法一句作麽生道千年偃栢成乌有一殿岿然似鲁灵要知祖墖天大护四壁颓甎努眼睛下座
悬香积厨板师云击龙池祖庭板吃善权祖庭饭何故聻事同一家随声击板三下(板系龙池送来)
禅堂请悬钟板师云丛林虽未齐整规矩且要森严举椎云有眼共见有耳共闻且道事理圆融一句作麽生道钟中无板响板中无钟声钟板不交叅句句无前後随声击钟板
大觉普济玉林禅师语录卷之一终

[book_title]大觉普济禅师北集卷之二
嗣法门人行岳编
嗣法孙超琦汇
上堂
顺治十六年己亥闰三月初一日万善殿奉
御旨请上堂钦差世袭三品倚赖李自昌官住僧净行寂芳引座师至法座前左右顾视召众云会麽若也会得山僧未离江南陞座已竟说法已竟所谓尘说刹说众生说无间说是真语者实语者如语者如或未然看向第二门头施展去也便登座拈香云此一瓣香亲受灵山记莂爇向炉中祝严
佛心天子成等正觉次拈香云此一瓣香华藏海会早已敷宣爇向炉中祝严
太后百福具备保助
皇躬大扬法化次拈香云此一瓣香灵山一会俨然未散爇向炉中祝严
坤甯配
天东西承翊团圞头共展上上机敛衣就座上首白椎云法筵龙象众当观第一义师应声微笑乃云宋时有个端禅师因见弄师子发明心地遂合彩为衣作师子状人都呼他为端师子者个禅师逆行顺行作疯作颠一日至一船边求附舟官船人云我是高邮去的船端云我就高邮去当时高邮有个秦少游居士是一代闻人久知端师子之名闻其来率缙绅士庶迎请说法端上堂云天上无双月人间只一僧一堂风冷澹千古意分明端禅师恁麽举扬可谓龙袖拂开全体现象王行处绝狐踪然而简点将来未免村里师子耳山僧则不然四时错行日月代明天地持覆缁素欢腾且道与古人是同是别若有人出来道恁麽拈提亦是乾打閧耳山僧但向他道将谓无人证明阿呵呵我为法王於法自在要上便上要下便下下座复左右顾视云更听举则古话昔日梁武帝问初祖达麽大师云如何是圣谛第一义祖云廓然无圣帝云对朕者谁祖云不识师高声召云大众达磨大师面目现在
上堂上首白椎竟是日名德颇多师左右顾视云世尊拈花迦叶微笑百万人天次第成佛
御驾俨临命登万善宝座揭露正法眼藏涅盘妙心作家禅侣尽出相见问仁皇好道启大会於重玄祖令当行建法幢於今日从上宗猷如何展演师云进前来与汝道进云金轮顶上无生曲唱彻皇都调更新师云一句耸人进云万善殿中为雨露五龙亭上起清风师云其愿如是进云只如仰答圣明一句又作麽生道师竖拄杖云天台华顶万年藤报德酬恩心铁石进云金堤柳拂千枝瑞上苑花开万国春师云也许闍黎其激杨问即今万善堂中顶礼万佛宝号但知其名未审居何国土师云上座醉那僧义手向前云总在者里与和尚相见也师便打僧喝师又打进云不劳重举师复打问法雨南来润帝畿佛门龙象乐皈依请师解奏无生曲直指咸合四众知师云横按镆鋣全正令进云清净本然为甚忽生山河大地师云昨日有人恁麽道三十棒趂出也进云云空山自静风动氷生纹师云也好与一棒问云月是同溪山各异只如洞上宗风如何是正起时便倒师云进前来吃棒进云如何是正倒时便起师云自知好恶进云如何是起倒同时师便打进云如何是起倒不立师云不知痛养僧云万籁有心闻不得孤岩无耳却曾知师云过那边着问摩尼宝珠人不识如来藏里亲收得如今抛向面前为甚麽不能当头荐取师云莫压良为贱进云罔象到时光灿烂离娄行处浪滔天师云许你肯吃苦问五祖门下有一神秀大师既为人天师范因甚麽不得衣钵师云为他通身是佛进云卢行者又系獦獠因甚麽却得衣钵师云为他不会禅道进云伶俐不妨随处有痴愚端的世间稀师便打师廼云九年面壁计较未成立雪齐腰苦劳徒尔三拜依位直可如礼也忏罪解缚鞭影高飞无性性空松风聒耳本来无一物追金琢玉两枝嫩桂五叶芬敷异口同音千山一月乃至笑岩老祖挺生神京建立临济宗旨禹门浪阔突兀孤危事是恁麽事人须恁麽人但得恁麽入何愁恁麽事且道如何是恁麽事举袈裟云如天普葢似地普擎好风齐着力尽向此中吹上首复白椎云谛观法王法法王法如是法师普临出众作礼师云为甚当塲不战进云钟鸣皷响和尚陞堂閙轰轰向甚麽处去师云且喜殿後有功进云未是某甲去处师云好与三十棒进云谢和尚慈悲师云晴天不走
上堂上首白椎竟问穷诸玄辩若一毫置於太虚竭世枢机似一滴投於巨海者般汉曾有为人处也无师云有进云如何是他为人处师云填沟塞壑进云当时入门便棒又作麽生师云莫谤他好进云秪如後代儿孙还有知恩报恩者麽师便打进云个中若不知端的先宗那得到如今师打云有功者赏问仙客乘云泛紫畿欣逢圣主话玄微五旬金殿垂恩重又许扁舟渡雪谿未审其中秘密还得大家知也无师云天高地厚进云雷音已震青霄外四海咸闻第一机师云日光月华进云秪如昔日波斯匿王问释迦老子圣义谛中还有世俗谛否若言是有智不应一若言是无智不应二一二之义其事云何为复是知而故问为复是真疑现前师云普进云释迦老子答波斯匿王道大王昔於龙光佛时曾问此义吾今无说汝亦无闻无说无闻是真圣义谛是名一理二义一二之义其事如是为复是全赴来机为复摄权归实师云一任疑着进云设使
今上皇帝如波斯匿王恁麽问时和尚又作麽生答师云莫向四威仪中相见进云可谓如王宝剑随王意千古同符作者心师云愈令心如石僧礼退师廼云释迦文佛降生之月朔旦良辰奉
旨重陞宝座举扬大法通琇打点些佛法出来供养汝诸大众及乎陞到座上观诸大众通身是法一一毛孔出无量口一一口出无量音声一一音声宣无量妙义人人尔法法尔盈虚空徧法界无有一毫亏欠处无有一毫空缺处通琇更作麽担水河头卖直如河伯见海若恍然自失耳伏惟大众各自珍重所集功德上祝
圣寿无疆一气不言含有象万灵何处谢无私上首复白椎下座
佛诞圆满
御建道塲日上堂师拈香云此一瓣香从
今上皇帝至孝至仁至信心中流出爇向炉中供养
释迦文佛上祝
皇太后万福下保天下太平庶民安乐悉如
睿旨上首白椎云法筵龙象众当观第一义问人王特比法王尊法王有仗人王护此意云何师云帝有拄杖子进云手指上下目顾四方为复是自性宗通为复是师承禀受师云总不是进云道林久植圆果熟灵根深种觉花香师云汝吃得拄杖子麽进云和尚证明师云已放过间乾苞瑞极坤孕灵图诸佛未曾出世那知人人鼻孔撩天师云头不梳脸不洗与汝相见了也进云龙吟雾起虎啸风生诸佛既出世後因甚杳无消息师云六月满林霜进云正当此日释迦老子於岚毘尼园中示现受生种种神变乃至三千大千世界一切微尘世界岚毘尼园中悉现如是受生种种神变时节自显耶法尔融通耶师云一任疑着进云只今万善道场圆成众福十方调御皆悉证明未审以何为验师卓拄杖云以此为验进云可谓三春果满菩提树九夏花开菡蓞香师云礼拜了退问舌头上无十字关脚跟下断五色线请问和尚如何是舌头上无十字关师云恁麽的人来与他茶吃进云如何是脚跟下断五色线师云恁麽的人来教他地下坐着进云打破十字关扫断五色线师打云你替他各吃三十棒进云恁麽则说满天下无口过行遍天下无踪迹师云更要第二杓师廼云诸佛为一大事因缘出现於世法华会上说已说到一切众生具有如来智慧德相但以妄想执着而不证得诸佛菩萨所示礼诵讲演庄严供养音乐梵呗燃灯悬旛仁民泽物种种法门行俱行到常乐我净涅盘会上和盘托出真如性海华藏玄门七处九会圆融极其圆融行布极其行布作殊胜中殊胜佛事於四十九日中令一切人一切时一切处悉见释迦文佛王宫降生显大威光现诸神变广利众生满菩提愿若僧若俗折旋俯仰动静闲忙无一空过者且果满功圆一句作麽生道一人有庆兆民赖之上首再白椎下座
御建
孝献皇后陟天道塲请上堂师拈香云者一炷香从
皇太后
皇上至信至仁至慈中流出爇向炉中供养
十方三世常住三宝又拈香云者一炷香爇向炉中祝严
皇太后懿躬万福又拈香云者一炷香焫向炉中祝严
皇帝万岁万岁万万岁又拈香云者是
皇上昔日亲为
孝献皇后觌面提持向上一着今日要僧琇向人天众前证明令天下臣民无远无近见者闻者尽发菩提心齐成正觉广利有情敛衣就座上首白椎云法筵龙象众当观第一义晓云谋问口吞佛祖还同入泥入水有王有宾因甚却在千峯顶上师云正要闍黎恁麽举进云直得宗风永振万类瞻依师云知恩报恩进云记得古人云大死的人却活时如何不许夜行投明须到意旨如何师云棒打石人头嚗嚗论实事进云古今作家曾无异调师云过玄润问古人道人王即人王尊法王即法王尊即今
天子临筵龙象交叅为是人王尊耶法王尊耶师云逢人但恁麽举进云尧天舜日家家乐大展宗风在此时师云好一对联进云秪如世尊涅盘椁示双趺
皇后宾天有何示现师便喝进云一句迥超千圣外千山锁断万重关师云自领三十棒雪痕成问昔日傅大士讲经挥尺一下下座是何意旨师云瞻之仰之进云古者道隔墙见角便知是牛大士恁麽提持因甚人皆罔措师便喝进云秪如今日奉荐
皇后又当如何设施师竖起拄杖进云龙得水时添意气虎逢山势长威狞师云人归大国方知贵进云学人今日小出大遇师云退还朴淳问奇特因缘必须奇特处举扬过量佛事须是过量人前发挥秪如兴教坦禅师云我有三十棒寄打雪窦意旨如何师云明眼难瞒进云作家宗师天然有在师竖拄杖云倚天长剑逼人寒进云行湻则不然谁知别舘池塘里一对鸳鸯画不成师云放汝三十棒栖云岳问
纶音踵至法锡重来恭遇
灵筵复登宝座未审直截一句作麽生道师云证明
皇后成佛进云恁麽则水晶帘外三更月透过金波第一枝师云但愿天风齐着力见闻随喜悟无生进云乐邦[秽-止+山]土浑余事楼阁门开竟日闲师云乐则同欢山晓皙问两侍巾缾未闻一字今日景山却成特地未审昔日是今日是师举杖作打势云恁麽则放过不可皙??走退以手作掩耳势师云较些子师廼云应以佛身得度者即现佛身而为说法应以菩萨身得度者即现菩萨身而为说法应以
皇后身得度者即现
皇后身而为说法应以庄严作佛事者即现庄严相而为说法应以音声作佛事者即现音声相而为说法应以寂默作佛事者即以寂默相而为说法召大众云会麽知音不用频频举达者应知暗点头上首复白椎下座
孝献皇后陟天道塲圆满请上堂上首白椎竟师拈拄杖云赵州有言曰向南来者与他下载向北来者与他上载通琇道南方说法打瞎人眼北方说法点开人眼今日大施门开堪沾雨露者出来骨岩峯才出师云与汝一只眼进云
御建道塲时圆日圆功德圆
孝献皇后福圆慧圆果地圆未知和尚手中拄杖子还圆否师云急走过峯礼拜云一人有庆兆民頼之便退师云自领去頴庵与出师云菩萨子来也礼拜云具眼师云布施我一只耳朵进云设似有和尚又着向甚麽处师云情知拈不出进云秪如击涂毒鼓解虎项铃虽是好手未为作家总不恁麽又且如何师云进前来与汝道进云愚者不及智者过之师云自领去晓云谋问昔日赵州今朝和尚师便喝进云有所誉者有所试矣师云被你两番钝置进云却是行谋罪过师云急走遇雪痕成问有则奇特因缘今古未曾举着学人露个消息和尚还许也无师云丑拙杀人成喝师云好喝进云非师不委师便喝栖云岳问昔人大庾岭头功德点眼秪垂一足今日景由殿里道塲圆满和尚又且如何津济师云文不加点进云天人羣生类普承此恩力师云大展九拜超体问南方火炉边有个无宾主句今日要请和尚宣扬师云你是什麽人敢举此话进云千山势到岳边止万派声归海上消师打云放过不可同定出作礼起师挥杖云打断你记来的问头进云且喜和尚具眼师便喝进云是法寂灭相不可以言宣和尚今朝说法为何师云礼拜着进云七七圆满万善果周即今
董皇后还来听法也未师云明头合暗头合进云一超直入如来地妙高峯顶任纵横师云一句也不肯忘玄庆问古人道不逢别者不开拳一遇知音便分付且道分付个甚麽师云你不是知音进云道场圆後
董皇后向甚麽处安身立命师云天地同久进云个中消息子料得少人知师卓拄杖又僧出师云前日礼忏大众到万善殿根见山僧问云不着佛求不着法求不着僧求众等所礼何事你试道看进云谢和尚报国之恩师云也要劳而有功进云城东老母与佛同生不欲见佛且道有何长处师云道听涂说师廼云普贤称赞佛功德诸功德聚无有比声闻菩萨莫能知唯佛与佛相委悉若欲具足佛功德唯修普贤十大愿过去诸佛如是行未来诸佛如是行现在诸佛如是行
皇太后如是行
皇上如是行
孝献皇后如是行山僧如是行大众如是行顾视左右云我不敢轻大众缁素人人是佛蓦卓拄杖复举赵州问南泉云知有底人向甚麽处去泉云山前檀越家作一头水牯牛师召众云会麽若也会得廓清五蕴永绝三途当时赵州见南泉恁麽道进云谢师指示泉云昨夜三更月到牕山僧如实告报非父不生其子上首再白椎下座
御建西苑广济两山结制庄严
孝献皇后仙驭道塲请上堂师拈香云者一炷香从
皇太后
皇上百福光中涌出焫向炉中成般若光明云庄严
孝献皇后清净法身圆满报身千百亿化身敛衣就座上首白椎竟师拈拄杖云此来冀北接上上机闭门打睡我不人欺兹遇
皇恩浩荡选佛塲宽既云来上林复鳞集广济今日一齐结制山僧出来应个时节有不会佛法的禅子对众激扬看纯如咨问三要印开朱点窄则且置作麽生是未容拟议主宾分师云未向前来与汝三十棒了也咨便喝师云好喝迟了八刻进云恁麽则峯头霜夜月任运落千溪师云轻轻掷一钓锦鳞冲浪飞頴庵与问施大钳鎚开大炉鞲铜头铁额且拈向一边忽遇和尚一鼻孔出气的又作麽生锻链师云惯钓鲸鲵却逢跛鼈进云大众分明记取师云自领去雪痕成问把住牢关佛祖无他栖泊大开炉鞲几圣一任交叅今日奉
勅开炉和尚如何相为师云一棒一条痕一掌一握血进云有一人不受钳鎚不假锻链又作麽生师云好与棒吃成便喝师云好喝进云不是男儿多意气只因曾踏上头关师云虾跳不出斗超体问古人道贼来须打客来须待今日两山结制大众咸臻和尚如何施设师云三时赴堂有饭四时止静有香进云秪如有一等皮毛脱落高卧千峯有一等擎头戴角横行四海此一种人到来和尚又作麽生相接师云一个烧炕一个烧茶进云知音不在千杯酒一盏清茶也醉人师举杖作打势云放过不可师乃云众卖花兮独卖松青青颜色不如红鹫岭风高嵩雪寒利人自利好生观三顿风颠叅堂去骑虎头兮把虎尾枝叶不存真实殊闲神野鬼一纸驱碔砆剥落列璠璵满床尽撒雪珍珠圆悟应庵雷灌耳源远流长泽广被千仞岩前榜死关脉愈延兮蓄愈严向上提持不会禅室中真子荷真传一丝九鼎赖人肩铁脊氷怀代有贤金台挺生过量杰柳巷闲门接上哲禹门孤耸绝跻攀戴角擎头把住关石磬高悬识者知龟毛付与小厮儿先宗面目向人提将大海倾大海去蓦卓拄杖喝一喝起身再拈香云上来结制演法所集良因伏愿
皇太后寿岳等於须弥福瀛逾於大海
皇上冤亲等度满菩提愿
孝献皇后现身救苦如观世音闻名与乐如无量寿顿令地狱停苦囹圄虚空万国九州一切臣民现前大众各各知恩上首再白椎下座
上堂上首白椎竟师拈拄杖云第一句中荐得堪与佛祖为师第二句中荐得堪与人天为师第三句中荐得自救不了临济大师昔日被人问个如何是第一句当下氷消瓦解直饶尽力道个三要印开朱点窄未容拟议主宾分未免欺秦瞒汉顾视左右云众中有不受人惑的麽頴庵与问第一句荐得堪与佛祖为师如何是第一句师便喝进云第二句荐得堪与人天为师如何是第二句师云重言不当吃进云第三句荐得自救不了如何是第三句师云转见不堪进云若无举鼎拔山力千里乌骓不易骑师云且放过玄定问一不成一五不成五师云洞山在你脚下进云一花五叶果熟香飘师云你那里学得来进云西来祖意元无意东土传心岂有心师云自领去师廼云你有拄杖子我与你拄杖子你无拄杖子我夺你拄杖子召大众云一种是声谁会得有堪听有不堪听再白椎下座
腊月旦上堂僧问今朝腊月一某甲得个消息欲向和尚吐露和尚还许否师云许僧拟议师打退行咨问棒下无生忍行咨知恩报恩作麽生是临机不见师师便打咨掀香案师连棒打退行与问昔日临济大师一日谓普化克符云我欲於此建立黄檗宗旨汝且承褫我二人珍重下去意旨如何师云两眼对两眼进云明眼人难瞒师云放汝三十棒师乃云昨夜老赵州与跛云门打做一团分身无数遍一切处直令尽大地若缁若俗开眼也着合眼也着大众会麽普大众不会麽庭前栢树子蓦卓拄杖喝一喝下座
元旦上堂师拈香云者一炷香从闻思修入三摩地上同诸佛慈济下洽羣生悲仰三十二应似帝网交罗四无量心如河海竞注焫向炉中供养
今上皇帝现天子身作大法檀敛衣就座上首白椎云法筵龙象众当观第一义师起立云第一义谛当阳举似召大众云斋时闻皷鸣齐上殿诵无量寿如来再白椎云谛观法王法法王法如是便下座
己亥春诏迎入京供养西苑
世祖问心在七处不在七处师云覔心了不可得
世祖问悟道的人还有喜怒哀乐也无师云唤什麽作喜怒哀乐
世祖问山河大地从妄念而生妄念若息山河大地还有也无师云如人睡醒梦中之事是有是无
世祖问如何用工师云端拱无为
世祖问如何是大师云光被四表格于上下
世祖问本来面目如何叅师云如六祖所言叅云六祖如何说师云祖言不思善不思恶正恁麽时如何是本来面目
世祖问思善思恶时如何师云好善但好善恶恶但恶恶正好善恶恶时即叅者好善恶恶是我作用我不思善不思恶时面目聻所谓要一切处叅第一要动里叅动中得力静中愈胜古人所谓从缘荐得相应捷也
世祖问如何是孔颜乐处师云忧心悄悄愠于羣小
世祖退命近侍传语云恨相见之晚
庚子秋
世祖马上有省连
诏敦请至京
世祖就见西苑丈室相视而笑日穷玄奥
世祖见一矮戒子指问师师云长者长法身短者短法身
世祖喜谢
奉
旨进颂
深殿焚香永心斋笑坐忘大圆镜智净应物妙无方
又
慈帏色养适侍坐快谈玄法界尘尘佛同光照大千
雨夜奉
旨书
心同虚空界示等虚空法证得虚空时无是无非法虚空作麽生证
心随万境转转处实能幽随流认得性无喜亦无忧见闻觉知是流性作麽生认
一念不生全体现六根才动被云遮全体现时如何畧约不是赵州桥明月清风安可比
旨为保母说法
师秉拂云保母善知识凡生世间未免形累菩萨有隔蕴之迷况其次耶既笃信真宗应洞明自性十方无壁落四面亦无门净倮倮赤洒洒虚空扑落地露柱绝尘奔现前大众异口同音诵持大悲神咒七遍万德洪名一千声用助新逝保母徧游佛土圆证菩提
世祖宾天拈香
师云报身如梦幻世界若空华唯过量大人去来无碍进如意云此是
皇上生生用不尽的现前大众专精持念究竟坚固大陀罗尼大悲药师往生神咒发愿回向
大觉普济禅师北集卷之二终

[book_title]大觉普济玉林禅师语录卷之三
书记音纬等编
嗣法孙超琦汇
示众
住吴兴报恩示众举密庵禅师上堂举婆子烧庵话云者个公案丛林中少有拈提者杰上座裂破面皮不免纳败一上也要诸方简点乃召大众云者婆子洞房稳密水泄不通偏向枯木上糁华寒岩中发焰个僧孤孤迥迥惯入洪波等闲坐断泼天潮到底身无涓滴水仔细简点将来敲枷打鎻则不无二人若是佛法未梦见在乌臼与麽提持意归何处良久云一把柳丝收不得和烟撘在玉阑干师云风流婆子本分衲僧一个高高山顶立一个深深海底行被密庵禅师路见不平把来束作一团掷在粪扫堆头一场狼藉虽然密禅师也该三十苕帚柄何故他家各有通宵路那可皷是生非尊已慢人乃呵呵大笑云三足香炉一脚踢翻了还有扶起者麽若人出手但轻轻与他道死猫头那许你正眼觑着
示众举先和尚上堂举石霜云休去歇去一念万年去寒灰枯木去古庙香炉去一条白练去冷秋秋地去云峰又道不休不歇去业识茫茫去七颠八倒去十字街头闹浩浩地坐卧去三家村里盈衢塞路荆棘里游戏去刀山劒树劈腹剜心镬汤炉炭皮穿骨烂去如此举扬大似三岁孩儿辊绣球尚云你看二大老各资一路山僧则不然今日将三条??缆[监-皿+糸][监-皿+糸]缚却掷在无底坑里也不许休去歇去也不许不休不歇去动着则三十棒有个旁不甘者出来道磬山老汉有甚长处喝一喝云丈夫自有冲天志那向古人行处行师云老汉气吞今古把断要津饶他戴角擎头管教无路可走但未见海纳百川在某上座则要泼开门户从他休去歇去也得不休不歇去也得各各保护渠立脚稳密免使不恒其德或承之羞有不甘的麽拈拄杖云不见道智与师齐减师半德
示众举洛浦安禅师在临济为侍者济尝对众称之曰临济门下一只箭谁敢当锋浦自谓已足一日侍立次有座主叅济济问有一人於三乘十二分教明得有一人不於三乘十二分教明得且道此二人是同是别主曰明得即同明不得即别浦曰者里是什麽所在说同说别济顾浦曰汝又作麽生浦便喝济送座主回问浦曰汝岂不是适来喝老僧者浦曰是济便打後辞济济问向什麽处去浦曰南方去济以拄杖画一画云过得者个便去浦乃喝济便打浦作礼而去济明日陞堂曰临济门下有个赤梢鲤鱼摇头摆尾向南方去不知向谁家虀瓮里淹死浦游历罢直往夹山住庵经年不访夹山山乃修书令僧驰往浦接得便坐却再展手索僧无对浦便打曰归去举似和尚僧回举似山曰者僧若开书三日内必来若不开书斯人救不得也浦三日後果至见来山不礼拜乃当面义手而立山曰鸡栖凤巢非其同类出去浦云自远趋风请师一接山云目前无闍黎此间无老僧浦便喝山曰住住且莫草草匆匆云月是同溪山各异截断天下人舌头则不无闍黎争教无舌人解语浦伫思山便打浦因兹服膺师云尽道浦为侍者时济尝对众称之只见锥头利不见凿头方济大师曰我门下有只箭谁敢当锋须知者两句也有扬也有抑浦闻此遂谓已足岂是他家种草一日侍立次有座主叅济济问主有一人於三乘十二分教明得有一人不於三乘十二分教明得且道此二人是同是别香饵辩龙蛇主曰明得即同明不得即别浦曰者里是什麽所在说同说别济顾浦曰汝又作麽生一钩钓两个浦便喝[跳-兆+孛]跳济送座主回问浦曰汝岂不是适来喝老僧者得恁麽老婆心切可惜不遇其人若见济如是问但云鹞子过新罗管教刮目相待浦曰是竟被捺死济便打杀人刀活人剑後辞济多能者劳济问向什麽处去不轻放过浦曰南方去只知与麽去济以拄杖画一画曰过得者个便
截路清谿冷炤人浦乃喝露出从前丑态济便打末後牢关几人透得浦作礼而去向外跑济明日陞堂曰临济门下有个赤梢鲤鱼摇头摆尾向南方去不知向谁家虀瓮里淹死可谓明且远矣浦游历罢直往夹山住庵不曾识一人经年不访夹山将谓气高佛祖山乃修书令僧驰往我求童蒙浦接得便坐却着贼也再展手索僧无对一任忙乱浦便打曰归去举似和尚夹山知你你未知夹山僧回举似使乎使乎山曰者僧若开书三日内必来若不开书斯人救不得也止许评洛浦浦三日後果至何不当时把临济一棒讨个落处得追造黄檗之风便可坐断一切人舌头免至此又上人门户见夹山不礼拜只是从前意气山曰鷄栖凤巢非其同类出去远牵罗网打鲸鲵浦曰自远趋风请师一接何曾亲见临济来若见他与麽道但云太尊贵生便出夹老还敢正视麽山曰目前无闍黎此间无老僧好与三十掌浦便喝先锋有作山曰住住且莫草草匆匆云月是同谿山各异截断天下人舌头则不无闍黎争教无舌人解语打不辞倦浦若当时不重重蹉过临济岂至重新屈膝於人一向被人指摘难怪他作死马医便乃伫思旧日棒痕痛也山便打也是捉死虎的手段浦因兹服膺临济门头更须却步何故第一句荐得方可与佛祖为师大凡叅学须是门门有路一脚到底始得不可执自己见枉费钳锤使人判定终身直被烂草绳绊死安能继白拈步履然不是从前多扼捺又谁能一点便回头有谓临济不如曹洞妄欲以此证之咦岂不见笑大方
行化归监院请示众师曰大丈夫立地处佛祖不能觑神鬼不能知打拂一下云有时摄恒沙世界入一毫中何远何近何去何来何我何人何僧何俗复打一拂云有时从一毫中演出恒沙世界或现大身或现小身或现多身或现一身有远有近有去有来有师僧有檀护大作佛事广生利益有时有远近去来而实无有时无远近去来而实有欲识恁麽人者且道向有远近去来处识之邪向无远近去来处识之邪向有而无处识之邪向无而有处识之邪若向有处识之是人不在有处若向无处识之是人不在无处若向有而无无而有处识之是人又不在者两处若向诸处识之是人又不在诸处乃顾视左右云毕竟向什麽处识是人良久云有人识得则觌面与你先师拂子一任横拈倒用行人不能行之事报人不能报之恩若未识得则某上座更为提持向上纲宗要大众续祖传灯全凭道力以报檀护令云问元冲钱居士贤子贤孙相继助成法席无穷善利临济大师示众云大凡演唱宗乘一句中须具三玄门一玄门须具三要路有权有实有炤有用师召大众云要会玄要炤用权实的句麽去日庭梅甫绽归来屋後桃开
示众举佛眼禅师上堂召大众云或有人唤上座上座便应设使不应心中也须领览今时学人便道应的是也领览的是也若如此会便是入地狱汉子师云明眼宗师天然有在眼禅师复云是即且置且道面前是阿谁唤你是有人唤耶是无人唤耶还裁断得麽若是有人唤山精鬼魅唤你时天魔外道唤你时如何辩白若道无人唤你又不聋不騃如何得无人唤者个十二时中生死路头事诸人明得麽有人唤生迷乱无人唤遭系绊若能行生死断万两金终不换师云虽是雪上加霜实乃赤心片片然而有人唤无人唤且未暇论如今人多道应的是也领览的是也如何得不作入地狱汉子若向者里下得一转语则一任你穿衣吃饭任运过时应机接物道有人唤也得道无人唤也得若也未能则认定开口动舌的为主人公妄以穿衣吃饭担柴运水为神通妙用後日阎罗老子将铁棒打鬼胐臀莫言无人道过师说颂曰龙门老面如秋月皎大家高着眼莫只埋荒草
中夏示众举僧问洞山本大师寒暑到来如何回避本云何不到无寒暑处去僧云什麽处是无寒暑处本云寒时寒杀闍黎热时热杀闍黎师徵问大众曰既是无寒暑处为甚又寒时寒杀热时热杀既是寒时寒杀热时热杀如何道是无寒暑处若有知得古人落处下得一转语的某上座分半院与他住如若不然直饶日间有务作汗流背脊夜间无帐张蚊齩体肤也未入报恩门在大丈夫儿岂其加此速道速道
因众叅玄沙是汝虎公案师示众云天龙逆风而扬尘玄沙骑贼马杀贼识得玄沙手眼亲方才经得人拳踢且道既识得古人手眼亲为甚又要经拳踢咄咄咄九万里鹏徒趁逐三千年鹤慢翱翔
示众举法眼禅师问僧甚处来曰泗州礼拜大圣来眼曰今年大圣出墖否曰出眼却问旁僧曰汝道伊到泗州不到浮山远云者僧到即到泗州只是不见大圣道场全云者僧见即见大圣不曾识法眼东禅观云者僧到也到泗州见也见大圣识也识法眼秪是自讨头不见师云者一队老秃奴病在膏肓只顾道那僧不见谁知却是自不识那僧有人出来道和尚恁麽道也是扶弱不扶强新报恩随声便打且道是肯他是不肯他
因僧叅玄沙是汝虎公案多呈偈颂示众师拈杖云今日呈偈颂的都出来一僧出师举杖云是什麽僧拟[监-皿+立]拳师便打又僧出师如前问进云和尚拄杖师亦打又僧出师亦如前问僧云先师大法师连棒打退乃卓拄杖云故国清甯辟四门了无巇险碍人行堪嗟演若多狂乱直径徧令迂曲生掷拄杖休去
示众举法眼禅师令僧取土添莲盆僧取土到眼曰桥东取桥西取曰桥东取眼曰是真实是虚妄师云我当时若见取起臭河泥塞却渠口
望日示众师云大众连日辛苦我今为众说法乃问云堂中大众俱在麽曰俱在众职事俱在麽曰俱在各寮大众俱在麽曰俱在师乃云天气乍寒乍热伏惟众慈善自保护
示众举法眼禅师问觉上座船来陆来曰船来眼曰船在甚麽处曰船在河里觉退眼问旁僧曰你道适来者僧具眼不具眼师云贼过点兵
示众举玄沙禅师上堂云是汝诸人见有险恶见有大虫刀剑诸事逼汝身命便生无限怕怖恰似世间画师一般自画作地狱变相作大虫刀剑了好好地看了却自生怕怖汝今诸人亦复如是百般见有汝自幻出自生怕怖亦不是别人与汝为过汝今欲觉此幻惑麽但识汝金刚眼睛若识得不曾教汝有纤尘可得露现何处更有虎狼刀剑胁吓得汝直至释迦如是伎俩亦覔出头处不得所以我向汝道沙门眼把定世界函葢乾坤不漏丝发何处更有一物为汝知见知麽如是出脱如是奇特何不究取师云说尽自己心笑破他人口有为玄沙作主者与报恩拄杖子相见
羯磨夜示众师云有一无名字汉与大众同证戒有识得的麽良久自代云胡张三黑李四
示众举德山禅师因僧敲门山问那个僧云狮子儿山便开门僧便礼拜山骑却项云者畜生那里去来师云者僧能强能弱亦非虚张声势但惜末後欠振作被德山老汉略施精采即便勘倒若待伊骑项云云踊身掀翻管教欺敌而亡岂不头正尾正还有人虎口夺食麽切忌双丧
示众举金峰和尚云老僧二十年前有老婆心二十年後无老婆心僧问如何是二十年前有老婆心峰云问凡答凡问圣答圣曰如何是二十年後无老婆心峰云问凡不答凡问圣不答圣师云个老汉全提正令独握纲宗左右逢源前後无睽可谓得向上钳锤不落时人窠窟然检点将来也是自起自倒
示众举翠岩真禅师上堂云临阵抗敌不惧生死者将军之勇也入山不惧虎兕者猎人之勇也入水不惧蛟龙者渔人之勇也作麽生是衲僧之勇拈拄杖曰者个是拄杖子拈得把得动得三千大千世界一时摇动若拈不得把不得动不得文殊自文殊解脱自解脱叅师云翠岩老人恁麽举扬虽然竭力提撕未免伤神费气新报恩则不然坐致太平者仁主之大勇也道高虎扰德重龙驯者至人之大勇也袖手恁几云衲僧之大勇又作麽生竹户松龛浓睡稳华开花落听东风从他伎俩有时尽我此平怀何所穷犹有多才能的思逞英豪麽一任[跳-兆+孛]跳
示众举曹山行脚到乌石山灵观禅师处问如何是毘卢师法身主观曰我若向汝道即别有也曹山举似洞山山曰好个话头秖欠进语何不问为什麽不道曹又去进前语观曰若言我道即哑却我口若言我不道即蹇却我舌曹山归举似洞山山深肯之师云观老与麽答话好则好矣然而也是君子善知识若待曹山再来云为什麽不道打落渠嘴非惟洞山闻之不敢正视亦使曹山脱略见闻不只个般传言送语
示众举中峰大师拈临济谓三圣曰吾迁化後不得灭却吾正法眼圣曰争敢灭却济曰他後有人问你如何秖对圣便喝济云谁知吾正法眼向者瞎驴边灭却峰云认他财为己物将官路当人情济之心亦滥矣三圣当时见他道不得灭却吾正法眼便与掩却臭口犹较些子遽云争敢灭却噫以圣较济又何止滥而已哉师云尖加矢上还他中峰好手虽然如是只见锥利不见凿方
示众举雪峰问僧甚麽处来僧云浙中来峰云船来陆来僧云二途俱不涉峰云争得到者里僧云有什麽隔碍峰打趁去僧过十年後再来峰又问甚处来僧云湖南峰云湖南与者里相去多少僧云不隔峰竪起拂子云还隔者个麽僧云若隔即不到也峰又打趁出此僧住後凡见人便骂峰一日有同行闻特去访乃问兄到雪峰有何言句便如是骂他遂举前话乃被同行诟叱与他说破当时悲泣尝向中夜焚香遥礼师云者僧颇是奇特可惜有头无尾若见雪峰拈棒打便接住耸一耸管教明牕下安排那堪始既不能十年後又重纳败阙徒然背後骂人烦他同行点破因之悲泣礼拜何处更有丈夫气概今日拄杖在新报恩手里雪峰也合吃三十同行也合吃三十者僧三十也依旧少不得有知得落处的麽卓拄杖下座
示众举雪峰在德山作饭头一日饭迟峰晒饭巾次见德山自托鉢至法堂前峰遂问者老汉钟未鸣皷未响托鉢向甚麽处去山便回方丈峰举似岩头头云大小德山未会末後句在山闻令侍者唤岩头间汝不肯老僧那头遂密启其意山乃休去明日陞堂果与寻常不同头至僧堂前抚掌大笑云且喜老汉会末後句他後天下人不奈伊何虽然如是也只得三年活师云承虚接响者蹉过德山抑疆扶弱者埋没岩头山僧老实告报诸方师胜资强还他德山父子喝一喝云好手手中呈好手知音知外有谁知
示众举法眼禅师指凳子云识得凳子周匝有余云门偃云识得凳子天地悬殊天衣怀云识得凳子榆楠木做大慧杲云识得凳子好鬀头洗脚师云诸大老与麽各出好手放过则尽可居宝华王座仔细简点将来合各与三十矮凳脚
示众举慧力昌禅师因僧问佛力法力即不问如何是慧力昌曰蹋倒人我山扶起菩提树师云新报恩则不然有问如何是慧力但向他道吃官酒卧官街当处死当处埋且道与古人是同是别
因课诵示众师云迩来魔强法弱亦以上无严师故容邪谬之徒插足宗门多是学宗旨论宗旨一味妄穿妄凿从上纲宗何尝梦见所以言言会旨步步迷宗即如一等无惭愧汉妄称自己亦是临济儿孙开口便道垂慈必有法无法不垂慈临济宗有玄有要有权有实有炤有用有主有宾把丛林正务及两堂课诵皆曰此只是应点故事可将就些必当少念佛方像祖师门下客吁嗟乎我不知此等人面皮厚多少若道是泛常故是有碍祖道则直当不念何得云少念及将就些若如此随顺俗套将就故事岂是大丈夫作人天眼目与佛祖为师者之所为耶我今诚实指示此辈暗短流俗阿师且莫夸是祖师门下客莫虚称会宗旨欲明宗旨莫当面蹉过莫拈一放一好教你知报恩者里即两堂课诵便有玄有要有权有实有炤有用某上座有时一声佛如金刚王宝剑有时一声佛如踞地狮子有时一声佛如探竿影草有时一声佛不作一声佛用亦有杀亦有活亦有纵亦有夺亦有主亦有宾亦如清凉池亦如大火聚饶人左之右之时进时退或邪或正或是或非或行解相应不相应或见地透脱不透脱不消别施勘验只者两堂课诵都料简详悉也凡在报恩者切莫以课诵出坡等为虚应故事须知无不是佛祖之秘密法无不是佛祖之总持门无不是佛祖之不传心要无不是佛祖之自利利人捷径若道别有宗旨别有佛法别有好知解更欲假借赵州念佛潄口之说以图避懒则谤他赵州为不要人念佛又以报恩念佛作念佛会则真可怜生你若果是个人能各出手眼别样设施为人去某上座自识得你不要你类我你等若道必要恁麽我又不恁麽也秪如我恁麽无不具玄要权实炤用主宾纵夺你作麽生会敢妄拟议邪凡为魔所摄毒气深入者一任你别去学佛法学宗旨多生分别异样简择他日眼开自知负堕真实学道者切须立定脚跟努力行持莫为魔惑其或狮子虫定不轻纵以乱清规
示众举沩山佑禅师上堂云老僧百年後向山下作一头水牯牛左脇下书五字曰沩山僧某甲当恁麽时唤作沩山僧又是水牯牛唤作水牯牛又是沩山僧毕竟唤作甚麽即得仰山出作礼而退後来云居膺代云师无异号资福宝曰当时作此○相拓呈之新罗和尚云作此[○@牛]相拓呈之又曰同道方知芭蕉彻作此B27p0515_01.jpg相拓呈之又云说也说了也注也注了也悟取好乃说偈云不是沩山不是牛一身两号实难酬离却两头应须道如何道得出常流师颂云万叠波涛一勺水只因至浅人难委直饶各逞弄潮能输与悠然赤尾鲤山僧恁麽道也是羡他沩仰父子投机可为千古榜样如今众中还有多能的麽试请出来呈伎俩看
示众举雪峰在德山作饭头一日饭迟德山擎鉢下法堂峰晒饭巾次见德山乃曰钟未鸣皷未响托鉢向甚麽处去德山便归方丈峰举似岩头头云大小德山未会末後句在山闻令侍者唤岩头问汝不肯老僧那岩密启其意山乃休去明日上堂果与寻常不同岩至僧堂前抚掌大笑曰且喜老汉会末後句他後天下人不奈伊何虽然也只得三年活师云德山岩头却被雪峰看破
示众师蓦踢出一鞵云诸人向者里道一句看一僧云某甲虽与人合席不与人同被师便喝良久顾左右云只者一句人也难道便拽杖归方丈
示众举雪窦禅师举雪峰敲观和尚门观云谁峰云凤凰儿观云作甚麽峰云鵮老观观便开门雪峰方入被观把住云道道峰拟议被观推出住後示众云我当时若入得老观门你者一队噇酒糟汉向甚处摸索有老宿云雪峰徒有此语当时入不得如今也入不得窦云者孤恩负德汉有什麽交涉当时入不得岂是教你入今既摸索不着累他雪峰俱在老观门下师云拈提公案如雪窦老真可谓与古人心心相契眼眼相觑不惟不肯埋没雪峰亦要人透观老之机且道为雪峰当年出得个什麽语山僧若作雪峰才见渠把住云道道便云看者汉手忙脚乱管教观老进不得退不得虽然亦须救取老观
示众举睦州陈尊宿唤僧大德僧回首州云担板汉雪窦拈云睦州只是具一只眼者僧唤既回头甚却成担板晦堂云雪窦亦只具一只眼者僧一唤便回为甚不成担板妙喜云者两个老汉可与睦州把手共行师徵云雪窦道者僧唤既回因甚却成担板晦堂道者僧一唤便回为甚不成担板各各抑扬不等如何妙喜道两人总与睦州把手共行辩别得的与山僧拄杖子相见
示众举赵州至一庵主处曰有麽有麽主[监-皿+立]起拳州曰水浅不是泊船处便去师代庵主云气急杀人又至一庵主处曰有麽有麽主亦[监-皿+立]起拳州曰有杀有活有纵有夺便作礼师代庵主便与蹋倒
示众举百灵一日路次见庞居士乃曰昔日南岳得力句曾举向人麽士云曾举来灵云举向甚人士以手自指云庞公灵云直是妙德空生赞之不及师云只此一句堪与佛祖为师士却问阿师得力句是谁得知灵便戴笠子而去士云善为道路灵更不回首师云鹞子过新罗师复云好个庞居士只叅得便宜禅妙喜云百灵输他庞公一着何故当时若不得个破笠遮却髑髅有甚面目见他庞公故憨者妙喜作此逐块见解失却一只眼也蓦喝一喝
示众举玄沙禅师云钟中无皷响皷中无钟声钟皷不交叅句句无前後师云者是古人说的如来禅若也会他时阎老子打算饭钱有分直饶不会得正好呌来与衲僧洗脚日道衲僧有甚长处山僧更与点出敲钟便钟鸣击皷便皷响钟皷互交叅前後开人眼咄
示众举殃崛摩罗因持鉢至一长者门其家妇人正值产难长者曰瞿昙弟子汝为至圣当有何法能免产难殃崛语长者曰我乍入道未知此法待我回问世尊却来相报及返具事曰佛佛告殃崛汝速去报言我从贤圣法来未曾杀生殃崛奉佛言疾往告之其妇闻得当时分娩师云且道世尊者两语是个什麽道理得恁麽灵验救得人家产难蓦喝一喝云莫做梦山僧为汝诸人说个譬喻恰似人来买生姜世尊乃与他一大把人参其时将去竟作生姜受用带累古今多少人乱齩嚼吞了吐不得吐了吞不得如今者里有不乱齩嚼的出来山僧与汝三十拄杖何故世尊当年折本山僧今日与他上利
掩室示众举舍利弗因入城遥见月上女出城弗心口思惟此姊见佛不知得忍否我试问之才近便问甚麽处去女曰如舍利弗与麽去弗云我方入城汝当出城云何言如舍利弗与麽去女云诸佛弟子当依何住弗云诸佛弟子当依大涅盘而住女云诸佛弟子既依大涅盘而住而我如舍利弗与麽去师云咄哉月上女徒然往见世尊也只成得新妇子禅看他与舍利弗醻酢岂不见也见得到说也说得好然而简点将来正在舍利弗意中若具丈夫之作才见问甚麽处去便与劈面一掌直教两眼流星安敢正视姑置是事且道山僧今在甚麽处住若与舍利弗月上女一般见解未有吃棒分在若能别出好手又落山僧圈缋中三十棒自领去所以道不要你识得山僧但识得自己也得虽然如是今时有等虚称知识妄居师位者往往错会自己二字上孤先圣下赚後人喝一喝云事是过量事人须过量人不是过量人难知过量事
示众师云透脱末後牢关云庵正骂洞达历祖纲宗妙喜犹呵汝等诸人趣向者个法门大须仔细前谿水急鱼行涩後岭风高鸟泊难
死关示众师云有一无手阿师握天目山来报恩禅堂把高峰中峰断崖三大老灵骨揑得粉碎撒满在诸人睂毛鼻孔上汝等诸人为甚晚晚坐香尽皆开眼瞌睡不瞌睡的道将一句来
示众举道吾禅师每执木剑作舞僧问手中剑甚处得来吾遂掷於地僧取置吾手中吾云甚处得来僧无对吾云容汝三日下取一转语僧亦无对吾乃横剑肩上作舞云恁麽始得师拈云吠虚逐块韩卢半醒半醉汉子终不免大家草里辊道吾若於者僧才欲取剑便一脚踢翻傥其知非不惟合彼顿易皮毛自亦头正尾正那堪不示本分草料木剑竟成戏具
示众举大慧杲禅师上堂举高亭初叅德山隔江问讯德山以手招之高亭忽然开悟乃横趣而去更不回顾後开法嗣德山慧云高亭横趋而去许伊是个灵利衲僧若要法嗣德山即未可何故犹与隔江在师云高亭与麽法嗣德山早已不是灵利衲僧径山恁麽道阎老子打算草鞵钱终不放过在
示众举云门道直得触目无滞达得名身句身一切法空山河大地是名名亦不可得唤作三昧性海俱备犹是无风匝匝之波直得亡知於觉觉即佛性矣唤作无事人更须知有向上一窍在大慧禅师云泼油救火浑闲事雪上加霜愁杀人师云慈悲之故而有落草之谭
示众举僧问睦州如何是展演之言州云量才补职如何是不展演之言州云伏惟尚飨大慧禅师云睦州古佛善应来机虽然如是只得八成或有人问径山如何是展演之言即向他道问十答百有甚麽难如何是不展演之言喝一喝云且莫矢窖沸师云大慧老人土上加泥直饶道得十成是犹五十步而笑百步也若有问新报恩如何是展演之言不说一字如何是不展演之言其声如雷
送亡僧回示众师云莫道亡僧迁化去松青草绿涧华香春风八面难回避拟议思量落二三
起不卧七示众师拈拄杖云古者道大事未明如丧考妣大事已明如丧考妣你看大事已明尚是如丧考妣况大事未明者乎所以云叅须实叅悟须实悟直须废寝忘餐向一念未生前识取自己广大心体岂容魔外家乱承当个昭昭灵灵识神为主人公大事未明如丧考妣人共晓得你道大事已明为甚亦如丧考妣若透过者关方见过佛祖可与佛祖为师如或不然直饶大彻大悟如云开月朗夜暗灯明识自本心见自本性未免见齐佛祖减他佛祖半德悟境不忘碍正知见如雪岩高峰等於白日空闲廊忘知见之处中夜睡着泯无梦想之时依旧打作两撅剗地又透不过既透不过生死岸头便是样子所以从上来目为向上一路未後牢关顾左右云山僧恁麽举扬合吃三十拄杖今日倒行此令去也以拄杖旋风打散
示众举木平和尚初叅洛浦遂问如何是一沤未发已前事浦云移舟谙水脉举棹别波澜平不契次叅蟠龙亦如前问龙云移舟不别水举棹即迷源平因此悟入云峰悦云木平若於洛浦言下会去犹较些子可惜许向蟠龙死水里淹杀後有问如何是木平对曰不劳斤斧果然只在者里诸禅德大凡发足超方也须甄别邪正识辩真伪带些眼筋始得然虽如是贼过後张弓师云大凡学道须有省悟自有省悟方知古人之省悟你看木平问洛浦如何是一沤未发已前事浦云移舟谙水脉举棹别波澜平不契又问蟠龙龙云移舟不别水举棹即迷源平因此悟入师顾左右云二大老恁麽答话且道还有优劣也无若道无为甚一能令人悟一不能令人悟若道有优劣优劣在甚处咄到岸休争筏归家罢问程云峰悦禅师拈云木平若於洛浦言下会去犹较些子可惜许向蟠龙死水里淹杀师云云峰便尔休去不妨是一等为人乃露出马脚云後有问如何是木平对曰不劳斤斧果然在者里可惜云峰化久了山僧要问他又有问木平如何是不动尊平云浪浪荡荡又作麽生有为云峰作主的麽良久[监-皿+立]拄杖云雪窦祖师忍俊不禁从棒头跃出念两句补阙真言云三汲浪高鱼化龙痴人犹戽夜塘水
示众师云道高一尺魔高一丈有识者共须简辩庶可驱邪归正昔日高峰大师怀香诣北磵墖头叅雪岩钦禅师打头须遇作家峰方问讯插香岩便打出闭却门此乃从上宗师爪牙峰垂泪至僧堂熟睡一拳惊不醒次日粥罢复上须是恁麽岩问其从前做处令看无字从头开发做工夫一徧屈曲垂慈峰自谓如暗得灯如悬得救沙里无油事可哀岩又令日日上方丈一转要见工夫次第如人行路日日要见工程不可今日也恁麽明日也恁麽鹁鸠树上啼岩每日见峰入门便问今日工夫如何因见说得有绪後竟不问看他有放有收一入门便问阿谁与你拖者死屍来声未绝便以痛拳打出每日但恁麽问恁麽打看他是何等手眼岂如魔外妄为人师也学问人谁与你拖者死屍来却要人先认昭昭灵灵的识神为主人公坑陷好人家男女如把刮[医-酉+月]金针作人眼中之刺狂妄谬乱害人不浅贫人妄号帝王罪不容诛况假冒法王妄行法王之令耶峰後挂撘径山忆着万法归一一归何处话疑情顿发工夫成片直得东西不辩寝食俱忘从朝至暮从暮至朝澄澄湛湛卓卓巍巍纯清绝点一念万年境寂人忘如痴如兀至第六日随众在三墖讽经擡头忽睹五祖演和尚真赞打破拖死屍句子魂飞胆丧绝後再苏何啻放下百二十斤担子又云直得虚空粉碎大地平沉物我俱忘如镜照镜百丈野狐狗子佛性青州布衫女子出定话从头密举验之无不了了般若妙用自信不诬真叅实悟乃是如斯大众你看高峰录中前後自述悟繇甚是分明乃如魔外因自己叅杜撰长老亦曾被问甚麽人拖着你者死屍来又被连牵问道即此问话者又是谁人便错会道长老要我识得者拖死屍的者问话的瞎做几日工夫见神见鬼道忽然间似手一提者边提过那边便晓得者拖死屍的者问话的妄谓此回真得心体了如是认识神为自己如认驴鞍桥作阿爷下颔邪谬之甚妄云高峰打破拖死屍句子日间梦中作得主亦与我一般遂道守住个昭昭灵灵的识神便是悟得主人公也凡叅禅如此认着识神便是初进步了遂妄颂高峰打破拖死屍句子谓之有主初进步咄自己堕在迷津岂可更涂污先圣曷不思高峰是何等工夫何等省发许魔外混滥赃诬的他分明道拖死屍句子蓦然打破岂同你认识神云晓得者拖死屍的者问话的他分明道魂飞胆丧绝後再苏如放下百二十斤担子岂同你守住个昭昭灵灵的他分明道百丈野狐狗子佛性青州布衫女子出定话从头密举验之无不了了岂同你被人问着柏树子乾矢橛话便不能对心中疑惑的他分明道打破拖死屍句子直得虚空粉碎大地平沉物我俱忘如镜照镜故能随处作主如何诬他道是认识神魔外自惊怪道似手一提者边提过那边忽晓得者拖死屍的者问话的守住个昭昭灵灵如斯邪解真是妄认识神真是强作主宰真是第二念真是麻缠纸里正是教中所谓生死根本认贼为子迷中之迷如何狂妄未得谓得未证谓证造大妄语云悟得主人公也此一番得常住心体也咄认识为心最为蹉路敢胡乱云有主初进步葢罪盈败露故如此自呈罪状须知雪岩和尚正恐人认识为心不知自性本空故问云谁与你拖者死屍来声未绝便痛棒打出此等大机大用鵞王择乳素非鸭类终日与麽问与麽打教人进不得退不得驱耕夫之牛夺饥人之食高峰卒未易凑泊直待工穷力极命根子卒地折爆地断亲见本来面目与大地情与无情同成正觉方透岩老之机者里岂许认识神耶高峰看破岩老机用方解好手手中呈好手看他悟後下径山省钦悟了决须见人钦一见便问阿谁与汝拖个死屍到者里犹自放憨峰便喝狮子踞地钦拈棒不轻放过峰便把住云今日打某甲不得吾犹昔人非昔人也钦曰为甚打不得真金不百链争见灮辉峰拂袖便出草鞋狞似虎拄杖活如龙非彻见本源者安能有如是机用翌日钦问万法归一一归何处养子方知父母慈峰云狗舐热油铛函葢乾坤钦曰你那里学者虚头来大义灭亲峰曰正要和尚疑着头正尾正钦休去惟有个老较些子今时魔外不必言即以一悟便休及见人透得一机便轻许可者安能具如是心眼高峰累蒙岩翁锻链明得公案不受人瞒及乎开口心下又觉得浑了於日用中尚不得自繇如人欠债相似疑杀许多无眼狗吠丛逐块不知羞若知有见地不脱之过者必堪一笑岩後问日间浩浩作得主麽南山起云北山下雨峰云作得主如实供通此处共须着眼愧今知音者少山僧不妨分明揭示此正高峰既悟了如贫得宝守而弗失虚空粉碎大地平沉物我俱忘之境时时现前故岩又问梦中作得主麽峰亦云作得主岂非一切处能转物不为物转耶魔外乃敢配合自己妄认识神咄你能把高峰录中前後所载悟繇尽情毁去否高峰录徧布寰中人人尽见其所述悟处你岂可以自己邪见涂污得他岩又问正睡着时无梦无想无见无闻主在甚麽处此从上真师资向上一关千佛万祖靡不透过此关方可与佛祖为师方才见过於师可以传受故云末後一句始到牢关若一见不再见始觉即合本觉者自然透脱无疑否则虽云出格汉尚难顿超未免重疑如世尊覩明星彻悟昔年张无尽虽然是俗人他一见便知其立地处解道始觉即合本觉又如善财入弥勒楼阁云入已还闭又如灵云见桃花大悟玄沙云谛当甚谛当敢保未彻而灵云却是透过重关的故玄沙眼明舌利相见却又云汝恁麽方始彻头如斯顿超能有几人若夫百丈再叅马祖临济重上黄檗兴化打克宾白云徵演祖及兜率雪岩等尽是葢古葢今大老未尝不於此重新钝置故高峰见地未脱碍正知见一时透不得数年後闻邻单堕枕作声疑团方破如在纲罗中跳出日前所疑誵讹公案差别因缘恰如泗洲见大圣远客还故乡元来只是旧时人不改旧时行履处安邦定国天下太平一念无为十方坐断此是何等境界乃魔外敢以自己避溺投火邪见配合道高峰到此方才知从前认的是识神到此方识神空连主人公也没有了妄颂云无主末後工咄魔外如捉狗粪块块皆臭高峰如析旃檀片片俱香何得举自狗粪比他旃檀他打破拖死屍句子直得物我俱忘何曾认识神岂待到此方自知非葢因外道承嗣的杜撰长老无简魔辩外手眼不能指其邪谬竟至诬罔高峰魔魅学者带累无数好人家男女明眼者得不痛心酸鼻山僧恐转转悞赚不得不出手指出葢种种邪见魔外悉具先认昭昭灵灵识神为主人公此是外道常见次避溺投火以识神空脱落身心连主人公也没得为究竟此是外道断见有主初进步无主末後工非魔外自颂断常见乎嗟嗟识神空身心脱落无本可据连主人公也不可得此避溺投火邪见教所深呵於教乘极则事尚远之远矣况在宗门为末後工乎魔外又矢上加尖云有无俱打脱石女撞金钟此正外道矫乱见遂以矫乱见妄配洞上回互旨巧辩饰非邪见叠出不知高峰大师是何等知识何等悟彻许你以自己邪见玷污他真如捧粪撒天自污其手然而分别邪正简魔辩异原是不难何以言之彻悟本来正知正见者道有不是有道无不是无道有也纤尘不立道无也万象森罗若邪知恶解外道始则认识神弄精魂以有为有後则身心脱落连主人公也不可得以无为无故我呵为断常邪见外道此天下後世明眼者所共呵岂我一人之言哉葢过量人自然逈异魔外自然千圣同途当知高峰打破拖死屍句子时直得虚空粉碎大地平沉物我俱忘如镜照镜後被雪岩问正睡着时无梦无想无见无闻主在甚处又无言可答无理可伸直待闻堕枕大悟此正白云端翁云有数禅客皆有悟入处教伊说亦说得有来由举因缘问伊亦明得下语亦下得只是未在直饶五祖老汉也不能不大疑私自计曰既悟了说亦说得明亦明得如何却未在遂叅究累日方省悟放下从前宝惜自云吾因兹出一身白汗便明得下载清风又不见兜率悦得法洞山出世鹿苑後以平生所得举似清素老人素曰可以入佛而不能入魔悦曰何谓也素曰岂不见古人道末後一句始到牢关如是累月素乃印可仍曰文示子者皆正知见然子离文太早不能尽其妙吾今点破使子受用得大自在如此者历历可考故高峰正与五祖兜率等先圣後圣若合符节且分明道依然还是旧时人不改旧时行履处岂容外道云高峰前来认的是识神今日一悟方知前来认的不是高峰分明道安邦定国天下太平一念无为十方坐断岂同外道妄休妄歇忽然身心脱落主人公都无立去半炷香又渐渐觉来不可住着外道入门既蹉一蹉永蹉妄休妄歇忽然无身心立去半炷香邪谬最甚虚空粉碎大地平沉话尚尔错会乃敢云如高峰枕子堕地时高峰公案涂汗不得诚显然矣更谬乱把非有非无即有即无的矫乱见足在後要有无俱打脱石女撞金钟可发一笑邪人说正法正法亦邪思以外道矫乱见配合石头回互旨谁知邪正终不容混今人被此等套语所瞒尽聪明的一点好名心不忘贪他赞为悟道大妄语成地狱招报不少我是以不容不明判痛呵之庶外道知非人既不可欺心亦岂可欺如斯矫乱见识全以识情用事莫道生死到来用不着一睡睡去就用不着了况以此种种魔见增长魔业甚至云一切习气总是自心发现无差别无覊绊使人杀盗婬妄靡所不至吃得肉饱对人谭禅一盲引众盲相牵入火坑三涂一报五千刦出得头来是几时凡被外道魔魅的各宜觉察莫以善因而招恶果所冀正知正见者大家出手曲喻无知见义不为非勇士谄他邪鬼祸良深
大觉普济玉林禅师语录卷之三终

[book_title]大觉普济玉林禅师语录卷之四
书记音纬等编
嗣法孙超琦汇
示众
住古杭良渚大雄山示众举世尊才生下一手指天一手指地周行七步目顾四方云天上天下惟我独尊云门偃云我当时若见一棒打杀与狗子吃贵图天下太平雪窦显云便与掀倒禅牀琅琊觉云云门可谓将此深心奉尘刹是则名为报佛恩天童华云云门此语虽行未免落他陷穽黄面老子末上卖正是依草附木二俱不了以左手指禅牀云过者边着汝诸人还知明果落处麽珊瑚枕上两行泪半是思君半恨君师云激扬醻唱须是其人高山流水老释迦何期得知音於异世云门如九转灵丹若非雪窦琅琊谁能着价然而一椎百当须还应庵好手古人评书云如华岳三峰卓立参昴虽造化之炉锤不自知其妙也此言虽俗可以喻道
示众举南泉一日至庄上庄主预备迎奉泉云老僧居常出入不与他知何夙排办如是主云昨夜土地神报泉云王老师修行无力被鬼神觑见侍者便问既是大善知识为甚却被鬼神觑见泉云土地前更下一分饭着师云惺惺的忒惺惺懵懂的忒懵懂懵懂的被惺惺的掘个窖子埋却叮叮咚咚在顶门上蹋全然不知岂惟当世不知後世亦少有知者何故齩人狮子时不一遇逐块韩卢作队成羣
示众举唐朝因禅师运椎击土次见一大块猛击之应椎而碎豁然大悟有老宿闻云尽山河大地被因禅师一击百杂碎应庵华禅师上堂举云老宿恁麽道纵知因禅师落处衔铁负鞍有日在者里着得眼去也是徐六担板师呵呵大笑云直是好笑笑须三十年若人云更有一个好笑的在也许是个知音欲重宣此义而说偈曰冰雪峰前吐白莲胡僧作梵礼金仙德云别岭殷懃和笑破百泉鼻半边
示众举石室见僧来拈起拄杖云过去诸佛也恁麽现在诸佛也恁麽未来诸佛也恁麽长沙云放下拄杖子别通个消息来圆悟禅师云石室置个问端不妨孤峻若非长沙争得投机虽然只知恁麽不知不恁麽遂举拄杖云过去诸佛不恁麽现在诸佛不恁麽未来诸佛不恁麽或若总道放下拄杖子我也知你只是学语之流生机处道将一句来师云一个绵包特石一个铁裹泥丸放行则在庙之圭璋把住乃处堂之燕雀拈拄杖云恁麽也不是不恁麽也不是放下也不是不放下也不是卓拄杖云倚天长剑逼人寒是山僧寻常用处有能向者里如龙得水似虎逢山便乃分付拄杖子
示众举长沙因秀才看千佛名经问云百千诸佛但有其名未审居何国土还化物也无沙云黄鹤楼崔颢题後秀才还曾题也未才云未曾沙云得闲题取一篇好师云玩人丧德
示众举德山因一僧相看乃近前作相扑势山云与麽无礼合吃山僧手中棒僧拂袖便行山云直饶如是也只得一半僧转身便喝山打云须是我打你始得僧云诸方有明眼人在山云天然有眼僧擘开眼云猫便出山云黄河三千年一度清师云人闻德山入门便棒将谓举鼎拔山气吞寰宇谁知揖让升降折旋中礼有如此夫佥云待其作相扑时便与劈脊便棒令其别展机谋是则固是若只与麽安得不令暴虎凭河者狐假熊威语云临事而惧好谋而成德山之谓与
示众举兴教坦禅师上堂雪窦化主省宗出问诸佛未出世人人鼻孔撩天出世後为甚麽杳无消息坦曰鷄足峰前风悄然宗曰未在更道坦曰大雪满长安宗曰谁人知此意令我忆南泉拂袖归众坦曰新兴教今日失利便归方丈令人请宗至坦曰适来错秪对一转语人天众前何不礼拜葢覆却宗曰大丈夫膝下有黄金怎肯拜无眼长老坦曰我别有语在宗乃理前语至未在更道处坦曰我有三十棒寄打雪窦宗乃礼拜师云源远流长雪窦现在狮弦鸾续省宗诚贤仲尼曰予欲无言又曰赐也始可与言诗已矣安得告往知来悉如省宗禅师者与之言哉兴教小出大遇休复吉以下仁也山僧若见省公与麽问但云惊人之句千古罕闻侍者在旁云作家宗师天然有在师云回时带贴茶去与雪窦山僧寄茶古人寄棒且道是同是别嗟嗟今时学者不惟知识暗短而亦单见寡闻尝戱问人曰三十棒且止寄打雪窦何居不是颟顸即是卤莾或云干雪窦甚事或云借雪窦打省宗咄哉不学无术杜撰猖狂水潦鹤之属可胜言哉
示众举赵州问僧甚处来云雪峰来州云雪峰有何言句示徒僧云雪峰道尽大地是沙门一只眼汝等诸人向甚麽处屙州云你若过岭附个锹子去师代僧云雪峰礼拜有分
示众举天真上堂道火被火烧道水被水溺会禅被禅缚以手指左右云却被者僧勘破师云真老与麽施展天然作家虽然如是未免手忙脚乱
示众举真净上堂摩尼珠人不识如来藏里亲收得既收得不护惜也要众人见蓦拈拄杖掷下云还识麽若识烧沉水香供养诸禅德明月焰见夜行人良繇不是他家事叅师云大小云庵向小儿前拍喔喔又云透过百丈三句须是者尊宿
示众举大慧自泐潭准和尚处将谒圆悟过张无尽一日无尽谓曰余阅雪窦拈古至百丈再叅马祖因缘云大冶精金应无变色投卷叹曰审如是岂得有临济今日耶遂作一颂曰马师一喝大雄峰深入髑髅三日聋黄檗闻之惊吐舌江西从此立宗风後平禅师致书云去夏读临济宗派知居士得大机大用且求颂本余作颂寄之曰吐舌耳聋师已晓搥胸秪得哭苍天盘山会里翻筋斗到此方知普化颠诸方往往以余聪明博记少知余者师自江西法席来必能辩优劣试为余言之大慧曰公见处与真净死心合张曰何谓也大慧举真净颂曰客情步步随人转有大威光不能现突然一喝双耳聋那吒眼开黄檗面死心拈云云岩要问雪窦既是大冶精金应无变色为甚麽却三日耳聋诸人要知麽从前汗马无人识秪要重论葢代功张拊几曰不因公语争见真净死心用处若非二大老难显雪窦马师尔师云妙喜未见昭觉时发言如醉人若见无尽与麽道但云许你各具一只眼待渠眼目定动便与蓦面一拳管教俗子通身是眼禅家句中有眼信如书家字中有笔昔人评右军书如涅盘经伊字知言哉师令人代张进语不契自代云正要见笑大方复令代大慧自代云须是者汉始得
示众举邓隐峰在襄州破威仪堂秪着衬衣於砧椎边拈椎云道得即不打於时大众默然峰便打一下师於道得即不打处代语云犯堂规者一下罚
示众师云先师墖後山僧一意遐引故於多年契合不趋利附势者各付一衣示记戊子归省草堂本欲背扉着屩而出因疲惫少息而诸方冒暑叅请勉为结夏一时机扣相投或了彻多年未了公案者不拘杖拂如意亦各授一物彰信总之付授皆因时不为暌隔长远计无用存此形迹也今以草堂老人腊高眠食增减不时为人子者安能恝然长往已葺龙渊小隐与缃谿扣冰堂作久居计不论付与未付有志远大者皆当安此荒寒冷澹同吾深造傥好为人师舍道徇器或自满招损有同裨贩或侈心他慕不务晚成则人人鸣皷面攻之可也从上或显授禅板或密承记莂皆以坚深博厚各臻其极岂肯轻鄙争旦夕之功哉
示众师云古人亲承记莂後或十年二十年不离左右深恐离师太早未尽其妙即索居别处者皆茅茨石室大忘人世天子不得而臣君相不得而友或形影相吊或混俗和光或八请不赴或终身死关非种种成就及迫於万不得已安肻轻为人师哉山僧因梁木其颓勉以鷄肋之力支持大厦之危深愧悔凡吾付授诸子非托主持本寺或充本院头首不倦不厌自利利人欲驰情利养注怀名位学短贩自鬻聚集数十不如己人诳惑愚瞽南面自尊妄称长老小叅示众如同儿戱甚至滥交亵己惟图门庭热闹种种不遵山僧常住规约者定行追拂严摈远近咸知
示众举唐州大■■■师上堂云上来又不问下去又不疑不知是不是是即也大奇师云其时无量大众一时成道
示众举世尊在第六天说大集经敕他方此土人间天上一切狞恶鬼神悉皆辑会受佛付嘱拥护正法设有不赴者四天门王飞热铁轮追之令集既集会已无有不顺佛敕者各发弘誓拥护正法惟有一魔王谓世尊曰瞿昙我待一切众生成佛尽众生界空无有众生名字我乃发菩提心天衣怀举云临危不变真大丈夫诸仁者作麽生下得一转语与黄面瞿昙出气寻常神通妙用智慧辩才都使不着尽阎浮大地人莫不爱佛到者里何者是佛何者是魔还有人辩得麽良久云欲识魔麽开眼见明欲识佛麽闭眼见暗魔之与佛一时穿却鼻孔妙喜曰天衣老汉恁麽批判直是奇特虽然如是未免话作两橛若向何者是佛何者是魔处休去不妨使人疑着却云开眼合眼郎当不少又云拄杖一时穿却鼻孔雪上加霜妙喜却为黄面老子代一转语待者魔王如此道了只向他道几乎错唤你做魔王此语有两负门若人简点得出许你具衲僧眼师云世尊不语百味具足天衣大慧虽奇特中奇特然简点将来未免金沙不辩菽麦不分如小儿啖李忙就赤边齩大雄亦非太明缁素但为世尊出一语咄男子汝已发菩提心竟若其拟议与一热铁轮既作如来使不辞挈杖随下座
示众师云玄沙道是汝虎雪窦云面前端的是虎内中有一人如千雷并吼千日并照且道是那一个咄
示众举无着问文殊多少众殊云前三三後三三又僧问传法禅师别人为甚麽徒弟多师为甚麽无徒弟法云海岛鱼多隐茅茨凤不栖师云一人太奢不妨总四海为家一人太俭甘自孤峰独宿要称庵主须是与麽更有思大师云三世诸佛被我一口吞却那里复见有众生可度且道是出世语不出世语试看先贤是何标格拊掌云者里有恁麽人麽齐唤来与无住道者洗脚
示众举药山久不陞座师云其声如雷院主白曰大众久思和尚示诲师云肉有千斤智无铢两山曰打钟着师云放过一着落在第二众才集山便下座归方丈师云转见不堪院主随後问曰和尚既许为大众说法为甚麽一言不措师云院主好狠药山死他手里山曰经有经师论有论师争怪得老僧师云怕无人撑门那
示众举仰山问中邑如何得见佛性义邑曰我与汝说个譬喻如一室内有六牕内有一猕猴外有猕猴从东边唤猩猩猩猩即应如是六牕俱唤俱应仰山礼谢起曰适蒙譬喻无不了知更有一事秪如内猕猴睡着外猕猴欲与相见又且如何邑下绳床执仰山手作舞曰猩猩与汝相见了譬如蟭螟虫在蚊子眼睫上作窠向十字街头呌云土旷人稀相逢者少师云入惊人浪得称意鱼不无中邑金翅劈海直取龙吞还他仰山报恩则不然若有问如何得见佛性义蓦口便掌免见拖泥带水若作仰山见中邑说喻完但作礼曰谢师指示看者老汉如何合煞拍案云令无三不行
示众举有僧持鉢至长者家偶为犬伤长者因问龙披一缕金翅不吞大师全披法服为甚却被狗齩禹门幻翁禅师代云如长者者问无差师拈拄杖云师翁此一转语非荆棘林中横身直度逆行顺行天不能知神不能测镬汤炉炭中成等正觉刀山剑树上转大法轮者未许如水合水似空合空在卓拄杖下座
示众举南泉至庄庄主预备迎奉师云法会因缘第一泉云老僧居常出入不与他知何夙排办至是师云放过不可主云昨夜土地神报师云布袋盛锥泉云王老师修行无力被鬼神觑见师云无智人前莫说侍者便问既是大善知识为甚却被鬼神觑见师云韩卢逐块泉云土地前更下一分饭着师云狮子抟儿不露爪
示众举百丈再叅马祖师云甚生意气祖目视禅牀角拂子师云既见其生实欲其可丈曰即此用离此用师云大开穷相口突出鬼眼睛祖曰子後开两片皮将何为人师云头上与枷脚下与杻丈取拂子竪起师云子弄父兵祖曰即此用离此用师云将儿拳头打儿嘴丈挂拂旧处师云应对进退则可矣祖震威一喝师云千古不传丈自云於此三日耳聋师云奇父必生奇子
示众举五祖演和尚举雪峰问德山从上诸圣以何法示人山云我宗无语句亦无一法与人後僧问雪峰云和尚见德山得个甚麽峰云我当时空手去空手归祖云如今说与透未过者有两人从东京来问伊近离何处却云苏州便问苏州事如何伊云一切寻常虽然谩山僧不过何故只为语音不同毕竟如何苏州菱邵伯藕师云晓人当如是
示众举雪窦禅师一日举德山示众云今夜不答语问话者三十棒时有僧出礼拜山便打僧云某甲话也未问山云尔是甚处人云新罗人山云未蹋船舷好与三十棒法眼拈云大小德山话作两橛圆明道大小德山龙头蛇尾窦云二老宿虽善裁长补短舍重从轻要见德山亦未可何故德山大似握阃外威权有当断不断不招其乱的剑诸人要识新罗僧麽只是撞着露柱的瞎汉又一日举百丈再叅马祖侍立次祖以目视禅牀角头拂子丈云即此用离此用祖云尔他後开两片皮将何为人丈取拂子竪起祖云即此用离此用丈挂拂子於旧处祖便喝百丈直得三日耳聋窦云奇怪诸禅德如今列其派者甚多究其源者极少总道百丈於喝下大悟还端的也无然刁刀相似鱼鲁参差若是明眼汉瞒他一点不得只如马祖道尔他後开两片皮将何为人百丈竪起拂子为复如虫御木为复啐啄同时诸人要会三日耳聋麽大冶精金应无变色师云自生民以来未有夫子也
示众举邓隐峰禅师推车次马祖展脚在路上坐隐曰请师收足祖曰已展不缩隐曰已进不退乃推车碾损祖脚祖归法堂执斧子曰适来碾损老僧脚的出来隐便出於祖前引颈祖乃置斧师云试看先宗是何标格
示众举德山示众云今夜不答话问话者三十棒时有僧出礼拜山便打僧云某甲话也未问山云尔是甚处人云新罗人山云未蹋船舷好与三十棒师於问话者三十棒下代僧作推禅牀势又於山便打下代僧云某甲招得便退
示众举雪峰一日普请自负一束藤路逢一僧峰便抛下僧方拟取峰便蹋倒归举似长生乃云我今日蹋者僧快生云和尚替者僧入涅盘堂始得峰便休去师於峰便抛下代僧便就藤边卧又於便蹋倒下代僧去好心不得好报
示众举邓隐峰禅师推车次师云小出大遇马祖展脚在路上坐师云老将当场隐曰请师收足师云能以礼让为国乎何有祖曰已展不缩师云不入虎穴争得虎子隐曰已进不退乃推车碾损祖脚师云一钓便上祖归法堂执斧子曰适来碾损老僧脚的出来师云有权有实有炤有用隐便出於祖前引颈师云黄金不百炼怎见光辉祖乃置斧师云禹吾无间然矣
示众举黄檗禅师入堂於南泉位中坐泉问长老甚年中行道师云锦里逢迎有主人檗云威音王已前泉云犹是王老师儿孙下去檗便起去师云双悬日月照乾坤雪窦云可惜王老师只见锥头利我当时若作南泉待伊道威音王已前即便於第二位坐令黄檗一生起不得师云鼎玉铉刚柔节也
示众举僧问慈明闹中取静时如何明曰头枕布袋师云山僧若在座下管教先南源不只恁麽休去何不进云和尚莫世谛流布且道先南源又且如何
示众举古德云一喝分宾主照用一时行会得个中意日午打三更师喝一喝召大众云如何为宾如何为主如何为炤如何为用如何会得个中意日午打三更师复喝一喝僧请师代师云问将来进云如何为宾师云长歌三两句进云如何为主师云短歌万千言进云如何为炤师云棒头有眼进云如何为用师云猛火烧空进云如何会得个中意日午打三更师云三世诸佛不知有狸奴白牯却知有僧拟议师便喝
落堂示众举翠岩芝禅师上堂云沙里无油事可哀翠岩嚼饭喂婴孩他时好恶知端的始觉从前满面灰大众道个知好恶句看僧礼拜师便打问如何是本来面目师云拄杖长七尺众作礼师掷拄杖归方丈监院知客作礼师云夹山纯禅师以木刻作一兽狮头马身牛足上堂每拈出问众曰若唤作狮子又是马身若唤作马又是牛足当时少契其机者今日各下一语看监院云不曾见此差异畜生知客云须是和尚证明师云各与三十棒侍者云将去厨下蒸馒头师便打
落堂示众师云古人道立地构去坐地构去大众叅究多日还构得麽僧礼拜云构个甚麽师便打僧拟议师云似即似是即不是问僧你为甚不扛木子进云某甲今日扛的师云扛木子的站过一边一僧笑师拈棒云你见甚道理笑僧礼拜师连打两棒云一棒打你笑一棒打你拜问僧吃得棒未僧拟议师打云放过不可问僧你今日为甚多了一道睂僧拟议师打云眼睛头事也炤管不来问僧向父母未生前道来僧拟议师便打师卓拄杖云大家莫作等闲看掷杖归方丈
僧无明重师鸣皷集众示云你无明从自负来我且问你尽大地是个火坑得何三昧不被烧却进云何处不称尊师云者样逐块何得放肆痛与十棒掷棒令别下语僧进云通身在里许师蓦拈棒僧无语师云头破作七分僧又无语师云你者钝汉与人争竞闲气作麽於山僧蓦拈棒别下语来僧无语师打云者里何不道夺却棒打和尚莫言不道汝既不能我便放过一着你向头破作七分下一语来僧又无语师云者钝汉放肆作麽死於机下正是死汉乃问旁僧云者僧犯何约进云破口约乃焚衣摈出
示众举赵州勘婆公案师云台山婆子如淘砂覔金忽然爆出一颗照夜明珠直得辉天焕地耀古腾今赵州老汉要将死蛇活弄不惜减人威光未免瑕瑜不掩功过齐彰且道婆子闻赵州恁麽道为甚麽无语岂传言送语者往而不来耶喝一喝云须知婆子至今手之舞之足之蹈之欣羡叹赏之不已山僧若作赵州见婆子云蓦直去但云问着者臭东西他若掩门休去但云者婆子恼乱多少圣贤见我恶发直得倒退三千可不也使者婆得闻空谷足音嵿首座云和尚若前边放过被他道好个师僧又恁麽去时如何师云但谓之云商彜周鼎辱在卖浆
示众举古人云五蕴山头一段空同门出入不相逢无量刼来赁屋住到头不识主人翁古宿拈云既不识他当初问甚麽人赁天衣怀禅师云古人与麽拈大远在何故须知死人路上有活人出身处活人路上死人无数那个是活人路上死人无数那个是死人路上活人出身处若明得拈却炙脂帽子脱却鹘臭布衫妙喜禅师云天衣古佛美则美矣善则未善雪岩钦禅师云者一队不唧[口*留]汉只知踏步向前不觉四棱塌地师云五蕴山头一段空同门出入不相逢无量刼来赁屋住到头不识主人翁老教书既不识他当初问甚麽人赁善戱谑兮古人与麽拈大远在何故须知死人路上有活人出身处活人路上死人无数那个是活人路上死人无数那个是死人路上有活人出身处若明得拈却炙脂帽子脱却鹘臭布衫道学先生天衣古佛美则美矣善则未善经纶匡济者一队不唧[口*留]汉只知踏步向前不觉四棱塌地贼识贼蓦喝一喝云鸳鸯绣出从君看明把金针度与人有人出来道说尽自己心笑破他人口山僧忙斟一盏洞山岕请渠何故近来少禅客
示众举百丈野狐公案暨黄檗沩山问答机缘师自颂云画虎成狸竹成柳龙晴点出拏云走举一明三有好儿当场齐作狮子吼有智主人俱不受大冶精金谁解剖尝闻一喝三日聋卢公击破唾壶口示毕召众云一一识得古人落处麽识得百丈易要识黄檗难识得黄檗易要识沩山难若识得沩山便识得黄檗识得黄檗便识得百丈秪如沩山三撼其门大众作麽生会良久师自代云识法者惧
北归河西务示众师云赵州顶鞋出大随鞋覆龟几多逐块者满头满面灰
示众举云门云尽十方世界乾坤大地以拄杖一画百杂碎三乘十二分教达摩西来放过即不可若不放过不消一喝师云用许多气力作麽
示众举龙池幻祖晚叅云前晚为水云等对真说话年老多忘一篇语中说差了三个字虽曰将错就错观汝等却似将个枣子囫囵吞了并不曾咬嚼一咬嚼我者三个字差处不可轻放过去了师云今人尽知有向上路末後关至中峰祖师云山僧实未曾悟皆意思间放过了今人尽知有一句子百味具足至龙池老祖云我一篇佛法中有三个错字至今几人咬嚼得破所谓如人说药真药现前每每失之
甲辰春师抵秣陵东山礼临济正宗第二十四代海舟祖塔师拈香云宾则始终宾主则始终主得意忘言人不向句下死有理何用高声儿孙今谁满地蓦喝一喝
甲辰夏敔山示众举药山坐次道吾云岩侍立药指案山上枯荣二树问道吾曰枯者是荣者是吾曰荣者是药曰灼然一切虚光明灿烂去又问云岩枯者是荣者是岩曰枯者是药曰灼然一切处放教枯澹去高沙弥忽至药曰枯者是荣者是弥曰枯者从他枯荣者从他荣药顾道吾云岩曰不是不是师拈云轻得贱用师又徵大众如何是他得的落处如何是他用的落处如何说他轻得贱用众答不契一僧请益师云问将来进云如何是他得的落处师云先大师囋叹不及进云如何是他用的落处师云後三贤窥觑无门进云为甚又道轻得贱用师云者里有琅琊麽何不道将此身心奉尘刹是则名为报佛恩
示众举南泉云王老师修行无力被鬼神觑见师云摩竭掩室未至如斯
示众举南泉云土地前更下一分饭师云诸方火塟池阳活埋
示众举净觉本禅师僧问同声相应时如何净云鹁鸠树上啼师云可惜者僧浪问不知落处见净老云鹁鸠树上啼何不遥空掌云打落枝头时如何倘净老再云作家禅客天然有在何不进云某甲点茶来请和尚倘净老再云果然作家便礼拜而出岂不话不虚行虽然鹁鸠树上啼汝诸大众作麽生会
示众举陆亘大夫向南泉道肇法师也甚奇怪解道天地与我同根万物与我一体师云自负老子泉指庭前牡丹花云大夫时人见此一株花如梦相似归云柴门今始为君开
示众举陆亘大夫向南泉道肇法师也甚奇怪解道天地与我同根万物与我一体泉指庭前牡丹花云大夫时人见此一株花如梦相似师云王老师三十年不下南泉韬灮剗彩养深蓄厚随机设教优优大哉礼仪三百威仪三千应以文学身得度者即现文学身而为说法若是性燥的见陆君恁麽道但云几人得似大夫免见游蜂上下忙
示众举云门大师入京朝觐归至大桥山门煎茶迎门门吃茶果次僧侍立门语二叅随僧云是你京中无可吃乃拈一碟果子与一僧其僧接得便去又语一僧云我不与你师云云门大师无大人相何不更与一楪
示众举文殊师利忽起佛见法见被世尊威神摄向二铁围山五云逢云甚麽处是二铁围山还会麽如今有起佛见法见者五云与烹茶两瓯且道是赏伊罚伊同教义不同教义白云端云大众世尊当时无大人相如今若有向承天者里起佛见法见承天终不敢动着他何谓如此但得雪消去自然春到来五祖演云白云则具大慈悲遂拍手云曼殊室利普贤大士不审今後更敢也无自云一度被蛇伤怕见断井索师云一家有事百家忙
示众举世尊一日勅阿难食时将至汝当入城持鉢阿难应诺世尊曰汝既持鉢须依过去七佛议式阿难便问如何是七佛仪式世尊召阿难阿难应诺世尊曰持鉢去师云大小世尊将谓有多少奇特便下座
示众举疎山仁祖师有僧为造寿墖毕白山山曰将多少钱与匠人曰一切在和尚山曰为将三钱与匠人为将两钱与匠人为将一钱与匠人若道得与吾亲造墖来僧无语後僧举似大岭庵闲和尚岭曰还有人道得麽僧曰未有人道得岭曰汝归与疎山道若将三钱与匠人和尚此生决定不得墖若将两钱与匠人和尚与匠人共出一只手若将一钱与匠人累他匠人睂须堕落僧回如教而说山具威仪望大岭作礼叹曰将谓无人大岭有古佛放光射到此间虽然如是也是腊月莲华大岭後闻此语曰我恁麽道早是龟毛长三尺师云佛祖出世应须六种成就若无贤辅弼为人作麽虽然不因渔父引怎得见波涛十大弟子各有一长没伎俩执事也少不得一个若非此僧无语焉能使疎山卖弄家私并令隔岭当行相帮结算可见古人咳唾掉臂阿矢放溺无鍼锋许与本来违背今时後生晚学离师太早日用现行与本分不相应珍视三观将宝镜三昧逐段下注脚是不仅成知解宗徒将使提唱智证传者不能擅美於前矣安能独怪一橛头禅流毒寰宇老僧初入法门即有慨云穿凿颟顸犯手多有志之士不犯此二种病可耳不见他後来一人云腊月莲花一人云龟毛长三尺还知麽没伎俩执事僧但作哑羊面孔却如抛甎引宝直使金声玉振遂成洪钟大雅之音
示众举香严闲禅师上堂云若论此事如人上树口衔树枝脚不蹋枝手不攀枝树下忽有人问如何是祖师西来意不对他又违他所问若对他又丧身失命当恁麽时作麽生即得时有虎头招上座出众云树上即不问未上树时请和尚道严乃呵呵大笑师云无端须入荒草香严应儿孙满地却闻远村犬声如豹徒发一笑
示众举玄沙上堂众集以拄杖一时趁下却回谓侍者云今日作得　解险入地狱如箭射者云喜得和尚再复人身师云吾尝羡赵州侍南泉仰山侍沩山然终不如玄沙侍者吓得玄沙作声不得若是老僧定焚其衣摈之不则与他一两路资恁凭他门外去嗔门外去喜无人侍立庸何伤
示众举龙池幻祖二十周忌先磬山领众归禹门禅院扫墖影堂示众山对像云者老汉当时不提一个元字脚直是教人无可奈何不肖今日拈一瓣香不是报德酬恩亦非雪冤伸屈顾视左右示冤有头债有主不是时人无本据便拈香师徵问大众云既言不是报德酬恩亦非雪冤伸屈乃又言冤有头债有主不是时人无本据久叅衲子作麽生会若也会得则高峰祖师大彻後通书承嗣却云元来只是旧时人不改旧时行履处许你不错会乃至中峰祖师亲入高祖之室却自云叅学未尝悟明也许你不错会咄切忌见我说便恁麽会打你头破脑裂叅
示众举兴善宽禅师僧问如何是道宽云大好山僧云学人问道师何言好山宽云汝秪识好山何曾达道师别云汝问道我言好山
示众举疎山仁禅师有僧为造寿墖毕白山山曰将多少钱与匠人曰一切在和尚曰为将三钱与匠人为将两钱与匠人为将一钱与匠人若道得与吾亲造墖来僧无语师令人代僧进语自代云某甲失照有烦尊力
示众举禹门幻翁举光孝觉至法眼处问近离甚处觉云赵州眼云承闻赵州有柏树子话是否觉云无眼日往来皆谓赵州有此语上座何得道无翁别法眼後语云知上座住赵州日浅师代觉进语云和尚明见万里某甲在彼一宿便行
示众举觉铁嘴云先师实无此语莫谤先师好师代法眼云老僧罪过
示众举玄沙上堂众集以拄杖一时趁下却回谓侍者云今日作得一解险入地狱如箭射者云喜得和尚再复人身师于如箭射下合人代侍者进语自代退身作礼云某甲多生何幸得侍巾缾又云灵山提唱未至如斯
示众举石门彻禅师因令初上座领众来叅彻问万仞峰头石牛吼穿云渡水意如何初无对师令人代初进语自代云徐行踏断流水声纵观写出飞禽迹傥彻云此间难得禅客请坐吃茶但云一蹑龙门清风动地
示众举古德见客来画一圆相代客大展三拜古德掩上门代便回
大觉普济玉林禅师语录卷之四终

[book_title]大觉普济玉林禅师语录卷之五
书记音纬等编
嗣法孙超琦彚
小叅
小叅举僧问睦州如何是急州云通伱一问进云如何是急中急州云朝向西瞿耶尼暮向北郁单越师云者老汉恁麽答话非但顶门具金刚正眼抑且脚下有通天活路然而说佛法各有时节因缘新报恩则不然若有人问如何是急但向道近日厨中少油没酱更问如何是急中急但向道钱粮既难处户役更难何且道新报恩恁麽答话与古人是同是别有知得落处的出来道看顾左右云若知落处则便知得大法的人无时无处不可扶竪佛祖纲宗丛林富足也好丛林澹薄也好住现成丛林有遗米遗银也好住苦难丛林有遗债遗累也好初复丛林要垦土掘地搬石运水也好丛林完备安闲乐道也好若未知落处便乃汩没尘劳住富足丛林色色周全前人有遗米遗银也苦住苦难丛林事事亏欠前人有遗债遗累也苦众兄弟大家在者里撑老汉难撑之门行老汉难行之事切须甘澹薄忘劳苦必要究明大法一朝力竭工圆便见无油菜里也走出老汉来乱石堆里也走出老汉来土木堆里也走出老汉来便见老汉说诚实言向众兄弟道正月廿二早某上座把如来正法眼藏分明揭示大众了也且道如何是今早分明揭示的正法眼藏卓拄杖云心不负人面无惭色
众礼千佛忏小叅师云昨晚丈室坐久展手剔灯忽见三千诸佛在指甲中扬声大呌小长老谓之曰伱者等不情汉大众连夜在殿里伱何得隐在者里乱呌唤诸佛复高声曰阿[口*耶]阿[口*耶]伱还不知大众道礼我等忏罪谁知止增益罪过小长老惊视之曰因甚如此诸佛曰伱莫惊异试问礼佛大众还见我等是怎样面孔是那样身相若总未见而云礼拜岂不造大妄语应堕地狱佛语未竟护法韦驮尊神擎山持杵从牕眼走入白诸佛曰诸佛世尊莫作是说近有一等狂禅和开口便道无佛无祖拨无因果招殃惹祸今佛更道礼佛者增益罪过未免为豁达空者张本永造无间业去也诸佛曰咄我等各分身万亿在一切人八万四千毛孔中横入竪出又岂可道无佛若作是解更入地狱如箭射两相理论不已小长老夜深欲睡鸣指一下一齐逐退今日不可不对众决断召众云若道礼佛还曾见佛也未若道无佛可礼如何说无佛的道理於此透去一任伱道有佛可礼也得无佛可礼也得小长老敢保伱礼佛诸佛不敢正眼视着说无佛诸佛不敢正耳听着不然尽是造大妄语当堕地狱的汉子莫言无人说过蓦拈杖云者两种人吃得痛棒皆可因邪打正更有一等知有佛而甘心不见佛懒惰不礼佛正如焦芽败种那有吃棒分掷下拄杖
小叅师拈拄杖云千日并照那有一毫隐晦处虚空通达那有一毫隔碍处某上座在母腹中便转大法轮出头斯世阿谁谩得到磬山见先师和尚亦有甚奇特处敢诳谑人诸方珍重传受辛苦叅讨的五家宗旨一齐勘破纵颠纵狂轻佛慢祖自号无师子不意先师肯我是狂竟付生平不轻付之拂子拜违荆谷掩室江千因蓉城请先和尚先师不赴请寄书某上座言有末後付嘱某某因破关来见先师义手问云狂儿国土父不容过者个峯头还是老汉住处麽先师云且站下脚与你道某便掀倒香案而出先师高声云将拄杖来某遥听得笑云剑去久矣一日先师上堂维那拟白椎某便喝住云待我问了话白椎问云昔日黄檗道大唐国里无禅师如今大明国里还有麽先师拈拄杖作打势云看棒某便喝先师亦喝某复喝一喝转声云不是狂儿多意气秖因曾透上头关便出先师又喝某亦喝遥闻维那重白椎某乃高声云叹死气吁嗟乎仰山道的谁是知音先师示寂便欲缚屋万峯谁意有此不了公案众居士等坚请为先师了却某上座既到者里必欲众兄弟洞明大法不向他人行处行若不奋大人志气不知道出当情向瞎老秃口角边覔涕唾吃听他说黄道黑只管记忆恩惟日久月深多成异解或认穿衣吃饭的为自性或以暂歇尘劳为究竟直饶得见法身竿头进步那边会得者边行履见与师齐减师半德要透末後牢关未在未在且道知有末後一着如兜率悦张无尽时如何咄云庵老子在你脚下且置是事昔日白云已肯演祖悟处乃未几时忽语之曰有数禅客自庐山来皆有悟入处教伊说亦说得有来繇举因缘问伊亦明得教伊下语亦下得秖是未在祖於是大疑私自计曰既悟了说亦说得明亦明得如何却未在遂叅究累日忽然省悟从前宝惜一时放下走见白云云为手舞足蹈祖亦一笑而已如今妄为师范的老秃奴还有个般手眼锻链人麽奔南走北漫称叅学的无惭愧汉还受得明眼作家如是钳锤麽若不识古人者个作畧则马祖喝黄檗棒兴化罚摈一齐意思问放过为师者见人畧有些见处便与他一个冬瓜印子学者无大人志气要人许可便入邪师圈缋岂不大可哀哉盲引众盲解说五家宗旨分而不分不分而分面皮厚多少本子上念将去口传耳受去欲扶持从上纲宗真可怜生还曾梦见古人汗臭气麽一僧出众云和尚又作麽生道师云若有所道何异邪解僧礼拜师连棒打云切忌谤我乃顾左右云才见某上座欲提持此事便推翻香案抝折拄杖令某上座无开口处犹较些子若如此总受人谩了也更讨甚麽盌拽杖归方丈
晚叅师举法舟禅师因陆五台问画前元有易否舟云若无将甚麽画台云画後如何舟云元无一画台云现有六十四卦何得云无舟云莫着文字台云请师离文字发一爻看舟召台台应诺舟云者一爻从何处起师云某昔在磬山见此机缘随有颂云倒垣破屋住幽林彻後通前不掩门转北回南接影响可怜咫尺隔千岑虽然如是仔细简点将来法禅师止知珍重自己见处难令居士辈现大人相今日叔芳居士同九环居士应时及节请转法轮画前画後无用烦词设向某上座道请师离文字发一爻看但云今日堂中谢茶何故杀人刀活人剑
小叅师拈杖云斯世斯时出世为人的如麻似粟山僧为甚也肯居此位行此令须知出世为人不是泛泛然的诸人还知诸佛诸祖出世的本因麽莫是有佛法与人商量故出世耶莫是有禅道传授与人故出世耶莫是颛为与丛林作佛事故出世耶若道佛祖恁麽出世非但自己入拔舌犂耕地狱亦累佛祖入地千尺无出头分要明佛祖出世本因须是自知惭愧始得当知因人不知惭愧故佛祖出头强作主宰释迦老子因人埋没已久四十九年曲曲折折广额屠儿到来扬下屠刀云我是千佛会中一数者里还可有秘密要妙说似他麽世尊尽力道也只道得个吾今为汝保任此事终不虚也秖因与麽人少所以曲折处多至於拈华微笑谓之单传正法眼藏也引他明眼人至今好笑後来诸佛诸祖见人少知惭愧勉强为人或闭门或面壁或擎拳或截指或垂一机或示一字或入门便喝或入门便棒者里须是个人始得秖如棒喝交驰你如何凑泊若下个亲见作家语便要人放过只是个无惭愧汉南院禅师问风穴云南方一棒作麽生商量穴云作奇特商量穴却问和尚此间一棒作麽生商量院拈杖云棒下无生忍临机不见师穴於言下大彻玄旨先和尚在法济院中拈云风穴悟则不无怎奈落在第二头了也若山僧作南院待他开口道和尚此问一棒作麽生商量劈脊便棒管教伊七通八达师召众云还会麽虽先和尚恁麽提持简点将来自合吃棒兴化禅师在三圣会里为首座尝曰我南方行脚一遭拄杖头不曾拨着一个会佛法的人三圣闻得问曰你具个甚麽眼便恁麽道化便喝圣曰须是你始得後大觉闻举遂曰作麽生得风吹到大觉门里来化後到大觉为院主一日觉召院主我闻你道向南方行脚一遭拄杖头不曾拨着一个会佛法的人你凭个甚麽道理与麽道化便喝觉便打化又喝觉又打化来日从法堂过觉召院主我直下疑你昨日者两喝化又喝觉又打化再喝觉又打化曰某甲於三圣师兄处学得个宾主句总被师兄折倒了也愿与某甲个安乐法门觉曰者瞎汉来者里纳败阙脱下衲衣痛与顿棒化於言下荐得临济先师在黄檗处吃棒道理师咄云直饶悟得临济吃棒道理正好吃棒且道何等人下个甚麽语免得此棒皮下有血的出众下一语看良久卓拄杖云拄杖子[跳-兆+孛]跳出来道和尚棒教谁吃师蓦置杖几上呵呵大笑云教中道破戒之人木头无异石头无异若在祖师门下纵戒德精严行履洁白而大法不明要如某上座手中木子也大远在便归方丈
悬板小叅师云虚空虽久此板弥坚天地虽弘此板弥大徧法界无内无外亘古今不变不迁昼夜六时出微妙音成殊胜事聋者聆之耳根圆闻瞽者睹之目根圆见病者繇之得瘥苦者繇之停酸一切缚着者莫不繇之解脱然而全凭有福慧人一念信心一念肯心彰着如是不思议事当知钱居士铸此报恩禅寺香积堂大板顿令十方世界齐成大板恒沙佛土举凡香积堂大板一时成就新报恩击此大板而此板无刻无地不鸣如斯见彻方显我宗檀越逈异寻常我宗真个道出常情不同流俗见解不是粥饭师僧且道既是十方世界都成大板唤甚作十方世界既是十方世界又如何说个都成大板的道理到者里须是举一明三目机铢两所以道事是过量事人须过量人但得过量人自明过量事鸣板云知音不用频频举识者应知暗点头
晚叅师一夕至东堂顾视左右震威一喝而出复至大堂蓦打一僧僧喝师云再喝喝看僧拟议师又打大众坐香完师命挝鼓陞堂卓拄杖举临济大师云我有时一喝如金刚王宝剑有时一喝如踞地狮子有时一喝如探竿影草有时一喝不作一喝用师云且道新报恩适来在东堂一喝是金刚王宝剑耶是踞地狮子耶是探竿影草耶是一喝不作一喝用耶卓拄杖复举临济大师云我有时先照而後用有时先用而後照有时照用同时有时照用不同时师云适来新报恩在此与麽打那僧是先照後用耶是先用後照耶是照用同时耶是照用不同时耶众拟议师以拄杖旋风打散
晚叅师拈拄杖云我此山中一物也无石头大的大小的小内外诸人每日出坡三两度蓦有个汉出来道和尚前言不应後语但向他道非汝境界顾左右云若也会得许你不齩一粒米大碗吃饭不挂一缕[糸*系]终日着衣若也不会不是逐色随声即落解脱深坑到者里切须仔细良久卓拄杖云叅
晚叅师云禅和家蹋向人前尽道做工夫叅话头阿呵呵莫做梦又每每道有个见处有些省发阿呵呵莫做梦蓦竪拄杖召众云到山僧者个所在作麽主透过顾左右云莫做梦掷拄杖出堂
晚叅师拈拄杖云当初庞居士到百尺竿头将谓见过於人开口便道不与万法为侣者是什麽人幸而其时诸方有人若遇如今狐狼野子之属盲引众盲见有百尺竿头坐的便道你已死了须透祖师机缘方是死中得活便教人胡穿乱凿今日透者一则明日透那一则若甚麽讨甚葢天葢地好庞老耶然而也要当人肯人作家炉韝肯求大手眼人锻链始得你看庞居士见石头问不与万法为侣者是什麽人头蓦掩其口於此有个会处惭惶不少未到大休大歇田地到江西马大师处仍旧问云不与万法为侣者是什麽人马大师蹋向前一步云待汝一口吸尽西江水方与汝道庞居士到者里方才命根子卒地折爆地断放开穷肚皮海纳百川七纵八横千通万达发一言令人不敢正耳听着立一行令人不敢正眼视着师召众云马大师进那一步诸人还见到也未若也见到方可与山僧拄杖子相见若未见到岂可衲子不如他俗人有麽有麽蓦竪拄杖云吸尽西江且止只如山僧拄杖子作麽生吞良久卓杖云剑为不平离宝匣药因救病出金瓶掷杖出堂
小叅举南泉和尚云王老师自小养一头水牯牛拟向溪东牧不免食他国王水草拟向溪西牧亦不免食他国王水草不如随分纳些些总不见得师顾大众云好诸禅德归堂吃茶
仲春晚叅师云古者道灵云见处不在桃花上且道他见处作麽生众无语师云正所谓如将名品果子壳也去了核也去了送人口边人不解吃
元旦早叅师云年新月新日新时新殿新镬新执事新好诸仁者各各志气新行业新见识新揭露本地风光无边与人軃跟令诸外道家也知五祖演和尚道百年三万六千朝反覆元来是者汉与世尊道天上天下惟我独尊不是认昭昭灵灵的识神咄离相离名人不禀吹毛用了急须磨
晚叅师拈拄杖云昔日石霜节诚禅师因僧问古者道卷帘当白昼移榻对青山如何是卷帘当白昼霜曰过净瓶来僧曰如何是移榻对青山霜曰却安旧处着石霜恁麽答话报恩则不然有问如何是卷帘当白画向他道念言语汉若更云如何是移榻对青山劈头打云再犯不容且道与古人是同是别良久云久立珍重
小叅师拈拄杖云昔日浮山远禅师上堂云天得一以清地得一以甯君王得一以治天下衲僧得一祸患临身击禅牀下座师云远禅师恁麽为人可谓一句逈超千圣道粉骨碎身未足醻然而报恩则不然衲僧得一如龙得水似虎靠山到者里有个看孔着楔的出来道与麽拈提也是徐六喻担板山僧重重与他三十拄杖何故当今之世讨个洞明三玄五位堪形喜怒主宾的颇不易得岂可有功不赏
小叅师拈拄杖云昔日雪峯在德山作饭头一日因饭迟德山自持鉢落堂峯晒饭巾见之乃云钟未鸣鼓未响者老汉托鉢向甚麽处去德山低头归方丈峯举似岩头头云大小德山未会末後句在山令侍者唤至方丈云你不肯老僧那头密启其意山乃休明日上堂果与寻常不同头拍手云且喜老汉会末後句虽然如是只得三年活者则公案举扬者甚多山僧在报恩及海会亦曾举过数徧然点出古人心眼之全终莫过临济大师如何是临济大师举扬者则公案处不见道大凡演喝宗乘一句中具三玄一玄中具三要有权有实有照有用蓦卓拄杖云选佛若无如是眼宗门那得到如今
晚叅问某甲疑情发不起求和尚慈悲开示师云莫妄想问见不能见言不能及正恁麽时作麽生师云伎死禅和问唤作竹篦子则触不唤作竹篦子则背毕竟唤作什麽师高声云道甚麽进云是某本叅不明师云老老大大举话也不会问僧问赵州万法归一一归何处为甚麽州云青州布衫重七斤师云舌头拖地师乃云古人云我若一向举扬宗教直得法堂前草深一丈山僧若举扬宗教才见你门簇簇上来便一齐打出犹较些子那容站在者里支支离离也须大家知些好恶始得顾左右蓦拈拄杖云晴乾小肯走大众一齐走散
小叅师云昔日香严禅师垂语云若论此事如人上树口衔树枝脚不蹋枝手不攀枝树下忽有人问如何是祖师西来意不对他又违他所问若对他又丧身失命当恁麽时作麽生即得如今人尽道达磨大师无当门齿殊不知香严老子倍甚有人识得先圣赤心片片山僧当将山河大地捏作一个大馒头以为供养高声召大众蓦归方丈
晚叅问不是心不是佛不是物师拈拄杖云速道速道僧拟议师便打云念言语汉问生死不明求和尚开示师云莫寐语良久师顾众云不是心不是佛不是物念言语汉生死不明莫寐语还有进前与山僧相见得的麽众无语师云浑家不是不进步无奈当门荆棘生
晚叅师拈拄杖云本是钓鱼船上客偶除须发着袈裟祖佛位中留不得夜来依旧宿芦花大众还知明觉大师落处麽若知明觉大师落处便知玄沙和尚立地处知得玄沙和尚立地处便知一切佛祖立地处便出得迷悟两关便可与佛祖为师便可以主持大法明判古今如或不然则高峯大师打破拖死屍句子直得魂飞胆丧绝後再苏不啻如放下百二十斤担子後被雪岩钦和尚问无梦无想主在甚麽处却又无言可对无理可伸多少杜撰阿师便道前来不是悟後来才是悟虽是一唱三和下里巴音赏识多其奈正法未灭定有不肯的如某上座我不轻於大众大众当自珍惜今乙酉四月十有六日是先父比丘振陵老人二十周忌又是大众结夏安居次日特为晚叅举扬正法眼藏涅盘妙心供养大众庄严老人自性若道某上座有所说法依旧觌面千山若道不曾说法更是白云万里蓦喝一喝和声卓拄杖一下
山茨禅师讣闻小叅师云二僧南岳来大胆逞诞妄诳惑理安人又来报恩院报恩眼不昏一笑为截断打鼓分明示众知贼来须打客须款头首职事明日山茨和尚前好生下汤饭普集大众礼拜供养
长至日举勇首座立僧小叅问十方聚会四海云臻一阳未兆之机乞师当阳拈出师云普天匝地楚僧问阳德初回如何展演师云潇湘连底冻师乃云如何是正法眼破砂盆只者一转语三玄五位纵横父子体用殊特目前包裹天长地久日月齐明一镞破三关云从龙风从虎恁麽会得可与建法幢立宗旨然而未明向上一窍在且道如何是向上一窍问取堂中首座勇
举峯西堂秉拂师云昔日赵州云我在南方火炉边有个无宾主话至今无人举着恶直饶道闭门打睡接上上机也未若如斯提持今时人闻举着向上一路末後牢关未尝不商量浩浩地如人说药真药现前都不能识渊明云平畴交远风良苗亦怀新东坡云非古之耦耕植杖者不能道非吾世农不知此语之妙吾於赵州亦云少问烦峯西堂对众拈出
小叅师云昔日南阳忠国师好说老婆禅虽前辈多有为他作主的然而毕竟有招人简点处秖如一日唤侍者侍者应诺三唤三应乃云将谓吾孤负汝元来汝孤负吾者样婆气怎使得山僧者里呼唤人才应劈嘴便打且道与古人是同是别以拄杖旋风打散
解制小叅师拈拄杖云古者道识得拄杖子一生叅学事毕又有道识得拄杖子正好着草鞵行脚卓拄杖云者里识得拄杖子的出来与山僧相见僧出师云进前来僧退後师打云拟钓鲸鲵澄巨浸却嗟蛙步[马*展]泥沙师乃云昔日洛浦在临济尝见称於济曰临济门下一只箭谁敢当锋一日辞济济以拄杖画一画云过得者个便去浦便喝济便打浦作礼而去济曰临济门下有个赤梢鲤鱼摇头摆尾向南方去不知向谁家虀瓮里淹死且道洛浦当时作个什麽去就不招临济贬剥免堕夹山虀瓮所以有志之士遇着人不轻放过须要入得他炉韝受得他钳锤不可得一机一境强作主宰况在当时明眼人多解使无舌人语若今人以耳为目的知识不知话头落处只道某人在某处曾经赞叹过的便乃百计罗笼粧粧点点扭扭捏捏师不成师资不成资岂不赚人亦是学者急於人肯不知将你作个人故如实相为岂不见兴化谓克宾维那曰汝不久为喝导之师宾曰不人者保社化曰会了不入不会不入宾曰总不恁麽化便打乃白众曰克宾维那法战不胜罚饡饭一堂斋时化自白椎曰克宾维那法战不胜不得吃饭便趁出院後来真净文和尚颂云丈夫当断不自断兴化为人彻底汉已後从他眼自开棒了罚钱趁出院兴化真净二大老不忝临济之後且透顶透底一句作麽生道长忆当年瞌睡虎济宗千古赖传持
晚叅举僧问风穴禅师鱼隐深潭时如何穴云汤荡火烧师云者僧设个问头颇有些来历勿同弄虚图口头热閙的风穴不负来机如何却道汤荡火烧众答不契师云不是龙门客切忌遭点额阿那个是龙门客一齐点下以拄杖旋风打散
晚叅师云晚间虚空落地压破十万八千禅子眼皮一个个七华八裂现前大众得何善巧方便軃避得过良久云十字街头石敢当跳进门来道和尚莫玩人丧德师蓦喝一喝云不识好恶
晦日晚叅师顾左右云三冬一月去水牯尚颟顸坐香人瞌睡露柱腿生酸诸上座好生观青山[跳-兆+孛]跳溪声住柴牀木枕语喃喃
望日早叅师云禅林秋晚学道之士贵乎一切真实颛为生死不争人我是发心真实切问近思不学虚头是叅问真实一一从胸襟流出盖天盖地是醻唱真实好贤乐善成人道业是领众真实省虚文务诚敬是礼貌真实诫浮华崇节俭是日用真实远奸佞近仁厚是交接真实明因果识罪福去害除弊是任事真实甘澹泊耻谋求是家风真实更有一处真实一发与诸人道破大抵还他肌骨好不搽红粉也风流
举森首座立僧小叅师拈拄杖云山僧有时一句子在诸人日用中诸人若向日用处会未免触途成滞山僧有时一句子无你诸人用心处诸人若向无用心处会未免当面蹉却山僧有时一句子八角磨盘空里走誵人若作八角磨盘空里走会转见白云万里所以道一句中具三玄一玄中具三要有权有实有照有用千日并照不足喻其明千雷并吼不足喻其威第一句中荐得方可与佛祖为师且道如何是第一句卓拄杖云问取堂中森首座
小叅师云赵州勘婆婆子烧庵岩头末後句者三则语都道是誵讹公案料掉没交涉誵讹在人公案有何誵讹又道是向上关出格机道听途说识甚好恶山僧不惜眉毛如实告报诸方者三个老古锥一人秪做得个筋节巡照一人秪做得个奢遮铺堂一人秪做得个伶俐行者用得者三个执事的任你住丛林住静室在在高卧羲皇若用不得者三个执事则便是流俗长老碌碌一生他时衔铁负鞍莫言无人道过卓拄杖云剑为不平离宝匣药因救病出金瓶问为甚要者个巡照师云篱门倩谁关进云为甚要者个铺堂师云饭後浓斟一盏茶须是恁麽进云为甚要者个行者师云倾溺壶执浴巾少他不得
晚叅问吞乾四大海踢破五须弥时如何师云三十棒一棒也较不得师乃云早间森首座领众请法出僧道钟动吃斋召众云大包方外细彻毫端帆正转湘衡开九面出家儿造次颠沛不离衣鉢之侧端能与露柱同披一领袈裟与山僧同一鉢盂烹飨胡为有人自疑自别咫尺关山不大可哀乎昔日少林面壁二祖立雪齐腰鼻祖尚诃为轻心慢心徒劳无益断臂安心出羣得髓瞻彼前修岂同裨贩打一拂云精金百炼自光莹药汞从教夸跃冶
早叅师云杀父杀母向佛忏悔杀佛杀祖向谁忏悔昔日云门道什麽蓦喝一喝顾视左右云汝等诸人在此门中不从佛学方有少分衲僧气槩若云叅禅学道持戒修行做样粧模说迷说悟莫道受他四事供养便吃施主一滴水尽须衔铁负鞍各各不思善不思恶大庾岭上相见复喝一喝云不是与人难共合大都缁素要分明
解冬小叅问答不录师乃云尽大地撮来粟米大不会打鼓普请看古人恁麽道如将百二十斤担子加在诸人肩上若是承当得的各各安家乐业如或未然一任东触西触
小叅师云山僧饭时石盂里简起斋主一粒米吞却三千大千世界知好恶的各各现大人相不知好恶的抛向三石镬中好生齩嚼蓦卓拄杖喝一喝
行遂请小叅师云今日檀越设斋愿闻法要山僧应时从缘与大众相见大众要为济下儿孙须明临济宗旨如何是临济宗旨不见兴化禅师见同叅来才上法堂化便喝叅亦喝化又喝叅亦喝化近前拈棒叅又喝化云你看者瞎汉犹作主在叅拟议化直打下法堂侍者请问适来那僧有甚触忤和尚化云他适来也有权也有实也有照也有用及乎我将手向伊面前横两横到者里却去不得似者般瞎汉不打更待何时圆悟云甚处是兴化将手向伊面前画两遭处若向者里洞明可以负荷临济正法眼藏如或泥木未分未免瞎驴随大队诚哉是言也一日化示众云今日不问如何若何便请单刀直入兴化与你证明时有旻德长老出作礼起便喝化亦喝德又喝化又喝德作礼归众化云适来若是别人三十棒一棒也不较何故为他旻德会一喝不作一喝用且道那里是他一喝不作一喝用直饶倜傥分明要见旻德则易要见兴化则难一日僧问四方八面来时如何化云打中间的僧礼拜化云昨日赴个邨斋中途遇一阵卒风暴雨却向古庙里軃避得过妙喜云古庙里头回避得楮钱堆里暗嗟吁闲神野鬼多惊怕只为渠侬议梵书且道者道真言从上几人会得所以马祖会下出八十余员善知识尽是一方唱导之师得大机大用者不过几人济北之道若非兴化力振纲宗焉有今日化一日谓克宾维那曰汝不久为唱导之师宾云不人者保社化云会了不人不会不人云总不与麽化便打复云克宾维那法战不胜罚钱五贯设饡饭一堂
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:29:23-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>