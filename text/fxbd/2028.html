<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御录宗镜大纲序,御录宗镜大纲卷一,御录宗镜大纲卷二,御录宗镜大纲卷三,御录宗镜大纲卷四,御录宗镜大纲卷五,御录宗镜大纲卷六,御录宗镜大纲卷七,御录宗镜大纲卷八,御录宗镜大纲卷九,御录宗镜大纲卷十,御录宗镜大纲卷十一,御录宗镜大纲卷十二,御录宗镜大纲卷十三,御录宗镜大纲卷十四,御录宗镜大纲卷十五,御录宗镜大纲卷十六,御录宗镜大纲卷十七,御录宗镜大纲卷十八,御录宗镜大纲卷十九,御录宗镜大纲卷二十,御录宗镜大纲【标点本】全文在线阅读,御录宗镜大纲【标点本】全文在线下载,大玄古籍书库">
<meta name="description" content="《御录宗镜大纲》，二十卷,清世宗胤禛辑，清雍正十二年（1734年）内府刻本。宋代永明禅师撰《宗镜录》，详述诸经之大意与经论之正宗。清雍正帝将其节录为二十卷，编定此书。雍正帝序云：“昔之本录百卷，以此非繁，而今摘若干，较彼非简。”_御录宗镜大纲【标点本】_全文在线阅读_御录宗镜大纲【标点本】_全文在线下载_大玄古籍书库">
<title>御录宗镜大纲【标点本】_雍正_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">御录宗镜大纲【标点本】</span> <br/>
          作者： <span class="inputVal" id="bkauthor">雍正</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]192775</span> <br/>
          说明： <span class="inputVal" id="bkdec">《御录宗镜大纲》，二十卷,清世宗胤禛辑，清雍正十二年（1734年）内府刻本。宋代永明禅师撰《宗镜录》，详述诸经之大意与经论之正宗。清雍正帝将其节录为二十卷，编定此书。雍正帝序云：“昔之本录百卷，以此非繁，而今摘若干，较彼非简。”</span> <br/>
          封面： <span class="inputVal" id="bkimg">Z_2027.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]御录宗镜大纲【标点本】
[book_author]雍正
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]192775
[book_dec]《御录宗镜大纲》，二十卷,清世宗胤禛辑，清雍正十二年（1734年）内府刻本。宋代永明禅师撰《宗镜录》，详述诸经之大意与经论之正宗。清雍正帝将其节录为二十卷，编定此书。雍正帝序云：“昔之本录百卷，以此非繁，而今摘若干，较彼非简。”
[book_img]Z_2027.jpg


[book_title]御录宗镜大纲序
宗镜录者。永明寿禅师约举佛祖大意。经论圆诠。刊落馀文。单标至要。俾觉王所授之旨。大德相传之心。到眼分明。指掌斯在。语其少则不立一字。语其多则该遍恒沙。无一点一画而非佛心。无一言一句而异佛口。不二圆通之旨。与难思教海历历相应。大千方便之门。皆无际真心重重交照。举一心以立宗要。若天母之乳千儿。摄万法以归镜中。如瞳人之印来物。五千华藏。一字中王。不减不增。无欠无剩。未来大士。句下自契灵源。博地凡夫。开卷多闻妙法。即使未得未证。亦不離正位之中。如其顿圆。顿成将永断纤毫之惑。挽天河以注甘露。信口可尝。开龙藏以施宝珠。任人探取。绝思绝议。罕比罕俦。利自利他。无边无量。诚为绍祖佛之真子。破魔外之将军。救众生之慈父。教百世之宗师也。
朕读兹书。良深嘉悦。是以付诸剞劂。散在香林兰若之中。复为述其指归。弁诸卍字灵文之首。欲宣朕谆切期望之意。普劝後贤。特再颁叮咛训谕之文。昭示来学矣。兹念古佛篡集教文。目为宗镜。其间曾宣金口深表本怀。谓。一为好略之人撮其枢要。精通的旨免览繁文。二为执总之人不明别理。微细开演性相圆通。截二我生死之根。蹑一味菩提之道。仰群经之大旨。直了自心。遵诸圣之微言。顿开觉藏。去彼依通之见。破其邪执之情。深信正宗。方知月不在指。回光返照。便见性不徇文。此古佛悲含同体。慈起无缘。以虚空中之风。吹莲花上之水。灭大海裡之焰。苏无根树之苗者也。然而此书行世千有馀年。肉眼昏蒙不知宝贵。固缘末世缁流多愚少慧。亦以篇章浩瀚。意怠情烦。虽缩教海为一盂。而饮者腹犹易懑。虽开義天于一线。而观者目尚未周。今为好略者。俯徇機宜如实垂示。为执总者明条要目。直截区分。拣天龙女如意之珠。更取如意中之如意。握金刚王无双之剑。更求无双内之无双。万幾馀暇。乙夜繙披。亲御铅圆。录其纲骨。刊十存二。举一蔽诸。此乃过去法王。助朕不住于相之布施。所冀当来佛子。同朕永弘斯道之深心。用述所怀。明诏学者。爰为颁布。安乐有情。
昔之本录百卷。比此非繁。而今摘录如干。较彼非简。犹夫五千教典入宗镜而无馀。宗镜百篇括教典而无剩。然古佛述兹宗镜。非令人置教典而不观。则朕今刊此要文。又岂令人置宗镜而不阅。作宗镜者。正为窥教典之梯航。则删宗镜者。即为入宗镜之向导矣。唯愿尽未来际遍法界中。上上根人一闻千悟。中下之侣依正修行。庶幾不立。纤尘同遊斯镜。凡有心者皆入此宗。无一缘轻。福薄而不得妙闻之人。无一业重障深而不生圆信之者。慧日高腾于觉海。破长夜之昏衢。德雲飞驾于性天。弃小乘之仄径。同来廣济于含识。用以仰报夫佛恩。则此法利之普霑。长与虚空而无尽。古佛与朕所同愿欤。是为序。
雍正十二年甲寅十二月初一日

[book_title]御录宗镜大纲卷一
宗镜录序
伏以真源湛寂。觉海澄清。绝名相之端。无能所之迹。最初不觉忽起动心。成业识之由。为觉明之咎。因明起照。见分俄兴。随照立尘。相分安布如镜现像。顿起根身。次则随想而世界成差。後则因智而憎爱不等。从此遗真失性。执相徇名。积滞著之情尘。结相续之识浪。锁真觉于梦夜。沉迷三界之中。瞽智眼于昏衢。匍匐九居之内。遂乃縻业繫之苦。丧解脱之门。于无身中受身。向无趣中立趣。约依处则分二十五有。论正报则具十二类生。皆从情想根由。遂致依正差别。向不迁境上虚受轮回。于无脱法中自生繫缚。如春蚕作茧。似秋蛾赴灯。以二见妄想之丝。缠苦聚之业质。用无明贪爱之翼。扑生死之火轮。用谷响言音论四生妍醜。以妄想心镜现三有形仪。然後违顺想风动摇觉海。贪痴爱水资润苦芽。一向徇尘罔知反本。发狂乱之知见翳于自心。立幻化之色声认为他法。从此一微涉境。渐成戛汉之高峰。滴水兴波。终起吞舟之巨浪。
尔後将欲反初复本。约根利钝不同。于一真如界中开三乘五性。或见空而证果。或了缘而容入真。或三祇熏炼渐具行门。或一念圆修顿成佛道。斯则剋证有异。一性非殊。因成凡圣之名。似分真俗之相。若欲穷微洞本。究旨通宗。则根本性離。毕竟寂灭。绝升沉之异。无缚脱之殊。既无在世之人。亦无灭度之者。二际平等。一道清虚。识智俱空。名体咸寂。迥无所有。唯一真心。达之名见道之人。昧之号生死之始。
复有邪根外种小智权機。不了生死之病原。罔知人我之见本。唯欲厌喧斥动。破相析尘。虽云味静冥空。不知埋真拒觉。如不辨眼中之赤眚。但灭灯上之重光。罔穷识内之幻身。空避日中之虚影。斯则劳形役思。丧力捐功。不异足水助冰。投薪益火。岂知重光在眚。虚影随身。除病眼而重光自消。息幻质而虚影当灭。若能回光就己。反境观心。佛眼明而业影空。法身现而尘迹绝。以自觉之智刃。剖开缠内之心珠。用一念之慧锋。斩断尘中之见网。此穷心之旨。达识之诠。言约義豐。文质理诣。揭疑关于正智之户。薙妄草于真觉之原。愈入髓之沉疴。截盘根之固执。则物我遇智火之焰。融唯心之炉名相。临慧日之光。释一真之海。斯乃内证之法。岂在文诠。知解莫穷。见闻不及。
今为未见者演无见之妙见。未闻者入不闻之圆闻。未知者说无知之真知。未解者成无解之大解。所冀因指见月。得兔忘罤。抱一冥宗。捨诠检理。了万物由我。明妙觉在身。可谓搜抉玄根。磨砻理窟。剔禅宗之骨髓。标教网之纪纲。馀惑微瑕。应手圆净。玄宗妙旨。举意全彰。能摧七慢之山。永塞六衰之路。尘劳外道尽赴指呼。生死魔军全消影响。现自在力。阐大威光。示真实珠利用无尽。倾秘密藏赒济何穷。可谓香中爇其牛头。宝中探其骊颔。华中採其灵瑞。照中耀其神光。食中啜其乳糜。水中饮其甘露。药中服其九转。主中遇其圣王。故得法性山高。顿落群峰之峻。醍醐海阔。横吞众派之波。似夕魄之腾辉。夺小乘之星宿。如朝阳之孕彩。破外道之昏蒙。犹贫法财之人。值大宝聚。若渴甘露之者。遇清凉池。为众生所敬之天。作菩萨真慈之父。抱膏肓之疾。逢善见之药王。迷险难之途。偶明达之良导。久居暗室。倏临宝炬之光明。常处裸形。忽受天衣之妙服。不求而自得。无功而顿成。故知无量国中难闻名字。尘沙劫内罕遇传持。
以如上之因缘。目为心镜。现一道而清虚可鉴。辟群邪而毫发不容。妙体无私。圆光匪外。无边義海。咸归顾盼之中。万像形容。尽入照临之内。斯乃曹溪一味之旨。诸祖同传。鹄林不二之宗。群经共述。可谓万善之渊府。众哲之玄源。一字之宝王。群灵之元祖。遂使離心之境。文理俱虚。即识之尘。诠量有據。一心之海印。楷定圆宗。八识之智灯。照开邪暗。实谓含生灵府。万法義宗。转变无方。卷舒自在。应缘现迹。任物成名。诸佛体之号三菩提。菩萨修之称六度行。海慧变之为水。龙女献之为珠。天女散之为无著华。善友求之为如意宝。缘觉悟之为十二缘起。声闻证之为四谛人空。外道取之为邪见河。异生执之作生死海。论体则妙符至理。约事则深契正缘。然虽标法界之总门。须辩一乘之别旨。种种性相之義。在大觉以圆通。重重即入之门。唯种智而妙达。但以根羸靡鉴。学寡难周。不知性相二门是自心之体用。若具用而失恒常之体。如无水有波。若得体而阙妙用之门。似无波有水。且未有无波之水。曾无不湿之波。以波彻水源。水穷波末。如性穷相表。相达性源。须知体用相成。性相互显。今乃细明总别。廣辩异问。研一法之根元。搜诸缘之本末。则可称宗镜。以鉴幽微。无一法以逃形。斯千差而普会。遂尔编罗廣義。撮略要文。铺舒于百卷之中。卷摄在一心之内。能使难思教海。指掌而念念圆明。无尽真宗。目睹而心心契合。若神珠在手。永息驰求。犹觉树垂阴。全消影迹。获真宝于春池之内。拾砾浑非。得本头于古镜之前。狂心顿歇。可以深挑见刺。永截疑根。不运微毫之功。全开宝藏。匪用刹那之力。顿获玄珠。名为一乘大寂灭扬。真阿兰若正修行处。
此是如来自到境界。诸佛本住法门。是以普劝後贤。细垂详览。遂得智穷性海。学洞真源。此识此心。唯尊唯勝。此识者。十方诸佛之所证。此心者。一代时教之所诠。唯尊者教理行果之所归。唯勝者信解证入之所趣。诸贤依之而解释。论起千章。众圣体之以弘宣。谈成四辩。所以掇奇提异。研精洞微。独举宏纲。大张正纲。捞摝五乘機地。升腾第一義天。廣证此宗。利益无尽。遂得正法久住。摧外道之邪林。能令廣济含生。塞小乘之乱辙。则无邪不正。有伪皆空。由自利故。发智德之原。由利他故。立恩德之事。成智德故。则慈起无缘之化。成恩德故。则悲含同体之心。以同体故。则心起无心。以无缘故。则化成大化。心起无心故。则何乐而不与。化成大化故。则何苦而不收。何乐而不与。则利钝齐观。何苦而不收。则怨亲普救。遂使三草二木。咸归一地之荣。邪种焦芽。同霑一雨之润。斯乃尽善尽美。无比无俦。可谓括尽因门。搜穷果海。故得创发菩提之士。初求般若之人。了知成佛之端由。顿圆无滞。明识归家之道路。直进何疑。或離此别修。随他妄解。如𤚲角取乳。缘木求鱼。徒历三祇。终无一得。若依此旨信受弘持。如快舸随流。无诸阻滞。更遇便风之势。复加橹棹之功。则疾届宝城。忽登觉岸。可谓资粮易办。道果先成。披迦葉上行之衣。坐释迦法空之座。登弥勒毘卢之阁。入普贤法界之身。能令客作贱人。全领长者之家业。忽使沉空小果。顿受如来之记名。未有一门。匪通斯道。必无一法。不契此宗。过去觉王因兹成佛。未来大士仗此证真。则何一法门而不开。何一義理而不现。无一色非三摩钵地。无一声非陀罗尼门。尝一味而尽变醍醐。闻一香而皆入法界。风柯月渚。并可传心。烟岛雲林。咸提妙旨。步步踏金色之界。念念嗅薝蔔之香。掬沧海而已得百川。到须弥而皆同一色。焕兮开观象之目。尽复自宗。寂尔导求珠之心。俱还本法。遂使邪山落仞。苦海收波。智楫以之安流。妙峰以之高出。
今详祖佛大意。经论正宗。削去繁文。唯搜要旨。假申问答。廣引证明。举一心为宗。照万法如镜。编联古製之深義。撮略宝藏之圆诠。同此显扬。称之曰录。分为百卷。大约三章。先立正宗以为归趣。次申问答用去疑情。後引真诠成其圆信。以兹妙善。普施含灵。同报佛恩。共传斯旨耳。
标宗章第一
详夫。祖标禅理。传默契之正宗。佛演教门。立诠下之大旨。则前贤所禀。後学有归。是以先列标宗章。为有疑故问。以决疑故答。谓此圆宗难信难解。是第一之说。若不假立言诠。无以荡其情执。因指得月。不无方便之门。次立问答章。欲坚信力。须假证明。廣引祖佛之诚言。密契圆常之大道。遍採经论之要旨。圆成决定之真心。後陈引证章。以此三章。通为一观。搜罗该括。备尽于兹矣。
问。先德云。若教我立宗定旨。如龟上觅毛。兔边求角。楞伽经偈云。一切法不生。不应立是宗。何故标此章名。
答。斯言遣滞。若无宗之宗。则宗说兼畅。古佛皆垂方便门。切不可执方便而迷大旨。设有一解一悟。皆是落後之事。属第二头。
是故。西天释迦文佛云。佛语心为宗。无门为法门。此土初祖达摩大师云。以心传心。不立文字。则佛佛手授授斯旨。祖祖相传传此心。终不率自胸襟。违于佛语。凡有释疑去伪。显性明宗。无不一一廣引经文。备彰佛意。所以永传後嗣。不坠家风。若不然者。又焉得至今绍继昌盛。法力如是。证验非虚。又。若欲研究佛乘。披寻宝藏。一一须消归自己。言言使冥合真心。但莫执義上之文。随语生见。直须探诠下之旨。契会本宗。则无师之智现前。天真之道不昧。
如华严经云。知一切法。即心自性。成就慧身。不由他悟。故知。教有助道之力。初心安可暂忘。细详法利无边。是乃搜扬纂集。且凡论宗旨。唯逗顿機。如日出照高山。駃马见鞭影。
故首楞严经云。圆明了知。不因心念。扬眉动目。早是周遮。
今为乐佛乘人实未荐者。假以宗镜。助显真心。虽挂文言。妙旨斯在。俯收中下。尽被群機。但任当人。各资己利。于四门入处虽殊。在一真见时无别。岂同劣解凡情而生局见。我此无碍廣大法门。如虚空非相。不拒诸相发挥。似法性无身。匪碍诸身顿现。须以六相義该摄(总相别相同相异相成相壞相)。断常之见方消。用十玄门融通(一同时俱足相应门如海之一滴具百川味。二廣狭自在无碍门如一尺之镜见千里影。三一多相容不同门如一室千灯光光涉入。四诸法相即自在门如金与金色不相捨離。五秘密隐显俱成门如秋空片月晦明相并。六微细相容安立门如琉璃之瓶盛多芥子。七因陀罗网境界门如两镜互明传耀相写。八讬事显法生解门如擎拳竖臂触目皆道。九十世隔法异成门如一夕之梦翱翔百年。十主伴圆明具德门如北辰所居众星皆拱。此十玄门一一皆具十法。同时俱足一教義二理事三境智四行位五因果六依正七体用八人法九逆顺十感应)。去取之情始绝。
又若实得一闻千悟。获大总持。即胡假言诠。无劳解释。船筏为渡迷津之者。导师因引失路之人。凡关一切言诠。于圆宗所示。皆为未了文字性離即是解脱。迷一切诸法真实之性。向心外取法而起文字见者。今还将文字对治。示其真实。若悟诸法本源。即不见有文字。及丝毫发现。方知一切诸法。即心自性。则境智融通。色空俱泯。当此亲证圆明之际。入斯一法平等之时。又有何法是教而可離。何法是祖而可重。何法是顿而可取。何法是渐而可非。则知皆是识心。横生分别。
故先德云。一翳在目。千华乱空。一妄在心。恒沙生灭。翳除华尽。妄灭证真。病差药除。冰融水在。神丹九转。点铁成金。至理一言。点凡成圣。狂心不歇。歇即菩提。镜净心明。本来是佛。
问答章第二
问。如上所标。已知大意。何用向下更廣开释。
答。上根利智。宿习生知。纔看题目宗之一字。已全入佛智海中。永断纤疑。顿明大旨。则一言无不略尽。摄之无有遗馀。若直览至一百卷终。乃至恒沙義趣。龙宫宝藏。鹫岭金文。则殊说更无异途。舒之遍周法界。以前略後廣。唯是一心。本卷末舒。皆同一际。终无异旨。有隔前宗。都谓迷情。妄兴取捨。唯见纸墨文字。嫌卷轴多。但执寂默无言。欣为省要。皆是迷心徇境。背觉合尘。不穷动静之本原。靡达一多之起处。偏生局见。唯惧多闻。如小乘之怖法空。似波旬之难众善。以不达诸法真实性故。随诸相转。堕落有无。
如大涅槃经云。若人闻说大涅槃一字一句。不作字相。不作句相。不作闻相。不作佛相。不作说相。如是義者。名无相相。释曰。若云即文字无相。是常见。若云離文字无相。是断见。又若执有相相。亦是常见。若执无相相。亦是断见。但亡即離断常四句百非。一切诸见。其旨自现。当亲现入宗镜之时。何文言识智之能诠述乎。若明宗达性之者。虽廣披寻。尚不见一字之相。终不作言诠之解。以迷心作物者。生斯纸墨之见耳。
故信心铭云。六尘不恶。还同正觉。智者无为。愚人自缚。如斯达者。则六尘皆是真宗。万法无非妙理。何局于管见而迷于大旨耶。
斯乃无尽妙旨。非浅智所知。性起法门。何劣解能览。燕雀焉测鸿鹄之志。井蛙寧识沧海之渊。如狮子大哮吼狸不能为。如香象所负担驴不能勝。如毘沙门宝贫不能等。如金翅鸟飞乌不能及。唯依情而起见。但逐物而意移。或说有而不涉空。或言空而不该有。或谈略为多外之一。或立廣为一外之多。或離默而执言。或離言而求默。或據事外之理。或著理外之事。殊不能悟此自在圆宗。
演廣非多。此是一中之多。标略非一。此是多中之一。谈空不断。斯乃即有之空。论有不常。斯乃即空之有。或有说亦得。此即默中说。或无说亦得。此即说中默。或理事相即亦得。此理是成事之理。此事是显理之事。或理理相即亦得。以一如无二如。真性常融会。或事事相即亦得。此全理之事。一一无碍。或理事不即亦得。以全事之理非事。所依非能依。不隐真谛故。以全理之事非理。能依非所依。不壞俗谛故。斯则存泯一际。隐显同时。如阐普眼之法门。皆是理中之義。似舒大千之经卷。非标心外之文。故经云。一法能生无量義。非声闻缘觉之所知。
华严经云。自深入无自性真实法。亦令他入无自性真实法。心得安稳。以兹妙达。方入此宗。
但祖教并施。定慧双照。自利利他。则无过矣。设有坚执己解。不信佛言。起自障心。绝他学路。今有十问以定纪纲。
还得了了见性。如昼观色。似文殊否。
还逢缘对境。见色闻声。举足下足。开眼合眼悉得明宗。与道相应否。
还览一代时教。及从上祖师言句。闻深不怖。皆得谛了无疑否。
还因差别问难。种种征诘。能具四辩。尽决他疑否。
还于一切时一切处。智照无滞。念念圆通。不见一法能为障碍。未曾一刹那中暂令间断否。
还于一切逆顺好恶境界现前之时。不为间隔。尽识得破否。
还于百法明门心境之内。一一得见微细体性。根源起处。不为生死根尘之所惑乱否。
还向四威仪中。行住坐卧。钦承只对。著衣吃饭。执作施为之时。一一辩得真实否。
还闻说有佛无佛。有众生无众生。或赞或毁。或是或非。得一心不动否。
还闻差别之智。皆能明达性相。俱通理事无滞。无有一法不鉴其原。乃至千圣出世得不疑否
若实未得如是。切不可起过头欺诳之心。生自许知足之意。直须廣披至教。博问先知。彻祖佛自性之原。到绝学无疑之地。此时方可歇学灰息遊心。或自办则禅观相应。或为他则方便开示。设不能遍参法界。廣究群经。但细看宗镜之中。自然得入。此是诸法之要。趣道之门。
所以志公歌云。六贼和光同尘。无力大难推托。内发解空无相。大乘力能翻却。唯在玄览得旨之时。可验斯文究竟真实。
问。诸佛境寂。众生界空。有何因缘而兴教迹。
答。一实谛中。虽无起尽。方便门内。有大因缘。
故法华经偈云。诸法常无性。佛种从缘起。以万法常无性。无不性空时。法尔能随缘。随缘不失性。
如诸大菩萨所集唯识论等。大意有其二种。一为达万法之正宗。破二空之邪执。二为断烦恼所知之障。证解脱菩提之门。斯则自证法原本觉真地。不在文字句義敷扬。今为後学慕道之人。方便纂集。又自有二意。用表本怀。一为好略之人撮其枢要。精通的旨。免览繁文。二为执总之人不明别理。微细开演。性相圆通。截二我生死之根。蹑一味菩提之道。仰群经之大旨。直了自心。遵诸圣之微言。顿开觉藏。去彼依通之见。破其邪执之情。深信正宗。令知月不在指。回光返照。使见性不徇文。唯证相应。斯为本意。不可横生知解。没溺见河。于无得观中怀趣向之意。就真空理上与取捨之心。率自胸襟。疑误後学。须亲见性。方晓斯宗。
问。既虑执指徇文。又何烦集教。
答。为背己合尘。齐文作解者。恐封教滞情。故有此说。若随诠了旨。即教明心者。则有何取捨。
所以藏法师云。自有众生寻教得真。会理教无碍。常观理而不碍持教。恒诵习而不碍观空。则理教俱融。合成一观。方为究竟传通耳。斯乃教观一如。诠旨同原矣。
问。诸大经论。自成片段。科节伦序。句義分明。何假撮录廣文。成其要略。
答。但以教海弘深。穷之罔知其际。義天高廣。仰之不得其边。今则以管窥天。将螺酌海。如掬沧溟之涓滴。似撮太华之一尘。本为義廣难周。情存厌怠。亦为不依一乘教之正理。唯徇不了義之因缘。罕穷横竖之门。莫知起尽之处。所以删繁简异。採妙探玄。虽文不足而大義全。缘不备而正理显。搜尽一乘之旨。抉开万法之原。为般若之玄枢。作菩提之要路。则资粮易办。速至大乘。证入无疑。免迂小径。
今斯录者。虽无廣大製造之功。微有一期述成之事。亦知钞录前後。文势不全。所冀直取要诠。且明宗旨。如从石辨玉。似披沙拣金。于群药中但取阿陀之妙。向众宝内唯探如意之珠。举一蔽诸。以本摄末。则一言无不略尽。殊说更无异途。所望後贤。勿垂嗤诮。所希断疑生信。但以见道为怀。非徇虚名以邀世誉。愿尽未来之际。遍穷法界之中。历劫逾生。常弘斯道。凡有心者。皆入此宗。去执除疑。见闻获益。承三宝力加被护持。誓报佛恩。廣济含识。虚空可尽。兹愿匪移。法界可穷。斯文不坠。
问。了義大乘。廣略周备。解一義具圆通之见。闻一偈有成佛之功。何假述成。仍烦解释。
答。上上根人一闻千悟。性相双辩。理事俱圆。若中下之徒。须假开演莊严之道。赞饰之门。格量其功。不可为喻。
所以法华经偈云。譬如优昙花。一切皆爱乐。天人所稀有。时时乃一出。闻法欢喜赞。乃至发一言则为已供养一切三世佛。是人甚稀有。过于优昙花。
般若颂云。般若无壞相。过一切言语。适无所依止。谁能赞其德。般若虽叵赞。我今能得赞。虽未脱死地。则为已得出。
又古圣云。若菩萨造论者。名莊严经。如莲花未开见虽生喜。不如已剖香气芬馥。如金未用见虽生喜。不如用之为莊严具。故知。弘教一念之善。能报十方诸佛之恩。论稀有则如华擅优昙之名。说光扬则似金作莊严之具。
大涅槃经云。佛言。善男子。除一阐提。其馀众生闻是经已。悉皆能作菩提因缘。法声光明入毛孔者。必定当得阿耨多罗三藐三菩提。何以故。若有人能供养恭敬无量诸佛。方乃得闻大涅槃经。薄福之人则不得闻。
故知。得闻宗镜所录一心实相常住法门。皆是曩结深因。曾亲佛会。甚为大事。非属小缘。若未闻熏。曷由值遇。
又大涅槃经云。佛告迦葉菩萨。诸善男子善女人。常当繫心修此二字。佛是常住。迦葉。若有善男子善女人修此二字。当知是人随我所行。至我至处。是以信此法人。即凡即圣。修持契会。住佛所住之中。进止威仪。行佛所行之迹。
释摩诃衍论云。若有众生。闻此摩诃衍之甚深极妙廣大法门已。即其心中亦不疑畏。亦不怯弱。亦不轻贱。亦不诽谤。发决定心发坚固心。发尊重心发爱信心。当知是人真实佛子。不断法种。不断僧种。不断佛种。常恒相续。转转增长。尽于未来。亦为诸佛亲所授记。亦为一切无量菩萨之所护念。故论云。假使有人能化三千大千世界满中众生。令行十善。不如有人于一食顷正思此法。过前功德不可为喻。所以者何。法身真如之功德。等虚空界无边际故。
故知。信此心宗成摩诃衍。同三世诸佛之所证義理何穷。等十方菩萨之所乘功德无尽。偶斯玄化。庆幸逾深。顺佛旨而报佛恩。无先弘法。阐佛日而开佛眼。只在明心。此宗镜中若得一句入神。历劫为种。况正言深奥。总一群经。此一乃无量中一。若染此法。即是圆顿之种。可谓甘露入顶。醍醐灌心。耀不二之慧灯。破情根之暗惑。注一味之智水。洗意地之妄尘。能令厚障深遮。若暴风之卷危葉。繁疑积滞。犹赫日之烁轻冰。
大智度论云。三世诸佛。皆以诸法实相为师。祖师云。一切明中。心明为上。
故先德云。剖微尘之经卷。则念念果成。尽众生之愿门。则尘尘行满。未悟宗镜。焉信斯文。所以昔人云。遇斯教者。应须自庆。其犹溺巨海而遇芳舟。坠长空而乘灵鹤矣。
问。诸佛方便教门皆依众生根起。根性不等。法乃尘沙。云何唯立一心以为宗镜。
答。此一心法。理事圆备。为凡圣根本。作迷悟元由。诸门竞入。众德攸归。
如起信论云。复次。真实自体相者。一切凡夫声闻缘觉菩萨诸佛无有增减。非前际生。非後际灭。常恒究竟。从无始来。本性俱足一切功德。谓大智慧光明義。遍照法界義。如实了知義。本性清净心義。常乐我净義。寂静不变自在義。如是等过恒沙数。非同非异不思议佛法。无有断绝。依此義故。名如来藏。亦名法身。
问。真如離一切相。云何今说俱足一切功德。
答。虽实具有一切功德。然无差别相。彼一切法皆同一味一真。離分别相无二性故。以依业识等生灭相而立彼一切差别之相。此云何立。以一切法本来唯心。实无分别。以不觉故。分别心起。见有境界。名为无明。心性本净。无明不起。即于真如立大智慧光明義。若心生见境。则有不见之相。心性无见则无不见。即于真如立遍照法界義。若心有动。则非真了知。非本性清净。非常乐我净。非寂静。是变异不自在。由是具起过于恒沙虚妄杂染。以心性无动故。即立真实了知義。乃至过于恒沙清净功德相義。若心有起。见有馀境可分别求。则于内法有所不足。以无边功德即一心自性。不见有馀法而更可求。是故满足过于恒沙。非一非异。不可思议。诸佛之法。无有断绝故。说真如名如来藏。亦复名为如来法身。然此一心。非同凡夫妄认缘虑能推之心。决定执在色身之内。今遍十方世界。皆是妙明真心。
如入法界品云。华藏世界海中。无问若山若河大地虚空草木丛林尘毛等处。无不咸是一真法界。具无边德故。
先德云。心也者。冲虚妙粹。炳焕灵明。无去无来。冥通三际。非中非外。朗彻十方。不灭不生。岂四山之可害。離性離相。奚五色之能盲。处生死流。骊珠独耀于沧海。踞涅槃岸。桂轮孤朗于碧天。大矣哉。万法资始也。万法虚伪。缘会而生。生法本无。一切唯识。识如幻梦。但是一心。心寂而知目之圆觉弥满清净。中不容他。故德用无边。皆同一性。性起为相。境智历然。相得性融。身心廓尔方之海印。越彼太虚。恢恢焉。晃晃焉。迥出思议之表也。若论一心性起功德。无尽无边。岂以有量之心。赞无为之德。
问。教明一切万法。至理虚玄。非有无之证。绝自他之性。若无一法自体。云何立宗。
答。若不立宗。学何归趣。若论自他有无。皆是众生识心分别。是对治门。从相待有。法身自体中实理心。岂同幻有。不随幻无。
楞伽经云。佛言。大慧。譬如非牛马性。牛马性其实非有非无。彼非无自相。古释云。马体上不得说牛性是有是无。然非无马自体。以譬法身上不得说阴界入性是有是无。然非无法身自相。此法空之理。超过有无。即法身之性。然有趣有向。智背天真。无得无归。情生断灭。但有之不用求。真规宛尔。无之自然足。妙旨焕然。则寂尔有归。恬然无间。顿超能所。不在有无。可谓真归。能通至道矣。
问。以心为宗。如何是宗通之相。
答。内证自心第一義理。住自觉地。入圣智门。以此相应。名宗通相。此是行时。非是解时。因解成行。行成解绝。则言说道断。心行处灭。
如楞伽经云。佛告大慧。宗通者。谓缘自得勝进相。远離言说文字妄想。趣无漏界自觉地自相。远離一切虚妄觉想。降伏一切外道众魔。缘自觉趣光明辉发。是名宗通相。所以悟心成祖。先圣相传。
故达摩大师云。明佛心宗。了无差误。行解相应。名之曰祖。
问。悟道明宗。如人饮水。冷暖自知。云何说其行相。
答。前已云。诸佛方便不断。今时只为因疑故问。因问故答。此是本师于楞伽会上为十方诸大菩萨来求法者。亲说此二通。一宗通。二说通。宗通为菩萨。说通为童蒙。祖佛俯为初機童蒙少垂开示。此约说通。只为从他觅法随语生解。恐执方便为真实。迷于宗通。是以分开二通之義。当具眼人前若更说示。则不得称知时名为大法师。实见月人终不观指。亲到家者自息问程。唯证相应。不俟言说。终不执指为月。亦不離指见月。
如大涅槃经云。善男子。如彼众盲不说象体。亦非不说。若是众相。悉非象者。離是之外。更无别象。善男子。或作是言。色是佛性。何以故。如来色者常不断故。是说色名为佛性。譬如真金。质虽迁变。色常不异。或时作钏作盘。然其黄色初无改易。众生佛性亦复如是。质虽无常而色是常。以是故说色为佛性。乃至说受想行识等为佛性。又有说言。離阴有我。我是佛性。如彼盲人各各说象。虽不得实非不说象。说佛性者。亦复如是。非即六法不離六法。善男子。是故我说众生佛性。非色不離色。乃至非我不離我。善男子。有诸外道虽说有我而实无我。众生我者即是五阴。離阴之外更无别我。善男子。譬如茎葉鬚台合为莲花。離是之外更无别华。又佛言。善男子。是诸外道痴如小儿。无慧方便。不能了达常与无常。苦与乐。净不净。我无我。寿命非寿命。众生非众生。实非实有非有。于佛法中取少许分。虚妄计有常乐我净而实不知常乐我净。如生盲人不知乳色。善男子。以是義故。我佛法中有真实谛。非于外道。
夫真实谛者。宗镜所归。未闻悟时不信解者。所有说法及自修行。皆成生灭折伏之门。不入无生究竟之道。
如庵提遮女经云。若不见生性。虽因调伏少得安处。其不安之相常为对治。若能见生性者。虽在不安之处。而安相常现前。若不如是知者。虽有种种勝辩谈说甚深典籍。而即是生灭心说彼实相密要之言。如盲辩色。因他语故。说得青黄赤白黑而不能自见色之正相。当知大德。空者亦不自得空故。说有空義也。故知能了万法无生之性。是为得道。
是以不了唯心之旨。未入宗镜之人。向无生中起贪痴之垢。于真空内著境界之缘。以为对治成其轮转。若能返照。心境俱寂。
如诸法无行经云。若菩萨见贪欲际即是真际。见嗔恚际即是真际。见愚痴际即是真际。则能毕灭业障之罪。
不思议佛境界经云。尔时世尊复语文殊师利菩萨言。童子。汝能了知如来所住平等法否。文殊师利菩萨言。世尊。我已了知。佛言。童子。何者是如来所住平等法。文殊师利菩萨言。世尊。一切凡夫起贪嗔痴处。是如来所住平等法。佛言。童子。云何一切凡夫起贪嗔痴处。是如来所住平等法。文殊师利菩萨言。世尊。一切凡夫于空无相无愿法中起贪嗔痴。是故一切凡夫起贪嗔痴处。即是如来所住平等法。佛言。童子。空岂是有法。而言于中有贪嗔痴。文殊师利菩萨言。世尊。空是有。是故贪嗔痴亦是有。佛言。童子。空云何有。贪嗔痴复云何有。文殊师利菩萨言。世尊。空以言说故有。贪嗔痴亦以言说故有。如佛说。比丘有。无生无起无作无为。非诸行法。此无生无起无作无为。非诸行法。非不有。若不有者。则于生起作为诸行之法应无出離。以有故言出離耳。此亦如是。若无有空。则于贪嗔痴无有出離。以有故说離贪等诸烦恼耳。
中观论偈云。从法不生法。亦不生非法。从非法不生。法及于非法。直释偈意。法即是有。如色心等。非法是无。如兔角等。若从法生法。如母生子。法生非法。如人生石女儿。从非法生法。如兔角生人。从非法生非法。如龟毛生兔角。故般若假名论云。复有念言。若如来但证无所得者。佛法即一非是无边。是故经言。如来说一切法皆是佛法。佛法谓何。即无所得。未曾一法有可得性。是故一切无非佛法。云何一切皆无所得。经云。一切法者即非一切法。云何非耶。无生性故。若无生即无性。云何名一切法。于无性中假言说故。一切法无有性者。即是众生如来藏性。故知。诸法从意成形。千途因心有像。一念澄寂。万境旷然。元同不二之门。尽入无生之旨。
又无生有二。如通心论云。一法性无生。妙理言法至虚言性本来自尔。名曰无生。二缘起无生。夫境由心现故。不从他生。心藉境起。故不自生。心境各异。故不共生。相因而有。故不无因生。亦云一理无生。圆成实性本不生故。二事无生。缘生之相即无生。
故止观云。虽诸法不住。以无住法住般若中。即是入空。以无住法住世谛。即是入假。以无住法住实相。即是入中。此无住慧即是金刚三昧。能破磐石沙砾。彻至本际。
又如释迦牟尼入大寂定金刚三昧。天亲无著论开善廣解。讵出无生无住之意。若得此意。千经万论豁矣无疑。此是学观之初章。思议之根本。释异之妙慧。入道之指归。故知一切诸法皆从无生性空而有。有而非有。不離俗而常真。非有而有。不離真而恒俗。则幻有立而无生显。空有历然。两相泯而双事存。真俗宛尔。斯则无生而无不生。不住二边矣。
如古德颂云。无生终不住。万像徒流布。若作无生解。还被无生固。若能知心无住。则无有心。既无有心。亦无无心。有无总无。身心俱尽。故泯齐万境。万境无相。合本一冥。冥然玄照。照无不寂。以寂为体。体无不虚。虚寂无穷。同通法界。法界缘起。无不自然。来无所从。去无所至。又法无定相。真妄由心。起尽同原。更无别旨。正同宗镜。隐则一心无相。显则万法标形。不壞前後而同时。常居一际而前後。若依此一心无碍之观。念念即是华严法界。念念即是毘卢遮那法界。经云。若与如是观行相应。于诸法中不生二解。
御录宗镜大纲卷一

[book_title]御录宗镜大纲卷二
问。以心为宗。理须究竟。约有情界。真妄似分。不可雷同。有滥圆觉。未审以何心为宗。
答。诚如所问。须细识心。此妙难知。唯佛能辩。只为三乘慕道。见有差殊。错指妄心以为真实。认妄贼而为真子。劫尽家珍。收鱼目以作骊珠。空迷智眼。
所以首楞严经云。佛告阿难。一切众生从无始来种种颠倒。业种自然如恶叉聚。诸修行人不能得成无上菩提。乃至别成声闻缘觉。及成外道诸天魔王及魔眷。属皆由不知二种根本。错乱修习。犹如煮沙欲成嘉馔。纵经尘劫终不能得。云何二种。阿难。一者无始生死根本。则汝今者与诸众生。用攀缘心为自性者。二者无始菩提涅槃元清净体。则汝今者识精元明。能生诸缘。缘所遗者。由诸众生遗此本明。虽终日行而不自觉。枉入诸趣。
又云。一切众生从无始来生死相续。皆由不知常住真心。性净明体。用诸妄想。此想不真。故有轮转。以不了不动真心。而随轮回妄识。此识无体不離真心。元于无相真原。转作有情妄想。如风起澄潭之浪。浪虽动而常居不动之源。似翳生空界之华。华虽现而匪離虚空之性。翳消空净。浪息潭清。唯一真心。周遍法界。又此心不从前际生。不居中际住。不向後际灭。升降不动。性相一如。则从上禀受。以此真心为宗。離此修行尽萦魔羂。别有所得悉陷邪林。
如经云。阿难言。如来现今征心所在。而我以心推穷寻逐。即能推者。我将为心。佛言。咄。阿难。此非汝心。阿难矍然。避座合掌起立白佛。此非我心。当名何等。佛告阿难。此是前尘虚妄相想。惑汝真性。由汝无始至于今生。认贼为子。失汝元常。故受轮转。阿难白佛言。世尊。若此发明不是心者。我乃无心。同诸土木。離此觉知。更无所有。云何如来说此非心。我实惊怖。唯垂大悲。开示未悟。尔时世尊摩阿难顶而告之言。如来常说。诸法所生唯心所现。一切因果世界微尘。因心成体。阿难。若诸世界一切所有。其中乃至草葉缕结。诘其根元咸有体性。纵令虚空亦有名貌。何况清净妙净明心性一切心而自无体。若汝执吝分别觉观。所了知性必为心者。此心即应離诸一切色香味触诸尘事业别有全性。如汝今者承听我法。此则因声而有分别。纵灭一切见闻觉知。内守幽闲。犹为法尘分别影事。我非敕汝执为非心。但汝于心微细揣摩。若離前尘有分别性。即真汝心。若分别性離尘无体。斯则前尘分别影事。尘非常住。若变灭时。此心则同龟毛兔角。则汝法身同于断灭。其谁修证无生法忍。
古释云。能推者即是妄心。皆有缘虑之用。亦得名心。然不是真心。妄心是真心上之影像。故云汝身汝心皆是妙明真精妙心中所现物。若执此影像为真。影像灭时。此心即断。故云若执缘尘即同断灭。故知诸佛境智遍界遍空。凡夫身心如影如像。若执末为本。以妄为真。生死现时。方验不实。
又此能推之心。若无因缘即不生起。但从缘生。缘生之法皆是无常。如镜裡之形无体而全因外境。似水中之月不实而虚现空轮。认此为真。愚之甚矣。所以庆喜执而无據。七处茫然。二祖了而不生。一言契道。则二祖求此缘虑不安之心不得。即知真心遍一切处。悟此为宗。遂乃最初绍于祖位。阿难因如来推破妄心。乃至于五阴六入十二处十八界七大性一一微细穷诘。彻底唯空皆无自性。既非因缘自他和合而有。又非自然无因而生。悉是意言识想分别。因兹豁悟妙明真心。廣大含容遍一切处。即与大众俱达此心。同声赞佛。
故经云。尔时阿难及诸大众蒙佛如来微妙闲示。身心荡然得无罣碍。是诸大众各各自知心遍十方。见十方空如观手中所持葉物。一切世间诸所有物皆即菩提妙明元心。心精遍圆含裹十方。反观父母所生之身。犹彼十方虚空之中吹一微尘。若存若亡。如湛巨海流一浮沤。起灭无从。了然自知获本妙心。常住不灭。礼佛合掌得未曾有。于如来前说偈赞佛。妙湛总持不动尊。首楞严王世稀有。消我亿劫颠倒想。不历僧祇获法身。即同初祖直指人心。见性成佛。
如上依教所说真妄二心。约義似分。归宗匪别。何者。真心约理体。妄心據相用。今以理恒是心。不得心相。心恒是理。不动心相。如水即波。不得波相。波即是水。不壞波相。是以动静无际。性相一原。当凡心而是佛心。观世谛而成真谛。
所以华严经云。菩萨摩诃萨观一切法皆以心为自性。如是而住。若摄境为心。是世俗勝義。心之自性即是真如。是勝義勝義。如是而住。以无所得而为方便。双照真俗无住住故。
问。若随分别立真妄心。约此二心总有幾种。
答。大智论云。有二种道。一毕竟空道。二分别好恶道。若毕竟空道尚不得一。何况说多。若分别好恶道。理从義利。事乃恒沙。且约一心。古释有四。一纥利陀耶。此云肉团心。二缘虑心。通指八识。三质多耶。此云集起心。唯第八识。积集种子生起现行。四乾栗陀耶。此云坚实心。亦云贞实心。此是真心也。然第八识无别自体。但是真心以不觉故与诸妄想有和合不和合義。和合義者能含染净。自为藏识。不和合者体常不变。目为真如。都是如来藏。
经云。隐为如来藏。显为法身。故知四种心本同一体。但从迷悟分多。经偈云。佛说如来藏。以为阿赖耶。恶慧不能知。藏即赖耶识。佛说如来藏者。即法身在缠之名。以为阿赖耶。即是藏识。恶慧不能知。藏即赖耶识。有执真如与赖耶体别者是恶慧也。然虽四心同体。真妄義别。本末亦殊。前三是相。後一是性。性相无碍。都是一心。即第四真心以为宗旨。
楞伽经云。如来藏名阿赖耶识。而与无明七识共俱。如大海波。常不断绝。又云。如来藏者。为无始虚伪恶习所熏。名为识藏。若此一心推末归本者。谓证第一義。则得解脱。第一義是缘之性。若见缘性则脱缘缚。
华严经云。皆一心作。论云但是一心者。一切三界。唯心转故。诸教同引证成唯心。云何一心而作三界。以真如性毕竟无尽故。
如漩洑颂云。若人欲识真空理。身内真如还遍外。情与非情共一体。处处皆同真法界。不離幻色即见空。此即真如含一切。一念照入于多劫。一一念劫收一切。于一境内一切智。于一智中诸境界。只用一念观一境。一切诸境同时会。时处帝网现重重。一切智通无罣碍。
又偈云。真如净法界。一泯未尝有。随于染净缘。遂成十法界。随染缘成六凡法界。随净缘成四圣法界。众生于真性上以情想自异。则六趣升沉。诸圣于无为法中以智行为差。则四圣高下。然凡圣迹虽升降。缚脱似殊。于一真法界之中初无移动。
又依华严宗一心随理事立四种法界。一理法界者。界是性義。无尽事法同一性故。二事法界者。界是分義。一一義别有分剂故。三理事无碍法界者。具性分義。圆融无碍。四事事无碍法界者。一切分剂事法。一一如性融通。重重无尽。故以此十法界。因理事四法界性相即入。真俗融通。遰出无穷成重重无尽法界。然是全一心之法界。全法界之一心。随有力无力而立一立多。因相资相摄而或隐或显。如一空遍森罗之物像。似一水收万叠之波澜。入宗镜中坦然显现。
问。心分四名。義开多种。识之名義。约有幾何。
答。若约同门。自相不可分别。若约异门。共相随義似分。名约性相。有九義包内外具五。名有九者。一眼识二耳识三鼻识四舌识五身识六意识七末那识八阿赖耶识九净识。義具五者。一识自相。谓识自证分。二识所变故。一切境界从心现起。三识相应故。同时受想等心法。四识分位故。识上四相等。五识实相故。谓二空真如是识实性。自上诸法皆不離识。总名唯识。
故知若相若性。若境若心。乃至差别分位。皆是唯识。卷舒匪離。总别同时。犹雲雾之依空。若波澜之涌海。性相境智。教理行果等皆唯是识。无有一法而非所标。故称群经了義中王。诸圣所依之父。若有遇者顿息希望。无一法而可求。无一事而不足。全获如来无上之珍宝。寧同荆岫璞中。已探教海秘密之灵珠。岂比骊龙颔下。遂得尽众生之苦际。断烦恼之病原。一念功全。千途自正。故知唯此真实。万法皆空。以此标宗。更无等等。
如观法经云。彼有菩萨。名曰上首。作一乞士入城乞食。时有比丘名曰恒伽。谓乞士言。汝从何来。答曰。我从真实中来。又问。何谓真实。答曰。寂灭。故名为真实。又问。寂灭相中有所求无所求耶。答曰。无所求。又问。无所求者何用求耶。答曰。无所求中吾故求之。又问。无所求中何用求耶。答曰。有所求者一切皆空。得者亦空。著者亦空。实者亦空。来者亦空。语者亦空。问者亦空。寂灭涅槃。一切虚空分界亦复皆空。吾为如是次第空法。而求真实。
故知。若能于法法上求空。则于门门中解脱。若人法问答。言语往来。如宗镜中像。若般若智照。寂灭涅槃。如宗镜中明。所以。若像若明。一切皆空。唯有镜体。恒常披露。遍一切处。未尝出没。故云。吾为如是次第空法。而求真实。即知一切法皆真实故。无所求中吾故求之矣。亦是夫求法者。于一切法应无所求。
故融大师云。若有一法可得。即是非时求也。
所以净名经云。空当于何求。答曰。当于六十二见中求。又问。六十二见当于何求。答曰。当于诸佛解脱中求。又问。诸佛解脱当于何求。答曰。当于一切众生心行中求。
又经云。愿求诸佛慧。亦不著愿求。求佛慧尚不令贪著。何况其馀善法。又菩萨以離愿求。但众生不知求佛道。菩萨故发愿只云。我愿求佛道。众生因此方知发心而求佛道。得意自知无所求也。如上所解。则念念与实相相应。更无馀念也。
所以楞伽经云。一一相相应。远離诸见过。是知若于诸相常与实相相应。自然远離诸过。会第一義。清净真心朗然明彻。而无念著。即事即如。唯心直进。即佛之所许自觉之境矣。
故论偈云。自知不随他。寂灭无戏论。无异无分别。是则名实相。
问。此唯识大约有幾种。
答。略有二种。一具分。二不具分。且具分唯识者。以无性理故成真如随缘義。则不生灭与生灭和合。非一非异。名阿赖耶识。即是具分。若不全依真心。事不依理故唯约生灭。便非具分。又若决定信入此唯识正理。速至菩提。如登车而立至遐方。犹乘舟而坐升彼岸。
如成唯识宝生论云。谓依大乘成立三界。但唯是识。若知但是自心所作。无边资粮易为积集。不待多时。如少用功能成大事。善遊行处犹若掌中。由斯理故。所有愿求当能圆满。随意而转。
问。真心靡易。妙性无生。凡圣同伦。云何说妄。
答。本心湛寂。绝相離言。性虽自尔。以不守性故随缘染净。且如一水。若珠入则清。尘杂则浊。又如一空。若雲遮则昏。月现则净。
故大智度论云。譬如清净池水。狂象入中令其浑浊。若清水珠入水即清净。不得言水外无象无珠。心亦如是。烦恼入故能令心浊。诸慈悲等善法入心令心清净。然垢净不定。真妄从缘。若味之则念念轮回。遗失真性。若照之则心心寂灭。圆证涅槃。故知真妄无因。空有言说。约真无说。约说无真。幻影纔消。智光息焰。
故远法师云。但内一不生则无诸有欲。塞烦恼之窟穴。截生死之根株。但能内观一念无生。则空花三界如风卷烟。幻影六尘犹汤沃雪。廓然无际。唯一真心矣。
进趣大乘方便经云。佛言一实境界者。谓众生心体。从本以来不生不灭。乃至一切众生心。一切二乘心。一切菩萨心。一切诸佛心皆同不生不灭。真如相故。乃至尽于十方虚空一切世界。求心形状无一区分而可得者。但以众生无明痴暗熏习因缘。现妄境界。令生念著。所谓此心不能自知。妄自谓有。起觉知想。计我我所。而实无有觉知之相。以此妄心毕竟无体。不可见故。若无觉知能分别者。则无十方三世一切境界差别之相。以一切法皆不能自有。恒依妄心分别故有。所谓一切境界。各各不自念为有。知此为自。知彼为他。是故一切法不能自有。则无别异。唯依妄心不了。不知内自无故。谓有前外所知境界。妄生种种法想。谓有谓无。谓好谓恶。谓是谓非。谓得谓失。乃至生于无量无边法想。当如是知。一切诸法皆从妄想生。依妄心为本。然此妄心无自相故。亦依境界而有。所谓缘念觉知前境界。故说名为心。又此妄心。与前境界虽俱相依。起无前後。而此妄心能为一切境界原主。所以者何。谓依妄心不了法界一相故。说心有无明。依无明力因故。现妄境界。亦依无明灭故。一切境界灭。非依一切境界自不了故。说境界有无明。亦非依境界故。生于无明。以一切诸佛于一切境界不生无明故。又复不依境界灭故。无明心灭。以一切境界从本以来。体性自灭。未曾有故。因如此義。是故但说一切诸法依心为本。当知一切诸法悉名为心。以義体不异为心所摄故。又一切诸法从心所起。与心作相和合而有。共生共灭。同无有住。以一切境界但随心所缘。念念相续故。而得住持。暂时而有。
如上廣引佛言。委曲周细。只为成後学之信。明我自心。
宝藏论云。古镜照精。其精自形。古教照心。其心自明。当知一心遍一切心。无尘可异。一切性含一性。有法皆同。无形而廓彻虚空。谁分彼此。搜迹而任穷法界。莫得纤毫。何故众生界中即今显现。斯则皆因妄念积集熏成。如镜上之尘似遮光影。若空中之雾暂混清虚。但有一法现前。皆是自心分别。设当一念纔起。尽因幻境牵生。起灭同时。更无前後。若知能所无体。顿悟人空法空。忽了物我无依。始信境寂心寂。是以有心缘想。万境摐然。无念意持。纤尘不现。终无心外法。能与心为缘。但是自心生。还与心为相。
是知若不于宗镜正義之中。所有知解皆是邪道宗黨。设形言说。悉堕恶见论议。此宗镜法義。可以凭准。正理无差。可以依行。现前得力。万邪莫回。其致千圣。不改其仪。遂能洗惑尘。消滞虑。湛幽抱。豁神襟。独妙绝伦。故无等等。
问。若言有真有妄。是法相宗。若言无真无妄。是破相宗。今论法性宗。云何立真立妄。又说非真非妄。
答。今宗镜所论。非是法相立有。亦非破相归空。但约性宗圆教。以明正理。即以真如不变。不碍随缘。是其圆義。若法相宗。一向说有真有妄。若破相宗。一向说非真非妄。此二门各著一边。俱可思议。今此圆宗。前空有二门俱存。又不违碍。此乃不可思议。若定说有无二门。皆可思议。今以不染而染。则不变随缘。染而不染。则随缘不变。实不可以有无思。亦不可为真妄惑。斯乃不思议之宗趣。非情识之所知。今假设文義对治。只为破其邪执。若情虚则智绝。病差则药消。能穷始末之由。方洞圆常之旨。
唯七言绝想。可会斯玄于随缘门。初即迷真起妄。後乃悟妄即真。于迷悟中似分终始。约不变门。妄自本空。谁论前後。真俗无性。凡圣但名。譬如迷绳作蛇。疑杌为鬼。真谛非有。世谛非无。二谛相成。不堕邪见。是以俗谛不得不有。有常自空。真谛不得不空。空恒彻有。今时学者。多迷空有二门。尽成偏见。唯尚一切不立。拂迹归空。于相违差别義中。全无智眼。既不辩惑。何以释疑。故云。涅槃心易得。差别智难明。若能空有门中双遮双照。真俗谛内不即不離。方可弘法为人。绍隆觉位。
问。真妄二心。行相各异。如何融会得入法性之圆宗。
答。但了妄念无生。即是真心不动。此不动之外更无毫厘法可得。
所以古师廣释真妄交彻之義。云夫真妄者。若约三性。圆成是真。遍计为妄。依他起性通真通妄。净分同真。染分为妄。约遍计为妄者。情有即是理无。妄彻真也。理无即是情有。真彻妄也。若染分依他为妄者。缘生无性。妄彻真也。无性缘成。真彻妄也。若约随俗说真妄者。真妄本虚。则居然交彻。真妄皆真。则本来一味。故知真妄常交彻。亦不壞真妄之相。则该妄之真。真非真而湛寂。彻真之妄。妄非妄而雲兴。如水该波而非水。湿性凝停。波彻水而非波。洪涛淘涌。则不存不泯。性相历然。一一融通。重重交彻。无障无阂。体用相收。入宗镜中。自然法尔。
故先德云。然其真妄所以交彻者。不離一心。故禅原集云。谓一切凡圣根本悉是一法界心。性觉宝光。各各圆满。本不名诸佛。亦不名众生。只以此心灵妙自在。不守自性随迷悟之缘。成凡圣之事。又虽随缘而不失自性。常非虚妄。常无变异。不可破壞。唯是一心。遂名真如。故此一心常具二门。未曾暂阙。只随缘门中凡圣无定。谓本来未曾觉悟故。说烦恼无始。若修证即烦恼断尽。故说有终。然实无别始觉。亦无不觉。毕竟平等。
大智度论云。菩萨云何观心念处。菩萨观内外心。是内心有三相。生住灭。作是念。是心无所从来。灭亦无所至。但从内外因缘和合生。是心无有定实相。亦无实生住灭。亦不过去未来现在世中。是心不在内不在外不在中间。是心亦无性无相。亦无生者。无使生者。外有种种种杂六尘因缘。内有颠倒心想生灭相续故。强名为心。如是心中。实心相不可得。是心性不生不灭。常是净相。客烦恼相著故。名为不净心。心不自知。何以故。是心心相空故。是心本末无有实法。是心与诸法无合无散。亦无前际後际中际。无色无形无对。但颠倒虚诳生。是心空无我无我所。无常无实。是名随顺心观。知心相无生。入无生法中。何以故。是心无生无性无相。智者能知。智者虽观是心生灭相。亦不得实生灭法。不分别垢净而得心清净。以是心清净故。不为客尘烦恼所染。如是等观内心。观外心。观内外心。亦如是。故知法本不有。因心故生。離忆想而无法可成。除分别而无尘可现。又反观忆想分别。毕竟无生。从三际求。求之不见。向十方觅。觅之无踪。既无能起之心。亦无所灭之迹。起灭俱離。所離亦空。心境豁然。名为见道。于见道中。相待之真妄自融。对治之能所皆绝。能所尽处。自然成佛。
如华严论云。此经云以少方便疾得菩提。不同权教菩萨同有为故。立能证所证也。一念之间无有能所。能所尽处。名为正觉。亦不同小乘灭能所也。了能所本无动故。此乃任法性故。动寂皆平。为本智非动寂故。妄谓为动。愚夫不了。弃动而求寂。为大苦也。
故维摩经云。五受阴洞达空。为苦義。为小乘有欣厌故。即苦生。
问。如上所说真妄二心。但是文理会归。何方便门得亲见性。
答。妄息心空。真知自现。若作计校。转益妄心。但妙悟之时。诸缘自绝。
如古佛悟道颂云。因星见悟。悟罢非星。不逐于物。不是无情。
又宝藏论云。非有非空。万物之宗。非空非有。万物之母。出之无方。入之无所。包含万有而不为事。应化万端而不为主。道性如是。岂可度量。见性之时。自然披露。
所以古偈云。妄息寂则生。寂生知则现。知生寂已捨。了了唯真见。
如学人问黄蘗和尚。只如目前虚空可不是境。岂无指境见心。
答。甚么心向境上见。设尔得见。原来只是照境心。如人以镜照面。纵得眉目分明。原来只是影像。何关汝事。
问。若不因照。如何得见。
答。若涉因常须假物。有甚么了时。汝不见道。撒手似君无一物。徒劳谩说数千般。
问。他若识了。照时亦无物。
师答。若是无物。更何处得照。汝莫开眼呓语。复云百种多知。不如无求乃第一道人。
夫宗镜本怀。但论其道。设备陈文義。为廣被群機。同此指南。终无别旨。切不可依文失其宗趣。若悟其道。则可以承绍。可以传衣。
又古人云。此事似空不空。似有不有。隐隐常见。只是求其处所不可得。是以若定空。则归断见。若实有。则落常情。若有处所则成其境。故知此事。非心所测。非智所知。
故先圣悟道颂云。有无去来心永息。内外中间都总无。欲见如来真佛处。但看石羊生得驹。如此妙达之後。道尚不存。岂可更论知解。会不会之妄想乎。
如古德偈云。劝君学道莫贪求。万事无心道合头。无心始体无心道。体得无心道也休。
问。觉体不迁。假名有异。凡圣既等。众生何不觉知。若言不迷。教中云何说有迷悟。
答。只为因本觉真心而起不觉。因不觉故成始觉。如因地而倒。因方故迷。又因地而起。因方故悟。则觉时虽悟。悟处常空。不觉似迷。迷时本寂。是以迷悟一际。情想自分。为有虚妄之心。还施虚妄之药。
经云。佛言我说三乘十二分教。如空拳诳小儿。是事不知。号曰无明。
祖师偈云。如来一切法。除我一切心。我无一切心。何须一切法。故知己眼若开。真明自发。所治之迷悟见病既亡。能治之权实法药自废。夫悟此法者。非假他智与异術也。或直见者如开藏取宝。剖蚌得珠。光发襟怀。影含法界。
如融大师颂云。瞎狗吠茅丛。盲人唱贼虎。循声故致迷。良由目无睹。若得心开照理之时。诸见皆绝。不见佛法是。不见世法非。以自性中。言思道断故。
如起信钞云。離言说相。岂可以言谈。離心缘相。岂可以心度。实谓心言路绝。唯证相应耳。且夫凡言说者。从觉观生。是共相和合而起。分别者因意识生。是计度比量而起。以要言之。皆因不觉。教观随生。若无不觉之心。一切诸法悉无自相可说。除方便门而为开示。究竟指归无言之道。故论云。若離不觉之心。则无真觉自相可说。以觉对不觉。说共相而转。若无不觉。觉无自相。如独掌不鸣。思之可见。乃至染净诸法。悉亦如是。皆相待有。毕无自体可说。如離长何有短。離高何有低。若入宗镜中。自然绝待。
问。不觉妄心。元无自体。若觉悟妄心起时。无有初相。则全成真觉。此真觉相。为复随妄俱遣。为当始终建立。
答。因妄说真。真无自相。从真起妄。妄体本虚。妄既归空。真亦不立。
起信论云。不觉義者。谓从无始来。不如实知真如法一故。不觉心起而有妄念。自无实相。不離本觉。犹如迷人。依方故迷。迷无自相。不離于方。众生亦尔。依于觉故。而有不觉。妄念迷生。然彼不觉。自无实相。不離本觉。复待不觉以说真觉。不觉既无。真觉亦遣。此则明真觉之名待于妄想。若離不觉即无真觉自相可说。是明所说真觉。必待不觉。若不相待。即无自他待他而有。亦无自相。自相既无。何有他相。是显诸法无所得義。论云。当知一切染法净法。皆悉相待。无有自相可说。
大智度论云。若世谛如毫厘许有实者。第一義谛亦应有实。此之谓也。又凡立真妄。皆是随他意语化门中收。若顿见性人。谁论斯事。如今不直悟一心者。皆为邪曲。设外求佛果者。皆不为正。
如寒山子诗云。邪道不用行。行之转辛苦。不用求佛果。识取心王主。是知若见有法可求。有道可行。皆失心王自宗之義。若直入宗镜。万事休息。凡圣情尽。安乐妙常。離此起心。皆成疲苦。
问。真谛不谬。本觉非虚。云何同妄一时俱遣。
答。因迷立觉。说妄标真。皆徇機宜。各无自体。约世俗有。依实谛无。但除相待之名。非灭一灵之性。性唯绝待。事有对治。遣荡为破执情。建立为除断见。苦行伏诸外道。神通化彼愚痴。三昧降众天魔。空观祛其相缚。见苦断集为对增上慢人。证灭修真皆成戏论之者。尽是权智。引入斯宗。则无一法可兴。无一法可遣。四魔不能减。大觉不能增。旋心而義理全消。会旨而名言自绝。
问。既云真心绝迹。理出有无。云何教中廣说无生无相之旨。
答。一心之门。微妙难究。功德周备。事理圆通。知解罕穷。分别不及。目为无相。实无有法可称。无相之名。詺作无生。亦无有法以显无生之理。
发菩提心论云。菩萨观一切善不善。我无我。实不实。空不空。世谛真谛。正定邪定。有为无为。有漏无漏。黑法白法。生死涅槃。如法界性一相无相。此中无法可名无相。亦无有法以为无相。是则名为一切法。印不可壞印。于是印中亦无印相。是名真实智慧。释曰。一切法印者。以此心印印一切法。楷定真实。不可壞印者。一切有无内外等法。不能破壞故。于此印中亦无印相者。万法皆空。亦无所印。所印之法既无。能印之智非有。如是通达。名为真实智慧。
问。若一切法。即心自性。云何又说。性亦非性。
答。即心自性。此是表诠。由一切法无性故。即我心之实性。性亦非性者。此是遮诠。若能超遮表之文诠。泯即離之情执。方为见性。己眼圆明。如今若要顿悟自心。开佛知见。但了自性遍一切处。凡有见闻。皆从心现。心外无有一毫厘法而有体性。各各不相知。各各不相到。何者。以是一法故。无法可相知相到。若有二法。即相往来。以知若凡若圣。若境若智。皆同一性。所谓无性。此无性之旨。是得道之宗。
如华严经偈云。诸法无作用。亦无有体性。是故彼一切各各不相知。释曰。果从因生。果无体性。因由果立。因无体性。因无体性。何有感果之用。果无体性。岂有酬因之能。又互相待故无力也。以他为自故无体也。是故。体用俱无。所以一切法各各不相知也。
肇论云。夫人之所谓动者。以昔物不至今故曰动而非静。我之所谓静者。亦以昔物不至今故曰静而非动。动而非静。以其不来。静而非动。以其不去。然则所造未尝异。所见未尝同。逆之所谓塞。顺之所谓通。苟得其道。复何滞哉。伤夫人情之惑久矣。目对真而莫觉。既知往物之不来。而谓今物而可往。往物既不来。今物何可往。何则求向物于向。于向未尝无。责向物于今。于今未尝有。于今未尝有。以明物不来。于向未尝无。故知物不去。覆而求今。今亦不往。是谓昔物自在。昔不从今以至昔。今物自在。今不从昔以至今。既无往返之微朕。又何物而可动乎。释云。昔物自在昔。今物自在今。如红颜自在童子之身。白首自处老年之体。所以云。人则谓少壮同体。百龄一质。徒知年往。不觉形随世人。虽知岁月在于往古。岂觉当时之貌。亦随年在于昔时。则童子不至老年。老年不至童子。刹那不相知。念念不相待。岂得少壮同体。百龄一质耶。又年往形亦往。此是迁義。即此迁中有不迁也。往年在往时。往形在往日。是谓不迁。而人乃谓。往日之人迁至今日。是谓惑矣。又昔自在昔。何须迁至今。今自在今。何须迁至昔。故论云。是以言往不必往。古今常存。以其不动。称去不必去。谓不从今至古。以其不来。经中言迁未必即迁。以古在古。以今在今故也。所以言无常者防人之常执。言常住者防人之断执。言虽乖而理不异。语虽反而真不迁。不可随方便有无之言。迷一心不迁之性。人则求古于今。谓其不住。吾则求今于古。知其不去。今若至古。古应有今。古若至今。今应有古。今而无古。以知不来。古而无今。以知不去。若古不至今。今不至古。事各性住。有何物而可去来。
大涅槃经云。人命不停。过于山水。夫无常有二。一者败壞无常。二者念念无常。人只知壞灭无常。而不觉念念无常。
论云。若动而静。似去而留。经说无常速疾。犹似流动。據理虽则无常。前後不相往来。故如静也。虽则念念谢往。古今各性而住。当处自寂。故如留也。又虽说古今各性而住。当处自寂。而宛然念念不住。前後相续也。则非常非断。非动非静。见物性之原也。
若能见法是心。随缘了性。无一法从外而入。无一法从内而生。无一法和合而有。无一法自然而成。如是则尚不见一微毫住相。寧观万法去来。斯乃彻底明宗。透峰见性。心心常合道。念念不违宗。去住同时。古今一贯。
故法华经云。我观久远。犹若今日。
维摩经云。法无去来。常不住故。若了此无所住之真心。不变异之妙性。方究竟明不迁矣。
已上论中借世相之古今。寄明不迁。同入真实。是以时因法立。法自本无。所依之法体犹空。能依之古今奚有。若假方隅而辩法。因指见月而无妨。或徇方便而迷真。执解违宗而反误。
御录宗镜大纲卷二

[book_title]御录宗镜大纲卷三
问。无性理同。是何宗摄。
答。法性宗摄。如古师云。法性有体。是法相宗義。事上无体。是法性宗義。
问。若一切法实无性者。不得教意之人恐成断见。
答。若有性故。一法不成。以无性故。诸缘并立。于无性中有无俱不可得。岂成断常之见耶。
如大般若经云。佛言。善现。善哉善哉。如是如是。如汝所说。于一切法皆以无性为自性。于自性中。有性无性俱不可得。不应于此执有无性。故知既不可执有。亦不可执无。以自性中无有无故。所说有无之法皆是破执入法之方便。
故先德云。用无所得为方便者有二。一以无所得导前随相。则涉有不迷于空。为入有方便。二假无得以入有不存无得。即无得亦是方便。此为入空之方便。是以无得相空。无作人空。无际性空。此三相尽法界理现故。菩萨不壞空而常有。染净之法宛然。不碍有而常空。一真之道恒现。如是双照。方入甚深。
如宝聚经中。佛告迦葉。有者是一边。无者是一边。如是等彼内地界及外地界皆无二義。诸佛如来实慧证知得成正觉。无二一相。所谓无相。
是以先德云。谓诸宗计多说但空自性。不空于法。如法相宗。但无遍计非无依他。今既无性缘生故有。有体即空。缘生无性故空。空而常有。要互交彻。方是真空妙有。
又约缘起法有二。一无相如空。则荡尽无有。是相空。二无自性如幻。则业果恒不失。即性空。以相空故。万法体虚了无所得。以性空故。不壞业道因果历然。以此性相二空。方立真空之理。是则非初中後际。终始宛然。无能造作人报应非失。故知无性理成。法眼圆照。更无一法有实根由。今更引证廣明。成就宗镜。夫真俗二谛。一切诸法。不出空有。空有之法皆从缘生。缘生之法。本无自体。依心所现。悉皆无性。以缘生故无性。以无性故缘生。以此缘性二门。万法一际平等。
是以华严记廣释云。谓缘生故有。是有義无性故空。是空義。二義是空有。所以谓无性故有。是有所以。缘生故空。是空所以。所以即是因缘。谓何以无性得成空義。由从缘生所以无性。是故缘生是无性。空之所以也。何以缘生得为有義。特由无定性故。方始从缘而成幻有。是故。无性是有所以。若将四句总望空有。则皆名所以。故云缘生故名有。缘生故名空。无性故名有。无性故名空。良以诸法起必从缘。从缘有故必无自性。由无性故。所以从缘。缘有性无。更无二法。而约幻有万类差殊故名俗谛。无性一味故名真谛。无性缘生故空者。并離断见。谓定有则著常。定无则著断。今缘生故空非是空无。无性故空。亦非定无。定无者一向无物。如龟毛兔角。今但从缘生无性故。非定无。无性缘生故有者。并非常见。常见之有。有是定性。有今从缘有。非定性有。况由无性。有岂定有耶。从缘无性。如幻化人。非无幻化人。幻化非真故。亦云幻有。亦名妙有。以非有为有故。名妙有。又幻有即是不有有。
大品经云。诸法无所有。如是有故。非有非不有。名为中道。是幻有義。真空是不空空者。谓不空与空无障碍故。是故非空非不空。名为中道。是真空義。
庵提遮女经偈云。呜呼。真大德。不知实空義。色无有自性。岂非如空也。空若自有空。则不容众色。空不自空故。众色从是生。
复有四義。一真空必尽幻有。是无性故空義。二真空必成幻有。是无性故有義。三幻有必覆真空。是缘生故有義。四幻有必不碍真空。是缘生故空義。然此空有二而不二。须知四義。两处名异。一真空必尽幻有。是真空上空義。二真空必成幻有。是真空上不空義。三幻有必覆真空。是幻有上有義。四幻有必不碍真空。是幻有上非有義。又须知。有非有。空非空。今此空有无碍。即是非空非有无碍。举一全收。若以真同俗。唯一幻有。若融俗同真。唯一真空。空有无二。为双照之中道。非空非有无二。为双遮之中道。遮照一时存泯无碍故。云離相離性无障无碍无分别法门。以幻有为相。真空为性。又空有皆相。非空非有为性。又别显为相。总融为性。今互夺双融。并皆離也。无分别法。但约智说。唯无分别智方究其原。可谓难思妙旨。非情所知。故云性海无涯。众德以之繁廣。缘生不测。多门由是圆通。莫不回转万差卷舒之形。随智镕融一际开合之势。从心照不失機。纵差别而恒顺。用非乖体。虽一味而常通。
肇论云。本无。实相。法性。性空。缘会一義耳。何则。一切诸法缘会而生。缘会而生则未生无有。未生无有缘離则灭。如其真有。有则无灭。以此而推。故知虽今现有。有而性常自空。性常自空。故谓之性空。性空故。故曰法性。法性如是。故曰实相。实相自无。非推之使无。故名本无。言不有不无者。不如有见常见之有。邪见断见之无耳。若以有为有。则以无为无。有既不有。则无无也。夫不存无以观法者。可谓识法实相矣。是以圣人乘真心以理顺。则无滞而不通。审一气以观化故。所遇而顺适。无滞而不通。故能混杂致淳。所遇而顺适故。则触物而一如。此则万像虽殊。而不能自异。不能自异故。知像非真像。像非真像。则虽像而非像。然则物我同根。是非一气。潜微幽隐。殆非群情之所尽。故知若乘真心而体物。则何物而不归。齐一气以观时。则何时而不会。何时而不会。则知触境之无生。何物而不归。则见物性之自虚矣。若任情所照。曷能尽其幽旨乎。若不悟宗。难逃见迹。纔入此宗。自然融即。谓先明其起处。知自心生。既从心生。则万法从缘皆无体性。必无心外法。能与心为缘。悉是自心生。还与心为相。但论空有。则廣明诸法。何者。以空有管一切法故。此空有二门。亦是理事二门。亦是性相二门。亦是体用二门。亦是真俗二门。乃至总别。同异。成壞。理量。权实。卷舒。正助。修性。遮照等。或相资相摄。相是相非。相遍相成。相害相夺。相即相在。相覆相违。一一如是各各融通。今以一心无性之门。一时收尽。名義双绝。境观俱融。契旨忘言。咸归宗镜。是以。须明行相名義差别。方能以体性融通。若不先横竖铺舒。後何以一门卷摄。如上微细剖析。廣照空有二门。可谓得万法之根由。穷诸缘之起尽。此有无二法。迷倒所由。九十六种之邪师因兹而起六十二见之利使。从此而生。菩萨尚未尽其原。凡夫安能究其旨。
所以宝性论云。空乱意菩萨于此真空妙有犹有三疑。一疑空灭色取断灭空。二疑空异色取色外空。三疑空是物取空为有。
大智度论偈云。有无二见灭无馀。诸法实相佛所说。
净名经云。有无二见无复馀习。又偈云。说法不有亦不无。以因缘故诸法生。何者。若时機因缘执有。则说空门。若时機因缘著空。遂谈有教。为破有故不存空。因治空故不立有。故说有而不有。言空而不空。破立一际。遮照同时。
故知。真空难解。应须妙得指归。若随空有之文。皆堕邪见。
如无生義云。经言。持心如虚空者。非是断空。由有妙神即有妙识思虑。华严经性起品作十种譬喻明法身佛有心。大师言。虽有妙神。神性不生。与如一体。譬如凌还是水。与水一体。水亦有凌性。若无凌性者。寒结凌则不现。如中亦有妙神。性同如。清净则现。不净不复可见。乃至如师主姓傅。傅姓身内觅不得。身外觅不得。中间觅不得。当知傅姓是空。而非是断空之空。以傅姓中舍有诸男女故。言性空。异于虚空。佛性是空。诸佛法身不空。
如上空有二门。约廣其義用。遂说存泯开合。若破其情执。乃说即離有无。设当见性证会之时。智解俱绝。如泯绝无寄观云。谓此所观。真空不可言即色不即色。亦不可言即空不即空。一切皆不可。不可亦不可。此语亦不受。迥绝无寄。非言所及。非解所到。是谓行境。何以故。生心动念。即乖法体。失正念故。乃至若不洞明前解。无以蹑成此行。若不解此行法。绝于前解。无以成其正解。若守解不捨。无以入兹正行。是故。行由解成。行起解绝。
古释云。空若即色者。圣应同凡见妄色。凡应同圣见真空。又应无二谛。空若不即色者。见色外空。无由成于圣智。又应凡圣永别。圣不从凡得故。又色若即空者。凡迷见色。应同圣智见空。又亦失于二谛。色不即空者。凡夫见色应不迷。又所见色长隔真空。应永不成圣。生心动念即乖法体。失正念故者。真空理性本自如然。但以迷之。动念执相。所以若言即与不即。皆落是非。瞥挂有无。即非正念。故云。纔有是非。纷然失心。
问。凡涉有无。皆成邪念。若关能所。悉堕有知。如何是无念而知。
答。瑞草生嘉运。林华结早春。
问。修行契悟。法乃尘沙。云何独立一心为宗而称绝妙。
答。若不了心宗。皆成迷倒。触途成壅。若不得唯心之诀。正信无由得成。纔得斯宗。千门自闢。道不待求而顿现。行弗假修而自圆。
所以真觉大师歌云。是以禅门了却心。顿入无生慈忍力。以此无生一门。一成一切成。乃至三身四智。八解六通。无漏无为。普贤万行悉于无生一时圆满。
宝藏论云。其为也形。其寂也冥。本净非莹。法尔天成。光超日月。德越太清。万物无作。一切无名。转变天地。自在纵横。恒沙而用。混沌而成。谁闻不喜。谁闻不惊。如何以无價之宝。隐于阴入之坑。是以体之即妙即神。显无價之宝。迷之成粗成昧。堕阴入之坑。遍览圆诠。释之莫尽。仰唯诸圣。赞之靡穷。可谓入道玄关。成佛妙诀。乃至凡圣因果。行位进修。不離此心而得成办。契同心性。何德不收。以一切法随所依住。皆于一心顿圆满故。如斯之事。岂非绝待之妙耶。
如还原观云。一尘出生无尽。遍一尘之内。即理即事。即人即法。即依即正。即染即净。即因即果。即同即异。即彼即此。即一即多。即廣即狭。即情即非情。即三身(法身报身化身)即十身(菩提身愿身化身力身莊严身威势身意生身福身法身智身)。何以故。理事无碍。法如是故。十身互作自在用故。唯普眼之境界也。经颂云。一切法门无尽海。同会一法道场中。如是次第辗转成。此无碍人方得悟。
问。據其所说。则一尘之上理无不显。事无不融。文无不释。義无不通。今时修学之徒。云何晓悟。达于尘处顿决群疑。且于一尘之上。何者是染。云何名净。何者名真。若为称俗。何者名生死。何者是涅槃。云何名烦恼。云何是菩提。何者名小乘法。云何名大乘法。请垂开决。闻所未闻。
答。大智圆明。睹纤毫而观性海。真原朗现。一尘之处。以眺全身。万法显必同时。一际理无前後。何以故。由此一尘虚相。能翳于真。即是染也。由尘相空无所有。即净也。由于尘性本体同如。即是真也。由此尘相缘生幻有。即俗也。由于尘相念念迁变。即是生死也。由观尘生灭相尽空。无有实。即涅槃也。由尘相大小皆是妄心分别。即烦恼也。由尘体本空。缘虑自尽。即菩提也。由尘相体无遍计。即小乘法也。由尘性无生无灭。依他似有。即大乘法也。如是略说。若具言之。假使一切众生怀疑各异。一时同问如来。如来唯以一个尘字而为解释。宜深思之。
经颂云。一切法门无尽海。一言演说尽无馀。依此義理。故名一尘出生无尽遍也。所言即者。现今平等故。此一心法门。如镜顿现。不待次第。如印顿成。更无前後。一见一切见。一闻一切闻。不俟推寻。若待了达而成。皆为权渐。若能观于心性之一。则是一道甚深。即正道之一。是唯一之一。千佛同辙。今古不易之一道也。又名大佛顶首楞严王。俱足万行。十方如来一门超出妙莊严路。若谛了之。一切在我。升沉去住。任意随缘。示圣现凡。出生入死。变化难测。运无作之神通。隐显同时。阐如幻之三昧。是非冥合。逆顺同归。语默卷舒。常顺一真之道。治生产业不违实相之门。运用施为。念念而未離法界。行住坐卧。步步而常在其中。若不信之人。对面千里。
问。此宗所悟。还有师否。
答。此是自觉圣智。无师智。自然智。之所证处。不从他悟。自证之时。法从心现。不从外来。故无师契而能自得阿耨菩提。
问。若言无师自证者。即堕自然之计。执从他解者。仍涉因缘之门。且大道之性。非是自然。亦非因缘。云何开示而乖道体。
答。为破他求故。说须自证。为执自解故。从他印可。若当亲省之时。迷悟悉空。自他俱绝。非限量之所及。岂言论之能诠。何以故。離一切限量分别故。明知说自说他。言得言失者。若约圣教。则是随世语言。破执方便。若依意解尽。是限量分别。不出情尘。但不执教以徇情。则方见性而达道。
问。初心学人。悟入此宗。信解圆通有何勝力。
答。若正解圆明。决定信入。有超劫之功。获顿成之力。虽在生死。常入涅槃。恒处尘劳。长居净刹。现具肉眼而开慧眼之光明。匪易凡心。便同佛心之知见。则烦恼尘劳不待断而自灭。菩提妙果弗假修而自圆。乃至等冤亲。和诤论。齐凡圣。泯自他。一去来。印同异。融延促。混中边。世出世间。不可称不可量。不可说不可说之力。莫能过者。亦名佛力。亦名般若力。亦名大乘力。亦名法力。亦名无住力。所以先德释云。无住力持者。则大劫不離一念。有刹那成佛之功。顿截苦轮之力。
金光明经疏云。如日光能照天下。不能照道理。心智之光明。能发智照理。故心是光。若心痴暗。体则憔悴。心有智光。肤色充泽。故云。般若大故色大。般若净故色净。即是明也。知一切法无一切法为明。是以。若于宗镜纔有信入。便生圆解。能发真正菩提心。更无过上。是无等等心。是最勝心。是最实心。
止观云。发此心者。能翻一一尘劳门。即是八万四千诸三昧门。无明转即变为明。如融冰成水。更非远物。不馀处来。但一念心。普皆俱足。如如意珠。非有宝非无宝。若谓无者。即妄语。若谓有者。即邪见。不可以心知。不可以言辩。众生于此不思议不缚法中。而思想作缚。于无脱法中而求于脱。是故。起大慈悲。兴四弘誓。拔两苦(世间苦出世间苦)与两乐(世间乐出世间乐)。故名非缚非脱真正菩提心。若一发此心功德无际。念念圆满十波罗密(施戒忍进禅慧方愿力智)。
故净名经云。维摩诘言。然汝等便发阿耨多罗三藐三菩提心。是即出家。是即俱足。今宗镜正为开示此心。一一搜穷。重重引证。普为一切法界含生。凡有心者愿皆信受。纔得信入。法尔自然。发此无上菩提之心。便坐道场。行同体大悲。起无缘慈化。是以十方诸佛赞了此心。能发菩提者功德无尽。此论开发信入功德无边。若但见闻。设不信乐。尚种善根。无空过者。
如华严经云。佛子。譬如丈夫食少金刚。终竟不消。要穿其身。出在于外。何以故。金刚不与肉身杂秽而同止故。于如来所种少善根亦复如是。要穿一切有为诸行烦恼身过。到于无为究竟智处。何以故。此少善根不与有为诸行烦恼而共住。故佛子。假使乾草积同须弥。投火于中如芥子许。必皆烧尽。何以故。火能烧故。于如来所种少善根亦复如是。必能烧尽一切烦恼。究竟得于无馀涅槃。何以故。此少善根性究竟故。
所以华严初发心功德品颂云。菩萨发心功德量。亿劫称扬不可尽。又颂云。所说种种众譬喻。无有能及菩提心。以诸三世人中尊。皆从发心而得生。又经云。初发心即是佛故。悉与三世诸如来等。若起一普贤行时。即遍一切行一切位。一切德一切法。一切处一切时。一切因一切果。穷尽法界。俱足一切。犹如帝网。
是以此宗镜录中。并是称性而谈。约本而说。因果皆实。理事俱真。以是圆满之宗。普门之法。见普法故名为普眼。普法者。一具一切。一一称性。同时俱足。眼外无法。乃称普眼。亦名普眼经。遂令见闻之人皆同性得。以此性无尽。则所益何穷。可示後贤。同继斯种。所以如来藏经中。校量功德恒沙宝台供养所不能及。以七宝是限量之财。供养乃有为之福。若持此经者。则一乘常住之宝。真如无尽之福。如法界比微尘。岂可校量乎。
所以仁王经云。能起一念清净信者。是人超过百劫千劫无量无边恒河沙劫一切苦难。不生恶趣。不久当得无上菩提。是以了心无作。即悟业空。观业空时。名为得道。其道若现。何智不明。心智明时。于行住坐卧四威仪中。法尔能现自利利他之力。故法华经偈云。佛子住此地。则是佛受用。常在于其中。经行及坐卧。
问。目心为镜。有何证文。
答。大乘起信论云。觉体相者有四种大義。与虚空等。犹如净镜。一如实空镜。二因熏习镜。三法出離镜。四缘熏习镜。如是四种本觉大義。遍一切众生界。一切二乘界。一切菩萨界。一切如来界中。无不住处。无不照处。无不通处。无不至处。俱足圆满。
又。一空镜。離一切外物之体。二不空镜。谓体不无。能现万像。三净镜。谓已磨治。離尘垢故。四受用镜。谓置之高堂。须者受用。前二自性净。後二離垢净。又初二就因隐时说。後二就果显时说。又前二约空不空。後二约体用。
如佛地经云。复次。妙生大圆镜智者。如依圆镜。众像影现。如是依止如来智镜。诸处境识。众像影现。唯以圆镜为譬喻者。当知圆镜。如来智镜。平等平等。是故智镜名圆镜智。如是如来悬圆镜智处。净法界无间断故。无所动摇。欲令无量无数众生。观于染净。为欲取净捨诸染故。
大涅槃经云。若能听受是大涅槃经。悉能具知一切方等大乘经典甚深義味。譬如男女。于明净镜。见其色像。了了分明。大涅槃镜亦复如是。菩萨执之悉得明见大乘经典甚深之義。又云何等名为伊帝目多伽经。乃至拘那牟尼佛时名曰法镜。是知古佛。皆目此为镜。以教法万義。真俗万缘。无不于中显现故。三智一心中得故。言明净镜摄一切法。故称调御佛智藏。故名般若德。是知。诸圣皆目心为镜。妙尽其中矣。
大乘千钵经云。谛观心镜。照见心性。唯照唯清。唯照唯净。遍观十方。廓周法界。朗然寂静。无有障碍。所以先德云。此真如性。犹如明镜。万像悉于中现。又一切万法有二。一皆如明镜含明了性一心所成故。二分别所现如影像故。由初義故为能现。由後義故为所现。故一切法互为镜像。如镜互照而不壞本相。又明镜只照其形。不照其心。只照生灭。不照无生。但照世间。不照出世。有形方照。无形不照。且如心镜。洞该性地。鉴彻心原。遍了无生。廣明真俗。有无俱察。隐显咸通。优劣悬殊。略齐少喻。
先德云。如大摩尼宝镜。悬耀太虚。十方色相悉皆顿现。而此镜性净光无有影像。诸佛法身亦复如是。澄澈清净而无影像。以昔大悲不倦。随众生业缘感应差别。普现一切色身三昧。众生闻见无不蒙益。诸佛以无漏金刚心为身。普现一切众生界。但为烦恼习气所覆。无体不现。如瓶内净灯光不灭。名如来藏。亦名功德藏。亦名无尽藏。诸祖共传。诸佛清净自觉圣智真如妙心。不同世间文字所得。何以故。无碍解脱是一真法性。不与世间出世间所共故。
经云。无比是菩提。不可喻故。若有悟斯真实法性。此人则能了知三世诸佛及一切众生同一法界。本来平等。常恒不变。诸佛一切时中離观相故。经偈云。心净已度诸禅定。是以心净故。则孤光一照。万虑全消。如暗室悬灯。重雲见日。如古德偈云。安知一念蒙光处。亿劫昏迷灭此时。故云。法有应照之能故。况之以镜。教有可传之義故。喻之于灯。可谓慧月入怀。灵珠在握。法界洞彻。无不鉴矣。
才命论云。心彻宝镜註云。夫心以鉴物。庶品不遗。洞彻幽明。同乎宝镜。又莊子云。至人之心若镜也。又如世间之镜。尚照人肝胆。何况灵台心镜而不洞鉴耶。所以昔人云。不遊大海。未睹沃日之奇。不仰太山。靡觌干霄之状。如未临宗镜。焉识自心。恢廓而体纳太虚。澄湛而影含万像。不信入者。莫测高深。
故真觉大师歌云。心镜明。鉴无碍。廓然莹彻周沙界。万像森罗影现中。一颗圆光非内外。是故。依此起信论四种空镜義。遂乃廣录祖教。显现一心。证成宗镜。
所以论云。有法能起摩诃衍信根者。有法者。谓一心法。若人能解此法。必起廣大信根。故信根既立即入佛道。以成佛道故。離二现行。云何现行。一者凡夫现行。生死成杂染事。二者二乘现行。涅槃失利乐事。缚脱虽殊。俱迷宗镜。今成佛道无二现行。圆证一心。具摩诃衍。以大智故不住生死。以大悲故不住涅槃。作一种之光明。为万途之经济。
问。宗镜廣照。万法同归。是此镜義否。
答。若凡若圣。说异说同。皆是镜中之影像。唯此一镜。圆极十方。镜外无法。彼我俱绝。古德云。若言众生心性同诸佛心性者。别教也。圆教心性是一寂光。无彼无此。极十方三世佛及众生边际成一大圆镜。但是一镜。无有同异也。佛及众生一镜上像耳。
问。此宗镜中。如何信入。
答。但不动一心。不住诸法。无能所之证。亡智解之心。则是无信之信。不入之入。人法二空。心境双寂。故知若有能证。则为有人。若有所证。则为有法。以唯一真法界故。则心外无法。不可以法界更证法界。是以此录。削去浮华。唯谈真实。不依名字。直显心宗。
问。所度之機无量。能度之法无边。立五行门(圣行梵行婴儿行病行天行)。张八教网(顿渐秘密不定藏通别圆)。何乃以心标宗。能治一切。
答。方便有多门。则遐张八教之网。归源性无二。乃高峙一心之宗。如千方共治一病。万義俱显一心。令不执见徇文。失真法之味。所冀研心究理。得正觉之原。此一心法门。横通竖彻。摄尽恒沙之義。故号总持。能为万法之宗。遂称无上。若但论事行。失佛本宗。
释论云。持戒为皮。禅定为血。智慧为骨。微妙善心为髓。是以能说此法门者。是彻佛真心。施于己髓矣。实乃能治之妙。何病而不痊。巧度之门。何機而不凑。洗除心垢。拔出疑根。言言尽契本心。一一皆含真性。法法是金刚之句。尘尘具秘密之门。
如入法界体性经云。文殊言。诸法性不壞。是故名金刚句。
勝天王般若经云。菩萨摩诃萨。一切境界。无有一法不通达者。修行如是智波罗密。二乘外道不能掩蔽。以智观察。从初发心至入涅槃。皆悉明了。能以一法知一切境界。一切境界即是一法。何以故。如如一故。不见我能修及所修法。无二无别。自性離故。是名菩萨摩诃萨行般若波罗密。通达智般若波罗密。
思益经云。网明谓梵天言。是五百比丘从座起者。汝当为作方便引导其心。入此法门令得信解。離诸邪见。梵天言。善男子。纵使令去至恒河沙劫不能得出如此法门。譬如痴人。畏于虚空。捨空而走。在所至处。不離虚空。此诸比丘亦复如是。虽复远去。不出空相。不出无相相。不出无作相。又如一人。求索虚空。东西驰走。言。我欲得空。我欲得空。是人但说虚空名字。而不得空。于空中行而不见空。此诸比丘亦复如是。欲求涅槃。行涅槃中而不得涅槃。所以者何。涅槃者但有名字。犹如虚空。但名字不可得取。涅槃亦复如是。但有名字而不可得。是知。一切不信众生。邪见外道。徒生厌離。枉自妄求。究竟一心位中未曾暂出。
故密严经偈云。如饭一粒熟馀粒。即可知诸法亦如是。知一即知彼。譬如饡酪者。尝之以指端。如是诸法性。可以一观察。
楞伽经偈云。譬如镜中像。虽见而非有。于妄想镜中。愚夫见有二。
问。一心平等。理绝偏圆。云何教中又说诸法异。
答。随情说异。虽异而同。对执说同。虽同而异。将同破异。将异破同。虽同虽异。非异非同。皆是俯顺機宜。善权方便。
大涅槃经云。譬如女人。生育一子。婴孩得病。是女愁恼。求觅良医。良医既至。合三种药酥乳石蜜与之令服。因告女人。儿服药已。且莫与乳。须药消已方乃与之。是时。女人即以苦味用涂其乳。语其儿言。我乳毒涂。不可复触。其儿渴乏。欲得母乳。闻毒气便捨远去。其药消已。母乃洗乳唤子与之。是时。小儿虽复渴乏。先闻毒气。是故不来。母复告言。为汝服药故以毒涂。汝药已消。我已洗竟。汝便可来饮乳无苦。其儿闻已。渐渐还饮。经合譬意。譬无我等犹如毒涂。说如来藏如唤子饮。或时说我。或说无我。皆为适機。如彼涂洗。如義海云。谓尘事相是异。剋体唯法是无异。只由法体不异。即异義方成。以不失体故。只由尘事差别。即不异義方成。以不壞缘方言理也。故经云。奇哉。世尊于无异法中能说诸法异。森罗虽异。不能自异。虚空虽同。不能自同。以无体故。法法常生。以无用故。尘尘恒寂。皆是世间分别。众生妄情于平等法中自生差别。向无二相处强立多端。犹若画师。邈成高下之相状。或如金匠锻出大小之器形。万法体常虚。但唯自心变。
大莊严论偈云。譬如工画师。画平起凹凸。如是虚分别。于无见能所。言善巧画师能画平壁起凹凸相。实无高下而见高下。不真分别。亦复如是。于平等法界无二相处。而常见有能所二相。是故不应怖畏。云何不须怖畏。以自心变故。如画凹凸由自手画故。
御录宗镜大纲卷三

[book_title]御录宗镜大纲卷四
问。唯一心法。云何教中廣立名字。
答。如来名号十方不同。般若一法说种种名。解脱亦尔。多诸名字。
故大般若经云。如一切法。名唯客所摄。于十方三世。无所从来。无所至去。亦无所住。一切法中无名。名中无一切法。非合非散。但假施设。所以者何。以一切法与名。俱自性空。
大方等大集经云。尔时佛告陀罗尼自在王菩萨。善男子。第一義者。谓无有诸法。若无诸法。云何说空。无名字法说为名字。如是名字亦无住处。名下之法。亦复如是。是以法从心生。名因法立。能生之心无处。所生之法亦然。则心境皆空。俱无处所。
论云。心能为一切法作名。若无心。则无一切名字。当知世出世名字。皆从心起。以心随缘应物立号。似金作器。随器得名。则一心不动。执别号而万法成差。真金匪移。认异名而千器不等。若知法法全心作器。器尽金成。名相不能干。是非焉能惑。又如圆器与方器。名字不同。若生金与熟金。言说有异。推原究体。万法皆空。但有意言名義差别。动即八识。凝为一心。得旨忘缘。触途无寄。
如大涅槃经云。佛言。善男子。如来所有一切善行。悉为调伏诸众生故。譬如医王。所有医方。悉为疗治一切病苦。善男子。如来世尊为国土故。为时节故。为他语故。为众生故。为诸根故。于一法中作二种说。于一名法说无量名。于一義中说无量名。于无量義说无量名。
华严经颂云。如心诸佛尔。如佛众生然。心佛与众生。是三无差别。只是一法。名别理同。何者。觉此无依无住。绝待不思议心不动时。入十信之初。号不动智佛。不觉此绝待真心。不守自性随缘差别时。名法身流转五道。号曰众生。但有迷悟之名。不離一心之体。更有何法而作凡圣名字为差别乎。
如文殊般若经云。佛言。佛法无上耶。文殊答。无有一法如微尘许。名为无上。又经云。如世尊说此法时。无有菩萨得是三昧诸陀罗尼门。亦复无彼诸佛所说语言句義。乃至不说一文字句。无人听闻。无人得解。无人成佛。如此等法是实言者。于後末世五百岁时。此经法门弘阎浮提。遍行流布。炽然不灭。是真实语。
问。既万機泯迹。独朗真心者。云何教中说此是凡夫法。此是圣人法。
答。以一切法缘生无性故。不得凡夫法。不得圣人法。以无性缘生故。若真若俗不相混滥。如云一切即一皆同无性。一即一切因果历然。虽即历然。不失无性之理。虽即无性。不壞缘生之道。然又虽但了一心。而于诸法一一了知。分明无惑。
辅行记问云。一心既具十法界因果。但观于心。何须观具。
答。一家观门(即天台止观)。永异诸说。该摄一切十方三世。若凡若圣。一切因果者。良由观具。具即是假。假即空中。理性虽具。若不观之。但言观心。则不称理。小乘奚尝不观心耶。但迷一心具诸法耳。
问。若不观具。为属何教。
答。别教示道。从初心来。但云次第生于十界。断亦次第。故不观具。或禀通教。即空但理。或禀三藏。寂灭真空。如此等人。何须观具。何者。藏通但云心生六界。观有巧拙。即離不同。是故。此两教不须观具。尚不识具。况识空中。若不尔者。何名发心毕竟二不别。成正觉已。何能现于十界身土。又复学者纵知内心具三千法。不知我遍彼三千。彼彼三千互遍亦尔。苟顺凡情。生内外见。应照理体本无四性(自生性他生性共生性无因生性)。心佛众生三无差别。能知此者。依稀识心。
华严论云。以一心大智之印。印无始三世。总在一时。无边诸法智印咸遍。以智等诸佛故。以智等众生心故。以智等诸法故。以智无中边表裡三世长短近远故。为智过虚空量故。如世虚空无所了知。如无分别智虚空一念。而能分别过虚空等法门。是故经颂言。一切虚空犹可量。诸佛说法不可说。又颂云。普光明智等虚空。虚空但空智自在。所以无量義经云。无量義者从一法生。即知一法能生无量義。所谓一心。一一法皆生无量義者。以心遍一切法。一一法无非心故。以略代总。故知略心能含万法。历一切教。若境若智。若人若法。随诸事释一一向心为观/观慧弥成。如海吞流。似薪益火。以不能深达故。为偏为小。以不能谛观故。住有住空。是以声闻睹斯大事。自鄙无堪。或号泣而声振大千。或云同共一法中。而不得此事。若菩萨闻兹妙旨。忏悔前非。或云从无量劫来为无我之所漂流。或言我等归前尽是邪见人也。如上所失。皆是不达自心廣大圆融。能包能遍故。何以能包能遍。以无相故。如太虚无相。不拒诸相发挥。能含十方净秽国土。所以昔人云。夫万化非无宗而宗之者无相。虚相非无契而契之者无心。内外并冥。缘智俱寂。是故。若能如是体道千万相应。可谓正法中人。真佛弟子。若违斯旨。妄起有心。悉堕邪修。不入宗镜。如古德歌云。只为无心学无学。亦复正修于不修。若人不知如此处。不得称名为比丘。是以若于宗镜发真。最省心力。华严经云。以少方便。疾得菩提。古德云。学虽不多。可齐上贤。即斯意矣。
问。理唯一道。事乃万差。云何但了一心。无边佛事悉皆圆满。
答。出世之道。理由心成。处世之门。事由心造。若以唯心之事。一法即一切法。舒之无边。以唯心之理。一切法即一法。卷之无迹。因卷而说一。此法未曾一。因舒而说多。此法夫曾多。非一非多。有而不有。而多而一。无而不无。一多相依。互为本末。
问。心性本净。寂照无遗。何假智光而为鉴逵。
答。心是正因。虽然照了。以客尘烦恼所遮。若无智慧了因。而不能显故。知万法无修。策修而至无修。本性虽空。亦由修空而显空。今宗镜所录。深有所以。只为众生无智。不修而堕愚暗。不照心性。枉陷轮回。若不得宗镜之智光。何由显于心宝。且众生无漏智性。本自俱足。以客尘所蔽。似镜昏尘。但能知镜本明。尘即渐尽。客尘尽处。真性朗然。
问。释迦文佛开众生心成佛知见。达摩初祖直指人心见性成佛。若体此一心。云何是成佛之理。
答。一心不动。诸法无性。以无性故。悉皆成佛。
华严经云。佛子。如来成正觉时。于其身中普见一切众生成正觉。乃至入涅槃皆同一性。所谓无性。无何等性。所谓无相性。无尽性。无生性。无灭性。无我性。无非我性。无众生性。无非众生性。无菩提性。无法界性。无虚空性。亦复无有成正觉性。知一切法皆无性故。得一切智。大悲相续。救度众生。佛子。譬如虚空。一切世界若成若壞。常无增减。何以故。虚空无生故。诸佛菩提亦复如是。若成正觉不成正觉。亦无增减。何以故。菩提无相无非相。无一无种种故。佛子。菩萨摩诃萨应如是知。成等正觉同于菩提。一相无相。是知。若不自信心佛。求他勝缘。功业虽勤。终非究竟。
如华严如来出现品云。佛子。设有菩萨于无量百千亿那由他劫行六波罗密。修习种种菩提分法。若未闻此如来不思议大威德法门。或时闻已。不信不解。不顺不入。不得名为真实菩萨。以不能生如来家故。所以诸佛知一切法皆无性故。得成就一切智。起同体悲。相续不断。尽未来际。廣度有情。以一心无性成佛之理。愿一切众生与我无异。知众生本来一心不动。常合天真。以无性故。不觉随缘。六趣升降。枉受妄苦。虚度轮回。所以能起大悲。相续度脱。若无此无性之理。则大化不成。善恶凡圣不可移易。若能如是解悟。则是入不思议方便法门。
志公和尚生佛不二科云。众生与佛不殊。大智不异于愚。何用外求珍宝。身内自有明珠。正道邪道不二。了知凡圣同途。迷悟本无差别。涅槃生死一如。究竟攀缘空寂。推求忆想清虚。无有一法可得。萧然直入无馀。
真觉大师歌云。雪山肥腻更无杂。纯出醍醐我常纳。一性圆通一切性。一法遍含一切法。一月普现一切水。一切水月一月摄。诸佛法身入我性。我性同共如来合。一地俱足一切地。非色非心非行业。弹指圆成八万门。刹那灭却阿鼻业。一切数句非数句。与吾灵觉何交涉。
又东林问云。众生为迷。诸佛为悟。体虽是一。约用有差。若以众生通佛。佛亦合迷。若以佛通众生。众生合悟。
答。恒以非众生为众生。亦以非佛为佛。不碍存而恒夺。不妨壞而常成。随缘且立众生之名。岂有众生可得。约体权施法身之号。寧有诸佛可求。莫不妄彻真原。居一相而恒有。真该妄末。入五道而常空。情谈则二界难通。智说乃一如易就。然後双非双是。即互壞互成。见诸佛于众生身。观众生于诸佛体。故云六道之道。離善之恶。離恶之善。二乘之道。離漏之无漏。菩萨之道。離边之中。诸佛之道。无離无至。何以故。一切诸法即是佛道故。
所以先德云。夫大道唯心。即心是佛。只依一心而修。即是根本之智。亦是无分别智。即能分别无穷。自具一切智故。不同起心遍计。故知凡有心者。悉皆成佛。以不信故。决定为凡。以明了故。旧来成佛。
问。六祖云。善恶都莫思量。自然得入心体。洞山和尚云。学得佛边事。犹是错用心。今何廣论成佛之旨。
答。今宗镜录正论斯義。以心冥性佛理合真空。岂于心外妄求随他勝境。
如华严记云。若达真空。尚不造善。岂况恶乎。若邪说空。谓豁达无物。或言无碍不妨造恶，若真知空。善顺于理。恐生动乱。尚不起心慕善。恶背于理。以顺妄情。岂当可造。若云无碍不碍造恶。何不无碍不碍修善而断恶耶。厌修善法尚恐有著心。恣情造恶何不惧著。明知邪见恶众生也。乃至入理观佛。犹恐起心。更造恶思特违至理。
问。既博地凡夫位齐诸佛者。云何不具诸佛神通作用。
答。非是不具。但众生不知故。
华严宗云。诸佛证众生之体。用众生之用。是以诸佛将众生心中真如体相用三大之因。为法报化三身之果。岂可更论具不具耶。如今若实未荐者。但非生因之所生。唯在了因之所了。
大涅槃经云。生因者。如泥作瓶。了因者。如灯照物。若智灯纔照。凡圣一如。若意解观之。真俗似别。然世间多执事相。迷于真理。
故法华经云。取相凡夫。随宜为说。
金刚经云。但凡夫之人。贪著其事。所以一切经论。皆破众生身心事相等执。
如宝藏论云。经云。随宜说法。意趣难解。虽说种种之乘。皆是权接方便助道法也。然非究竟解脱涅槃。如有人于虚空中画作种种色相。及种种音声。然彼虚空实无异相受人变动。故知。诸佛化身及以说法。亦复如是。于实际中都无一异。
夫神中有智。智中有通。通有五种。智有三种。
何为五种通。一曰道通二曰神通三曰依通四曰报通五曰妖通。
妖通者。狐狸老变木石精化。附傍人神聪慧奇异。此谓妖通。
何为报通。鬼神逆知诸天变化。中阴了生神龙隐变。此谓报通。
何谓依通。约法而知。缘身而用。乘符往来。药饵灵变。此谓依通。
何谓神通。静心照物。宿命记持。种种分别。皆随定力。此谓神通。
何谓道通。无心应物。缘化万有。水月空花。影像无主。此谓道通。
何谓三智。一曰真智。二曰内智。三曰外智。
何谓外智。谓分别根门。识了尘境。博览古今。皆通俗事。此名外智。
何谓内智。自觉无明。割断烦恼。心意寂静。灭无有馀。此名内智。
何谓真智。体解无物。本来寂静。通达无涯。净秽不二。故名真智。
真智道通。不可名目。馀所有者。皆是邪伪。伪则不真。邪则不正。惑乱心生。迷于本性。夫智有邪正。通有真伪。若非法眼精明。难可辩了。是以俗间多信邪伪。少信正真大教。偃行小乘现用。故知妙理难显也。
庞居士偈云。世人多重金。我爱刹那静。金多乱人心。静见真如性。心通法亦通。十八断行踪。但自心无碍。何愁神不通。如是解者。方入宗镜之中。所有施为。皆入律行。自然成办一切佛事。
如净名私记云。得入律行者如优波離章。是名奉律。是名善解端坐。不用经营办供养具。而常作佛事心行中求。但悟一心无碍自在之宗。自然理事融通。真俗交彻。若执事而迷理。永劫沉沦。或悟理而遗事。此非圆证。何者。理事不出自心。性相寧乖一旨。若入宗镜。顿悟真心。尚无非理非事之文。岂有若理若事之执。但得本之後亦不废圆修。
如有学人问本净和尚云。师还修行也无。对云。我修行与汝别。汝先修而後悟。我先悟而後修。是以若先修而後悟。斯则有功之功。功归生灭。若先悟而後修。此乃无功之功。功不虚弃。
所以融大师心铭云。欲得心净。无心用功。又若具智眼之人。岂得妄生叨滥。况似明目之者。终不堕于沟坑。若盲禅暗证之徒。焉知六即(理即名字即观行即相似即分证即究竟即)。狂慧徇文之等。奚识一心。如今但先令圆信无疑。自居观行之位。古人云。一生可办。岂虚言哉。切不可迷性徇修。执权害实。弃本逐末。认妄遗真。據世谛之名言。执无始之熏习。将言定旨立解明宗。一向合尘背于本觉。如昔人云。妄情牵引何年了。辜负灵台一点光。
又真觉大师歌云。觉即了。不施功。一切有为法不同。住相布施生天福。犹如仰箭射虚空。势力尽。箭还坠。招得来生不如意。争似无为实相门。一超直入如来地。但得本。莫愁末。如净琉璃含宝月。既能解此如意珠。自利利他终不竭。且如世间有福之人。于伏藏内得摩尼珠。法尔以种种磨治然後自然雨宝。况悟心得道之者。亦复如是。既入佛位。法尔万行莊严。悲智相续。故知悟道如得珠。岂无磨治莊严等事。
问。若不具神变。将何摄化。
答。若纯取事相神通。有违真趣。
如辅行记云。修三昧者忽发神通。须急弃之。有漏之法。虚妄故也。故止观云。能障般若。何者。种智般若自具诸法。能泯诸相。未具已来。但安于理。何须事通。若专于通。是则障理。又不唯障理。反受其殃。夫言真实神变者。无非演一乘门谈无生理。一言契道。当生死而证涅槃。目击明宗。即尘劳而成正觉。刹那而革凡为圣。须臾而变有归空。如此作用。岂非神变耶。
如维摩经云。以神通慧化愚痴众生。若上上根人。只令观身实相。观佛亦然。
又古人云。不改旧时人。只改旧时行履处。设或改形换质。千变万化皆是一心所为。乃至神通作用。出没自在。易小令大。展促为长。岂離一心之内。故知万事无有不由心者。但证自心。言下成圣。若不识道。具相奚为。
故金刚经云。若以三十二相见如来者。转轮圣王即是如来。又偈云。若以色见我。以音声求我。是人行邪道。不能见如来。
古人云。若不达此理。纵然步步脚踏莲花。亦同魔作。
庞居士偈云。色声求佛道。结果反成魔。若决定取神通勝相作佛者。不唯幻士成圣。乃至天魔外道。妖狐精魅。鬼神龙蜃等皆悉成佛。彼咸具业报五通。尽能变化故。若不一一以实相勘之。何辨真伪。但先悟宗镜。法眼圆明。则何理而不通。何事而不彻。一切佛事摄化之门。自然成就。
如华严论云。经云入深禅定得佛神通者。以心称理。原无出入。体无静乱。体无造作性。任理自真。不生不灭。理真智应。性自遍周三世十方。一时普应对现色身。随智应而化群品。而无来往。亦不变化。名佛神通智。无依止。无形无色。体无来去。性自遍周。非三世摄而能普应三世之法。名曰神通。是故经云。智入三世而无来往。为三世是众生情所妄立。非实有故。为智体无形无色。不造不作而应群品。名之为神。圆满十方无法不知无根不识名之为通。
问。佛称觉義。觉何等法。
答。无法之法。是名真法。无觉之觉。是名真觉。则妙性无寄。天真朗然。
华严经颂云。佛法不可觉。了此名觉法。诸佛如是修。一法不可得。
无字宝箧经云。尔时勝思唯菩萨白佛言。何等一法是如来所证觉知。善男子。无有一法如来所觉。善男子。于法无觉是如来觉。善男子。一切法不生而如来证觉。一切法不灭而如来证觉。是以若有觉乃众生。无觉同木石。俱非真性。不契无缘。无觉之觉。方齐大旨。无觉故不同众生。觉故不如木石。则一觉一切觉。无觉无不觉。无觉故慧解寂然。无不觉故虚怀朗鉴。又见心常住。称之曰觉。一成一切成。一觉一切觉。言穷虑绝。不壞假名。故曰始成正觉。
问。初发心时便成正觉者。云何复说後心菩提。
答。十方诸佛唯为一大事出现于世。皆令众生于自心中开此知见。若立种种差别。是众生知见。若融归一道。是二乘知见。若一亦非一。是菩萨知见。若佛知见者。当一念心开之时。如千日并照。不俟更言。即是祖师西来。即是诸佛普现。故云念念释迦出世。步步弥勒下生。何处于自心外别求祖佛。则知众生佛智本自具足。若欲起心别求。即成遍计之性。故六祖云。本性自有般若之智。自用智慧观照。不假文字。若如是者。何用更立文字。今为未知者假以文字指归。令见自性。若发明时即是豁然还得本心。于本心中无法不了。故云。悟无念法者。万法尽通。悟无念法者。见诸佛境界。是知若入无念法门。成佛不出刹那之际。若起心求道。徒劳神于尘劫之中。
问。即心成佛者。为即真心。为即妄心。
答。唯即真心。悟心真故成大觉義。故称为佛。
问。若即真心。有何勝義。若即妄心。成何过咎。
答。毕竟空门。理无眹迹。分别之道。事有开遮。妄心者。从能所生。因分别起。发浮根之暂用。成对境之妄知。若離前尘。此心无体。因境起照。境灭照亡。随念生尘。念空尘谢。若将此影事而为佛身。既为虚妄之因。只成断灭之果。
真心者。湛然寂照。非从境生。含虚任缘。未尝作意。明明不昧。了了常知。舒之无踪。卷之无迹。如澄潭莹野。明镜悬空。万像森罗。豁然虚鉴。不出不入。非有非无。斯则千圣冥归。万灵交会。信之者彻大道之原底。体之者成常住之法身。祖佛同指此心而成于佛。亦名天真佛。法身佛。性佛。如如佛。亦非離妄。妄无体故。亦非即真。真非即故。真妄名尽即離情消。妙圆觉心方能显现。又以本具故方能开示。故云。如来正觉心与众生分别心契同无二。为开示悟入之方便。是以若众生心与诸佛心各异。如何说开。只为契同方垂方便。如藏中无宝徒劳掘凿。只为有宝不废人功。但发信心。终当见性。故云我为汝保任此事。终不虚也。
所以云。摩尼珠。人不识。如来藏裡亲收得。六般神用空不空。一颗圆光色非色。如是的指。何用别求耶。
故心丹诀云。茫茫天下虚寻觅。未肯回头自相识。信师行到无为乡。始觉从来枉施力。
问。若即真心成佛。妄觉堕凡则妄念违宗。真心顺觉斯乃真妄有二。体用分離。如何会通。圆融一旨。
答。真妄无性。常契一原。岂有二心而互相即。以性净无染。妄不可得。如幻刀不能斫石。苦雾不能染空。为不了一心之人。所以说即。
如台教问云。无明即法性。无复无明。与谁相即。
答。如为不识冰人指水是冰。指冰是水。但有名字。寧复有二物相即耶。是知。时节有异。融结随缘。湿性常在。未曾变动。乃至即凡即圣亦复如是。凡圣但名。一体无异。
故先德释华严经云。一世界尽法界亦如是者。知一眼如。一切眼如皆然。举譬如一人身有手足。一切人皆有手足。是以不了此一心。皆成二见。若凡夫执著此心造轮回业。二乘厌弃此心求灰断果。又凡夫无眼。将菩提智照成烦恼火烧。如大富盲儿坐宝藏中。举动罣碍为宝所伤。二乘将如来四德秘藏(常乐我净)为无常五阴(色受想行识)。谓是贼虎龙蛇。怕怖驰走。缚脱虽殊。取捨俱失。若谛了通达之者。不起不灭。无得无生。了此妄心念念无体。从何起执。念念自離。不须断灭。尚不得一。何况二乎。故知。诸法顺如证圆成而情无理有。群情违旨执遍计而情有理无。顺常在违一道而何曾失体。情不乖理千途而未暂分岐。洞之而情理绝名。了之而顺违无地。是以法法尽合无言之道。念念皆归无得之宗。天真自然非干造作。
如无言菩萨经云。尔时舍利弗谓无言菩萨曰。汝族姓子不能语言。云何欲问如来義乎。无言曰。一切诸法悉无文字。亦无言词。所以者何。一切众生皆悉自然。无诸言教及众想念。所以若约事备陈。则凡圣无差而差。若就理融即。则生佛差而不差。是以差与不差。俱不離真如之体。
如华严演義云。无差之差者。是圆融上之行布也。差之无差者。是行布上之圆融也。如揽别成总。非離别外而有此总。如是融摄。无法不归。则三乘非三。五性非五。(缘觉声闻菩萨不定阐提)如是妙解。方被宗镜之光。離此见生。悉乖不二之旨。
问。若一切众生即心是佛者。则诸佛何假三祇百劫方成。
答。此论自证法门。非述化仪方便。
如华严论云。此法门者。是该括始终。一际圆满无碍。无成无壞无出无没。常转法轮。若人了得此法门者。佛智自然智无师智之所现前。为此法无出没故。还以自然无出没智而自能得之。非情繫思量之所能得也。一切权教法门总在其中。一时而说。为诸权教不出法界。无三世故。各依自见无量差殊。此一乘教是始成正觉时说。若依情是最初成佛时说。若依智无始终说。故知。成佛说法不離一念。如华严经中。毘目仙人执善财手。即时善财自见其身往十方十佛刹微尘数世界中。到十佛刹微尘数诸佛所见彼佛刹及其众会诸佛相好。种种莊严乃至或经百千亿不可说不可说佛刹微尘数劫。乃至时彼仙人放善财手。善财童子即自见身还在本处。是知不动本位之地而身遍十方。未離一念之中而时经亿劫。本位不动。远近之刹历然。一念靡移。延促之时宛尔。不依宗镜。何以消文。万法冥归。终无别旨。
问。无性理同。一时成佛。云何三乘人等见佛有其差别。
答。随心感现。影像不同。自业差殊。非佛有异。
故识论云。境随业识转。是故说唯心。
又密迹经云。一切天人见佛色量。或如黄金白银诸杂宝等。乃至或见丈六乃至百亿无量无边遍虚空中。是则名为如来身密。故知随见不同。迹分多种。不唯见佛。观法亦然。随智浅深。法成高下。
如大涅槃经云。十二因缘。下智观故得声闻菩提。中智观故得缘觉菩提。上智观故得菩萨菩提。上上智观故得佛菩提。
又佛身无依应機普现。谓色无定色。若金刚之合朱紫。形无定形。犹光影之任修短。相无定相。似明镜之对妍媸。故随乐皆见。乃至一身多身。但由众生分别心起。故无积无从。其犹并安千器数步而千月不同。一道澄江万里而一月孤映。又如三舟共观。一舟停住二舟南北。南者见月千里随南。北者见月千里随北。停舟之者见月不移。是为此月不離中流而往南北。设百千共观。八方各去。则百千月各随其去。是以情隔即法身成异。心通而玄旨必均纭纭。自他于佛何预。是以真身寥廓。与法界合其体。包罗无外。与万化齐其用。穷原莫二。执迹多端。一身多身。经论异说。
如华严演義问云。佛前唯一普贤。何以一一佛前各有多耶。
答。含有二義。一缘起相由。正约主伴。兼明即入。谓为主须一为伴必多。此一者是即多之一。一切一也。多是全一之多。一一切也。二力用交彻。一有一切普贤之身不可思议。略有三类。一随类身。随人天等见不同故。二渐勝身。乘六牙象等相莊严故。三穷尽法界身。帝网重重无有尽故。此第三身含前二身及无尽身。
又问。如上所说。则无一处无有普贤。今何不见。释有三意。一约機不见。是盲者过。二不见是见。见虚空身。以虚空不可见。若不见者。真见虚空。三亦遍不见处故者。明见则不遍。何者。以可见不可见皆是普贤身。要令可见为身。则普贤身不周万有。如智不可见。岂非智身耶。明知由有不见之处。方知遍耳。此等三身。何人能见。慧眼方见。非肉眼所见。如是慧眼。无见无不见矣。
御录宗镜大纲卷四

[book_title]御录宗镜大纲卷五
问。成佛之理。或云一念。或云三祇。未审定取何文。以印後学。
答。成佛之旨。且非时劫迟速之教。属在权宜。故起信论明。为勇猛众生。成佛在于一念。为懈怠者。得果须满三祇。但形教迹之言。尽成方便。
楞严经钞云。劫者。是时分義。而有成住壞空。皆由众生妄见所感。且妄见动外感风轮。由爱发故外感水轮。由坚执心外感地轮。由研求懆故外感火轮。由四大故起六根。起六根故见六尘。见六尘故有时分。若了无明根本一念妄心。则知从心所生三界。毕竟无有。且时因境立。境尚本空。时自无体。何须更论劫数多少。但一念断无明。何假更历僧只。
是以。首楞严经云。如幻三摩提。弹指超无学。又云。想相为尘。识情为垢。二俱远離。则汝法眼应时清明。云何不成无上知觉。
圆觉经云。知幻即離。不作方便。離幻即觉。亦无渐次。故知长短之劫由一念来。三乘趣果并是梦中。说悟时事。皆无多劫耳。所以。法华经演半日为五十小劫。维摩经演七日为一劫。
又如涅槃经云。屠儿廣额日杀千羊。後发心已。佛言。于贤劫中成佛。诸大菩萨及阿罗汉疑云。我等成佛即远劫。廣额何故成佛在先。佛言。欲得早成者即与早。欲得远成者即与远。若顿见真性。即一念成佛。故知利钝不同。迟速在我。可验心生法生。心灭法灭矣。以三界无别法。但是一心作。一切境界皆因动念。念若不生境本无体。返穷动念念亦空寂。即知迷时无失。悟时无得。以无住真心不增减故。
问。即自心成佛者。还立他佛否。若决定不立。则无诸佛之所威神建立。加被护念等便成断见。
答。以自心性遍一切处故。所以若见他佛。即是自佛。不壞自他之境。唯是一心。众生如像上之模。若除模既见自佛。亦见他佛。何者。虽见他佛。即是自佛。以自铸出故。亦不壞他佛。以于彼本质上虽变起他佛之形。即是自相分故。变与不变皆是一心。所以因众生迷悟二心。有见不见。自他之理。若约真性。迷悟何从。自他俱泯。以法身无形。无自他相见之相。
古德云。迷有二种。一心外取境。生想违理故。不能见无相之佛。二取内蕴相。不了性故。不见心佛。悟有二种。一了一切法即心自性。性亦非性。情破理现。则见舍那身。称于法性。无内外也。二了蕴性相。则见自心之佛。与舍那非一非异。如天帝释不修天业。宫殿何以随身。转轮王不作王因。七宝无由聚集。唯凭自善外感勝缘。
是以华严经云。佛子。一切如来同一体性大智轮中。出生种种智慧光明。佛子。汝等应知。如来于一解脱味出生无量不可思议种种功德。众生念言此是如来神力所造。佛子。此非如来神力所造。佛子乃至一菩萨不于佛所曾种善根。能得如来少分智慧。无有是处。但以诸佛威德力故。令诸众生见佛功德。而佛如来无有分别。无成无壞。无有作者亦无作法。佛子。是为如来应正等觉出现之相。
宝藏论云。夫所以真一。无一而现不同。或有人念佛佛现。念僧僧现。但彼佛非佛非非佛。而现于佛。乃至非僧非非僧。而现于僧。何以故。彼妄心希望现故。不觉自心所现圣事缘起。一向为外境界而有差别。实非佛法僧而有异也。乃至譬如有人于大冶边自作模样方圆。自称愿彼融金流入我模以成形像。然则融金虽成形像。其实融金非像非非像。而现于像。彼人念佛亦复如是。大冶金即喻如来法身。模样者即喻众生希望念融得佛故。以念佛和合缘生起种种身相。然彼法身非相非非相。何谓非相。本无定相。何谓非非相。缘起诸相然则法身。非现非非现。離性无性。非有非无。非心非意。不可以一切量度也。但彼凡夫随心而有。即生现佛想。一向谓彼心外有佛。不知自心和合而有。或一向言心外无佛。即为谤正法也。释曰。何谓非相本无定相者。以因心所现外相无体。从心感生。缘尽即灭。何相之有。故云本无定相。何谓非非相缘起诸相者。既称无定。但随缘现。因缘和合幻相不无。故云缘起诸相。若能不生分别。不执自他。内不执有而取诸蕴。外不执无而谤正法。则开眼合眼。举足下足。非见非非见。为真见佛矣。故知三宝如虚空相。非见闻之所及。则众生之心佛。度佛心之众生。若有一法对治。尽成邪见。
故六祖云。邪来正度。迷来悟度。愚来智度。恶来善度。如是度者。即是真度。
问。既心外无佛。见佛是心。云何教中有说化佛来迎。生诸净刹。
答。法身如来本无生灭。从真起化接引迷根。以化即真。真应一际。即不来不去。随应物心。又化体即真。说无来去。从真流化。现有往还。即不来相而来。不见相而见也。不来而来。似水月之顿呈。不见而见。犹行雲之忽现。
问。如前剖析。理事分明。佛外无心。心外无佛。云何教中更立念佛法门。
答。只为不信自心是佛。向外驰求。若中下根。权令观佛色身。繫缘粗念。以外显内。渐悟自心。若是上機。只令观身实相。观佛亦然。
如佛藏经云。见诸法实相。名为见佛。何等名为诸法实相。所谓诸法毕竟空。无所有。以是毕竟空无所有法念佛。舍利弗。随无所有。无觉无观。无生无灭。通达是者。名为念佛。汝念佛时。莫取小想。莫生戏论。莫有分别。何以故。是法皆空。无有体性。不可念。一相所谓无相。是名真实念佛。
华严经颂云。譬如日月住虚空。一切水中皆现影。住于法界无所动。随心现影亦复然。又颂云。譬如帝青宝照物皆同色。众生见佛时。同佛菩提色。释云。诸佛菩提之色。即众生心性之光。以心无相故。菩提亦复然。
所以文殊颂云。无色无形相。无根无住处。不生不灭故。敬礼无所观。又颂云。虚空无中边。诸佛心亦然。心同虚空故。敬礼无所观。
婆沙论中。明念实相佛。得上势力而不著色法二身。偈云。不贪著色身。法身亦不著。善知一切法。永寂如虚空。劝修者。若人欲得智慧如大海者。于此坐不运神通。悉见诸佛。悉闻所说。悉能受持者常行三昧。于诸功德最为第一。此三昧是诸佛母佛眼。佛父无生大悲母。一切诸如来从此二法生。碎大千地及草木为尘。一尘为一佛刹满尔世界中宝。用布施其福甚多不如闻此三昧不惊不畏。况信受持读诵为人说。况定心修习如𤚲牛乳顷。况能成是三昧故。无量无边。又婆沙论云。劫火官贼怨毒龙兽众病侵是人者。无有是处。此人常为天龙八部。诸佛皆共护念称赞。
问。夫成佛门。若论修善则有前後。若是性善。本一心平等。诸佛既有性恶。阐提亦有性善。既同一性。俱合成佛。云何阐提不成佛耶。
答。若言性佛。何人不等。若约修成。阐提未具。
台教问。阐提与佛。断何等善恶。
答。阐提断修善尽。但性善在。佛断修恶尽。但性恶在。
问。阐提不断性善。还能令修善起。佛不断性恶。还令修恶起耶。
答。阐提不达性善。以不达故还为善所染。修善得起。廣治诸恶。佛虽不断性恶。而能达于恶。以达恶故。于恶得自在。故不为恶所染。修恶不得起故。佛永无复恶。以自在故。廣用诸恶法门化度众生。终日用之。终日不染。不染故不起。那得以阐提为例耶。若阐提能达此善恶。则不复名为一阐提也。若依他文明阐提断善。尽为阿赖耶识所熏。更能起善。阿赖耶即是无记无明。善恶依持为一切种子。阐提不断无记无明故还生善。佛断无记无明尽无所可熏故。恶不复还生。若欲以恶化物。但作神通变现。度众生耳。是以。善恶诸法皆以无性为性。此性即是佛性。即无住本。即法性。故此善恶性不可断也。即今推自心性不可得。即无住处。能遍一切处。即善恶性也。性无善恶。能生善恶。善恶可断。性不可断。善恶同以心性为性。若断性恶则断心性。性不可断。所以阐提不断性善。纵堕三涂。性善不减。性恶不增。直至成佛。性善不增。性恶不减。此性即法身也。犹如明镜。本无好醜众像。能现一切好醜众像。像有增减。明净光体不增不减也。镜本无像。故能现像。佛性无善恶。能现善恶。众生不得性。但得善恶。为善恶所拘。不得自在也。性善不壞故。地狱发佛界善。性恶不壞故。佛能现六趣恶。又性者。即是善恶等诸法之性。遍十方三世众生国土等一切处。无有变异。不增不减。能现善恶。凡圣垢净因果等从性而起。故云性善性恶。若善恶等即无定相。随缘构习。如镜中像无体可得。若遇净缘即善。若因染缘即恶。从修而得故。名修善修恶。若论性善。不唯阐提。若论性恶。不唯诸佛。以是善恶诸法之性故。即一切众生皆悉具有。一际平等。若觉了此性。即便成佛。故能示圣现凡。自在无碍。若论修善修恶。于上中下根即不可定。随修成之厚薄。任力量之浅深。得世间报而六趣升沉。成出世果而四圣高下。以不了善恶之性故。为善恶业之所拘而不自在。若见性达道。何道不成。则法法标宗。尘尘契旨。岂唯善恶二法而得自在耶。
问。三宝如虚空相。非见闻之所及者。教中云何说见道。又称见佛。
答。约本智发明。假称名见。非眼所睹。唯证乃知。離见非见。方名真见。
涅槃经云。菩萨实无所见。无所见者即无所有。无所有者则一切法。是以法性无所有。菩萨则无所见。与法理会。假称为见。实非见也。真性湛然。非是见法。
经云。不行见法。诸佛速与受记。则是離断常二边。即见自身清净。见身清净。即是见佛清净。乃至见一切法悉皆清净。无非是佛。无非是法。以自心性无生。顺物遍一切处故。若一微尘不是佛者。则成翳障。不入普眼之门。唯堕能所之见。
大集经云。梵天问海慧菩萨言。善男子。汝今了了见佛法否。海慧言。佛法非色。不可睹见。汝云何言了了见佛法耶。一切诸法悉不可见。夫了了者。即是佛法无有二相。是以来同水月。散若幻雲。见犹梦形。闻如谷响。觉处即现。不从方来。迷处自无。不从此去。
如圆觉经云。圆觉普照。寂灭无二。于中百千万亿不可说阿僧祇恒河沙诸佛世界。犹如空花乱起乱灭。
般若假名论偈云。如来法为身。但应观法性。法性非所见。然亦不能知。法性者。所谓空性。无生性。此即诸佛第一義身。若见于此。名为见佛。经云。以见空性。名见如来。又法性之处。无有一物。可名所知。由是彼智。亦不能知。又经言。大王。一切法性犹如虚空等。与众物为所依止。而其体性非是有物。亦非无物。能知此中。寂然无知。名为了知。名为知者。随俗言说。信解无生之福多于宝施。如有颂言。若人持正法及发菩提心。不如解于空十六分之一。是以解第一義空。方成般若。见无生自性。始了圆宗。以真空不壞业果。尊卑宛然。不同但空。不该诸有。
如大涅槃经云。有业有报不见作者。如是空法。名第一義空。所以见性之时。性本離念。非有念而可除。观物之际。物本无形。非有物而可遗故。云離念之智。等虚空界。
如大乘千钵大教王经云。是时普明菩萨则证入毘卢遮那如来金刚法藏三昧三摩地。令一切菩萨及一切有情众生同愿修持。入此性净真如法藏三昧真际观。云何应得修入此观。菩萨则当观照心地。觉用心智。唯照心性。细细观觉。觉照心体。见性无动。证觉不动。即能恒用。用观体智见性清净。性自離念。離念无物。心等虚空。即证圣智。如如圣性。二俱澄寂。空同无体。性体虚静。则是名为菩萨证入真如法界性印法藏真际观门。故知法界性即众生心性。众生心性即虚空性。
故大智度论云。复次舍利弗。菩萨摩诃萨欲住内空外空。内外空空空。大空第一義空。有为空无为空。毕竟空无始空。散空性空自相空。诸法空不可得空。无法空有法空无法有法空。当学般若波罗密。释云。内空者。即内法。所谓内六入。眼耳鼻舌身意。眼空无我无我所等。外空者。即外法。所谓外六入。色声香味触法。色空无我无我所等。内外空者。即内外十二入。十二入中无我无我所等。空空者。以空破内空外空内外空。破是三空。故名为空空。大空者。即十方空。东方无边故名为大。亦一切处有故名为大。第一義空者。第一義名诸法实相。不破不壞故。是诸法实相亦空。何以故。无受无著故。若诸法实相有者。应受应著。以无实故不受不著。若受若著即是虚诳。有为空无为空者。有为法名因缘和合生。所谓五阴十二入十八界等。无为法名无因缘常。不生不灭如虚空。
问。有为法因缘和合生。无自性故空。此则可尔。无为法非因缘生。法无破无壞。常若虚空。云何空。
答。若除有为。则无无为。有为实相即是无为。如有为空。无为亦空。以二事不异故。毕竟空者。一切法皆毕竟空。是毕竟空亦空。空无有法故。亦无虚实相待。复次。毕竟空者。破一切法令无遗馀。故名毕竟空。若有少遗馀。不名毕竟空。无始空者。如经中说。佛语诸比丘。众生无有始。无明复爱所击。往来生死。始不可得。破是无始法。故名为无始空。散空者。散名别離相。如诸法和合故有。如车以辐辋辕毂众合为车。若離散各在一处。则失车名。五阴和合因缘故名为人。若離五阴人不可得。性空者。诸法性常空。假来相续。故似若不空。譬如水性自冷。假火故热。止火停久。水则还冷。如经说。眼空无我无我所。何以故。性自尔耳。自相空者。一切法有二种相。总相别相。是二相空。故名为相空。总相者。如无常等。别相者。诸法虽皆无常而各有别相。如地为坚相。火为热相。一切诸法空者。一切法有好有醜。有内有外。一切法有心生故名为有。无自体故空。无所得空者。一切法乃至无馀涅槃。不可得故。名无所得空。无法空有法空无法有法空者。无法名法已灭。是灭无故。名无法空。有法空者。诸法因缘和合生故有法。实性无故名有法空。无法有法空者。取无法有法相不可得。是为无法有法空。乃至云離我我所故空。因缘和合生故空。无常苦空无我故名为空。始终不可得故空。唯心故名为空。故知一切万法。皆从心现。悉无自体。尽称为空。所以云。若住此十八空门。当学般若。则未尝有一法能出我之灵台智性矣。此十八空。下至有为世间五阴。上至无为第一義谛。收一切法。无不皆空。若不学般。若别尚馀宗。体有而未达有原。穷空而不尽空理。须归宗镜。内照发明。则外无一法更有遗馀矣。又此是如空。非体是空。以真心无碍。映现万法。如虚空不拒诸相发挥。故于真心中能现一切。其所现一切。虽依心无体。照见五蕴皆空。然亦不著于空。能兴佛事。
如华严经颂云。十方所有诸如来。了达诸法无有馀。虽知一切皆空寂。而不于空起心念。以一莊严严一切。亦不于法生分别。如是开悟诸群生。一切无性无所观。
问。法身之理为复有法成。为复无法成。为复一法成。为复异法成。
答。本觉心宗。法身性地。口欲言而词丧。心欲缘而虑亡。所以然者。说有则妙体虚玄。谈无则道无不在。言生则三界无物。云灭则一体常灵。言一则各任其形。说异则同归实相。是知。不可以称量。不可以希冀。若开方便。欲晓疑情。则不有不无。非一非异。能超四句。方会一乘。
古德问云。若众生与诸佛同一心佛性。等有法身。则有二过。一众生悉当成佛。则众生界尽。二诸菩萨阙利他行。以无所化機故。
答。此所问难。并由妄见众生界故。妄起此难。
不增不减经云。大邪见者。见众生界增。见众生界减。以不如实知一法界故。于众生界起增减见。经意则一切众生一时成佛。佛界不增。众生界不减。故经云。众生即法身。法身即众生。众生法身。義一名异。解云。况众生界如虚空界。设如一鸟飞于虚空。从西向东经百千年。终不得说东近西远。何以故。虚空无分剂故。亦不得云总不飞行。以功不虚故。当知此中道理亦尔。非有灭度令有终尽。非无终尽有不灭度。故众生界甚深廣大。唯是如来智所知境。不可辄以狂心限量斟酌。起增减见。且如虚空界虽无分剂。不碍鸟飞。类众生界虽不可尽。不妨灭度。但不起增减之见。去取之情。则智翼高翔。真空无滞。
如华严疏释经云。佛智廣大同虚空者。量智则包含而普遍。理智无分别而证入。是以太虚含众像。众像不能含太虚。太虚不分别众像。众像乃差别太虚。以况我法不能容佛智。佛智乃能容我法。有我法者。分别如来是。如来者。不分别我法。
问。众生业果种子现行。积劫所熏犹如胶漆。云何但了一心。顿断成佛。
答。若执心境是实。人法不空。徒经万劫修行。终不证于道果。若顿了无我。深达物虚。则能所俱消。有何不证。犹微尘扬于猛吹。轻舸随于迅流。只恐不信一心。自生艰阻。若入宗镜。何往不从。是以但了一心。自然万境如幻。何者。以一切诸法。皆从心幻生。心既无形。法何有相。
所以高城和尚歌云。说教本穷无相理。廣读原来不识心。识取心。了取境。识心了境禅河静。若能了境便识心。万法都如闼婆影。
御录宗镜大纲卷五

[book_title]御录宗镜大纲卷六
夫如上所说。祖教同诠。凡曰有心。皆得成佛。如今现见。众生何不成佛。
答。若以众生眼观。只见众生界有馀。若以佛眼观。乃知诸佛界无外。故知无明妄风鼓心海而易动。本觉真性睡长梦而难惺。
是以首楞严经云。汝之心灵。一切明了。未曾暂昧。而迷者目击而不知。
如法华经云。于某年月日以无價宝珠繫汝衣裡。今故现在而汝不知。勤苦忧恼以求自活。甚为痴也。
是知十方诸佛中。无有一佛不信此心成佛。二十八祖内。无有一祖不见此性成祖。如今闻而不成祖佛者。皆为信不及见不谛故。但学其语不照其心。但执其解不深其法。经云。信是道原功德母。见即无疑。故但入宗镜。方悟前非。心光透时。馀瑕自尽。
涅槃经云。二十五有有我者自实名我。所谓一切诸法体实。一切众生有如来藏能为佛因。名有佛性。如一切色中皆有空性。然非独有情具如来之正性。一切诸法中皆有安乐性。所以云。若以肉眼观。无真不俗。若以法眼观。无俗不真。又云。法身流转五道。名曰众生。但法身即是真如。流转五道即是随缘。名曰众生。是差别義。又由随缘即不变故。夺差别令体空。则末寂也。由体空差别故。夺不变令随缘。故本寂也。以全本为末故。本便隐。全末为本故。末便亡也。是则真如随缘成众生时。未曾失于真体。故令众生非众生也。众生体空即法身时。未曾无众生。故令法身非法身也。故二双绝。二既互绝。则真妄平等无可异也。故云。随缘非有之法身。恒不异事而成立。寂灭非无之众生。常不异真而显现。故知。烦恼即菩提。菩提即烦恼。
入法界体性经云。佛问文殊。汝知法界耶。如是。世尊。我知法界即是我界。又问。汝岂不乐法界耶。文殊曰。世尊。我不见一法非法界者。更何所乐。
持世经云。若世间法与出世间法异者。诸佛不出于世也。何者。以觉一切法平等故。名为佛。
大集经云。诸众生界及法界若能平等观。无异不生分别一二数。是名菩萨不退印。又云。若有菩萨。不離凡夫能知圣法。以凡夫心观察圣法。
无生義云。众生身中有佛三十二相八十种好。坐宝莲花与佛无异。但为烦恼所覆故。未能得用。此是具有佛知见根性。未有知见用。即时犹故愚。乃至譬如小儿。具有大人六根。与大人不异。在其身中而未能有大人用。至渐长大复须学问。乃有大人知见力用也。若根性是有。作用岂无。如种子本甘。结果非苦。只恐不知有。自认作凡夫。真性常了然。未曾暂隐覆。如佛言。如来实无秘藏。何以故。如秋满月处空显露。清净无翳人皆睹见。故知。但是众生不了。自称为秘。然虽无秘藏而有密语。密语难解。唯智能知。
如经云。凡真实法。不捨自相取于馀相。若捨非正觉成等正觉。则非真实正觉者。曾无有时不成正觉。故知一切众生。皆住觉地。非是捨不觉而取正觉。则一觉一切觉。常成正觉。无有不觉时。如虚空湛然无有成壞。若执有成不成。斯属情见。若以智照。何往不真。念念而常见法身。尘尘而尽成佛国。但以自眼有翳。妙见不通。违背己灵。沉溺家宝。虽同一性。要以智明。得失在人。精粗任己。故知众生之识相续不断。但由精粗分其升降耳。
如华严疏云。一切法有二。一是所迷。谓缘起不实故如幻。缘成故无性。二是能迷。遍计无物故如空。妄计故无相。又以不觉故不知有。以不信故不承当。但起无明。空成倒想。如夜绳不动。疑之为蛇。暗室本空。怖之有鬼。故知本无迷悟。妄有升沉。昔迷悟而似迷。今悟迷而非悟。但以内见自隔客尘所遮。于体上分远近之情。向性中立凡圣之量。
如勝思唯梵天所问经云。梵天问文殊师利。比丘云何亲近于佛。答言。梵天。若比丘于诸法中不见有法若近若远。是则名为亲近于佛。
大集经云。不觉一法微相者。乃能了知如来出世。无出之出即是佛出。是以若不见一法。常见诸佛。则千里同风。若见一法。不见诸佛。则对面胡越。故知。背心合境。顿起尘劳。背境合心。圆照法界。何者。心是所依。法是能依。能依从所依起。如水是所依。波是能依。離水无波。離心无法。又心是能生。法是所生。如木能生火。木是能生。火是所生。離木无火。離心无法。故知不即心为道者。如千人排门。无一得入。若了心顿入者。犹一人拔关。能通万彙。得宗镜之要者。其斯谓乎。是知。虽有佛性。久翳尘劳。须以止观熏修。乃得明净。如贫女得藏中之宝。犹力士见镜裡之珠。方亲悟自心妙觉圆满。
又。如何行于止观得契真修。
但了能观之心。所观之境。各各性離。即妄心自息。此名为止。常作此观。不失其照。故名为观。斯则即止即观。即观即止。无能所观是名止观。
如先德云。法性寂然名止。寂而常照名观。非能所观。有其二事。
所以华严经颂云。若有欲知佛境界。当净其意如虚空。远離妄想及诸取。令心所向皆无碍。疏释云。一離妄取。如彼净空无雲翳。故斯即真止。二触境无滞。如彼净空无障碍。故斯即真观。此观
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:28:16-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>