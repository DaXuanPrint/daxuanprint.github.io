<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,吴都法乘序,本书及着者考略,吴都法乘总目,吴都法乘卷第一,吴都法乘卷第二,吴都法乘卷第三,吴都法乘卷第四,吴都法乘卷第三,吴都法乘卷第五,吴都法乘卷第六,吴都法乘卷第七,吴都法乘卷第八,吴都法乘卷第九,吴都法乘卷第十,吴都法乘卷第十一,吴都法乘卷第十二,吴都法乘卷第十三,吴都法乘卷第十四,吴都法乘卷第十五,吴都法乘卷第十六,吴都法乘卷第十七,吴都法乘卷第十八,吴都法乘卷第十九,吴都法乘卷第二十,吴都法乘卷第二十一,吴都法乘第二十二,吴都法乘卷第二十三,吴都法乘卷二十四,吴都法乘卷第二十五,吴都法乘卷第">
<meta name="description" content="三十卷。明代周永年撰。为关于江苏省吴地佛教之记事类纂。三十卷本各篇皆收录诸书记载之事，不论大小，尽网罗之，并附记出典与作者。周永年除撰有《吴都法乘》十二卷外,还撰有《邓尉圣恩寺志》一书。《吴都法乘》一书,辑吴中释氏典故,内分十二篇而成。书中收载了佛祖释迦牟尼出家、求法、创教、弘法及其生平典故和传说,在江苏流传、衍化和传播情况。该书紧紧围绕佛缘、佛法、佛性问题,以细腻的构思和浓重的故事情节,潜移默化地阐明佛法无边,佛祖出家救世的宗旨。可谓通俗易懂,不失为传播佛教的宣传品。对佛教为普通民众所了解、所接受具有很">
<title>吴都法乘_[明]周永年_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">吴都法乘</span> <br/>
          作者： <span class="inputVal" id="bkauthor">[明]周永年</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]826647</span> <br/>
          说明： <span class="inputVal" id="bkdec">三十卷。明代周永年撰。为关于江苏省吴地佛教之记事类纂。三十卷本各篇皆收录诸书记载之事，不论大小，尽网罗之，并附记出典与作者。周永年除撰有《吴都法乘》十二卷外,还撰有《邓尉圣恩寺志》一书。《吴都法乘》一书,辑吴中释氏典故,内分十二篇而成。书中收载了佛祖释迦牟尼出家、求法、创教、弘法及其生平典故和传说,在江苏流传、衍化和传播情况。该书紧紧围绕佛缘、佛法、佛性问题,以细腻的构思和浓重的故事情节,潜移默化地阐明佛法无边,佛祖出家救世的宗旨。可谓通俗易懂,不失为传播佛教的宣传品。对佛教为普通民众所了解、所接受具有很大宣传价值。</span> <br/>
          封面： <span class="inputVal" id="bkimg">Z_1015.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]吴都法乘
[book_author][明]周永年
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]826647
[book_dec]三十卷。明代周永年撰。为关于江苏省吴地佛教之记事类纂。三十卷本各篇皆收录诸书记载之事，不论大小，尽网罗之，并附记出典与作者。周永年除撰有《吴都法乘》十二卷外,还撰有《邓尉圣恩寺志》一书。《吴都法乘》一书,辑吴中释氏典故,内分十二篇而成。书中收载了佛祖释迦牟尼出家、求法、创教、弘法及其生平典故和传说,在江苏流传、衍化和传播情况。该书紧紧围绕佛缘、佛法、佛性问题,以细腻的构思和浓重的故事情节,潜移默化地阐明佛法无边,佛祖出家救世的宗旨。可谓通俗易懂,不失为传播佛教的宣传品。对佛教为普通民众所了解、所接受具有很大宣传价值。
[book_img]Z_1015.jpg


[book_title]序
余尝憾释氏文苑自宏明集外无荟萃以成巨观者佛教真谛本不在语言文字况于章句赘调抑尤糟粕虽然处此情器世间一切意义舍言文固无所附丽观感擘味胥必假是为涂径而破邪显正藏往察来为用尤着故三藏十六部之结集非得已也末流崇伪竞浮禆贩文添为生活于真谛固全没交涉然披沙拣金其价自在吾人今日幸稍具知与力于古德硕学单词片句以讫臣着鸿篇存护流通以兾其传之永广抑亦非异人责欤周永年所辑吴都法乘向无刊本此钞稿凡三十卷有潢川吴氏收藏图印盖乾隆以前物流转於荒山破刹中有年矣祢者以▆成和尚及李印泉居士之回缘获现于世殊非偶然碛砂全藏印行既毕使同人回欢喜踊跃以从事於此凡八阅月告蒇于是吴中梵刹文献得广播于凡民之心目处此大道晦盲之际其功德将不可思议即编中诸人无专集者其文字赖是而传以世法论发潜阐幽力岂下于掩骼埋胔横流满地寰宇荆榛血肉抟噬戾气盈溢吾徒方生死显晦不知所可顾犹得于刼灰之隙奏此区区之绩或亦得窃比於风雨鷄鸣之一细响也欤春和景明百昌苏茁天时人事或有异于一阳之复然固未可券也摩挲此册念吴中山水清响犹存蘖庵苍雪或有继而起者三生石在请事斯语
中华民国二十五年四月遐庵居士叶恭绰序

[book_title]吴都法乘序
吴都法乘三十卷盖有明吴江周永年安期先生之所纂辑也先生为恭肃公用之曾孙忠毅公宗建之兄当崇祯之季世以清节力学闻于时自邦君大夫以至湖海士人多知其名而争相延伫先生泊然不顾惟以着述为务俾後之览者知千载浮提俨然华藏世界大事因缘宛若龙象长流方之声尘煊赫于当世转瞬随逝水以唐捐者其胸次识力顾可同日而语哉先生着述甚多其幸免于劫火者有邓尉山圣恩寺志余于往岁既为寺僧校雠而梓行之矣独于是书数数求之而未得岁丙寅搜采虎阜金石于清怡亲王祠见此旧抄本于是欣然以喜商之主僧得旬日期亟假归斥资倩钞胥二十人秉烛兼书如期而竣欲付之剞劂以广流传顾兹事体大独力难任又以人事蹉跎卒卒未遑今裕甫诸公举以印行书且成走笔以相告曰此书与君有甚深因缘是不可以不序余既喜觉士波光历尘劫以烺燿珠林法苑晦百世而重昭将见乐郊乐土顿还南朝四百之旧观梵行梵天本为有情一生之补处仰彼前修钦此达识业海不波功德无量矣民国二十五年丙子寒食节腾冲李根源书于吴门曲石精庐

[book_title]本书及着者考略
【四库全书总目提要卷一百四十五】吴都法乘十二卷两淮盐政采进本明周永年撰永年有邓尉圣恩寺志已着录是书皆辑吴中释氏典故分十二篇
【吴江县续志艺文目一】吴都法乘十二卷周永年撰
【顾湄虎邱山志纂修姓氏】周永年字安期吴江人着虎邱山灵岩寺合志
【殷增松陵诗徵前编小传】周用字行之号白川弘治壬戌进士累官吏部尚书諡恭肃有恭肃公集周永年字安期尚书用曾孙诸生有怀响斋集
【钱谦益周安期墓志铭】故太宰吴江周恭肃公有曾孙二人曰永年字安期宗建字季侯与余俱壬午生以书生定交余与季侯同举万历丙午相继中甲科季侯入西台忤奄拷死赐諡忠毅而安期为老生自如季侯殁安期视余兄弟之好益亲故余知安期为详余初交安期才名惊爆不自矜重攒眉摩腹轮写情愫久与共居而不能舍以去其待後生门下士亦然诸公贵人声迹击戛争罗致安期安期披襟升座轩豁谈笑不为町崖卒亦无所附丽邦君大夫虚左延伫笺表撰述必以请材官小胥错迹道路间值诸旗亭酒楼捉败管舍寸幅落笔声簇簇然缘手付去终不因是有所陈请以是知其人乐易通脱超然俊人胜流也为诗文多不起草宾朋唱酬离筵赠处丝竹喧阗骊驹促数笔酣墨饱倚待数千百言旁人愕眙惊倒安期亦都卢一笑以是叹其敏捷而惜其不能深思徒与时人相骋逐也父季华府君笃老安期扶侍如婴儿与二弟践更侍寝以终其身哭季侯也过时而悲二弟善小词工画出以示余喜见颜面不啻身为之也家世奉佛王母薛夫人禅定脱安期禀承父叔刻藏饭僧誓终紫柏付嘱穷老尽气若营其私盖能以佛修梵行称其家风者也晚年撰吴都法乘百余卷蠹简齾翰搜罗旁魄其大意归宗紫柏一镫标此土之眼目又以其间排缵掌故访求事务庶几所谓用我以往者弘光南渡诒余书数万言条列东南战守中兴建置事宜凿凿可施用余将疏荐而未遑也乱後移家西山与余执手嘘嚱酒半脱帽垂顶童然顾影长叹以谓老可践而死可贳也丁亥八月发病不汗卒无子以季弟之子人牧为後生四女皆适士人与其妻沈氏合葬吴县之藤箐山既葬弟永言永肩泣而言曰吾兄已矣其生不获以功名显有志于文章禅悦皆有绪言而未竟也夫子其何以表之使其无憾于土中乎余曰安期学道人也功名之与文章其能立与否皆有命焉我知其无余憾也安期植善根深矣佛言食少金刚终当穿骨安期之食金刚不为少矣虽未终正定所有善根不唐捐不沦坠佛有要言可无疑也而吾与子何足以知之姑略次其生平以志于墓又长言以为之词庶几并写余之所以哀安期者其辞曰岁在敦牂兮三人以降先弱一个兮碧血如虹惟我与尔兮睕睌过从俛仰昔游兮飒如雨风吴趋清嘉兮宛[名*隹]雍容春明柳市兮夕阳花宫染翰未慗兮酒杯不空浮图矗天兮长桥漂红梵志归来兮皤然两翁又俾我独兮如蹶失蛩斲词告哀兮归命法幢长夜一灯兮庶吾子之不梦
中华民国二十五年四月释范成谨录

[book_title]吴都法乘总目
第一卷始兴篇    第二卷显圣篇    第三卷半满篇    第四卷应现篇    第五卷袭灯篇(上之上　上之下　卷下)    第六卷开宝篇(上　中　下)    第七卷逸格篇    第八卷禅藻篇    第九卷表刹篇    第十卷坛字篇(上之上　上之下　卷下)    十一卷像设篇    十二卷道影篇    十三卷弘通篇    十四卷结集篇    十五卷礼诵篇    十六卷呗赞篇    十七卷流音篇    十八卷亘照篇    十九卷灵佑篇    二十卷崇护篇    二十一卷侣净篇(上　中　下)    二十二卷憩寂篇(上之上　上之下　中　下之上　下之下)    二十三卷储供篇    二十四卷普慈篇    二十五卷(清信篇　敬佛篇)    二十六卷倡缘篇    二十七卷提策篇    二十八卷逆行篇    二十九卷襍举篇    三十卷总略篇

[book_title]吴都法乘卷第一
吴江周永年撰
始兴篇
法之东渐本於西极先达汉廷晚被吴国明主神僧实始相得受勅置对亦赖臣泽自兹以还道化四讫槩称萧寺几忘吴德述始兴第一
吴主叙佛道三宗(出吴书载广弘明集)
赤乌四年有康居国大丞相长子弃俗出家为沙门厥名僧会姓康氏神仪△刚正游化为任时三国鼎峙各檀威权佛法久被中原未达江表会欲道被和闻化行南国初达建业营立茅茨设像行道吴人初见谓为妖异有司奏闻吴主曰佛有何灵騐邪会曰佛晦灵迹出千余载遗骨舍利应见无方吴主曰若得舍利当为立塔经三七日遂获舍利五色耀天剖之逾坚烧之不然光明出火作大莲华照曜宫殿臣主惊嗟希有瑞也信情大发因为造塔度人立寺以其所住为佛陀里又以教法初兴故名建初寺乌下敕问尚书令阚泽曰汉明已来凡有几年佛教入汉既久何缘始至江东泽曰自汉明永平十年佛法初来至今赤乌四年则一百七十年矣初永平十四年五岳道士与摩腾角力之时道士不如南岳道士褚善信费寂牙等在会自憾而死门徒弟子归葵南岳不预出家无人流布後遭汉政陵迟兵戎不息经今多载始得兴行又曰孔丘李老得与佛比对否对曰臣闻鲁孔君者英才诞秀圣德不群世号素王制述经典训奖周道教化来叶师儒之风泽润今古亦有逸民如许成子原阳子庄子老子等百家子书皆修身自玩放畅山谷纵逸其心学归澹泊事乖人伦长幼之节亦非安俗化民之风至汉景帝以黄子老子义体尤深改子为经始立道学敕令朝野悉讽诵之若以孔老二教比方佛法远则远矣所以然者孔老二教法天制用不敢违天诸佛设教天法奉行不敢违佛以此言之实非比对(今见章醮酒脯碁琴行之似俗)吴主大悦以泽为太子太傅云云
按陈寿三国志吴书阚泽传云阚泽字德润会稽山阴人也家世农夫至泽好学居贫无资常为人佣书以供纸笔所写既毕诵读亦遍追师论讲究览羣籍兼通历数由是显名察孝亷除钱唐长迁郴令孙权为骠骑将军辟补西曹椽及称尊号以泽为尚书嘉禾中为中书令加侍中赤乌五年拜太子太傅领中书如故泽以经传文多难得尽用乃斟酌诸家刊约礼文及诸注说以授二宫为制行出入及见宾仪又着乾象历注以正时日每朝廷大议经典所疑辄谘访之云云又按裴松之注引吴录曰虞翻称泽曰阚生矫杰盖蜀之杨雄又曰阚子儒术德行亦今之仲舒也云云观此见阚生持议析疑为当时所信用如此其对吴主之言视传毅所以对汉明者均为首兴大法之功臣矣
成祖文皇帝御撰神僧传(第一卷之第四人)
释僧会俗姓康氏其先康居国人世居天竺其父因商贾移于交址会年十余岁二亲竝亡以至性居忧服阚出家厉行甚峻为人弘雅有识量笃志好学明觧三藏博览六经天文图纬多所综涉辨於枢机颇属文翰时孙权已制江左而佛教未行赤乌十年初达建业营立茅茨设像行道时吴国以初见沙门覩形而未及其道疑为矫异有司奏曰有胡人入境自称沙门容服非常事应检察权曰昔汉明帝梦神号称为佛彼之所事岂其遗风耶即召会诘问有何灵验会曰如来迁迹忽逾千载遗骨舍利神曜无方昔阿育王起塔及八万四千夫塔寺之兴以表遗化也权以为夸诞乃谓会曰若能得舍利当为造塔如其虚妄国有常刑会请期七日乃谓其属曰法之兴废在此一举今不至诚後将何及乃共洁斋静室以铜瓶加几烧香礼请七日期毕寂然无应求申二七亦复如之权曰此欺诳将欲加罪会更请三七日权又特听会谓法侣曰宣尼有言文王既没文不在兹乎法云应降而吾等无感何假王宪当以誓死为期耳三七日暮犹无所见莫不震惧既入五更忽闻瓶中锵然有声会自徃视求获舍利明旦权自手执瓶泻于铜盘舍利所冲盘即破碎权肃然惊起曰希有之瑞也会进而言曰舍利威神岂直光相而已乃刦烧之火不能焚金刚之杵不能碎权令试之会更誓曰法云方被苍生仰泽愿更垂神迹以广示威灵乃置舍利於铁砧磓上使力者击之於是砧磓俱陷舍利无损权大嗟伏即为建塔以始有佛寺故号建初寺名其地为佛陀里由是江左大法遂兴至孙皓即位法令苛虐废弃[泳-永+(瑶-王)]祀毁坏佛寺尝使卫兵入後宫治图於地得一金像高数尺呈皓皓使着不净处以秽汁灌之共诸羣臣笑以为乐俄尔之间举身大肿阴处尤痛呌呼彻天太史占言犯大神所为即祈祝诸庙求福婇女即迎像置殿上香汤洗数十遍烧香忏悔皓叩头于枕自陈罪状有顷痛间遣使至寺请会说法会即随入皓具问罪福之由会为敷析辞甚精要皓有才觧欣然大悦因求看沙门戒会以戒文禁秘不可轻宣乃取本业百三十五愿分作二百五十事行住坐卧皆愿众生皓见慈愿广普益增善意既就会受五戒旬日疾瘳乃於会所住更加修饰宣示宗室莫不尊奉会在吴朝亟说正法以皓性凶粗不及妙义惟叙报应近事以开其心天纪四年皓降晋九月会遘疾而终是岁晋武太康元年也至晋成帝咸和中苏峻作乱焚会所建塔司空何充复更修造平西将军赵诱世不奉法傲蔑三宝入此寺谓诸道人曰久闻此塔屡放光明虗诞不经所未能信若必自覩所不论耳言竟塔即出五色光照曜堂刹肃然毛[监-皿+立]由是敬信於寺东更立一小塔唐高宗永徽中复见形于越称是游方僧而神气坏异见者悚然罔知阶位时寺纲紏诘其由骂駈逐之会行及门乃语之曰吾康僧会也苟能留吾真体福尔伽蓝跬步之间立而息绝既而双且微瞑精爽不销举手如迎揖焉足跨似欲行者众议偃其灵躯寘於窀穸人力殚绝略不倾移遂迁于胜地别立崇堂越人竞以香花登烛缯彩旛盖果实衣器请祈心愿多谐人意初越之军旅多寓永欣其妇女生产兵士荤血触污僧蓝人不堪其秽恶会乃化形徃谒闽廉使李若初旦曰君侯领越之藩条托为迁之军旅语罢拂衣而去寻失踪迹李公喜而骇且记其言後果赴是郡及上官讫便谒灵迹认当时言者即斯僧也命撤军家勒就营幕又匹妇夜临蓐席且无脂烛邻无隙光俄有一僧秉烛自牖而入其夫旦入永欣认会貌即是援火救产之僧自尔民间多就求男女焉又尝就闾阎家求草屦至今越人多以芒鞵油旛上献感应盼蠁各赴人家不可周述号超化禅师
康僧会传(译经上之第六)
释慧皎
康僧会其先康居人世居天竺其父因商贾移于交址会年十余岁二亲竝亡以至性奉孝服毕出家厉行甚峻为人弘雅有识量笃志好学明觧三藏博览六经天文图纬多所综渉辨於枢机颇属文翰时孙权已制江左而佛教未行先有优婆塞支谦字恭明一名越本月支人来游汉境初汉桓灵之世有支谶译出众经有支亮字纪明资学於谶谦又受学於亮博览经藉莫不精究世间伎艺多所综习遍学异书通六国语其为人细长黑瘦眼多白而睛黄时人为之语曰支郎眼中黄形躯虽细是智囊汉献末乱避地于吴孙权闻其才慧召见悦之拜为博士使辅导东宫与韦曜诸人共尽匡益但生自外域故吴志不载谦以大教虽行而经多梵文未尽翻译已妙善方言乃收集众本译为汉语从吴黄武元年至建兴中所出维摩大般泥洹法句瑞应本起等四十九经曲得圣义辞旨文雅又依无量寿中本起制菩萨连句梵呗三契并注了本生死经等皆行於世时吴地初染大法风化未全僧会欲使道振江左兴立图寺乃杖锡东游以吴赤乌十年初达建业营立茅茨设像行道时吴国以初见沙门覩形未及其道疑为矫异有司奏曰有胡人入境自称沙门容服非恒事应检察权曰昔汉明帝梦神号称为佛彼之所事岂其遗风耶即召会诘问有何灵騐会曰如来迁迹忽逾千载遗骨舍利神曜无方昔阿育王起塔乃八万四千夫塔寺之兴以表遗化权以为夸诞乃谓会曰若能得舍利当为造塔如其虚妄国有常刑会请期七日乃谓其属曰法之兴废在此一举今不至诚後将何及乃共洁斋靖室以铜瓶加几烧香礼请七日期毕寂然无应求申二七亦复如之权曰此欺诳将欲加罪会更请三七权又特听会谓法属曰宣尼有言文王既没文不在兹乎法灵应降而吾等无感何假王宪当以誓死为期耳三七日暮犹无所见莫不震惧既入五更忽闻瓶中铿然有声会自徃视果获舍利明旦呈权举朝集覩五色光炎照曜瓶上权自手执瓶泻于铜盘舍利所冲盘即破碎权大肃然惊起而曰希有之瑞也会进而言曰舍利威神岂直光相而已乃刦烧之火不能焚金刚之杵不能碎权命令试之会更誓曰法云方被苍生仰泽愿更垂神迹以广示威灵乃置舍利於铁砧磓上使力者击之於是砧磓俱陷舍利无损权大嗟服即为建塔以始有佛寺故号建初寺因名其地为佛陀里由是江左大法遂兴至孙皓即正法令苛虐废弃淫祠乃及佛寺并欲毁坏皓曰此由何而兴若其义教真正兴圣典相应者当存奉其道如其无实皆悉焚之诸臣佥曰佛之威力不同余神康会咸瑞大皇创寺今若轻毁恐贻後悔皓遗张昱诣寺诘会昱雅有才辨难问纵横会应机骋辞文理锋出自旦之夕昱不能屈既退会送于门时寺侧有淫祀者昱曰玄化既孚此軰何故近而不革会曰雷霆破山聋者不闻非音之细苟在理通则万里悬应如其阻塞则肝胆楚越昱还叹会才明非臣所测愿天鉴察之皓大集朝贤以马车迎会会既坐皓问曰佛教所明善恶报应何者是耶会对曰夫明主以孝慈训世则赤乌翔而老人星见仁德育物则醴泉涌而嘉苗出善既有瑞恶亦如之故为恶於隐鬼得而诛之为恶於显人得而诛之易称积善余庆诗咏求福不回虽儒典之格言即佛教之明训皓曰若然则周孔已明何用佛教会曰周孔所言略示近迹至於释教则备极幽微故行恶则有地狱长苦修善则有天宫永乐举兹以明劝沮不亦大哉皓当时无以折其言皓虽闻正法而昏暴之性不胜其虐後使宿卫兵入後宫治园於地中得一立金像高数尺呈皓皓使着不净处以秽汁灌之共诸群臣笑以为乐俄尔之间举身大肿阴处尤痛呌呼彻天太史占言犯大神所为即祈祀诸庙永不差愈采女先有奉法者因问讯云陛下就佛寺中求福不皓举首问曰佛神大耶采女云佛为大神皓心遂悟其语意故采女即迎像置殿上香汤洗数十遇烧香忏悔皓叩头于枕自陈罪状有顷痛间遣使至寺问讯道人请会说法会即随入皓见问罪福之由会为敷析辞甚精要皓先有才觧欣然大悦因求看沙门戒会以戒文禁秘不可轻宣乃取本业百三十五愿分作二百五十事行住坐卧皆愿众生皓见慈愿广普益增善意即就会受五戒旬日疾瘳乃於会所住处更加修饰宣示宗室莫不△奉会在吴朝亟说正法以皓性凶粗不及妙义唯叙报应近事以开其心会於建初寺译出众经所谓阿难念弥陀经镜面王察微王梵皇经等又出小品及六度集杂譬喻等并妙得经体文义允正又传泥洹呗声清靡哀亮一代模式又注安般守意法镜道树等三经并制经序辞趣雅便义旨微密并见於世至吴天纪四年四月皓降晋九月会遘疾而终是岁晋武太康元年也至晋咸和中苏峻作乱焚会所建塔司空何充复更修造平西将军赵诱世不奉法傲慢三宝梦入此寺谓诸道人曰久闻此塔屡放光明虚诞不经所未能信若必自覩所不论耳言竟塔即出五色光照曜堂刹诱肃然毛[监-皿+立]由此信敬於寺东更立小塔远由大圣神感近亦康会之力故图写厥像传之于今孙绰为之賛曰会公萧瑟寔惟令质心无近累情有余逸厉此幽夜振彼尤黜超然远诣卓矣高出有记云孙皓打试舍利谓非权时余案皓将坏寺诸臣咸荅康会感瑞大皇创寺是知初感舍利必也权时故数家传记咸言孙权感舍利於吴宫其後更试神騐或将皓也
後僧会传感通一之第十二
僧賛宁
释後僧会者本康居国人也以吴赤鸟年中谒大帝初吴人未识僧形止曰胡人入境乃祈舍利已令帝开悟末主天纪四年会尸觧真身隐焉至唐高宗永徽中见形于越称是游方僧而神气瓌异眉高隆准頥峭眸碧而瘦露竒骨真梵容也见者悚然罔知阶位时寺纲紏诘其厥由骂而驱逐会行及门乃语之曰吾康僧会也苟能留我真体福尔伽蓝躧步之间立而息绝既而青目微暝精爽不销举手如迎揖焉足跨似欲行焉众议偃其灵躯寘於窀穸人力殚矣略不倾移虽色身坚牢而强事胶漆迁于胜地别立崇堂时越人竞以香花灯烛缯彩旛盖果实衣器请祈心愿多谐人意初越之军旅多寓永欣其妇女生产兵士荤血触污僧蓝人不堪其淹秽会乃化形徃谒闽亷使李若初且曰吾侯即领越之藩条托为迁之军旅语罢拂衣而去寻失踪迹李公喜而骇且记其言後果赴是郡及上事讫便谒灵迹认于时言者则斯僧也命撤军家勒就营幕又疋妇夜临蓐席且无脂烛邻无隙光俄有一僧秉烛自牖而入其夫旦入永欣认会貌即是授人救产厄之僧自尔民间多就求男女马属会昌毁永欣也惟今大善独留号开元矣遂移会身入是寺中大中之後有昙休律师为会别创堂宇广其供具又尝就闾阎家求草履至令越人多以芒鞵油旛上献感应肹蠁各赴人家不可周述今号超化大师从永徽至今未尝阙其供施焉沙门虚受为碑纪述焉
系曰蔡邕是张衡後身智威本徐陵前事騐皆昭晰理正弗虗至於圣人功用自在此亡彼出利见无方僧会指世既遐唐来化越立逝屹然异中之异苟非应物现形如水中月孰能预於是乎
大明一统志(原本所无)
风俗
尚文尚佛
续图经因士类显名於历代而人尚文因僧徒倡法於群山而人尚佛
吴都法乘卷第一终

[book_title]吴都法乘卷第二
吴江周永年撰
显圣篇
像起迎佛佛与授记佛身佛像是一是异像来泛海石不下坠佛形维石佛名在背是三瑞像吴得其二时放光明同佛舍利述显圣第二
列塔像神瑞迹有前序不具录
沈约
吴郡松江浮水石像二躯昔西晋建兴中像浮松江有居士朱应接而出之举高七尺於通玄寺视背有铭一名惟卫二名迦叶
石像铭
梁简文帝
盖闻轩后之图载浮河洛秦王之璧更涌沧溟昭潭之洲乘清源而西泛蓬莱之岫逐安流而南徙况夫道由慈善应起灵觉是以无方之迹随机示现无缘之力因物成感晋建兴元年癸酉之嵗吴郡娄县界淞江之下号曰沪渎此处有居人以渔者为业挂此詹纶无甄小魪布斯九罭常待六鳌遥望海中若二人像朝视沉浮疑诸蜃气夕复显晦乍若潜火於是谓为海神即与巫祝同徃祈候七盘圆鼓先奏盛唐之歌百味椒浆屡上东皇之曲遂乃风波骇吐光景晦明咸起渡河之悲窃有覆舟之惧相愿失色於斯而返又有受持黄老好尚神僊职在三洞身带八景更竭丹款复共奉迎尊像沉躯没而不见经历旬日遐迩俱闻吴县华里朱膺清信士也独谓大觉大慈将宏化迹乃沐浴清斋要请同志与东灵寺帛尼及胡伎数十人乘船至沪渎口顶礼皈依歌呗賛德于时微风送棹淑景浮波云舒盖而未移浪开花而不喷虽舟于招招弗能远骛而灵相峩峩渐来就浦仰覩神像嶷然双泛非因鷁首讵假龙桥岂藉银连宁湏玉轴背各有题一名维卫一名迦叶於是时众踊跃得未曾有复惧金僊之姿非凢所徙试就提捧豁尔胜舟指燕宫而西归望薱门而一息道俗侧塞人秪恊庆膺家住近通玄寺乃孙权为乳母陈氏之所立也亦一邦之胜地胥山之神塔乃迁像於此寺武夫数百咸不能胜共怪曰朱膺帛尼二人之力而能捧持不觉为异今人工甚盛确乎不移此必精诚弗能致也乃复竭心同时稽颡然後乃动至自舟中故知据井夜飞实无以异而不能重有觉凭焉後有外国沙门释法开来称彼国众圣所记云东方有二石像及阿育王塔若能恭徃礼觐灭无量罪免离三途礼已而去中大通四年岁在壬子临沙汝灵侯奉勑更造铜光二枚其一高九尺其一高八尺五寸铜迈丹阳耻论刘向之术区选攻金无俟嵇康之锻既鵭既锼是磨是铣晔如光定湛似日轮亦当远照三千普瞻色像遥覩十方俱闻说法岂止惜命小鸟欣入影中重罪众生还逢爱日而已哉吴郡僧正慧法师深修五定净待七支於三宝中尽力宏护立摩尼之胜殿制飞行之宝塔至於庄严妙色实有厥劳昔鲁圣云亡尚追仪於有若楚臣琐世亦托似於优旃放勳之后更图长乐之画文命之君不绝稽命之??或传诸徃牍或布在前言或賛述盈耳或寿宫虗置况远追应身近规灵迹不铭不勒何以称扬乃为铭曰
巍巍天像堂堂最胜慧日独圆无生永证愍此鱼鈎伤兹螺孕乍动慈舟时延宝乘留住待缘独有传应传应伊何宝兹灵象履水晨游凌涛夜上七众有凭九垓咸仰照此真容开斯俗网千轮足起万字胷书身横五分衣刻三铢嗟尔未俗心王所驱颡浮水沫命役驰驹宜宏希向必尽勤渠覩相尘灭闻声惑祛湛然神迹长处全吴
(存)西晋海浮维卫迦叶二石像(敬佛篇结集部之感应缘)
释道世
昔维卫及迦叶石像以西晋愍帝建兴元年像泛海而入乎吴松江沪渎口遥见海中有二人浮游水上渔人莫能就视延巫师祝则谓为海神祭酒则疑是仙灵或振铎以请或巾褐徃祈并涛涌雾曀逆流远去奉黄老者谓是天师徃迎风浪如故吴县朱膺素奉正法廼请东灵寺帛尼并信斋戒者数人共徃迎像於是云消日朗风霁波息乘流自到转身示铭始接登舟其轻如羽及载大车其重若山及处像於吴时旧寺通玄精舍事源委曲已详旧碑至齐永明七年又有瑞石浮海来入吴境质坚贞固光采鲜润驾潮截澜泛若松舟时主书朱法让即先获石像朱膺之曾孙也被使至吴获石像献台是时齐武皇帝初建禅灵重构七层壮羙庄严而瑞像不远而至恊时应机朝士佥议以为宜矜妙贶式影法身乃命石匠雷卑石等造释迦文像身坐高三尺五寸连光及座通高六尺五寸尽镌琢之奇极金雘之巧克孚头相元副幽祯窃惟石性本沉神感则浮越海适吴隔代荐至虽古今异造而总归七佛获瑞之人复缘朱氏秘契冥期终始如一故追序前事以表厥证宋世所获二石像立高七尺铭其背上一名维卫佛二名迦叶佛莫识年代而字分明在吴郡通玄寺齐威所造瑞石像旧在禅灵寺
(存)西晋吴郡石像浮江缘(敬佛篇观佛部之感应缘)
释道世
西晋愍帝建兴元年吴郡吴县松江沪渎口渔者萃马遥见海中有二人现浮游水上渔人疑为海神延巫祝[供-八+冉]牲牢以迎之风涛弥盛骇惧而返复有奉五斗米道黄老之徒曰斯天师也复共徃接风浪如初有奉佛居士吴县朱膺闻之叹曰将非大觉之垂降乎乃洁斋共东灵寺帛尼及信佛者数人至渎口稽首迎之风波遂静浮江二人随潮入浦渐近渐明乃知石像将欲捧接人力未展聊试擎之飘然而起便轝还通玄寺看像背铭一名维卫二名迦叶莫测帝代而书迹分明举高七尺施设法座欲安二像人虽数十而了不动复重启请翻然得起以事表闻朝廷士庶归心者十室而九沙门释法开来自西域称经说东方有二石像及阿育王塔有供养礼觐者除积罪云又别传云天竺沙门一十二人送像至郡像乃水上不没不行以状奏闻下勅听留吴郡
见高僧传及旌异记等(此行在上文作小字)
(存)刘凤吴释传云今此像在城南开元寺寺又有盂非石非木古物也嘉靖初戒坛焚僧夜起争挈其资有持盂出者主僧怒其不助之出资也投之火予尝见其碎者作玉色不辨何物其类陶耶
吴中礼石佛
江淹
幻生太浮诡长思多沉疑凝思不惭炤诡生宁尽时敬亟积刼下金光铄海湄火宅敛焚炭药草匝惠滋常愿乐此道诵经空山坻禅心暮不杂寂行好无私轩骑久矣诀亲爱不留迟忧伤漫漫情灵意终不淄誓寻青莲果永入梵庭期
开元寺礼二佛一首
黄省曾
双林感传士七池景刘贤超最阐王铭弥穆抒扣篇前英昭厉拔後业惊缚绵泥掉排两情光朗彻万边迷云慧衿开世网耀目捐赤晷无迟镜绿杨有新烟言投远公侣湛意坦址前高缁集宝树灵会启上诠稽匝殊妙尊忏谢却累愆贲园抗清步咸舌吐胜宣羣相不靡怀金津亮此褰
(存)开元寺礼石佛像
周治
二佛刦外身灵珉资巧匠遇去日已深犹得见好相入吴见晋年浮海表奇状人天千载心瞻礼幸无恙初旭耀花敷萧夜涌梵放闻见不可思始欲豁诸妄哀哉余下士稽首明天贶
(存)石佛賛
释真可
无际云涛以为槎并乘光照吴朱家屡经兵火初无恙见闻之者开心花心花开处香十虗光无边中本来如若人有缘一稽首刹那三障顿消除障销石佛觧说法两口一舌覆尘刹众生屙屎与放尿舌上周旋谁觉着谁觉着眼不见眼见生杀圣凢一例听指挥广额屠児真猛烈无边苦海成智海一指屈伸情易决深即持此徃峨嵋鱼龙处处生欣悦狭路相逢刘萨诃一切罪根方始?
按賛中持此徃峨嵋之语当是绘石佛像也
(存)吴中泛海石佛賛(并序寄园中曹直指)
释真可
夫像设之始莫始於优填王金像与旃檀像像设之灵奇则莫灵竒於阿育王铜像与吴中石像夫金佛不度罏木佛不度火则石佛不度水明矣而吴中石佛乃出没大海浮沉惊涛螺发绳衣跏趺於碧琉璃上现大希奇鱼龙悲仰济海入吴而独应朱氏之请由是观之石佛既以度水则金佛亦度罏木佛亦度火矣予是以知无物非心无像非真能所卷舒精粗莫测惟照用俱全省则黄土与松枝皆随感放光况我维卫迦叶二如来於无量刦与吴人有大因缘特此显现令无量众生起灵应想想则思思则悟悟则通通则近取诸身远取诸物皆自心也然四方黑白不道於吴者无缘瞻仰予甚慨之乃属丁南羽氏绘像以传秋空之月无择蹄涔二如来自兹处处示现矣賛曰
金佛不度罏木佛不度火石佛能度水多生愿力故普愿见闻者福慧如春花不假安排力花花妙自佳因影得佛心佛心无中外应用虽不竭迷之苦甚大维卫迦叶佛酬愿显灵奇水陆作佛事由之不许知凡有供养者地狱化佛会佛会五阴空罪福亦不昧狱室名福堂检名实自详因苦生觉照觉则物我忘尧春无中边舜德宁促延朝暮礼二像披云覩青天鱼龙仰光彩虎兕融嗔颠吴水与燕山十五月皆圆
(存)开元石佛赞
稽首如来相非金亦非木趺坐惊涛中度海达於此若谓石有心有心则非石若谓石无心无心岂名佛吾闻有无法摄(尽)一切法尽若人於石佛谛信不生疑不疑惑自断惑断凢圣情层水觅火熖况夫石与佛何从生二见二见既不生石佛迅於电
开元寺佛鉢诗并序
皮日休
按释法显传云佛鉢本在毗舍离今在乾陀卫竟若千百年当复至西月支国若千百年至于阗国若千百年当至屈茨国若千百年当复来汉地晋建兴二年二圣像浮海而至沪渎僧尼[此/车]取之以归今存于开元寺後建兴八年渔者於沪渎沙汭上获之以为臼类乃荤而用焉俄有佛像见於外渔者始以为异意沪渎二圣之遗祥也乃以鉢供之迄今尚存余遂观而为之咏因寄天随子
帝青石作绿水姿曾得金人手自持拘律树边斋散後提罗花下洗来时乳糜味断中天觉麦麨香消大刼知从此共君亲顶戴斜风应不等闲吹
本集第一句自注云佛律云此鉢帝青玉石也四天王所献也
奉和
陆龟蒙
空王初受逞神功四鉢湏?现一重待次想添香积饭覆时应带步罗锺光寒好照金毛鹿响静堪降白耳龙从此宝函香里见不烦西去诣灵峯
本集第二句自注云至今鉢缘有四重也
辟支佛牙賛
释梵埼
日本成藏主入吴逢一童子施辟支佛牙得而宝之请賛賛曰
有一众生出无佛世曾从徃刦受独觉记花开叶落心融神会观此因缘豁然超诣於三界中如鸟出笼虽不说法但现神通手扪日月身卧虗空十有八变开豁羣蒙至涅盘时吐三昧火自化形骸惟留骨锁妙设利罗雨若干颗累累如珠头头而堕维道人成得其大牙坚若金刚净如莲花砧杵不碎玉雪无瑕再拜稽首宁小幸耶我作賛辞仰其高躅冥熏法界净洗心目神物诃护无忘付嘱人能敬信莫不生福
佛牙舍利赞
宋徽宗
崇宁三年重午日自苏州报恩寺迎请释迦佛牙入内致恭祈请舍利感应隔水晶匣出如雨点神力如斯嘉叹何已因以赞曰大士释迦文虗空等一尘有求皆赴感无刹不分身玉莹千轮在金刚百炼新我今恭敬礼普愿济群伦
佛牙
王焕如(吴县志)
灵岩寺在灵岩山即吴舘娃宫晋司空陆玩舍宅为寺梁天监二年重建名秀峰寺剏宝塔感智积菩萨之异称智积道塲宋兴改为秀峰禅院太平兴国二年藩臣孙承佑为姊钱王妃资冥建砖塔九成绍兴中诏赐太傅韩王某荐先福更号显亲崇报寺僧智讷重建智积殿　本朝洪武间　赐今名为藂林寺永乐十年僧应机修弘治中僧夥而富酿酒千石一旦火自酒瓮中发一寺皆毁後更建一小殿今东向面塔者是旁列僧舍数楹余不能复起万历庚子五月雷雨大作火起塔中凡木皆毁而甎甓岿然独存僧智含于烬中得一木箧中有佛牙三寸今供寺中
东晋吴兴金像出水缘(敬佛篇覩佛部之感应缘)
释道世
东晋周玘字宣佩义兴阳羡人晋平西将军处之第二子也位至吴兴太守家世奉佛其女尤甚精进家童捕鱼忽见金光溢川映流而上当即下网得一金像高三尺许形相严明浮水而住牵排不动驰徃白玘玘告女乃以人船送女徃迎遥见喜心礼而手挽即得上船在家供养女夕梦佛左膝痛觉者佛膝果有穿处便截金钗以补之玘後以女适吴郡张澄将像自随言归张氏後病卒乃见女在城墙上姿饰逾於平日内外咸覩俄而紫云下迎遂上昇空极目乃没澄曾孙事接戎旅平讨孙恩之乱久废斋戒不觉失像而光尚在举家忏悔祈求像至有一老姥齎诣卖之索价极少识是前像方欲雇直失姥所在此像遂亾光在张家云
失像而光尚卞卞字南藏作在
盘沟大圣
龚明之
承天寺普贤院有盘沟大圣身长尺许人有祷祈置之掌上吉则拜凶则吉(疑是否字)人皆异之推所从来乃盘沟村中有渔者尝遇一僧云何不更业渔者云他莫能之僧云吾教汝塑泗州像可以致富渔者云人不欲之则柰何僧云吾授汝一法遂以千钱与之令像中各置一钱所售之直亦以千钱为率渔者如所教竞求买之果获千缗今寺中所藏乃其一也岂非僧伽讹此以度人也
瞻礼天宫寺善财云是唐塑长尺二寸
徐波
东城留古像西日访仁祠事蹟徵残衲因缘扪断碑楼开弹指顷相好化人为本色童真妙严身璎珞随尽形惟合掌迎笑在披帷面面看生动人人欲抱持性灵龛室满国土草鞋知善应将来梦传闻遇所期已胜名手尽敢讶法身界今日焚香礼它年把臂时
舍利感应记
王劭
苏州於虎丘山寺起塔其地是晋司徒王珣琴台掘得甎函银合子有一舍利浮之鉢水右转四周舍利初发州天降雨未止寺日便出乃有杂色云临舆而行徘徊不散至於塔所空里有音乐之声既而天又阴晦舍利将下云暂开舍利入函云复合先是寺内凿石井井吼二日盖舍利将来之应也
按陏高祖立舍利塔诏云门下仰惟正觉大慈大悲救护羣生津梁庶品朕皈依三宝重兴圣教思与四海之内一切人民俱发菩提共修福业使当今见在爰及来世永作善因同登妙果宜请沙门三十人谙觧法相兼堪宣导者各将侍者二人并散官各一人薰陆香一百二十斤马五疋分道送舍利徃前件诸州起塔其未注寺者就有山水寺所起塔依前山旧无山者於当州内清静寺处建立其塔所司造样送徃当州僧多者三百六十人其次二百四十人其次一百二十人若僧少者尽见僧为朕皇后太子广诸王子孙等及内外官人一切民庶幽显生灵各七日行道并忏悔起行道日打刹莫问同州异州任人布施钱限止十文已下不得遇十文所施之钱以供营塔若少不充役正丁及用库物率土诸州僧尼普为舍利设斋限十月十五日午时同下入石函总管刺史以下县尉已上自非军机停常务七日专检校行道及打刹等事务尽诚敬副朕意马主者施行仁寿元年六月十三日内史令豫章王臣暕宣又按王劭记前文云皇帝昔在潜龙有婆罗门沙门来诣宅出舍利一里曰檀越好心故留与供养沙门既去求之不知所在其後皇帝与沙门昙迁各置舍利於掌而数之或少或多并不能定昙迁曰曾闻婆罗门说法身过於数量非世间所测於是始作七宝箱以置之神尼智仙言曰佛法将灭一切神明今已西去儿当为普天慈父重兴佛法一切神明还来其後周氏果灭佛法隋室受命乃兴复之皇帝每以神尼为言云我兴由佛故於天下舍利塔内各作神尼之像马皇帝皇后於京师法界尼寺造连基浮图以报旧愿其下安置舍利开皇十五年季秋之夜有神光自基而上右绕露盘赫若冶罏之焰一旬内四如之皇帝以仁寿元年六月十三日御仁寿宫之仁寿殿本降生之日也嵗嵗於此日深心永念修营福善报父母之思故延诸大德沙门与论至道将於海内诸州选高??清静三十处各起舍利塔皇帝於是亲以七宝箱奉三十舍利自内而出置於御坐之案与诸沙门烧香礼拜愿弟子常以正法护持三宝救度一切众生乃取金瓶琉璃各三十以琉璃盛金瓶置舍利於其内薰陆香为泥涂其盖而印之三十州同刻十月十五日正午入於铜函石函一时起塔诸沙门各以精舍奉舍利而行初入州境先令家家洒扫覆诸秽恶道俗士女倾城远迎总管刺史诸官人夹路步引四部大众容仪齐肃共以宝盖旛幢华台像辇佛帐佛舆香山香鉢种种音乐尽来供养各执香华或烧或散围绕赞呗梵音和雅依阿含经舍利入拘尸那城法远近翕然云蒸雾会虽盲躄老病莫不匍匐而至焉沙门对四部大众作是喝言至尊以菩萨大慈无边无际哀愍众生切於骨髓是故分布舍利共天下同作善因又引经文种种方便诃责之教导之深至恳切涕零如雨大众一心合掌右膝着地沙门乃宣读忏悔文曰菩萨戒佛弟子皇帝某敬白十方三世一切诸佛一切诸法一切贤圣僧弟子蒙三宝福佑为苍生君父思与一切民庶共建菩提今欲分布舍利诸州起塔欲使普修善业同登妙果为弟子及皇后皇太子广诸王子孙等内外官人一切法界幽显生灵三涂八难忏悔行道奉请十方常住诸佛十二部经甚深法藏诸尊菩萨一切贤圣愿起慈悲受弟子等请降赴道塲证明弟子为一切众生发露忏悔於是如法礼拜悉受三归沙门又称菩萨戒佛弟子皇帝某普为一切众生发露无始已来所作十种恶业自作教他见作随喜是罪因缘堕於地狱畜生饿鬼若生人间短寿多病卑贱贫穷邪见[言*(采-木+(〡*日))]曲烦恼妄想未能自寤今蒙如来慈光照及於彼众罪方始觉知深心惭愧怖畏无已於三宝前发露忏悔承佛慧日愿悉消除自从今身乃至成佛愿不更作此等诸罪大众既闻是言甚悲甚喜甚愧甚惧铭其心刻其骨投财贿衣物及截发以施者不可胜计日日共设大斋礼忏受戒请从今以徃修善断恶生生世世常得作大隋臣子无问长幼华夷咸发此誓虽屠猎残贼之人亦躬念善舍利将入函大众围绕填合沙门高捧宝瓶巡示四部人人拭目谛视共覩光明哀恋号泣声响如雷天地为之震动凢是安置处悉皆如之真身已应灵塔常存天下瞻仰归依福田益而无穷矣皇帝以起塔之旦在大兴宫之大兴殿庭西面执珪而立延请佛像及沙门三百六十七人旛盖香华赞呗音乐自大兴善寺来居殿堂皇帝烧香礼拜降御东廊亲率文武百寮素食斋戒是时内宫东宫逮於京邑茫茫万宇舟车所通一切眷属人民莫不奉行圣法众僧初入敕使左右密夹数之自显阳门及升阶凢数三遍常剩一人皇帝见一异僧曷盘覆髆以语左右曰莫惊动他置尔去已重数之曷盘覆[骨*专]者果不复现舍利之将行也皇帝曰今佛法重兴必有感应其後处
表奏皆如所言
右三篇乃舍利感应之缘起故具录於此
应梦观音画相
前宋湖州臧达侍亲秀州得瘵疾斋素诵观音经梦白衣人鍼耳疾遂愈逵欲为观音像祈梦见之一夕梦示行道相逵觉而画马所谓应梦观音是也後得美石令弟宁造像覆以石室今应梦观音殿是也开平王来取张氏时寺中以画相并铜香炉献之王不受麾下士取画相去後为常州范某者得之初不知其为虎丘物也其母梦一女子曰送我还母问还何所曰虎丘翌旦母视画像有虎丘字亟令送还舟宿浒墅忽为偷儿携去有购之者亦梦女子曰我家虎丘送我还其人复以还寺今则并罏失之矣
右见虎丘山志志乃国初郡人王宾所撰而成化间邑人乡贡进士茹昂所重辑也
石像大士记
徐恪
有圣人马得大圆通能以善应妙行不拘一方而随感示现无作妙力不遗一物而自在成就夫何故本如来藏真音闻体如水中月遍一切处观音大士化导无碍本有如是故佛与辟夫声闻等身随其得度而为说法人与非人险难诸境随其恐怖而施无畏则妙相示现妙力成就可思议哉吴兴??逵少侍亲嘉禾以瘵疾常斋茹诵观音梦白衣人鍼其耳疾遂愈逵善丹青弟宁事鑱刻因愿以观音像于石且首欲绘相为法不敢以意取而祈以梦证心思颇勤十年如是也一夕梦观音行道之相及觉能追之故??氏所传吴人以为应梦观音焉逵庆历丙戌自秀如杭复来苏募众立像徃返经画二十年晚得锺离智先者助马凢举大缘无能为之资则诱募必以众力逵寠且寡助独其心至诚终始不倦虽道途之久覊旅之困世情之艰难人不堪其忧逵晏如也吴俗善乐好施视逵所为孰不散所有以为助积日月之施足以成其志因访太湖之洞庭得石寻余玉润而金声宁像之惟相之肖其宝冠缨服圆容丽质世人皆能为独行之相梦感心得如有所授而不自知虽大巧在前其能毫发加损耶若厦屋以为帡幪栏楯以为防限大小之材偹缔构者皆以良石熙宁癸丑得地於苏州虎丘剑池之西南明年九月朔立宇置像随各就绪又得时公卿大夫观音经墨妙终卷仅百数勒之石壁以永其传斯时之盛事也且灵明虗寂无相可取上机喻马中下蔽蒙随其流转不以相示之则不信不以善导之则不入此西方圣人於有为△中随所建立或具以威仪而有名相饰以庄严而为功德皆以渐次使之信入而已世之佛像其土木　甓金碧丹雘取於所募甚众而所积且勤然成非其材寓非其地一失经始则獘不旋踵斯石蔵之湖津融结成就浸渍澡雪其体坚其质粹而成之得其材飞甍峻宇乔松绝岭青萝白云气象洒落丛林之冠而寓之得其地则创制之美　具於此足以副圣相感通之意在物所谓供养承事依归瞻仰者愈久而不厌其利可胜计哉夫即相论道而道不异相即方丈之室寻尺之像华蔵之道塲普门之法身於是乎在以至大千亦复如是何适而非真耶元佑丙寅季春初吉日徐恪记　住山慧先立
大士赞(并序)
通州狼山紫衣僧契适於祥符年内因疾日久药食无效乃冥心发愿愿着观音诗十章以求加护才及六章夜梦覩菩萨降蓬庐中慈光烁人由兹而愈诘旦遂成四章以足之益知大悲愿力应念救苦志诚所恳如谷应声拱与适公非故知因雍熈寺广慈大师先日言其殊胜遂录得全旦夕观之一心踊跃赞叹菩萨慈悲倍生恭敬谨率缘刊石於虎丘山石观音殿流通胜事或见或闻同生供养时辛酉嵗元丰四年季秋望日姑苏黄拱
金沙池袅玉莲馨殿阁堦墀尽水精云化路岐通万国风飘舟楫济群生尘粧珪璧霜犹暗衣缀珠玑月不明若向险途逢八难只劳心念讽持名
渊智弘慈大辨才端居波上绝纤埃祥光射散千门病甘露倾消万国灾翠柳变成金世界白莲涌出玉楼台我今稽首焚香礼愿向人间应念来
慧炬慈航在世间除昏济险未尝闲手擎一穗青[糸*系]柳身倚千层碧玉山声满诸天常讽诵功圆十地绝跻攀终求郢妙雕金相时献香花礼粹颜
方珪坐压五云端修竹丛边舞玉鸾施果狖离苍岫晚献珠龙透碧波寒琉璃瓶对珊瑚印翡翠环摇玳瑁冠百宝堦前文石上天人瞻礼艺旃檀
水面红鲜耻綘唇寻常侍从有天神整齐绀发云千缕端丽慈容月一轮素舸欲沉威济物霜刀曾断福沾人世间多少诚心者智烛惟求照耀身
天花环绕翠云随拯救湮沦万类时贵贱若能勤行愿死生长得覩容仪狻猊番掷琼台角鹦鹉回翔宝树枝永刦只将权实化有情皆使入无为
水精盘跃锦鳞鱼閟宇渊沱海岸居秀世竹鸣金鸑鹫观空波涌玉蟾蜍轻明缨络垂身後重叠芙蓉衬石初曾向梦中潜佑我烁人仪表降蓬庐
寂照慈威化不同闻声清净得殊功指光远射神龙烛眉彩修弯帝释弓宝器晓凝兰穗露珠衣秋响桂枝风信知万里从人欲何患周游鬼国中
宴坐琼瑶曲密都感通宁肯择贤愚遍分智慧灯开暗尽洒清凉雨发枯荷拥夕池鲜五色树凝春砌莹三珠波神天女相随从虗臼光中美丈夫
觉源非有等差心物性陶熔逐浅深昏惑道中瞻月角辨才门里聴潮音彩云轻罩山辉玉花雨斜飞地涌金终拟龙绡图画看供氶香火老东林
伏覩适公诗賛观世音菩萨果应所恳具述於前拱不揆浅拙谨吟一章同賛圣德
菩萨慈悲行愿深徧游沙界极枯沉众生得度随形化说法开迷震梵音眉现毫光　率土手持杨柳摄群心我今稽首虔诚礼愿赐慈光与照临
按虎丘山志载此诸诗题为石像大士賛窃观诗之与序则诗第为观音作而刻于石像殿中耳初非特赞石像者也故今止称大士赞而次于石像记之後记虽作于元佑而殿则立于熙宁诗乃刻于元丰是作记在立殿之後而置像在刻诗之前故不妨附诸诗于像记之末也
叅礼寒山寺释迦如来入山修道变窑圣相记
周只(法名弘栢)
法华会上佛口所宣成佛以来无央数刦而于周威王八年降生中天竺国示狭劣相入山苦行凢六年覩星悟道广说三乘普度群迷体本不生不灭而示幻生幻灭是岂思维心可测识度量哉像季世率以水土诸物聚沫为器触火成坚时会窑变器裂显现我佛世尊入山修道圣相何异虗空粉碎证入不生灭地法本如是是在当人触着瞥地耳瞻礼间慈光昭着四体筋骨崚嶒手指甲肉井井一手托腮一手持珠以至衣纹袒膊痕消迹冺背虗一穴指窍空洞唇露二齿无言音处示全三十二相但见烟霞满目云山叠翠生气逼人恍若亲觐异哉造物无私佛亦无心谁能为之弘栢小子偕　　　获同参礼寺僧秋空等亦复瞻仰不舍各各心思路绝意识不到忽焉广长舌相徧覆三千大千世界句中无意意在句中三玄三要愈出愈无穷而终不获自覩顶相具眼众生[囗@力]地一声便已成佛岂不奇捷佛言竒哉众生具有如来智慧德相但以妄想不能证得岂欺我哉世尊一日陞座文殊白槌云谛观法王法法王法如是世尊便下座天童觉禅师有颂曰一叚真风会也麽元元化母理机梭织成古锦含春象无柰东君漏泄何栢亦颂曰一叚真风会也麽元元化母理机梭织成古锦含春象无柰东君漏泄何
嵗在甲戌为　皇明崇祯七年九月十有六日立冬之候当(指)七十有八之年知识不全剑甲销已多生刦中一得微善乃获躬承非我释迦如来悲光即世曷克有此惭愧无地敬为之记　(考原本尚有　寒山寺礼二大士偈　周只　石刻观音畵像　范以益　石无量寿佛像　钱希言　普贤应梦记　孙觌　石天王像　载姑苏志　毗沙门天王像　见问世旧崑山县志杂记　奉安西方三圣像祝文　姚广孝)
光福寺观音记(法海寺畵像　钱希言)
黄公颉
光福寺距城六十里有铜像观音其始作者与其岁月予不得知也康定改元六月志里张氏於庙傍之泥中覩焉时久旱弗雨相与言曰观音示现殆有谓乎乃具梵仪祷焉即时雨降以是凢有祷而弗获者州人必请命於刺史而致敬无不得其感报夫道在天下其废兴有数而出处有命亦惟其时而已盖习俗沉迷之日久矣必将有以薰沐其邪意启迪其善心教令既不足以敺之於是时圣人出而辅世其在吴越则若四明之奉化东阳之双林钱塘之天竺是也或因吴俗之所趋或寓乎物之所感显相示化变出不穷以是因缘不假言说凢见闻者随其愿求各有所得则虽顽嚚抵冒之人亦将有以善其心况根性之厚者乎则其所以辅世者岂小补哉此其佛教行乎中国人之所赖以悔罪祈福者宜乎旷世历年而弗绝也予母[苑/大]于寺之西南常遇其上僧蕴恭屡求为记予不得辞也因序其事云
夷坚乙志内一条
边知白字公式祖茔在平江之蒸山宣和六年为太学学录得武洞清石本罗汉十六遣家僮致之坟庵前一夕行者刘普因梦十余僧持学录书来求挂搭以白主僧慧通通难之曰庵中所得鲜薄寻常供两三人犹不継安能容大众哉来者一人起取笔题诗门左曰松罗深处有神天不忆其他语明旦话此梦未竟而石本罗汉至数内一人即梦中所见题诗者也由是公式足成一章曰松罗深处有神天小刹何妨纳大千挂搭定知宜久住歌吟何幸得流传袖中出简聊应尔门上题诗岂偶然愿我未除烦恼习与师同结未来缘语虽未工然皆纪实也庵曰庆云庵至今遗址尚存
灵泉賛
孙觌
良哉大士溢此灵泉世有热恼一酌而痊方池何产三级红莲无实可味有根弗传世纪大士浮海而来携此二物置之山隈青青之枝其洒此哉跹跹之衣其制此哉唯此小湖实补陀山我来稽首瞻仰尊颜挹水啜之清入肺肝尘垢销落身心荡然嗟嗟此土奉事弗笃百尺颓基数椽败屋如泗僧伽习玩成渎对面却迷贵耳贱目惟圣悯狂存乎克念归斯受之匿瑕磨玷弗畀莫求弗施已厌信受之者亦得自赡汝心如泉泓然弗迁汝身如莲离垢芳鲜大士可之讵曰舍旃一弹指顷超证无边
按郡志云相传唐乾符中有沉香观音像泛太湖而来小湖寺僧迎得之有草绕像足投之小湖生千叶莲花
梦石天王像
龚明之
後唐时慧聚寺有绍明律师僧中杰出者居半山弥勒阁一夕梦神人曰檐前古桐下有石天王像与铜钟师宜知之诘旦掘其地果获此二物今尚龛置壁间形制极古故前軰有诗云一旦石像欲发现先垂景梦鸣高冈常熟破山思高僧尝学于绍明见本朝僧史
夷坚志内一条
洪迈
淳熙元年吴江长桥侧居民郑氏媪年八十余嵗独处茅檐之下日弓于市颇为人所怜敝衣粝食之外蓄其賸钱藏於缾欲以画观音像夏四月邻火延烧所积一空明日泣理故处於烬中得故缾畧无坏缺而钱熔成宝像高一尺许冠衣璎珞杨柳净瓶皆真工制妙巧塑匠惊叹以为不能及巨室王氏取去营一室严奉留媪事香火寿过百余岁
鱼化石观音见周世昌崑山县志杂记
元丰四年夏驾里民罗满获一鲤长可二尺俄化为石观音像因供於家时慧聚寺僧守齐夜舣舟于此梦白衣女子曰我舟覆父与夫皆溺死师幸容我守齐拒之女曰假一箧宿何伤守齐开箧纳之遂惊悟迄旦至罗氏家见石观音初出水身犹沮洳叩之知其鱼化也守齐默念与梦合因乞以归
吴释传内一条
刘凤
沙门异成即普润法师翻译之堂筑舍日诵法华题曰莲华堂又传教作普贤堂於虞山之阳长山寺法海於至正庚子八月梦观音大士显化於水滨得旃檀像遂盛饰栋宇极其庄严事之甚有灵騐
鱼尾骨化佛賛并序
周永年
万历戊午平望市民有得大鲢鱼断为数叚鬻之於市者王氏之仆市得其尾烹而食之剔肉见骨有像俨然色如白石其形立其顶露其目深其鼻塌其唇朱其髯长其体丰厚其左手若抚其左乳其右手若抚其右膝其衣袖宽广其背隐然若隔衣以露骨者业亦有数刀痕其承足处有若莲花座者则已为刀斫断不复相属王氏之仆且随弃去矣像存王氏永年於今己未春遇而见之谨稽首为之賛曰
我闻诸佛及大菩萨悲悯化现无暂休歇应以何身而得度者即现何身而为说法今观此像是为何相若非居士即是长者佛所欲度倘在是等鱼游江湖业非定杀取鱼之法独无遗术老在水乡不能具说渔具诸诗賛叹恶业凢登爼者以鲜为美必生致之其价乃倍贪味贪财恶乃交济近多善士亦知戒杀第所戒者鹅鸭等物日所恣噉仍此水族独不一思鷄豕之类受人豢养供人宰割犹极惨痛而以为戒彼居於水自生自育横被斯人取以为食岂惟伤仁抑且害义彼食鱼者鹈鹕与獭人与之争兽心鸟喙徃古圣人虽结网罟然奏鲜食以艰食故既饱五谷何复嗜杀钓而不纲儒者所述夜静水寒垂饵不食宁此无彼岂直示拙今此异相成於鱼骨谁为包褁谁为刻画诸佛化身百千万亿今此巨鱼是亦其一刀山汤镬佛己身入其脍鱼者应得何业当念经言出佛身血若见不见若信不信与闻此事佛说法竟蛤中观音是一明证又此真像出於鱼尾鱼尾莲胎是二是一何必更问莲花座子我愿世人临渊莫羡一一水中佛身常现
南翔寺(载郑虎臣吴都文粹)
白鹤南翔去不归惟留空迹在名基可怜後代空王子不绝熏修享二时
崑山临江乡有南翔寺初掘地得石径丈余尝有二鹤飞来集其上僧有齐法师者即此地作精舍聚徒居之鹤飞来无定方随飞来处其方必有人来施财作供无一日不騐久之鹤去不返僧为之号泣石上忽见题一诗云云因名寺曰南翔寺之西有村曰白鹤
吴都法乘卷第二终

[book_title]吴都法乘卷第三
吴江周永年撰
半满篇
康祖舍利全提密拈生公群石聚讲罢参光音所摄视听不迁法待人弘道随言传代有翻译汉晋唐三轮恒一转帙萃千函述半满第三
神宗显皇帝颁赐开元寺大藏经勑
皇帝勑谕苏州府通玄寺住持僧人如缘及僧众人等朕发诚心印造佛大藏经颁施在京及天下名山寺院供奉经首护勅以谕其由尔住持及僧众人等务宜虔洁供安朝夕礼诵保安眇躬康泰宫壼肃清忏己徃愆尤祈无疆寿福民安国泰天下太平俾四海八方同归仁慈善教朕成恭己无为之治道焉今特差尚膳监太监赵继芳賫请前去彼处供安各宜仰体知悉钦哉故谕万历四十二年八月日
苏州重玄寺法华院石壁经碑文
白居易
碑在石壁东次石壁在广德法华院西南隅院在重玄寺西若干步寺在苏州城北若千里以华言唐文译刻释氏经典自经品众佛号以降字加金焉夫开示悟入诸佛知见以了义度无边以圆教垂无穷莫尊於妙法莲华经凢六万九千五百五言证无生忍造不二门住不可思议解脱莫极於维摩经凢二万七千九十二言摄四生九类入无余湼盘实无得度者莫先於金刚般若波罗蜜经凢九千二百八十七言坏罪集福净一切恶道莫急於佛顶尊胜陀罗尼经凢三千二十言应念顺愿愿生极乐土莫疾於阿弥陀经凢一千八百言用正见观真相莫出於观音普贤菩萨法行经凢六千九百九十言诠自性认本觉莫深於实相法蜜经凢三千一百五言空法尘依佛智莫过於般若波罗蜜多心经凢二百五十八言是八种经具十二部合一十一万六千八百五十七言三乘之要旨万佛之秘藏尽矣是石壁积四重高三寻长十有五常厚尺有咫有石莲敷覆其上下有石神固护其前後火水不能烧漂风日不能摇消所谓施无上法尽未来际者也唐长庆二年冬作太和三年春成律德沙门清晃矢厥谋清海继厥志门弟子南容成之道则终之寺僧契元舍艺而书之郡守居易施词而赞之赞曰
佛湼盘後世界空虚惟是经典与众生俱设有人书贝叶(上)藏檀龛中非坚非久如蜡印空假使人刺血为墨剥肤为纸即坏即灭如笔画水噫画水不若文石印蜡不若字金其功不朽其义甚深故吾谓石经功德契如来付嘱之心
(此篇下尚有　石室经字见虎丘山志)
瑞光寺藏经院记
刘凤
瑞光寺昔有藏经不知何时散失至杰峰上人始募印置旋遭徒醉僧质于他寺管大夫志道与今徒孙某赎回藏于所居院繄经之获返皆佛因缘圣果不可无纪以示後人严奉无使复失俾予为记予惟经之曰三藏者经律论也阅五千四百余卷者佛之所说为经佛之说法四十九会度人无量曰大乘经则有般若部及宝积大集华严湼盘诸部又有五大部重译经及单译经曰小乘经则有阿含部单译经又宋元入藏大小乘经又有西土圣贤撰集经其仪轨戒行曰律赞述功德甚深密门又有小乘律五分十诵毘奈耶苾刍尼诸部百一羯磨其诸得法圣僧所说曰论者有大乘小乘若其曰传曰集曰实录曰记曰尊宿语录义疏代有所益五宗十七世其流别同归于一然自是鲜阗嗣法者其讲席听授亦皆泛然无所开悟然则所赖以传绪使教不堕地者惟是维藏之系我　二祖开基则有所颁于郡国诸刹者皆有佳本曰北藏其在今南都刊者曰南藏亦间有小异而兹瑞光之所藏北与南与或宋元与盖不可知而亦不知其亡失于何时至杰峰而始获复备南藏旋亦失之者魔尚未殄耶今复藉善缘与僧某之力得归自兹当谨奉之无致燥湿蠹伤有所损失实藉佛之威神灵德丕显光照临之哉夫法不可灭则经自当无陨自昔之遘罹岂不有不信罪福果报欲泯弃损废之者然旋卒克复而身自罹其殃经无毫发损也故愿以戒诸缘信凢预闻其法者兴大惭愧忏悔往愆以修後有其有一偈一句当极信受而况可毁谤法轮灭弃经典以贻无间狱苦哉我佛正信非同戏论期共守之无怠若乃比丘身服缁衣口眈麯蘖与彼有官乃视之编户役加殷焉则寺宇安得不颓废是以敢告请发信心焉则管大夫之意也又闻经返之夕塔放大光明余不及见传之里中云万历乙未八月之朔
苏州南禅院千佛堂转轮经藏石记
白居易
千佛堂转轮经藏者先是郡太守居易发心属沙门清间矢谟吴僧常敬弘正神益等僝功商主邓子成梁华等施财院僧法弘惠满契元惠雅等蒇事大和二年秋作开成元年春成堂之费计缗万藏与经之费计缗三千六百堂之中上盖下藏盖之间轮九层佛千龛彩绘金碧以为饰环盖悬镜六十二有藏八面面二门丹漆铜铅以为固环藏敷座六十有四藏之内转以轮止以抳经函二百五十有六经卷五千五十有八(南阎浮提内大小乘经凢八万四千卷按唐开元经录名数与此经藏同於阎浮大数二十之一也)藏成经具之明年苏之缁白徒聚谋曰今功德如是谁其尸之宜请有福智僧越之妙喜寺长老元遂禅师为之主宜请初发心人前本郡守白少传为之记佥曰然师既来教行如流僧至如归供施达嚫随日而集堂有羡食路无饥僧游者学者得以安给惠利饶益不可思量师又曰与苾刍众升堂焚香合十指礼千佛然後启藏发函鸣犍椎喝伽陀授持读讽十二部经经声洋洋充满虚空上下近远有情识者法音所及无不蒙福法力所摄无不归心佻然巽风一变至道所得功德不自觉知繇是而言是堂是经是藏之用信有以表旌觉路也脂辖法轮也示火宅长者子之便门也开毛道凢夫生之大窦也亶其然乎又明年院之僧徒三诣雒都请予为记夫记者不惟记年月述作为亦在乎辨兴废示劝诫也我释迦如来有言一切佛及一切法皆从经出然则法依於经经依於藏藏依於堂若堂坏则藏废藏废则经坠经坠则法隐法隐则无上之道几乎息矣呜呼凢我国土宰官支提上首暨摩〃帝軰得不处奉而护念之乎得不保持而增修之乎经有缺必补藏有隙必葺堂有坏必支若然者真佛弟子得福无量反是者非佛弟子得罪如律开成二年二月一日记(此下尚有蘓州南禅院白氏文集记)
双塔寺印造藏经记
管志道
诸佛以一大事因缘出现於世无问眼耳鼻舌色香味触珍禽宝座花坞云林等项俱作佛事而我释尊独号文佛大都以音言文字作佛事也遡其说法四十九年度人百万亿众所诠三藏十二部不啻详矣何以故刹临五浊惑重尘沙刦减百龄悟湏弹指而世尊因中以难行能行故疾证菩提如是愿力入我祗(此处少一行众生心想中此言教所为详也余尝稽教乘始末自)国流我支那盖有三难焉双林示寂不留一字而破颜微笑之头陀得正法眼蔵垂湼盘结五百大士於耆闍崛山中集世尊生前所说法阿难尊者尚以漏未尽故摈不得与斯会亘七日证蕴空而始克寻如是我闻之嘱此集之难也自周太史占紫微五色之祥已知西域有大圣人嗣後虽化人西来刦灰东启而教犹未入迢永平之季摩腾法兰以修多罗五部入招提然惟四十二章缄诸兰台而四部失传暨士行法显者流度流沙抵于阗印度等国得梵本线经律抄杂藏诸书中间如初地圣人忆华严於龙宫五品智者▆楞严於天竺历唐三藏大师徃返华夷间关险阻而契经稍稍称备此购之难也华梵殊音篆隶代变贝叶灵文孰志而述三贤罗什至勤姚秦十万之师而出之龟兹国乃以东土之文译西天之义继以流支难陀般剌弥伽跋陀等诸开士递相翻译而秘部显畅然阅华文或移梵义从梵义或窒华文必四愿而躇蹰方迎刃而节解此译之难也兼见三难而重以应化之贤圣护持流通肆我末法众生缘教叅宗熏入大乘种性以不负世尊所垂破尘出卷之喻其亦跃然奋戄然省矣或曰少林印心不立文字何事此喋喋筭沙为余谓不然如来密因难究众生智量易穷匪藉筌蹄曷觅鱼兔悟之则拈草是药执之则入屑成尘亦存乎其人耳或又疑孔祛行怪孟辟辞滛若儒服而禅语且为之分疏岂独冒逐媿之讥抑亦蹈代斵之戒余曰出[厂@墨]求证禅宗之学也入[厂@墨]济生菩萨之行也根有胜劣愿有浅深总归性海岂曰相违苐释家以三祗了见道修道之因不免暂舍人伦儒家以一生办自利　他之业何暇复论因果道并行而不悖此之谓矣嗟夫非通乎权实之变者孰能知之哉吴东隅双塔寺旧有颁降契经一藏岁久散逸殆尽属有耆宿德盈者丛林中之白眉也追惟古额恻焉疚心与徒众广求檀越飘鉢而南从白下复造全帙以归蕲为已发未发当发菩提心者作眼目谓余曾猎内典索记勒石以垂不朽余为逆其理如此云
两遇吴城灵隐寺观贝叶经
王叔承
白马西来万里经梵文历乱雨花青薄于蕉叶轻于纸点简三生梦忽醒
灵隐寺看贝叶经
孙七政
何年灵隐寺松径到门深石上看残贝莺声在碧林
灵隐寺观贝叶经
张献翼
妙典制超人匠义非翻译所窥叶叶露开仁寿条条门辟慈悲六地一音辍响八声三点成伊安得矫然独悟无言文字俱离英宗睿皇帝颁赐虎丘山大藏经勅
皇帝圣旨朕体
天地保民之心恭成
皇曾祖考之志刊印大藏经典颁赐天下用广流传兹以一藏安置直隶苏州府虎丘禅寺永充供养听所在僧官僧徒看诵赞扬上为国家祝厘下与生民祈福务湏敬奉守护不许纵容闲杂之人私借观玩轻漫亵凟致有损坏遗失敢有违者必究治之故谕正统十年二月十五日
神宗显皇帝颁赐虎丘寺大藏经勅
勑谕苏州府虎丘寺住持通密及僧众人等朕发诚心印造佛大藏经颁施在京及天下名山寺院供奉经首护勑以谕其由尔住持及僧众人等务要虔洁供安朝夕礼诵保安眇躬康泰宫壼肃清忏己往愆尤祈无疆福寿民安国泰天下太平俾四海八荒同归仁慈善化朕成恭己无为之治道焉今准钦差苏杭等处提督织造兼理苏松常镇税务司礼监太监孙隆奏请前去彼处供安各冝仰体知悉钦哉故勑万历二十八年九月初三日
勅赐藏经阁记
周忱
钦惟我　朝奄有万邦声教所覃地大且远　列圣相承庙谟迭出爰乃叅用真乘助宣　皇度广资福利昭荐　国厘故凢神州赤县必鼎建梵宇增餙庄严复有　诏校修大藏经典至是事竣颁　勑降经於天下寺之暴着者而苏之虎丘云岩禅寺与马适忱叨蒙　上命巡抚京畿賷敕护送藏典至於其寺当正统戊辰正月望日也主寺煚师因聚缁众大启宝函同音阅诵忱获　拜瞻何幸躬逢胜事见其缥帙之整彩烨而光腾奎画之妙龙翔而凤舞猗欤盛哉然则天章玄文之重奚可不庋而珎藏所司以帑廪羡余度材庀工为层屋五楹高六十五尺广九十七尺深如高函以龛匮设供以几案雕绘金碧靡不坚完於是臣忱谨题曰　勅赐藏经之阁阁後煚师复整衣槖构一轩以待徃来休息又建香积堂伽蓝殿海泉亭相峙殿塔之左右前後可谓得人矣既而师状附远来江右蹐门求识其事於石余已衰老获乞骸骨归田文思凋落曷足以应其求耶虽然师笃恶能终拒抑予尝与马且春秋之法常事不书今
天恩如此之被佛典如彼之全诚旷世盛典其可不书矣乎苐慙拙讷无以昭示後来始述梗槩以复之师尝奉　诏内廷校经名煚字照岩林隐其别号也故云资善大夫工部尚书致仕庐陵周忱撰
藏记
张浚
吴郡山水秀丽虎丘号胜处世传阖闾葬此地气腾出秦皇使人求剑虎在其上因以名焉晋王珣与弟珉宅石涧之东西已而舍兴佛刹本朝至道中革律为禅绍熙八年余谪居零陵住持宗达以书抵余曰我与绍隆同嗣法於圆悟禅师实继洒扫隆常建立转轮大藏效弥勒示现礼制施轴于中负戴其上规摹甚伟僧法靉法清法悟为之劝邦人李方高次弟输财方议卜筑隆适告寂我不敢以胜事难集为解夙夜究力益励精诚再阅寒暑工绩俯就平高益下栋宇翼如琅函贝叶辉灿焜耀信士邹珉目规口叹尽捐所有独力庄严於我法中为大缘事敢以请记且当天下无事时当世名儒间以财为病矧兵革迭兴军储或匮勤役费用理容未安然我常思之夷狄之变其来有事因欲生爱因爱生贪因贪生忿欲爱贪忿是谓无明展转交攻激为闘乱怨深祸结殆不偶然我佛以清净立教使人回心归善一念傥正和气自生其於教化似非小补是以有请而无愧余闻佛为一大事因缘故出现於世种种譬喻发明空理丁宁反复务息尘劳现大光明饶益照耀玅用神通不可思议古人指摘之意盖病夫不知虗静修已区〃致恭以侫之也又病夫落发披缁之徒易浸以溢流宕南亩其教可轻疵哉将见斯藏之成覩相增信由信趋善宿习退转真证圆通孝弟和睦之心油然而起冝勤守护用永其传藏始建於绍兴丁巳春正月至冬十一月告成复授资政殿太学士左宣奉大夫福建路安抚使兼知福州张浚为之记　(此下尚有楞伽山寺大藏缘起　释真可　转轮义记（▆▆）　俞隖兴福寺建藏经阁记（刘凤）)
石室经字
石室盖应梦观音殿也旁石壁上刻经九十二行皆宋人所书人各书一行每於行下题注名氏官爵首行观音经四字其下题曰右仆射兼门下侍郎平章事曾公亮书次行自尔至世凢廿四字题曰秘书丞通判军州事胡宗愈书其余亦皆名人徐恪文称当时公卿墨妙然不知果出众人之手否耶载之杂志以俟博识者
右见虎丘山志
血书华严经賛(有序)
宋濂
上人幻灭严持梵行欲求无上真如之道常自念言华严大经实中天调御第一时所说一乘顿教最为尊胜欲爇松为煤入以香药捣和成剂以书此经而彼松煤者假物所就具黑暗相有染白法欲煆汞为丹承以空露研润如法以书此经而彼汞丹者炫燿可观能盲人目非助道者欲椎赤金素银廉薄如纸复粉为泥以书此经而彼金若银虽曰重宝外尘为体初不自内以是思惟身外之物若胜若劣若非胜非劣若一若多若非一非多皆不足以称此殊利维我一身内而心膂肺肝外而毛发肤爪资血以生资血以成资血以长资血以至壮老暨死是则诸血众生甚爱如梵摩尼一滴之微莫肯舍者我今誓发弘愿於世尊前以所难舍而作佛事从十指端刺出鲜丹盛於清净器中养以温火澄去白液取其真纯蘸以霜毫志心缮写满八十卷尊阁圣寿禅居昔者乐法比丘当无佛时欲闻佛语了不能得乃信婆罗门言以皮为纸以骨为笔以血为墨愿书一偈况今百千妙颂十万正文不止于一纵捐躯命以报佛恩无足为异於血何吝唯愿法界有情或见或闻证入杂华藏海证入襍华藏海已即得六根清净得六根清净已即得自性清净得自性清净已即得四天下微尘刹土中一切众生皆得悉清净无相居士未出母胎母梦异僧手写是经来谓母曰吾乃永明延寿冝假一室以终此卷母梦觉已居士即生今逢胜因顿忆前事於是亲爇五分妙香香云轮囷结为宝网编覆经上乃复合爪向佛散花作礼而称賛曰
杂华净智海九会之所说一音所演唱十处放光明信觧行证门总摄无复余如是具五周如是辨六相如是分十玄妙义皆充足以至四法界二十重华藏无边香水海教条有差别性相了无碍圆融与行布非异亦非同一可为无量无量亦为一重重无有尽是为功德聚如来最上乘龙宫所秘藏上人出身血严饰书此经於一一滴中普含十方界於一一界中普现光明台於一一台中普成师子座於一一座中普见分身佛如上无数佛皆具大威德眉间白毫光徧满一切处共宣大乘法闻者应觧脱譬如日月王照三千大千悉见种种色法能破暗故譬如大洋海一平乃如掌无丘陵堆阜法能平等故譬如阳春至大地尽发生诸根各萌芽法能沾溉故譬如梵志梦一梦千刦事不遇刹那间法能融摄故譬如子忆母未见心已至形神皆两忘法能无离故譬如黄金色金色不相分金亡即色亡法能不二故譬如石性坚初不从外淂石性自圆满法无修证故能如斯见觧见经不见血若加精进力见佛不见经及至成道已见性不见佛我性如虚空了无能见者无见中有见全体即呈露苟执於所见亦非我本性见见二俱泯此为真见见真见复何有性本无物故一心归命礼祗夜以为賛诸妙楼阁门弹指一时启
新都谢陛跋曰苏州半塘寺有法宝二一为善继上人血书华严大经一为雉儿塔上人血书经後我　明宋文宪公序之賛之据序乃知上人永明师後身而文宪公前身也永明师直超极乐转度娑婆西方一大菩萨文宪公黼黻　皇猷宣扬圣谛东土一大宰官上人从永明师一转而书此经再转而终此卷其入母梦时不曰善继而竟曰延寿盖挈前因以徵後果共一大事因缘文宪公岂作诳语乎余一再瞻仰此经毋论笔锋道劲行欵清匀自始至终不见一毫怠惰相而血光融莹渐变金光非永明师一转後身而能然乎文宪公序则事昭賛则义了书复标鲜非永明师再转後身而能然乎二百三十余年寺运式微万历丙戌汪司马公游吴顶礼瞻仰叹为希有寻憇焦山宗人汪子建以寺僧来愿以是经权寄肇林精舍暂藉宰官护持司马肯之且命其弟仲嘉与约他日寺僧稍能兴复仍复归其原函寺僧亦以雉儿塔寄王居士半偈庵万历壬寅昙旭比丘有缘吾土而寺僧孙徒明德有愿还经一时宰官居士开士等并賛成其胜移书仲嘉仲嘉谨如约此经既还塔亦归附十六年间弹指去来楚人之弓延津之剑岂可思议哉检文宪公集稍差数字在集乃公定本在经乃公的笔集称幻灭当是善继上人别号而圣寿禅居或半塘寺中藏经所耳兹并识之
右谢陛少连跋载此经去来事甚详苐云永明禅师一转为善继再转为文宪以文宪为善继後身误也按文宪为永明後身见此经序赞及永明像赞中而善继之为永明与文宪之为善继则未知何据也文宪序赞载其门人李端郑渊所刻潜溪後集中盖文宪未入　国朝之作而善继写经始於至正二十五年乙巳成於次年丙午文宪生於元至大庚戌计是时五十有七年矣序云今逢胜因顿忆前事文宪殆亲见善继者安得为善继後身乎三世去来如屈信臂不可思议然以应身信之则後先历然谢氏之譌不可不订也丙辰冬十月遇半塘瞻礼是经因志其後钱谦益记
血书华严经赞
陈寰
半塘寿圣寺善继禅师於前元至正间沥血写华严经一部寺僧传守不忽　大明正德十六年辛巳正月虞阳子陈惟明寓半塘澍上人得翻阅一周窃念惟明先世崇佛念不退转今见此经乃知禅师不惜身体供养诸佛功德如是当得作佛敢顿首賛颂其末苐爱欲未离他方去促不能详谛颂曰
昔佛截肢体能行忍辱故况此大乘典妙义难思议法海四无边具足诸佛性一一放白毫普照诸烦恼烦恼缘有情有情惟身惜而此大慧师见佛不见我四大本皆空何有於幻血如来真实义天人所信重我今滴滴出植此大善本能见诸佛故化无量众生同证杂华藏渐得见如来各各如经中有此真法相缘知未生前无字亦无血三千大千界普发菩提心
楞伽山寺大藏阁缘起
释真可
众生不悟言说法身而为文字所转如悟言说法身则不必离言说而求法身也古有鸟官闻羽虫之音知其好恶吉凶焉由是而观则言说法身亦不外鸟音有也眉山曰溪声便是广长舌山色无非清净身则言说法身与色相法身无别也岂惟色相哉鼻之所臭舌之所尝身之所触意之所知谓之臭味法身触法法身亦不悖初言说法身也故灵云见桃花而悟道楼子听曲声而明心良有以乎然文字般若又言说法身广长舌相也娑婆众生心量狭小习尚卑微苟不以广长舌相吐大雷音震其常情则生死之梦终不醒矣又诸施之中法施为上财施次之然微财施则法施难广是以能割所有身命之财流通佛法者其功与法施等也某人立心造大藏一部施石湖楞伽山僧某禅人构阁供养永为人天眼目施者受者必皆无我所心而能成此言说法身之功德也岂可以算数知哉末法众生福薄凢集胜事多难少易某其勉之
俞坞兴福寺建藏经阁记
刘凤
东洞庭有寺九而俞坞之兴福最名焉成化间僧思复与徒智勤等三四人自法海来主是寺以兹土所艺植与所喜施大兴栋构遂有殿台室宇以逮於今日有崇饰则其徒奉教惟谨故克臻此粤有僧某来请予以藏经久已散佚今获鸠集得完欲建阁严奉之惟赐之一言乐成胜事予惟佛灭度时迦叶奉遗教以入灵鹫已乃大结集命阿难揔集默其异端简正微谧迦叶腾空自焚作十八变蜕骨於地皆为舍利炤燿山泽传二十四祖以逮达磨度江为此土初祖其间诸菩萨所造论与僧祗互分诸戒律及佛所说经名为三藏踰五千四百余卷予服习虽久尚茫然无际今藏乃有南北之分其间稍有不同宋元所藏山寺多有存者堕於庸僧之手故徃徃灭裂之为人截去余綫此又非经之一厄耶然予闻昔之纂言者多藏之名山川兾不朽然竟澌灭无遗惟斯经藏神灵所守护故其传至今无少失坠虽经丧乱及欲灭佛者竟不能毁其一字旋即复大兴於时此非佛之几神灵德丕显哉今寺之纲维尚能综葺使三乘十二分教六度万行有能荷担△大法者求之不远而得然闻前代皆有译经者置院集诸僧传译梵文是经在西土尚未尽来耶今我断自旧所传无复益亦无复耆宿语录入藏者是五宗十七五之後高峰天如外遂无闻焉将有智人深閟不肯见耶将羣魔方竞出以挠乱我法耶予求法颇力頋不能远适忝请所见一二虽极所皈心而皆舍我去惟孤守经藏句身文身之义尔僧乃能同我见守护若救头然圃建阁以藏垂之永久夫佛法未终替万五千年之期尚未至则当有得法者作且今名山大刹岩居穴处者岂无得心印禅定不起人无自而知若今藏经於阁其庀材轨垣令辟椵橛栾楶涂塈垩慢庋函惟罄竭所有以求底济若宰官长者有所助亦惟信心实无有福德是名福德予勉狥僧意为之题如左
转轮藏记
叶梦得
佛法自汉入中国即与其言皆来然未然若是侈也至晋宋周隋之间鸠摩什之徒出更相传译转相付授於是其书之至者日以广源流既远徃徃失其本真梁武帝时始有言心法者一切以洞然无我为宗不立文字佛氏之学遂判为禅律两岐其後更数百年学心法者虽盛益然其书未尝卒废自隋开皇至唐开元正元以来凡列於目者曰大乘小乘曰律曰论部分甲乙鳞次栉比虽假托疑似谬妄之辞苟不叛其说亦莫不具在其传至于今不绝昔吾儒者之言仅出於中国其道在天下昭然若揭日月而一遭秦火虽六经不淂为全书残编断简得於屋壁丘墟之余与一时遗老所诵习虽幸而获存然颠倒错谬固已不胜其弊其他诸子百家各以其艺自名於时者近数十年远或百年皆已湮灭无闻而佛氏去中国数万里其言率一译再译而後见乃全而有之愈久而盖着者何也岂其言皆足以示後行远使人欲废而不可得欤盖为之学者皆知信其所习而尊其所闻相与谨守严奉手传口诵而不敢慢非有意於借资取便阶梯所欲尝棎而忽忘之者然也常熟姑苏别邑梅里镇又在邑之东北海上有寺曰胜法故无藏经崇宁二年长老道纲始募众缘为之纲强力明果学心法者也居胜法二十年与始至之日无异工既成见余霅上曰并海之民不耕而渔其习以多杀为事而不畏罪与之言吾理则惑教以其书则怠惟转轮藏备极雕刻彩绘之观以致其庄严之意可使凢徼福悔过者一皆效诚於此吹蠡伐鼓机发轴运象设骇於目而音声接於耳不待发函展卷而其心固已有所向矣然邑民瘠而艰施岁且多潦有欲成吾事者而屈於力其力足以及之者而窘於岁盖竭吾勤而後能成不有记其略无以慰此意也因请余文至再三不已夫物之盛衰存亡固不可皆以力致然未有不存乎人者服儒衣冠者徧天下不能尽有其传而佛氏独能持久若此是必有当其责者因推其所以然书以遗之非特嘉纲之勤而已也
血书法华经报母
释智及
笔底红莲朵朵开是名真法供如来指端沥尽娘生血全体何曾出母胎
血书华严经
前人
五十三人血战来百城烟水尽成衃毗卢楼阁红云涌帝网山河赤帜开十指头边狮子吼一针锋上象王回有无功力难思议直得腥风遍九垓
绣字金刚般若经
前人
般若灵文宿有缘等闲绣出喜功圆银鈎铁画分行草玉线金针显妙玄兔子怀胎皆剩法蚌含明月匪真诠金刚正体堂堂路锦上添花五色鲜
血书法华经
释文琇
是真精进是名真法供养如来中吴清信士顾福敬誓诵妙法华一万部复刺指血书写此经且道是是真精进非是真精进是是名真法非是名真法湏知真精进真法在未启口未举筭之先洞然明白灵山一会俨然未散若向声音字画求之鹞子已过新罗矣蘧然一两一庵诸尊宿声偈以赞在于别卷尽是画蛇添足径山恁麽批判在里许不在里许也是洋澜左蠡
题血书法华经
前人
练川诸正智刺血为墨书写妙法华经既完载拜请题其後因谓曰经中有云药王菩萨与二万菩萨皆於佛前作是誓言惟愿世尊不以为虑我等於佛灭後起大忍力读诵此经持说书写种种供养不惜身命善哉居士乃是二万数中菩萨乘愿力而再来者也不然何以能於末法之中起大忍力不惜身命刺血为墨书写此经者耶虽然未下金针未举毛锥之前此经元自具足若向点画已形之後而见此经剑去久矣
血书华严经
前人
经云剥皮为纸折骨为笔刺血为墨书写经典积如湏弥为重法故不惜身命且道如何是法七处九会佛菩萨所说是法耶云台宝网自然出声是法耶五十三知识为善财所说是法耶若是灵利衲僧便能直下领略则知七处九会佛菩萨所说不是法云台宝网自然出声不是法五十三善知识为善财所说不是法既皆不是法且毕竟唤甚麽是法明眼人前不得错举中吴利济比丘闻韶尝典藏灵谷发心刺血书华严大经用报父母劬劳之恩余因获覩遂为书於卷末
题血书楞严经後胡本澄请
前人
练川王福源平昔发心刺血书首楞严经至第八卷而亡其友胡本澄为续书完复来双江永怀再拜请识其後噫张方平前身书楞伽未了再生续书酧本愿也今王福源书楞严未了而亡其友胡本澄续书而福源不劳再生而了其愿即於此身便成真脱矣本澄实可谓福源知心友也若挂剑墓树安可同日语哉
束本日墨书金刚经後
前人
金刚般若有不可思议不可称量无边功德闻此而信心不逆尚超恒沙七宝三时身命布施之福况书写受持读诵者乎吴门伊蒲塞束本日持诵已久兹复书写深信般若可知矣观者谓为必当来成佛之缘岂可与世福相较殊不知未举笔之先已成佛竟如其不信试入日光定问取兜率慈氏
跋照公墨书华严楞严
释真可
本朝尹山隆菩萨少年时血书华严经法华经各一部及　高皇帝开试经度僧之例有业不精而妄应者　帝怒坐及三千僧皆边远充军隆公特徃京师愿焚身赎众僧之罪　帝允之勑有司设道塲严侍卫公跃然登之身将半烬烈焰中犹手书风调雨顺四字嘱内使曰俟天旱焚之後果亢旱　帝焚之即沛然大足　帝曰此永隆之雨也呜呼隆师血书华严法华二经时初无求效之心及焚身之际火光中露此三昧使天下千古仰而戴之当时道亦赖之大振皆自心不欺之力也今去隆师二百年尹山复有僧明照者墨书华严楞严各一部虽用墨不若用血然其最初一念不欺之力未始不同也予登峨嵋道夔之万县见一老僧书华严以精恳虔笃不觉暗中书经达旦偶隣僧说破即不能书楞严曰因明有见暗成无见不明自发则诸暗相永不能昏若然者隆师焚身之际火光亘空与夔之老僧暗中眼光不昧皆不明自发之光也照上人书经时能猛加精恳以增上之缘炽熏自心则此光之发不独前人有之上人当勉之
书经发愿文(经入芦芽铁塔)
释真可
我父生兮我逃逝痛惭不得奉甘旨我父死兮我未归一坏之土谁掩骨此惭此恨何时消日增月累丘山积丘山刼坏终有崩刦坏山岗恨无尽今仗佛光书此经字字功德难思议南无妙法莲华经经中之王我自性以此功德报亡父黑业顿谢生佛国见佛闻法证实相如战有功得髻珠愿我亡父持此宝遍照十方熖无际我本母生不及养寸心耿耿石难化期酧至德无所从庆我离尘为佛子深思妇人[婬-壬+(工/山)]业重坚固难拔等湏弥湏弥可倾[婬-壬+(工/山)]难断津梁苦海湏圣力佛说诸经度众生皆先戒杀後淫欲先淫後杀惟楞严是故报恩应伏此南无无上楞严呪消母淫业如天风片响之间不可得戒珠清净光无缺见佛闻法得自心一切万行悉坚固我发此愿等法性见者闻者皆出苦何况书经报父母若无利益我不实惟愿二经入此塔塔亦永〃无圮坏风铃宣说皆呪心有心无心俱悟入又愿因缘若至时普放光明照法界触此光者生孝心因此孝心得菩提一灯传至百千灯百千灯传永无尽我愿如是佛证知护法人天并八部二经会上发心者佛前立誓说诸呪愿护此经如护眼在在处处恒不离我今哀求说呪者护我书经亦如是我若成佛报汝恩如我今者报父母
跋慧庆中公血书法华经
释广印
半塘寺血书杂华盖三生缉於一手吴中希世宝也慧庆密迩半塘中公穴肤书法华现优昙於十指与杂华媲美智觉为不孤矣然法华杂华皆从佛口生兹以通身遍身说之何异古人背手推出枕子乎观者试觑捕着
月印上人血书五大部经跋
姚希孟
丙寅初夏宿龙树庵中与西厓恒宗诸师谈一切法空机锋甚畅顷之坐斗室中持咒为饥蚊所唼双腕作椘如被利镞不能自持为之哑然失笑此小小痛痒耳便不能空空何在乎人谓刺血书经者仅从指端出濡缕与剔肉析骨敻异不知众生颠倒惟认此草囊为我恋不能割若能从此猛下鍼锋便是金刚经扫除回相之第一针亦如来为歌利王割截身体之真种子也故从功勳位中言则与然身然臂供诸佛菩萨者同一庄严若能刺血不作血想与滴水和墨蘸笔舒纸同一等闲便从指头微细孔中开一人天法眼染着侧　理有如天半朱霞云端赤电即珊瑚火齐闪烁宝色不足为喻而何有斑斑血痕乎请以此似月印上人四月廿七日因先慈文太君小祥集诸师于风树堂作佛事月上人在会为跋数语
董其昌
余昔为云栖大师碑文曰行在梵网经志在报恩经时人以为实录盖云栖以孝思发愿故也今观月印禅师血书此经皮纸骨笔不见有身相景濂以後仅一见之当有舍利於毫端涌出起塔供养诸佛菩萨历刦无尽(则知亦剳所抄语言是文非法亦非非法如何印公以一毫力成五大部来诸天龙空无不有有无不空此则善解空有之纽善住道人礼拜赞叹说是语已乃还其经)
陈継儒
革囊中血自无始以来几成大海秽腥万状今刺写血经一濡一缕皆搅得醍醐相似四大可磨灭此经功德历万刦决不能磨灭也展经之顷不觉草木山川色色震动誓愿猛裂乃如是耶
娄坚
学佛者多以苦行作佛事若刺血写经其尢也非大愿力非深心慈岂能积成卷袠使人於一展诵间知皮肉髓脑尽属可捐阳焰空华[撼-咸+勿]无足恋於区区百龄俄顷见历历三身显现不死生仅同蝉蜕而誉诽?是蛙呜乎一字即五大乘一念即万亿刦虽欲以言语赞叹亦了不可得矣
韩敬
宋学士为寿禅师後身补书华严一卷此血濡缕足摄儒释二宗始知断臂铲头未是报恩实义今月公以毛孔针芒涌出天龙五蔵计运毫承腕之处天雨不沾鬘华飞绕愿海所极峩眉大士当引手天际岂独永明弥陀舍笑安养耶愿读学士书者认此光明一纸
赵宦光
头目髓脑何者非菩提资粮天地水火何者非无明遮障六道得生人天天复付与知见遭逢有佛世界中得无上妙法即析骨濡血有何吝惜月印苾刍有觧於此出指端甘露书经五大部经文所谓千生万刦虚生浪死惟此一生是真供养
汪远
常悲身外物割反如血肉古德乃勇猛身首至不惜余方骇希有师视若平昔三乘四部文指血日涓滴遂令广大心化为百川溢岂知金刚身非损亦非益笔鲜气尚生纸枯色将碧理性与緜〃丝缕周身脉莫但观同水欲作西江吸要知同一两普润无所择金山老僧书夜光仍四壁雉塔旁石函犹烦两世续何如竪指头已尽百千亿彼增上慢者五千同退席愿坚只受心欢喜无终极
胡汝淳
观法法空云何迦文四十九年舌敝耳聋观人人空云何阿难如是我闻蔵西流东谁觧空法我知即是书写受持读诵讲说谁觧空人我知即是刺舌??指濡血燃身不然指节非隃糜函此身中血非花上露则知纸劄所抄语言是文非法亦非非法如何印公以一毫力成五大部采诸天龙空无不有有无不空此则善觧空有之纽也善住道人礼拜赞叹说是语已乃还其经(历刼无尽)
王志坚
众生自有识神以来骨莭高於毗富罗山身所出血过四大海乃于此生寄寓之幻躯恡惜靡所不至可谓愚矣月印上人居酒肉歌舞塲中能刺血写此经作大苦行是为大难公兰若相去不百武有古德华严金华学士所补书在焉此经可与媲美余何幸得并见之
李之椿
虎丘为一片清凉地几为烟粉[糸*系]肉所仇然而忍草慈云未尝不在余随家君宿绿荫堂得读月公手书血经百四十有九卷而因有畅於忍与慈之说也不忍不能空诸一切不慈不能育诸一切刺血是心即心是忍写心是血即血是慈请问月公还是心上证如来还是指上证如来当应默然无语慈忍俱通
李流芳
书写一经半偈功德无量何况刺血写经积至五大部实为希有之事忘身为法我法并空无可言说但有赞叹
陈元素
是五大部版册流通遍满天下何烦手写纵湏手写碧松之烟丹砂之末皆足濡毫而必指尖[刻-人+ㄑ]丝缕血一点一画一波一磔积至一行乃至成卷卷盈一百四十有九当刺写时我佛如来毛孔光中悉见悉知应大悲愍乃写经者惟知有经了无痛觉盖彼发愿写是经典先舍是身何况缕血以此臭秽化为神奇报生身恩即报佛恩我身所有悉是经典凢经中字字〃归我并此血本亦当舍却舍血本者亦复如是
周永年
血之为物以荣肤发以养筋骨滋长染业刺以代墨蘸以书经净因净果一时俱结繇是而观染净二法初无常性惟人所转生公之石闻法点头无情山骨得佛心髓澄公之笔滴血濡缕无穷法水属君手指从一点画至五大部行行字字其数凢几为出佛口为出君手为无间说为无复说请书经者略为我荅我作是言护口不迭
题月印上人血书五大部经
释法藏
指端一劄血滔天五部何曾有一言刺得金椎锋遮点要君拈出向人前
释大舣
法雨法云何物化血流遍滴太虚空龙华会上重开展烂熳千函映日红
释传灯
昔天竺慈云大师发愿偈云折骨出经等妙高忘躯为法周沙畍是则刺血书一大藏经亦不为多矧五大部乎然余苐能以三寸舌流通大乘於月印师能无愧乎独有合十顶礼忏悔而已
释明河
众生坚执我相宝惜身血一滴不肯舍即鍼点蚊唼有所不耐况与刀接况接之不已以至五大部经月印兄可谓希有矣远种胜因克成佛果谁有智者而不为此世人执我宝血终归乾鳖不遇为荒塚磷火夜晶〃而已安得如印公此举放光动地哉
释正性
昔我天台智者大师刺顶门血和五色香烟手书陀罗尼经永镇修禅间有大力之者欲携置海南非本愿力龙神勿与也今吴门月印师刺指血书五大部其本愿力直与金地老人同一肻綮永为虎丘常住龙神护持我愿亦当如是
奉释典诸部经於小只园藏经阁中有述
王世贞
方广宣妙觉緫持谛真乘白马叶休期金人肇奇祯伤哉末教日圣泽渐以凌冥迹蹈恒河狂颷吹慧灯我友修净业慷慨惠函经奚必具羯磨居然一摩腾小果固有漏法施良足凭虽靡布金田幸依化人城苍松云弥弥修竹风琮琤层阁临广除廻流激清泠闼婆陈天乐龙藏欝飞腾中有慈悲相恍发妙音声玉笈启湘缥流纨染翰青彷佛贝叶端自然莲花生如日悬中天万象借光明稽首两足尊发此肴有诚破除诸疑网摧伏群魔兵前因获心通後果希胜僧愿以一切智回施一切情[山*截]嵲西逝梁金篦导前行凢圣同超觧怨亲归合并执离文字间犹为道所憎曹溪倘吾许筌蹄讵堪徵
墨书法华经
释智及
松陵信士王元吉夫妇同持妙法华笑倒虚空多宝塔惊翻露地白牛车世缘未了曾何碍宝所亲登定不差朵朵青莲毫未现腕头余力更堪夸
写塔童子
钱希言
苏州城西宝林寺相传不知何代忽有十三岁童子无何而至云欲得净室写经寺僧以别房待之就索纸笔写法华经以半幅高丽茧纸画作七级浮图一级一卷纸长四尺许广可尺半而经文焉数日便了仍留寺中供养童子不知所之里人陈文纲云曾亲见此塔字如麻而大致密分明其下左方题行童东海王师光写一行年月不尽记矣今归荡口华氏
敬法篇之感应缘
释道世
唐吴郡陆怀素家贞观二十年失火屋宇緫焚爰及精庐并从烟灭有一函金刚般若波罗蜜经独存经函及褾轴并尽惟有经字竟不被烧尔时人闻者莫不惊叹怀素即高阳许仁则前妻之兄仁则当时目覩於後具自言之
右出冥报记
题金刚经塔
释真可
余赡礼是塔自如是我闻以迄信受奉行一昼至於一字一字至於一句一句至於一行一行至於一经鳞鳞曳曳宛转横斜静对之如远水孤峰流观之则长空雁序及其标塔标佛忽然妙合则七宝无所施其工帝梵何所関其巧直自一心不生处为基不生用处为用世尊未说是经北塔先已成就经云应无所住而生其心全是此塔注脚鉴大师且从其注脚悟入而今此塔当机电掣岂无毒眼汉见鞭影而驰乎螺灯父子刻施是经余窃有嘱累昔有坚持此经者江风败舟经遂漂堕意其竟入龙宫矣一日其妻浣於溪畔见羣螺结聚沉浮衍漾如水上灯球恠而掇之羣螺既尽此经独出诚愿刻者施者受持者等彼羣螺遂与此塔共结一段不思议公案也
跋赵凢夫篆书金刚经後
邹迪光
金刚一经大资冥福故世好诵亦好写然书者河沙而能书者帝青宝至於篆体则绝不多得矣凢夫善篆而此书更属精严必有青衣童子自化池出现手磨隃麋助之何可思议
吴都法乘卷第三终

[book_title]吴都法乘卷第四
吴江周永年撰
应现
竺国吴邦执则异地示有没生无去来际今古异时圣凡异位谁则一如了无进退非显神通非恣游戏有大因缘乃以身至述应现第四
智积菩萨殿记
梁天监中以吴王舘娃宫故地为灵岩寺寺成有异僧负鉢囊以入憇殿庑下长身黧面梵相奇古其徒莫之省夜半索笔墨自图其像于殿之东北壁而去黎明不知所在众始惊异之居无几有胡僧顾见其画惜曰此西土智积菩萨像也何为在此於是道俗犇走来观稽首归依如师出世唐宰相陆象先吴人也有弟失其名得危疾国医不能疗一日有僧扣门问疾象先引至卧内僧索杯水噀之一噀而病良已象先惊谢出金帛数牀弗受顾谓其弟曰我灵岩僧它日还吴来遇我遂去不复见其年象先弟入尚书为郎观察桂管道吴中趋灵岩如约问僧所舍无有遍从寺僧求之亦非是方怅然欲还俄见壁间所画像肖焉如言如笑如见师友惊喜亟拜施钱五十万修供作佛事徘徊数日而後去其事载於吴越国沙门智贤之文传於山中父老之口见於大乘经菩萨品云惟灵岩故刹更隋唐五代四百余年至宋兴始改赐秀峰禅院绍兴中诏赐今太傅咸安王韩公荐先福更号显亲崇报而丛林之盛为东南冠智积旧有殿在院之东庑库迫破露不足以称四方祈向奉事之意长老智讷饬其徒募众力大之高甍巨桷雄视一方像设中严云披月满极庄严相好之妙人天环绕梵呗之声震动山谷於是讷遇余於晋陵求文以为记余曰众生执迷展转六趋出没生死莫觉莫悟惟佛菩萨哀悯一切或示现神通或化出光景天龙负殿山鬼筑垣卓锡而石泉涌挥麈而雨花坠凢所见闻同悼齐喜投体归命斋心悔遇五浊厌离如燖鸡出汤欣慕至道如亡子见母如瞽发蒙如迷得路发菩提心修无上道轻财乐施造种种福百世之後陵谷变迁蜕骨所藏传衣所寓在〃处〃照耀大千一睹遗像心目了了恍如宿昔曾受佛记今双林大士泗州僧伽灵岩智积皆是也纳公出世三十年说法行道　服同异凢所建立人劝成之隆楼杰阁穹堂广　几徧淮吴岂止智积一殿而已
智积菩萨
智积菩萨灵岩寺开山祖也当东晋末自西土来时泗州僧伽持鉢江南至无锡闻积在苏即回曰彼已有人矣由此名显有一贫妪慕其行尝持角黍为供积受之妪因得度至今上巳日号智积诞辰聚数十百妪为角黍会
右姑苏志人物类中所载如此而附注其下云梁天监中灵岩山初造寺云云则仍如孙觌之说若寺观类中则直据记文以叙兴建岂亦以所传互异故两存之耶又按此段纯用宋龚明之中吴纪闻中语
鉴师(载姑苏志)
鉴师元和初郡人冯生调选长安有老僧自称鉴师诣生曰汝吾姓也相与徃来岁余冯得东越尉鉴师负笈告去曰吾庐於灵岩寺之西庑久矣游长安忽十年幸与君相遇今将归旧居故来告别然君越尉道出灵岩寺下当一访我後冯生诣寺询僧鉴师庐安在僧曰吾曹无名鉴者生始疑异至西庑下乃有群僧画像其一状类鉴师生大惊视其题云冯氏子吴郡人年十岁学浮屠氏法以道行闻(宣室志)
道鉴传(感通一之第九)
僧賛宁
释道鉴姓冯氏吴郡人不知从来而居历下灵岩山寺踪迹神异不测僧也元和中有冯生者亦吴郡人也以明经调选未捷因侨寄长安一日见老僧来诣冯居谓之曰汝吾姓也因相与徃还仅于岁余遂注拟作尉於东越方务治装鉴负锡来告去冯问师去安所诣乎鉴曰吾庐在齐州灵岩之西庑下薄游神京至今正十年矣幸得与子游今归旧所故来相别然吾子尉于越乡道出灵岩寺下当宜一访我也冯诺之曰谨受教矣数日冯出关东之赴任至灵岩寺门立马望曰岂非鉴师所居寺乎即入访之时一僧在庭冯问道鉴上人庐舍安在僧曰此寺无道鉴冯疑异默而计曰鉴公纯直岂欺我乎於是独游寺中行至西庑下忽见壁画一僧与鉴师貌同冯大惊嗟鉴师果异人欤且能降神与我交久之视其真相旁旁题云冯氏子吴郡人也年十岁学浮图法以道行有闻卒年七十八冯阅其题方悟云汝吾姓也言非谬矣一说苏州西去城二十许里有灵岩山寺西北庑下画沙门形云是梁天监十五年作游方居士状经过山寺寓过宵宿而於僧厨借笔研僧众皆不留意诘旦僧编搜索而亡有客见殿隅画一梵僧面骨权奇肤色皱黑眉长且垂眸子电转皆间青白昂鼻方口张唇露齿擎拳倚右肩之上身屈可长一丈五寸衣麤衲袈裟臂擐大珠徒跣众见惊慑莫测其来远近咸格有焚香礼叹者有请福禳灾者或於晴夜殿中析窣闻有行道声由是鸟雀不敢污践檐楹之间矣然则乡人谓之灵岩和尚或云灵岩圣僧尝见形谓一老姥曰贫道好食茭粽疑是圣者翌日持箪入殿供养乞今年别三月三日民竞送之以菰蒋叶角黍米瀹之吴人谓之茭粽也唐先天二年陆鲁公子疾医工未騐公忧虑增剧门遇一僧分卫屈入遂索水器舍噀之即时病间鲁公喜赠物颇丰了不廻视遂问和尚居处何寺答曰贫道住苏州吴县西灵岩寺郎君为官江表望入寺相寻斯湏已去未久调补尚书祠部郎续迁桂州廉使常念当年救病之僧迂路姑苏入灵岩寺觅焉乃说其形貌合寺僧云非此所有陆尽日徘徊不忍去忽於殿中见圣者形曰徃年疗某者此僧也寺僧说其由致通感难知陆舍钱数万备香火之资却留旬日供养方去又寺中净人每於像前占烛添油助烬意盗油涂发耳居无何其发焦卷而堕傍人劝令礼忏别买麻膏增炷平复如初又武宗将废佛教也近寺有陆宣者梦圣者云受弟子供施年深今来相别且归西天去也宣急命画工图写真貌至会昌五年毁拆寺宇方知告别之意焉距咸通七年煌灾尔时弥空亘野食人苗稼至于入人家食缯帛之物百姓旁徨莫能为计时民人吴延让等率耆艾数十百人诣像前焚香泣告即日虫飞越境焉乾符五年寺众当诣阙乞钟归寺差僧选日登途圣者先入右神策军本局预陈嘱托及正请钟僧到见司吏怪问数日前有僧来云隶苏州灵岩山寺其僧曰某行无伴侣後右军胥因事游吴见壁画云此是七月中曾来司内计会钟僧也然吴中极彰灵异且不测厥由曾有梵僧来礼画像云智积菩萨何缘在此叹嗟弥久而自此号智积应身也
系曰同异之说史氏多之今详寺曰灵岩僧画像此为同也州曰历下始苏遇者曰陆与冯此为异焉斯盖见闻不齐记录因别也原夫圣人之应身也或南或北或汉或胡或平常之形或怪差之质故令闻见必也有殊复使传扬自然多说譬犹千里之外望日月以皆同其时边旁云物状貌有异耳既是不思议应现矣则随缘赴感肆是难同可发例云所传闻异辞也
寒山拾得传(附见感通二之第十封于传後)
僧賛宁
寒山子者世谓为贫子风狂之士弗可恒度推之隐天台始丰县西七十里号为寒暗二岩每於寒岩幽窟中居之以为定止时来国清寺有拾得者寺僧令知食堂恒时收拾众僧残食菜滓断巨竹为筒投藏于内若寒山子来即负而去或廊下徐行或时呌噪凌人或望空曼骂寺僧不耐以杖逼逐翻身抚掌呵呵徐退然其布襦零落面貌枯瘁以桦皮为冠曳大木屐或发辞气宛有所归归于佛理初闾丘入寺访问寒山沙门道翘对曰此人狂病今居寒岩间好吟词偈言语不常或藏或否终不可知与寺行者拾得以为交友相聚言说不可详悉寺僧见太守拜之惊曰大官何礼风狂僧耶二人连臂笑傲出寺闾丘复徃寒岩谒问并送衣裳药物而高声偈言曰贼我贼退便身缩入岩石穴缝中复曰报汝诸人各各努力其石穴缝冺然而合杳无踪迹乃令僧道翘寻其遗物唯於林间缀叶书词颂并村墅人家屋壁所抄录得二百余首今编成一集人多讽诵後曹山寂禅师注解谓之对寒山子诗以其本无氏族越民唯呼为寒山子至有庭际何所有白云抱幽石句历然雅体今岩下有石亭亭而立号幽石焉
拾得者封干禅师先是偶山行至赤城道侧仍闻儿啼遂寻之见一子可数岁已来初谓牧牛之竪委问端倪云无舍孤弃于此封干携至国清寺付与典座僧或人来认必可还之後沙门灵熠摄受之令知食堂香灯忽於一日见其登座与像对盘而食复呼憍陈如曰小果声闻傍若无人执筯大笑僧乃驱之灵熠咨尊宿等罢其堂任且令厨内涤器洗濯才毕澄滤食滓以筒盛之寒山来必负而去又护伽蓝神庙每日僧厨下食为乌乌所取狠籍拾得以杖扑土偶三二下骂曰汝食不能护安护伽蓝乎是夕神附梦与阖寺僧曰拾得打我明日诸僧说梦符同一寺纷然始知非常人也时申牒州县郡符下云贤士隐遁菩萨应身宜用旌之号拾得为贤士又於寺庄牧牛歌咏呼天当其寺僧布萨时拾得驱牛至僧集堂前倚门抚掌大笑曰悠悠者聚头时持律首座咄曰风人何以喧碍说戒拾得曰我不放牛也此群牛者多是此寺知僧事人也拾得各呼亡僧法号牛各应声而遇举众错愕咸思改徃修来感菩萨垂迹度脱时道翘纂录寒山文句於寺土地神庙壁见拾得偈词附寒山集中
系曰按封干先天中游遨京室知闾丘寒山拾得俱睿宗朝人也奈何宣师高僧传中闾丘武臣也是唐初人闾丘序记三人不言年代使人闷焉复赐绯乃文资也夫如是乃有二同姓名闾丘也又大沩佑公於宪宗朝遇寒山子指其泐潭仍逢拾得於国清知三人是唐季叶时犹存夫封干也天台没而京兆出寒拾也先天在而元和逢为年寿弥长耶为隐显不恒耶易象有之小狐汔济其此之谓乎
寒拾事与封干传相出入仍节略封干传文录于後
释封干师者本居天台山国清寺及终後於先天年中在京兆行化先是国清寺僧厨中有二苦行曰寒山子曰舍得多於僧厨执爨〃讫二人晤语潜听者多不体解亦甚颠狂糺合相亲盖同类相求耳时闾丘胤出牧丹丘将议巾车苦头疼羌甚医工寡效邂逅千造云某自天台来谒使君且告之志干曰君何虑乎便索净器吮水喷之斯湏觉体中颇佳闾丘异之乃请干一言定此行之吉凶曰到任记谒文殊闾丘曰此菩萨何在曰国清寺厨执爨洗器者是及入山寺问曰此寺曾有封干禅师曰有院在何所寒山拾得复是何人时僧道翘对曰封干旧院即经藏後今闻无人止有虎豹时来此哮吼耳寒拾二人见在僧厨执後闾丘入干房唯见虎迹纵横乃入厨见二人烧柴木有围炉之状闾丘拜之二人连声咄吒後执闾丘手亵之若婴孺呵呵不已行曰封干饶舌自此二人相携手出松门更不复入寺焉
传又云封丰二字出没不同韦述史官作封疆之封闾丘序三贤作丰稔之丰未知孰是
景德传灯录文与此详略微异不复重录
按姑苏志云寒山禅寺旧名妙利普明塔院嘉佑中改普明禅院然唐人已称寒山寺矣相传寒山拾得尝止此故名然不可考也窃以寺名寒山有必其故应化圣贤隐现不恒一封干也既可天台没而京兆出则寒拾也安知不石穴没而枫桥出乎故於此应现篇中亦具录二人本传徵厥行履至其语句尚有载在五灯会元者不尽录
千岁宝掌和尚
千岁宝掌和尚中印度人也周威烈十二年丁夘降神受质左手握拳七岁祝发乃展因名宝掌魏晋间东游此土入蜀礼普贤留大慈常不食日诵般若寺经千余卷有咏之者曰劳劳玉齿寒似迸岩泉急有时中夜坐堦前神鬼泣一日谓众曰吾有愿住世千岁今年六百二十有六故以千岁称之次游五台徙居祝融峰之华严黄梅之双峰庐山之东林寻抵建邺会达磨入梁师就扣其旨开悟武帝高其道腊延入内庭未几如吴有偈曰梁城遇导师参禅了心地飘零二浙游更尽佳山水顺流东下由千顷至天竺徃鄮峰登太白穿雁荡盘礡於翠峰七十二庵回赤城憇云门法华诸暨渔浦赤符大岩等处返飞来栖之石窦有行尽支那四百州此中偏称道人游之句时贞观十五年也後居浦江之宝严与朗禅师友善每通问遣白犬驰徃朗亦以青猿为使令故题朗壁曰白犬衔书至青猿洗鉢回师所经处後皆成宝坊显庆二年正旦手塑一像至九日像成问其徒慧云曰此肖谁云曰与和尚无异即澡浴易衣趺坐谓云曰吾住世已一千七十二年今将谢世听吾偈曰本来无生死今亦示生死我得去住心他生复来此顷时嘱曰吾灭後六十年有僧来取吾骨勿拒言讫而逝入灭五十四年有刺浮长老自云门至塔所礼曰冀塔洞开少选塔户果启其骨连环若黄金浮即持往秦望山建窣堵波奉藏以周威烈丁夘至唐高宗显庆丁巳考之实一千七十二年抵此土岁历四百余僧史皆失载开元中慧云门人宗一者尝勒石识之
右五灯会元西天东土应化圣贤中所载如此虽第曰如吴不言其尝游止何所然吾吴要亦是和尚遇化之地矣故具录其终始
吴都法乘卷第四终

[book_title]吴都法乘卷第三
吴江周永年撰
半满篇
康祖舍利全提密拈生公群石聚讲罢参光音所摄视听不迁法待人弘道随言传代有翻译汉晋唐三轮恒一转帙萃千函述半满第三
神宗显皇帝颁赐开元寺大藏经勑
皇帝勑谕苏州府通玄寺住持僧人如缘及僧众人等朕发诚心印造佛大藏经颁施在京及天下名山寺院供奉经首护勅以谕其由尔住持及僧众人等务宜虔洁供安朝夕礼诵保安眇躬康泰宫壼肃清忏己徃愆尤祈无疆寿福民安国泰天下太平俾四海八方同归仁慈善教朕成恭己无为之治道焉今特差尚膳监太监赵继芳賫请前去彼处供安各宜仰体知悉钦哉故谕万历四十二年八月日
苏州重玄寺法华院石壁经碑文
白居易
碑在石壁东次石壁在广德法华院西南隅院在重玄寺西若干步寺在苏州城北若千里以华言唐文译刻释氏经典自经品众佛号以降字加金焉夫开示悟入诸佛知见以了义度无边以圆教垂无穷莫尊於妙法莲华经凢六万九千五百五言证无生忍造不二门住不可思议解脱莫极於维摩经凢二万七千九十二言摄四生九类入无余湼盘实无得度者莫先於金刚般若波罗蜜经凢九千二百八十七言坏罪集福净一切恶道莫急於佛顶尊胜陀罗尼经凢三千二十言应念顺愿愿生极乐土莫疾於阿弥陀经凢一千八百言用正见观真相莫出於观音普贤菩萨法行经凢六千九百九十言诠自性认本觉莫深於实相法蜜经凢三千一百五言空法尘依佛智莫过於般若波罗蜜多心经凢二百五十八言是八种经具十二部合一十一万六千八百五十七言三乘之要旨万佛之秘藏尽矣是石壁积四重高三寻长十有五常厚尺有咫有石莲敷覆其上下有石神固护其前後火水不能烧漂风日不能摇消所谓施无上法尽未来际者也唐长庆二年冬作太和三年春成律德沙门清晃矢厥谋清海继厥志门弟子南容成之道则终之寺僧契元舍艺而书之郡守居易施词而赞之赞曰
佛湼盘後世界空虚惟是经典与众生俱设有人书贝叶(上)藏檀龛中非坚非久如蜡印空假使人刺血为墨剥肤为纸即坏即灭如笔画水噫画水不若文石印蜡不若字金其功不朽其义甚深故吾谓石经功德契如来付嘱之心
(此篇下尚有　石室经字见虎丘山志)
瑞光寺藏经院记
刘凤
瑞光寺昔有藏经不知何时散失至杰峰上人始募印置旋遭徒醉僧质于他寺管大夫志道与今徒孙某赎回藏于所居院繄经之获返皆佛因缘圣果不可无纪以示後人严奉无使复失俾予为记予惟经之曰三藏者经律论也阅五千四百余卷者佛之所说为经佛之说法四十九会度人无量曰大乘经则有般若部及宝积大集华严湼盘诸部又有五大部重译经及单译经曰小乘经则有阿含部单译经又宋元入藏大小乘经又有西土圣贤撰集经其仪轨戒行曰律赞述功德甚深密门又有小乘律五分十诵毘奈耶苾刍尼诸部百一羯磨其诸得法圣僧所说曰论者有大乘小乘若其曰传曰集曰实录曰记曰尊宿语录义疏代有所益五宗十七世其流别同归于一然自是鲜阗嗣法者其讲席听授亦皆泛然无所开悟然则所赖以传绪使教不堕地者惟是维藏之系我　二祖开基则有所颁于郡国诸刹者皆有佳本曰北藏其在今南都刊者曰南藏亦间有小异而兹瑞光之所藏北与南与或宋元与盖不可知而亦不知其亡失于何时至杰峰而始获复备南藏旋亦失之者魔尚未殄耶今复藉善缘与僧某之力得归自兹当谨奉之无致燥湿蠹伤有所损失实藉佛之威神灵德丕显光照临之哉夫法不可灭则经自当无陨自昔之遘罹岂不有不信罪福果报欲泯弃损废之者然旋卒克复而身自罹其殃经无毫发损也故愿以戒诸缘信凢预闻其法者兴大惭愧忏悔往愆以修後有其有一偈一句当极信受而况可毁谤法轮灭弃经典以贻无间狱苦哉我佛正信非同戏论期共守之无怠若乃比丘身服缁衣口眈麯蘖与彼有官乃视之编户役加殷焉则寺宇安得不颓废是以敢告请发信心焉则管大夫之意也又闻经返之夕塔放大光明余不及见传之里中云万历乙未八月之朔
苏州南禅院千佛堂转轮经藏石记
白居易
千佛堂转轮经藏者先是郡太守居易发心属沙门清间矢谟吴僧常敬弘正神益等僝功商主邓子成梁华等施财院僧法弘惠满契元惠雅等蒇事大和二年秋作开成元年春成堂之费计缗万藏与经之费计缗三千六百堂之中上盖下藏盖之间轮九层佛千龛彩绘金碧以为饰环盖悬镜六十二有藏八面面二门丹漆铜铅以为固环藏敷座六十有四藏之内转以轮止以抳经函二百五十有六经卷五千五十有八(南阎浮提内大小乘经凢八万四千卷按唐开元经录名数与此经藏同於阎浮大数二十之一也)藏成经具之明年苏之缁白徒聚谋曰今功德如是谁其尸之宜请有福智僧越之妙喜寺长老元遂禅师为之主宜请初发心人前本郡守白少传为之记佥曰然师既来教行如流僧至如归供施达嚫随日而集堂有羡食路无饥僧游者学者得以安给惠利饶益不可思量师又曰与苾刍众升堂焚香合十指礼千佛然後启藏发函鸣犍椎喝伽陀授持读讽十二部经经声洋洋充满虚空上下近远有情识者法音所及无不蒙福法力所摄无不归心佻然巽风一变至道所得功德不自觉知繇是而言是堂是经是藏之用信有以表旌觉路也脂辖法轮也示火宅长者子之便门也开毛道凢夫生之大窦也亶其然乎又明年院之僧徒三诣雒都请予为记夫记者不惟记年月述作为亦在乎辨兴废示劝诫也我释迦如来有言一切佛及一切法皆从经出然则法依於经经依於藏藏依於堂若堂坏则藏废藏废则经坠经坠则法隐法隐则无上之道几乎息矣呜呼凢我国土宰官支提上首暨摩〃帝軰得不处奉而护念之乎得不保持而增修之乎经有缺必补藏有隙必葺堂有坏必支若然者真佛弟子得福无量反是者非佛弟子得罪如律开成二年二月一日记(此下尚有蘓州南禅院白氏文集记)
双塔寺印造藏经记
管志道
诸佛以一大事因缘出现於世无问眼耳鼻舌色香味触珍禽宝座花坞云林等项俱作佛事而我释尊独号文佛大都以音言文字作佛事也遡其说法四十九年度人百万亿众所诠三藏十二部不啻详矣何以故刹临五浊惑重尘沙刦减百龄悟湏弹指而世尊因中以难行能行故疾证菩提如是愿力入我祗(此处少一行众生心想中此言教所为详也余尝稽教乘始末自)国流我支那盖有三难焉双林示寂不留一字而破颜微笑之头陀得正法眼蔵垂湼盘结五百大士於耆闍崛山中集世尊生前所说法阿难尊者尚以漏未尽故摈不得与斯会亘七日证蕴空而始克寻如是我闻之嘱此集之难也自周太史占紫微五色之祥已知西域有大圣人嗣後虽化人西来刦灰东启而教犹未入迢永平之季摩腾法兰以修多罗五部入招提然惟四十二章缄诸兰台而四部失传暨士行法显者流度流沙抵于阗印度等国得梵本线经律抄杂藏诸书中间如初地圣人忆华严於龙宫五品智者▆楞严於天竺历唐三藏大师徃返华夷间关险阻而契经稍稍称备此购之难也华梵殊音篆隶代变贝叶灵文孰志而述三贤罗什至勤姚秦十万之师而出之龟兹国乃以东土之文译西天之义继以流支难陀般剌弥伽跋陀等诸开士递相翻译而秘部显畅然阅华文或移梵义从梵义或窒华文必四愿而躇蹰方迎刃而节解此译之难也兼见三难而重以应化之贤圣护持流通肆我末法众生缘教叅宗熏入大乘种性以不负世尊所垂破尘出卷之喻其亦跃然奋戄然省矣或曰少林印心不立文字何事此喋喋筭沙为余谓不然如来密因难究众生智量易穷匪藉筌蹄曷觅鱼兔悟之则拈草是药执之则入屑成尘亦存乎其人耳或又疑孔祛行怪孟辟辞滛若儒服而禅语且为之分疏岂独冒逐媿之讥抑亦蹈代斵之戒余曰出[厂@墨]求证禅宗之学也入[厂@墨]济生菩萨之行也根有胜劣愿有浅深总归性海岂曰相违苐释家以三祗了见道修道之因不免暂舍人伦儒家以一生办自利　他之业何暇复论因果道并行而不悖此之谓矣嗟夫非通乎权实之变者孰能知之哉吴东隅双塔寺旧有颁降契经一藏岁久散逸殆尽属有耆宿德盈者丛林中之白眉也追惟古额恻焉疚心与徒众广求檀越飘鉢而南从白下复造全帙以归蕲为已发未发当发菩提心者作眼目谓余曾猎内典索记勒石以垂不朽余为逆其理如此云
两遇吴城灵隐寺观贝叶经
王叔承
白马西来万里经梵文历乱雨花青薄于蕉叶轻于纸点简三生梦忽醒
灵隐寺看贝叶经
孙七政
何年灵隐寺松径到门深石上看残贝莺声在碧林
灵隐寺观贝叶经
张献翼
妙典制超人匠义非翻译所窥叶叶露开仁寿条条门辟慈悲六地一音辍响八声三点成伊安得矫然独悟无言文字俱离英宗睿皇帝颁赐虎丘山大藏经勅
皇帝圣旨朕体
天地保民之心恭成
皇曾祖考之志刊印大藏经典颁赐天下用广流传兹以一藏安置直隶苏州府虎丘禅寺永充供养听所在僧官僧徒看诵赞扬上为国家祝厘下与生民祈福务湏敬奉守护不许纵容闲杂之人私借观玩轻漫亵凟致有损坏遗失敢有违者必究治之故谕正统十年二月十五日
神宗显皇帝颁赐虎丘寺大藏经勅
勑谕苏州府虎丘寺住持通密及僧众人等朕发诚心印造佛大藏经颁施在京及天下名山寺院供奉经首护勑以谕其由尔住持及僧众人等务要虔洁供安朝夕礼诵保安眇躬康泰宫壼肃清忏己往愆尤祈无疆福寿民安国泰天下太平俾四海八荒同归仁慈善化朕成恭己无为之治道焉今准钦差苏杭等处提督织造兼理苏松常镇税务司礼监太监孙隆奏请前去彼处供安各冝仰体知悉钦哉故勑万历二十八年九月初三日
勅赐藏经阁记
周忱
钦惟我　朝奄有万邦声教所覃地大且远　列圣相承庙谟迭出爰乃叅用真乘助宣　皇度广资福利昭荐　国厘故凢神州赤县必鼎建梵宇增餙庄严复有　诏校修大藏经典至是事竣颁　勑降经於天下寺之暴着者而苏之虎丘云岩禅寺与马适忱叨蒙　上命巡抚京畿賷敕护送藏典至於其寺当正统戊辰正月望日也主寺煚师因聚缁众大启宝函同音阅诵忱获　拜瞻何幸躬逢胜事见其缥帙之整彩烨而光腾奎画之妙龙翔而凤舞猗欤盛哉然则天章玄文之重奚可不庋而珎藏所司以帑廪羡余度材庀工为层屋五楹高六十五尺广九十七尺深如高函以龛匮设供以几案雕绘金碧靡不坚完於是臣忱谨题曰　勅赐藏经之阁阁後煚师复整衣槖构一轩以待徃来休息又建香积堂伽蓝殿海泉亭相峙殿塔之左右前後可谓得人矣既而师状附远来江右蹐门求识其事於石余已衰老获乞骸骨归田文思凋落曷足以应其求耶虽然师笃恶能终拒抑予尝与马且春秋之法常事不书今
天恩如此之被佛典如彼之全诚旷世盛典其可不书矣乎苐慙拙讷无以昭示後来始述梗槩以复之师尝奉　诏内廷校经名煚字照岩林隐其别号也故云资善大夫工部尚书致仕庐陵周忱撰
藏记
张浚
吴郡山水秀丽虎丘号胜处世传阖闾葬此地气腾出秦皇使人求剑虎在其上因以名焉晋王珣与弟珉宅石涧之东西已而舍兴佛刹本朝至道中革律为禅绍熙八年余谪居零陵住持宗达以书抵余曰我与绍隆同嗣法於圆悟禅师实继洒扫隆常建立转轮大藏效弥勒示现礼制施轴于中负戴其上规摹甚伟僧法靉法清法悟为之劝邦人李方高次弟输财方议卜筑隆适告寂我不敢以胜事难集为解夙夜究力益励精诚再阅寒暑工绩俯就平高益下栋宇翼如琅函贝叶辉灿焜耀信士邹珉目规口叹尽捐所有独力庄严於我法中为大缘事敢以请记且当天下无事时当世名儒间以财为病矧兵革迭兴军储或匮勤役费用理容未安然我常思之夷狄之变其来有事因欲生爱因爱生贪因贪生忿欲爱贪忿是谓无明展转交攻激为闘乱怨深祸结殆不偶然我佛以清净立教使人回心归善一念傥正和气自生其於教化似非小补是以有请而无愧余闻佛为一大事因缘故出现於世种种譬喻发明空理丁宁反复务息尘劳现大光明饶益照耀玅用神通不可思议古人指摘之意盖病夫不知虗静修已区〃致恭以侫之也又病夫落发披缁之徒易浸以溢流宕南亩其教可轻疵哉将见斯藏之成覩相增信由信趋善宿习退转真证圆通孝弟和睦之心油然而起冝勤守护用永其传藏始建於绍兴丁巳春正月至冬十一月告成复授资政殿太学士左宣奉大夫福建路安抚使兼知福州张浚为之记　(此下尚有楞伽山寺大藏缘起　释真可　转轮义记（▆▆）　俞隖兴福寺建藏经阁记（刘凤）)
石室经字
石室盖应梦观音殿也旁石壁上刻经九十二行皆宋人所书人各书一行每於行下题注名氏官爵首行观音经四字其下题曰右仆射兼门下侍郎平章事曾公亮书次行自尔至世凢廿四字题曰秘书丞通判军州事胡宗愈书其余亦皆名人徐恪文称当时公卿墨妙然不知果出众人之手否耶载之杂志以俟博识者
右见虎丘山志
血书华严经賛(有序)
宋濂
上人幻灭严持梵行欲求无上真如之道常自念言华严大经实中天调御第一时所说一乘顿教最为尊胜欲爇松为煤入以香药捣和成剂以书此经而彼松煤者假物所就具黑暗相有染白法欲煆汞为丹承以空露研润如法以书此经而彼汞丹者炫燿可观能盲人目非助道者欲椎赤金素银廉薄如纸复粉为泥以书此经而彼金若银虽曰重宝外尘为体初不自内以是思惟身外之物若胜若劣若非胜非劣若一若多若非一非多皆不足以称此殊利维我一身内而心膂肺肝外而毛发肤爪资血以生资血以成资血以长资血以至壮老暨死是则诸血众生甚爱如梵摩尼一滴之微莫肯舍者我今誓发弘愿於世尊前以所难舍而作佛事从十指端刺出鲜丹盛於清净器中养以温火澄去白液取其真纯蘸以霜毫志心缮写满八十卷尊阁圣寿禅居昔者乐法比丘当无佛时欲闻佛语了不能得乃信婆罗门言以皮为纸以骨为笔以血为墨愿书一偈况今百千妙颂十万正文不止于一纵捐躯命以报佛恩无足为异於血何吝唯愿法界有情或见或闻证入杂华藏海证入襍华藏海已即得六根清净得六根清净已即得自性清净得自性清净已即得四天下微尘刹土中一切众生皆得悉清净无相居士未出母胎母梦异僧手写是经来谓母曰吾乃永明延寿冝假一室以终此卷母梦觉已居士即生今逢胜因顿忆前事於是亲爇五分妙香香云轮囷结为宝网编覆经上乃复合爪向佛散花作礼而称賛曰
杂华净智海九会之所说一音所演唱十处放光明信觧行证门总摄无复余如是具五周如是辨六相如是分十玄妙义皆充足以至四法界二十重华藏无边香水海教条有差别性相了无碍圆融与行布非异亦非同一可为无量无量亦为一重重无有尽是为功德聚如来最上乘龙宫所秘藏上人出身血严饰书此经於一一滴中普含十方界於一一界中普现光明台於一一台中普成师子座於一一座中普见分身佛如上无数佛皆具大威德眉间白毫光徧满一切处共宣大乘法闻者应觧脱譬如日月王照三千大千悉见种种色法能破暗故譬如大洋海一平乃如掌无丘陵堆阜法能平等故譬如阳春至大地尽发生诸根各萌芽法能沾溉故譬如梵志梦一梦千刦事不遇刹那间法能融摄故譬如子忆母未见心已至形神皆两忘法能无离故譬如黄金色金色不相分金亡即色亡法能不二故譬如石性坚初不从外淂石性自圆满法无修证故能如斯见觧见经不见血若加精进力见佛不见经及至成道已见性不见佛我性如虚空了无能见者无见中有见全体即呈露苟执於所见亦非我本性见见二俱泯此为真见见真见复何有性本无物故一心归命礼祗夜以为賛诸妙楼阁门弹指一时启
新都谢陛跋曰苏州半塘寺有法宝二一为善继上人血书华严大经一为雉儿塔上人血书经後我　明宋文宪公序之賛之据序乃知上人永明师後身而文宪公前身也永明师直超极乐转度娑婆西方一大菩萨文宪公黼黻　皇猷宣扬圣谛东土一大宰官上人从永明师一转而书此经再转而终此卷其入母梦时不曰善继而竟曰延寿盖挈前因以徵後果共一大事因缘文宪公岂作诳语乎余一再瞻仰此经毋论笔锋道劲行欵清匀自始至终不见一毫怠惰相而血光融莹渐变金光非永明师一转後身而能然乎文宪公序则事昭賛则义了书复标鲜非永明师再转後身而能然乎二百三十余年寺运式微万历丙戌汪司马公游吴顶礼瞻仰叹为希有寻憇焦山宗人汪子建以寺僧来愿以是经权寄肇林精舍暂藉宰官护持司马肯之且命其弟仲嘉与约他日寺僧稍能兴复仍复归其原函寺僧亦以雉儿塔寄王居士半偈庵万历壬寅昙旭比丘有缘吾土而寺僧孙徒明德有愿还经一时宰官居士开士等并賛成其胜移书仲嘉仲嘉谨如约此经既还塔亦归附十六年间弹指去来楚人之弓延津之剑岂可思议哉检文宪公集稍差数字在集乃公定本在经乃公的笔集称幻灭当是善继上人别号而圣寿禅居或半塘寺中藏经所耳兹并识之
右谢陛少连跋载此经去来事甚详苐云永明禅师一转为善继再转为文宪以文宪为善继後身误也按文宪为永明後身见此经序赞及永明像赞中而善继之为永明与文宪之为善继则未知何据也文宪序赞载其门人李端郑渊所刻潜溪後集中盖文宪未入　国朝之作而善继写经始於至正二十五年乙巳成於次年丙午文宪生於元至大庚戌计是时五十有七年矣序云今逢胜因顿忆前事文宪殆亲见善继者安得为善继後身乎三世去来如屈信臂不可思议然以应身信之则後先历然谢氏之譌不可不订也丙辰冬十月遇半塘瞻礼是经因志其後钱谦益记
血书华严经赞
陈寰
半塘寿圣寺善继禅师於前元至正间沥血写华严经一部寺僧传守不忽　大明正德十六年辛巳正月虞阳子陈惟明寓半塘澍上人得翻阅一周窃念惟明先世崇佛念不退转今见此经乃知禅师不惜身体供养诸佛功德如是当得作佛敢顿首賛颂其末苐爱欲未离他方去促不能详谛颂曰
昔佛截肢体能行忍辱故况此大乘典妙义难思议法海四无边具足诸佛性一一放白毫普照诸烦恼烦恼缘有情有情惟身惜而此大慧师见佛不见我四大本皆空何有於幻血如来真实义天人所信重我今滴滴出植此大善本能见诸佛故化无量众生同证杂华藏渐得见如来各各如经中有此真法相缘知未生前无字亦无血三千大千界普发菩提心
楞伽山寺大藏阁缘起
释真可
众生不悟言说法身而为文字所转如悟言说法身则不必离言说而求法身也古有鸟官闻羽虫之音知其好恶吉凶焉由是而观则言说法身亦不外鸟音有也眉山曰溪声便是广长舌山色无非清净身则言说法身与色相法身无别也岂惟色相哉鼻之所臭舌之所尝身之所触意之所知谓之臭味法身触法法身亦不悖初言说法身也故灵云见桃花而悟道楼子听曲声而明心良有以乎然文字般若又言说法身广长舌相也娑婆众生心量狭小习尚卑微苟不以广长舌相吐大雷音震其常情则生死之梦终不醒矣又诸施之中法施为上财施次之然微财施则法施难广是以能割所有身命之财流通佛法者其功与法施等也某人立心造大藏一部施石湖楞伽山僧某禅人构阁供养永为人天眼目施者受者必皆无我所心而能成此言说法身之功德也岂可以算数知哉末法众生福薄凢集胜事多难少易某其勉之
俞坞兴福寺建藏经阁记
刘凤
东洞庭有寺九而俞坞之兴福最名焉成化间僧思复与徒智勤等三四人自法海来主是寺以兹土所艺植与所喜施大兴栋构遂有殿台室宇以逮於今日有崇饰则其徒奉教惟谨故克臻此粤有僧某来请予以藏经久已散佚今获鸠集得完欲建阁严奉之惟赐之一言乐成胜事予惟佛灭度时迦叶奉遗教以入灵鹫已乃大结集命阿难揔集默其异端简正微谧迦叶腾空自焚作十八变蜕骨於地皆为舍利炤燿山泽传二十四祖以逮达磨度江为此土初祖其间诸菩萨所造论与僧祗互分诸戒律及佛所说经名为三藏踰五千四百余卷予服习虽久尚茫然无际今藏乃有南北之分其间稍有不同宋元所藏山寺多有存者堕於庸僧之手故徃徃灭裂之为人截去余綫此又非经之一厄耶然予闻昔之纂言者多藏之名山川兾不朽然竟澌灭无遗惟斯经藏神灵所守护故其传至今无少失坠虽经丧乱及欲灭佛者竟不能毁其一字旋即复大兴於时此非佛之几神灵德丕显哉今寺之纲维尚能综葺使三乘十二分教六度万行有能荷担△大法者求之不远而得然闻前代皆有译经者置院集诸僧传译梵文是经在西土尚未尽来耶今我断自旧所传无复益亦无复耆宿语录入藏者是五宗十七五之後高峰天如外遂无闻焉将有智人深閟不肯见耶将羣魔方竞出以挠乱我法耶予求法颇力頋不能远适忝请所见一二虽极所皈心而皆舍我去惟孤守经藏句身文身之义尔僧乃能同我见守护若救头然圃建阁以藏垂之永久夫佛法未终替万五千年之期尚未至则当有得法者作且今名山大刹岩居穴处者岂无得心印禅定不起人无自而知若今藏经於阁其庀材轨垣令辟椵橛栾楶涂塈垩慢庋函惟罄竭所有以求底济若宰官长者有所助亦惟信心实无有福德是名福德予勉狥僧意为之题如左
转轮藏记
叶梦得
佛法自汉入中国即与其言皆来然未然若是侈也至晋宋周隋之间鸠摩什之徒出更相传译转相付授於是其书之至者日以广源流既远徃徃失其本真梁武帝时始有言心法者一切以洞然无我为宗不立文字佛氏之学遂判为禅律两岐其後更数百年学心法者虽盛益然其书未尝卒废自隋开皇至唐开元正元以来凡列於目者曰大乘小乘曰律曰论部分甲乙鳞次栉比虽假托疑似谬妄之辞苟不叛其说亦莫不具在其传至于今不绝昔吾儒者之言仅出於中国其道在天下昭然若揭日月而一遭秦火虽六经不淂为全书残编断简得於屋壁丘墟之余与一时遗老所诵习虽幸而获存然颠倒错谬固已不胜其弊其他诸子百家各以其艺自名於时者近数十年远或百年皆已湮灭无闻而佛氏去中国数万里其言率一译再译而後见乃全而有之愈久而盖着者何也岂其言皆足以示後行远使人欲废而不可得欤盖为之学者皆知信其所习而尊其所闻相与谨守严奉手传口诵而不敢慢非有意於借资取便阶梯所欲尝棎而忽忘之者然也常熟姑苏别邑梅里镇又在邑之东北海上有寺曰胜法故无藏经崇宁二年长老道纲始募众缘为之纲强力明果学心法者也居胜法二十年与始至之日无异工既成见余霅上曰并海之民不耕而渔其习以多杀为事而不畏罪与之言吾理则惑教以其书则怠惟转轮藏备极雕刻彩绘之观以致其庄严之意可使凢徼福悔过者一皆效诚於此吹蠡伐鼓机发轴运象设骇於目而音声接於耳不待发函展卷而其心固已有所向矣然邑民瘠而艰施岁且多潦有欲成吾事者而屈於力其力足以及之者而窘於岁盖竭吾勤而後能成不有记其略无以慰此意也因请余文至再三不已夫物之盛衰存亡固不可皆以力致然未有不存乎人者服儒衣冠者徧天下不能尽有其传而佛氏独能持久若此是必有当其责者因推其所以然书以遗之非特嘉纲之勤而已也
血书法华经报母
释智及
笔底红莲朵朵开是名真法供如来指端沥尽娘生血全体何曾出母胎
血书华严经
前人
五十三人血战来百城烟水尽成衃毗卢楼阁红云涌帝网山河赤帜开十指头边狮子吼一针锋上象王回有无功力难思议直得腥风遍九垓
绣字金刚般若经
前人
般若灵文宿有缘等闲绣出喜功圆银鈎铁画分行草玉线金针显妙玄兔子怀胎皆剩法蚌含明月匪真诠金刚正体堂堂路锦上添花五色鲜
血书法华经
释文琇
是真精进是名真法供养如来中吴清信士顾福敬誓诵妙法华一万部复刺指血书写此经且道是是真精进非是真精进是是�

[book_title]吴都法乘卷第五
吴都法乘卷第五上之上
吴江周永年撰
法钦传(习禅二之第十一)
僧赞宁
释法钦俗姓朱氏吴郡崑山人也门地儒雅祖考皆达玄儒而傲睨林薮不仕钦托孕母管氏忽梦莲花生於庭际因折一房系於衣裳既而觉已便恶荤羶及迄诞弥岁在於髻辫则好为佛事立性温柔雅好高尚服勤经史便从乡举年二十有八俶装赴京师路由丹徒因遇鹤林素禅师默识玄鉴知有异操乃谓之曰观子神府温粹几乎生知若能出家必会如来知见钦闻悟识本心素乃躬为剃发谓门人法监曰此子异日大兴吾教与人为师寻登坛纳戒链行安禅领径直之一言越周旋之三学自此辞素南征素曰汝乘流而行逢径即止後到临安视东北之高峦乃天目之分径偶问樵子言是径山遂谋挂锡於此见苫葢覆置网屑近而宴居介然而坐时雨雪方霁旁无烟火猎者至将取其物颇甚惊异叹嗟皆焚网折弓而知止杀焉下山募人营小室请居之近山居前临海令吴贞舍别墅以资之自兹盛化参学者众代宗睿武皇帝大历三年戊申岁二月下诏曰朕闻江左有蕴道禅人德性冰霜净行林野朕虚心瞻企渴仰悬悬有感必通国亦大庆愿和尚远降中天尽朕归向不违愿力应物见形今遣内侍黄凤宣旨特到诏迎速副朕心春暄师得安否遣此不多及勑令本州供送凡到州县门净院安置官吏不许谒见疲师心力弟子不算多少听其随侍帝见郑重咨问法要供施勤至司徒杨绾笃情道枢行出人表一见钦於众退而叹曰此实方外之高士也难得而名焉帝累赐以缣缯陈设御馔皆拒而不受止布衣蔬食悉令弟子分卫惟用陶器行少欲知足无以俦比帝闻之更加仰重谓南阳忠国师曰欲赐钦一名手诏赐号国一焉德宗贞元五年遣使齎玺书宣劳并庆赐丰厚钦之在京及回浙令仆公王节制州邑名贤执弟子礼者相国崔涣裴晋公度第五琦陈少游寺自淮而南妇人礼乞号皆目之为功德山焉六年州牧王颜请出州治龙兴寺净院安置婉避韩滉之废毁山房也八年壬申十二月示疾说法而长逝报龄七十九法腊五十德宗赐諡曰大觉所度弟子崇惠禅师次大禄山颜禅师参学范阳杏山悟禅师次清阳广敷禅师於时奉葬礼者弟子实相常觉?以全身起塔於龙兴净院初钦在山猛兽鸷鸟驯狎有白兔二跪於杖履之间又尝养一鸡不食生类随之若影不游他所及其入长安长鸣三日而绝今鸡冡在山之椒钦形貌魁岸身裁七尺骨法奇异今塔中塑师之貌凭几犹生焉杭之钱氏为国当天复壬戌中徒许思作乱兵士杂宣城之卒发此塔谓其中有宝货见二瓮上下合藏肉形全在而发长覆面兵士合瓮而去刺史王颜撰碑述德比部郎中崔元翰湖州刺史崔元亮故相李吉甫丘丹各有碑碣焉
崑山志僊释传云禅师圆明人姓朱母管氏梦莲生户枢因生钦早从儒教年二十二遇素禅师按户枢之与庭际二十二之与二十八皆稍异此传
唐径山国一钦禅师
释(元敬　元复)
师名道钦吴郡崑山人姓朱氏世服儒业年二十八即贡於礼部道由丹徒遇鹤林玄素禅师得指入道之要遂出家大悟宗旨久之辞去素曰汝乘流而行遇径即止师至临安东北山下问途於樵者曰此径山也师自东北而登渉重冈西至高峯北岩中据石床而坐俄有老人素衣拜於前曰我龙也自师至此吾属五百皆不安居当挈归天目愿以此地为立锡之所言讫不见北峯之阳有草庵可居葢龙所造也大历三年代宗诏至阙下礼遇有加一日在内廷帝至起立帝曰师何以起师曰檀越何得向四威仪中见贫道帝悦赐号国一逾年辞归杭州即其庵所建寺是为开山始祖示寂後諡大觉
赞曰
代有觉士出於文儒宴坐双径龙骧厥居珠渊鳞屋化为精庐国一之号帝赐不诬
国一禅师
龚明之
国一禅师乃崑山圆明村朱氏子舍俗为僧受业於景德寺法名道钦因游历丛林遇有一道者语之云乘流而行遇径即止既至双径遂借龙潭筑庵其上即开山之祖也事载塔铭云今荐严寺之西有以罗汉名桥者葢指国一云
印宗和尚(第三十三祖慧能大师法嗣)
(出景德传灯录)
广州法性寺印宗和尚者吴郡人也姓印氏从师出家精涅盘大部唐咸亨元年抵京师敕居大敬爱寺固辞徃蕲春谒忍大师後於广州法性寺讲涅盘经遇六祖能大师始悟玄理以能为传法师又采自梁至唐诸方达者之言着心要集盛行於世先天二年二月二十一日终於会稽山妙喜寺寿八十有七会稽王师乾立塔铭
按六祖章云仪凤元年丙子正月八日届南海遇印宗法师於法性寺讲涅盘经师寓止廊庑间暮夜风扬刹旛闻二僧对论一云旛动一云风动徃复酧荅未曾契理师曰可容俗流輙预高论否直以风旛非动动自心耳印宗窃聆此语竦然异之翌日邀师入室徵风旛之义师具以理告印宗不觉起立云行者定非常人师为是谁师更无所隐直叙得法因由於是印宗执弟子之礼请受禅要乃告四众曰印宗具足凡夫今遇肉身菩萨即指座下卢居士云即此是也因请出所传信衣悉令瞻礼至正月十五日会诸名德为之剃发二月八日就法性寺智光律师受满分戒其戒坛即宋朝求那跋陀三藏之所置也三藏记云後当有肉身菩萨在此坛受戒又梁末真谛三藏於坛之侧手植二菩提树谓众曰却後一百二十年有大开士於此树下演无上乘度无量众师具戒已於此树下开东山法门宛如宿契明年二月八日忽谓众曰吾不愿此居要归旧隐时印宗与缁白千余人送归宝林寺此章所云遇六祖能大师始悟玄理以能为传法师其详葢如此故具录之
印宗传(义解一之第十八)
僧赞宁
释印宗姓印氏吴郡人也母刘氏始娠隣家咸见一沙门端雅徐步入印舍白刘曰愿为子焉母梦同此再三陈让不克父梦有馈旃檀香木童子跪授付刘刘顿厌荤羶俗间食味隔在唇吻之外及生而长从师诵通经典末最精讲者涅盘经咸亨元年在京都盛扬道化上元中勅入大爱敬寺居辞不赴请於蕲春东山忍大师谘爱禅法复於番禺遇惠能禅师问荅之间深诣玄理还乡地刺史王胄礼重殊伦请置戒坛命宗度人可数千百续勅召入内乃造慈氏大像所着心要集起梁至唐天下诸达者语言摠录焉又奉勅江东诸寺院天柱报恩各置戒坛度人又纂百家诸儒士三教文意表明佛法者重结集之手笔逾高着述流布至先天二年二月二十一日示终嘱循轮王法葬之年八十七会稽王师乾立塔铭焉
印宗法师(见竹窓二笔)
释袾宏
六祖既受黄梅心印隐於屠猎佣贱一十六年後至印宗法师讲席出风旛语印宗闻而延之即为剃染礼请陞座说法人知六祖之为龙天推出矣未知印宗之不可及也其自言某甲讲经犹如瓦砾仁者论义犹如真金夫印宗久谈经论已居然先辈大法师矣而使我慢之情未忌胜负之心尚在安能尊贤重道舍己从人一至於是乎六祖固古佛之流亚而印宗亦六祖之俦类也圣贤聚会岂偶然而已哉
密云颂古(第三十九条)
释圆悟
六祖受法辞五祖令隐怀集四会之间届南海遇印宗法师於法性寺暮夜风扬刹旛闻二僧对论一云旛动一云风动徃复酧荅曾未契理祖曰可容俗流輙预高论否直以风旛非动动自心耳印宗闻语竦然异之遂问其由祖实告之印宗於是集众请开东山法门祖遂落发披衣受戒即广州天宁寺也
风旛非动动自心浩〃商量个个欣争似当时印宗老一闻人语便知人
西禅和尚(南岳下三世　南泉愿禅师法嗣)
苏州西禅和尚僧问三乘十二分教则不问如何是祖师西来的的意师举拂子示之其僧不礼拜竟参雪峯峯问甚麽处来曰浙中来峯曰今夏甚麽处曰西禅峯曰和尚安否曰来时万福峯曰何不且在彼从容曰佛法不明峯曰有甚麽事僧举前话峯曰汝作麽生不肯伊曰是境峯曰汝见苏州城里人家男女否曰见峯曰汝见路上林木池沼否曰见峯曰凡覩人家男女大地林沼摠是境汝还肯否曰肯峯曰只如举起拂子汝作麽生不肯僧乃礼拜曰学人取次发言乞师慈悲峯曰画乾坤是个眼汝向甚麽处蹲坐僧无语
楚南禅师(让师第四世　出景德　黄檗希运禅师法嗣)
(传灯录)
杭州千顷山楚南禅师闽中人也姓张氏自髫龄投开元寺昙蔼禅师出家迨乎冠岁落发诣五台具戒就赵郡学相部律徃上都听净名经既精研法义而未了玄机遂谒芙蓉芙蓉见曰吾非汝师汝师江外黄檗是也师礼辞而参黄檗黄檗垂问曰子未见三界影像时如何师曰即今岂是有耶檗曰有无且置即今如何师曰非今古曰我之法眼已在汝躬师乃入室执巾侍盥晨晡请益寻值唐武宗废教师遂深窜林谷暨大中初相国裴公休出抚宛陵请黄檗和尚出山师随出由兹抵姑苏报恩寺精修禅定仅二十余载足不踰阈俄为郡守请住宝林院未几复请居支硎山又住千顷慈云院振黄檗玄风一日师上堂曰诸子设使解得三世佛教如缾注水及得百千三昧不如一念修无漏道免使人天因果系绊时有僧问无漏道如何师曰未有闍黎时体取曰未有某甲时谁人体师曰体者亦无问如何是易师曰着衣吃饭不用读经看教不用行道礼拜烧身炼顶岂不易耶曰此既是易如何是难师曰微有念生便具五阴三界轮廻生死皆从汝一念生所以佛教诸菩萨云佛所护念师虽应机无倦而常俨然处定或逾月或浃旬光启三年钱王请下山供养昭宗闻其道化就赐紫衣文德六年五月辞众奄然而化寿七十六腊五十六迁塔於院西隅大顺二年壬子二月宣州孙儒寇钱塘兵士发塔覩全身不散爪发俱长谢罪忏悔而去师平昔着般若经品颂偈一卷破邪论一卷行於世
五灯会元止具机缘语句不及中间住处便与我吴无渉故特录此章兼宋高僧传文
楚南传(护法篇之第十四)
僧赞宁
释楚南闽人也俗姓张氏爰在髫龄冥然跪於父母前诉志出家投开元寺昙蔼师而受训焉当授经法目所经覩輙诵於口执巾侍盥洒扫应对颇能谨愿迨乎??嵗乃落发焉诣五台登戒就赵郡学相部律徃上都学净名经一律一经畧通宗旨则知顿机不甘为渐教缚遂徃芙蓉山根性未发谒黄檗山禅师问荅虽多机宜顿了倐值武宗废教南遂深窜林谷大兴中教出遇昇平相裴公休出抚宛陵请黄檗出山南随侍由此便诣姑苏报恩寺专行禅定足不踰阈仅二十余载乾符四年苏州太守周慎嗣向风请住宝林院又请居支硎山至五年昌化县令徐正元与紫溪戍将饶京同召住千顷慈云院训示禅徒之外惟俨然在定逾月或浃旬光启三年前两浙武肃王钱氏请下山供施昭宗闻其道化赐其鹿胎衣五事别赉紫衣文德六年二月忽双虹贯堂室二鹿蹶然入寺法堂梁析至五月辞众後於禅林垂两足伸二臂於膝奄然而卒春秋七十僧腊五十六迁塔於院西隅大顺二年壬子岁二月宣州孙儒冦钱塘之封畧兵士发塔见南全身不散爪发俱长悔罪而去南公平昔着般若经品颂偈一卷破邪论一卷以枝梧异宗外敌见贵於时也
禅月贯休禅师(未详法嗣)
禅月贯休禅师有诗曰禅客相逢祗弹指此心能有几人知大随和尚举问曰如何是此心师无对(归宗柔代云能有几人知)
龚明之中吴纪闻云万寿寺有禅月阁禅月者唐僧贯休也生於婺之兰溪自祝发为僧徧参名德又善作诗文有西岳集行於世性好图畵古佛尝自梦得十五罗汉梵相既而尚缺其一未能就梦中复有告之曰师之相乃是遂如所告因照水以足之今其畵尚传既至吴寓迹万寿甚久後入蜀死[(蕵-食+匕)/大]於成都平生行业具载白莲塔铭
贯休传(杂科声德二之第十一)
僧赞宁
释贯休字德隐俗姓姜氏金华兰溪登高人也七岁父母雅爱之投本县和安寺圆贞禅师出家为童侍日诵法华经一千字耳所蹔闻不忘於心与处默同削染邻院而居每隔篱论诗互吟寻偶对僧有见之皆惊异焉受具之後诗名耸动於时乃徃豫章传法华经起信论皆精奥义讲训且勤本郡太守王慥弥相笃重次太守蒋瓌开洗忏戒坛命休为监坛焉乾宁初賫志谒吴越武肃王钱氏因献诗五章章八句甚惬旨遗赠亦丰王立去伪功朝廷旌为功臣乃别树堂立碑记同力平越将校姓名遂刊休诗於碑阴见重如此休善小笔得六法长於水墨形似之状可观受众安桥强氏药肆请出罗汉一堂云每畵一尊必祈梦得应真貌方成之与常体不同自此游黟歙与唐安寺兰闍黎道合後思登南岳北谒荆帅成汭初甚礼焉於龙兴寺安置时内翰吴融谪官相遇徃来论道论诗融为休作集序则乾宁三年也寻被诬谮於荆帅黜休於功安郁悒中题砚子曰入匣始身安弟子劝师入蜀时王氏将图僭伪邀四方贤士得休甚喜盛被礼遇赐赉隆洽署号禅月大师蜀主常呼为得得来和尚时韦蔼举其羙号所长者歌吟讽刺微隐存於教化体调不下二李白贺也至梁乾化二年终於所居春秋八十一蜀主惨怛一皆官葬塔号白莲於成都北门外昇迁为浮图乃伪蜀乾德中即梁乾化三年癸酉岁也休能草圣出弟子昙域癸酉年集师文集首安吴内翰序域为後序常庄尝赠诗曰岂是为穷常见隔只应嫌酒不相过又广成先生杜光庭相善比乡人也休书迹好事者传号曰姜体是也尝覩休真相肥而矬蜀宰相王锴作赞昙域戒学精微篆文雄徤重集许慎说文见行於蜀有诗集亚师之体也
姑苏志云贯休婺人善诗有西岳集尝居万寿寺禅月阁因称禅月大师又善畵古佛尝自梦得十五罗汉梵相尚缺其一有告者曰师之相乃是也遂为临水图以足一今其畵本尚传据志则禅月之称因所居阁而得据传则禅月之号为蜀王氏所署此志传之所为异也若畵像一节传止述其梦得而志兼记其临水则志又有以补传之所不及矣
(清化)全怤禅师(南岳下六世○沩仰宗南塔涌禅师法嗣)
越州清化全怤禅师吴郡崑山人也初叅南塔塔问从何而来师曰鄂州塔曰鄂州使君名甚麽师曰化下不敢相触忤曰此地通不畏师曰大犬夫何必相试塔冁然而笑遂乃印可时庐陵安福县宰建应国禅苑迎师聚徒本道上闻赐名清化僧问如何是和尚急切为人处师曰朝看东南暮看西北曰不会师曰徒访东阳客不识西阳珍问如何是正法眼师曰我却不知曰和尚为甚麽不知师曰不可青天白日尿牀也师後还故国钱氏文穆王特加礼重晋天福二年丁酉岁钱氏戊将辟云峯山建院亦以清化为名延师开堂僧问如何是佛法大意师曰华表柱头木鹤飞问路逢达道人不将语默对未审将甚麽对师曰眼里瞳人吹呌子问和尚年多少师曰始见去年九月九如今又见秋叶黄曰恁麽则无数也师曰问取黄叶曰毕竟事如何师曰六只骰子满盘红问亡僧迁化向甚麽处去师曰长江无间断聚沫任风飘曰还受祭祀也无师曰祭祀即不无曰如何祭祀师曰渔歌举櫂谷里闻声忠献王赐紫方袍师不受王改以衲衣仍号纯一禅师师曰吾非餙让也虑後人仿吾而逞欲耳开运四年秋示寂时大风摧震竹木
景德传灯录云父买贩师随至豫章闻禅会之盛遂启求出家即诣江夏投清平大师清平问曰汝来何求
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:25:10-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>