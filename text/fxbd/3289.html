<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,悬论,佛国品第一,方便品第二,弟子品第三,菩萨品第四,文殊师利问疾品第五,不思议品第六,观众生品第七,佛道品第八,入不二法门品第九,香积佛品第十,菩萨行品第十一,见阿閦佛品第十二,法供养品第十三,嘱累品第十四,贯摄,维摩诘所说不可思议解脱经释会纪闻全文在线阅读,维摩诘所说不可思议解脱经释会纪闻全文在线下载,大玄古籍书库">
<meta name="description" content="太虚大师讲述，十一年九月在北京己未讲经会。吾人无论受持读诵何经，须先解佛经通义。凡称经者，皆为佛所说、所印可之法──如本经系经佛所印可者，故亦名经。佛为法王，心亦为法王：佛明证自心，故成就真净；众生迷昧自心，故流转生死。然则吾人发心学佛，首当发明自心。欲读诵佛经，尤当先决定自心。自心维何？人人本有之寂常灵觉是也；_维摩诘所说不可思议解脱经释会纪闻_全文在线阅读_维摩诘所说不可思议解脱经释会纪闻_全文在线下载_大玄古籍书库">
<title>维摩诘所说不可思议解脱经释会纪闻_太虚_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">维摩诘所说不可思议解脱经释会纪闻</span> <br/>
          作者： <span class="inputVal" id="bkauthor">太虚</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]112911</span> <br/>
          说明： <span class="inputVal" id="bkdec">太虚大师讲述，十一年九月在北京己未讲经会。吾人无论受持读诵何经，须先解佛经通义。凡称经者，皆为佛所说、所印可之法──如本经系经佛所印可者，故亦名经。佛为法王，心亦为法王：佛明证自心，故成就真净；众生迷昧自心，故流转生死。然则吾人发心学佛，首当发明自心。欲读诵佛经，尤当先决定自心。自心维何？人人本有之寂常灵觉是也；</span> <br/>
          封面： <span class="inputVal" id="bkimg">Z_3289.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]维摩诘所说不可思议解脱经释会纪闻
[book_author]太虚
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]112911
[book_dec]太虚大师讲述，十一年九月在北京己未讲经会。吾人无论受持读诵何经，须先解佛经通义。凡称经者，皆为佛所说、所印可之法──如本经系经佛所印可者，故亦名经。佛为法王，心亦为法王：佛明证自心，故成就真净；众生迷昧自心，故流转生死。然则吾人发心学佛，首当发明自心。欲读诵佛经，尤当先决定自心。自心维何？人人本有之寂常灵觉是也；
[book_img]Z_3289.jpg


[book_title]目录
太虚大师讲述
十一年九月在北京己未讲经会
悬论
佛国品第一
方便品第二
弟子品第三
菩萨品第四
文殊师利问疾品第五
不思议品第六
观众生品第七
佛道品第八
入不二法门品第九
香积佛品第十
菩萨行品第十一
见阿佛品第十二
法供养品第十三
嘱累品第十四
贯摄
归命三界尊，广开微密藏，如说修行众，惟愿齐加被！
祐我纪斯闻，清净离倒妄，见闻随喜者，悉发菩提心。
尽此形与寿，咸生安乐国。普及情无情，同圆成实性。
吾人无论受持读诵何经，须先解佛经通义。凡称经者，皆为佛所说、所印可之法──如本经系经佛所印可者，故亦名经。佛为法王，心亦为法王：佛明证自心，故成就真净；众生迷昧自心，故流转生死。然则吾人发心学佛，首当发明自心。欲读诵佛经，尤当先决定自心。自心维何？人人本有之寂常灵觉是也；亦曰佛性，亦号真心。此真心本然清净，在圣不增，在凡不缺，其大无外，其小无内，竖穷三际，横遍十方，无时不在，无物不然者也。无如众生无始来为无明习气所染，六尘缘影万念纷驰，便不识此法中王矣。今以胜缘，得与大众聚会一堂，开演此维摩诘所说不可思议解脱经，故亦于未讲之前，愿人人审观自心，先发四种决定之心。云何为四？一、真实心：真者、无伪义，实者、不虚义；无伪、非矫揉造作，不虚、非生灭去来，合之即是直心。经云：“直心是道场”，即是此意。二、向上心：人虽具有直心而不向上，借以为恶，反沽直名，世所恒有。今当本此直心，正念真如，专以修积诸佛阿耨多罗三藐三菩提法。三、慈悲心：世间亦有自了汉，只求自己解脱生死之累、烦恼之苦，不顾他人。于财、于法皆悭吝不舍，视彼贫穷、下贱、无威力之人，漠不相关，翻笑自作自受，似此亦非佛道。今则我辈发心自利，还须利他，时行布施，不住于相。四、方便心：惟此心最难，难在方便，以随方──通时与事──便利于人，即随处未必便利于己也。发此心时，便当灭除人、我二相，见得利人还是利己，我原与人同一法性故。如一世界之所有众生，与我一生之五官、百骸痛痒同具，未忍舍离，须尽力救治。诸君四心具备，自能受持、读诵此维摩诘所说不可思议解脱经，并能受持、读诵佛说一切之经。

[book_title]悬论
一  说经来意
【释】今讲此经，且将释尊与净名大士等所以说此经之用意，先为一论。案诸家讲经者，在讲经文以前，皆有一番提纲振领之说，用以贯摄全经，评判群说。在天台宗谓之五重玄义，如所谓：名、体、宗、用、教是也。嘉祥亦名玄义，其详未究。在清凉宗先开十门，谓之悬谈，第九总释名题，第十别解文义，上之八门则皆文前总论。然圆觉疏钞、弥陀疏钞等皆取则华严悬谈者，顾前之八门往往有开合、增减之殊，虽意义全同、文或微异焉，要以华严悬谈所开十门为正，今不事详论也。真言宗之分十住心，则传以黜陟诸宗者，余未全睹，不能猝断。在慈恩宗则依成唯识论述记，分为五门；一、辨时机，二、论宗体，三、藏乘所说，四、说教年主，五、判释本文也。虽建言互殊而大致还相通贯，广为评骘，让之异时。今意以为既未将所讲之经文讲明，先说体、宗、用、教多言，在说者纵言言不离经旨，并非随意牵混涂傅，但听者或不免为之茫无端绪，故兹一概无取。然古德若智者大师所以在文句前广谈玄义者，盖大有故。
一、彼时佛法兴盛，经内文义靡不了了，转因讲者各成宗尚，非但欲明经义，尤欲知讲者对于此经意旨之所在，故当先有以贯摄全经也。二、彼时听者，不唯了于经义，且多有尝专精于其经者，先有对于此经主观上之宗旨，将以校其异同而为决择。非然者，彼将谓讲者不明宗旨，舍之不听，故当先有以评判群说也。三、如来说法，有随自意语者，有随他意语者。古人先出玄义，广作悬谈，将以楷定千古，非必问一时听者之能受与否；但欲将所得于经之义旨，尽量发挥，令听者自表同情耳。后人讲经，既无如上所说缘故，必依照古人之陈说翻诵一过，殆亦灵峰所谓‘执死方医变症’者欤！故今所有宗体、教相、功用等义，可随文点出之，或结显经终耳。唯佛菩萨所以说此经之来意，则当先一探察，此在华严悬谈即所谓‘教起因缘’也。
【纪】明佛说此经来意，引天台宗──又名法华宗──名、体、宗、用、教五重玄义。名、为名言，名立义彰。体、为法体，平等真如。宗、为宗旨，因明果显。用、为功用，释疑生信。教、为教相又曰教化──化仪四，化法四。此宗智者大师，广疏七卷为二十卷。嘉祥宗、亦名三论宗。清凉宗、亦名华严宗。悬谈计四十卷；清凉疏钞为十门悬谈正鹄。本经判释，等天台、清凉二宗之九、十耳。所谓教起因缘，约分五类：一、应说法，二、本行心，三、众生机，四、教根本，五、显果德。
【释】大涅槃经谓：生生不可说，生不生不可说，不生生不可说，不生不生亦不可说，以有因缘故可得说。在大智度论谓：依四悉檀因缘故，如来说法。梵语悉檀，古无定翻；或翻宗、成；或翻遍施；或翻为墨、为印、为实；或翻成就究竟；或同嗢陀南义翻为集施，谓集正法义，施有缘众也。今以意会之，即‘说法之宗旨’耳。所谓四悉檀者，兹出其例如下：
【纪】引大涅槃经生生不可说六句，意谓说不过一偏，不得法性之全体，以有对待不符法体绝待故；能离言说相，便不入思量分别。法施之因缘，谓集合正法，布施有缘，佛出世故。
【释】一、普为世界悉檀：随俗常化义，适应一时、一地众同分心理义，使陷溺习俗者咸得惊醒义，使闻见欢喜者发生信心义，为说世界正因缘义。二、各为人生悉檀：随机异说义，引发各人各种不同类善根义，使随其所处之地位各成进修义，使信解修行者增长福德义，为说人生正因缘义。三、药病对治悉檀：破恶义，远离世间义，断除烦脑义，止息分别义。四、显第一义悉檀：入理义，契证法性义，成就菩提义，圆满寂静义。
（表略）
【纪】一、普为世界悉檀中，适应一时、一地众同分心理句：如三千大千、娑婆、中国、北京，及现在之北京，各有此众同分心理也。二、各为人生悉檀中，又名众生悉檀，引发各人各种不同类善根句：如教育之分级法。三、药病对治悉檀中，破恶义句：恶有浅深不同，必破无明乃为究竟。远离世间义句：世间恼热难安，必远离、乃清凉自在。四、显第一义悉檀中，入理义二句：显非寻常人情所能测者，即前三种悉檀皆在在入理，所显唯第一义谛，不会、不识，悟到法身即是。总之、诸佛菩萨取己与一切众生皆同等真如法性，显此同等大悲而为说此四悉檀也。
【释】今按释尊与净名等所以说此经者，四重悉檀皆有，据其尤胜之相，则在第三、第四悉檀。兹分述如下：
一、自佛华严以来，虽广说大小乘诸法，要皆明从初发心以至究竟三乘圣果之方法。虽无量寿佛经、悲华经等，亦尝带明阿弥陀佛、释迦牟尼佛等因地修取净土及悲愿垂化秽土之方法，而未有专说如何修取净妙国土之法者。至阿弥陀经等求生西方极乐净土之法，譬如居殷都者，传说周文王治西岐，如何政修俗美、善能养老，使伯夷、叔齐闻风而向往。然未明文王如何致西岐于隆治之道，且未明人人皆可为文王及处处皆可致隆治之道，故未能令闻者不待文王而亦兴起，从恶浊之世以转为清泰之界。是以余经所说修三乘圣果及往生净土之方法，皆偏重救度人生及人生自度，而鲜救度世界、世界共度之义。于是、佛威神故，宝积献盖，炳现十方诸佛净土，引起乐欲，与五百长者子发心共求修取净土之法。佛为说修净土之行，首明须随所化众生而取佛土，即是圣人无常心，以众人之心为心，明世界实由众人心造也。世界正因缘义，于是乎显。而净名为示现实践修取净土之模范者，即因身疾广为说法，使问疾者觉悟世间无常，身命危险，醒习俗之沉梦，即由‘普为世界悉檀’而说此经也。此其一例，余可类推。
【纪】修取净妙国土之法句：如本经偈有“戒品为涂香”，又后香积佛品指妙香国为净土正因，故兹专就戒言之。十戒首重不杀，先去杀行，后去心中之杀机，极至连此戒杀机之心亦须除去尽净，因此为无始以来众生心念中之细微种子习气──即根本无明。传言：一猎者捕鹞，鹞先飞避舍利弗身影中，尚复惊恐；后飞至释尊身影中，顿现安隐。舍利弗问故，世尊答言：由汝习气种子未断，故鹞视之心尚惊恐。譬如以香熏物，香虽除去，熏习尚存──如经云结习未尽。喻舍利弗杀机虽断，而未能除去戒此杀机之心。此为佛说戒之彻底精义，亦即净佛国土之理。世界实由众人心造句：世界乃无量因缘所成，大都众同分心理业力之所招感。造物主、即是众生心。此为共业之果报，亦即世界之正因缘。
【释】二、于此阎浮提，舍利弗与大梵王各见不同，明杂业界中各人有各人不同境界；以业障、报障故，虽居佛净土中不得触受。于是佛现本界净土以明此土本净，一人心净即能一人现前，不事他求。而净名告诸问疾者，当求佛身，广赞佛德，随其宜闻开发道意，此皆由‘各为人生悉檀’而说此经者。
三、由药病对治悉檀而说此经者，大略为三：
甲、从鹿苑三转法轮度憍陈如等五比丘以来，除常随众千二百五十人，其余从佛出家成四沙门果者，殆不可以数计。十大弟子各有专长，五百比丘咸称第一，持佛威音弘化三界，济济僧宝盛极一时。在小乘、即谓现生不出家行比丘法，不能成就阿罗汉果；且文殊师利与弥勒等菩萨之上首，亦是出家之众。于是在家士女，遂于出世三乘之法，咸生绝分之想，非从事种种异道而不知信佛，则亦供养佛僧、修行人天戒善之法，以冀缘福而增福耳。在家菩萨之领袖、若长者子善德，亦仅能设大施会，余可知矣！卒之出家僧众，究属人中少分，使必出家乃能修证佛法，则佛法岂不限于一部份人而不能普及于世人乎？夫此岂众生心──体、相、用大之佛法本来如是哉，抑岂释尊大悲度世之本怀哉？于是如来运彻底之大悲；净名菩萨承佛大悲，现居长者、居士之位，不离六蔽之相而能具足六度之行，不离白衣、居家、妻子眷属乃至博戏、异道、淫舍、酒肆种种尘劳之相而能成就菩提之道。入一切众为众中尊，示其禅定、智慧、辩才、神通，且能折服诸声闻众、诸菩萨众而超其上。于是人人知佛法可不离世网俗染而得；及既得矣，且较绝俗离尘而修得者功德尤为殊胜。于是虽至屠沽、驺卒、倡优等辈，亦皆能自奋于佛法，不视佛法为分外之事。贵倨之侯王、将相，富有之钜商、素封，虚骄之文人、学士，隐僻之怪党、邪徒，胥能沐浴如来德化，以之自正正人俱适乎道，更无论矣！虽然、此岂舍利弗等大阿罗汉、弥勒等大菩萨实为净名所诃斥哉！盖同承释尊彻底之悲心，现为抑扬，互赞玄化而已。由是观之，则此经实流出于释尊之大悲，净名、舍利弗、弥勒、文殊师利等仰承佛意共为宣说，以对治尘俗自画而不敢发心修佛法者，使知佛法平易近人，咸欣慕修习耳。夫然，令群俗得周洽佛法之利，千百年后犹有闻风而兴起者，又宁能不深感诸圣贤众洋洋之盛德欤！然考核其本意：出家者，当勤修戒、定、慧，息灭贪、嗔、痴，现生求证四沙门果，住持如来清净律仪，为世福田，生人净信。而在家者，则当敬事三尊，振兴众善，摄受眷属，饶益众人。但须不昧本菩提心，则出家、在家所行者皆菩萨道，莫非诸上善人俱会一处而修净土行者也。若不勤其分所当行，系心欣厌，著念爱恶，畏尘烦而取闹，慕清静以驰思，妄执山林幽闲以为佛法，则正净名所治之病而非得净名之意者。因之、见有入尘同事、弘法利生之摩诃衍人士，骋其颠倒之情，横兴讥毁之诮，不知菩萨将以建三宝之广居，致群生于乐地。莲华生于污泥，宫室起于空地，非高原、虚空能有如是之事也。甚或外崇佛言，内蕴魔毒，逞辩聪之世智，窃说法之虚誉，刺取佛祖、经录之片言只语，假借为高尚清净之说，以覆藏其污垢瑕秽之行。绝人之善，破人之信，斗诤坚固以为庄严，名利恭敬以为希求，将三宝法用为提倡三恶道之具，牵率好心学佛法者与之俱堕，其为辜负释尊与净名、弥勒、鹙子、妙德诸圣眉毛拖地之大悲深恩者，更为何如哉？此令人即俗而真者。
乙、天台诸家，皆以维摩诘为方等时斥小弹偏、叹大褒圆之中坚。今衡以法华开显之佛意，虽舍利弗与弥勒等皆是大权示现，而厥徒属实多执滞其主导偏小之行迹以为至者。得净名之痛棒热喝，为之打破所崇奉者，绝其依傍，遂得荡然无阂，共会大圆满觉。此与前番同法而异其用，乃令从真出俗者。
丙、种种菩萨之行皆成佛因，而佛之依报、正报同谓之佛果。依报之果谓之佛土，正报之果谓之佛身，身土圆融不可分别，故种种行皆是修佛土行。法性身土与自受用身土，如如不二，平等平等；至他受用身土与应化身土，则大有差别。即就凡圣同居士言，净秽相殊不可以数量计。盖凡圣同居士乃人天同业之所感，种种异类众同分业，遂有种种不同形之世界。未能不动当处而周遍十方者，辄为众同分业之所限量，不能互相通彻；且不知净土有净土种种功德，秽土亦有秽土种种功德，欣净厌秽，不能平怀泯放。于是香积之饭，既令饱满大众气味充盈三界，不离娑婆而入众香；彼土所来菩萨，亦获知此土之功德，入尽无尽解脱法门。彼此净秽镕融无间，乃能随其所应现佛国异，不致拘牵一割求齐之见而自碍碍人也。
【纪】复开药病对治悉檀为三：甲中，在小乘即谓现生不出家二句：佛说小乘本为人设，立得效果，证非虚故。且说小乘现获二利：一、实验得效，二、解脱分段以便度生，本为大乘方便。佛法二字，为超越世出世法──又名一乘法，对世法（凡夫法）、出世法（小乘法）说。故本科之甲为对凡夫说法，乙为对小乘说法，丙为对菩萨大乘说法也。
【释】四、由显第一义悉檀而说此经者，略出四例：
甲、显第一义性一如无二如，不带功用行位之相。夫始自凡夫终至佛地之一切行位，皆似空中鸟迹当其鸟空缘会，虽现千差万别之迹，而曷尝实有踪迹从鸟身出或虚空生哉！种种迹象皆因空显，实皆虚空性耳，虽屎溺、蝼蚁亦与弥勒何别哉！故令爽然自失其一生授记之地位也。
乙、显第一义非内外凡圣诸法，而内外凡圣诸法无非第一义性。须菩提虽善解空义，而实未能空内外凡圣之法见；即此一见，便障第一义性不得显现。亦犹牛头山道融禅师，虽能观空，愕然犹有一佛念梗心耳。
丙、显第一义事理性相通彻无碍。全事皆理，全理皆事，全性皆相，全相皆性，不坏高下、小大诸相而现高下、小大平等融合之事。此义、经中开显最多，借灯王之座于室中，擎不动之界于掌上，而其说见于舍利弗宴座。
丁、显第一义空寂离相，不落作为，不涉言说。是故空室独卧，离来去相。文殊问以不二法门，则默然离文字言说心缘之相，离念相应以为真入不二法门而证第一义性。
【纪】开第一义悉檀为四例：甲例中，功、用、行、位四字，即功行、业用、相位──如十地，皆由修行造作所成，非第一义。第一义者，一切法皆无施作──即无功行业用相位，皆无自性，以真如为体故。讲义所云，反显此种不如法见──不如实相法之见解，登地菩萨亦所不免。乙例中，非内外凡圣诸法句：正以真如法性本同一体，无二无别。须菩提善解空义句：见一切法空，涅槃亦空。道融禅师事，载道融见四祖时，忽来一虎，四祖少形惊避之态，道融讥其身相未除。四祖知其心念，乃书佛字于座上，道融见之不敢就座，知其尚有佛念未空。丙例中，事理性相二句：反征动时即断静功，便为事碍，便为相碍，亦是性与理碍。下引借灯王之座于室中二句：正显性与理即事相也。丁例中，默然离文字言说心缘之相句：反征一有文字即落分别，一有言说即落二三。分别、二三，皆对待之法，必圆融（非分别）绝待（非二三），乃得不可思议解脱，为真实第一义也。
二  解释经题
甲  定名
【释】此经、据疏共有五译，二种不知失传抑系睹，尝见之藏经者唯三种。寻厥文义，大致相同。一名维摩诘经三卷，吴支谦第二译。一名说无垢称经有六卷，唐玄奘译。一名维摩诘所说经，亦名不可思议解脱经，即是今所讲者，乃三藏法师鸠摩罗什奉姚秦诏所翻译者。鸠摩罗什，此云童寿，以其童年而有耆德，故立斯名；复以遍通经、律、论藏，尊称之为三藏法师：盖在中国翻译佛经之第一大师也！前之译者，非不谙梵语，即有昧华言，纵或华梵兼晓，而亦才智疏短，学行粗浅，未能深入经藏、智慧如海，且不大护法如姚兴之合朝崇奉，得以聚天下之英俊于门下而共研习，有若生、肇、融、睿诸哲。故译经之功，独盛乎什师，此经亦以之独传也！然此经题名，双列维摩诘所说与不可思议解脱为二。今谓维摩诘即是能说不可思议解脱之人，不可思议解脱即是维摩诘所说之法，故当定其名曰‘维摩诘所说不可思议解脱经’。
【纪】此经、据智者大师疏，有五译。兹所讲者，为姚秦鸠摩罗什三藏法师所译。什师七八岁时，便能讲经，常受人礼敬。外如法华经、大智度论、金刚经等，皆出其手。合之真谛三藏，玄奘法师、不空三藏，为东土四大译师。
乙  明义
【释】此中经之一字，乃大藏诸经之通题；维摩诘所说不可思议解脱十一字，乃此经之别题。经如常说。
【纪】经之一字，即梵语修多罗，翻云契经，含契理、契机二义。契理者，谓合真如妙理。契机者，谓适时机根性也。
1  能说人──维摩诘
【释】此维摩诘一言，在古来传述之梵语，赊促不同，译梵为华，义亦不一。一云、毗摩罗诘帝隶，此翻为净名无垢称，或净名无垢叹。一云、毗摩罗诘，此翻净名。一云、毗摩罗诘栗致，此翻净无垢称。今按：无垢即净，称叹即名，可依肇法师翻净名为定。今用三释释此净名：
（一）相违释净者、真净，在五法是正智、真如，在三身是法性身、受用身，佛土亦然，在二谛是真谛。名者、名相，在五法是分别、法相、名言，在三身是他受用身及应化身，佛土亦然，在二谛是俗谛。净不是名，名不是净，非净净名，非名名净，净之与名不相关属。此云净名，犹云净之与名。
（二）依士释净者、涤荡洗净之谓，以净净名，谓之净名。所净之名，约为三种：甲、一切法体本自无名，无名而有名者，皆自心现，故心即是名也。成唯识论谓之显境名言，亦曰名言种子，故净乎名者即净其心也。乙、摄大乘论谓三界皆名言假立。依例推之，十种依正五阴法界，皆是名言假立，无边刹土总属名言，故净名即是净国土也。丙、世间种种名字言说，皆属爱论、见论所摄。爱、见未空，即从佛经所学种种名字言说，亦皆爱论、见论所摄。净此爱论、见论，转爱、见为慈悲智慧，一字一句皆成妙净陀罗尼门，谓之净名。
（三）持业释净名者、谓‘真净名相’。真净名相，亦名诸法空相，亦名诸法实相，亦名一真法界，亦名常住真心，亦名法性，亦名佛性。此性最尊最贵众法中尊，故名净名长者。只此净名长者，人人本具，个个不无，常在人人六根门头、六尘堆里、六识巢中说不可思议解脱法门，现不可思议神通变化，能令人人不离尘劳而具足诸波罗密行，不离俗欲而具足诸清净律仪，不断烦恼而证菩提，不舍生死而般涅槃。诸君欲速证不可思议妙心者，不可不急急著眼以识取之也。
【纪】讲义用三种释释此净名：一、相违释：相违二字，即抵触义。如讲义谓：净不是名，名不是净，净之与名，各明一义互不相属是。二、依士释：依士二字，即依伴义。如俗云连带，以净为伴，名者为主，依主连伴，依净带名。如净一字，只见为净，必依名字乃显净名是。三、持业释：持业二字，即名是净，净是说此名之德相。
凡释经之法，共有六种释。云何为六？除讲义采用之三释外，更有邻近释，带数释，有财释。讲义相违释中，名者名相句：名指名言，相指法相。有名必依于相，名之实体即是法相故，故名即为相。依士释中，显境名言句：谓心了别以显境，明了分别，为心之通相故。名言种子句：谓所成就之观念。三界皆名言假立句：以凡相皆可名故。十种依正五阴法界句：谓佛亦有五阴法，亦名究竟众生，与一切凡夫众体无差别故。皆属爱论见论所摄句：论苦乐利害之受用名爱论（慈悲门摄），论邪正真伪之见解名见论（智慧门摄）。净此爱论见论句：应念慈悲、智慧，皆随顺法性。皆成妙净陀罗尼门句：妙净、则重重无尽，一即一切，齐彰万法。一切即一，泯同果海耳。
2  所说法──不可思议解脱
（一）不可思议
【释】思谓思量，亦即观念；议谓议拟，亦即推论：乃分别之端，学理之根也。一切法相依之明晰，一切名言依之建立，然皆彼此、是非相为对待而起，虚假无实。由名理而达乎实际，即为思量之所不可得到。故虽吾人寻常日用之事，亦莫不由无思而为、不勉而成，一涉思量议论，即睡不成睡、行不成行也。然此不可思议之实，且约六事以为拣别：甲、寻常日用之事、现实之境，皆是不可思议。故孔子曰：“天何言哉！四时行焉，百物生焉，天何言哉”！乙、世间之科学、哲学者，推论名理至于极处，即为思路之所不可得通，言端之所不可得执。故老子曰：“道法自然”，谓之“无名之朴”。又曰：“无名天地之始”。名之曰道，唯是强名，恍惚窈冥，岂曰不尝审思明辩之哉，其如审思明辩之所不能到乎！丙、思量议拟，必经寻伺。凡外、圣贤修习禅定，入二禅天定生喜乐地以上者，即入无寻无伺之地，超过拟议思量。此则第二静虑之不可思议境，非治俗学者之所能企也。丁、三乘圣人，皆依无为法性而有差别，三人同以无言说道而般涅槃。故此经散华天女问舍利弗耆年解脱，舍利弗默然，继谓“解脱者无所言说，故吾于是不知所云”。此则出世三乘之不可思议境，非三界凡夫之所能逮也。戊、大乘不共般若相应真如法身，所谓自觉圣智境界。若此经文殊师利问维摩诘何等是菩萨入不二法门，“时维摩诘默然无言。文殊师利叹曰：‘善哉！善哉！乃至无有文字语言，是真入不二法门’”。此则初地以上菩萨根本智所证不可思议境，非二乘人所能与也。己、若此经不思议品之所显现。又若天女告舍利弗：“言说文字皆解脱相，无离文字说于解脱”。此则八地以上菩萨乃至唯佛与佛所能究尽之不可思议境，即事而真，事事无碍。此之六重，前之二重似而未是，中之二重是而未真，复之二重乃为真不可思议耳。今净名所有之不可思议，即后之二重也。
【纪】睡不成睡、行不成行二句：譬若吾人于纷乱之余，收心敛意，执著思量一定入睡，翻不能睡，甚且狂起。又如小儿于怀抱之余，扶墙摸壁，执著思量一定强行，反行不成，甚至倾跌。后约说不可思议，虽出六类，实别三重。前二、谓是人心量中不可思议境，故曰似而未是。中二、三乘圣人二句：无为法性，谓真如本一。而有差别，谓资位异数，终不入大乘，故曰是而未真。后二、自觉圣智境界，本非阿罗汉、辟支佛所能知。言说文字皆解脱相，眼前事物悉是菩提，是乃佛果，唯佛穷了，故曰真不可思议。
（二）  解脱
【释】解脱亦云离系，谓离诸缠缚拘牵也。有处谓之三昧，有处谓之善巧，皆就其适当应事、恰到好处之正面以为言者。谓之解脱，则就开解除脱诸智障碍、烦恼障碍，而得色自在、得心自在、得业自在以为言者。解脱在涅槃，与法身、般若共称三德，天台判之谓方便净涅槃。要之、种种方法之达到圆满常寂者，皆名解脱，亦名波罗密行。佛华严经善财所参诸善知识，各知一解脱门，盖就方法以言，故成种种解脱门也。种种方法达到圆满常寂，全用成体，全体成用，随缘施为靡不尽善尽妙：故谓之方便善巧、三昧、解脱者，其义均也。
【纪】解脱中，离诸缠缚拘牵句：指烦恼、业、果三缚言。傥能解脱，即离生死轮回也。善巧，谓纯热方便，不思而中，不勉而获，不受其缚而成妙用。又有谓之胜解者，明见法空故。波罗密行有六，通常言六度是；有十，加愿、力、方便、智四度是；有八万四千，即指无量万行是。
（三）  不可思议解脱
【释】此经所云解脱，非佛华严各各善知识别别所知之解脱，尤非六凡、二乘妄想执著所谓解脱，盖是穷微尽化，体幽用玄，渺莽无为而无不为，罔知所以然而能然之不可思议解脱，乃种种解脱所从之流出及会归者也。
【纪】不可思议解脱中，盖是穷微尽化五句：指此经净名所有之不可思议解脱，为清净宝严，妙高无上，一真法界耳。所谓‘无不从此法界流，无不还归此法界’，故曰种种解脱所从之流出及会归也。盖不可思议之境，本不异解脱，解脱之相亦不异不可思议，不可思议即是解脱，解脱法门即是不可思议，名虽为二，原可作平等一如观。惟在此维摩诘经者，修证上说不可思议四字。又不可思议四字，为解脱之根本；解脱二字，又为不可思议之究竟。
（四）  维摩诘所说不可思议解脱经
【释】此经有诸佛所说者，有诸菩萨说者，有诸声闻说者，独标名为维摩诘所说者，何耶？室中以维摩诘为主所说六品，当然标名为维摩诘所说，可无论矣。出室后四品，或关维摩诘同往之众，或关维摩诘之本身，或因其所说法而说，故亦得标名维摩诘所说。弟子品、菩萨品所述者，亦皆维摩诘之说。只初佛国品似与维摩诘全无关系，故奘师译为说无垢称经，意同佛说阿弥陀经，乃释迦佛说无垢称、仍以释迦佛为经主。然按肇师维摩经注，净名乃宝积所将五百中一人，此说本之什师，必有所据。则献盖及请求佛净土行，固亦因净名而起者。且标其能说此法门者，即指其能有此法门也。净名乃实践修净佛土行之模范者，即是能有佛说净佛国土之行者也，故得谓之为维摩诘所说。盖释尊为一代大化之总主，而净名亦为此一法会之别也。然维摩诘所说，应同声菩萨之论，今以尝为佛所印可，故得名为经也。
释经文
【释】次释经文，判为三分。一、经序分，从如是我闻至稽首如空无所依是。二、经宗分，从尔时长者说此偈已至见阿閦佛品终是。三、经益分，法共养品及嘱累品是也。此经三分之判，今与天台正同。古来虽多异说，定义决当如是。译出诸经，有但一经题不列品题者，有经题后将经文分为若干段加立一品题者。经题都出经中佛说；品题既非佛说，而阿难结集时首唱我闻如是，则品题亦非结集人之所安立，其为梵土诵讲者之所立无碍。殆犹析金刚般若为三十二分，虽出昭明太子，而古今相承为定式，则亦不复窜易。故此经虽三译不同，品数、品题无大出入。
【纪】经文判分，概属之佛灭度后，结经之菩萨、尊宿、古德。若梵网经亦有佛自标之品名，是为罕见。此经共十四品，传为印度古德所分判。天亲造论，似亦谓然。有分别四品皆属序分者，后四品皆属流通分者。今讲义，判佛国品前半品为经序分，法供养、嘱累二品为流通分。

[book_title]佛国品第一
【释】今经所列，与支谦所译维摩诘经同，而奘师所译说无垢称经，则名序品第一。今按：若列序品，则第一品当析为二，从尔时长者子说此偈已之后，应题为佛国品第二。今既不分，则以佛国纳之于序而名序品，不如以序附之佛国而名为佛国品。虽序系全经序而非佛国品序，不应仅附在佛国品，然更有要义须知者，据今所明以此经者，此佛国品实为经宗分全部之纲格。且推原竟委，则经序、经益，靡不握其枢要乎是。故当略为分别其义。
一、佛　梵语具云佛陀，译为‘觉者’。有乎此‘觉’之‘者’，不止是觉，故有十号乃至无量得号，觉亦无量德号之一不足以尽其德。虽然、无量诸德固靡不原本乎觉、依持乎觉、开显乎觉、长养乎觉、圆满乎觉者，则觉又无量德号之宗也。故虽有诸号而称之为佛者，独多也。况乎自觉、觉他、觉行圆满，法法圆融绝待，随举一德众德全彰者哉！然而名号才建，法相斯存；名相之端，分别以寄。名、相、分别不契智性，故才言觉者，即有不觉者与之分疆别界而并立乎意识。是以佛陀之号，亦因津济名、相、分别之有情众，赴四悉檀而为宣说。将令仰德思齐，生长善本；由之破恶断惑，契归乎名无名、相无相、分别无分别不二之正智真如耳。是以今明觉者，从名相分别而正智真如，有其四焉。
一、应界内凡夫佛┐                    ┌随类变化身
├……应身………应化身┤人间应生身
二、应界外圣者佛┘                    └净土胜应身
三、应地上大士佛………报身………他受用身
┌自受用身
四、法性自受用身………法身……┤
└法 性 身
【纪】佛为正报，觉者之义。谓佛随类现身，故不曰人而曰者。无量诸德下七句：明一切功用，皆由本觉开显，自本而始，自始而终至于圆满，无不依之。但依觉故，便有不觉，故曰才言觉者，即有不觉者。生不觉故，念念分别名相；今欲觉之，亦只能就其分别而显度生之本愿。讲义表列三身，所谓应身，即是吾人所见相好庄严丈六金身是。所谓报身，即他受用身，为妙乐智慧福德所生者，如菩萨所受法乐之实用是。所谓法身，分二：一、自受用身为正智菩提，二、法性身为真如涅槃也。
【释】二、佛国　一、释佛国义：佛国者，指依报言。佛无所依，即依众生心住。譬言国家，则摄人民、土地、政治事业。举众生心，亦摄同业有缘之众，及彼同业所感居域，与其共同和合所作事业。同业众生之一居域，各有有缘之佛应化施教，佛为教化之主，依主立名，故名佛国。佛身所依，亦名佛土。佛化所被时间、空间，名佛世界。诸佛化居，种种不同，各现特色，名为佛幢。依伴──本名依土──立名，亦云凡圣同居国土，三乘圣者方便国土，菩萨实报庄严国土，主伴交参，重重无尽。至于自受用法性佛，既无应化，亦无依居；然一切众生自性清净心，是佛究竟所得显者，具有无边常乐我净真实之德，谓之常寂光法性土，身土一如，色心不二。前三土之应化，既皆依此为本，而一切众生心真如佛性内熏，亦即法性土佛之冥化也。
【纪】佛国为依报。佛本为众生而现应身，故得有所依止。然佛又为法身──法性自受用身──故本无所依止，但依众生之心住耳。譬如国家，依土地、人民、主权三要素乃能成立。佛国亦尔，所谓土地，即世界；人民，即众生；主权，即佛。又就显著者言，约有三义：一者、同居土，众同分界，大如微尘世界，小如一家皆是；方域既分，各有世界，即各有教化之法。二者、佛刹，若释迦佛刹之娑婆世界是，此界亦为有胜妙功德相之一，有非他清净土世界所有者。三者、众生心，经言十方、三世界一切诸佛，常住十方、三世一切众生心中说法是。
【释】二、明佛国宗：今此之所谓宗，与天台五重玄义所谓宗有异。盖五重玄义之体、宗、用三，律之起信论之三大，似以‘体’、‘相’为体，分‘用’为宗与用者。今所谓宗，乃统体、相、用以言者。如起信论就大乘以明体、相、用，即以大乘为宗。今经就佛国以明，故以佛国为宗。宗者、谓总持纲要之主旨，非但从因趣果为宗；彼狭、此宽，故云有异。明此今复为二。
甲、依经文明：宝积请说得佛国净，如来具答并现净土，此为佛国一品所由安立，可无论矣。方便、弟子、菩萨三品，有义无文。问疾品、净名现空室，文殊问之，答云：“诸佛国土亦复皆空”，正显种种佛国皆常寂光。不思议品、既显须弥灯王佛国，借座入室，立身如座，亦显器界小大自在。观众生品、天女显净名室八种功德，结归“此室一切诸天严饰宫殿、诸佛净土皆以中现”。天女即为净名所化众生，就所化众生及所居丈室以显，亦正显佛国也。入不二法门品无文。香积佛品、显众香国及其教化事业，彼土此土人民饭食，净秽交彻，一多遍融，此亦显佛国也。菩萨行品、为香积佛品之余势。见阿閦佛品、正结显净名所修净土，可知。且不独经宗分为然，经序分、献宝盖合成一盖，现诸世界及十方诸佛说法相，皆显示佛国之文也。
【纪】明佛国宗中，引起信论，体相为体，指如来藏具足功德相，而此藏心仍依空为体也。分用大为宗与用者，指大乘因果。
【释】乙、依法义明：佛为宝积所说净佛土行，即是净名一经法本。其下净名所说所现，要唯依此法本，修净土行、证净土果而已。犹华严入法界品之善财，其所参学修习，要唯实践华严所说诸菩萨地而已。方便品、即“随所化众生而取佛土”也。弟子品、菩萨品，即“随所调伏众生而取佛土”也。室中六品，即“随诸众生应以何国入佛智慧而取佛土也。菩萨行品、见阿閦佛品，即“随诸众生应以何国起菩萨根而取佛土”也。此就缘以言者。若就因以言，则方便品是观世间苦闻佛发心也。弟子品、菩萨品，是修直心净土。室中六品，是修深心净土。菩萨行品、见阿閦佛品，是修菩提心净土。此之三心为总，余十四心为别。明维摩诘即是修取净佛国土、摄化众生之实践者，则佛国为此经之宗，可无疑矣。经序是宗由藉，经益是宗效功，胥系乎宗，不言可知。诸众生自性清净心，为宗之体：真应佛土及其种种功德，为宗之相；修种种心行、得种种佛国、摄受种种众生来生其中，为宗之用。本经玄义，微显乎是。
【纪】依法明义中，犹华严入法界品之善财句：佛说善财童子，入十地而参访善知识，皆一一实践，步步证行，所谓自行者也。今以此经之维摩诘则反是，自居师位，教化他人，盖以净佛国土，须由教化众生而成故。彼证法身，此净佛国，实则自行化他，同一佛法，皆为佛事，特存两方观察而已。
【释】三、佛国品第一　品谓品类，就经中品类相同之文义，聚割分段得十四品。此品居在最前，故曰第一。
甲一  经序分
乙一  通序
【释】序者、端绪，居在经首，故名为序。其式由佛亲定，不独为此经序，遍为一切经序，故名通序，亦名遗嘱序也。
如是我闻：一时，佛在毗耶离、庵罗树园，与大比丘众八千人俱。菩萨三万二千，众所知识，大智本行皆悉成就，诸佛威神之所建立。为护法城、受持正法，能师子吼，名闻十方，众人不请、友而安之，绍隆三宝、能使不绝，降伏魔怨，制诸外道。悉已清净、永离盖缠，心常安住无碍解脱。念、定、总持、辩才不断，布施、持戒、忍辱、精进、禅定、智慧及方便力、无不具足，逮无所得不起法忍。已能随顺转不退轮，善解法相，知众生根，盖诸大众，得无所畏。功德智慧以修其心，相好严身色像第一，舍诸世间所有饰好。名称高远、踰于须弥，深信坚固、犹若金刚。法宝普照而雨甘露，于众言音微妙第一。深入缘起，断诸邪见有无二边，无复余习。演法无畏犹师子吼，其所讲说乃如雷震。无有量，已过量。集众法宝，如海导师。了达诸法深妙之义，善知众生往来所趣及心所行。近无等等佛自在慧、十力、无畏、十八不共。关闭一切诸恶趣门，而生五道以现其身。为大医王，善疗众病，应病与药，令得服行。无量功德皆成就，无量佛土皆严净。其见闻者无不蒙益，诸有所作亦不唐捐，如是一切功德皆悉具足。其名曰：等观菩萨，不等观菩萨，等不等观菩萨，定自在王菩萨，法自在王菩萨，法相菩萨，光相菩萨，光严菩萨，大严菩萨，宝积菩萨，辩积菩萨，宝手菩萨，宝印手菩萨，常举手菩萨，常下手菩萨，常惨菩萨，喜根不萨，喜王菩萨，辩音菩萨，虚空藏菩萨，执宝炬菩萨，宝勇菩萨，宝见菩萨，帝网菩萨，明网菩萨，无缘观菩萨，慧积菩萨，宝胜菩萨，天王菩萨，坏魔菩萨，电德菩萨，自在王菩萨，功德相严菩萨，师子吼菩萨，雷音菩萨，山相击音菩萨，香象菩萨，白香象菩萨，常精进菩萨，不休息菩萨，妙生菩萨，华严菩萨，观世音菩萨，得大势菩萨，梵网菩萨，宝仗菩萨，无胜菩萨，严土菩萨，金髻菩萨，珠髻菩萨，弥勒菩萨，文殊师利法王子菩萨：如是等三万二千人。复有万梵天王尸弃等，从余四天下来诣佛所而为听法。复有万二千天帝，亦从余四天下来在会坐。并余大威力诸天、龙、神、夜叉、乾闼婆、阿修罗、迦楼罗、紧那罗、摩侯罗伽等、悉来会坐。诸比丘、比丘尼、优婆塞、优婆夷，俱来会坐。彼时、佛与无量百千之众，恭敬围绕而为说法。譬如须弥山王显于大海，安处众宝师子之座，蔽于一切诸来大众。
【释】今释此文，聊陈梗概，若广解说，百年难尽。
一、科判：
┌五成就  ┌声闻众  ┌标举类数
┌诠叙事由─┤        │菩萨众─┤称叹功德
通序─┤          └众成就─┤禅天众  │陈列名号
└结成法会            │欲天众  └结成类数
│八部众
└四众众
二、翻译：毗耶离：此云广严，一云好稻，一云好道，一云好德。西域记云：吠舍厘国，旧讹曰毗舍离。庵罗：此云难分别，或云奈。比丘：亦作苾刍。一翻除馑，一云：具含破恶、怖魔、乞士三义。今谓除馑即是乞士之义。菩萨：具云菩提萨埵。一翻自觉觉他为义，或云开士、始士、高士、大士，或翻无上道大心，大道心众生，大道心成就众生，佛道成就众生。今定为觉有情。魔：具云魔罗，此翻缚者。禅：具云禅那，此翻净虑。须弥：或须弥罗，或苏迷卢，此翻妙高。梵：此翻质净。弥勒：此翻慈氏。文殊师利：此翻妙德，或妙吉祥，或翻妙智。尸弃：此翻云火，亦云火首，亦云螺髻，亦云蠡髻。夜叉：或作药叉，此翻轻捷。有地、空、天三行分别。乾闼婆：或健达缚，此云香阴。阿修罗：亦作阿修洛，此云无天德。迦楼罗：此翻为妙翅鸟。紧那罗：此云疑人，头有角神。摩侯罗伽：此云地龙，即蟒蛇神。比丘尼：尼、译为女。优婆塞、优婆夷：亦作邬波斯迦、邬波斯夷，此云清信士、清信女。
三、纶贯：此之一文，皆结经者叙当时法会情形之文也。夫将欲举其所亲闻之说以传信来叶，必指出当时说法之教主，在何场所，与同闻者有若干人，其人皆为何如之人，于其时、处来相集会怀何意念，与其闻持传述之说咸可参证，乃能疑绝信成。阿难遵佛遗嘱，叙之经首，古称六种成就，以成就后世得诸传闻者之信心，即此信、闻、时、主、处、众是也。主伴云集，感应道交，于彼时、处遂成法会。其法会之情形，盖如是其盛也！
【纪】凡佛说经通序分中，准智度论，皆俱作六种成就。以六缘缺一则教不兴，兴则必具，故曰成就。云何为六？一、如是二字，阿难尊者结此经时，意谓信我闻于佛说、佛印可者，实属如是，决非不如是也，是为信成就。我闻二字，亦谓我与大众亲闻于佛者，是为闻成就。一时二字，从一法会因由起，至闻说是经已止，不拘时日，皆名一时。佛本不说法，亦无法可说，但以因缘故可得说法。因缘两字，亦隐含时义，是为时成就。佛之一字，惟佛能说法，教化菩萨以下众生，故法化以佛为主，是为主成就。至在何方处所，即为处成就。与大比丘众若干人具，见当时闻法之众，有目共睹，决非一二人所能臆度杜撰者，是为众成就。
乙二  别序
【释】序者、由引、借事现瑞以为由藉，睹瑞测意以为引称，乃缘起此经之特别事故，不关余经，故云别序。
尔时、毗耶离城有长者子，名曰宝积，与五百长者子，俱持七宝盖，来诣佛所，头面礼足，各以其尽共供养佛。佛之威神，令诸宝盖合成一盖，遍覆三千大千世界，而此世界广长之相悉于中现。又此三千大千世界──诸须弥山、雪山、目真邻陀山、摩诃目真邻陀山、香山、宝山、金山、黑山、铁围山、大铁围山，大海、江河、川流、泉源，及日、月、星、辰，天宫、龙宫、诸尊神宫，悉现于宝盖中。又十方诸佛、诸佛说法，亦现于宝盖中。尔时、一切大众睹佛神力，叹未曾有，合掌礼佛，瞻仰尊颜目不暂舍。长者子宝积，即于佛前以偈颂曰：“目净修广如青莲，心净已度诸禅定，久积净业称无量，导众以寂故稽首。既见大圣以神变，普现十方无量土，其中诸佛演说法，于是一切悉见闻。法王法力超群生，常以法财施一切，能善分别诸法相，于第一义而不动。已于诸法得自在，是故稽首此法王。说法不有亦不无，以因缘故诸法生，无我、无造、无受者，善恶之业亦不亡。始在佛树力降魔，得甘露灭、觉道成，已无心意、无受行，而悉摧伏诸外道。三转法轮于大千，其轮本来常清净，天人得道此为证，三宝于是现世间。以斯妙法济群生，一受不退常寂然。度老、病、死大医王，当礼法海德无边。毁誉不动如须弥，于善不善等以慈，心行平等如虚空，孰闻人宝不敬承！今奉世尊此微盖，于中现我三千界，诸天、龙、神所居宫，乾闼婆等及夜叉，悉见世界诸所有，十力哀现是化变。众睹希有皆叹佛，今我稽首三界尊。大圣法王众所归，净心观佛靡不欣，各见世尊在其前，斯则神力不共法。佛以一音演说法，众生所归，净心观佛靡不欣，各见世尊在其前，斯则神力不共法。佛以一音演说法，众生随类各得解，皆谓世尊同其语，斯则神力不共法。佛以一音演说法，众生各各随所解，普得受行获其利，斯则神力不共法。佛以一音演说法，或有恐畏、或欢喜、或生厌离、或断疑，斯则神力不共法。稽首十力大精进，稽首已得无所畏，稽首住于不共法，稽首一切大导师，稽首能断诸结缚，稽首已到于彼岸，稽首能度诸世间，稽首永离生死道。悉知众生来去相，善于诸法得解脱，不著世间如莲华，常善人于空寂行。达诸法相无挂碍，稽首如空无所依。
【释】此文分判如下：
┌同行献盖
┌共献佛盖现佛国瑞┤
│                └合盖普现
别序┤
│                ┌述欣叹状
└睹佛国瑞欣叹佛德┤
└纪欣叹辞
此文翻译如下。目真邻陀：或作目真邻那，此云石山。摩诃：此云大，或云具大、多、胜三义。
此文释名如下。宝积：一译宝事，一译实性。梵语云何，未从稽考。今会释之：事谓事实，积谓积聚，性谓性空。今一事实当前，要皆众缘积聚和会之所成就，究其性元当体空寂湛然常遍，而德相、业用之积累增长亦不断灭，宝、是有价值义，可贵重义。此菩萨为极有价值极可贵重之人，故名宝事。此菩萨由无量善根智种所生，故名宝积。此菩萨证诸法实相，总持缘起，无量功德不坏不杂，故名宝性。又、宝积者，佛国之因，自利利他。万有宝贵之谓佛，有情、无情众德积合之谓国，故佛国由宝积起也。宝盖：诸佛以大慈悲为功德，本普覆含育一切众生，摄有缘者而为教化，使得解脱热恼、清凉自在，是为宝盖之义。宝积等长者子，以此心共同回向佛，和合为一，故净佛国土即依之而现。无我：一、假名我，二、妄执我；此云无我，无妄执我。甘露灭：据肇注：梵本作寂灭，甘露寂灭即大涅槃。甘露是喻，喻得寂灭，如渴得甘露也。三千大千世界：一太阳系为一世界，合千世界为一中千世界，合千中千世界为一大千世界。此之三千大千世界，皆释迦佛之应化境。三转法轮：转惑、业、苦三，成般若、解脱、法身三德也。轮有摧碾、旋转、圆动之义，即三转之相也。世尊：佛号之一，为种种世间之尊也。三界：有色有欲界，有色无欲界，无色无欲界。一音：法性之音，即是圆音，于一切音常如其性。
此文纶贯如下：广博净严之城，即众生自性清净心，是谓本性净佛国土。真净恒熏，缘行互感，是以俱持宝盖，趣向佛地，普覆有情，同登大觉。据肇注：维摩诘亦五百长者子之一。此法本中以宝积为首者，大乘佛法僧宝积藏之心地，即众生正因佛性；故因地法行虽无量，唯宝积为本也。然实践时但举维摩诘，以净诸爱见、净诸世见、净诸心行之功，重在净名也。摄归圆觉，普现威神，一行出一切行，一切行入一行。体融大悲，量周真界，应诸国土作大法施，此净佛国土之因果，不可思议之解脱也。
发起因心，推崇果觉，用示依归，遂兴称颂。首赞佛已得色自在、得心自在、得业自在，故能摄化群生，导归圆寂，此总起也。次赞宝盖普现十方佛化之神变力，举现事证成前偈也。得法自在，谓之法王。群生者制于法，而法随法王转，故能善施法力资益有情，巧说法相借显实义。说有不有，说无不无，说因缘生以明不生，虽说毕竟无有主宰造业受报之者，而善恶业灿然不落空亡，业报历历不昧，此举佛所说法以证成前偈也。降魔成佛，转法轮度众生，此三偈乃赞佛应世之大事者。八风不动，一子等慈，心平如空，人敬为宝。此一偈赞佛处世之德化，虽千载下犹令人想见佛之生平也。于下，就当时献盖睹瑞、众心变化之情状以为称叹。此有二偈直叙事状，次有一偈赞身轮不思议神通，次有三偈赞口轮不思议教诫。于是宝积遂复赞佛智断二德以为宗极。证于知众生相即涅槃、菩提相，无所从来，亦无所去，故不著世间如莲华，常善入于空寂行也。能善巧施设诸法而无所住著，本无拘缚，亦无解脱，故达诸法相无挂碍、圆湛如空无所依也。此赞人法二空、结归一实相者。
【纪】年德资位俱高，为长者；有谓唯称佛者，余则皆为长者子，总之、尊称也。宝盖、有二义：依事言，为七宝而成之幢幡宝盖。依理言，宝为一切功德相，盖即同等大悲相。来诣佛所句：谓从本因地至于佛地，始觉与本觉合一也。三千大千世界句：积此一太阳系之世界一千为一小千，合千小千为一中千、合千中千为一大千。但此系就凡夫心量所能及者而论，其实四禅天普遍大千世界，必到阿罗汉乃能见之。又、十方诸佛诸佛说法句：此种世界，似又不限于普通大千，又非阿罗汉所能见者也。瞻仰尊颜句：凡佛三十二相、八十种好显现者，皆在头目。得色自在乃得心自在，心为身之体，故能现庄严清净之身。此章，当知宝积长者子俱持献盖，为同感自心。譬如摩尼宝珠，映于五色，随方各现，由体起用也。佛以威神力故，令诸宝盖合为一盖，正是相应自心，摄用归体也。庄严宝饰，光明无量，照十方国，体用同时也。偈颂中，心净已度诸禅定句：谓不被覆于禅定而得其究竟，是心自在。能善分别诸法相二句：谓不落垢净、增减、生灭六相而分别诸法，故曰第一义，故曰不动，故曰能善分别。以因缘诸法生二句：即谓无造作主体之我，皆因因缘和合，故有造、受。三种法轮，谓转迷成悟，转凡成圣，转染成净。十力哀现此变化句：十力、指无畏言，哀、指大悲言。大圣法王众所归句：谓佛统一切法蔑不自在，故曰法王，反征凡、小为法力所缚，不得不求救度，故曰众所归。稽首十力大精进句：指佛智德言。稽首能断诸结缚句：指佛断德言。悉知众生去来句：谓本无所来，亦无所去，即是菩提、涅槃之相。
甲二  经宗分
乙一  如实说受得佛国净不可思议解脱
丙一  叙请
尔时、长者子宝积说此偈已，白佛言：“世尊！是五百长者子，皆已发阿耨多罗三藐三菩提心，愿闻得佛国土清净，唯愿世尊说诸菩萨净土之行”！佛言：“善哉宝积！乃能为诸菩萨问于如来净土之行。谛听！谛听！善思念之，当为汝说”。于是宝积及五百长者子受教而听。
【释】宝积献盖，先有修意。睹瑞欣叹，即为发心之相。阿耨多罗三藐三菩提，此云无上正等正觉。其叙请辞言：五百长者子皆已发阿耨多罗三藐三菩提心者，盖深有以。何者？非已发菩提心，则无论所修为何种法门，要唯人天杂业或小乘偏行耳，总不得入佛法。而发心位不一，或信成就，或解成就，或证成就；至少亦必如善财遇文殊师利之发心相，及阿难在大佛顶三卷终之发心相。观楞严耳根圆通，必令阿难悟得真心后乃教修习；善财参善知识学菩萨行，一一皆言已先发菩提心。验之此经，若合符节，故大乘必先悟而后修也。逮其一悟相应，众行遍修。菩萨净佛国土之行，实众行会归之宗致，然非怯弱众生求生净土之行，乃勇猛大士都摄种种众生缘起净土之行。夫无大乘则无小乘，以无佛则无法、无声闻也。然则畴昔若无勇猛大士若法藏比丘者，发愿修净土行，今日安有极乐世界可往生哉！夫彼既丈夫我亦尔，宝积之所能，亦固诸菩萨之所共能。故佛赞曰：善哉宝积！乃能为诸菩萨问于如来净土之行。
【纪】此章先说皆已发菩提心，后说愿闻得佛国净，自有渐次。如楞严经，阿难初启请白佛，佛必先令发心，自寻本因心地，然后许说开示。凡大乘诸经，皆先说本因心地而后许说法要，因不发心则法为浪掷耳。
藉此叙请，可释三疑：一、来生净土：菩萨修成，还来度众，与众生念佛往生净土，同是佛事。不过一为还相，一为往相。二、专教化他：虽不自修，实则度己度人本同一义，故自行便是化他。三、示现尘劳：此虽似易假借以便恣妄行，实则回向佛智，过则消灭，即在流转──即尘劳相──而菩提心自不散失，所谓随缘不变者是。
丙二  说示
丁一  称理直说
戊一  随缘定宗建宗摄缘缘成佛国土成
佛言：“宝积！众生之类是菩萨佛土。所以者何？菩萨随所化众生而取佛土，随所调伏众生而取佛土，随诸众生应以何国入佛智慧而取佛土，随诸众生应以何国起菩萨根而取佛土。所以者何？菩萨取于净国，皆为饶益诸众生故。譬如有人，欲于空地造立宫室，随意无碍，若于虚空终不能成。菩萨如是，为成就众生故愿取佛国，愿取佛国者非于空地。
【释】夫佛土非秽非净，而唯随所化众生以类──即众同分──业为感，故曰众生之类是菩萨土。随所曾化、所今化、所能化之众生为何如众生，遂即建设如何佛土，此一例也。建设如何佛土乃能随缘化度众生，遂即建设何如佛土，此又一例。随所调伏为如何众生取如何佛土，取如何佛土乃随机调伏众生；为入佛智慧、及起菩萨根，其例亦然。随所化、指人天，随调伏、指二乘，入佛智慧、指发大心，起菩萨根、指修大行。菩萨唯为饶益众生，非以自求，故无成见。大悲般若为因，众生类业为缘，因缘凑合佛国土现，譬犹空地之起宫室。设或无大悲心，舍离众生，得佛净国，无有是处。故曰：若处虚空，终不能成。
【纪】菩萨随所化众生而取佛土四句：即是随所化缘而建宗也。菩萨取于净国二句：即是建宗摄所化缘也。譬如有人下八句：即是所化缘成则佛国土成也。
戊二  从心起行融行归心心净佛国土净
“宝积当知！直心是菩萨净土，菩萨成佛时不谄众生来生其国。深心是菩萨净土，菩萨成佛时具足功德众生来生其国。菩提心是菩萨净土，菩萨成佛时大乘众生来生其国。布施是菩萨净土，菩萨成佛时一切能舍众生来生其国。持戒是菩萨净土，菩萨成佛时行十善道满愿众生来生其国。忍辱是菩萨净土，菩萨成佛时三十二相庄严众生来生其国。精进是菩萨净土，菩萨成佛时勤修一切功德众生来生其国。禅定是菩萨净土，菩萨成佛时摄心不乱众生来生其国。智慧是菩萨净土，菩萨成佛时正定众生来生其国。四无量心是菩萨净土，菩萨成佛时成就慈悲喜舍众生来生其国。四摄法是菩萨净土，菩萨成佛时解脱所摄众生来生其国。方便是菩萨净土，菩萨成佛时于一切法方便无碍众生来生其国。三十七道品是菩萨净土，菩萨成佛时念处、正勤、神足、根、力、觉、道众生来生其国。回向心是菩萨净土，菩萨成佛时得一切具足功德国土。说除八难是菩萨净土，菩萨成佛时国土无有三恶、八难。自守戒行、不讥彼阙是菩萨净土，菩萨成佛时国土无有犯禁之名。十善是菩萨净土，菩萨成佛时命不中夭、大富、梵行、所言诚谛、常以软语、眷属不离、善和诤讼、言必饶益、不嫉、不恚、正见众生来生其国。如是宝积！菩萨随其直心则能发行，随其发行则得深心，随其深心则意调伏，随其调伏则如说行，随如说行则能回向，随其回向则有方便，随其方便则成就众生，随成就众生则佛土净，随佛土净则说法净，随说法净则智慧净，随智慧净则其心净，随其心净，则一切功德净。是故宝积！若菩萨欲得净土，当净其心，随其心净则佛土净”。
【释】此文从心起十七行，行行彻果，果果该因。种种众生来生其国，皆由佛之因行所感。由佛感成，故成佛国。初之三心是根本心。然按肇注：菩提心名为大乘心，准之他种经论应名为大悲心。但古来菩提心、大乘心，皆是大悲心之义，诚以大悲心是大乘菩提之特性也。其次有六波罗密心，其次为四无量心、四摄法，其次为方便及道品，结之以回向心。回向真如佛果以利一切众生，故得一切具足功德国土。其下除八难、自守不讥、修十善三心，唯是方便成就众生。行十善摄受十善业人天，十善业盛故即得佛土净。佛土净故无有地狱、饿鬼、畜生、修罗等道，不说刚强苦切之言，故说法净。法净则智净，智净则心净，心净则德净，即转众生浊、劫浊、见浊、命浊、烦恼浊为五净也。融行归心，一切唯心。净心为因，净土为果，净众生心得佛土净。因果不昧，如是，如是！
【纪】此章所言，真心即回向真如心，深心即集受净法心，大乘心即济度众生心。清藏本、大乘作菩提，应作大悲，方不混入直、深。三十二相，惟忍乃成。佛特揭忍辱波罗密处甚多者，以此。四摄法：一、布施，二、爱语，三、同事（现种种同类之身而作同业），四、利人：皆摄取众生之法也。回向心、谓回向种智，不求果德而招有漏，是为真善回向。如讲义、直心是菩萨净土下，指从三根本心起无量善行也。回向心是菩萨净土下，指摄无量善行复归三心也。随智慧净则心净下，指若能净其心，则所修取之佛国土亦自能净也。
丁二  断疑护益
戊一  为众断疑
尔时、舍利弗承佛威神作是念；若菩萨心净则佛土净者，我世尊本为菩萨时意岂不净，而是佛土不净若此？佛知其念，即告之言：“于意云何？日月岂不净耶？而盲者不见”。对曰：“不也，世尊！是盲者过，非日月咎”。“舍利弗！众生罪故，不见如来国土严净，非如来咎。舍利弗！我此土净而汝不见”。尔时、螺髻梵王语舍利弗：“勿作是念谓此佛土以为不净！所以者何？我见释迦牟尼佛土清净，譬如自在天宫”。舍利弗言：“我见此土丘陵、坑坎、荆棘、沙砾、土石诸山、秽恶充满”。螺髻梵王言：“仁者心有高下，不依佛慧，故见此土为不净耳。舍利弗！菩萨于一切众生悉皆平等，深心清净，依佛智慧，则能见此佛土清净”。于是佛以足指按地，即时三千大千世界，若干百千珍宝严饰，譬如宝庄严佛、无量功德宝庄严土。一切大众叹未曾有，而皆自见坐宝莲华。佛告舍利弗：“汝且观是佛土严净”！舍利弗言：“唯然，世尊！本所不见，本所不闻，今佛国土严净悉现”。佛语舍利弗：“我佛国土常净若此，为欲度斯下劣人故，示是众恶不净土耳。譬如诸天共宝器食，随其福德饭色有异。如是舍利弗！若人心净，便见此土功德庄严”。
【释】此文有三：一者、舍理弗闻随其心净则佛土净，证以现见此南阎浮提不净相，遂生佛因地心岂有不净之疑。佛释其疑，有此量云：汝舍利弗不见此土严净非如来咎；以汝等众生自己罪障故；凡众生自己业障不见净土皆非如来咎，譬如众盲者不见光明皆非日月咎。
二者、螺髻见净，舍利弗见秽，则有不定疑。螺髻释以心有高下，不依佛慧，故见不净；若能深心平等，依佛智慧，即见佛土净。仍是见不净是舍利弗咎，非如来咎。言心有高下者，舍利弗未尝不见自在天宫之严净，但由封执情见，心不平等，谓彼系自在天所有，非此阎浮提所有耳。此中、一者虽成立理论、而不得实证；二者二人各见，但能成立不定是秽，未能证实决定是净。此时若不能证实此佛土决定是净，则将令当时在法会之阎浮提人众，益深罥疑网，末由解除矣，佛遂示现净土。
三者、示现净土，证实此佛土净，使在法会大众共见共闻，于是乃知见不净者确由自己之罪，而随分见净者亦由自己之福。此正犹诸天共宝器食，随其福德饭色有异耳。佛土严净，尚非螺髻梵王所能想像，况执为秽恶充满哉！佛现身于──阎浮提人──同业招感、同分妄见之秽恶充满阎浮提，亦为大悲愿力现同尘事，摄化罪业深重、志趣下劣之人焉耳。此与法华穷子喻品，可相引证。夫此佛土本常清净，非假造作而后清净。故一人心净，即一人见佛土严净也。
此经发起疑念皆由舍利弗者，以舍利弗在声闻中智慧第一，表法执也。此云承佛威神作是念者，盖佛说法，但有信受，莫敢怀疑。佛因情见凡夫、法执圣众皆不能不疑此，而又深藏心底不敢起问，乃加持舍利弗生此念以断众疑耳。
【纪】此章、承佛威神作是念句：正显疑之所以起。自在天宫有二：一、大自在天，二、他化自在天。依佛智慧二句：指一念返观、顿现净土，即是自性清净本心。宝庄严佛，为当时西士人所共知，庄严第一，故释尊举以喻之。示诸众生不净土句：明业力不同，得果自异。因众生同分之心理、行为，众恶不净，故招感得今时恶浊世界耳。
戊二  随机获益
当佛现此国土严净之时，宝积所将五百长者子皆得无生法忍，八万四千人皆发阿耨多罗三藐三菩提心。佛摄神足，于是世界还复如故。求声闻乘者三万二千诸天及人，如有为法皆悉无常，远离尘垢，得法眼净。八千比丘不受诸法，漏尽意解。
【释】此文有二：一者、在严净中，宝积等证无生法忍，及八万四千人发菩提心。得无生法忍，种种位不一。观其前述发心，则此正如善财遇德云登初住耳。此大乘益即在佛净土中得者，以大乘依佛智慧故，佛智慧即法华佛智见也。二者、回复原状之后，有小乘人二种获益：三万二千天人入见道位成须陀洹，八千比丘成阿罗汉。小乘益在复故之后得者，一、因不依佛慧，故还从众生见中得；二、因秽而忽净，净忽又秽，悟世无常，遂得圣果。此二者，亦净众生心分得二种净佛土者。前者似得菩萨实报净土；后者得小乘方便净土因，故所得即净土益也。
【纪】此章所言，得无生法忍，发菩提心，得法眼净，漏意尽解各句：其义浅深，亦各自不同。显大机大根获大益，小机小根获小益也。神足者，即六神通之第五种神足通。声闻者，必待闻佛声音说法而后悟解，不能独觉者也。

[book_title]方便品第二
乙二  如实修证不可思议解脱得佛国净
丙一  出维摩诘本行而广称叹
【释】方者、方法，便者、便宜。方者、方国时代，便者、便利顺势。谓心无常心，见无成见，惟以顺便种种方国、种种时代之气势福利，善能应用种种便当适宜之方法化益群生也。古来释为权巧、善巧等义，总不越此。第二品文题之为方便者，凡有三义：一者、第一峰头无相见处。善财参学以修己求生净土，净名实行而化他取得佛国，皆别峰相见耳。实际理地不立一法，种种施为无非方便；故直至见阿佛皆方便也。但善财修己而往生净土，故凡诸所遇皆奉以为师；净名以化他而修取佛国，故凡诸所遇皆将以为资。其历程相同而行趣相反，故一生西方极乐国，一取东方不动国也。虽然、此皆方便门中事耳。二者、经云：以善方便居毗耶离。指维摩诘净法界身，唯以方便应化人世，广作种种和光同尘、随类主导之事，故此标题方便。三者、经云：其以方便现身有疾。指维摩诘功德聚身，唯以方便示现老病，遂说种种应病与药、解黏去缚之法，故此标题方便。由是观之，此品实为净名种种方便所依，故标方便为题也。
丁一  出名
尔时、毗耶离大城中有长者，名维摩诘。
【释】尔时、犹云当时，但指发现其事之时，未尝确定年月日期。今意测之：净名示疾之时，距宝积献盖之时，必已二三十年矣。何者？一、因前品睹瑞发心，闻法得忍，五百皆称为长者子；今已称为长者，且历叙其以长者身所作种种佛事，故知其已隔二三十年也。否则、此净名长者必非前品宝积所将五百长者子之一也。二、因列净名示疾之方便，诸弟子及诸菩萨遂倒叙往者遇维摩诘之事，其所经历必非少时，故知相距之年必久。
【纪】自此而后，从理即而入名字即（赅事想言）。
丁二  叹德
戊一  叹根本德
已曾供养无量诸佛，深殖善本。得无生忍，辩才无碍，游戏神通，逮诸总持，获无所畏降魔劳怨，入深法门，善于智度，通达方便，大愿成就，明了众生心之所趣，又能分别诸根利钝，久于佛道心已纯淑决定大乘。诸有所作能善思量，住佛威仪，心大如海。诸佛咨嗟，弟子、释、梵、世主所敬。
【释】夫净名者，乃吾人本净之真性，即为正因佛性，无量诸佛皆从流出。然而真如内熏，须藉佛法僧宝外熏之缘，以为开发，起深厚心，向佛法僧，随顺修习净善之法，资益真如佛性，故云已曾供养无量诸佛、深殖善本。此之二句，实为根本诸德之本。昧者空念佛名，妄想法性，静坐鬼窟里作活计谓是工夫，贪恋神识上弄光影执为本心，唯是落空亡外道与平地自囚之类。不知宏护三宝，溥利群生，兴法供养及财供养，修敬福田与悲福田，乃能深殖善根，开显德本，福备智圆成无上觉。净名供养诸佛，善殖善本，于是得无生忍，得无碍辩，得神通，得总持，得无畏，得智度，得通达方便，得成就大愿，得他心智，得宿命智，得决定大乘；结归诸有所作能善思量，住佛威仪，心大如海。故为诸佛之所咨嗟，弟子、释、梵、世主之所恭敬。此自利也。
【纪】此章、供养诸佛、深殖善本二句：是为智、福兼修，智福二者即诸佛种性。辩才无碍句：谓于一义显无量义，摄无量义为一义。逮诸总持句：谓收藏诸法，不令散失也。
戊二  叹方便德
欲度人故，以善方便居毗耶离。资财无量摄诸贫民；奉戒清净摄诸毁禁；以忍调行摄诸恚怒；以大精进摄诸懈怠；一心禅寂摄诸乱意；以决定慧摄诸无智。虽为白衣，奉持沙门清净律行；虽处居家，不著三界；示有妻子，常修梵行；现有眷属，常乐远离；虽服宝饰而以相好严身；虽复饮食而以禅悦为昧。若至博奕、戏处辄以度人；受诸异道不毁正信；虽明世典常乐佛法；一切见敬，为供养中最；执持正法，摄诸长幼。一切治生谐偶，虽获俗利不以喜悦；游诸四衢饶益众生；入治正法救护一切；入讲论处导以大乘；入诸学堂诱开童蒙。入诸淫舍示欲之过；入诸酒肆能立其志。若在长者、长者中尊，为说胜法；若在居士、居士中尊，断其贪著；若在刹利、刹利中尊，教以忍辱；若在波罗门、波罗门中尊，除其我慢；若在大臣、大臣中尊，教以正法；若在王子、王子中尊，示以忠孝；若在内官、内官中尊，化正宫女；若在庶民、庶民中尊，令兴福力；若在梵天、梵天中尊，诲以胜慧；若在帝释、帝释中尊，示现无常；若在护世、护世中尊，护诸众生。长者维摩诘以如是等无量方便，饶益众生。
【释】欲度人故，以善方便居毗耶离，此转上起下者。维摩诘既已成就如此大菩萨功德，为何居毗耶离与尘俗无异耶？答曰：此以善方便度人耳。然则其度人之善方便又为何等耶？答曰：以六度度六蔽，一也。示有六种俗欲而常修戒、定、慧无漏之法，二也。示同四种邪行，度人自守咸轨于正。虽为一切人所恭敬供养奉为最上，而能不生骄慢，执持正法摄诸长幼，三也。虽现身为实业家、交际家、法律家、政治家、演说家、教育家，而能随处开导饶益救护，四也。入纵欲之淫舍而能示其过，入乱性之酒肆而能立其志，则令淫欲、沉湎之徒见之，亦能发心趋道不以为难。不然、彼淫湎者，将执酒色为天性，谓离欲清净者，徒因藏身深山幽林，不见可欲而心不乱焉耳，非真有离欲清净之人也。上来述其示居毗耶离和光同尘之方便，其下随类现尊贵身以为主导，则又无间人天。人道有其八应，天道有其三应，近于观音三十二应，可谓不出毗耶离而形充宇宙者也。故曰以如是等无量方便饶益众生。此就利他以言。从自利言，则如来藏不变随缘，心佛众生三无差别，乃理即菩提萨埵也。
刹利、此云地主，乃印度四姓中贵族。波罗门、此云梵志，乃印度四姓中教徒。释提桓因、此云能天主，华梵简称合云帝释，即上帝也。护世、有四天王：东方持国，南方增长，西方广目，北方多闻。受上帝命护持人世，故明护世。
【纪】此章、博奕戏处句：谓博奕者，惟耽博奕，他非所知，故必入化度，令知尚有佛法。帝释、为忉利天（欲界第二天）帝。护世、谓四天王，受天帝命，护诸行法众生。以如是等无量方便饶益众生句：显维摩诘心中，自与常人‘不见可欲使心不乱’之心量不同。虽入净秽之场，原无丝毫净秽之相。以所见众生净秽之相，固是心作；能见众生净秽之心，亦是心造──如楞严云：自心取自心。本非外来起于妄念，能自离念而救度众生──如金刚云：灭度无量无边无数众生已，实无一众生得灭度者──，则自方便、获大饶益耳。
丙二  因惟摩诘示疾而兴教化
丁一  观身发心
其以方便现身有疾，以其疾故，国王、大臣、长者、居士、波罗门等，及诸王子并余官属无数千人，皆往问疾。其往者，维摩诘因以身疾广为说法。“诸仁者！是身无常、无强、无力、无坚，速朽之法，不可信也。为苦、为恼，众病所集。诸仁者！如此身，明智者所不怙。是身如聚沫，不可撮摩；是身如泡，不得久立；是身如焰，从渴爱生；是身如芭蕉，中无有坚；是身如幻，从颠倒起；是身如梦，为虚妄见；是身如影，从业缘现；是身如响，属诸因缘；是身如浮云，须夷变灭；是身如电，念念不住。是身无主为如地，是身无我为如火，是身无寿为如风，是身无人为如水。是身不实，四大为家；是身为空，离我我所；是身无知，如草木瓦砾；是身无作，风力所转。是身不净，秽恶充满；是身为虚伪，虽假以澡浴、衣食必归磨灭。是身为灾，百一病恼；是身如丘井，为老所逼；是身无定，为要当死。是身如毒蛇、如怨贼、如空聚，阴、界、诸入所共合成。
诸仁者！此可患厌，当乐佛身。所以者何？佛身者，即法身也。从无量功德、智慧生；从戒、定、慧、解脱、解脱知见生；从慈、悲、喜、舍生；从布施、持戒、忍辱、柔和、勤行精进、禅定、解脱、三昧、多闻、智慧诸波罗密生；从方便生；从六通生；从三明生；从三十七道品生；从止观生；从十力、四无所畏、十八不共法生；从断一切不善法、集一切善法生；从真实生；从不放逸生；从如是无量清净法生如来身。诸仁者！欲得佛身、断一切众生病者，当发阿耨多罗三藐三菩提心”。如是长者维摩诘、为诸问疾者如应说法，令无数千人皆发阿耨多罗三藐三菩提心。
【释】本文之科判如下：
┌观自身
┌大众问疾  ┌分别观身─┤
观身发心─┤因疾说法─┤          └观他身
└闻法发心  └劝导发心
世间众生，因不觉妄动而有病，净名菩萨以大悲方便而示疾。非众生病，如来无施教之功，众生无自行之果。缘菩萨疾，法界有应机之教，菩萨有利他之行。若不觉妄动之病灭，则大悲方便之疾除；若大悲方便之疾起，则不觉妄动之病转。感应道交，内外熏通，故以维摩诘疾，而国王、大臣、长者、居士、波罗门、及王子、官属等无数千人，云集兴问。净名于是乃令人人以彼有病之身，推之人人自己之身。先观身是无常、苦恼之聚，无足依恃，遂说十喻、以明人人自身无常及苦之理。立比量云；身是无常；不久立故；诸不久立者皆无常，如泡。余之九喻，例推可知。
问曰：何以知身是众苦之聚也？答曰：以身乍生，即为老与病死所依，呼吸无常，甚为危迫，故知是苦。问曰：何以知身是无常耶？答曰：此身血肉业风所持，如吹水沫聚为一团，不可撮摩，撮摩即散，故知是无常也──初因无明业识为中心力，遂揽父精母血凝为自体──。问曰：不然，身有个形体故。答曰：身根色状业力暂现，犹如沤泡不得久立，故知是无常也。问曰：不然，身长时存在故。答曰：渴爱所注，相似相续。如彼灯焰从油炷生，油干炷烬，焰续则断；渴消爱歇，亦复如是，故知是无常也。问曰：不然，身有自体相故。答曰：层叠缠裹，恍似有实，然同芭蕉中空无坚，故知是无常也。问曰：不然，身体本常一故。答曰：本无常一，颠倒故见。如观眩人幻无为有，故知是无常也。问曰：不然，身明了现前故。答曰：虽有身相，如在梦中，见自见他，皆是虚妄，故知是无常也。问曰：不然，身体是真实故。答曰：由三世业集四大缘，在心镜中现身如影，故知是无常也。问曰：不然，身本自然有故。答曰：业识为因，名色为缘，身依起灭，如声之响，故知是无常也。问曰：不然，身个形自存故。答曰：业缘牵合，时变时灭，犹如浮云倏然有无，故知是无常也。问曰：不然，身有形现存故。答曰：众缘集起，缘起即灭，如闪电光刹那不住，故知是无常也。能见此身现前刹那、刹那变灭不住，则无常观成矣。
下有八喻，观身无我。问曰：身是无常与苦，此义不然。身有生命，有自在力，主宰环境，造作受用，何得比同影、响、云、电、无我无生之物？答曰：不然，身体如地，非能自主。身心如火，岂为吾我？身之业用，动作如风，何来性命？身之生死，流转如水，安有魂灵？四大假合，宁有真实？当体全空，何我何物？如草木瓦砾无知，故知地无主。为风力所转无作，故如风无寿。此身无我，故无常、苦、空也。
以下六句，合观不净及苦。盖苦与不净是事，而无常、无我是理。虽悟无常、无我之理，观身是苦，而习惯自然已成常事，贪玩色身深生爱著，然此实唯互相诳骗而自欺其明耳。何则？涕、泪、屎、尿、痰、唾、汗、垢，凡所流溢无非不净，足知全身秽污充满，外包薄皮，伪现形容。虽复澡浴香洁、鲜衣美食，病与老死辄相凌逼，凡是又谁不曾身历目击者哉！顾犹贪玩爱著，非自欺欺人而何？故此身实为毒蛇、猛兽、怨贼、恶鬼所聚之旷野，处此甚可怖畏，甚可忧患，甚可厌恶。此为观自身竟，即无常、苦、空无我、不净四枯念处也。
一切可乐皆自身起，身既如是，除此身外复有何者以为乐耶？使更无堪乐者，虽悟此身无常、苦、空无我、不净，不唯无可除却，除却亦何所得，则翻不如不知此为愈也。答曰：不然，有佛清净法身甚是可乐。所以者何？以从无量功德智慧生故，从五分无漏法生故，从四无量心生故，从六波罗密生故，从方便、神通生故，从道品、止观生故，从佛果不共力生故，从断智二德生故，从真实严重生故，故当欣乐。此为观佛身竟，即常、乐、我、净四荣念处也。
释尊昔于双林之间现般涅槃，林之八树变现四枯、四荣之相，以表四枯、四荣之间为大涅槃。六凡执世间法为常、乐、我、净，固迷大涅槃，二乘执一切法为无常、苦、空无我、不净，亦迷大涅槃。而大涅槃实亦不离四枯、四荣，四枯四荣全即大涅槃也。大涅槃性如是，本不生菩提心亦复如是。故净名令分别观身相为剀切而显发真心也。
虽然、此身既不足依，纵有佛身可乐，亦与吾今有何交涉？答曰：不然，吾人自心本真如性，亦即佛心本真如性；而此心真如性，本非是人亦非是佛，然具能起诸佛、众生一切因果业报依正染净之事。心迷性违，无明妄动，遂成吾人可患身世。心悟性顺，圆觉真净，遂成如来可乐法身。今且能迷之、违之而成此可患身世，夫宁不能悟之、顺之而成佛可乐之法身也哉！亦在当人悟本心性，自觉佛性本具，发无上正等正觉心，学佛修习无量清净之法焉耳。然佛清净法身，圆明真常，离名绝相，随九法界众生净善根缘，以本因地中大悲行愿，故现诸差别福智身士。是以得佛现身，须净众生善根缘力；欲得众生缘力，须断一切众生烦恼生死之病，非由自求解脱之所能得。必焉发大乘心，普遍种植、发生、长养、成熟一切众生善根德本，乃能得之。故曰：诚欲断一切众生病、得佛身者，当发无上菩提心也。此为劝导发心竟。
夫维摩诘既因身疾，当前指点，深切著明，如应解说。彼问疾之无数千人，遂皆发无上正等正觉心。此为闻法发心竟。
然此经是修取净佛国土法门，故专从利他一方面，示为维摩诘度人发心耳。须知此经即俗而真，即事而理，非所谓从假入空以自度，再从空出假以度他，然后自度度他入中道者。此圆顿门，一时同具，即利他而自利。故从自利言之，则净名自发菩提心，犹善财初遇文殊耳。
┌─透视障碍
┌─天眼─┼─明瞩微远              ┌─身能飞行如鸟无碍
│        ├─能见未来          ┌─┼─移远令近不往而到
│        └─遍观诸趣          │  ├─此没彼出彼没此出
├─天耳─闻 声  无 碍┌─到达─┘  └─一念能至十方世界
六通─┼─他心─知他心事无碍│        ┌─小大互变
├─宿命─知过去事无碍│        ├─一多互变
├─神境───────┼─转变─┼─彼此互变
│                    │        └─有无互变
│                    │                  ┌─应机不测
│                    └─应化──────┤
└─漏尽─自能漏尽遍知一切众生漏尽不尽    └─化现无方
┌─天眼          ┌─菩萨明─般若
三明─┼─宿命      又─┼─如来明─佛德
└─漏尽          └─无明明─法空
┌─观身不净
┌─四  念  处─┼─观受是苦
│              ├─观心无常
│              └─观法无我
│              ┌─未生恶令不生
├─四  正  勤─┼─已生恶令灭
│              ├─未生善今生
│              └─已生善令长
│              ┌─欲
├─四 如 意足─┼─念
│              ├─进
│              └─慧┌─信
三十七道品─┼─五      根─┐    ├─进
│              ├──┼─念┌─念      ┌─正见
├─五      力─┘    ├─定├─择      ├─正思
│                    └─慧├─进      ├─正语
├─七  觉  支───────┼─喜    ┌┼─正业
│                          ├─轻安  │├─正命
│                          ├─定    │├─正进
│                          └─舍    │├─正念
└─八圣道──────────────┘└─正定
┌─因果                  ┌─发一切智心坚固…………解脱
├─业                    ├─不舍众生大慈……………救苦
├─定                    ├─具足大悲……………………观
├─根                    ├─信一切佛法精进……………忍
佛果十力─┼─欲          因地十力─┼─思行禅定……………………智
├─界                    ├─除二边智慧…………………断
├─至处                  ├─成熟众生……………………闻
├─宿命                  ├─观法实相……………………愿
├─天眼                  ├─入三解脱…………………圆满
└─漏尽                  └─无碍智………………………爱
┌─总持……………一切智─┐
四无畏─┼─知根………………漏尽─┼─果地
├─决疑……………说障道─┤
└─答报…………说苦尽道─┘
┌─三  业 无 失
│                ┌─无不定心
├─无   三   心─┼─无 异 想  ┌─欲
│                └─无不知舍  ├─念
十八不共法─┼─六   无   减────────┼─精进
│                              ├─智慧
├─三业随智慧行                ├─解脱
│                              └─解脱知见
└─知 三 世无碍
【纪】此章、净名因疾说法，不出四谛法门。是身无常下、先说分别观自身，厌苦、断集；观四念处，知五阴、诸入所共合成。此可厌恶、当乐佛身下，次观佛身，慕灭、修道。明法身从无量功德智慧生，乃至五分无漏法，四无量心──梵天亦修此而量不同，仅能遍一世界，圣则随分修习──，六波罗密，六通──本心无碍，是谓神通──、三明，三十七道品──小乘亦有生灭道品，对治烦恼而起者，此则为平等法性，菩提烦恼皆同──，十力、四无畏、十八不共法、从如是无量清净善法所生。在众生身中，观苦、不净──即是事观──，无常、无我──即是理观──，如来涅槃四德中、即常、乐、我、净耳。从业缘现句：吾人当知业为过去身中未断之贪、爱、生因，与夫父母、四大之性缘相合，便现此身。设有因无缘、或有缘无因，皆不能生此身也。百一病恼句：人身有四大痛苦，苦即恼义。地、水、火、风各有百一病恼，共为四百四病恼。
丁二  从心起行
戊一  直心正念真如
【纪】此章、通摄弟子、菩萨二品。直心正念真如，即回事向理，不立一法，以法皆事故。一起法见、佛见，便违真如本体也。
己一  弟子品
【释】夫‘闻法发心’之后，继之以‘从心起行’者，全心成行，全行成心，三心总摄众行，众行集显三心，虽复三心一行中发，众行一心中修，然亦不废前后层次，秩焉无紊，成厥条贯。初由胜解开发觉心，虽复遍修众行、广历万法，而唯念念求证真如法性。确立不拔，直往无前，把持要津，截断凡圣，慧剑挥空，佛魔齐斩，是所谓实际理地不留一尘者。迨夫离念相应，触证真如，显如实空即是如实不空，净德深淳充周法界。由不可思议之熏起不可思议之变，妙用繁兴，靡从轨则。虽然，未应胜善独居，还得昏蒙兼济；尽而不尽，寓之无竟，大悲方便等虚空界，利乐众生穷未来际。故由直心进乎深心，遂终之以大悲心也。夫不可思议解脱之妙行，即俗而真，即真而俗；即事而理，即理而事；即自而他──自即菩萨，他即众生，自即个人，他即社会──，即他而自；即人而境，即境而人；即色而心，即心而色；即因而果，即果而因。然此经标佛国为宗，归宗有在，故专从化他一面以明之。夫净名者，即是真如实相，亦即直心正念真如。从本以来，唯是一心，名之真如。无真如名，非可修相，非可证相，拟心即错，起念斯乖；小乘之真慧所不能到，大士之俗智亦不能契。故声闻魁首、菩萨班头，均被弹诃也。而先之以弟子品者，从信满发心，经十住行，多修定慧，近于二乘，第知而不滞、过而不留耳。观善财十住、十行间所参多比丘者，可知之矣。故佛国品师资感应，染净隐现，从不可思议心涌不可思议境，观不可思议境发不可思议心，依不可思议心起不可思议教，闻不可思议教得不可思议益。诸佛华严初成正觉，于海印三昧中一念炳现微尘刹土、十世古今，顿从佛地诠显历劫修行诸菩萨法是也。次、方便品兼谈小乘之法，示疾说法，开发胜心，犹佛华严入法界品，祇园会上已有舍利弗等声闻僧众。文殊师利游化，意同净名示疾，善财乃因之发心也。此弟子品，净名弹诃舍利弗等，正犹善财参学德云等耳。华严以策进行人至于佛地为宗，故就他之益自者以明。此经以摄受众生净乎佛国为宗，故就自之益他者以明。宗本无本，遇缘即宗；建宗有殊，行法斯异；行法虽异，程序同也。

[book_title]弟子品第三
【释】师资礼道，不违世间。师视资如弟，以兄自居；资事师如父，以子自处；相影合称，故名弟子。然如来为三界大师、四生慈父，孰非弟子、而独标名声闻众者何哉？盖释尊忍土之教法，虽复从大施小，回小成大，而化仪则存乎声闻。舍家从佛，为法眷属，住持三宝，宏范三界，从闻生解，事事资承，弟子之仪，事理圆足。不同俗人虽信佛而在家奉事君亲，大士虽契佛而随处游化世间。故弟子之名义，有广有狭：广虽遍及一切，狭则专属声闻。又依大乘经之广义，皆称佛子；此依小乘经以称为弟子，故专指声闻也。然此应名弟子述昔被呵斥因缘辞不堪往维摩诘问疾品，今略之、故但标名弟子品第三也。
庚一  净名运悲感慈
尔时、长者维摩诘，自念：寝疾于床，世尊大慈，宁不垂愍？
【释】现疾运悲，回果向因；兴念佛慈，回因向果。寝床、即证真如法性。智悲同现，体用圆彰，如首楞严经所说上同十方诸佛慈力，下同六道众生悲仰者是也。此本属文殊领众入室后，从甚深慈悲之根本心集诸善法者；佛是具足众善法者，故念佛心为深心也。而此弟子、菩萨二品，则从佛应感边，倒显净名已曾历空一切人法证入法性，非根本智、究竟智之文殊师利不足与之对扬。从甚深不可思议心，兴甚深不可思议化，故诸弟子、菩萨咸言不堪。此为净名边之能感，此一感念，直贯至经宗分之终。下为佛边赴感之应：未入室、犹是应非所感，此犹未登地前，虽感佛应、尚同三乘应化，未见真身。入室后、虽感应相交而犹有隔，此犹佛应登地菩萨，虽现他受用身，犹是菩萨所分见之佛身，未接真身。出室至于佛前，观佛身、取佛土，乃如佛华严经普贤近在毗卢遮那佛前，居等觉地，为佛长子。感应之功，方极亲切。
【纪】此章、引如首楞严经所说，上同十方诸佛慈力句：正述净名之所以仰慈也。下同六道众生悲仰句：正起净名之所以示疾也。先因仰慈以示疾，次因示疾以运悲，后因运悲而感慈。故曰：感应之功，方极亲切。
庚二  弟子述缘辞往
辛一  舍利弗
佛知其意，即告舍利弗：“汝行诣维摩诘问疾”！舍利弗白佛言：“世尊！我不堪任诣彼问疾。所以者何？忆念我昔曾于林中宴坐树下，时维摩诘来谓我言：‘唯，舍利弗！不必是坐为宴坐也。夫宴坐者，不于三界现身意、是为宴坐，不起灭定而现诸威仪、是为宴坐，不舍道去而现凡夫事、是为宴坐，心不住内、亦不在外、是为宴坐，于诸见不动而修行三十七品、是为宴坐，不断烦恼而入涅槃、是为宴坐。若能如是坐者，佛所印可’。时我、世尊！闻说是语，默然而止，不能加报，故我不任诣彼问疾”。
【释】舍利弗，于声闻中智慧第一。
夫树下宴坐，乃沙门之常法耳。然以宴坐为宴坐者，则亦以不宴坐为不宴坐。对待既生，分别斯炽，虽至灭尽恒、不恒行心心所法得大歇息，迨夫起心应物，依然事与真违。夫宴坐者，本无不坐，今亦无坐，坐不坐相了不可得，清净本然，周遍法界，岂必如此树下之坐乃为宴坐？夫即事而真，则全真皆事，坐无坐相，乌有此身如枯木、心若死灰之宴坐相哉！坐即不作，经行、翘立孰非坐哉！不坐即坐，岂必舍定慧之道法，乃现穿衣、吃饭等凡夫之事哉？觅坐不坐相不可得，岂有坐则摄心缘内，起则应外缘哉？身边等见当体空寂，岂必断诸见乃能修行道品哉？烦恼之性即是涅槃，岂别有涅槃外与涅槃相对之烦恼，必断灭之乃得入涅槃哉？如是之坐即大涅槃，具足德用，佛所印可。舍利弗闻净名之说而默然者，以其所说虽说无尽说，舍利弗执法相不知其所说之谓何，故默然耳。
自行则在善边策进精益，从智德明，故善财遇一善知识即得一法门也。化他则向浊边减少过患，从断德明，故净名遇一善知识即去一法执也。此一法之两面观也，亦当体之中道观也。一智一断，一得一去，如称两头，低昂时等。
【纪】舍利弗段中，不于三界现身意句：谓了身意之相本不可得故。不起灭定而现诸威仪句：谓见诸法寂灭相，乃是真定，威仪亦本来寂灭故。
辛二  大目犍连
佛告大目犍连：“汝行诣维摩诘问疾”！目连白佛言：“世尊！我不堪任诣彼问疾。所以者何？忆念我昔入毗耶离大城，于里巷中为诸居士说法。时维摩诘来谓我言：‘唯，大目连！为白衣居士说法，不当如仁者所说。夫说法者，当如说法。法无众生，离众生垢故；法无有我，离我垢故；法无寿命，离生死故；法无有人，前后际断故；法常寂然，灭诸相故；法离于相，无所缘故；法无名字，言语断故；法无有说，离觉观故；法无形相，如虚空故；法无戏论，毕竟空故；法无我所，离我所故；法无分别，离诸识故；法无有比。无相待故；法不属因，不在缘故；法同法性，入诸法故；法随于如，无所随故；法住实际，诸边不动故；法无动摇，不依六尘故；法无去来，常不住故。法顺空，随无相，应无作；法离好丑；法无增损；法无生灭；法无所归；法过眼、耳、鼻、舌、身、心；法无高下；法常住不动；法离一切观行。唯！大目连！法相如是，岂可说乎？夫说法者，无说、无示；其听法者，无闻、无得。譬如幻士为幻人说法，当建是意而为说法。当了众生根有利钝，善于知见无所挂碍，以大悲心赞于大乘，念报佛恩不断三宝，然后说法’。维摩诘说是法时，八百居士发阿耨多罗三藐三菩提心。我无此辩，是故不任诣彼问疾”。
【释】目犍连，古婆罗门姓；名拘律陀，印度树名。于声闻中神通第一。
此经净名所诃斥诸弟子及诸菩萨，其所行者皆佛之常法也。诸人辅佛化之常，而净名赞之以奇，奇而弥常，乃因是成佛法之大。此中目连为诸居士说法，亦依佛之常式：先说施论，次说戒论，次说生天果报之论，次说乐论，次说果报过患之论，次说离世间论，次说涅槃功德。而未观察听法之众是何根性，贸然为说人天业果之法，转令起执人、我、众生、寿命之相，障其大乘善根，不能发心。故净名乃直从第七涅槃功德而说。所谓如法而说，即如涅槃法性而说是也。法性离言，故无可说，无说而说，同于幻化。不执轨式，不存知见，随根利钝说无挂碍；大悲心故，赞叹大乘，令彼闻佛功德增长善信；广设方便，兴建三宝，以是因缘乃可说法。案：此即是以四悉檀故佛乃说法也。夫大乘者具一切乘，人天之机随得人天之益，二乘之机随得二乘之益，大乘之机即可因之得入大乘，故八百居士闻之即发生大乘心也。夫此岂拘执资格、牵制形仪者，规规然谓尘俗之士唯人天之法是宜者所能逮哉！夫所谓即俗而真者，见乎兹矣！
【纪】大目犍连段中，当了众生根有利钝句：谓不为已知见所障碍，随顺而说。以大悲赞于大乘等三句：谓当如法而说──如真如法而说，了平等性，不取诸相，不生差别，是为真善说法。
辛三  迦叶
佛告大迦叶：“汝行诣维摩诘问疾”！迦叶白佛言：“世尊！我不堪任诣彼问疾。所以者何？忆念我昔于贫里而行乞，时维摩诘来谓我言：‘唯！大迦叶！有慈悲心而不能普，舍豪富，从贫乞。迦叶！住平等法，应次行乞食；为不食故，应行乞食；为坏和合相故，应取抟食；为不受故，应受彼食。以空聚想，入于聚落；所见色与盲等，所闻声与响等，所嗅香与风等，所食味不分别，受诸触如智证，如诸法如幻相──无自性，无他性，本自不然，今则无灭。迦叶！若能不舍八邪入八解脱，以邪相入正法，以一食施一切──供养诸佛及众贤圣，然后可食。如是食者，非有烦恼、非离烦恼，非入定意、非起定意，非住世间、非住涅槃。其有施者，无大福、无小福，不为益、不为损，是为正入佛道、不依声闻。迦叶！若如是食，为不空食人之施也’。时我，世尊！闻说是语，得未曾有，即于一切菩萨深起敬心。复作是念：斯有家名，辩才智慧乃能如是，其谁不发阿耨多罗三藐三菩提心。我从是来，不复劝人以声闻、辟支佛行，是故不任诣彼问疾”。
【释】迦叶亦古婆罗门姓，于声闻中精进第一。
夫阿罗汉已得无生，证身命空，何资抟食？徒以助行佛化，应受供养，为世福田，利益人天而已。夫然，故大迦叶悲心独重，悯诸贫苦之辈，夙无福因，今无福果。如今生不种福因，来世仍无福果，乃多从之乞食使获成福因也。然迦叶之应供自居，贫苦是乞，见法高下，存心取舍，甚矣其违于平等实相也，故来净名之诃。夫以平等如应乞食，乞食即非乞食，六尘即非六尘，邪正多少即非邪正多少，圣凡染净即非圣凡染净，福无大小，人无损益，乃能如乞食之法，证乞食之性。如是乞食，乃不空食人施。若夫稍有高下、取舍，即为毒器，岂成福田？迦叶从是敬重菩萨，不复以小乘法化人，亦承认在家居士之能学佛也。
┌─内有色相外观色…┐
├─内无色相外观色…│
├─净背舍身作证……│
八解脱─┼─虚空处……………├─此即八背舍，成阿罗汉时转成八解脱也
├─识无边处…………│
├─无所有处…………│
├─非想非非想处……│
└─灭受想……………┘
┌─邪见                  ┌─地狱
├─邪思惟                ├─饿鬼
├─邪语                  ├─畜生
八  邪─┼─邪业          八  难─┼─盲聋喑哑
├─邪命                  ├─世智辨聪
├─邪精进                ├─佛前佛后
├─邪念                  ├─北俱卢洲
└─邪定                  └─无想天
【纪】迦叶段中，应次行乞食句：谓依佛制，次第行乞。佛制比丘行乞，必须挨户而乞，不越贫趋富，亦不避恶趋善。沿门托钵，钵满即已，一视平等，俾修福田。为不食故句：谓二乘人有云：滋养此身，备入涅槃，即为增相。以涅槃无增减，与性相违，故应不食。本自不然句：谓本来无一切法生。无大福等四句：谓真如法性本空，故无大、小、损、益。
辛四  须菩提
佛告须菩提：“汝行诣维摩诘问疾”！须菩提白佛言：“世尊！我不堪任诣彼问疾。所以者何？忆念我昔入其舍，从乞食。时维摩诘取我钵，盛满饭，谓我言：‘唯！须菩提！若能于食等者诸法亦等，诸法等者于食亦等，如是行乞乃可取食。若须菩提不断淫怒痴、亦不与俱，不坏于身而随一相，不灭痴爱起于解脱，以五逆相而得解脱，亦不解不缚，不见四谛非不见谛，非得果非不得果，非凡夫非离凡夫法，非圣人非不圣人，虽成就一切法而离诸法相，乃可取食。若须菩提不见佛、不闻法，彼外道六师──富兰那迦叶、末伽黎拘赊黎子、删闇夜毗罗胝子、阿耆多翅舍钦婆罗、迦罗鸠驮迦旃延、尼犍陀若提子等──是汝之师，因其出家，彼师所堕汝亦随堕，乃可取食。若须菩提入诸邪见、不到彼岸，住于八难不得无难，同于烦恼离清净法。汝得无诤三昧，一切众生亦得是定；其施汝者不名福田，供养汝者堕三恶道；为与众魔共一手、作诸劳侣，汝与众魔及诸尘劳等无有异，于一切众生而有怨心，谤诸佛、毁于法，不入众数，终不得灭度：汝若如是，乃可取食’。时我、世尊！闻此茫然，不识是何言，不知以何答。便置钵欲出其舍，维摩诘言：‘唯！须菩提！取钵勿惧。于意云何？如来所作化人，若以是事诘，宁有惧不’？我言：‘不也’。维摩诘言：‘一切诸法如幻化相，汝今不应有所惧也。所以者何？一切言说不离是相，至于智者不著文字，故无所惧。何以故？文字性离，无有文字是则解脱，解脱相者、则诸法也’。维摩诘说是法时，二百天子得法眼净，故我不任诣彼问疾”。
【释】须菩提，此云善现，或云善业，或云空生。于声闻中解空第一。
须菩提虽解空第一，徒以定慧观察如是，而于寻常日用之间，实未能息圣凡、染净、邪正、魔佛种种分别，不起执著。虽知一切众生如幻，一切诸法如化，说时虽悟，用时尚迷，故于文字言语之缚不得解脱。净名能使解空第一之须菩提生大恐惧，亦所谓住不可思议解脱菩萨，有大威力能为逼迫，龙象蹴踏非驴所堪者也！此文所说，不外食与一切法平等义，一切法平等故，虽一切烦恼恶见、外道邪魔法，皆与佛及汝阿罗汉无诤三昧无二无别可也。须菩提向为佛法、阿罗汉法缚其心，分别执著凡外、邪魔之法，故闻之心惊也。在须菩提之意，此种种法其性虽等，然其体相、因果、功用不能平等，殊不知即法性是种种法，种种法即法性，弥满清净，当处圆湛，岂离一切法外别有所谓法性者哉？故曰：解脱相者，即诸法也。
一相─谓无相也
┌─杀父
├─杀母
五逆相─┼─杀阿罗汉
├─破和合僧
└─出佛身血
┌─富兰那迦叶…………迦叶是姓，名富兰那，执空为极。
├─末伽黎拘赊黎子……姓拘赊黎，名末伽黎，此云昧道，执自然见。
外师六道─┼─删闇夜毗罗胝子……姓毗罗胝，名删闇夜，此云正胜，执苦尽见。
├─阿耆多翅舍钦婆罗…名阿耆多翅舍，别号为钦婆罗，极苦求脱。
├─迦罗鸠驮迦旃延……姓迦旃延，名为剪发，矫乱论者。
└─尼犍陀若提子………尼犍陀、出家也，若提是母名也，执定命见。
┌─地狱
三恶道─┼─饿鬼
└─畜生
【纪】须菩提段中，入其舍，从乞食句：谓入净名之室，向净名行乞也。空生行乞，专入富家。此与迦叶相反，迦叶专入贫里，意谓：贫人今世由不闻佛法，不见比丘僧，三宝种断，故受贫穷。向其行乞，使修福田，发起善根，令生正信。空生意谓：今世富人，过去生中必具微少善根，受人间福。向其行乞，使补足福田，增长善根，令不退堕。虽各执一义，但二俱远平等法性耳。若能于食等者句：正破贫富差别之相，净名即于一食中开显正智法性也。汝若如是乃可取食句：总结上义，反显虽证涅槃，应受共养。但当知本无自相，诸法皆空，乃解真空。──因时称须菩提善解空，故净名对之说空。
辛五  富楼那弥多罗尼子
佛告富楼那弥多罗尼子：“汝行诣维摩诘问疾”！富楼那白佛言：“世尊！我不堪任诣彼问疾。所以者何？忆念我昔于大林中，在一树下，为诸新学比丘说法。时维摩诘来谓我言：‘唯！富楼那！先当入定观此人心，然后说法。无以秽食置于宝器，当知是比丘心之所念，无以琉璃同彼水精，汝不能知众生根源，无得发起以小乘法，彼自无疮勿伤之也。欲行大道，莫示小径，无以大海内于牛迹，无以日光等彼萤火。富楼那！此比丘久发大乘心，中忘此意，如何以小乘法而教导之？我观小乘智慧微浅，犹如盲人，不能分别一切众生根之利钝’。时维摩诘即入三昧，令此比丘自识宿命，曾于五百佛所植众德本，回向阿耨多罗三藐三菩提，即时豁然还得本心。于是诸比丘稽首礼维摩诘足。时维摩诘因为说法，于阿耨多罗三藐三菩提不复退转。我念声闻不观人根不应说法，是故不任诣彼问疾”。
【释】富楼那弥多罗尼子，此云满慈，带父母名。声闻众中说法第一。
小乘闻佛声教，得以悟入，遂执佛语为决定是，向人讲说，不复观机，遂将自证小乘之法，为诸新学比丘讲说。不知此新学比丘，久植大众善根，故为净名所弹斥也。
【纪】富楼那段中，无以秽食置于宝器，无以琉璃同彼水晶，无以大海内于牛迹，无以日光等彼萤火数句，皆为所喻。意谓：见新学比丘，本具足大乘心，不应对之说小乘法。即时溪然、还得本心二句：诸君亦当自念：我辈自性中有维摩诘，于二六时中常使我辈觉悟，倘能豁然，亦还得净心也。
辛六  摩诃迦旃延
佛告摩诃迦旃延：“汝行诣维摩诘问疾”！迦旃延白佛言：“世尊！我不堪任诣彼问疾。所以者何？忆念昔者佛为诸比丘略说法要，我即于后敷演其义，谓无常义、苦义、空义、无我义、寂灭义。时维摩诘来谓我言：‘唯！迦旃延！无以生灭心行说实相法。迦旃延！诸法毕竟不生不灭是无常义，五受阴洞达空无所起是苦义，诸法究竟无所有是空义，于我无我而不二是无我义，法本不然今则无灭是寂灭义’。说是法时，彼诸比丘心得解脱，故我不任诣彼问疾”。
【释】迦旃延，亦婆罗门姓，声闻众中论议第一。
佛说法要，但举无常、苦、空、无我、寂灭之名，迦旃延为解说其义。不知此四念住、三法印之更有深义，徒将佛言局其小乘之见，岂称佛意！故曰无以生灭心行说实相法。盖法实相，本无生灭，生灭心行见为生灭。譬云舟行岸移、云驶月运，正就所见行移、驶运指出岸月实不移运，故曰诸法毕竟不生不灭是无常意。犹云岸月毕竟不移不运，是舟行岸移、云驶月运义。说五阴逼迫苦，正明五阴本空无受，实无苦乐。说诸法空，非谓有实有法可使成空，乃由研究诸法自性无有。以执我故说为无我，正明所执之我不异无我，非教别执无我。诸法实相本无诸法，非今灭之故名寂灭。诸比丘闻之心得解脱者，成阿罗汉果也。
【纪】迦旃延段中，生灭心行，即功用造作义。五受，凡五阴各有受义。我无我，凡夫执著五阴法，和合假相为我义；小乘人证得无凡夫外道之我，为无我义。其实于我无我而不二，是真菩萨通达无我法。
辛七  阿那律
佛告阿那律：“汝行诣维摩诘问疾”！阿那律白佛言：“世尊！我不堪任诣彼问疾。所以者何？忆念我昔于一处经行，时有梵王名曰严净，与万梵俱，放净光明，来诣我所，稽首作礼问我言：‘几何阿那律天眼所见’？我即答言：‘仁者！吾见此释迦牟尼佛土三千大千世界，如观掌中庵摩勒果’。时维摩诘来谓我言：‘唯！阿那律！天眼所见，为作相耶？无作相耶？假使作相，则以外道五通等；苦无作相，即是无为，不应有见’。世尊！我时默然。彼诸梵闻其言，得未曾有，即为作礼而问曰：‘世孰有真天眼者’？维摩诘言：‘有佛世尊得真天眼，常在三昧，悉见诸佛国，不以二相’。于是严净梵王及其眷属五百梵天，皆发阿耨多罗三藐三菩提心。礼维摩诘足已，忽然不现。故我不任诣彼问疾”。
【释】阿那律，此云如意，是佛族弟，佛弟子中天眼第一。
大阿罗汉天眼，多能见大千界，量同大自在天，然未若阿那律见如掌果之清晰耳。盖阿罗汉天眼之见，类其大齐，本无异乎天神、天道，特言其量，故言第一。实则见有限量，即有不见；不见即碍，碍非天眼。有相既周外道，无相则无所见，阿那律将以何为天眼第一耶？惟佛即肉眼同时具五眼，见粗果色，见细业色，见色性空，见色性德，见不见、色不色不二，故曰常在三昧悉见诸佛国不以二相见，如是乃真为通非碍之天眼耳。净名诃弹一切，又处处称叹佛德者，在自行即直心正念真如，在化他即念报佛恩、绍隆三宝，所谓不求人、天、声闻、缘觉、权乘菩萨之果，唯求无上正等正觉。用是真往无前，离诸委曲。
【纪】阿那律段中，庵摩勒果，如中土槟榔。
辛八  优波离
佛告优波离：“汝行诣维摩诘问疾”！优波离白佛言：“世尊！我不堪任诣彼问疾。所以者何？忆念昔者，有二比丘犯律行，以为耻，不敢问佛，来问我言：‘唯！优波离！我等犯律，诚以为耻，不敢问佛，愿解疑悔，得免斯咎’。我即为其如法解说。时维摩诘来谓我言：‘唯！优波离！无重增此二比丘罪。当直除灭，勿扰其心。所以者何？彼罪性不在内、不在外、不在中间。如佛所说：心垢故众生垢，心净故众生净。心亦不在内、不在外、不在中间，如其心然，罪垢亦然，诸法亦然，不出于如。如优波离以心相得解脱时宁有垢不’？我言：‘不也’。维摩诘言：‘一切众生心相无垢，亦复如是。唯！优波离！妄想是垢，无妄想是净；颠倒是垢，无颠倒是净；取我是垢，不取我是净。优波离！一切法生灭不住，如幻、如电；诸法不相待，乃至一念不住；诸法皆妄见，如梦、如焰、如水中月、如镜中像，以妄想生。其知此者是名奉律，其知此者是名善解’。于是二比丘言：‘上智哉！是优波离所不能及，持律之上而不能说’。我答言：‘自舍如来，未有声闻及菩萨能制其乐说之辩，其智慧明达为若此也’。时二比丘疑悔即除，发阿耨多罗三藐三菩提心。作是愿言：‘令一切众生皆得是辩’。故我不任诣彼问疾”。
【释】优波离，此云上首，持律第一。
净名弹诃佛诸弟子，多就其所得之第一法以施破斥。盖其所得之第一法，即其执见之所存也。解其所执，非坏其法，故就其法以显其性。优波离持律第一，故犯律比丘就而求决疑除悔之法，优波离必照律为之解说。则令犯者益见罪相，非疑己永不复能修佛法，悔之无已，则疑佛律过严，悔出家耳，此则是重增其罪也。故谓当直除灭，勿扰其心。此之二语，最为除罪灭障无上上义。罪非他物，扰浊心是。不扰其心，心本清净；诸法如故，罪性亦如。唯由妄想颠倒取著我人之相，斯即违犯本清净心，名犯戒垢。何者？一切法皆妄想所生，念念不住，是故念一切法皆名犯戒。唯知是妄想生，一切不取，乃名善解佛律而奉持者。此显金刚心地本清净戒，但能护持，即入佛位。故二比丘闻之，疑悔消而大心生也。
【纪】优波离段中，如法解说句：谓即如常制，说犯何戒，在何律（戒有具足、方便二种；有比丘戒，比丘尼戒，菩萨戒之别），当如何忏悔；如不忏悔，得何恶果也。罪性不在内三句：谓罪性本空，当观察性空时，所犯亦当体直灭。例如杀人，世法、出世法中皆认为犯罪、犯罪之极重者。执梃与刃之手，及所执之梃与刃，并被梃与刃所杀毙之人。试问：此犯罪戒，生于三者之何种？如谓生于能执梃刃之手，是手便有罪垢性，则此手无论作何事业皆为罪垢──内。如谓生于所执之梃与刃，是梃、刃又有罪垢性，则此梃、刃无论用作何用亦皆为罪垢──中间。如谓生于所被杀毙之人──所谓行律犯杀伤罪，特定客体为人；然杀甲与杀乙等，又不确定──，是杀毙之人、便有罪垢性、应无论何种因缘皆为罪垢──外。此三际罪垢之属于相分者，即事分。至属于见分中──即性分──之心境动念，则内决意，中间著手，外亦复如是，无有罪垢性之所在。然则犯者，是之谓妄动；判罪垢者，亦是妄判。不出于如句：谓见一切无有二相，无有变异相，一如无二如。如、即真如也。以心相得解脱句：谓小乘证生空法性，虽为戒、定、慧──三无漏学──修成，实则众生心相本来无垢，皆由倒妄起，能离倒妄，则真解脱矣。倒即颠倒，为依他起；妄即妄想，为遍计执。诸法不相待，分前后、彼此皆妄见。一念不住，微细生灭，正所谓刹那刹耶，念念生灭，而一刹那中，即有九百念生灭也。
辛九  罗侯罗
佛告罗侯罗：“汝行诣维摩诘问疾”！罗侯罗白佛言：“世尊！我不堪任诣彼问疾。所以者何？忆念昔时、毗耶离诸长者子，来诣我所，稽首作礼问我言：‘唯！罗侯罗！汝佛之子，舍转伦王位出家为道，其出家者有何等利’？我即如法为说出家功德之利。时维摩诘来谓我言：‘唯！罗侯罗！不应说出家功德之利。所以者何？无利、无功德，是为出家。有为法者可说有利、有功德，夫出家者为无为法，无为法中无利、无功德。罗侯罗！夫出家者，无彼、无此、亦无中间，离六十二见，处于涅槃，智者所受，圣所行处，降伏众魔；度五道，净五眼，得五力，立五根；不恼于彼，离众杂恶，摧诸外道，超越假名，出于泥，无系著，无我所，无所受，无扰乱，内怀喜，护彼意，随禅定，离众过。若能如是，是真出家’。于是维摩诘语诸长者子：‘汝等于正法中心宜共出家！所以者何？佛世难值’。诸长者子言：‘居士！我闻佛言，父母不听，不得出家’。维摩诘言：‘然，汝等便发阿耨多罗三藐三菩提心，是即出家，是即具足’。尔时三十二长者子，皆发阿耨多罗三藐三菩提心，故我不任诣彼问疾”。
【释】罗侯罗，此云覆障，是佛之子，于声闻中密行第一。
如法为说出家功德之利，即出家功德经之类。夫说出家功德，乃依一二悉檀令生歆慕生善根耳。然有利根上智，则不喜此，或将因之转生讥毁。谓以功德诱人出家，诸出家者皆以贪功德故、贪私利故乃为出家，若宋儒有谓佛之徒皆因自私出家者是。是则在法门既招人之谤，在本人又长己之贪，故净名直赴第三、第四悉檀以说之，而曰无利无功德名出家。此正犹菩提达摩答梁帝，谓‘度僧造寺等并无功德’，而曰‘自性妙圆，体是空寂，如是功德，不向世求’者也。然赴前二悉檀与赴后二悉檀，适机而赴，不存优劣。盖真出家乃无功德之大功德，无利之大利耳。故净名既说出家无利、无功德，即说出家真实功德之利，劝令出家。父母未许，劝令发无上心即为出家，即为具戒。夫何等平易、何等活泼、何等坦荡、何等自由哉？此真不用一法系人者也。
【纪】罗侯罗段中，不应说出家功德之利句：谓出家本无功德，功德本无自性故。离六十二见句：谓六十二见皆为对待之法，依见惑颠倒起。五阴各具四阴──有有、非有、亦有亦无，非有非无；四阴又各具三世──各成十二，合成六十；再加根本有、无二见，总为六十二。得五力，立五根二句：谓能得信、进、念、定、慧效力，其根便不易动摇。随禅定四句：谓凡夫平时为五阴法所障，此所障者即便是家，能离此障即是出家也。
辛十  阿难
佛告阿难：“汝行诣维摩诘问疾”！阿难白佛言：“世尊！我不堪任诣彼问疾。所以者何？忆念昔时、世尊身小有疾，当用牛乳，我即持钵诣大婆罗门家门下立。时维摩诘来谓我言：‘唯！阿难！何为晨朝持钵住此’？我言：‘居士！世尊身小有疾，当用牛乳，故来至此’。维摩诘言：‘止！止！阿难！莫作是语。如来身者，金刚之体，诸恶已断，众善普会，当有何疾，当有何恼？默往，阿难！勿谤如来。莫使异人闻此粗言，无令大威德诸天及他方净土诸来菩萨得闻斯语。阿难！转轮圣王以少福故，尚得无病，岂况如来无量福会、普胜者哉？行矣，阿难！勿使我等受斯耻也。外道、梵志若闻此语，当作是念：何名为师？自疾不能救而能救诸疾人。可密速去，勿使人闻。当知阿难！诸如来身即是法身，非思欲身；佛为世尊过于三界，佛身无漏诸漏已尽，佛身无为不堕诸数，如此之身当有何疾’？时我、世尊！实怀惭愧，得无近佛而谬听耶。即闻空中声曰：‘阿难！如居士言。但为佛出五浊恶世，现行斯法，度脱众生。行矣，阿难！取乳勿惭’。世尊！维摩诘智慧辩才为若此也，是故不任诣彼问疾”。
【释】阿难，此云庆喜，是佛族弟，于声闻中记闻第一。
夫佛身本无身之可得，为应有缘生于人间，则亦如人常法，现行人世幻化之相。世人昧之，以为佛身实有其事，故净名即从色身揭出法身、实报身，使人敬仰。既令阿难自疑近佛谬听，去其多闻之恃。又闻空声说明佛应五浊恶世现为如是之故，应机不同，示说非一。此文虽少，遍赴四悉檀缘。显佛身无为不堕诸数者，第一义也。赞佛福德生人善信，各为人也。破阿难之自恃记闻无谬，是对治也。五浊恶世现行斯法，普为世也。
【纪】阿难段中，金刚之体句：谓如来身清净法身，功德庄严，究竟一切坚固。转轮圣王：谓天人所修。人间亦有四，常指者，金轮王也。印度古传说，常有之，谓能率其大臣眷属，飞行空中。梵志：为净行义，即婆罗门也。修清净行，虽不出家，奉大梵天王，自谓此天所生者。非思欲身句：反显三界众生贪欲为本，思即无明妄动，随起贪欲故。不堕诸数句：谓佛性本无分别，超诸数量之外，自难以数目分量表示，法身亦尔。五浊恶世句：谓劫浊、见浊、烦恼浊、众生浊、命浊，皆能令众生昏乱不明净，犹以泥沙投于清水也。
庚三  总结弟子不任
如是五百大弟子，各各向佛说其本缘，称述维摩诘所言，皆曰不任诣彼问疾。
【释】夫十大弟子各居一特长，表十行之义也。十住、十行皆真如性，而初不坏十住、十行之相。五百弟子通表众行，众行亦皆真如而又皆非真如，故皆不任诣彼问疾。

[book_title]菩萨品第四
己二  菩萨品
【释】此品继弟子品来者。弟子品历十住、十行，至此品入十回向也。奚以知此品为十回向也？佛华严经入法界品，善财所参十回向位之善知识，皆大菩萨，其为证一。十回向位不出三种回向：一者、回因向果，亦名回向无上菩提。二者、回事向理，亦名回向真如法性。三者、回自向他，亦名回向法界众生。今此弥勒一章，泯其功行名位，即为回因向果。光严一章，融其境界法相，即为回事向理。持世一章，化其佛魔知见，即为回自向他。善德一章，既回善德之财施向法施，即为回向真如法性；分一分施会中最下乞人，即为回向法界众生；分一分供光明国土难胜如来，即为回向无上菩提：乃一念中修三回向者也。其为证二。
佛不即命妙德问疾，引令诸弟子、诸菩萨历述前番遇维摩诘之因缘者，固将显维摩诘现居之德，使群情肸向而成其净国国土之行。亦反明维摩诘所曾经过之事，具其直心正念真如，趋无上观，修一切行而不取、证一切位而无著。盖心直者言直，在行己则有疑必决，在处人则无过不摧。维摩诘者、所以示修净佛国行者之模范者也。当仁不让，见义勇为，禅宗古德，颇多其人。
【纪】此品，承上品入十回向。通标三种回向：一、回向无上菩提，即回因向果，回向佛国义。二、回向真如法性，即回事向理。所言事者，即是世、出世间种种差别不同之法，皆以真如法性为理体义。三、回向法界众生，即回自向他义。因此菩萨，虽入大乘，尚未证得真如佛海，故应入此十回向位耳。
庚一  述缘辞赴
辛一  弥勒
于是、佛告弥勒菩萨：“汝行诣维摩诘问疾”！弥勒白佛言：“世尊！我不堪任诣彼问疾。所以者何？忆念我昔、为兜率天王及其眷属，说不退转地之行。时维摩诘来谓我言：‘弥勒！世尊授仁者记，一生当得阿耨多罗三藐三菩提，为用何生得受记乎？过去耶、未来耶、现在耶？若过去生，过去生已灭；若未来生，未来生未至；若现在生，现在生无住。如佛所说：比丘！汝今即时亦生、亦老、亦灭。若以无生得受记者，无生即是正位，于正位中亦无受记，亦无得阿耨多罗三藐三菩提。云何弥勒受一生记乎？为从如生得受记耶？为从如灭得受记耶？若以如生得受记者，如无有生；若以如灭得受记者，如无有灭。一切众生皆如也，一切法亦如也，众圣贤亦如也，至于弥勒亦如也。若弥勒得受记者，一切众生亦应受记。所以者何？夫如者，不二、不异。若弥勒得阿耨多罗三藐三菩提者，一切众生皆亦应得。所以者何？一切众生即菩提相。若弥勒得灭度者，一切众生亦当灭度。所以者何？诸佛知一切众生毕竟寂灭即涅槃相，不复更灭。是故弥勒！无以此法诱诸天子，实无发阿耨多罗三藐三菩提心者，亦无退者。弥勒！当令此诸天子舍于分别菩提之见。所以者何？菩提者，不可以身得，不可以心得。寂灭是菩提，灭诸相故；不观是菩提，离诸缘故；不行是菩提，无忆念故；断是菩提，舍诸见故；离是菩提，离诸妄想故；障是菩提，障诸愿故；不入是菩提，无贪著故；顺是菩提，顺于如故；住是菩提，住法性故；至是菩提，至实际故；不二是菩提，离意法故；等是菩提，等虚空故；无为是菩提，无生、住、灭故；知是菩提，了众生心行故；不会是菩提，诸入不会故；不合是菩提，离烦恼习故；无处是菩提，无形色故；假名是菩提，名字空故；如化是菩提，无取舍故；无乱是菩提，常自静故；善寂是菩提，性清净故；无取是菩提，离攀缘故；无异是菩提，诸法等故；无比是菩提，无可喻故；微妙是菩提，诸法难知故’。世尊！维摩诘说是法时，二百天子得无生法忍，故我不任诣彼问疾”。
【释】兜率、此云知足，属欲界第四天。有内外院：外院天人，内院则为一生补处之居。弥勒将为彼天内院之主，故彼天之外院天王、及其眷属，先起钦慕，时从听法。不退转地之行非一：一、信不退，在于初住。二、解不退，在于七住。三、证不退，在于初地。四、念不退，在于八地。弥勒为兜率王所说，未知属于何等。证下文得无生法忍，亦俱通此四位，不如认为俱说此四种不退转地之行也。授记、是佛为他人决定将来之事者。佛之悬记，决定不易。佛尝授弥勒记，人世从此身殁，当生兜率内院为补处尊。时至，降生人处，即成无上正等正觉。此乃功行最大，名位最高，为诸菩萨之所宗尚者也。然而执著必用如是工夫乃到如是境界，功行名位不忘，则迷一切众生本来是佛，将有高推圣地、埋没己灵之弊。弥勒之说不退转行，必将谓须经若干劫、若干生死、若干行位乃至不退转地；虽至不退转地，望于一生补处犹甚遥远。怯弱凡夫，于是闻而望洋兴叹，逡巡却退。夫其所说者未尝非，而其弊可至于高压群情，断灭佛种。故净名为法界众生攘臂直前，大声疾呼，亟从而救正之。何者？从凡夫至佛地──一切行位，皆依众生生死烦恼之法而立。今以真慧遍觅众生生死烦恼之相了不可得，体性如如，即是菩提、涅槃；且无有众生生死烦恼，况有依此而立之菩萨行位哉？诸菩萨行位与众生生死烦恼，一如无二如，同即菩提、涅槃焉耳。故诸众生本性，菩提、涅槃体自圆成，非由造作，不应说诸位行，使于菩提生分别见，反障本菩提心。乃广明佛菩提唯是即心自性菩提，二百天子遂因之悟无生法忍。此所以先破其无生能受，次又破其无记可受，次明一切众生与弥勒，皆如如无异，次明一切众生皆即是菩提、涅槃。不假栽修，无发无退，发明自性菩提具足一切功德，则已灵与佛果齐贵，庶回因向果，而初心人不致退屈也。
【纪】弥勒段中，弥勒、亦称一生补处，当来住世成佛者。为兜率天王及其眷属说不退转之行二句：诸君读至此处，或有怀疑，以其时弥勒、净名尚在人间，如何弥勒向天宫说法？净名又于天宫相遇乎？不知其时天王等，每来人道中听法。如天帝释提桓因等，常随释尊闻法。且如各经流通分中，多举天、人、阿修罗等，闻佛所说，皆大欢喜，是其佐证。授记：即预言义。依法性言、生不可得，记更无有。于正位中亦无授记句：谓不受一切法；通云正受，即真如法性──为一切佛法、心法、众生法之本体法性。一切众生亦应受记句：谓平等同一法性故。不二不异者：如俗所谓分不开，合不拢也。即菩提相句：谓即是一切清净智慧功德妙用之相。即涅槃相句：谓即是觅一切生死、烦恼、恶业、了不可得之相。实无发阿耨多罗三藐三菩提心者二句：华严十地品，说一切位，亦云是空中鸟迹，但从依他性而说者；楞伽经亦显此理。寂灭是菩提句：谓法相当体常寂灭，则显了不可得意，非灭体也，故曰灭诸相故。不观是菩提二句：谓妄立境界为所观之缘，自生妄能觉观之心。如楞严‘所妄既立，生汝妄能’义。障是菩提二句：谓一切俱舍，自无障碍。不入是菩提二句：谓不起于念，自无爱取。住是菩提二句：谓常住不动，自无生灭。至是菩提二句：谓实际为法之本体，诸法起灭，必从实际生，必从实际灭也。等是菩提二句：等谓约六根、五阴总相言，但种种皆非真如，故曰等虚空故。然以空相显真如，特喻其一分，实则非虚空非不虚空。不会是菩提二句：为无所融会，自绝对不二。不合是菩提二句：谓破诸和合，自不为业缚。微妙是菩提二句：谓第一义谛不从相解，妙高峰头惟在自证耳。
辛二  光严
佛告光严童子：“汝行诣为摩诘问疾”！光严白佛言：“世尊！我不堪任诣彼问疾。所以者何？忆念我昔出毗耶离大城时，维摩诘方入城，我即为作礼而问言：‘居士从何所来’？答我言：‘吾从道场来’。我问：‘道场者何所是’？答曰：‘直心是道场，无虚假故；发行是道场，能办事故；深心是道场，增益功德故；菩提心是道场，无错谬故；布施是道场，不望报故；持戒是道场，得愿具故；忍辱是道场，于诸众生心无碍故；精进是道场，不懈怠故；禅定是道场，心调柔故；智慧是道场，现见诸法故；慈是道场，等众生故；悲是道场，忍疲苦故；喜是道场，悦乐法故；舍是道场，憎爱断故；神通是道场，成就六通故；解脱是道场，能背舍故；方便是道场，教化众生故；四摄是道场，摄众生故；多闻是道场，如闻行故；伏心是道场，正观诸法故；三十七品是道场，舍有法故；四谛是道场，不诳世间故；缘起是道场，无明乃至老死皆无尽故；诸烦恼是道场，知如实故；众生是道场，知无我故；一切法是道场，知诸法空故；降魔是道场，不倾动故；三界是道场，无所趣故；师子吼是道场，无所畏故；力、无畏、不共法是道场，无诸过故；三明是道场，无余碍故；一念知一切法是道场，成就一切智故。如是、善男子！菩萨若应诸波罗密教化众生，诸有所作，举足下足当知皆从道场中来，住于佛法矣’。说是法时，五百天人皆发阿耨多罗三藐三菩提心，故我不任诣彼问疾”。
【释】佛菩萨有两种光明：一曰智慧光明，二曰福德光明。用是庄严清净法性身土，名为光严。童子、非必年幼之称。依俗事言：既不拘受沙门仪式，而亦未尝具有室家，独身之人谓之童子。据真理言：乃指根本无分别智，回脱根尘，灵光独耀，谓之童子。在光严意：修行菩提，成就菩提，须有场所，定其区域，合乎仪轨。若密宗之建立坛场，供陈物像，故光严或即是传佛密宗之金刚萨埵也。然亦因此系心物境，意著事相，不能回法界身融归自性。净名乃假道场发明其意：夫一切真净法无非道场，则菩萨于一切时、一切处，自行化他，举足下足，又孰非从道场来哉！此真道场，即本真菩提性，故五百天人因之发菩提心也。
【纪】光严段中，净明答问道场，先说三根本心是道场，次说六度、四无量心、六通、四摄法及一切染净诸法皆是道场。正破光严所必执之行道之场乃得谓道场，或成道之场始可云道场也。持戒是道场二句：谓依戒修愿，皆能成就。智慧是道场二句：谓不起分别，现量真如故。悲是道场二句：谓如世间父母，对诸子女饮食、教诲，不厌劳倦故。舍是道场二句：谓舍离憎爱──即违顺境界，依之而成违顺业苦，此二者为一切烦恼根源──自断烦恼。解脱是道场二句：谓先修不净观背舍欲界，解脱欲界而入初禅；次又背舍初禅，解脱初禅而入二禅；依次背舍三禅、四禅，依次解脱；如是乃至背舍无所有处，而得解脱。总之、背舍有八，果有解脱耳。伏心是道场二句：谓调伏其心，自入正理观察。三十七品是道场二句：谓能证涅槃，自得道谛。四谛是道场二句：谓真实义谛，自不虚诳。缘起是道场二句：谓十二因缘，全体真如。诸烦恼是道场二句：谓依真起妄，了妄全真。众生是道场二句：谓依众缘生，本来无我。
辛三  持世
佛告持世菩萨：“汝行诣维摩诘问疾”！持世白佛言：“世尊！我不堪任诣彼问疾。所以者何？忆念我昔，住于静室。时魔波旬从万二千天女，状如帝释，鼓乐、弦歌来诣我所。与其眷属稽首我足，合掌恭敬于一面立。我意谓是帝释而语之言：‘善来！憍尸迦！虽福应有，不当自恣！当观五欲无常以求善本，于身、命、财而修坚法’。即语我言：‘正士！受是万二千天女，可备扫洒’。我言：‘憍尸迦！无以此非法之物，要我沙门释子，此非我宜’。所言未讫，时维摩诘来谓我言：‘非帝释也，是为魔来娆固汝耳’。即语魔言：‘是诸女等可以与我，如我应受’。魔即惊惧，念维摩诘将无恼我。欲隐形去而不能隐，尽其神力亦不得去。即闻空中声曰：‘波旬！以女与之，乃可得去’。魔以畏故，俯仰而与。尔时、维摩诘语诸女言：‘魔以汝等与我，今汝皆当发阿耨多罗三藐三菩提心’。即随所应而为说法，令发道意。复言：‘汝等已发道意，有法乐可以自娱，不应复作五欲乐也’。天女即问：‘何为法乐’？答言：‘乐常信佛，乐欲听法，乐共养众；乐离五欲，乐观五阴如怨贼，乐观四大如毒蛇，乐观内入如空聚；乐随护道意，乐饶益众生，乐敬养师；乐广行施，乐坚持戒，乐忍辱柔和，乐勤集善根，乐禅定不乱，乐离垢明慧；乐广菩提心，乐降伏众魔，乐断诸烦恼，乐净佛国土，乐成就相好故修诸功德，乐庄严道场；乐闻深法不畏，乐三脱门不乐非时；乐近同学，乐于非同学中心无恚碍，乐将护恶知识，乐亲近善知识；乐心喜清净，乐修无量道品之法，是为菩萨法乐’。于是波旬告诸女言：‘我欲与汝俱还天宫’。诸女言：‘以我等与此居士，有法乐，我等甚乐，不复乐五欲乐也’。魔言居士：‘可舍此女，一切所有施于彼者，是为菩萨’。维摩诘言：‘我已舍矣，汝便将去，令一切众生得法愿具足’。于是诸女问维摩诘：‘我等云何止于魔宫’？维摩诘言：‘诸姊！有法门名无尽灯，汝等当学！无尽灯者，譬如一灯然百千灯，冥者皆明，明终不尽。如是诸姊！夫一菩萨开导百千众生令发阿耨多罗三藐三菩提心，于其道意亦不灭尽，随所说法而自增益一切法，是名无尽灯也。汝等虽住魔宫，以是无尽灯令无数天子、天女发阿耨多罗三藐三菩提心者，为报佛恩，亦大饶益一切众生’。尔时、天女头面礼维摩诘足，随魔还宫，忽然不现。世尊！维摩诘有如是自在神力、智慧、辩才，故我不任彼问疾”。
【释】执持佛法，教化世间，谓之持世。观其所言，抑何严正隆重，凛凛不可犯耶？此有常心，夫以众人之心为心，故不能舍己以从人，与之无町畦而有教无类，广大其化，是能入佛不能入魔者也。故净名导之以回自向他，回佛向魔。夫维摩诘心是菩萨、身现白衣，不为沙门之法拘缚，故如应得受魔女也。魔以魔女为施，本属虚伪，别有目的。遇维摩诘乃不得真施与之；谓以畏故俯仰而与，极言其勉强也。然法无定，习之有恒，勉强久之，即成安行。强魔以舍其难舍之五欲，魔虽未即受化，固已渐化乎不知不觉也。夫以魔女为可畏者，魔女亦何尝可畏哉！顾视遇之者为何如人耳。盖魔女非魔女也，亦即同具佛性之众生耳。故遇净名随应说法，当发觉心。然以心贪欲乐，情习浓厚，非有法乐以代其乐，未易护持其觉心不堕也。逮其既深法乐，不复乐五欲乐，则正可因魔言舍之令去。既随顺魔意而满足其愿，发愿令一切众生得法愿具足；亦将藉之布佛化于魔界，灯灯传燃，光光无尽，而魔宫遂无异普光明殿，此诚回向佛法向迷情之极诣哉！
【纪】持世段中，憍尸迦、帝释名。当观五欲无常四句：谓诸法梦幻，应念真常。身、命、世财，均不能坚，不如依之转修法身、慧命、德财之三坚法，故曰而修坚法。正士下至俯仰而与：持世、净名先后与来魔相酬答，正见持世不能降伏波旬，故被其欺诳。净名能摄伏波旬，故使其惊惧。沙门，为出家人通称。释子，指专从释尊出家者；以佛为父，己则为子。世有是沙门而非释子者，亦有沙门而兼释子者，有二俱有者，亦有俱非此二者。汝等已发道意三句：谓能乐此法乐，纵未离五欲亦不退堕。乐常信佛下，开示菩萨法乐：先乐三皈，次乐六度及一切善法也。乐观内入如空聚句：谓六根门头，意为总相，识神缘影，毕竟无常。乐集善根句：即精进义。乐净佛国土二句：指佛依报、正报信。乐于非同学中心无恚碍句：持平等义。乐将护善知识句：持规劝义。我等甚乐二句：显佛正法中自有真乐地，实未可与凡夫、外道同日而语。诸姊下至亦大饶益一切众生：净名以深切之意，反覆叮咛示诸魔女，劝学无尽灯法门也。
辛四  善德
佛告长者子善德：“汝行诣维魔诘问疾”！善德白佛言：“世尊！我不堪任诣彼问疾。所以者何？忆念我昔自于父舍设大施会，供养一切沙门、婆罗门、及诸外道、贫穷、下贱、孤独、乞人，期满七日。时维魔诘来入会中，谓我言：‘长者子！夫大施会不当如汝所说，当为法施之会，何用财施会为’？我言：‘居士！何谓法施之会’？‘法施会者，无前无后，一时供养一切众生，是名法施之会’。曰：‘何谓也’？‘谓以菩提起于慈心，以救众生起大悲心，以持正法起于喜心，以摄智慧行于舍心；以摄悭贪起檀波罗密，以化犯戒起尸罗波罗密，以无我法起羼提波罗密，以离身心相起毗黎耶波罗密，以菩提相起禅波罗密，以一切智起般若波罗密；教化众生而起于空，不舍有为法而起无相，示现受生而起无作；护持正法起方便力，以度众生起四摄法，以敬事一切起除慢法，于身、命、财起三坚法，于六念中起思念法，于六和敬起质直心；正行善法起于净命，心净欢喜起近贤圣，不憎恶人起调伏心，以出家法起于深心，以如说行起于多闻，以无诤法起空闲处，趣向佛慧起于宴坐，解众生缚起修行地，以具相好及净佛土起福德业；知一切众生心念、如应说法起于智业，知一切法不取不舍入一相门、起于慧业，断一切烦恼、一切障碍、一切不善法起一切善业，以得一切智慧、一切善法、起于一切助佛道法。如是、善男子！是为法施之会。若菩萨住是法施会者，为大施主，亦为一切世间福田’。世尊！维摩诘说是法时，婆罗门众中二百人皆发阿耨多罗三藐三菩提心。我时心得清净，叹未曾有，稽首礼维摩诘足，即解璎珞价值百千以上之。不肯取，我言：‘居士！愿必纳受，随意所与’。维摩诘乃受璎珞，分作二分：持一分施此会中一最下乞人，持一分奉彼难胜如来。一切众会皆见光明国土、难胜如来，又见珠璎在彼佛上，变成四柱宝台，四面严饰不相障蔽。时维摩诘现神变已，又作是言：‘若施主等心施一最下乞人，犹如如来福田之相，无所分别，等于大悲，不求果报，是则名曰具足法施’。城中一最下乞人，见是神力，闻其所说，即发阿耨多罗三藐三菩提心。故我不任诣彼问疾”。
【释】善根具足，德本深殖，是名善德。设大施会，诚一切善德之根本。舍内一切所有、舍外一切所有、舍内外一切所有，舍色一切所有、舍心一切所有、舍色心一切所有，舍一合相、舍二障碍、舍三杂染、舍四烦恼、舍五盖、舍六蔽、舍七垢、舍八识、舍九有、舍十恶，舍至究竟舍无可舍，即得寂灭现前、忽然超越。起大慈悲以为根本，转成四无量心、六波罗密、乃至无量无边真净微妙自性功德。布施一切众生，供养十方诸佛，尽未来际无穷竭，如是大施即是不可思议解脱，故维摩诘即因其设大施会而发之。夫珠璎非珠璎，即是净善福德之聚，一入真净名相，顿然上同难胜如来慈力，下同最下乞人悲仰。无有高下，不起分别，如是乃名具足法施，亦名真法供养。心、佛、众生三无差别之义，于是圆满。
┌─布施                  ┌─法身
四摄法─┼─爱语          三坚法─┼─慧命
├─利行                  └─功德法身
└─同事
┌─念佛                    ┌─戒和同修
├─念法                    ├─见和同解
六  念─┼─念僧          六和合敬─┼─身和同住
├─念天                    ├─利和同均
├─念戒                    ├─口和同赞
└─念施                    └─意和同悦
一合相───一个世界、一个人身等
┌─烦恼障……烦恼碍              ┌─烦恼………惑
二障碍─┤                        三杂染─┼─业…………业
└─所知障……智碍                └─生…………苦
┌─贪          ┌─爱
四烦恼─┼─嗔      又─┼─慢
├─痴          ├─痴
└─等          └─见
┌─贪欲┐
├─嗔恚│
五  盖─┼─掉悔├此五盖为定慧覆障，修禅人当察之。
├─睡眠│
└─疑惑┘
┌─财          ┌─色
├─色          ├─声
五  欲─┼─名      又─┼─香
├─食          ├─味
└─睡          └─触
┌─希求┐
├─分别│
├─疑惑│
七  垢─┼─傲慢├此七垢为修道人所难免，求善友者察之。
├─高狂│
├─惑习│
└─悭吝┘
【纪】善德段中，当为法施之会二句：谓行法施，方得名大施会，使闻法者得永久利益故，非财施功德所能较胜。法施会者句：此前，似应有维摩诘言四字，或维摩诘谓我言六字，乃不混同。非如下文曰何谓也，皆知为善德所问；谓以菩提云云，皆知为净名所答之明了也。一时供养一切众生句：谓一切无不是法，且一一法上皆能使人得益──譬如行路，殊途同归。净名先说应以四无量心、六度法、三解脱门、行于布施──不专指施舍言，一切往来酬酢皆是。终以一切善法起于一切助道佛法。檀波罗密，即布施波罗密。尸罗波罗密，即持戒波罗密。羼提波罗密，即忍辱波罗密。毗黎耶波罗密，即精进波罗密。禅波罗密，即禅定波罗密。般若波罗密，即智慧波罗密。各有对治：如以布施慈善治悭贪，持戒规律治罪业，忍辱耐苦治嗔恼，精进勤勉治懈怠，禅定静思治乱意，智慧觉悟治无明。护持正法句：有宏法意。以度众生句：有利生义。起于净命句：谓不以邪法滋身养命。入一相门句：谓一相无相，即不二法门。一切善法句：谓三十七道品，皆助道佛法。至净名受璎珞分作二分，持一分施此会中一最下乞人二句：显大悲心也。持一分奉彼难胜如来二句：显大智心也。乞人而曰最下，如来而曰难胜，弥显净名悲智双运，与众不同。
庚二  总结不任
如是诸菩萨，各各向佛说其本缘，称述维摩诘所言，皆曰不任诣彼问疾。
【释】夫维摩诘者、般若也，疾者、大悲心也，病维摩诘者、大悲般若也。般若者、万行之主导，大悲者、万德之渊海，非妙
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:32:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>