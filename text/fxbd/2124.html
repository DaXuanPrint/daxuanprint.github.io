<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="成唯识论略疏第一（并悬谭）,成唯识论略疏第二（论本第一）,成唯识论略疏第三（论本第二）,成唯识论略疏第四,成唯识论略疏第五（论本第七八叶）,成唯识论略疏第六论本第八（三十二纸）,成唯识论略疏全文在线阅读,成唯识论略疏全文在线下载,大玄古籍书库">
<meta name="description" content="成唯识论略疏，6卷，日本。普寂撰，《大正藏》第68卷。_成唯识论略疏_全文在线阅读_成唯识论略疏_全文在线下载_大玄古籍书库">
<title>成唯识论略疏_普寂德门_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">成唯识论略疏</span> <br/>
          作者： <span class="inputVal" id="bkauthor">普寂德门</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]168021</span> <br/>
          说明： <span class="inputVal" id="bkdec">成唯识论略疏，6卷，日本 普寂撰，《大正藏》第68卷。</span> <br/>
          封面： <span class="inputVal" id="bkimg">Z_2124.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]成唯识论略疏
[book_author]普寂德门
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]168021
[book_dec]成唯识论略疏，6卷，日本 普寂撰，《大正藏》第68卷。
[book_img]Z_2124.jpg


[book_title]成唯识论略疏第一（并悬谭）
成唯识论略疏（并悬谭）
长泉律院苾刍普寂撰
将释此论十门分别。一明论教兴。二时教分齐。三非依离识实藏乘所摄。四能诠教体。五所诠宗趣。六教所被机。七传译不同此。八弘通得失。九日域传来。十随文别释。
初明论教兴者。是亦有三。一本教兴起。二瑜伽论教兴。三今论教兴。初本教兴起者。盖斯摩诃衍教乃最清净法界等流。有种种大因缘起。具如智论初说。以要言之。此唯识三性二无我教乃为俾已成熟声闻及与一类大乘根性者了达诸法实相成处中行随应除障趣三菩提证寂灭乐而宣说。可知。二瑜伽论教兴者。如世亲传及枢要载。可者寻。三今论缘起者。筏苏畔徒菩萨唐言世亲。无著同母弟也。位居明得道邻极喜。初于萨婆多部出家不肯大乘。后由兄阿僧伽谏诲回趣于大乘。制作若干大乘论扶摄中宗遂乃摘诸大乘经论之精要造斯三十颂。千言含于一字万妙备于半偈。略颂既就广释方陈。缘尽戢化杳归泥曰。后有十大论师珍玩斯颂各制释论。曲尽幽宗。分峰香云竞芬兰菊。可谓一时之雄诠也。唐三藏归东之日将来十师论本。初命四杰各论别译。后因基公请糅会十师以为一本而以护法为本宗。即今论是也。糅论之制有所可评。至下当辨。
第二时教分齐者。盖夫如来垂教有顿有渐。所谓顿者。谓如来现等觉海印定中炳现乎称性法曼荼罗。佛说菩萨说刹说众生说三世一切说普说恒说。一切时一切处说一切法摄一切机。即华严圆满修多罗是也。所谓渐者。即三时教也。解深密经第二云。胜义生菩萨复白佛言。世尊初于一时在于婆罗痆斯仙人堕处施鹿林中。惟为发趣声闻乘者以四谛相转正法轮。虽是甚奇甚为希有一切世间诸天人等先无有能如法转者。而于彼时所转法轮有上有容。是未了义是诸诤论安足处所。
世尊第二时中惟为发趣大乘者依一切法皆无自性无生无灭本来寂静自性涅槃以隐密相转正法轮。虽更甚奇甚为希有。而于彼时所转法轮亦是有上有所容受。犹未了义是诸诤论安足处所。世尊于今第三时中普为发趣一切乘者依一切法皆无自性无生无灭本来寂静自性涅槃无自性性以显了相转正法轮。第一甚奇最为希有。于今世尊所转法轮无上无容。是真了义非诸诤论安足处所（文）瑜伽七十六亦同此说。旧译经第二（十六纸）云云。文殊师利千臂千钵经五（十纸）亦有此说。可见。然此三时教经文幽玄叵辄判释。今且分二门以备研磨。一正明三时教。二就经判释。初正明三时教者。印度释家判此三时两宗殊旨。如日照三藏所传戒贤·智光二论师之说。慈恩章疏及瑜伽伦记所出景泰等所判大率依凭戒贤所立云云。寂谓。二家所判虽各立理。义未纯美。而智光所判无所大舛。相宗所计甚盭经旨。可察。谨按新旧深密及与诸大乘经论之说意。此三时教乃染界众生渐入佛慧从微至着之阶级也。一切众生本来寂灭自性涅槃。但由无明妄执力为二障之所蔽妄感二种生死业识流变论回无穷。若有真如内重善友外诱胜因缘力则将乃翻流还源。最始对治人执我见。则烦恼障除分段死尽入无为界。是为初时教。过是已后分证二空净治二障粗分意言分别缘修六度修自化他之分位。是为第二时教。过是已后证入中道第一义谛乃能净治二障细分及以习气。二智转明真俗俱融真修六度任运自转。于是分齐以立第三时教。然则初时教即四真谛无我人法最初甘露。是被凡夫二乘之教。第二时教即二空教及以缘修六度出假之道。是被薄尘垢三贤菩萨之教。此似觉位二谛未融故。三乘隔别大以隔小。故云发趣大乘。第三时教即中道第一义谛三性三无性之教。此分真位真俗融即三乘都会于一真如。故云普为乘。亦云一切大乘。当知今此三时忽视焉则虽似迦罗。体究焉则是三摩耶而寄时以表显具浊众生渐入秘藏之曼荼罗也。古德教判顿渐。渐中立四时五时。率皆依据于此玄猷。可知。二就经判释者。所谓初时教乃四阿含等所说。可知所谓第二时第三时教者是大乘教之始门终极也。如夫般若诸部其宣说二空及缘修六度出假之行等者。是大乘始门之说也。其宣说如来藏中道第一义谛等者。是大乘终极之说也。而判其说相则应言是显了说于始门秘密说于终极乃含摄第二时第三时之教也。如夫深密所说其说茫洋难辨巴鼻。亦应是说涉始终该摄第二时第三时之教也如彼楞伽·楞严·胜鬘·如来藏·大集·方等·法华·涅槃等全是第三时教也。奇哉此三时教乃毗卢性海之智印渐入秘藏之标相。浅则由浅而妙。深则由深而玄。岂可妄作抑扬哉。寂窃谓。若依梵本则不翅深密含摄于始终二门。如夫瑜伽·显扬·庄严·摄大乘·辨中边·对法·唯识等论亦皆应含容始终二门之说也。所以取证者。深密诸本其说容预与后代相宗所言颇有迳庭。是其证一矣。岂不云乎今论依六经。六经概以如来藏缘起为宗。所依既尔。能依岂不然耶。是其证二矣。如真谛三藏所译摄论等分明有从始向终之趣。是其证三矣。唯识十论师中如安慧·难陀所说往往有彷佛乎大乘终门之旨。是其证四矣。大乘义章三佛义中引唯识论。文旨颇异于唐译。是其证五矣。贤首国师有讶于此假途于二论师交作会释搰搰焉国相宗之执弊者。盖为此也。如今译唯识论乃是大乘始门之说。应摄之第二时教也。
而慈恩门下偏以般若空宗为第二时教以今论宗为第三时强以僣同于华严·胜鬘·法华·涅槃大乘终极之说。倒判曲会蓬蓬然起。遂至于遮止旧翻诸论及与十师各论不传于世也。岂容不洪叹哉。顾者基师秉创业垂统之权将取蒦矩于护法挺立一家以杭诸宗。由逐扶宗之鹿不觉入于此险处也乎。虽出于为法之好心蔀障教道之失颇多矣。毋宁容不辨斥乎哉。
第三藏乘所摄者。是中有二。初明藏摄。后明乘摄。初明藏摄者。或说二藏一菩萨藏。二声闻藏。或说三藏。一素怛览。二毗奈耶。三阿毗达磨。今此论者。二藏之中菩萨藏摄。三藏之中阿毗昙摄。具如法苑藏章明。后乘所摄者。乘谓一乘·三乘·五乘等。如深密·瑜伽等是三乘教。今此论者于三乘中单明菩萨教理行果。是三乘教中菩萨乘。此与性宗所判一乘颇有异同。二宗诤论具如探玄第一发挥钞所辨也。
第四能诠教体者。略作四门。一随相门。二唯识门。三归性门。四遍通门。初中有四。一或唯以名·句·文为体。二或唯以音声为体。三或具前二以为教体。四或俱非二事以为教体。此四句中前三句则通大小乘。具斯四句互不相碍者唯大乘说也。二唯识门是亦分四。一唯本无影。如小乘诸部未明唯识也。三唯影无本。如龙军·坚慧·及佛地一师所说。彼计。佛唯有大定智悲无前十五界不说法。但听法者由佛智悲为增上缘故。自识上有似文义现云云。二亦本亦影。如护法·亲光等说。佛有无漏声名句文。闻者识上有文义影像。显现本影相成二识决定云云。四非本非影。如顿教遮诠门明。三归性门。一实真如以为教体。以一切法唯一真如故。四遍通门。谓遍于六尘一切法有生解之义悉为教体。基师所辨四重出体文有滥误义有剩缺。叵为凭用。今乃不由其旧辙之致可察。
第五所诠宗趣者。是亦分二。初明宗后明趣。初明宗者。先总后别。总谓以一切法唯识为宗。别则以菩萨乘教理行果为宗。教谓唯识三能变。理谓三性三无性。行谓十度十正行。果谓菩提涅槃。后明趣者。谓以使大乘根性者得唯识信解成处中行遣二执袪二障证得二转妙果为趣。可知。
第六教所被者。若据大乘始门则瑜伽论等判五种性。一菩萨种性。二独觉种性。三声闻种性。四不定种性。五无种姓。今此论唯被菩萨及不定性余非其器。且所被机必唯上品。深密经颂云。阿陀那识甚深细一切种子如暴流。我于凡愚。不开演。恐彼分别执为我。又阿毗达磨经颂云。由摄藏诸法一切种子识故名阿赖耶。胜者我开示。此论第三云。已入见道诸菩萨众得真现观名为胜者。彼能证解阿赖耶识故。我世尊正为开示。或诸菩萨皆名胜者。虽见道前未能证解阿赖耶识。而能信解求彼转依故。亦为说云云。寂曰。三乘见谛迹者方能证解阿赖耶识。非有身见者之所能也。后代学佛之辈躇阶而走。何其甚哉。若依大乘终极则许一切众生皆当作佛。所以其正为则唯被于胜者。其兼为则被不愚法二乘及大心凡夫。若其转为远为则通被愚法二乘及无姓有情也。是故一切众生皆此所为。二家异诤如余处辨。
第七传译不同者。此论有两代译。初则真谛三藏译。续高僧传一云。真谛三藏于制旨寺译广义法门经及唯识论云云。大乘义章十九（十九纸）妙玄八上（三十三纸）引唯识论云云。后则唐玄奘三藏贞观十九年回锡显庆五年译出此论糅合之由如枢要述。寂窃谓。今此糅论错综群义巧契一师之旨。文约义丰辞妍理密。令怖广文者易可受持。其益莫大焉。虽然由是十师各论不流于世。无由见诸家之全体者岂得不歉然哉。且夫旧论行于隋世李唐之初遽尔逸没者何耶。予于是不得不慨然矣。举以告同志焉。
第八弘传得失者。惟夫此三十颂以少文字总摄广大甚深无边义。可谓教中之摩尼宝矣。释论亦能申明颂意括尽精微。实乃核性相之懿范甄迷悟之明鉴也。所憾由支那传持得失互存使禀学者而利害相半。寂曩昔粗知其得失。虽欲辨之由深钦重百本疏主德高功伟钳口而已。每思及之频伤叹此妙偈雅论之旨郁然于传持之间快快于胸中者有年于兹矣。迩为知音之所激劝奋然兴起不省己分敢陈所怀。初举传持得后辨其失。初举其得者。谓此唯识中道三性二无我之教乃菩萨道之根基十信三贤菩萨正所学处进入地位之甘露门也。所以染界众生欲学菩萨道者。必应由此正法教辙而解行证入焉。且夫三乘教法悉是最清净法界等流。三世诸佛无量阿僧祇劫抛舍河沙身命所成就之大智宝珠也。经云。若于三乘随轻毁一至一颂。不应亲近或与交游或共住止或同事业。若有亲近乃至同事业。俱定当堕无间地狱（文）然支那六朝之季人机渐漓浮慕玄虚不喜实践。暨闻于台衡开一心三谛之妙宗而贬斥偏权少林唱直指见性之玄旨以毁呵有相之风。其得旨者善矣。不则禀教者便为圆顿堕参禅者便为向上堕。遂乃令大乘法教学无根抵宛如不由其础而构大厦矣。于时玄奘三藏杰出唐运。慨斯颓风誓志复古。忘躬殉法远陟龙葱。遍历询问博究教道深探义府。旋踵旧那当运敷演。四杰三千簧鼓斯道。慈恩基公承嗣其统申释百本恢张斯宗。五分中宗之教于是指掌。三性了义之旨于是炳如。三乘正法由是再辉。二谛玄猷由是一振。俾浇季枯槁众生普润正法教泽。二师传持之功岂浅浅乎哉。后辨其失者。凡彼宗之所提倡不顺乘教之纲纪者盖多矣。今且举示其魁者五焉。一名相繁费之弊。二滥用因明之弊。三妄废二乘之弊。四倒判三一之弊。五嫌斥空法之弊。初名相繁费之弊者。夫学佛之道始乎闻教中乎思惟终乎证入。以智入焉以行成焉。闻教也者发轸而已。其运转者要在定慧。所以如来在世出家之辈首闻正法。于阴入界及以四谛因果等理才得信解。则结足空间修四念处。挺然物表以证为期。如来灭后过五百年。毗婆沙学转入名相。语言繁芜如闹丛林。名相之蔀滥觞乎此。相宗名相之蔀殆佶于彼。其缀文也佶屈（敖/牙）牙。其立义也穿凿迀曲。动也引六释八转印度俗学使学者费心力于无益之地。多义丛杂犹如开肆。甚则至于一义中设七十七释。吁名相堕之弊莫甚焉乎。涅槃毒箭之圣谕。方等问桥之明诫。胡弗思也。南山出古德示云。诵胜鬘一卷摄一切佛法根本尽云云。盖此一言乃名相堕者之阿伽陀药也。可尚。二滥用因明之弊者。此中分二。初正明因明非佛教。后斥其滥用有失。初正明因明非佛教者。盖夫因明者。是外道法定非佛教。其证颇多。四阿含经及诸律中全无以因明为佛教之说。是其证一矣。六足·发智·婆沙·杂心·俱舍·成实等论中亦无以因明为佛教之说。婆沙八十云辨无碍解以习因明论为加行。是乃由学不究内外则辞辨涩滞也。是其证二矣。瑜伽三十八云。一切外论略有三种。一者因论。二者声论。三者医方论。又六十四云诸外道因明论。十支诸论亦无异致。是其证三矣。瑜伽·显扬等中说四真实。一世间所知真实。二学所知真实。三烦恼障净智所行真实。四所知障净智所行真实。初二乃世间法。等三乃声闻法教。第四是大乘法教因明乃第二学所知。既非大小两乘。岂是佛教耶。是其证四矣。如上是教证也。今更举一理证焉。我佛之垂教也有随情焉有随智焉。随情法门尚非世间学所知境。况于随智法门乎。譬如空中飞鸟终日翩翩人莫能寻其迹。四句永绝百非洞遣。唯圣者二智之所照而已。岂容以因量而穷尽哉。因明非是内教断乎可知。后辨滥用有失者。因明者源足目仙说。印度外道旧来习学。佛在世时。圣弟子辈全不用是。痛呵六群比丘从事此伎。佛灭四五百年后。僧德寝衰外学勃起。动张论场捔论宗计。王大臣及婆罗门梵志之辈为之证者。宗因譬喻以因明评量判断。是为定格。当是时也由佛弟子不达因明动致堕负。如意论师始习学是以御外论。其学未精尚受屈辱。后暨世亲·陈那·天主·三大士为降伏外计扶护佛教渐兴盛是学。遂乃至于外道异学悉来听习。于是为令学徒通达因明柝伏外论。荏苒乎资因明学寓属内教。盖斯一时之适化也。所以未显了说因明是佛教。时有乐着因明者。附托于异理异门乃言因明是佛说（云云）慈恩基公欲以因明肸饰所宗。制疏敷扬首言因明源唯佛说。自尔其沿袭者托异理异门以会释之。异理异门者何。谓是有三类。一者菩萨为求种智故为断智碍故为伏异道故为成四无碍故遍学一切所应知法。不简内外不问大小。悉是菩萨学处也。非以是菩萨学处而一切皆佛教也。二者经云粗言及细语皆归第一义。论云一切世间善语皆从佛经出。是乃由一切善法皆从毗卢智海流出之密意也。三者足目仙等开示世间道理者多是混迹菩萨。乃假世教以为渐化之由。如三菩萨寄生支那道·儒化世。由是理则世典所教悉皆诸佛菩萨之妙化也。如斯就异理异门而会释焉。则风声水音鸡鸣狗吠乃至街谈巷说无有非佛教者也。毋宁容以有异门异理摄内外法以为佛教之义而滥用世间学所知粗浅之法以为真佛说也哉。虽然如是。印度之地尚韦陀学。苟及持论因明为量。国王大臣及证者不知我教非世间因量之所究了。闇尔以因明决胜负。盖斯当时之弊风而万牛不可回之势也。所以陈那天主等努力敷演之。是即适时之善巧而出弗获已。后渐托异理异门言源是佛说亦不可深谴焉。如支那日域不传韦陀五明之学。虽有异道绝无以因明立敌抗论之风。在于此时此处劳敷扬因明学。恰若山上造舟海中推车矣。但有多失而无一得者也乎。如彼唯识论疏。首对破数胜等中。因量如猬过多。尚斯使学者费精神于无益之地者已。况乎至于三乘法破立抑扬一一以因明为权衡者特是失弘教之柄也。顾者慈恩基公者一代之英也。岂不知斯不顺乎。但由其欲藉印度珍奇之学风以黼黻己宗扶宗之情为崇不觉致斯颠蹶也乎。寂窃谓。像季之世正法陵夷。转转生弊蔀障我教。虽然其弊众多。而蔀障之最大也宜莫若乎滥用因明之弊矣。所以者何。谓其将外道世论比肩于二谛三乘之教者。譬如以杂木比之栴檀以奴隶拟之王公也。其将世间因量筹度于我至玄至微至大至广之道者恰似寸尺于泰山斗斛于大海也。岂非使我教而浅陋且狭少之极乎。今且举一两事以示端倪焉。在昔印度有胜军论师。四十余年立一比量云。诸大乘经皆佛说。两俱极成非诸佛语所不摄故。如增一等阿笈摩。此量久流行无敢征诘。奘三藏于此量出若干难即正彼量云。自许极成非佛语所不摄故。唯识亦言诸大乘经至教量摄乐大乘者许能显示无颠倒理契经摄故。如增一等云云。寂曰。胜军一量有难。叵成固所无论也。三藏所正及以唯识一量甚难肯信。何者。以自所许为因而将成立他所不许宗。甚所不应。学者思旃。又三藏在西域之日。戒日王设无遮大会延请奘师令立宗义。师立唯识比量云。真故极成色不离于眼识。自许初三摄眼所不摄故。犹如眼识。新罗元晓法师于此比量作决定相违云。真故极成色定离于眼识。自许初三摄眼识不摄故。犹如眼根。同国顺憬寄之基师请其通释。基师踌躇虽为通释。文义纷纠无所适从。晓师若在恐不首肯焉。寂窃谓。所谓色不离识者。是大乘唯识之玄理也。以大乘阿毗达磨数百万言循环研核。犹是闻所成境。未得分明诠显此理。更修四寻思四如实观圣谛现观二智现前方能得于此而无疑惑岂容以因明一量而成立此理哉。况于此决定相违万牛不可动乎。成立大乘是佛说亦复例是。应须理之与教紬绎无穷而调伏有部师之局见。不可得以因明一量而遮彼难也。是故印度之地习学因明者尚可恕焉。其于支那日域。以因明学混杂佛教者。不翅使学者费心思于无益之境。由是于佛教中生一疣赘。岂可不削除乎。三者妄废二乘之弊者。谓瑜伽论第五明如理作意施设建立班列三乘。第六卷明不如理作意施设建立中叙外道十六异论。十支诸论率顺此判。然慈恩基公不由此辙。诠宗各异中异计中列外道小乘。自主中边中对立往往贬斥二乘同队外道。甚则称为邪执。寂曰。声闻法教者。是我佛世尊摄阎浮重障众生令入佛慧最妙第一之方便也。此不止释迦文佛而作斯化。三世十方诸佛亦皆以此法救拔杂染众生。是革凡成圣之初甘露也。岂可嫌斥之哉。妄废二乘之弊兴起于像法之始。李唐以来转更勃张。虽是时运之所使。特是使有识者扼腕而挥泪之弊风矣。基师之所判释虽应是殉时代而肮骳之适化斯旨蔽乎阎浮一化之真风壅乎渐入佛慧之妙门。此不翅于理有妨亦即违盭于瑜本末之论旨。所以立此一门以辨其端倪焉。四者倒判三一之弊者。盖佛之为教也。始乎二乘中乎三乘终乎一乘。所谓二乘乃诠于四谛人空之教也。所谓三乘乃诠于二谛二空及菩萨缘修六度出假之行之教也。所谓一乘即二空所显真理中道第一义谛之教也。始是治人执烦恼障之道。中则治二执二障之粗分之道。终乃治二执二障之细分之道。又始乃释迦文佛救摄阎浮重障众生之权施。中乃菩萨三贤之教道。终乃菩萨十地之证道。如上三级是法性自尔之曼荼心性显现之智印也。按诸部般若及深密瑜伽等法门。隐然存乎以第二级为入理门以第三级为所归处之旨。故虽有隔别三乘剖判五姓等之说。其说容预无所固必。宛似于随其教限而他蒦矩也。瑜伽·庄严·中边·摄大乘等往往有二门不相离之趣。译本尚然。矧乎梵本必应存从三入一之旨。可察。如彼华严·楞伽·胜鬘·大集·方等·法华·涅槃等分明宣说从一出二乘三乘等而二乘三乘皆会归于一乘诸乘是救机之权诱一乘乃所显之实义权揽实成实由权显之玄猷。三一次第理数调然。可知。十八空论（十二纸）说七真实。第三明唯识真实辨。一切诸法唯有净识无有能疑。亦无所疑。广释如唯识论。但唯识义有两。一者方便。谓先观唯有阿梨耶识无余境界。现得境智两空妄识已尽。名为方便唯识。二明正观唯识。遣荡生死虚妄心及以境界。一切皆净尽。唯有阿摩罗清净心云云。清凉玄谈六（十纸）云。具分唯识质影俱影半头唯识影外有质乃至具分是真唯识义。此辨与十八空论符契。奇哉。旧唯识论有二代译。并逸不传。顾十八空论等应由旧论而判也。不可得见旧论者。盖教中一大不平之事矣。然慈恩基公建立三乘真实一乘方便之宗不止于自所依经论而立义。广引华严·胜鬘·法华·涅槃等之说牵强附会曲义舞文扶成己见云云。盖此宗判不翅与华严·胜鬘·法华涅槃等而枘凿不投。恐应于相宗所依经论亦有抵牾也。於乎上舟山巅推车水中者其尚可得也。援华严·法华等说以成立三乘真实一乘方便之宗义者不可得也。如三一倒判而不可成立。五姓·一姓了义·不了义等之判释亦应准知。五者嫌斥空法之弊者。凡空有二种。一恶见空。二正法空。所谓恶见空者。开众恶之门塞万善之道。犹若臭粪之可恶亦如毒刺之可怖也。所谓正法空复有二种。一破相空。二真空。所谓真空即真如实相第一义空。如来藏自性清净心。其尊极也不待言焉。所谓破相空者。乃遮遣二执之空。是摧破无始已来遍计妄执习气之金刚杵也。一切邪恶由是伏灭。无量善法由是生长。其可爱也如天食须陀。其可重也如摩尼宝珠。当知空性真理者佛教之纲领。凡一乘三乘乃至无量乘无有不由此空宗而安立也。故智论云。空是十方诸佛深奥之藏。唯一涅槃门唯无余门。又空无所有是十方诸佛一切贤圣法藏。又云空菩萨诸地。又云。能信乐诸法毕竟空是名阿毗跋致性中住。又佛藏经云。诸法若有决定体性如折毛发百分一者。是则诸佛不出于世云云。又解深密经及瑜伽本末诸论并皆以空无相离言思为法门纲纪。可讨。惟夫破相空乃般若初门入理枢要。譬如人患食滞与之吐药令吐恶食已而后滋补调理。般若破相法门亦复如是。始先说凡所有相皆是虚妄。彻底遣荡凡夫遍计妄执已。而后宣说八十一科摩诃衍。龙猛·提婆·清辨等诸师并承此旨而以遣荡为入理门。此宗与无著世亲等之所提倡。其施设则虽异。其所归则一致。空有相成妙理彬彬。岂可互相诋排哉。然慈恩基公深惧恶取空频加毁付者。理固可然。其因惧恶取空而嫌付清辨论师等所说正法空。恰似因芟荆棘而珍木灵草悉除去也。亦复可类见噎饭死者惧不食饭乎。后代相家因嫌恶空。辄欲令诸法实有。对无以说依圆有。对无之有是即妄有非是依圆离言之有。欲遮恶空却堕妄有。虽欲救弊然滋生弊。其卒之则至使学者藐视轻贱甚深般若无上无过无等等之大法宝。岂非其过莫大焉哉。於乎基师间世之大贤而不顾斯五失者何耶。益斯由扶宗摄徒之务为祟。不觉入斯僻地而已。惜乎此宝偈妙论为斯五失之所蔽不得全旌其之功益。习学之流动承此弊。唯识真宗郁乎不行。岂可不歉然乎哉。寂虽不似不获已而作此辨耳。有识察焉
第九日域传来者。凡有四传。初则孝德天皇白雉四年。元兴寺道昭奉命泛溟。谒子三藏友学慈恩。回锡之后大弘斯道授之行基。行基授之胜虞云云。次则齐明天皇即位四年。智通·智达奉敕入唐。亲值三藏及基师禀受斯论。次则文武天皇大宝三年。新罗智凤与智鸾·智雄入唐留学受之淄州。归朝之后传之义渊。义渊传之宣教云云。后则元正天皇灵龟二年。兴福玄肪奉敕入唐。师事朴扬禀学斯教。归东之后盛弘此宗。授之秋篠善珠云云。自尔以来诸宗学徒珍玩斯论。支派分流氾滥海宇。传来略如斯。
第十随文解释。于中分三。一序分。二正宗分。三流通分。初中有二。初颂。后长行。初颂中亦二。上二句归敬福田。下二句叙造论意。初中二稽首二字显能敬相。下八字彰所敬体。今乃初也。
稽首稽至也。首头也。以首至地故名稽首。此唯身业。依理解则通三业敬。可知○二彰所敬体。
唯识惟满分清净者。唯识性者。枢要上本云。略有二解。一依三性。二依二谛。依三性者。唯识第九云。谓唯识性略有二种。一虚妄。谓计所执。二真实。谓圆成实性。复有二种。一世俗。谓依他起。二胜义。谓圆成实。故知三性并名唯识性。三性有二体。一常无常门。常为圆成。唯真如是。一切有为皆依他起。二有漏无漏门。一切无漏皆圆成实。诸有漏法皆依他起。菩提·涅槃并圆成故。如论第八自有此文。依初三性略有十重。一唯说真如为三性名本实性。证此清净名内证净。二总说无漏为圆成。菩提·涅槃皆唯识性名菩提性。获悟净。菩提菩提断皆名菩提故。三总说有为依他事识性。悟俗净。四唯说有漏依他幻识性。断除净。五唯说所执妄取性。遣之净。六圆成对依他真俗性。断得净。七圆成对所执。真妄性遣证净。八以依他对所执。心境性遣断性。九以圆成对依他·所执。幻实性取舍净。十以圆成·依他对所执。遣悟净。乃至后依二谛辨唯识性（云云）述记作二释即当上十中第六第七。寂曰。上十番释旨趣精密各有道理。然此论第九论疏唯约依圆明唯识性不言遍计。由是观之十释之中于依圆离言法性明唯识性。是为正释。其于遍计所执明唯识性。是唯识所遣性体无所有。非是真性。故云所遣性亦云遣之净。然则唯识性言通二谛·三性而以唯识性为所敬体则唯取圆成实余非所敬。故若以唯识性为满分圣者所证境。则应通二谛三性而取也。满清净者。谓如来也。分清净者。谓登地已上菩萨。此位入二空观六七二识转成无漏。而本识未转觉未圆明。故名分净。问。世亲论主位次异说。枢要云位居明得。护月辨中边释云入暖位。真谛云第二回向。俱舍光记云一阿僧祇耶向满。未登地位云何云分净。答。虽未证地。已至向·满有相似证。地光影现。可称分净。如十地菩萨为如佛。况此大士虽迹居地前其本难测乎。问。此八字于三宝中何所敬耶。答。述记以四释辨。一唯敬法而非人云云。二唯敬人而非法云云。三双敬法之与人云云。四归敬佛法僧宝云云。次出六番问答云云。后明于上四释中今乃用第二唯敬人云云。寂曰。四释之中后之三释各有道理。并可依用焉。其第一释恐非颂意也。可察○后二句叙造论意。
我今释彼说利乐诸有情述记云记云。凡造论者总有二缘。一令法久住。二为济含识。一自利。二利他。一由智德。二由恩德。一为生大智。二为生大悲。第三句云我今释彼说者。正显释论令法久住自利由有智德生大智也。第四句云利乐诸有情者。述意所为济诸含识利他由有恩德生大悲也（文）我者。述记云安慧自指己身等。寂曰。此颂盖乃安慧所造论首之归敬偈耳。基公虽以护法而立宗。其文句则会稡众说。可察。彼说者乃指三十颂。释颂本意在令法久住。可解。瑜伽六十四说令法久住有六因。如述记引利乐有情者。述记以十释辨。于中前八离二作释。第九谓利与乐一体异名乃引佛地第一等证。第十之中叙十利五乐云云。瑜伽三十五（十八纸）至三十六（八纸）明十利五乐云云。次叙四乐云云。婆沙二十六出四种乐与今全同。解节经中说五乐加涅槃乐。可寻。有情者。即指众生。瑜伽论第二说有情不同有六十二云云。显扬第八说六十四有情。大乘义章十一出六十一众生。可寻。述记破旧翻云众生云云。瑜伽伦记二十二上云。梵云萨埵唐云有情。贤圣了知唯有情识无我等故云有情。梵云波罗拏。此云众生。古人以众生译萨埵者谬也。寂曰。此破不允。如法华文句记四之二（四十九纸）四之三（四十四纸）及俱舍宝疏一（三十七纸）八（二十一纸）辨斥。寂曰。旧译家一尚理致或不规规乎对译。往往有译不的对而于理妙允。如婆薮槃豆翻名天亲。新译家偏拘对译以旧为谬。是执相之弊也。可知○后长行明造论意中。分为三段。初安慧等解。二火辨等义。三护法等义。初中有三。一为生解。二为断障。三为得果。今初。
今造此论（至）生正解故二空者。谓生·法二空也。旧云人·法以人彰补特迦罗。新译家言旧翻人执有滥者。亦执相之癖矣。若言人空之名有滥者。将生空之生亦滥生灭之生乎。迷谬者指凡小及恶取空之辈。述记离释迷谬二字云云。寂曰。二字应通斥凡夫外道恶取空及二乘也。于中凡夫外道恶空全迷谬二空者也。二乘有二类。谓愚法·不愚法。其不愚法者有于二空而不迷谬者。今但就愚法属之迷谬耳。可知。述记辨二空是能显空性是所显云云。寂曰。破相二空应是能显。若约真如当体绝离人法。则二空即空性真如。二空之外更无真如。相宗诸师动畏恶空说真如有。此有转入情窠却成以真如令似僧佉自性之过。岂非欲救弊而更加一弊耶。广百论云。有有有有等皆顺执心。空空空等皆遣妄执。故有智者闻说空言。应离一切有无等执悟法真理非有非无。寂曰。此文的切。应知○第二为断障。
生解为断（至）彼障随断。述记云。障言重者。毁责名也。由烦恼障障大涅槃流转生死。曰所知障障大菩提不悟大觉。一者犹如金刚难可断故。二者担此难越生死流故。三者押溺有情处四生故。四者堕坠有情没三界故。此上四义毁责过失故名为重。通二障解。五者或二障中我·法二执为障根本生余障类。但说二执名为重障云云。寂曰。前解先举二之所障后以四义示毁责由。此解为正。第五解者凿矣。定非论旨也。演秘云。问。生死沉没皆由烦恼。何关智障堕二界等。答。生死有二。由所知障堕于变易。变易即是化生所收。亦三界摄。又所知障非亲感生。为烦恼依言难越等。并无失（文）二障义如此论第九·第十及法苑断障义林等明。寂曰。二障全从二执而生。故能生若灭则所生自灭。是故入见道二空智现前。非分别起二障一时顿断。后修习位数数修习此空。则俱生二障渐次断除。此理皎然无所迟虑也。基师所辨迀曲且凿。恐非论旨。学者思旃。二执·二障配属诸识。诸师异计。今以图旌二家所判。
[IMG:成唯识论略疏_1.gif]
二家异执具如余记○三为得果
断障为得（至）得大菩提。此中初明断障乃为得果。后别明断果·智果。初中言二胜果者即涅槃菩提也。佛果超过二乘智断故名为胜果。续生者。谓结生相续。瑜伽论五十九说七种结生相续。伦记一上（三十七纸）十七上（十六纸）广解可寻。此论第九云。烦恼障者。谓执遍计所执实我。萨迦耶见而为上首百二十八根本烦恼及彼等流诸随烦恼此皆扰动有情身心能障涅槃名烦恼障（文）证真解脱者。谓大般涅槃也。凡夫外道计四禅·四无色或无想果等以为解脱。是邪解脱非真解脱。二乘虽得有余·无余涅槃。未得不住处涅槃故。亦非真解脱。法华云。但离虚妄名为解脱。其实未得一切解脱。斯人未得无上道故。又佛地论五（三纸）云云。所知障义如论第九·佛地论第七·伦记八下（十八纸）十七下（三纸）法苑断障章等明。大菩提者。简异于二乘菩提。菩萨胜解行地位修唯识智。四加行位修四寻思·四如实观。入见道时三心成就顿断分别起二障。十地之中地地渐断俱生所知障。乃至金刚断最微细所知障尽方证得四智菩提。故言断所知障得大菩提。二乘虽得尽无生智。本识未转四智未圆故。不名为大。可知○第二明火辨等义
又为开示（至）如实知故。谬执等者。是所开示之人。令达等者。乃能开示之道也。迷倒众生不了唯识故谬执我·法。执我·法故转迷唯识。故菩萨造此论。开示二空使彼迷者于唯识理得如实知见也。与上安慧义大旨相同。可知○第三明护法义中三。一总标。二别释。三结章。今及初也。
复有迷谬唯识理。护法论师意。谓为遮种种异执显唯识正理而造此论也。今此一句双举能执之迷所执之理。以标二意。可知○二别释。于中分二。初为遮种种异执。二为于唯识令生正解。今初。
或执外境（至）种种异执。此中初叙异执复明制意。初中四计。初则萨婆多等小乘诸师不了一切法唯识执离心而实有鹿境。如婆沙·俱舍等明。次则空宗诸师是也。述记指斥清辨论师。掌珍论上云。真性有为空如幻缘生故。无为无有实。不起似空华。于自他宗计度差别。虽有众多遍计所执。然所知境略有二种。一者有为。二者无为。以诸愚夫不正觉了胜义谛理有为无为无颠倒性。妄执诸法自性差别。增益种种邪见罥网。如世有一无智画师画作可畏夜叉鬼像或女人像。眩目乱意谓为实有。执实有故自生惊怖或生贪染。于彼境界众多计度增长分别诸见罥网。若正觉知胜义谛理有为无为无颠倒性。尔时如世有智画师不执彼有真实性非如前说有为无为境界差别邪见罥网以自缠里如蚕处茧。彼非有故。无分别慧趣入行成（文）寂曰。今此论旨乃般若之妙门亦与解深密经胜义谛相品文旨全同。亦能契当瑜伽·大庄严·摄大乘·成唯识等所说。斯可尚矣。慈恩淄州等往往嫌付清辨论师动也称之邪执。虽是一时立破之权盭理之甚不忍见焉。掌珍若邪者。般若·深密·瑜伽·摄大乘等亦应邪耶。顾者瑜伽·中观二论乃入佛慧之二甘露门。而缺一乃佛教之衰相也。予每见相家之黜空宗不得不如箭攒胸也。第三则叙一类菩萨计。摄论第四引法足经颂。若远行独行。无身寐于窟。调此难调心。我说真梵志。释云云。一类菩萨引此而证一识无多。凡判此一意识有三家别。一六识体一。二七识体一。三八识体一。具如唯识纂解一（六十纸）明。第四则经部觉天计。根本譬喻者及觉天论师计。唯心无别心所。是心所全无家也。更有分无家。或说。心所唯有三。或唯有四。或计。唯十。如述记四本·七本等辨。从来叙四计已后明为遮此等种种异执而造此论也等言。摄所余种种异执。可知○二为于唯识理令生正解。
令于唯识（至）得如实解。如实解者。即指有漏·无漏如理解唯识智也○三结章。
故作此论。上来叙三家述造论意已。寂曰。三家虽各有理。于中安慧论师所说稳当深符颂意。由是推之彼师全论应有眉目。惜哉当今不行乎世矣。序分竟○自下大段第二正宗分。于中分三。初二十四颂明唯识相。次一颂明唯识性。后之五颂明唯识位。初中分二。初一颂半释难。略标唯识相。后二十二颂半广明识相。初中亦二。初寄问发端。后举颂正答（今初）。
若唯有识（至）说有我法。述记出三种三科。今且依初。第二第三各有道理。可见。问意可解○二举颂正答中二。初颂。后长行。今初。
由假说我法（至）及了别境识。此一颂半正标唯识宗本。述记依长行意以分二科。上之三句答难破执略标论宗。下之三句略辨识相彰能变体。释上三句出三师解。谓护法·安慧·难陀。初护法中作于二解。初解云。此中所说。由者故也。因由之义。假有二种。一无体随情假。多分世间外道所执。虽无如彼所执我法随执心缘亦名我法。故说为假。二有体施设假。圣教所说虽有法体而非我法。本体无名强名我法。不称法体随缘施设。故说为假。因二起言称之为说。我法之相如论自释。相谓相状。转是起义。相起非一。故名种种（乃至）世间圣教说有我法。但由二种假名言故说有我法种种相转云云。又云。外复问言。有实我法。可依假说。我法实无假。依何立。第三句云。彼我法相依内识等所变现相而起假说我法诸相。非依离识实有我法而起假说。但依内识所变相见而假说。故此但说识义兼心所。真如虽非识所转变。不离识故由无始来横计我法分别心故熏习本识。后后遂有相见分生。愚夫不了此唯内识。依之妄计有实我法。我法实无。随彼妄情所执之相名为我法。故知世间所说我法是假非实。故经颂言。如愚所分别外境实皆无。习气扰浊心故似彼而转。圣者依此内识所变若相若见为起言说断染取净引生真见。假为立名说为我法。法体实非若我若法。故知圣教所说我法亦假说也云云。第二解云云。意谓。我法虽无妄情为缘而起二执为妄所执似于我法假说我法。前解则于依他相·见分假说我法。后解则于妄情所执上假说我法。其异可知。若安慧解二种我法皆是别无。依于总无见·相二分施设假说。性非有故。自证离言。非我法故。唯佛所证。枢要云。安慧解云。佛身诸法不可说为若我若法。证不可言故。执·习俱尽故。施设我法。唯在于余。除佛已外诸异生等于计所执总无之上别执为我法。佛为除此妄实执于总无上义施设为圣教我法。了义灯云。安慧云。相见无体。能·所取故。故经云。有为·无为名为有。我及我所说为无（乃至）依他之中唯自证分既有二分。皆是妄心故。三性心皆许有执除佛已外并皆有执。何以得知。准多经论。第五地中断于下乘般涅槃障求涅槃者既是善心。若其无执。何须说断。八地已上除加行心。加行心善既说言除。故知有执。又复世亲造缘起论许三性心皆与无明俱。故并有执。问。既除佛已外皆悉有执。十地无漏心有执不。答。有二解。一云有执。二十唯识下云。他心智云何知境不如实。如知自心智不知如佛境。既云不知如佛境。明无漏心亦是有执。问。既许无漏。复名为善。何有无明。答。简余重故。如有漏乐受亦名为苦。行苦摄故。如有漏善亦名不善。胜义不善故。故名为善及无漏者。亦简重故。二云。虽通三性无漏心无故。下第八云。八识心·心所有漏所摄皆有执故。既简无漏心故不说有（乃至）安慧等不许无漏心有执（云云）若难陀解。但于相分上假设我法。与护法解其异可知。释下三句中。初句总举能变识教。下之二句列能变名。此者即指识之所变也。唯者乃显此三之外更无余能变。三能变中。初异熟识。即第八识异熟之名。述记出于三释。一变异而熟云云。二异时而熟云云。三异类而熟云云。评取第三。可寻。二谓思量识。即第七识思量第八为我·我所故。三谓了别境识。即前六识。前六识乃了别别境故。识名通上三能变。可知。了别有二。一细。二粗。细通诸识粗唯前六故。全无所滥。及言凡有二义。谓合集·相违。今即取相违以成五言句。而已不可劳作多释矣○自下大文第二释长行中。大分为二。初释上三句。后释下三句。初中亦二。一略释颂。二广破外执。初中自三。今初释第一句。
论曰世间（至）法谓轨持。此中二段。初明我法假立。后释我法二义。主宰谓诸有情计我·我所似常似一。法谓任持自性轨生物解○二释第二句中二。初总释。后别释。今乃初也。
彼二俱有种种相转○二别释中二。初明种种相。后明转。初中亦二。初明我种种相。后明法。今初。
我种种相（至）一来等。此中。初明世间我种种相。后明圣教我种种相。我异名者。瑜伽八十三（十五纸）出八种。谓我·有情·意生·摩纳缚迦·养育者·补特迦罗·命者·生者。伦记二十二上二十四上·枢要上本·义灯一末云云。又大般若四百十一断诸见品说十三种。金刚般若论上（九纸）有释。如述记引。圣教所说我者。谓预流·一来·不还·阿罗汉·二十七贤圣·七住·十三住·四十二贤圣等是也。是乃于三乘圣法分位说于假者。是名圣教我。圣教所说天授·祠授等。是世间我而非圣教我。可知○二明法种种相。
法种种相（至）蕴处界等。此中亦二。初世间法。后圣教法。初中标出吠世史迦六句义以等所余。后圣教法蕴·处·界等等言。等收五善巧·六善巧乃至十善巧等经论所说诸法。可知○二明转。
转谓随缘施设有异。言随缘者。随诸世间种种分别横计等缘随诸圣教施设安立证得等缘即施设为世间圣教我法别相。问。世说我法殉己妄情施设。可知。圣说我法有何所益。答。瑜伽第六（十五纸）云。由四因故于诸行中假说有我。一为令世间言说易。二为欲随顺诸世间故。三为欲断除谓定无我诸怖畏故。四为宣说自他成就功德成就过失令起决定信解心故。显扬第九亦同此说。可寻○三释第三句中二。初略释识变。后广分别。初中二。今初寄问征起。
如是诸相（至）依何得成○二举颂正答中二。初略释总句。后别释识变。今初。
彼相皆依（至）而假施设。所谓二种我·法虽于真无。为依他二分似我似法显现假说我·法。是故依他二分于我·法为近所依。真如与依他为近所依。于我与法为疏远依。可知○二别释识变中二。初释识字。后释变字。今乃初也。
识谓了别（至）定相应故。上明识变相·见分。心所亦能变相·见。故明识言摄心所。可知○二释变字中二。初护法·安慧等义。二难陀·亲胜等义。今初。
变谓识体（至）无所依故。识体转似二分。依斯二分施设我·法。故我·法全依相·见起。然斯二分安慧·护法所立颇异。安慧计则计所执上立见·相分。依此二分施设我法故。
除佛以还一切三性心皆有法执与无明相应云云。若护法计则自证分转似相·见而生。然·三分皆依他性。凡愚执实有能·所取。是为遍计。是为我法。寂曰。护法之与安慧所立虽异会成一致。何者。护法所谓见·相乃依他离言实相而非实能·取·所取。故若就实二分则应言二分即计所执也。安慧论师就实有能所取以为二分。是遍计非有取似相似见依他离言二分以为自体分义用。不别立为二分耳。按诸论意自有二意。若其实有能取·所取则。是遍计所执情有理无犹虚空华。若其缘起示现似能·所取者。非有似有。犹镜中像。此即依他离言实相。而此依他二分不离遍计二分。遍计二分不离依他二分。遍计之与依他非一非异不即不离。是故安慧·护法两义并成互不相妨。但后代谭唯识者往往有将情谓二分以滥依他二分俾护法·安慧所计异如水火者。斯肤学之所致也。基疏以为。此一段之文含摄护法·安慧二师之义。但二分建立有异而已。具如彼疏明。应思○二难陀亲胜等义。
或复内识转似外境。此依摄论说唯二义但立见相以为依他。不说第三分等。相分体性虽依他有由见变为故名唯识。此相分体实在于内不离于识妄情执为似外境。现实在内也。即以依他似计所执。依此似外相分之上世间圣教执说我法。见变似能取亦相分摄。可知。二分·三分等诸师异解。如论第二（二十七纸）疏三本（四十纸）明○第二广分别中三。一以法喻明依他及计所执。二明遍·依皆假遮增减执。三依二谛摄彼二假。初中二。初法。后喻。今初。
我法分别（至）实我实法。若护法·难陀等解则。我法分别熏习在于第六·第七二识。若安慧解则。我执同于护法。法执除第七余七识皆有。无始时来我法分别熏习因缘力故诸识生时。似我似法。此似我法虽在内识似外境现。是名依他。诸有情类缘此执为实我实法。是名遍计所执。寂曰。述记·演秘于能执识释诸识生云云。此释恐不允当。言诸识生者。乃指由能执分别熏习力而所生之诸八识。有漏诸识非我则法无不我法也。应思○二喻。
如患梦者（至）实有外境。述记云。此对经部等。若对萨婆多此喻不成。梦等所见皆真实故。寂曰。此辨凿矣。何者梦等虚妄乃圣教通说世所知。何对一宗一计令此大义而局狭。今乃就大道理以示法喻。萨婆多若违拒则。更以理破焉。何畏之有矣。况梦境真实者。众贤谬解梦境非无而设凿说者已。非婆沙正义也乎。又述记云。自下重显二性有无。如患热病损眼根力所见青色皆以为黄。觉爱论云。唯识无境界。以无尘妄见如人目有翳见毛月等事。及如梦者颠倒缘力所梦皆谓真实。如大迦多衍那意愿势力令婆剌拏王梦见异事云云○二说遍·依皆假遮增减执中三。初明计所执我·法是假。二明识所变似我·法亦假。三明心境有无以遮增减执。今初。
愚夫所计（至）说之为假。愚夫所执实我·实法其无所有。犹如空华。但随妄情计无为有。故说之为假。此即所谓无体随情假○二明识变似我法亦是假。
内识所变（至）故说为假。内识所变似我·似法虽体是依他缘起是有。是非有似有如镜中像。故名为假。诸圣教中依此依他离言法性施设我·法。是即所谓有体施设假。可知○三明心境有无以遮增减执。
外境随情（至）增减二执。遍计依他虽同名假。有无体殊假义亦异。遍计我法情有体无于无计有。故名为假。内识所变似我·似法必从因缘生非体都无。但此依他因缘生法非实我法似我法现。故名为假。乃说遍计所执实我实法体无如虚空华。以遮凡外执离心我·法实有妄增益。说内识所变似我·似法依他缘生体性非无。以遮恶取空辈拨识亦无妄损减二执都离处中理显。是名唯识中道教。然依他圆成非无之际。性相二宗所立颇异。应广讨经论章疏而辨之○三依二谛摄彼二假。
境依内识（至）亦胜义有。瑜伽论中说四俗一真瑜伽释中叙四胜义。此论第九亦说四种胜义。世俗四种者。一者世间世俗（名有名无实谛）谓军林瓶衣我有情。二者道理世俗（名随事差别谛）谓蕴·处·界等。三者证得世俗（名证得安立谛）谓四谛因果等。四者胜义世俗（名假名非安立谛）谓二空胜义四者。一者世间胜义（名体用显现谛）谓蕴·处·界等。二者道理胜义（名因果差别谛）谓四谛因果等。三者证得胜义（名依门显实谛）谓二空。四者胜义胜义（名废诠谈旨谛）谓一实真如。后三世俗与初三胜义法体是一。但约施设名义边名为世俗。约圣智所证边名为胜义。具如二谛章明。所谓遍计所执实我实法是随情现无有实体。即是四世俗中第一世间世俗有名无实谛所摄。全非胜义所收。所谓识所变依他二分是即第二道理世俗胜义之中第一世间胜义所摄。是故虽遍·依同名假谛摄不同假义亦别。然识分假·实诸师异解。护法论师以二解判。一谓。识三分俱实。二谓。自证分是实见·相分。是假下第十卷述记以此后义为护法别义。若难陀解。谓见分实相分假。此师意谓。依他通假实。虽相分是依他是见所变故名为假。非如见分真是识体是实。又解。相分从识变生。虽是依他非是从实种生之依他也。若作此解。相分非是因分。前解为正。盖夫遍计我法凡所行境情有理无如绳上蛇。第一世俗彰乎可知。依他见·相是识义分似有无性故。谓之实有。即得。谓之假有亦得。故护法·难陀并作二解。但所憾则相宗教限未明如来藏缘起。故依圆实义尚未显了。于假实分致模棱说之所职由。可察○自下大文第二。广破外执显前颂义。于中分二。一广破外执成上三句。二有作是难（第二九丁）下略释外难重净上三句。初中有三。初总问略答。二别问别答。三别征总结。今初。
云何应知（至）不可得故承上起问。其旨可知。答中总标我法离识不可得。略以酬问○二别问别答中二。初问答我。二问答法。初中二。初问。后答。今初。
如何实我不可得耶○二答中五。一叙三计正破外道。二复叙三计兼破小乘。三总破上二执我。四解释彼执分别俱生伏断位次。五假设外征释诸妨难。初中二。初叙三计。二别破三计。今初。
诸所执我（至）作事业故。初乃数论·胜论等计。第二则无惭外道等计。第三则兽主遍出等计○二别破三计中自三。今乃破初。
初旦非理（至）我合故此中二。初破作受。后破作受及同异。初中亦二。初破数论。后又常遍下破胜论师。后破作受及同异中。初总破。后别破。别破中。初破同破异中。二科应知。寂曰。今此数胜计仿佛乎大乘法中建立如来藏。但彼计乃凡智行处未究理原。我教是圣智行处理致圆备耳。今此能破是大乖始门有思惟境。而将世间粗浅因量以为蒦矩。彼若有黠慧恶许此破也。此破若成则。所谓如来藏体常周遍流转五道随处受苦乐之旨亦应为此量之所破也。然此论所说是一时立破之权。对法者之游戏门。不可敢咎焉。但李唐已来遮外计中赘义凿说如闹丛林。使学者疲困心思于门外之事而无日攀其堂奥。唯识本末之妙义为此壅阏焉。否耶。所以自下异执对破之文只提纲领不劳解释。学者莫怪矣○二破中”中亦非理（至）如童竖戏。广百论二（云云）○三破后。
后亦非理（至）非常一故○第二别叙三计兼破犊子部。于中有二。初叙计。后破斥。今初。
又所执我（至）非即非离。此中初乃即蕴计。此计如瑜伽第六（五纸）六十五（三纸）杂集第一（三纸）显扬第九（十纸）等出二十句。次乃离蕴计。即如数论·胜论·兽主等是也。是乃瑜伽所说四计之中之后三计也。问。如数论计我是思。思即行蕴。如何云离蕴。答。虽计我思彼不说思是行蕴。乃就彼计名为离蕴。如演秘明。瑜伽四计者。一即蕴。二异蕴住蕴中。三异蕴住离蕴法中。四异蕴非住蕴中而无有蕴。一切蕴法都不相应。伦记十四下十八上云云。后乃非即非离蕴计。如犊子部正量部等所立。宗轮论述记（三十七纸）云云○二破斥中三。一破即蕴。二破离蕴。三破非即非离蕴。今初。
初即蕴我（至）非觉性故。此中初总破即蕴。后又内诸色下别就五蕴破○二破离蕴。中离蕴我（至）无作受故。此破僧佉等○三破俱非。
后但非我（至）实我不成。此破犊子等。宗轮论疏（七十八纸）云。彼谓补特伽罗非即蕴离蕴。谓实有我非有为·无为。然与蕴不即不离。佛说无我但无即蕴离蕴。如外道所计之我悉是皆无。非无不可说非即非离蕴我。已不可说。亦不可言形量大小等。乃至成佛此我常在依蕴处界假施设名云云。俱舍破我品及记疏广述此计。此部建立五法藏如俱舍光记三十（七纸）明。非即非离蕴即彼所谓不可说藏也。此不可说藏与如来藏旨趣相似。此破若成。所谓如来藏缘起亦应受此破。然则论所遮破一往破立之道耳。不可于此穿解凿说矣○自下第三总破上差别执我中四。今初有思虑无思虑破。
又诸所执（至）理俱不成○二有作用无作用破。
又诸所执（至）二俱不成○三我见境非我见境破。
又诸所执（至）沉沦生死。破意可解（至）教者如瑜伦记七上（十五纸）二十唯识疏下（二十四纸）等明。广百论破我品云云○四我非我见境我见不缘破。
又诸我见（至）种种计度。此中初破计。后是故下出正义○第四解释我执分别俱生伏断位次中二。一别解二执。二总解二执。初中二。今初标数列名。
然诸我执（至）二者分别○二正释二执中二。一明俱生我。二释分别我执。初中三。一释俱生义。二正释我执。三明断位。今乃初也。
俱生我执（至）故名俱○二正明我执中二。初明第七识相应我执。后明第六识相应我执。今初。
此复二种（至）执为实我。第七识缘境至下当知。第七识缘第八识执我·我所。与痴·慢·见·爱相应。除阿罗汉·辟支佛及大力菩萨所余众生任运一类恒时相续无有间断。与第六识妄执而为根基。然此识见·相分是依他起。妄执为我是计所执。虽是执计行相微细而不可知。相宗判此识缘境以为带质通情本。同别种义古来异论（云云）寂曰七·八二识最极微细非未见谛者之所测知。故古对法中只提纲纪不规规乎名相之域。
李唐以来学风大变往往以意量计度不可知境。忽视焉则似是精密。笃论焉则是名相堕也。种现同时。三法展转。最极深细。唯佛所照。同别熏种孰敢体知焉。缘第八者显所缘境。起自心相者示缘第八不亲着。执为实我者谓不如境知妄执生也。述记（云云）○二明第六识想应我执。
二有间断（至）执为实我。有间断者。谓第六识相应我执者。五位无心位及善无覆无记心转时而不现起故云有间断。言识所变五取蕴者。五取蕴者。谓有漏蕴也。言识所变者第八识所变也。是乃拣别婆沙等所说心外五取蕴也。总缘五蕴为我名总。别缘五蕴为我名别。是俱生我而非谓二十句等分别我执也。此五取蕴是第六所缘本质也。言起自心相者。是影像相缘不称境妄生我解。可知○三明断位。
此二我执（至）方能除灭。此惑微细难断非世道等所除。枢要云。疏解亦三。一世道不伏。二渐次初道不断非见断。三缺道不除。要九品满道方能断故。今第四若超越第三果人第六识执。于中五释。一见道不能断。超得果而亦不断。要至金刚与第七识一时断。二云超得果位别起道断（乃至）三超得果时相见道后更不出观别起胜道加行道等断修道惑（云云）四超得果时从相见道即入修道无间解脱断修惑得果不起加行（云云）五超得果后即一刹那真见道无间见修惑双断。虽先世道不伏我执由意乐胜入见道位伏与不伏一念俱断。述记所解全同第五。寂曰。第五应正。前四凿哉。问。世道伏欲惑。唯伏伴贪等不能伏我见。如何入见道时得断我见耶。答。此我见与余惑俱生相资成力。先伏伴惑我见失力。所以于见道中与伴俱断。可知。胜生空观者。简有漏道及游观无漏。俱生我见伏灭分齐以图略示
[IMG:成唯识论略疏_2.gif]
余文可解○第二明分别我执中亦分三。一释分别义。二正释我执。三明断位。今初”。
分别我执（至）故名分别○二正释我执。
唯在第六（至）执为实我。问。前俱生我中云于蕴相若总若别等。今分别我执不说总别耶。答。枢要有二解。一此我无总。二十句等论说为别。未见说总之文。二谓。实有总别。与前同故略而不论。如即蕴计我。岂简总耶。此解为胜（云云）寂曰。应思○三明断位。
此二我执（至）即能除灭。此执入见道位顿断。了义灯中以四解辨初字。一见修对。二真相对。三四道对。四无间解脱对（云云）寂曰。四对虽各有理。论旨唯在见修对。可知○第二总释二执。
如是所说（至）五取蕴起。此中二段。初解所依有无。后解蕴我有无。初中第七我执及第六俱生我执定有本质。分别起中缘即蕴我。本质定有。若缘离蕴我。本质则无。影像相则一切定有。解深密经云。善男子。此中无有少法能见少法。然此心生时。即有如是影像显现（云云）后明蕴我有无中。文旨明畅。可解。寂曰。虽曰遍计非有依圆是有。所谓依他是如幻有。所谓圆实离有离无。三性有无总一第一义空不可以情谓执蕴有无矣。○第五假设外征释诸妨难中。分为三段。今乃第一段也。
实我若无（至）非于我宗。此中五节。初外难。次所执实我下论主反质。次若谓我用下牒救破。次用不下显非所以。后然诸下叙正义。婆沙十一（十纸）六论忆持等由叙八论者。犊子部说出俱舍破我品。光记三十（二十六纸）（云云）今大乘唯识所说理致究竟杰然众说。余如述记明○第二段。
若无实我（至）于理无违。此中三节。初叙外难。次所执实我下论主反难。后然诸下叙正义。心心所因缘力等者。述记出三解。一谓以七识熏习种子因缘力为心心所因缘。二谓即第八识心心所自体种子因缘力故。其现行识相续无断。即此六识有时造业并与第八亦能受果。三谓八识等心心所法各自种子因缘力故。诸趣五蕴相续无断。即此假者六识作业六·八受果（云云）了义灯二本叙诸宗异计。
[IMG:成唯识论略疏_3.gif]
正量·本经部·贤胄·密林山并同犊子○第三段。
我若实无（至）妄执为我。此中四节。初叙外难。二所执下反难三然有情下叙正义四由此下总结。上来破我执讫○自下大文第二破执实法中五。一外道小乘略共问。二略答法体无。三外小别问别破。四合破外小所能取无。五明法执分别俱生伏断。今初。
如何识外（至）不可得耶。○二略答法体无”外道余乘（至）理非有故○三外小别问别破中分二。初破外道。后破余乘。初中二。初问。后破。今初。
外道所执云何非方○二破中二。初别破十三大外道计。二总束九十六种为四句破。初中合十三计为六科破。今初破数论师。于中三。一叙计。二破执。三结非。今乃初也”。且数论者（至）现量所得。数论者。因明疏云。僧佉奢萨怛罗。此云数论。谓以智数数度诸法。从数起论。论能生数。复名数论。了义灯云。言数论者。本即应却比罗仙造。后诸门徒分成十八部。雨外道者。即一部主。金七十论或雨众中别人所造。何以故。准天亲传说（云云）或人云。却比罗仙作金七十论留身为石。有云。涅槃经云。上古有仙名阇提首那。此仙造论名三弥叉。此云观察。广明二十五谛（云云）疏云。阇提首那宗迦毗罗。故玄谈云。本源即迦毗罗造金七十论。即自在黑造长行。即世亲菩萨解释。述记广明数论及金七十论缘起略辨二十五谛（云云）具则应讨金七十论也○二破执中三。一总非。二征问。三别破。今初。
彼执非理○二征问
所以者何○三别破中三。一总破所成二十三谛。二别破本事三法能成。三合破能所成诸谛。今初。
大等诸法（至）非三合成。此中以二量。初量破中间二十三谛应是假非实非现量所得。第二量乃破大等若是实有应非三合。述记为三量释者恐非论旨。假义如论第八（三十八纸）明○第二总破本事能成自性。
萨埵等三（至）三合成一。述记为八量解释（云云）可见○第三合破能所成二十四谛。
又三是别（至）便为大失。此中五节。一难其总别。二此三变下变时如本破。三若三和合下相体随相失破。四不可说下总别相例破。五若谓三体下各有三体破。此第五中复有五节可知○三总结彼非。
故彼所执（至）计度为有○第二破胜论中。分为三。一叙宗。二破执。三结非。今初。
胜论所执（至）现量所得。胜论师者。成劫之末人寿无量。有仙人名嗢露迦。此云鸺鹠或云獯狐子。鸺鹠之异名也。梵云羯拏仆此云食米齐。此仙身形丑陋。先为夜游惊伤妊妇拾收场碾碎米而食之。因以名焉。亦名吠世史迦。此翻为胜。造六句论。诸论罕匹故云胜也。或胜人所造故名胜论。嗢露迦仙为五顶说六句义。谓实·德·业·大有·同异·和合。后其苗裔名战达罗。此云慧月。立十句义。一实。二德。三业。四同。五异。六和合。七有能。八无能。九俱分。十无说。述记开三科辨。可寻。此文之中。初叙实有。后叙现量得。初中言多实有者。若望六句则拣军林等云多实有。若望十句则九句是实有。第十是无。故云多实有。述记云今言多者显非一法等者凿矣。叙现量得中九句。实有之中五是现量。四是非现量。故云多现量得。广百论及今论并破六句。十句应准知。六句·十句相摄。可知
[IMG:成唯识论略疏_4.gif]
[IMG:成唯识论略疏_5.gif]
○第二破执中三。一总非。二反征。三别破。今初。
彼执非理○二反征。
所以者何○三别破中五。一总破诸句。二别破实德。三又总破诸句。四别破大有等三。五总结破诸句义。初中二。一破常。二破无常。初中二。初破生果。
诸句义中（至）如所生果○二破不生果。
若不生果（至）如菟角等○二破无常诸句”。
诸无常者（至）有实自性。此中初难有质碍后难无质碍。可解○二别破实德中二。今初。
又彼所执（至）准此应责○二总结非彼地水等与坚等异。
故知无实（至）实地水火○三又总破诸句”。
又彼所执（至）如空华等○四别破大有等性中有三。一破大有。二破同异。三破和合今初。
彼所执有（至）唯妄计度○二破同异性。
又彼所执（至）唯假施设○三破和合。
又彼所执（至）亦非实有○五总结破六句”。
然彼实等（至）如实智等○三结非。
故胜论者（至）妄所施设○自下第三破大自在天计中二。一叙计。二破执。今初。
有执有一（至）能生诸法。大自在天者。智论二云。大自在八臂三眼骑白牛。韦纽天四臂捉贝持轮骑金翅鸟。鸠摩罗天擎鸡持铃捉赤幡乘孔雀。入大乘论下云。摩醯首罗名字虽同而人非一。有净居摩醯首罗有毗舍遮摩醯首罗（云云）瑜伽伦记二下（二纸）云。自在等者。自在即大自在天。有外道计以为作者。彼计大自在天有三身。一法身遍于虚空。二应身唯在彼天。三化身随六道起等。又涅槃论云。摩醯首罗论师作如是说。摩醯首罗一体三分。所谓梵天·那罗延·摩醯首罗。地是依处。地主摩醯首罗。于三界中所有一切命·非命物皆是摩醯首罗天生。摩醯首罗身者。虚空是头。大地是身。水是尿。山是粪。一切众生是腹中虫。风是气。火是暖。罪福是业也。是八种是摩醯首罗身。自在天是生灭因。一切从自在天生。从自在天灭名为涅槃。自在天常一切物者涅槃因。又三藏传说涂灰外道计大自在天出过三界具三身（云云）○二破执中。总非·反征·别破。
彼执非理（至）因常有故○自下第四合破七外道。
余执有一（至）皆同此破据广百论。大梵计者。围陀论师说。从那罗延天脐中生大莲华。从于莲华生梵天祖翁。彼梵天作一切有命无命物。梵天口生波罗门梵天两臂中生刹利。两髀中生毗舍。从两脚生首陀。一切大地是修福德。戒场生一切花草以为供养。化作山野禽兽人中猪羊等类。于戒场杀害供养梵天得生彼处名涅槃。言时者。谓时论师作如是说。时熟一切物熟。时散一切物散。是故我论中说如被弓箭射时不到不死时到则小草触即死。一切物时生时熟时灭。时不可过。是故时常生一切物。方者。谓方论师。作如是说。最初生诸方。从诸方。生世间人。从人生天地。天地灭没还入彼处名为涅槃。是故方常。言本际者。谓本生安荼论师说。本无日月星辰虚空及地。唯有火水。时大安荼生如鸡子。周匝金色。时熟为二段。一段在上作天一段在下作地。彼二中间生梵天。名一切众生祖翁。作一切有命无命物。如是物故没。彼处名涅槃。言自然者。无因论师。作如是说。无因无缘生一切物无染净因缘。如我论中说。如棘荆无人作孔雀等类种种画色无人作自然而有。不从因生名为涅槃。自然是常生一切物。言虚空者。谓口力论师作如是说。虚空是万物因。最初生虚空。虚空生风风生火。火生水。水即冻凌坚作地。地生种种药草。药草生五谷。五谷生命。是故我论中说。命是食。后时还没虚空名涅槃。虚空是常名涅槃因。言我者。谓以我为诸法本。与上虚空粗同。如上七外道所计虽所执异并皆应准于前计而例破也○自下第五破声论师中二。初叙计。二破执。初中亦二。初叙婆罗门明论计。后叙二声论师计。今初。
有余偏执（至）表诠诸法。梵云韦陀论（新云吠陀）此云明论。明诸法实事故云明。彼计。此论声为能诠定量。诠表诸法。诸法揩量故是常住。所说是非皆决定故是梵主。诵者而本性者（云云）○二叙二声论师。
有执一切（至）方有诠表。声论师中总有二种。一声从缘生即常不灭。二声本常住从缘所显云云。传此二计各有四类具如因明疏明○二破执。
彼俱非理（至）待众缘故。此中二段初破婆罗门计。后余声下破声生声显二论师○自下第六破顺世外道计。于中有二。初叙计。二破执。
有外道执（至）而体实有。广百论第二（十四纸）云。复次顺世外道作如是言。诸法及我大种为性。四大种外无别有物。即四大种和合为我及身心等内外诸法（云云）唯识释家判顺世计而有三解。一云。彼计心心所法别有无碍清净四大所造故。心心所亦得无碍。二云。除心法外余根尘等皆四大生（云云）。三云。极微无差别。所生法有碍无碍耶。邪宗妄计不足责也（云云）寂曰。准广百论初解应正。第三解非。顺世乃大外道。所计深邃岂如所破乎。彼计四大实色能生粗色。所生之色不越因量。量只与所依父母本许大如第三子微。如一父母许大。乃至大地与所依一本父母许大本极微是常。子等无常。亦是实有（云云）二十唯识述记下（二纸云云）○二破执中三。一破能生四大。二破所生粗色。三合破二。今初。
彼亦非理（至）极微常住。三量可知○二破所生果中二。一难所生果不越因量。二难果实有。初中有四。今乃初合破顺世胜论本计果量同一因微。
又所生果（至）便违自执○二唯破胜论师转计。
若谓果色（至）处无别故○三合破胜论·顺世。
若谓果色（至）色根所取○四合破救义。
若果多分（至）何用果为○第二破所生果是实有。
既多分成（至）前后相违○第三合破父母及子。
又果与因（至）虚妄计度。上来别破十三大外道竟。
○自下第二总束九十六种为四种中二。今初总。
然诸外道（至）不过四种○二别中有四。今初破数论部党。
一执有法（至）青黄等异○二破胜论等计”。
二执有法（至）非眼等境○三破无惭外道”。
三执有法（至）理定不成无惭外道乃指尼乾子。亦名离系子。裸形丑陋贬云无惭○四破邪命外道。
四执有法（至）勿谬许之。阿时缚迦。旧云若提。此云正命。佛徒贬之云邪命。上来四计即叙有无俱非。一切未见谛者以情说四句。则四句皆为妄执。若能证真如悟心说之。则并成悉檀。从来所破大外道多是天仙得定者。所说并皆所计深邃。而非必以如上因量其破可成。但彼诸外道虽得四禅八定未至见谛迹证入真如实际故。百计千虑不离妄识。故悉为我教所破。可知○自下大文第二别破小乘。于中有三。一总问。二略答。三广破。今初。
余乘所执（至）如何非有。离识者犹如云心外。乃以此言简识所变○二略答。
彼所执色（至）理非有故○三广破中三。一破色。二破不相应。三破无为。初中三。二总叙执色类差别。
且所执色（至）非极微成。有对色者。即十色界。无对色者。谓无表法处所摄色。所谓有对色有三种别。婆沙百二十八说三有对。一障碍有对。谓十色处。二境界有对。谓五色·根及心·心所。三所缘有对。谓心·心所。又七十六亦出此说。俱舍论第二初明三有对。记·疏等异解纷纭。俱舍论要解广明（云云）○二别牒破中二。一破有对。二破无对三双破表无表。初中二。初破诸部有对。后重释成有对不成。初中三。一破能成极微不成。二破所成眼等有对不成。三申正义。初中二。初总非。
彼有对色（至）非实有故。此破乃对萨婆多部。色法假实诸部异计。若萨婆多。则能造。所造并是实有。若经部师。则十处极微是实所造粗色是假。若大众部·一说部等。则粗细俱假。若大乘。则世俗谛粗色是识顿变是实极微是法处。假色不能成眼等积聚色故。今所破若对经部等。则或有相符或有随一不成。可知○二别破中二。一破有碍·无碍。二破有方分·无方分。今乃初也。
谓诸极微（至）成瓶衣等。此中初破极微有碍。后破极微无碍。文旨明畅。可解不可劳拣所对部计○二破有方分无方分中二。今初破有方分。
又诸极微（至）便非有。此方分·无方分凡有三计。一有计实极微有方分。二有师计实极微无方分。三大乘极微亦有方分亦无方分。大乘假色中无极微故云无方分。以慧折色至极微说有方分。破意可解○二破无方分中叙五难。今初无方分应无光影难。
若无方分（至）定有方分。婆沙论百三十二有四说。以辨极微。
俱舍论第二（十八纸）引之评取第四大德说（云云）破意可解○二无方分见触无差难。
又若见触（至）必有方分○三极微一应成六分难。
又诸极微（至）共和集义。彼计无方分。今以理逼令有方分。若有方分必有中表。若有中表则一极微必有六方分○四极微无中表微聚不异难。
或相涉入（至）定有方分。若无中表如非色法。微聚糅住阿拏色等各各应如一极微量。故不可成聚色。二十唯识述记下（八纸云云）○五粗色应无障隔难。
执有对色（至）实有不成。上来以极微有方分。无方分俱不可得遣情见耳。不可强拘文相而论是非也。寂曰。极微甚深非情谓境。若能了此则自入法无我。入法无我则唯识理显。何者极微自体离有离无。若是有则必应有六方中间。有六方中间则应更分折。若是无则如龟毛兔角。应不成根等也。当知一切色法唯识顿变非极微成也必矣。所责五难归宿在此。可察○自下第二释成有对不成。二初问后答。今初。
五识岂无所依缘色○二答中三。一申正义。二破眼等内处不成。三别破外处不成。今初。
虽非无色（至）为所依缘。文旨明畅可解○二别破眼等内处不成。
然眼等色（至）生眼等识。外道及小乘诸部并明根体异义纷纭。如述记及法苑五根章明。今大乘则五根是识相分是识功能非极微成。五根章云。唯识第四略有二说。一难陀师等说。唯是种子无别现行净色五根。此四义。一唯见分五识种子。二唯相分五尘种子。三通取见·相二分种子。此三皆难陀师义。四护法论师假为救言。取感五识增上业种名为五根。正义则言。别有现行净色为其五根。了义灯二本云。大乘出体。三类不同。一难陀等唯说种子说为五根（乃至）二安慧师即以遍计所起相分为五根体。以能所取虚妄起故。然十八界种子各别如论第四。三护法等师是依他起种子各别。然有二说。一唯现。二通现·种。具如章·疏中明。可寻○三别破外处不成中三。一标识变定所缘缘义。二正破执。三正归正义。今初。
此眼等识（至）此所缘缘。外五尘者。是亦本识相分离识无体。五识所缘以本识所变五尘为本质。各变相分为所缘缘。由遍计妄熏习力意识生时谓为心外境。具如下说○二正破执中四。今初破正量部。
非但能生（至）识所缘缘○二破经部。
眼等五识（至）生五识故○三破本萨婆多”。
非诸极微（至）非五识境○四破众贤论师”。
右执色等（至）真实极微五难可知。从来由述记所判对破四计。以豫思之。此破非必对破四计。但是随义反复责征而已。应思○三结归正义。
由此定知（至）是色边际。此中三段。初显识变所缘缘义。二然识变下二明识顿变非积小义。三为执粗色下明极微非有实义。初中先明识变。后明具所缘缘义。瑜伽七十二云。复有余二相。一本性相。二影像相。云何本性相。谓无分别所生及相所生共所成相。云何影像相。谓遍计所起胜解所现。非住本性。伦记十九上云。西方判此二相有二家。一云。本性相乃依他离言实相。影像相乃遍计所起即法执分别。一云。遍计是分别异名。非谓所执。即以二相辨质·影。本性相即本识名言熏习力所变。是即本质。影像相即七转识识上所现相分。余文可解。次显识顿变中。瑜伽第三初云。由一切内外大种及所造色种子皆悉依附内相续心。乃至诸大种子不生诸大。已来造色种子终不能生。造色要由彼生。乃至复次于色聚中曾无极微。若从自种生时唯聚集生。或细或中或大。又非极微集成色聚（云云）又十六（十二纸）显扬五（七纸）十七（十一纸）十八（五纸）并明所缘境依附本识随缘顿现。可寻。演秘云。问。瓶等顿变亦非微成。何故名假。答。传有两释。一云。瓶盆等相虽识顿变。然唯是形故说为假。今说所缘识顿变者意显色故。故实非假（云云）二云。瓶等顿变但四境相故。四境实说为瓶等。故名为假。后说为胜（云云）问。如色等法形表等假五识缘时。为缘假为缘实。答。西方有二释。一云。五识唯缘实。现量缘自相故。如色处中。唯青等实眼识缘之。五识同时意识明了取得长短等故。长等假色色处所摄。若约别根境相对。长等是法处收。唯意缘故。今言随大小者。眼识随其显色大小顿变而无大小解。意识缘之作大小相。如色处尔。乃至触处亦应准知。二云。五识亦缘假以能明了照其自相。是处自相非事自相（云云）述记出此二解评取前解。对法钞一末叙三说。评取前二破斥后说。其旨相似可见。后明极微非实中。瑜伽第三云。又非极微集成色聚。但由觉慧分拆诸色极量边际。分别假立以为极微。又五十四（十一纸）明由五缘故佛说极微。具如法苑极微章明。极微是假是名极略色。法处所摄意趣深玄。可察○第三申正义。
由此应知（至）非极微成。此一文结上内根外境皆识所变非心外色以示正义。可知。上来破有对色竟○自下第三破无对色。
余无对色（至）真实色法。二量可知○自下第三双破表·无表。初问。后破。今初。
表无表色岂非实有○二破中二。今初总非。
此非实有○二别破中。二初正破外计后遮外难。初中二初反征。后正破。今初。
所以者何○二正破中二。一破表。二破无表。初中二。先破身。后破语。初中亦二。初破外计。后申正义。初中三。一总问诸部。二别破诸部。三结。今初。
且身表色（至）以何为性○二别破诸部中三。一破萨婆多。二破正量部。三破譬喻者。今初。
若言是形（至）不可得故。俱舍论十三（二纸）叙有部以形色为身表破斥（云云）光记十三（四纸云云）长等极微等者遮转救。如述记辨○二破正量部。
若言是动（至）应非灭故。俱舍论十二（二纸云云）经部破正量部动为身表。大旨同今。正量部计具如光记明。不待因等者。异计纷纭。今以图旌焉。
T68001801.GIF
此中初明有为法刹那灭无动义。以斥动为身表。后明灭不待因。以遮彼计薪等灭而待客因。主因即生异灭。非今所明。可知○三破譬喻者。
若言有色（至）类触应知。成业论云。日出论者作如是言。诸行实无至余方义。有为法性念念灭故。然别有法。心差别为因依手足等起。此法能作手足等物异法生因。是名行动。亦名身表。是色处所摄（云云）经部凡有三种。一根本经部即鸠摩罗多造结鬘论。广说譬喻故名譬喻师。二室利逻多造经部毗婆沙。三但言经部。今所对破即根本经部也。成业论云。云何此法能令自身转趣余方别异而起。若言由心差别所生风界。即应如是风界其性是动足能为彼异法生因。何乃离风执有动法（云云）又触下转破。汝执此风设许有表。即通善恶。触法不应通善恶故。非显香味下明显香等并皆非身表。量云。汝表色亦非是显及香味。无表示故。如触。述记以二解会释香积世界之香等。可见○三结。
故身表业定非实有○第二申正义。
然心为因（至）假名身表。述记云。大乘五尘皆无记性。然余处言色声二处通善恶者。一为随顺小乘等说。二为表示内心说。实非善恶。由加行心为等起因显随心之善恶。简余香等扶根诸尘故令内念念识所变生灭之身往趣余处表示心。故假名善恶说为身业。言识变简萨婆多等。生灭相续简正量部等似有动作。简譬喻者等。表示心故显其表义。此非业体。表示其心故名表业（云云）寂曰。识变是大乘不共之妙旨。非诸部声闻乘教之所明也。所以诸部虽各立理。并皆为大乘之所破。是乃由未明一切唯识之玄猷也。应知○自下第二破语表。
语表亦非（至）于理无违。此中初破外执。后然因心下述正义。破意可知。婆沙百二十六·俱舍十三初广明语业。可寻。问。婆沙第十五云。佛一刹那心能起一语。一刹那语能说一字。声闻·独觉一刹心能起一语。一刹那语不能说一字（云云）今何言一刹那声无诠表耶。答。述记释云。设汝说佛一刹那亦不能实诠。如汝说极微。大于大乘者以粗心故缘之不着。如我极细一刹那声（云云）述正义中。识变之言通简外计。可知○自下第二破无表二。初破外执。后述正义。今初。
表既实无表宁实。此破萨婆多等计实有无表色。婆沙百十二·百三十二·百三十三广明无表大种造实有。可寻○二述正义中二。一总明。二别释。今初。
然依思愿（至）理亦无违。思通定散无表。愿局散无表。善谓定道及别解脱戒。恶谓不律仪无表若处中无表。通依善·恶·思·愿分限。
当知依思愿善恶分限或种或现相续制止功能假名无表○二别释中二。一明散无表。后明定无表。今初。
谓此或依（至）增长位立了义灯云。问。无表之色依表种立。表有多念。依何念立。答。于初刹那正发身语之思或俱时发或前后起。俱时同一种。前后各别种。皆于初上立。第二刹那已去非因等起。但名刹那等起。非根本故（云云）胜身语等者简中下思。依思·愿·善·恶分限熏成种子未舍。以来刹那刹那运运倍增。若依难陀等师。新熏种念念种子体新倍生。假立无表。若依护月等师。唯本有种体虽不增而功能增。若依护法师新旧合用唯取新熏种倍倍生时用增上说。演秘以五解辨。一云体增。体有二种。一新。二旧。唯新熏增而非本有。本有势力不及新故（云云）二云。由发戒思合新体增本有用增。依体增立。三云。新旧悉体增长。依二增立。四云。新种用增其体不增。本有体用皆悉不增（云云）五云。本亦用增而体不增。慈恩疏主处处评取用增。具如表无表章明○二明定无表。
或依定中（至）故是假有此中兼明定道二戒。定道二戒是随心转故。于现行思制身口恶不起义门假立无表○第二遮外难。
世尊经中（至）说为业道。此中初难可知。后答中。初出体。后释名。初中三。思者出于瑜伽五十三大乘成业论及俱舍论第十三。经部大乘并依此三以判思业思已业。何等为三。谓一审虑思。将起身语先审虑故。二决定思。将欲作故起决定心。三动发胜思。正发身语动作于事。前二是意业亦名思业。后一正发身语。思名身语业。依身语门转故。假名身语业。非身语即业体。五十三云。不发身语思名意表业。自有表知故。问。大乘立意表业。亦可意业立无表耶。答。法苑表无表章出于三说。初说。谓意表亦发无表。而唯善性非染无记。又声闻得戒唯发身语无表不发意三支无表。菩萨利根其发十支无表。第二说。谓善恶二思极重皆发无表。贪·瞋·邪见三业道亦能发无表（云云）第三说。谓意有表业。圣教所说未说意有无表。非增猛故。不发无表（乃至）于此三说第三为正。述记亦取不发义。要集云。三藏意于意思立表无表。法苑二说。一云。发无表。一云。不发。后说为正。三藏意者存前解。淄洲斥此会释（云云）寂曰。慈恩疏主以不发为正者。且约通三乘门判之。若依大乘不共意则不必然也。所以知者。法苑释名中云身·语·意三无表。又支多少门中云既许意有无表。又四大造性门云大乘唯意表业发杀生无表。又问答中答意无表乃作二解。一云。善中有无表。二云。恶亦有无表。于此二解不评是非。由是观之若据大乘随自意门。则基师亦以意有无表为正乎。大乘判三业之中。意业最胜。身·语既发无表。意业何有不发无表也。但意表·无表不可立色名而已。具如义林纂注辨。十业道义如婆沙百十二俱舍论十七初明○第三总结非。
由此应知（至）变似色生此结非申正义。上来破色竟
唯识论略疏第一（并悬谭）

[book_title]成唯识论略疏第二（论本第一）
长泉律院苾刍普寂撰
○自下第二破不相应中二。一总破诸部。后别破异计。初中复三。一总非。二却诘。三量斥。今乃初也。
不相应行亦非实有○二却诘
所以者何○三量斥二。今初举体相及作用而不可得以显是假立非实有。
得非得等（至）分位假立○二举蕴所摄而心心所及色无为所不摄以证是假非实。此定非异（至）非实有体。毕竟无者。五种无之随一也。瑜伽十六（五纸）云。何等名为所观无法。当知此相亦有五种。一未生无。二已灭无。三互相无。四胜义无。五毕竟无。乃至毕竟无者。石女儿等○自下第二别破异计中三。一破本萨婆多等。二破大众部等。三例破成实师及正量部等。初中六段。一破得·非得。二破同分。三破命根。四破二无心定及无想异熟。五破四相。六破名·句·文。初中有四。一问外人说有由。二外人引经证有。三以理教难。四申成正义。今初。
且彼如何（至）有实体用。不相应名义出于俱舍论第四（十三纸）光记（四十六纸）等。彼计不相应行有十四而有实体。故今乃举十四对破。若依大乘。色心分位假立不相应法。非异色心别有实体。数亦无定。瑜伽五十二·五十三及杂集说有二十三。第三及五十六·显扬第一·百法论说有二十四。今论及五蕴论等说十四法。其说十四者随转小乘或对破小计故耳。今乃欲破实有。先征彼说实有之由○二外人引经证实有。
契经说故（至）显得非得。俱舍四云。何缘知有别物名得。契经说故。圣者于彼十无学法以生以得以成就故已断五支。乃至广说十无学支。出于婆沙九十四（八纸）杂集十（十纸）等明○三以教理难中二。今初总非。
经不说此（至）为证不成○二申难中二。初难得。后例破非得。初中亦二。初就教难。二以理征。今初。
亦说轮王（至）善种等故。此中初举轮王成就七宝反征。经说轮王成就七宝。岂可成就他身非情。汝若言虽他身非情不可成就由于宝有自在力假说成就。汝计善恶法有得亦应如彼宝假说成就。汝若言宝现在有故应由自在假说成就。所谓善恶等法非必现有而说得成就故其得应有实体。是亦不然。离现实法非吾所许。何以故。以善恶等种现在有故。于三世法假说成就。设无为法能得无漏智现在有故说得成就。应知○第二以理征二。今初总问彼”。
又得于法有何胜用○二别难中二。一难能起。二难不失因。今初。
若言能起（至）得便无用。此一段文自有六难。初以无为难。二一切非情下以非情应不起难。三未得下以未得已失法应永不生难。未得法者。如欲界有情于上二界法。已失法者。如离欲者于欲系法。四若俱生下以生相无用难。五又具下以具得者应三性法一时顿现难。六若待下难意可知。此一段难全依瑜伽五十二（九纸）之意。俱舍论第四（十四纸）经部难有部之旨粗同此意。可寻○二难不失因。
若得于法（至）俱为无用。此破正理救。正理十二（三纸）以得为不失因。破意谓所得法不离有情应假立得不可别有实有得为不失因也。大乘则于一切色心随属于己假立为得故。设他身非情上亦有自在随属义则得名得等。应知○第二例破非得。
得实无故非得亦无○第四申成正义中二。初明得后明非得。今乃初也。
然依有情（至）现行成就。瑜伽五十二（九纸）云。云何得获成就。谓若略说生缘·摄受·增盛之因说名为得。由此道理当知得是假有。演秘云。种是生果之因缘故名为生缘。由种有生果之功能果方得有。种名摄受。即所生果名为增盛。或种有生果势用名为增盛。增盛即因。由有此能假立为得。三种成就者。瑜伽五十二（九纸云云）。
[IMG:成唯识论略疏_6.gif]
五十六初（云云）杂集五（十八纸）亦明三成就。而种子成就与瑜伽稍异。今以图彰焉
[IMG:成唯识论略疏_7.gif]
寂曰。五十二所说粗同于俱舍所出经部义。盖斯随转理门之说。而杂集第五细判体用。究理之说耳。应思。述记于是广辨得·非得差别。可寻○第二明非得中二。初明非得。后因明异生性。今初。
翻此假立不成就名○二因明异生性
此类虽多（至）未成就故。今乃依五十二（十一纸）之文。又五十六云。问依何分位建立异生性。此复几种。答。依不生起一切圣法分位建立异生性。此复三种。谓欲界系·色界.系·无色界系·显扬论一（十五纸）云。异生性者。此有二种。一愚夫异生性。二无闻异生性。愚夫异生性者。谓无始世来有情身中愚夫之性。无闻异生性者。如来法外诸邪道法。杂集二（三纸）云。异生性者。谓于圣法不得假立异生性（文）婆沙论四十五广明异生法·异生性。俱舍论第四（云云）婆沙·俱舍等。有部判性为无覆无记。大乘则述记云性唯染污。了义灯二末云。大乘通三。不善·有覆及以无覆（云云）若依犊子部。欲界见所断十烦恼以为体性。有部计别有体性。唯是无记通三界系不相应。经部计不立有别体性。但于曾未生圣法相续分位差别假立名异生性。大乘则虽立不相应非异色心别有体性。但于见断二障种子未永断位假立异生性。问。其得圣法为在何位耶。答。演秘云。有义两释。一云。义同小乘。不获一切三乘圣法名为异生。若获少分即名圣者。故俱舍论第四（云云）二云。与有部义异。二乘回心未至初地。亦名圣者。得生空智断烦恼故。亦名异生。未得法空智未断所知故。乃至详曰。今取后释（云云）寂曰。瑜伽论说三乘法。若于声闻地而判之。应准同婆沙等如前说判。若依菩萨地而论之。应依后说。可考○自下第二明众同分中三。一问。二答。三破。今乃初二。
复如何知（至）乃至广说○三破中二。今初略破。
此经不说（至）为证不成○二广斥中二。初叙三难。二述正义。今乃初也。
若同智言（至）有实同分。此中三难。初内外相同难。同智言者。如婆沙二十七（四纸）俱舍论第五初明。俱舍论要解第四广辨之。今不复出。次又于同分下第二能所无差难。俱舍五（二纸）光记五（六纸云云）后若谓下第三宿因成同难。可解○二申正义。
然依有情（至）假立同分。瑜伽五十二（十纸）杂集论二（二纸）说。同分假立（云云）可寻○第三破命根中三。一问。二外答。三破。今乃初二。复如何知（至）说名为寿○三破三。初总非。二以三难征。三申正义（寂曰。述记分科甚违论旨。故今改科）今初此经不（至）不成○二以三难破。今初离识无别难。
又先已成（至）无别命根○二如受非根难。
又若命根（至）非实命根○三假设他问破”。
若尔如何（至）有实命根。此中三问三答。初以三法征以四正断答。谓四正断于一精进立。三法亦尔。于一阿赖耶识一期连持相续分齐假立命根。述记云。但是一识义别说三。谓阿赖耶识相分色法身所得名暖。此识之种名寿。以能持识故现行识是识。次住无心下外人以无心位寿暖应无诘。岂不下引经证识恒有。后既尔如何下外人复征。识恒有何名无心位。彼灭下论主示。转识灭故名无心位。非谓阿赖耶识亦无。言后当说者。指下第三卷。此识下显赖耶是界趣生体以遮外执○三申正义。
然依亲生（至）假立命根。了义灯二末云。命根述正大乘诸教有六不同。一唯说第八识种。如此论是也。二通说现。瑜伽决择云。八根种现定成命根在中。三唯内六处。显扬第一云。命根者谓先业所引异熟六处住持决定性。四通五蕴。集论第一（云云）杂集释云。同分者。于一生中诸蕴相续等。五依总相说。瑜伽五十二说。如何命根。谓于彼彼处所生自体所有住持限量势分说名为寿。六依异熟说。五十六（云云）相宗诸师率以第一为正。寂曰。诸说并有道理不可偏取焉○第四破无心定及无想果中四。一问外。二外答。三难斥四述正义。今乃初二。
复如何知（至）令不现起○三难斥中二。初厌色齐心难。二假遮非实难。今初。
若无心位（至）此云何然。文旨明畅可解。演秘设多义解释（云云）○二假遮非实难。
又遮碍心（至）假亦能遮○四申正义。
谓修定时（至）亦非实有此中三段。初明二无心定。次明无想果。后结非实有。二定义出于瑜伽五十三（十二纸）五十六初·伦记十五下·显扬第一（十四纸）杂集论第二初·今论第七论疏。至下当辨。次无想定前下明无想果。婆沙百十八出五说。评家所说。谓无想异熟是无想定所感。一切色根及命根众同分是业所感。余蕴乃俱感。俱舍论同于评家说。如俱舍要解四辨。述记七本叙三解。二本出于二解。略纂以一解释举泰师解破斥（云云）今作图叙之。
[IMG:成唯识论略疏_8.gif]
后故此三法下结非实有○第五破实有四相中四。初问外人。二外引经证。三破执。四述正义。今初。
复如何知（至）有实自性。枢要上末云。上座部立二相。化地部立三相。一刹那灭蕴。一切色心。二一期蕴。谓寿命。此二辨相。三穷生死蕴。虽别有法而非有相。正量部立四相。色法一期多时生灭心心所法灯焰铃声刹那刹那生灭（乃至）叙有部·经部计。有部所立出于婆沙第三十八·俱舍论第五（十二纸）有部·经部对辨可见。大乘四相如瑜伽五十二（六纸）八十一初等明。可寻○二外人引经证。
契经说故（至）乃至广说婆沙三十九初·俱舍第五（十纸）出之。经部对破（云云）大乘所立具如五十二明。伦记一下（三十七纸）十一下（三纸云云）○三破执中有二。一总非。二别破。今初。
此经不说（至）为证不成○二别破中七。一六转无差难（至）七有无乖角难。今初。
非第六声（至）即色心故。第六转声。谓属声也。如经说三有为之有为相。而有之言则虽是第六转非第六转必有别体。犹曰色心之体。岂可离色心而别有体。今亦应尔。有为法体生住异灭。即三有为相非色心外别有三相○二能所不异难。
非能相体（至）异地等故。俱舍论第五（十五纸）有此难（云云）○三二相应齐难。
若有为相（至）应异所相。婆沙三十九（十二纸）云。问。如有为法有有为相。无为亦有无为相耶。设尔何失。若有者云何无为名非聚法。若无者品类足说当云何通。如说云何不生不住不灭法谓一切无为法。答。应作是说。诸无为法无无为相。问。若尔品类足说当云何通。答。翻对有为故作是说。谓有为法有生住灭。无为异彼说不生等。非谓别有不生等相（文）演秘作二解（云云）寂曰。初解不允。经论之中虽说无为之相。是即以相之言形容非相。恶有假相也。有为诸法有迁流相。应立假相。无为法是不生不灭。何可立相也。然不生不灭之言约教有别。若依相宗。则或约性说不生不灭或约无起尽或约遣执着。若依性宗。则说有为法当体即不生不灭。可知○四四相齐兴难。
又生等相（至）用不应俱。此中有三子段。初例体应俱难。二若相违下例用相违难。三又住异灭下新义乖古难。婆沙三十九（初）有二说。一谓法生时生有作用。灭时老灭方有作用。体虽同时用有先后。一法生灭作用究竟名一刹那乃至二或生灭位非一刹那。然一刹那具有三体故说三相同一刹那。光记云。前家约用。后家约同时具有三体。各据一义。然无评家（云云）刹那分齐如极微有方分·无方分两不可得。前后有过。同时叵成。毗婆沙中所说二义叵以情图。只是使学者生智之粮耳。其实则非是未见谛者之所测知也。若以情谓而计度者。才有所说则并堕四句。胡成正理也。应思。次若相违下即难婆沙后义。后又住异下破正理计住等三相体用俱同时。正理者十三（二十五纸）（云云）○第五段有三难。一如体本有难。二因非本有难。三生等无能难。
能相所相（至）便为无用。述记之中往复折征解第二难。可见○第六例同无为难。
所相恒有（至）不可得故。了义灯三云。问。此破与前理有何别。答。前以彼宗不离无为别立能相例破有为不令别立。今以有为体恒有说生等合例破无为体恒有应生等合。故二文别○七有无乖角难。
又去来世（至）进退非理。此中有四子段。一定世有无难。二生名为有下生灭非依难。初难生在未来。后难说灭在现在。三灭若下灭生相翻难。四又灭违住下违同顺异难。后故彼所执等者总结非○第四述正义中二。初申自义。后结成假。今初。
然有为法（至）转变名异。有部所计生相在未来。住异灭在现在。具如婆沙十八·四十六等明。难意可知。若大乘所立。则生住异三在于现在。灭即灭无。在于未来。然表此有后无故。于一刹那假立四相。具如瑜四十六等明。一期四相如瑜伽八十八（十一纸）显扬十四（十二纸）等说。可寻○二总结相假。
是故四相皆是假立○第六破名·句·文身中四。初问外。二外引教答。三广破。四述正义。今乃初二。
复如何知（至）名句文身○二外引教答。
契经说故（至）名句文身○三广破二。今初总非。
此经不说（至）为证不成○二别破中五。一如色非诠难（至）五征机调难。今初。
若名句文（至）非实能诠○二名等无用难。
谓声能生（至）何用名等○三声色无差难。
若谓声上（至）别有实体。了义灯中假设外问解释大小旨异。可寻○四例声生语诠难。
若谓声上（至）唯语能诠。此中四段。初例弦管等难名·句·文实有。次又谁等者。示弦管等非必不能诠。次声若能下例显一切音声皆应有诠用斥离语别有名·句·文。后若唯下结非离语声别有名等。义灯·演秘有辨。可见○五征诘调斥。
何理定知（至）天爱非余。此中初外问。次反诘。后调斥。天爱者。调弄之语。如述记枢要上末（二十五纸）俱舍光记四（二十三纸）明○四申正义中四。一显假差别。二显三用殊。三明不即离。四会相违。今初。
然依语声（至）名句文身。此乃总依一切有情假立名·句·文。若夫佛及自在位菩萨。则一刹那声说无量陀罗尼名句。非性相之所定判也○二显三用殊。
名诠自性（至）为三所依。名句文义如俱舍论第五·瑜伽论第十三·第五十二·伦记五上·十三下·二十一下·杂集第二·义林总料简章及纂注明。自共相义出于入楞伽三（十五纸）佛地论六（五纸）唯识述记三末（二十三纸）九本（二十七纸）十本（五十五纸）伦记一上（二十九纸）六下（十纸）十一下（二纸）等明。自性差别与自相·共相其致相似义门稍异。可知。然因明家所谓自性差别其旨大殊。不可一混矣。若性相门辨其二相。如色是自性色上常·无常我·无我等是差别。又于色上如一青是自性青有种种青即是差别。然实自性非名所诠。今言名诠自性诠共相自性。言共相自性者即共相之体也。且如言火召共相火体以遮非火耳。然名诠共相。尚是施设安立门。其实则一切法自相及共相并是离言法性。非假智言诠之境。但以名召体生他假智而已。非名等能诠法体也。寂曰。如五根五尘唯心心所现智证非比智之所能实知。但于施设语言门于唯召其自体不得别义上云名诠自性。非诠言称共相之体也。然自共相别义不一准。若通途则色等极微心心所法体不与他共名自相。空无我等该通诸法者为共相。因明集量论所说与此稍异。不问一切自相·共相。现智所证即名自相。一一假智言诠所及分别散心比量智境是名共相。佛地论第六说。妙观察智缘诸法自共相以诸法一一自体为自相。是如小轮围山。真如遍一切法如大轮围山。是名共相。自共相义理致幽深。可察。然则若约现智所照论焉。则名等不能诠一切法自共相实体。若约比量智境及非量妄计。则名诠自性全无所妨。述记（云云）明不立颂由。此义如俱舍光记五（五十八纸）辨。可寻○三明不即离。
此三离声（至）亦各有异。名·句·文乃声上屈曲差别故。与声假实不同。不即不离。可解。法词二无碍等者。法无碍解缘名·句·文。词无碍解缘声为境。四无碍解如婆沙百八十（九纸）瑜伽四十五（二纸）显扬四（六纸）十地论二（十六纸）大乘义章十一等明。声与名等蕴处界所摄各异。可解○四会相违。
且依此土（至）假立三故。六尘说法出于无垢称经第五·楞伽魏译四（二纸）唐译三（十纸）等○二破大众部等。
有执随眠（至）非不相应。宗轮述记（六十一纸）论云。随眠非心非心所法亦无所缘。随眠异缠缠异随眠。应说随眠与心不相应缠与心相应。疏（八十一纸）（云云）彼亦下破意可知○三例破正量部等。
执别有余（至）皆应遮上。正量部计不失法如券。此即以诸业引果功能立不失法。彼以此为不相应法。成业论（云云）成实论家以无表业为不相应。正理论师以和合性为不相应等并应例破。从来诸计未说一切法唯识而色心分位假立不相应故并受此破。非敢向其所立诤竞是非也○自下大文第三破无为法中三。一破外计。二显正理。三总结非。初中亦二。初总非。次别破。初中亦三。一总非无实。二显法定无。三为量遮破。今初。
诸无为法（至）理不可得○二显法定无。
且定有法（至）无为定有。此三初乃现量所得。谓五识缘五尘及他心智境等。第二乃非量心之境。第三是比量智境也。今此无为法是现·比·非量所不摄故。应非离色心等别有实体也○三为量遮破。
然诸无为（至）实无为性。演秘云。问。无为云何色心显耶。答。有义。虚空无为通色心显。佛地论云。五蕴无处显虚空故。又心缘空故名心显。择灭无为若依能证唯心所显。若依离缚自性断者亦唯心显。由简择心断染显故通说三断。是色心显由断五蕴而证得故。或唯心显若非择灭通色心显。色心缘阙而证得故○第二别破中三。一破萨婆多。二例破余部。三总破无为无因果。今初。
又虚空等（至）非遍容受。三无为一多等义如俱舍界品初引婆沙明。婆沙第十明虚空体一。同三十二（六纸）明择灭非择灭体多（云云）寂曰。婆沙所说是教限分齐。未明法空及如来藏心故。故作斯未了说耳。不可妄以情谓而是非矣○二例破余部。
余部所执（至）准前应破○三总破无为无因果。
又诸无为（至）异心等有。旧俱舍论云无为非因果。新云无为无因果。具如俱舍论第六（十四纸）疏记明也○第二申正义中二。一依识变假施设。二依法性假施设。今乃初也。
然契经说（至）假说为常。闻他说有虚空等。随名起分别心缘虚空等相。有漏位唯第六意识缘。入地已去后得智缘前无分别智中法性之空等及缘佛所说空等变似空等相。是通第六·第七二识缘至于佛果。三智所缘或除成事或通八识。智遍缘故。下论云。无为何性摄耶。三皆容摄。心等变似虚空等相随心生故。依他起摄。愚夫于中妄执实有。此即遍计所执性摄。若于真如假施设有虚空等义。圆成实摄。有漏心等属依他无漏心等容二性摄。众缘生故摄属依他。无颠倒故圆成实摄○二依法性假施设有。
二依法性（至）名曰真如。此明于一真如假设六无为。一切诸法不生不灭。由慧烦恼灭处即不生不灭真理显是名择灭。此真如性本净名非择灭。或有为法缘阙不生不生故。不灭本性自显。亦名非择灭。不动者。杂集二云。不动者。谓已离遍净欲未离上欲。苦乐灭无为。想受灭者。已离无所有处欲止息想作意为先故。诸不恒行心心所及恒行一分心心所灭无为。当知此中有二种应断法。谓诸烦恼及此所依受。受有二种。谓变异及不变异。如其次第苦乐非苦乐。当知烦恼断故建立择灭。二受断故如其次第建立不动想受灭（云云）如瑜伽五十三（十三纸）显扬一（十五纸）十八（十六纸）等明。余名并于义门立。其实则真如无为。四句永绝百非洞遣。非名所诠。无名立名故十种名中名究竟名。可知○三总结非。
故诸无为非定实有总非。可解。述记之中诸门分别（云云）诸部异执以图示。
[IMG:成唯识论略疏_9.gif]
寂曰。瑜伽五十三（十纸）之文。是但释空非二灭之文。而非立二无为。又瑜伽第一百（十三纸）出三无为未见说八种之文。恐是疏主谙记之差耳。上来别彼竟○自下大文第四合破外道余乘计法实有。
外道余乘（至）亦是法执。此中初破所取。次破能取。次诸心心所下明心心所幻有假有。后为遣下明唯识真胜义无相可取。寂曰。此一段文与般若真空理其旨吻浃。宜哉龙树·天亲内鉴冷然道不相妨也。后代性相偏取有无互诤者。盖时之弊也○自下大文第五解上法执分别俱生位次中二。一明二执行相断位。二明执所缘有无初中二。一举数列名。
然诸法执（至）二者分别○第二依列别释中二。一明俱生。后释分别。初中有三。一释俱生义。二正明执体。三明伏断位次。今乃初也。
俱生法执（至）故名俱生○二正明执体中二。一明第七识俱。二明第六识俱。今乃初也”。
此复二种（至）执为实法。此出护法计。若安慧计。则谓第七识唯有我执而无法执（云云）一切众生未得无漏未起已来恒时执取故云常相续。此识缘境至下当知○二明第六识俱。
二有间断（至）执为实法。一切诸法本来寂灭。自性涅槃但由无明妄执力生蕴等相。而不了蕴等诸相是识所变似有无性执为实法。寂曰。第六识俱俱生我执总别取蕴相。今俱生法执总别取蕴处界。文义显著无复可论。相家学者芜论凿说。如闹丛林。岂可谓之弘通二空唯识之妙道乎哉。寄语同志。苟欲开发此论之玄猷者。应须努力拨遣李唐以来之弊风也。若不尔者此道几乎坠地矣○三明伏断位次。
此二法执（至）方能除灭。初地住心已后乃至金刚以胜无漏无间道智之所断除。可知○第二明分别起法执中四。一明分别名。二显执所在。三分二别释。四伏断位次。今乃初也。
分别法执（至）故名分别○二显执所在
唯在第六意识中有○三分二别释。
此亦二种（至）执为实法。于一切法不了真空唯识执为心外有实法体。种种遍计。是名法执。所遍计境无量无数。于中任运起而不由邪教邪思者是名俱生法执。由邪思等构画分别起者名分别法执。理趣显然。然慈恩疏主错解佛地论意以我执所迷二十句六十五句辨法执头数。至处皆尔。恐非是论正旨论旨焉则就我见必带法执。且准我执所迷句数以辨法执头数。非谓法执所迷境全同我执所迷句数。不尔者一切处一切时执心外有法。无量无数遍计法执何句所摄。学者应思○四明伏断位。
此二法执（至）即能除灭。分别法执粗猛故菩萨入见道位顿断无余。是时真如自体显现。是名真佛出现。是云生诸佛家。亦名真佛弟子。是即菩萨一阿僧祇耶所熏成。
福慧种子资发此真明拔除无始时来所成就毒树之根本。岂是容易耶。今言粗故易断。且望初地住心已去乃至金刚经历二阿僧祇劫数数修习断微细难断法而言耳。见道断障至下当辨○第二明执所缘或有或无。
如是所说（至）如幻事等。本法有无如上已明。此一段文之虽易解。三性三无性妙旨具在此中。遍计所执空无所有犹如龟毛兔角。依他缘生亦如幻有。幻有乃似有诳惑愚夫而已。以智照则一切诸法当体寂灭自性涅槃。唯是一心真法界矣○自下大文第三别征总结中三。一牒前示非。二别破上座部等计。三重总结引经证成。今初。
如是外道（至）实有体故。此中初牒前所计。次故心心所下正显非。谓一切心心所所缘唯是自识相分。非有心外色等为所缘缘。后缘用下释心外境无有实体故不能为心所缘○二别破上座部等。
现在彼聚（至）余非所取。此中初明自心缘他心心所亦唯取自心相分非亲缘他心之义。如他心智。自心心所前聚后聚互缘亦尔。后同聚下斥同聚心心所互相缘。大众部·上座部·法藏部等许同聚相缘异义如唯识疏家引婆沙第九明。寂曰。予窃谓。此一段文因上明色等皆自识相分非心外法能为所缘缘。
便显自他心聚相缘·自心心所前后相缘并皆非离自心别有所缘缘及以同聚心所亦非亲所缘之旨而已。非必抗对他之异计。应思○三重结引经证。
由此应知（至）似彼而转。契经者厚严经。即密严经同本。三藏将来未译○自下大文第三重释外妨难重净三句中三。一叙难。二破斥。三结正。今初。
有作此难（至）似外境转。演秘（云云）寂曰。此难盖印度旧来吠世师一个之难辞。故今叙辟之。当时此地拂迹所无。于此徒费工夫。可谓丧车后之药袋也。不耶○第二破斥中二。初破外道。后因斥余乘。初中二。初破真事无。二破似事及共法。今乃初也。
彼难非理（至）前已破故○二破似事及共法中二。初总非。后别破。今初
依类依实（至）俱不成故。演秘（云云）○二别破中二。一破依类不成。二破依实不成。今初。
依类假说（至）不依类成。演秘意谓。破类实中皆指似事·共法。有义云。依类似事不成。依实共法不成。似事·共法别配类实（云云）秘主破（云云）寂曰。此破当矣。依类不成者。彼宗计人类同异句收。以人性似火人·火上俱有猛赤义名共法。论意如是。今破云。猛赤在德句。非在同异句收（云云）○二破依实不成。
依实假说（至）不依实成○二因斥余乘中三。初总非。二别显。三结依。今初。
又假必依（至）亦不应理。述记云。上来已破外道真事。今破小乘伏难真事。或是外道佛法共许真事假亦不依。应思○二别显中三。一显不依真唯依共相转。二显假诠智有胜功能。三总申假说不依真事。今初。
真谓自相（至）共相而转。自相境者。谓离言性唯现量得。假智即有分别智。此智唯缘共相不缘自相。可知○二显假诠智有胜功能。
亦非离此（至）为假所依。枢要上末云。亦非离此有别方便。有二解。一云。即以假智诠施设自相为假所依。由假智诠显于法。如手指月等。不尔如何说为能证得也。二云。假智诠境不得自相。亦非离此二外更有别方便施设自相可为假所依显此二。既不得自相。离此无方便可得自相。意显自相除诠智外莫能证得者（文）言诠假智虽不得法自相。然无离此诠缘别可得自相方便。故以假智言诠显法自相。假智言证之所诠变与彼自相相似。故名为假。演秘（云云）○三总申假说不依真事。
然假智诠（至）不依真事。假智言诠必由声起。声不及处此便不转。声不及处即自相境。述记云。问曰。若不着自相横为分别。何非是执。即善心等中应有法执。如法执不善心亦不称境故。答曰。法执之心非但不称本质亦不称影像亲所缘共相之法依他性。故名为执。或坚着此亲相分故说之为执。此善心等缘共相时。虽不称自相本质而称于影像所变。亦不横计坚着。与法执不同。以彼影像依他性故。或比量等心缘亲相分亦不相称。若相称者。应言得体。由此但非坚着此境故不名执（云云）寂曰。法执三性有无者。古来一个之诤论也。安慧论师计。法执通三性心。护法宗计。法执唯在染无记心不在善心。然此二计各有道理非可偏取。而约教判焉。则护法宗义乃相宗相分之教也。安慧所立乃从相入性之分齐。其致邻于贤首所判终教也。疏中以坚着·不坚着而辨善心无法执者善矣。其言善心虽不称自相称影像所变者义未了当。何者虽是善心。其有漏心第六意识独散缘相取法取我。岂可得言称于影像所变乎。寂窃谓。二执诸识有无法执三性通局乃性海自尔之波澜而大乘始门应必有之智印也。凡三性心品其染污心者深着尘境违逆真性。无记闇心次之故我执唯在染心。法执通染无记心。其善心者虽是有漏。必顺性起而无坚着故。亦此心即净法界等流出世净心之光影故。不说为有法执。据此理则护法宗义道理极成。若复据其所谓善心者虽是无漏。其因中者五·八未转故。尚带微细法执。未得于心性究竟明了。况于有漏心乎。施戒等善于名相转者恒不离无明妄执故。亦为有法执之义。则安慧所立深契道理。是故此宗所立两义并存而彬彬乎。妙道也。后偏朋护法宗抑废安慧宗者。可谓单轮只翼矣。岂可成全功哉○三结依。
由此但依（至）不应正理。似事乃其相依他性是。即不能于一一境如自相取转于共相。共相乃自相上起妄增益之相。是唯假有非真实有。遍计所执我之与法是依他起上起妄增益。当情现有都无自体。然安慧论师意谓自体分证量诸法自相。是依他离言境。若有能所取才堕分别。皆是共相转。是遍计所执而非依他性。若护法宗意谓。共相不离自相。色等共相即全自体而起。故此共相亦依他起。善心缘此共相所缘不违影像故不为有执。遍计妄情更执此影相坚着横计。是名为执。是故护法宗意。则遍计义增益义通三性心。轨唯在染无记心。若安慧宗。则三性心并遍计妄增益。皆带法执分别。如上已辨○第三结正。
然依识变（至）说我法名。诸圣教中于识所变见相分上假说我法以对遣愚夫所执实我法也。契经者厚严经也○自下大段第二释下三句。于中分二。一别释三句。二别解能变义。初中二段。初释初句。后释后二句。今乃初也。
识所变相（至）类别唯三。上言有种种相转彼依识所变。今乃承彼牒识所变。可知○二释下二句中二。初明三能变。二释及言。初中三。今初明异熟识。
一谓异熟（至）异熟性故。多异熟性者。此识初从愚位乃至金刚通名异熟故。此识有三位。谓一我爱执藏现行位。二善恶业果位。三相续执持位。所谓异熟当第二位。枢要意谓。瑜伽说七地或十三住。阿赖耶在七地中前四地·十三住中初九住。毗播迦名通六地前十二住。阿陀那名贯通七地·十三住。多者相续义。一切时行名之为多。乃至又多者广义。即是总义。对六·七识拣之。述记意谓三名之中异熟在于宽狭之间。若叙初名则泄第八地已上识。若举第三名则虽摄位遍义通果位无熏习。即成无用。今就因中有熏变位建立此识。故不出阿陀那名。阿陀那名新旧异诤。如摄论疏明○二明思量识。
二谓思量（至）审思量故。恒言简第六识。审言简第八识。可知○三明了别境识。
三谓了境（至）境相粗故。以前六识同了粗境异七八故合为一名。可知○二释及言”。
及言显六合为一种○自下第二别释能变义中二。初牒列数。二依标解。今初。
此三皆名（至）变有二种○第二依标解中二。初因能变。后果能变。初中亦二。初总明。后别释。今初。
一因能变（至）二因习气。此即如次名言习气·有支习气也。由此二习气力故。一切有为法相续随转。六道轮回转异无穷○二别释中二。今初等流习气。
等流习气（至）熏令生长。等流是果名。今举果名显能变因。此即诸八识熏于本识各自名言种子也。名言种子者。论第八云。名言习气。谓有为法各别亲种。名言有二。一表义名言。即能诠义音声差别。二显境名言。即能了境心心所法。随二名言所熏成种作有为法各别因缘（文）问。七转识唯能熏而非所熏。第八识唯所熏性而非能熏。未知第八识自种子谁能熏耶。答。诸部对法未见的说。古来相传。七转识熏自种于本识时亦能熏本识自种（云云）此说固有一理。然本识种·现一异叵得。不可必如传说判断也。有旨哉。古对法中不明此义也○二异熟习气”。
异熟习气（至）熏令生长。异熟习气亦名有支习气。即有漏善恶二业熏习种子也。论第八云。三有支习气。谓招三界异熟业种。有支有二。一有漏善。即是能招可爱果业。二诸不善。即是招非爱果。业随二有支所熏成种。令异熟果善恶趣别（文）问。三习气中何唯说名言·有支二习气而不说我执习气耶。答。我见熏习是名言熏习中开立之耳。今乃于因缘·增上二缘建立二能变以申明生死总别因果。故唯说此二。其我见心熏我见种者。自摄在于名言熏习中。不别言之。可知○第二明果能变中有二。初总明。后别释。今乃初也。
二果能变（至）现种种相。前二因所生果八识有缘法能变现者名果能变。述记云。此果能变即自证分能变现生见相分果（云云）应思○二别释中亦二。一等流果。二异熟果。今初”。
等流习气（至）果似因故○二明异熟果。
异熟习气（至）非谓一切。此中三节。初正明异熟果。次即前下明异熟义。后此中下拣异熟分齐。初中有二。初明总果。后明别果。总果即引业果。犹如作模。别果即满业果。犹如填彩。由因是善恶果是无记。总别二果俱名异熟。然第八引果是真异熟。六识别果从异熟生故亦名异熟。对法第五（十纸）云。若法异熟从异熟起者。名异熟生。第七识因位唯染果位唯无漏故。非异熟种之所引生。可知。后此中下拣异熟分齐。此识有三位。异熟名通前二位。而今言异熟者。且就我爱执藏位持杂染种能变果识建立。此位能具三义为我法二执依故。三义者何。谓我爱执藏即阿赖耶义。持杂染种是阿陀那义。能变果识即异熟义。非谓等者拣后二位。述记·了义灯所辨甚失论旨。应思。
[IMG:成唯识论略疏_10.gif]
○自下大段第二。二十二颂半广明识相三
[IMG:成唯识论略疏_11.gif]
初明初能变中二。初颂。后长行。今初。
虽已略说（至）罗汉位舍。此二颂半分为十门。一自相。二果相。三因相。四所缘。五行相。六相应。七五受。八三性。九因果。十伏断位。于此十中。初三相合为一门。所缘行相亦合为一门。总成七段。更别解触等为一门。是名八段十义。可知○八段中第一段明三相二
[IMG:成唯识论略疏_12.gif]
演秘云。有义。初略明三相。后解因相。疏言后文广解三相。此定非理（云云）详（云云）寂曰。有义所难在文的当。然一切种相自含三相。明一切种相中自相果相其旨自彰。疏就此义云广三相乎。应思○初明自相中三。今初释藏义。
论曰初能（至）自内我故。赖耶三藏出于世亲摄论（谛译）一（十八纸）隋译一（十纸）唐译一（十三纸）无性论一（十二纸）梁论云。云何佛说此识名阿梨耶。一切有生不净品法于中隐藏为果故。此识于诸法中隐藏为因故。复次诸众生藏此识中由取我相故。是故名阿梨耶识（文）此识与一切有漏杂染法互为因果。譬如水隐覆于波中为波浪因波浪隐藏于水中为水作因。何以。水之与波一异不可得故。自有互为因果之义。亦有互为隐显之义。此义甚深。不可辄以情谓而议也。是故无性摄论第一（十二纸）释曰。复引圣言所说证阿赖耶识名阿赖耶。能摄藏诸法者。谓是所熏是习气义。非如大等显了法性藏最胜中阿赖耶识摄藏诸法亦复如是。为简彼义是故复言一切种子。识与一切种子俱生俱灭故。阿赖耶识与诸转识互为缘故展转摄藏。是故名阿赖耶识（云云）相宗释意谓。若约赖耶持诸杂染法种子能生诸法之义。则赖耶是能藏诸法种子是所藏。譬如仓廪收谷仓是能藏谷是所藏。若约杂染法熏藏种于赖耶之义。则杂染法是能藏。能熏藏种故。赖耶是所藏能受诸法熏故。譬如人持谷收于仓中人是能藏仓是所藏也。此释与摄论所说稍有异致。然古对法中隐然含容本·转二识一异不可得之玄猷故。似浅翻深。李唐以来则不然。八识八个调然各立。本识种·现亦类种果。所以其所解释似极精密于理肤浅。此义非笔墨之所能罄。亦叵与庸情而说与焉。应须广读古对法而熟思锻炼矣。谓与杂染等者。明能所藏。有情执等者。释执藏○二即颂名。
此即显示（至）为自相故。即颂中所显。初能变所有自相是为自相。无别自相故。科云即颂。无性摄论第二云。安立此相略有三种。一者安立自相。二者安立因相。三者安立果相。此中安立阿赖耶识自相者。谓依一切杂染品法所有熏习为彼生因。由能摄持种子相应。此中安立阿赖耶识因相者。谓即如是一切种子阿赖耶识于一切时与彼杂染品类诸法现前为因。此中安立阿赖耶识果相者。即依彼杂染品法无始时来所有熏习阿赖耶识相续而生（文）摄持因果总体即此识自相。可知○三释妨难。
此识自相（至）是故偏说。难云。上三能变中立异熟名。今何说执藏位名耶。故有此解释。意谓。上为广摄有漏位识故立异熟名。今欲明过重位故叙阿赖耶名。七地二乘有学最初舍之。可知○第二明果相中有四。今初明异熟义。
此是能引（至）说名异熟。界趣生总报之果名。为异熟义。如上已明○二简他宗。
离此命根（至）不可得故。摄论第二云。于大众阿笈摩中亦以异门密意说此名根本识。如树依根。化地部中亦以异门密意说此名穷生死蕴。又云。法藏部中说根边蕴·一味蕴。其一味蕴即当本识。又云。上座部中亦说此识名有分识。简意可知○三即颂名。
此即显示（至）所有果相○四释妨难。
此识果相（至）故偏说之。多位者。上所出三位及资粮等五位是也。多种者。即三位五位所摄果相是也。或可指等流·士用等种类。而异熟名宽通二位·四位。且此名不共余识故偏叙此名以标果相。可知○三明因相。于中分四。今初明因相义。
此能执持（至）名一切种。枢要上末广明三相。种·现局通（云云）寂曰。诸六识行相粗猛而种现展转。尚非情谓境。况本识微细沈远不可知行相。种之与现一异不可得。离一切种相外别现行自体不可得。唯于义分建立种·现。而与余识其异可知。故言三相于现行立。而可得焉。言三相通种·现而亦可得焉。言以种为因相现行为果相种·现俱为自相而亦可得焉。虽三义可得。其第三义旨趣显著。且能顺摄论之文。宜凭用焉。不可以情局定种·现矣○二简他宗”。
离此余法（至）不可得故。经部立种凡有三计。一五蕴受熏持种。二识类受熏。三识及类前后相熏。无性摄论二（十五纸）叙破经部持种（云云）○三即颂名。
此即显示（至）所有因相○四释妨难。
此识因相（至）是故偏说。因相虽多。能持一切种生诸法之义唯在此识故。偏说一切种以为因相。十因之义如论第八卷明○二总结。
初能变识（至）如是三相○自下第二广分别。于中有三。一问起。二广释。三总结。今初。
一切种相（至）名为种子○二广释中二。初十门分别种子。后辨熏习相。初中十段。今初出体门。
谓本识中（至）功能差别。瑜伽伦记十三下。泰云。若依大乘真实理门。种子在赖耶识。与识不定一异。若据随转理门。种子附身相续中报身。不定一异。摄论又云。种子在依止处中及本识中○二一异分别门。
此与本识（至）理应尔故。瑜伽五十二（十六纸）云。云何略说安立种子。谓于阿赖耶识中一切诸法遍计自性妄执习气。是名安立种子。然此习气是实物有。是世俗有。望彼诸法不可定说异不异相。犹如真如。即是亦名遍行真如。又摄论云。阿赖耶识中诸杂染品种子为别异住为无别异。非彼种子有别实物于此中住。亦非不异。释云。一切种子是阿赖耶功能差别。如法作用与诸法体非一非异。此亦复尔（文）寂曰。此义学唯识者之最用心处也○三假实分别门。
虽非一异（至）真胜义谛。瑜伽之文如上已引。此中初明种于诸法虽非一异是依他因缘生是实有。次以量出安慧等难。后论主反质。例真如以成实有。可知。若依护法宗。则一切有为法望之真胜义谛是假名有而非实有。望之遍计所起法是即实有而非实有。若依安慧宗。则一切因缘生总是幻有假方。假亦熏种。种亦是假。遍计所起法是都无。犹如龟毛兔角。何云之假也。寂曰。两宗虽各有理。征之方等经论之大宗。则安慧所立深得正旨。李唐以求相家所倡偏明护法往往杭破清辨·安慧等。此不翅不得清辨·安慧等宗致。恐亦非护法论师之正旨也乎。学者可思○四二谛分别门。
然诸种子（至）不同真如。瑜伽五十二之文如上已引。彼论世俗谛中有四安立谛。胜义唯一真如。应名非安立谛。今种子唯在安立谛中。若依此论立四世俗四胜义。即种子在世俗谛中唯是实有。若入胜义谛中。种子亦假有。今此种子在四俗中。是第二道理世俗摄。在四真中。第一世间胜义所摄。望之第一世俗。则应言是实有。若望之二空真如等。则是假名有。可知○五四分分别门”。
种子虽依（至）此为境故。护法·护月异计可知。瑜伽伦记十三上（二十纸）云。此中依护月菩萨释。其种子为自证分缘。种子即见分体故。乃至无色界第八识得缘欲色界器。以共业故。若依护法论师。则种子是第八相分。无色界第八见分唯缘相分不得缘下器界（云云）具如伦记中明○六三性分别门。于中有二。初明有漏种。二明无漏种。今乃初也。
诸有漏种（至）亦名善等。此中初约摄用归体。则种子皆无记性摄。后约相用别论。则三性种即各自性摄。九十六初云。住自性界者。谓十八界随自相续各各决定。差别种子习增长界者。即诸法或是善恶。于余生中先已数习令彼现行故。于今时种子强盛依附相续。由是为因暂遇小缘便能现起定不可转。复次以要言之。虽界种类十八可得。然一一界业趣有情种种品类有差别故。当知无量三性各有多类差别（文）对法三等云随逐善等是也○二明无漏种。
诸无漏种（至）所摄异熟。此中二段。初正明。后若尔何故不会论文。初中演秘云。问。诸无漏种非异熟识性所摄。是识分不。答。传护法义有两说。一相分收。若尔第八应缘此种。答。二解。一云。许缘无失。此释不正。一云。不缘。但说见分亲所缘者皆名相分。不言诸相皆见所缘乃至。二云。既非见缘依自证分自证分摄。若至无漏方相分摄。净见缘故。有义断云。前解为正（云云）诸无漏种子与异熟识体性不同。又能治所治性类别故。不从异熟识为无记。因果二位唯是善性。此种子至有漏闻思熏习内渐增长。见道已去体相方显无漏心现起。可知。后会论文中。决择分者。五十七（七纸）云。几有种子异熟。答。一切皆有乃至。几是异熟生。答。亦一切种子所摄异熟所生故。问意可知。虽名下会释。意谓。无漏种子虽名异熟而非无记。但依异熟故名异熟种。而异熟识是无记。无漏种是善。异性相依如眼与眼识等异性相依。或可虽无漏种亦名异熟。异熟义殊。此种由熏习力转变成熟故名异熟。可知。寂曰。此会释义意明着。可解。述记出齐不齐义不齐之中以四解辨。其旨凿矣。恐非论正旨。应考○七本有新熏分别门中有三家。初唯本有家。于中分四。一标宗。二释难。三引证。四立理。今初。
此中有义（至）不从薰生。此即护月义。亦名月藏。上古诸德多有说唯本有种。然护月·护法同时出世。故独叙彼计耳○二释难”。
由熏习力但可增长。诸经论说由熏习力有。是即言熏习增长。非新种生。可知○三引证中二。初引有漏无漏通经。二引无漏种本有经。例同有漏。今初。
如契经说（至）诚证非一。此中有四证。一无尽意经。二阿毗达磨经。三瑜伽第二之一之文。四同卷之文。初无尽意经者。大集部经也。大庄严论第一云多界修多罗。显扬论云大集修多罗中说。即此经也。瑜伽论五十一（九纸）云。复次依此一切种子阿赖耶识故薄伽梵说。有眼界·色界·眼识界乃至有意界·法界。意识界由于阿赖耶识中有种种界故。又如经说恶叉聚喻。由于阿赖耶识中有多界故。伦记三上（云云）次下三文可解○二引无漏种子本有经。例同有漏。
又诸有情（至）不别熏生。此中引三证。初楞伽等文。次瑜伽五十七之文。后地持·善戒等之文。六处殊胜者。瑜伽伦记六上八下（云云）如上已辨○四立理。
如是建立因果不乱。诸法种子本来自有。则因生果时应无杂乱。若异此解。则义可混乱○第二唯新熏家亦分四。一立宗。二释难。三引证。四解违。今初。
有义种子皆熏故生。此难陀·胜军等义○二释难。
所熏能熏（至）华熏故生。此难有漏种子无始成就无漏亦应有本有种。释云。有漏无始现起故。从本已来熏种即有。无漏于凡位而未得起故。不可言有本有种子。如麻香气者。摄论二（八纸云云）○三引证。
如契经说（至）种子性故。此中初引多界经。次论说下引无性摄论第二（十七纸云云）又名言种子等者。论第八卷三熏习中广明（云云）说闻熏习等者。梁论十三（二十五纸）无性论第三（九纸）等广说（云云）又瑜伽五十二（十六纸）云。从真如所缘缘种子生。秘云。按彼论云。诸出世间法从何种子生。若言粗重自性种子为种子生。不应道理。答。诸出世间法从真如所缘缘种子生。非彼习气积聚所生。释曰。相传天竺略有三释。一唯新熏宗。胜军论师自有两解。一云。诸佛菩萨由证真如展转流出十二分教。见道已前胜解行地缘彼教法作所缘生。从本为名。名从真如所缘缘生。二云。初地出世圣道。一从世第一法为增上·无间二缘而生。二从真如所缘缘生。二本有宗。护月论师亦有两释。一本有无漏种子为增上缘真如为所缘缘故。顺解脱等善根得生。二云。本有无漏种子为因缘解脱分等为增上缘世第一法为无间缘真如为所缘缘故。初地出世间法得生。论从后缘隐前不说云从真如所缘缘生。三新旧合家。戒贤论师释与本有宗大旨相同。寂曰。此三家并相宗教限之释。理致未圆。今试就性相大猷而辨之。一心真法界以二无我为性。但由无明妄执力生能所取于蕴处界计法计我。自体成㲉三道流变。二无我性于是隐覆。真如内熏习力外感净法界等流正法教。胜解行地位以意言分别观人法二无我。由三三摩地证入第一义真如。当知才缘二空便顺真性损灭阴㲉。且夫顺解脱分发生以来乃至金刚。福智万善悉是二空真如之差别智印也。是故大小两乘教理行果莫有不从真如所缘缘种子而显生也。真如所缘缘旨趣深玄。可察。伦记十三下（二十纸云云）○四解违。
有情本来（至）非已有体。此中初立义。次引五十二（十六纸）之文。后故知下会瑜伽文。其旨可解○第三新旧合用家四。一立宗。二引证。三破斥。四总结。今初二。
有义种子（至）习所成种。此中立宗引证绮互可知。应合糅上二家以成合用也○三破斥中二初难本有。二破新熏。初中有四。今初总标彰难意。
若唯本有（至）为因缘性○二引教成前理”。
如契经说（至）常为因性。契经者指阿毗达磨经也。瑜伽五十一（五纸）云。云何建立互为缘性转相。谓阿赖耶识与诸转识作二缘性。一为彼种子故。二为彼所依故。为种子者。谓所有善·不善·无记转识转时。一切皆以阿赖耶识为种子故。为所依者。谓由阿赖耶识执受色根。五种识身依之而转。非无执受。又由有阿赖耶识故得有末那。由此末那为依止意识得转乃至。复次诸转识与阿赖耶识作二缘性。一于现法中能长养彼种子故。二于后法中为彼得生摄植彼种子故。于现法中长养彼种子故。谓如依止阿赖耶识善·不善·无记转识转时。如是如是于一依止同生同灭。熏习阿赖耶识。由此因缘。后后转识善·不善·无记性转更增长转更炽盛转更明了而转。于后法中为彼得生摄植彼种子者。谓彼熏习种类能引摄当来异熟无记（云云）寂曰。为彼种子者。阿赖耶识为诸法种子之义。为所依者。执受色根为诸识依之义。长养种子者。七转识熏成名言种子之义。摄植种子者。善恶二业熏成有支习气之义。由前二义。能藏义成。由后二义所藏义成。第八识与诸法互为因果。其旨可知。梁摄论第二（二十七纸）无性论第二（十八纸云云）述记了义灯所辨有不允当。可察○三释颂显前征。
此颂意言（至）不可得故。此即释前阿毗达磨经颂。以显成征唯本有之旨趣也。灯炷喻者。无性摄论第二（九纸）说灯炷及芦束喻。余文可解○四正难破。
若诸种子（至）为因缘故○二出违多经失”。
又诸圣教（至）理教相违○第二破新熏中有五。今初难本宗。
若唯始起（至）不善等种○二因破分别论者中三。一叙宗。二破他。三自解。今初。
分别论者（至）非无因生。述记云。诸邪分别皆名毗婆阇婆提。即大众部·一说部·说出世·鸡胤四部因诤无漏无因缘故今亦叙。破本即大乘唯说新熏心溷师等名分别论亦作此说。枢要上末（云云）了义灯三云。言分别论者大乘异师有种子故。或小乘诸部皆名分别。不定一部。故摄论中分别论者传说是化地部。婆沙中分别传说是正量部（寂曰此说不允可知）此论下文分别论者云是说假部故。今此文略有三释。一云。即大众等四部其说种子因破大乘异师。二云。始终俱是破大乘师。三云。始终俱是破小乘师。大众部等以本净心能为因生名为种子非许有种（云云）宗轮论叙大众等四宗本宗同义中。出心性本净客尘所染之计。婆沙二十七（十三纸）亦叙此计。寂曰。心性本净之义是大乘终极之说。即如华严·楞伽·胜鬘·无垢称·法华·涅槃等所说并皆以此理建立宗献。岂可谓之非哉。自下破斥全依相宗教限思议熏变分齐破立。若据不思议熏变而论焉。则此破不当于彼宗。恰如以棒打水中影。可知○二破他中二。今初问彼经意。
而心性言彼说何义○二别以理征中二。初空理非因难。二起心非净难。今乃初也。
若说空理（至）无转变故。寂曰。此难乃以思议熏变常途道理征不思议熏变超情之玄猷。岂得允当乎。此难若成则一切方等超情不思议之玄宗一时坏灭。寄语同志。莫保守婆沙及相宗学而忤触大乘深经以践无垢友顺憬之覆辙矣○二起心非净难。
若即说心（至）性相同故。述记分此一段以为八难。此八个难亦如上辨。在于思议熏变法门则一一有理。若于不思议熏变分齐则难皆不成。欲得知者应须熟读思惟华严·胜鬘等经·起信·法界无差别等论矣○三自解。
然契经说（至）故名本净。对法第十（十五纸）云。无学道中所有三转依者。何等为三。谓心转依·道转依·粗重转依。心转依者。谓已得无学道证得法性。心自性清净永离一切客尘随烦恼故名为转依。瑜伽五十四（二十纸）云。又复诸识自性非染。由世尊说一切心性本清净故。所以者何。非心自性毕竟不净能生过失。犹如贪等一切烦恼○第三申正义。
由此应信（至）类此应知○第四释相违。
诸圣教中（至）亦定非理。此中初会熏习文。后依障下会五十二文。初中闻熏习等者。无性摄论三（九纸）云。又出世心昔未曾习故。彼熏习决定应无。既无熏习。从何种生。是故应答。从最清净法界等流正闻熏习种子所生。又瑜伽五十一（九纸）云。复次阿赖耶识所摄持顺解脱分及顺决择分等善法种子。此非集谛。由顺解脱分等善根与流转相违故。所余世间所有善根因此生故转更明盛。由此因缘彼所摄受。自类种子转有功能转有势力。增长种子速得成立。复由此种子故彼诸善法转明盛生。又复能感当来转增转胜可爱可乐诸异熟果（文）又摄论三（十一纸）云。此中依下品熏习成中品熏习。依中品熏习成上品熏习。依闻思修多分修作得相应故。又此正闻熏习种子下中上品应知亦是法身种子。与阿赖耶识相违。非阿赖耶识所摄。是出世间最清净法果等流性故。虽是世间。而是出世心种子性（云云）后会五十二文（云云）可解○第五总结。
然诸圣教（至）理教相违○第四总结。
由此应知（至）始起二类○第八具义多少门中三。初总标六义。二随六别释。三总结。今初。
然种子义略有六种，无性摄论二（十三纸）颂云。内外不明了。二种唯世俗。胜义诸种子。当知有六种（云云）释云。内外等者。稻谷麦等名外种子。阿赖耶识名内种子。不明了者。是无记故。言二种者。谓外及内。或因与果。此但唯识。由持因性杂染·清净二法转故。有本诵言于二者。彼应于因于果。谷麦等外种说名世俗。阿赖耶识所变现故。言胜义者。阿赖耶识是实种子。是一切种子实因缘性故。及为彼体故。此二种子六种差别法差别故（云云）世亲论梁译二（二十一纸）唐译二（十纸）大旨相同。诸本并言。就世俗言则外种子亦名种子。容具六义。就胜义言则唯阿赖耶识即是真实种子。能具六义。应知。瑜伽论第五（十二纸）说种子。伦记二上（二十二纸）（云云）○二随六别释。于中有六。今初明刹那灭。
一刹那灭（至）能生用故。谓有为法有生灭故。于转变位能取与果。有胜功能方成种子。常法无转变故不成种子。此即当于瑜伽七义中无常法。今以图配。
[IMG:成唯识论略疏_13.gif]
述记遮诸计已次言。旧人云真如是诸法种子者非也（云云）寂曰。旧人者。盖斯指真谛三藏等耳。疏主往往嫌斥真如熏变（云云）按续高僧传第五及慈恩传。三藏渡竺之时。印度之地起信论久逸而不流。三藏翻汉为梵以呈寄诸印度诸德。三藏公正之怀可察。基师已后相宗诸师拘守常途斥真如熏变。或归之译家误。或谓人师执见。盖相宗一个之大弊也。伦记独以思议熏变·不思议熏变判释性·相二宗者固的论也。可尚○二明果俱有。
二果俱有（至）与果俱有。俱现和合者。述记以显现·现在·现有三义释者凿矣。护法宗。种子生现行。因果俱时转故云现和合。何烦简无性有情第七识也。此遮等简经部及上座部等异时因果。论第三说。虽无去来而有因果恒相续义。谓现在法极迅速者。尚有初后生灭二时。生时酬因灭时引果。时虽有二而体是一。前因正灭后果正生。体相虽殊而俱是有。如是因果非假施设。然离断常（文）大乘中难陀·胜军论师亦立异时因果。至下当辨。非如种子下明种种相生是异时。虽因与果下叙种·现相生种种相生显种种相生因亦在现。依生现果下明种种相望非果俱有。无性摄论二（十四纸）释引自果。所谓唯者。若于此时生自果。即于尔时说名种子。种与有种并无始故。释。种谓种子。有种即是阿赖耶识。能有种故名为有种。又因名种果名有种。前释为正。此种·有种未生果。前俱无始有。对引自名为种子（云云）○三明恒随转。
三恒随转（至）自类相生。梁摄论二（二十二纸）云。随逐至治际者。治谓金刚心道。阿梨耶识于是时功能方尽故名际。外种子至果熟及根坏时功能则尽。无性论二（十四纸）云。何者。应知恒随转刹那传。传经多时恒随转故。所以者何。其根损益枝等同故。寂曰。恒随转义通有漏·无漏种子。至金刚心有漏种灭无漏则舍因劣道得果胜道。有漏种中少分有中间得对治而不转者。应随应拣焉。基师频拣无性人第七识（云云）此甚非理。何者。无性者。第七识纵是恒转。彼即现行有所缘有行相。唯有覆性与种子义体用硕异。犹如天渊。有何所滥。数致拣别也。问。种子俱时具六义耶。有不必具六义耶。答。若约时论则有具·不具。何以故。果俱有者。唯约种生现不言种种前后相续。恒随转则反之应知。若约种自体始终。则理必应具六义。阙一不成种子。阿赖耶识所持种子。至治道已来。恒转无断。生现行时必与果俱。文义明畅可解。相家释义凿说甚多。言之初学生智之粮乎。以予思之。塞唯识道之蔀障也○四明性决定。
四性决定（至）有因缘义。无性摄论二云。不从一切一切俱生。为避此难故。说决定。虽恒随转。以诸种子功能定故。不从一切一切俱生（文）此遮下遮异部。萨婆多计五因皆因缘。或计。身·边二见与五部染法为遍行因。此即无记为不善因。又计俱有因异性互为因等。为遮此等故说性决定○五待众缘。
五待众缘（至）非恒顿生。无性摄论二云。何故不一切时常能生果。为遮此难言待众缘。非一切时会遇众缘。故无过失（文）此遮下遮外道计。或遮下斥有部计因缘三世恒有○六明引自果。
六引自果（至
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:28:34-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>