<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="国王不梨先泥十梦经,国王不梨先泥十梦经全文在线阅读,国王不梨先泥十梦经全文在线下载,大玄古籍书库">
<meta name="description" content="全一卷。东晋昙无兰译。又称国王不犁先尼十梦经、国王不黎先泥十梦经、十梦经。收于大正藏第二册。系增一阿含大爱道般涅槃分品第九经之异译单行经。另有二异译本，即《舍卫国王梦见十事经》及《舍卫国王十梦经》。不梨先泥，为梵名Prasenajit。之音译，巴利名Pasenadi。，音译波斯匿。内容叙述波斯匿王所做十个奇怪之梦，外道以为不吉，劝王杀爱妻、近臣等以祀天；后蒙佛陀以正智解梦，遂得安心。_国王不梨先泥十梦经_全文在线阅读_国王不梨先泥十梦经_全文在线下载_大玄古籍书库">
<title>国王不梨先泥十梦经_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">国王不梨先泥十梦经</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]2566</span> <br/>
          说明： <span class="inputVal" id="bkdec">全一卷。东晋昙无兰译。又称国王不犁先尼十梦经、国王不黎先泥十梦经、十梦经。收于大正藏第二册。系增一阿含大爱道般涅槃分品第九经之异译单行经。另有二异译本，即《舍卫国王梦见十事经》及《舍卫国王十梦经》。不梨先泥，为梵名Prasenajit 之音译，巴利名Pasenadi ，音译波斯匿。内容叙述波斯匿王所做十个奇怪之梦，外道以为不吉，劝王杀爱妻、近臣等以祀天；后蒙佛陀以正智解梦，遂得安心。</span> <br/>
          封面： <span class="inputVal" id="bkimg">Z_1171.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]国王不梨先泥十梦经
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]2566
[book_dec]全一卷。东晋昙无兰译。又称国王不犁先尼十梦经、国王不黎先泥十梦经、十梦经。收于大正藏第二册。系增一阿含大爱道般涅槃分品第九经之异译单行经。另有二异译本，即《舍卫国王梦见十事经》及《舍卫国王十梦经》。不梨先泥，为梵名Prasenajit 之音译，巴利名Pasenadi ，音译波斯匿。内容叙述波斯匿王所做十个奇怪之梦，外道以为不吉，劝王杀爱妻、近臣等以祀天；后蒙佛陀以正智解梦，遂得安心。
[book_img]Z_1171.jpg


[book_title]国王不梨先泥十梦经
东晋西域沙门竺昙无兰译
闻如是：
一时，佛在舍卫国祇树给孤独园。时，国王不梨先泥，夜卧梦见十事。何等十事？一者梦见三瓶并，两边瓶满气出相交往来，不入中央空瓶中。二者梦见马口食，尻亦食。三者梦见小树生华。四者梦见小树生果。五者梦见一人索绳，人后有羊，羊主食绳。六者梦见狐坐于金床上，于金器中食。七者梦见大牛还从犊子饮乳。八者梦见四牛从四面鸣来相趍欲斗，当合未合不知牛处。九者梦见大陂水，中央浊四边清。十者梦见大溪水流正赤。王梦见是事已即寤，大恐亡其国及身妻子。王明日即召公卿大臣及诸道人晓解梦者，问言：“昨夜卧梦，见十事如是，梦即寤，恐怖意中不乐，谁能解梦者？”诸道人中有一婆罗门言：“我能为王解之，恐王闻者愁忧不乐。”王言：“如卿所睹便说之，勿有所讳。”婆罗门言：“王梦者皆各恶非吉事，当取所重爱夫人、太子及身边亲近侍人奴婢，皆杀以祠天，王可得无他；王有卧具及着身珍宝好物，皆当烧以祠天，如是者王身可得无他。”
王闻婆罗门解梦如是，王即大愁忧不乐，却入斋房思念是事。王有正夫人名摩尼，到王所问王言：“何为入斋房愁忧不乐，我身将有过失于王耶？”王言：“汝无过于我，自愁忧耳。”夫人复问：“王用何等故愁忧？”王言：“汝莫问我，闻者令汝不乐。”夫人复言：“我是王身半，设有善恶王当语我，云何不相语耶？”王便为夫人说：“我昨夜梦见十事，梦已即寤，我大愁忧恐怖，恐亡我国及身妻子。我召群臣公卿诸道人，为说所梦十事，有婆罗门为我解梦言：‘当取所爱重夫人、太子及边亲近侍从人奴婢及白象名马，皆杀以祠天，及所卧具着身珍宝皆烧祠天，王身乃可得无他。’我用是故愁忧不乐耳。”夫人言：“王莫愁忧！如人买金磨石好丑善恶其色自见于石上，今佛近在精舍去国不远，何以不往问梦意？如佛所解当随之。”
王即敕左右群臣，严驾而出，到佛所徐步径，王下车前到佛所，以头面着佛足，却坐白佛言：“我昨夜梦见十事：一者梦见三瓶并，两边瓶满气相交往来，不入中央空瓶中。二者梦见马口食，尻亦食。三者梦见小树生华。四者梦见小树生果。五者梦见一人索绳，人后有羊，羊主食绳。六者梦见狐坐于金床上，于金器中食。七者梦见大牛还从犊子乳。八者梦见四牛从四面鸣来相趍欲斗，当合不合不知牛处。九者梦见大陂水，中央浊四边清。十者梦见溪水流正赤。我所梦如是，寤即恐怖，恐亡我国及身妻子，唯佛为解所梦十事，愿闻教诫。”
佛言：“王莫愁！王梦者皆无他，王所梦乃为后世当来之事，非今世。”佛言：“后世人当不畏法禁，淫妷贪利嫉姤不知厌足，少义理无慈心，喜怒不知惭愧。”
佛言：“第一、梦见三瓶并，两边瓶满气出相交往来，不入中央空瓶中者，后世人豪贵者，自相追随不视贫者，王梦见三瓶并，正谓是耳。王莫恐莫恐！于王国于太子于夫人皆无他。”
佛言：“第二、王梦见马口食，尻亦食者，后世人作帝王及大臣，廪食县官俸禄复采万民，不知厌足，王梦见马口食尻亦食，正谓是耳。王莫恐莫恐！于王国于太子于夫人皆无他。”
佛言：“第三、梦见小树生花者，后世人年未满三十而头生白发，贪淫多欲年少强老，王梦见小树生花者，正谓是耳。王莫恐莫恐！于王国于太子于夫人皆无他也。”
佛言：“第四、王梦见小树生果者，后世女人年未满十五，便行嫁抱儿而归，不知惭愧，王梦见小树生果，正谓是耳。王莫恐！于王国于太子于夫人皆无他。”
佛言：“第五、梦见一人索绳，人后有羊，羊主食绳者，后世人夫婿出行贾作，置妇于后，便与他家男子交通，食其财物，王梦见一人索绳者，正谓是耳。王莫恐！于王国于太子于夫人皆无他。”
佛言：“第六、王梦见狐坐金床上，于金器中食者，后世人下贱更尊贵有财产，众人敬畏之，公侯子孙更贫贱，处于下坐饮食在后，王梦见狐坐金床上于金器中食，正谓是耳。王莫恐！于王国于太子于夫人皆无他。”
佛言：“第七、王梦见大牛还从犊子乳者，后世人无有礼义，母反为女作媒，诱恤他家男子与女交通，卖女求财物以自供给，不知惭愧，王梦见大牛还从犊子乳者，正谓是耳。王莫恐！于王国于太子于夫人皆无他。”
佛言：“第八、梦见四牛从四面鸣来相趍欲斗，当合未合不知牛处者，后世帝王长吏及人民，皆无至诚之心，更欺诈愚痴瞋恚不敬天地，用是故雨泽不时，长吏人民请祷求雨，天当四面起云雷电有声，长吏人民咸言当雨，须臾之间云散雨去为不堕。所以者何？帝王长吏人民，无有忠正慈仁故。王梦见四牛鸣来相趍，当合未合不知牛处者，正谓此耳。王莫恐！于王国于太子于夫人皆无他。”
佛言：“第九、王梦见大陂水，中央浊四边清者，后世中国当扰乱治行不平，人民不孝父母不敬长老，边国面当平清，人民和睦孝顺二亲，王梦见大陂水中央浊四边清者，正谓是耳。王莫恐！于王国于太子于夫人皆无他。”
佛言：“第十、王梦见大溪水流正赤者，后世诸国当忿争，兴军聚众更相攻伐，当作车兵步兵骑兵共斗，相杀伤不可称数，死者于路血流正赤，王梦见大溪水流正赤，正谓是耳。王莫恐！于王国于太子于夫人皆无他。”
佛言：“王梦见者，皆为后世当来之事，非今世事，王莫恐愁忧也。”
王即长跪言：“得佛教，心即欢喜，譬如人持小器盛膏，膏多器小，更求大器盛之，安隐不复恐，今我受佛恩得安隐。”王即为佛作礼，还归宫中重赐正夫人，皆夺诸大臣俸禄。王言：“我从今以后不信诸异道人及婆罗门所语。”
国王不梨先泥十梦经

        </div>
      </div>
    </div>
  </div>
</div>
<!--update:2025-08-30 09:25:35-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>