<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="般若波罗蜜多心经注,般若心经注全文在线阅读,般若心经注全文在线下载,大玄古籍书库">
<meta name="description" content="般若心经注，一卷，宋道隆述。_般若心经注_全文在线阅读_般若心经注_全文在线下载_大玄古籍书库">
<title>般若心经注_兰溪道隆_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">般若心经注</span> <br/>
          作者： <span class="inputVal" id="bkauthor">兰溪道隆</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]3208</span> <br/>
          说明： <span class="inputVal" id="bkdec">般若心经注，一卷，宋道隆述。</span> <br/>
          封面： <span class="inputVal" id="bkimg">Z_3402.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]般若心经注
[book_author]兰溪道隆
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]3208
[book_dec]般若心经注，一卷，宋道隆述。
[book_img]Z_3402.jpg


[book_title]般若波罗蜜多心经注
大宋国沙门道隆兰溪述
摩诃
摩诃者，梵语，此曰大，诸佛众生平等之自性也。日月不能照，虚空无容，亘十方无涯际，彻三世无际限。欲知此，可尽已。小心小心者，妄想识情，又有无取舍、空不空、生佛迷悟等二致也。若无小心，即大心也。在眼曰见，在耳曰闻。小心众生，漆桶不会。可怜生，向外求。咄！眉毛本在眼上。
般若
般若者，梵语，此曰智慧。逐诸境界，心背真故，不知无我，我即愚痴全体也。离愚痴谓智，有其方便谓慧。智者慧之体，慧者智之用也。众生本来具足矣，三世诸佛，历代祖师，天下老和尚，繇之施妙用，现神通，下喝行棒。真般若，非文字，蠢动含灵，本来真性也。即今且道，那个是般若？良久曰：日面佛，月面佛。
波罗蜜多
波罗蜜多者，梵语，此曰彼岸。到无生死是彼岸，有涅槃是此岸，离生死出涅槃，即清净本觉也。故曰：净极光通达，寂照含虚空，却来观世间，犹如梦中事。即今见闻觉知，起居动静，历历分明，是梦耶？是觉耶？是生死耶？是涅槃耶？是垢秽耶？是清净耶？诸人向自己命脉上自辨别看。良久，曰：白鸟入芦华。
心经
心经者，大道也。无小碍，无差路，又无小法可得，故无心谓道。众生不知随境分名相，增长我见，是故不行大道。古人曰：大道透长安，到长安，了当知。王知了，岂有他哉？且道即今起居动静，得谁恩力？野老不知尧舜力，冬冬击鼓祭江神。
观自在菩萨
司空山本净禅师曰：若会应处本无心，始得名为观自在。
行深般若波罗蜜多时
行者，不行一切是佛行也。深者，佛乘也，不见一法即如来也。浅者，声闻缘觉乃至著文字行般若人等也。故大般若魔事品云：或依文字执有般若波罗蜜多，菩萨当知是为魔事。又功德品云：于此般若波罗蜜多受持读诵，不为毒药所害，刀兵所伤，火所焚烧，水所漂溺，乃至不为四百四病之所夭殁云云。外离诸缘，内不住根本，众魔难窥，六贼无破，离四句，绝百非，无踪迹可求，故曰深般若。般若锋不立一尘，即是行也。
照见五蕴皆空，度一切苦厄。
五蕴者，色、受、想、行、识也。起心见境，故曰色。希望色，故曰受。记忆不休，故曰想。心妄不止，故曰行。行不休，轮回不免，故曰识。照见者，返照也。不染境缘，退步见性，谓返照般若真空也。度者，尽也。应五蕴空苦厄尽，红日三竿伸脚眠。
舍利子，色不异空。
色本自空生，迷人向真空外见；色了得从心，起心无色相。归根得旨，随照失宗，任他灰头土面。
空不异色
空依色现，色即归空。心起故色也，心无所依故空也。了悟心空，诸法自空。真空端的，作么生道？山上鲤鱼，水底蓬尘。
色即是空。
色即空用，空即色体，万波不离水。喝一喝，云：宾主历然。
空即是色。
空即色体，色即空用，咄云事从叮咛起。
受、想、行、识亦复如是。舍利子，是诸法空相。
五蕴者，了得心源，自空觉心，空不滞觉，空所空灭。佛藏经曰：一切法空，无我、无人、无众生、无寿命。此之谓也。诸法者，色、受、想、行、识，六根等之十八界也。
不生不灭，不垢不净，不增不减。
心空则诸法亦空也，有甚么生灭垢净增减哉？毕竟空不立一尘一法。打禅床云：还闻么？
是故空中无色，无受、想、行、识。
空本无相，不得求色。不会底人，元来不疑。
无眼、耳、鼻、舌、身、意。
六根者，诸善恶业窟宅也。六贼，坚城也。愚人谓毁坚城，杀六贼，心地稳密，无孔铁锤现前，打禅床云百杂碎。
无色、声、香、味、触、法。
元依一精明，分成六和合。一处成休复，六用皆不成。尘垢应念消，成圆明净妙。余尘尚诸学，明极即如来。大智还同愚，
无眼界乃至无意识界。
总无十八界也。举眼界与意识界。余准之可知。六根无主。尘境自亡。通身是眼见不到。通身是耳闻不及。通身是心监不出。通身是舌说不得。芭蕉无耳闻雷开。葵华无眼向日转。且道是有眼耶。是无眼耶。石虎吞却木羊儿。
无无明。
凡夫迷云被掩，不知本地风光，但偏逐境迷己，故却物为上，逐物为下，直了心源，则光明现，故云无无明。那个是诸人本地风光？新罗夜半日头明。
亦无无明尽。
尘劳本无不加，了知尽此什么。灵台一点不揩磨，
乃至无老死。
生死之二法，一心妙用；有无之二法，自性真德也。施一心用，则六根现前。迷用则生也，迷体则死也。存生死，无明也；了生死，无无明也。两个泥牛斗入海，不知何人引得来。
亦无老死尽。
生死老病，本来无也。梦里明明有六趣，觉后空空无大千。毫厘有差，天地悬隔。证实相理，一切众生同一清净实相也。尽是什么？良久曰：张公吃酒李公醉。
无苦、集、灭、道。
无此四圣谛法也。苦谛者，贪着世间相，无间歇也。集谛者，向经论之中，求妙理也。灭谛者，厌诸善恶，求寂灭也。道谛者，真寂也。诸佛众生，具足无欠余。咦，恁么会易，不恁么会难。具衲僧眼目，试甄别看。
无智亦无得。
道不在见闻觉知，而不离见闻觉知中。诸法从本无可得，东西不辨，南北不别，心法并亡，未梦见在。诸人要会么？铁蒺莉。
以无所得故，菩提萨埵。
普照寂灭，无一法可得菩提也。了得诸法不可得，名菩提萨埵。故古人曰：一如体玄，兀尔忘缘。
依般若波罗蜜多故，心无挂碍。
色空不二，净秽并亡。境依心起，有心空寂。境自不存，心境自空。回然无事，有何挂碍。要知么，八角磨盘空里走。
无挂碍故，无有恐怖。
心，心无所依，亦不可得，不碍于生死间。镬汤炉炭吹教灭，剑树刀山喝便摧。
远离一切，颠倒梦想，
心迷谓颠，坚执我凡夫谓倒。四大假和合体为我，六根境界为心，故云梦想。智者醒，梦静也；迷人信，梦忙也。直了心源，无一心可得，是远离也。即今谁是远离？颠倒梦想，才有言语，是拣择？是明白？不在拣择明白底是何人？暗里抽横骨，明中坐舌头。若知此人有何颠倒梦想，佛法不现前，不得成佛道。
究竟涅槃。
究竟，穷极之义也。佛祖言不及，故云究竟。是云理极忘情，谓如何得喻齐当头霜夜月，任运落前溪。
三世诸佛依般若波罗蜜多故，得阿耨多罗三藐三菩提。
阿者，无也。耨多罗者，上也。三藐者，正也。三菩提者，真道也。合云无上正真道，深行般若，即得菩提，是真解脱也。佛言：知即身有佛性故，今得成阿耨菩提云云。
故知般若波罗蜜多是大神咒，是大明咒，是无上咒，是无等等咒。
咒者，是契当句也。心与行相应之谓契，亦咒云心，故云神咒。众生一心，无有涯际，十方虚空，皆在心性中，如空中有一片云，故云大神咒。淘然明白无变易，在众生不变，在佛祖不变，故云本分，又云心地。唯此一事实，余二则非真，故云大明咒。万法从一心生，无始无终，软如金刚，坚似兜罗绵，谁分限量，故云无上咒。直行直用，与佛祖无差别，故云无等等咒。要见此咒么？良久曰：镇州萝卜从来大也。
能除一切苦，真实不虚。
诸佛依此咒得菩提，故云不虚也。君臣道合街头，孤峰自在受用。家舍途中自由，现成现成端的。谁知长忆江南三月里，鹧鸪啼处百华香。
故说般若波罗蜜多咒。即说咒曰：
羯谛羯谛。
始羯谛无妄想可除，次羯谛无真可求，真妄俱寂，无有二法。今夜一轮满，清光何处无？
波罗羯谛
此心元来清净无尘垢可染，珊瑚枝上撑着月。
波罗僧羯谛
清净与尘垢，双对言也。若离尘垢，清净因何立？看看破镜不重照。
菩提
即是道也。道者无依也，日午打三更。
娑婆诃
毕竟空亦无，依空相亦无。三人称龟作鳖，
般若心经
再犯不许。
般若波罗蜜多心经注(终)

        </div>
      </div>
    </div>
  </div>
</div>
<!--update:2025-08-30 09:32:33-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>