<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="沩山禅师警策文,沩山警策注（宋守遂）,沩山警策注（明大香）,沩山警策句释记,沩山警策全文在线阅读,沩山警策全文在线下载,大玄古籍书库">
<meta name="description" content="全一卷。唐代沩山灵祐撰。为灵祐之语录。全称沩山大圆禅师警策。灵祐鉴于当时修行者逐渐懈怠，威仪不守，遂作本书警策彼等归于正道。本书以散文、韵语组成，初以散文详述警策之意旨，分五节：(一)示色身之大患，(二)惩出家之流弊，(三)明出家之正目，(四)示入道之由径，(五)结劝叮咛。次用韵语，四言三十六句，文简而意切。禅宗将本书与四十二章经、佛遗教经等，合称‘佛祖三经’，为初学者所必读。注释书有宋代守遂之沩山警策注一卷、明代道霈之沩山警策指南一卷、明代弘赞之沩山警策句释记二卷、明代大香之沩山警策句释记注一卷。_沩山警策_全文在线阅读_沩山警策_全文在线下载_大玄古籍书库">
<title>沩山警策_沩山灵祐_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">沩山警策</span> <br/>
          作者： <span class="inputVal" id="bkauthor">沩山灵祐</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]60378</span> <br/>
          说明： <span class="inputVal" id="bkdec">全一卷。唐代沩山灵祐撰。为灵祐之语录。全称沩山大圆禅师警策。灵祐鉴于当时修行者逐渐懈怠，威仪不守，遂作本书警策彼等归于正道。本书以散文、韵语组成，初以散文详述警策之意旨，分五节：(一)示色身之大患，(二)惩出家之流弊，(三)明出家之正目，(四)示入道之由径，(五)结劝叮咛。次用韵语，四言三十六句，文简而意切。禅宗将本书与四十二章经、佛遗教经等，合称‘佛祖三经’，为初学者所必读。注释书有宋代守遂之沩山警策注一卷、明代道霈之沩山警策指南一卷、明代弘赞之沩山警策句释记二卷、明代大香之沩山警策句释记注一卷。</span> <br/>
          封面： <span class="inputVal" id="bkimg">Z_2735.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]沩山警策
[book_author]沩山灵祐
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]60378
[book_dec]全一卷。唐代沩山灵祐撰。为灵祐之语录。全称沩山大圆禅师警策。灵祐鉴于当时修行者逐渐懈怠，威仪不守，遂作本书警策彼等归于正道。本书以散文、韵语组成，初以散文详述警策之意旨，分五节：(一)示色身之大患，(二)惩出家之流弊，(三)明出家之正目，(四)示入道之由径，(五)结劝叮咛。次用韵语，四言三十六句，文简而意切。禅宗将本书与四十二章经、佛遗教经等，合称‘佛祖三经’，为初学者所必读。注释书有宋代守遂之沩山警策注一卷、明代道霈之沩山警策指南一卷、明代弘赞之沩山警策句释记二卷、明代大香之沩山警策句释记注一卷。
[book_img]Z_2735.jpg


[book_title]沩山禅师警策文
夫业系受身，未免形累，禀父母之遗体，假众缘而共成。虽乃四大扶持，常相违背，无常老病，不与人期，朝存夕亡，刹那异世。譬如春霜、晓露，倏忽即无；岸树、井藤，岂能长久？念念迅速，一刹那间，转息即是来生，何乃晏然空过？
父母不供甘旨，六亲固以弃离，不能安国治邦，家业顿捐继嗣。缅离乡党，剃发禀师，内勤克念之功，外弘不诤之德，迥脱尘世，冀期出离。何乃才登戒品，便言我是比丘，檀越所须，吃用常住。不解忖思来处，谓言法尔合供。吃了聚头喧喧，但说人间杂话。
然则一期趁乐，不知乐是苦因。曩劫徇尘，未尝返省，时光淹没，岁月蹉跎。受用殷繁，施利浓厚，动经年载，不拟弃离，积聚滋多，保持幻质。导师有敕，戒勖比丘，进道严身，三常不足。人多于此耽味不休，日往月来，飒然白首。后学未闻旨趣，应须博问先知。将谓出家，贵求衣食？
佛先制律，启创发蒙，轨则威仪，净如冰雪。止持作犯，束敛初心，微细条章，革诸猥弊。毗尼法席，曾未叨陪；了义上乘，岂能甄别？可惜一生空过，后悔难追，教理未尝措怀，玄道无因契悟。及至年高腊长，空腹高心，不肯亲附良朋，惟知倨傲。
未谙法律，戢敛全无，或大语高声，出言无度；不敬上中下座，婆罗门聚会无殊；碗钵作声，食毕先起；去就乖角，僧体全无；起坐忪[忄+诸]，动他心念。不存些些轨则、小小威仪，将何束敛后昆？
新学无因仿效。才相觉察，便言我是山僧，未闻佛教行持，一向情存粗糙。如斯之见，盖为初心慵惰，饕餮因循，荏苒人间，遂成疏野。不觉龙钟老朽，触事面墙。后学咨询，无言接引，纵有谈说，不涉典章。
或被轻言，便责后生无礼，瞋心忿起，言语骇人。一朝卧疾在床，众苦萦缠逼迫。晓夕思忖，心里恛惶，前路茫茫，未知何往。从兹始知悔过，临渴掘井奚为？自恨早不预修，年晚多诸过咎，临行挥霍，怕怖慞惶。
壳穿雀飞，识心随业，如人负债，强者先牵，心绪多端，重处偏坠。无常杀鬼，念念不停，命不可延，时不可待，人天三有，应未免之。如是受身，非论劫数。感伤叹讶，哀哉切心！岂可缄言，递相警策。所恨同生像季，去圣时遥。佛法生疏，人多懈怠。略伸管见，以晓后来。若不蠲矜，诚难轮逭。
夫出家者，发足超方，心形异俗，绍隆圣种，震慑魔军，用报四恩，拔济三有。若不如此，滥厕僧伦，言行荒疏，虚沾信施。昔年行处，寸步不移，恍惚一生，将何凭恃？况乃堂堂僧相，容貌可观，皆是宿植善根，感斯异报。便拟端然拱手，不贵寸阴。事业不勤，功果无因克就。岂可一生空过，抑亦来业无裨？
辞亲决志披缁，意欲等超何所。晓夕思忖，岂可迁延过时？心期佛法栋梁，用作后来龟镜。常以如此，未能少分相应。
出言须涉于典章，谈说乃傍于稽古。形仪挺特，意气高闲。远行要假良朋，数数清于耳目。住止必须择伴，时时闻于未闻。故云：“生我者父母，成我者朋友。”亲附善者，如雾露中行，虽不湿衣，时时有润。
狎习恶者，长恶知见，晓夕造恶，即目交报，殁后沉沦，一失人身，万劫不复。忠言逆耳，岂不铭心者哉！便能澡心育德，晦迹韬名。蕴素精神，喧嚣止绝。
若欲参禅学道，顿超方便之门。心契玄津，研几精要。决择深奥，启悟真源。博问先知，亲近善友。此宗难得其妙，切须仔细用心，可中顿悟正因，便是出尘阶渐。此则破三界二十五有，内外诸法，尽知不实，从心变起，悉是假名。
不用将心凑泊，但情不附物，物岂碍人？任他法性周流，莫断莫续。闻声见色，盖是寻常。遮边那边，应用不阙。如斯行止，实不枉披法服，亦乃酬报四恩，拔济三有。生生若能不退，佛阶决定可期。往来三界之宾，出没为他作则。此之一学，最妙最玄，但办肯心，必不相赚。
若有中流之士，未能顿超。且于教法留心，温寻贝叶，精搜义理，传唱敷扬，接引后来，报佛恩德，时光亦不虚弃。必须以此扶持，住止威仪，便是僧中法器。岂不见倚松之葛，上耸千寻，附托胜因，方能广益。恳修斋戒，莫谩亏逾，世世生生，殊妙因果。
不可等闲过日，兀兀度时，可惜光阴，不求升进，徒消十方信施，亦乃辜负四恩。积累转深，心尘易壅，触途成滞，人所轻欺。古云：“彼既丈夫我亦尔，不应自轻而退屈。”若不如此，徒在缁门，荏苒一生，殊无所益。
伏望兴决烈之志，开特达之怀。举措看他上流，莫擅随于庸鄙。今生便须决断，想料不由别人。息意忘缘，不与诸尘作对。心空境寂，只为久滞不通。熟览斯文，时时警策，强作主宰，莫徇人情。业果所牵，诚难逃避。声和响顺，形直影端。因果历然，岂无忧惧？
故经云：“假使百千劫，所作业不亡，因缘会遇时，果报还自受。”故知三界刑罚，萦绊杀人，努力勤修，莫空过日。深知过患，方乃相劝行持，愿百劫千生，处处同为法侣。乃为铭曰：
幻身梦宅，空中物色；
前际无穷，后际宁克。
出此没彼，升沉疲极；
未免三轮，何时休息。
贪恋世间，阴缘成质；
从生至老，一无所得。
根本无明，因兹被惑；
光阴可惜，刹那不测。
今生空过，来世窒塞；
从迷至迷，皆因六贼。
六道往还，三界匍匐；
早访明师，亲近高德。
决择身心，去其荆棘；
世自浮虚，众缘岂逼。
研穷法理，以悟为则；
心境俱捐，莫记莫忆。
六根怡然，行住寂默；
一心不生，万法俱息。

[book_title]沩山警策注（宋守遂）
续藏经   沩山警策注
宋 守遂注
注沩山警策序
左朝奉大夫新广南东路转运判官张铢撰
自六祖而下有五派。沩仰居其一。惜乎其后不得其传。然其法则传万世而无弊。不以人为存亡。沩山之警策是。以夫警策之行於世尚矣。学者每患其辞虽显而其义则难穷。字有舛错而久未能辨。不有宗师大匠安能发扬其义而校正其舛错乎。大洪净岩禅师禅学冠世。每因暇日游戏笔砚。己未安居因学者请益。遂为之注解。其义坦然明白。字之舛错者又从而校正之。晚学后进有所矜式。俾沩山二百年湮没之迹一旦光辉着见。因以传无穷而施罔极。固不韪欤。门人史德贤欲镂板以广其传。余嘉其志輙为之序而冠于篇首。绍兴九年十二月旦日谨序。
沩山警策注
沩山警策
大洪嗣祖沙门　守遂　注
沩山大圆禅师
师讳灵佑。初参百丈大智禅师。侍立夜深。丈云拨炉中火看。师拨云炉中无火。丈自起深拨乃得一星火。夹起云。你道无。者个是什么。师因此悟入。丈令司马头陀选得沩山堪建道场。因谓众曰。若有人道得一转语便去住沩山。乃指净瓶问云。若唤作净瓶则触。若不唤作净瓶则背。时华林为首座。云不可唤作木[木*突]。丈不肯。时师为典座。丈乃问师。师踢倒净瓶。丈云首座输却山子了也。师居沩山。建沩仰一宗。道传天下。乃作警策。警其未悟。策其未进者也。
夫业系受身。未免形累。
身为苦本。故先标之。令悟妄本。方可进道。此业系两字从最初一念不觉心动。谓之业相。次为转相。后为现相。乃三细相也。由现相而生境界相。相续相。执取相。计名字相。造业相。业系苦相。为六粗相。前五犹可对治。此末后苦相系缚众生不可对治。此身既由三细六粗无明种习而成。岂免形质负累。
禀父母之遗体。假众缘而共成。
由禀识妄想。故於父母赤白中受身。假乳哺洗濯饮食衣服众缘得存。佛云。观身不净。观受是苦也。
虽乃四大扶持。常相违背。
内四大地水火风。其性各异。
无常老病。不与人期。
四大五蕴念念生灭。
朝存夕亡。剎那异世。
剎那是极促之时分。
譬如春霜晓露。倐忽即无。
无常之相须臾变灭。
岸树井藤。岂能长久。
危脆不久。亦复如是。
念念迅速。一剎那间。
如四大力士同时各发一箭射於四方。又有一人同时收得此四箭。时名一剎那。
转息即是来生。何乃晏然空过。
自章初至此过。叙在家出家妄身妄世。无常迅速过患如此。警策令悟。不可空度光阴。自此以下唯叙出家者因由。各令思察。
父母不供甘旨。六亲固以弃离。
亲缘皆弃乃反常合道。
不能安国治邦。
辞父母割亲缘。又不能竭节奉公致君泽民。当为何事。
家业顿捐继嗣。
绝嗣为不孝。出家弘道。真大孝也。
缅离乡党。剃发禀师。
顿舍世缘。断其情爱。禀师剃发。行古佛之大道。同古佛之相仪。
内勤克念之功。外弘不诤之德。
履践出家之功德。要须内外相符。
逈脱尘世。冀期出离。
志存出离尘世。方合出家深旨。
何乃才登戒品。便言我是比丘。
自谓是比丘。则我相现前可验。
檀越所须。吃用常住。
不蚕而衣。不耕而食。
不解忖思来处。
比丘受食当作五观。想彼来处。计功多少。古德观一粒米经七十三遍功夫。忖己德行全缺应供。证罗汉已方合全应供。余皆名缺应供也。
谓言法尔合供。
妄计情执。宁忖己非。
吃了聚头喧喧。但说人间杂话。
出家志求无为大道。不研佛语佛意。反徇世谛喧哗。自何乃已下。忘本乖志也。
然则一期趂乐。不知乐是苦因。
世谛之乐尽为苦本。虚受信施负债何疑。衔铁负鞍犹是轻轻之报。
曩劫徇尘。未尝返省。
旷劫徇尘背觉。何尝暂自回光。
时光淹没。岁月蹉跎。受用殷繁。施利浓厚。
世利所惑。未省回光。
动经年载。不拟弃离。
恋着处所不知过患。
积聚滋多。保持幻质。
唯保幻妄之质。违背清净法身。
导师有勑戒勖比丘。进道严身三常不足。
佛遗教经。一云当自摩头以舍饰好着坏色衣。执持应器以乞自活。二云受人饮食当如服药。於好於恶勿生增减。趣得支身以除饥渴。如蜂采花但取其味不损色香。比丘亦尔。受人供养趣自除恼。无得多求坏其善心。三云昼则勤心修习善法无令失时。初夜后夜亦勿有废。中夜诵经以自消息。无以睡眠因缘令一生空过。谓衣食睡眠知是三事不可恣情取足也。
人多於此。耽味不休。
味谓味着。
日往月来。飒然白首。
古云。只知事逐眼前过。不觉老从头上来。
后学未闻旨趣。
出家旨趣。
应须博问先知。
不可守愚自是。
将谓出家。贵求衣食。
出家者为无为法。私情愚见反谓求衣食尔。
佛先制律。启创发蒙。
启发蒙昧。
轨则威仪。
有威可敬有仪可则。
净如冰雪。
不同外道杂戒皆不清净。
止持作犯。束敛初心。
摄律仪戒。止恶为持。作恶为犯。摄善法戒。止善为犯。作善为持。
微细条章。革诸猥弊。
五篇七聚。性戒遮戒。佛成道十二年后方乃制律。阿难问佛因何十二年前不制戒。佛言。如世补衣。衣若未破补则招谤。吾亦如是。因事立戒云。
毗尼法席曾未叨陪。了义上乘岂能甄别。
毗尼。律学也。因戒生定。因定发慧。律学尚昧了义。深旨安可通达耶。
可惜一生空过。后悔难追。
少不努力。老无所成。悔之於后。复何益哉。
教理未尝措怀。玄道无因契悟。
圣教理趣尚未留心。玄妙之道若为契悟。
及至年高臈长。空腹高心。不肯亲附良朋。唯知倨傲。
有年无德。护短饰非。无明习成。傲然自大。
未谙法律。戢敛全无。
不亲良朋焉知法律。三业四仪动乖律制。
或大语高声。出言无度。
戢敛全无。身业也。大语高声。语业也。
不敬上中下座。婆罗门聚会无殊。
不敬。意业也。准律有上中下次。佛制先受戒者为先。后受戒者为后。外道则不然。自此已下展转警其过失。
椀钵作声。食毕先起。
椀是唐言。钵是梵语。具云钵多罗。此方云应量器。若作声则饿鬼咽中火起。
去就乖角。僧体全无。
僧。具足梵语云僧伽耶。此云众和合。理事和合为僧体。去就既不法。何僧体之有耶。
起坐忪(音中)诸动他心念。
忪诸心神不宁之谓。出家恼他人。不名为沙门。
不存[此/且][此/且]轨则小小威仪。将何束敛后昆。新学无因仿效。
若自不能修行正行。令他修者无有是处。
才相觉察。便言我是山僧。
人我贡高。欺压后学。
未闻佛教行持。一向情存粗糙。
行解无取。世谛纯熟。
如斯之见。盖为初心慵惰。饕餮因循。
贪财曰饕。贪食曰餮。
荏苒人间。遂成疎野。
荏苒尘俗岂识清闲。
不觉躘蹱老朽。触事面墙。
躘蹱。行不进貌。面墙。一无所知。
后学咨询。无言接引。
自己智慧不明。将何开发晚进。
纵有谈说。不涉典章。
孟浪臆说。取笑傍观。
或被轻言。便责后生无礼。
不省己非。更责他过。
瞋心忿起。言语该人。
一念瞋心起。百万障门开。三毒既纵於凡情。四实宁思於佛语。
一朝卧疾在床。众苦萦缠逼迫。晓夕思忖。心里恛惶。
众苦逼迫恛惶怖忧。
前路茫茫。未知何往。
妄宰幻身。曷悟真归。
从兹始知悔过。临渴掘井奚为。
纵然悔过知非。功行何由得办。
自恨早不预修。年晚多诸过咎。
过咎已彰。悔之何补。
临行挥霍。
苦无定力。甘伏死门。
怕怖慞惶。
无善可恃。无德可怙。
縠穿雀飞。识心随业。
七贤女经云。雀来入瓶中。以縠覆其口。縠穿雀飞去。识心随业走。
如人负债。强者先牵。
善恶业力。皆因妄识为主。力强者牵之。无自由分。
心绪多端。重处偏坠。
六道四生。随情想而受报。
无常杀鬼。念念不停。
生时即有灭。不为愚者说。
命不可延。
古云。无常若也黄昏至。更不留君到一更。
时不可待。
勿谓今日不学有明日。今年不学有明年。呜呼老矣是谁之愆。
人天三有。应未免之。
三界无安犹如火宅。
如是受身。非论劫数。
如汲井轮互为高下。
感伤叹讶。哀哉切心。
沩山悲伤未悟如此情切。
岂可缄言。递相警策。
众生轮回苦趣。怀宝迷邦。既为善知识。安可缄默而不启发耶。
所恨同生像季。去圣时遥。
像法之季。乃佛灭后二千年间。是造警策时。今又二百余年。圣时愈远矣。
佛法生疎。人多懈怠。
根机皆劣。岂可比况佛正法之时。
略伸管见。以晓后来。
沩山谦辞谓如管窥天之见。以晓喻后学尔。
若不蠲矜。诚难轮逭。
若不蠲除矜伐前来过患。则实难逃逭於业报苦轮也。永嘉云。蠲矜怠慢。不顾形骸。专秘至道者。可谓契神方寸欤。自此下别叙决志出家之本意。参访知识亲近师友发明大事因缘。暨履践一代时教佛语心宗。要须行解相应。续佛慧命之始末也。
夫出家者。发足超方。心形异俗。
独步大方。心超物哀。
绍隆圣种。震摄魔军。
志齐古佛。力降众魔。
用报四恩。
佛恩。国王恩。父母恩。施主恩。
拔济三有。
欲有。色有。无色有。乃三界众生也。
若不如此。滥厕僧伦。
反此则皆为混滥。非释子也。
言行荒疎。虚沾信施。
信施本为福田。荒疎则彼此无益。
昔年行处。寸步不移。
古云。但改旧时行履处。莫改旧时人。
恍惚一生。将何凭恃。
恍惚如梦未觉。何功行而可凭。
况乃堂堂僧相。容貌可观。
相貌可观。非容易所致也。
皆是宿植善根。感斯异报。
今生因是前生种。未来果是今世修。
便拟端然拱手。不贵寸阴。
古人重寸阴轻尺璧。
事业不勤。功果无因克就。
古佛经三无数劫。发四洪誓愿。历修万行。福慧两严。纤瑕障尽。片善无遗。方证佛果。岂可具足凡夫不勤戒定慧学而欲希求无上大果耶。
岂可一生空过。抑亦来业无裨。
非惟自悞一生。亦乃来生靡托。
辞亲决志披缁。意欲等超何所。
出家本志。当为何事。
晓夕思忖。岂可迁延过时。
退步反思。闻健进学。
心期佛法栋梁。用作后来龟镜。
勇志慕佛法之栋梁。乘范作后学之龟镜。龟知未来祸福。镜验现在妍[娟-月+虫]。
常以如此。未能少分相应。
虽有志愿而行解未充。故云未也。
出言须涉於典章。
言不干典。非君子所谈。
谈说乃傍於稽古。
语是心苗。岂恣[离-蹂+月]臆孟浪之说无稽之言乎。
形仪挺特。
形端表正。
意气高闲。
川有珠则川媚。人蕴道则高闲。
远行要假良朋。数数清於耳目。
佛问阿难。善知识为几梵行。阿难云半梵行。佛言。不然。善知识者为全梵行。又古云。三人行必有我师焉。择其善者而从之。
住止必须择伴。时时闻於未闻。
开发未闻。警悟迷倒。皆道伴之力也。
故云生我者父母。成我者朋友。
同门曰朋。同志曰友。父母能生色身。不能令出离恶道。惟善知识成立法身。开真正知见。入圣超凡。生成恩德岂可忽哉。
亲附善者如雾露中行。虽不湿衣。时时有润。
善友道伴滋润善根。其利叵量。
狎习恶者长恶知见。晓夕造恶。即目交报。
狎近非友随邪逐恶。冒犯王法。人所恶贱。
殁后沉沦。一失人身。万劫不复。
恶友熏习造作非理。生遭王法。死入阿鼻。
忠言逆耳。岂不铭心者哉。
苦口忠言必须逆耳。闻当改过。铭刻於心。
便能澡心育德。晦迹韬名。
澡其心而心净。育其德而德充。隐晦其迹而和光同尘。韬藏虚名而去华务实。
蕴素精神。喧嚣止绝。
养性憺怕。清闲绝虑。此下先叙参学。次叙穷教。
若欲参禅学道。顿超方便之门。
正直舍方便。但说无上道。
心契玄津。
心无缘异。
研几精妙。
研究诸法。穷彻精妙。
决择深奥。
探赜索隐。决择幽微。
启悟真源。
开悟真谛之渊源。
博问先知。
不可居暗室而守愚迷。当博学问而资定慧。
亲近善友。
善财南询诸友。一生参学事毕。古云。明正为南。方尽南矣。益我为友。人皆友焉。遇三毒而三德圆。入一尘而一心静。契文殊之妙智。宛是初心入普贤之玄门。曾无别体。此可谓亲近善友也。书云。於吾善者吾亦善之。於吾恶者吾亦恶之。况释子乎。
此宗难得其妙。切须子细用心。
此心地法门若得之於心。则伊兰作栴檀之树。若失之於旨。则甘露乃蒺藜之园。岂容易粗心乎。
可中顿悟正因。便是出尘阶渐。
若顿悟正因两字。则百川会海不辨源流。一念相应前后际断。照体独立。物我皆如。超出尘劳。理则顿悟乘悟并消。事非顿除因次第尽。
此则破三界二十五有。
论云。四洲四恶趣。梵王六欲天。无想及净居。四空并四禅。为二十五有也。
内外诸法尽知不实。从心变起悉是假名。
内心外境虚妄不实。皆妄识所变。若悟三界唯心万法唯识。寂照光中了不可得。
不用将心凑泊。
将心用心岂非大错。
但情不附物。物岂碍人。
情伪不真。物本非物。
任他法性周流。莫断莫续。
不必断妄而续真。法性周流而自适。
闻声见色。盖是寻常。
只此见闻非见闻。无余声色可呈君。个中若了全无事。体用不妨分不分。
者边那边。应用不阙。
空劫今时理事无隔。不动道场遍游尘剎。
如斯行止。实不枉披法服。
行解既正。表里相应。
亦乃酬报四恩。拔济三有。
兼济之道。自他获益。
生生若能不退。佛阶决定可期。
履践玄途。非止一生两生。步步蹈佛阶梯。更无退转。
往来三界之宾。出没为他作则。
佛为三界导师。经云。今此三界皆是我有。其中众生悉是吾子。既行古佛之道。为众生作轨则。引令出离。
此之一学最妙最玄。但办肯心必不相赚。
祖师西来直指人心见性成佛。超凡入圣决定不悞。唯恐学者不肯留心。如存如亡或进或退。则不可造入。自此已下。别就根机当穷教意。
若有中流之士未能顿超。且於教法留心温寻贝叶。
根机不等。别开方便之门。温故知新。要须因指见月。
精搜义理。传唱敷扬。接引后来。报佛恩德。时光亦不虚弃。必须以此扶持。
传教导迷须具教眼。故云必须以此扶持。
住止威仪。便是僧中法器。
威仪肃静行止可观。内德既充方为法器。
岂不见倚松之葛上耸千寻。附托胜因方能广益。
前喻从法。古云。青萝因缘直上寒松之顶。以内因外缘互相成之。方趣无上之果。广利群生。
恳修斋戒。莫谩亏踰。
亏者缺也。踰者越也。
世世生生。殊妙因果。
因果历然。
不可等闲过日。兀兀度时。可惜光阴。不求升进。
若善用其心。则得佛法分。
徒消十方信施。
为资道业施将来。道业不成争消得。
亦乃辜负四恩。
自己沉沦反成辜负。
积累转深。心尘易壅。
过累积之日深日重。心尘污坌杜塞灵源。
髑途成滞。人所轻欺。
根尘滞塞解行颠邪。背本逐末被人轻贱。
古云彼既丈夫我亦尔。不应自轻而退屈。
教云。十方世界诸菩萨。念念趣求善逝果。彼既丈夫我亦尔。不应自轻而退屈。
若不如此。徒在缁门。荏苒一生。殊无所益。
不如上所说修行。则可知理也。
伏望兴决烈之志。开特达之怀。举措看他上流。莫擅随於庸鄙。
见贤思齐。见不贤而内自省。
今生便须决断。想料不由别人。
好恶自看。无人替代。
息意忘缘。
内息意外忘缘。
不与诸尘作对。
内若不动。外无所为。
心空境寂。
心本空。境本寂。
只为久滞不通。
无始迷昧。背觉合尘。
熟览斯文。时时警策。
觉斯文。警斯意。
强作主宰。莫徇人情。
人情浓。道情微。
业果所牵。诚难逃避。
天作孽犹可逃。自作孽不可逭。
声和响顺。形直影端。
因果酬答。譬之影响。
因根历然。岂无忧惧。
识法者惧。
故经云。
说一切有部经。
假使百千劫。所作业不亡。因缘会遇时。果报还自受。
因惑造业如影随形。未证圣果业熟须受。
故知三界刑罚萦绊杀人。
三界羁縻犹如牢狱。
弩力勤修。莫空过日。
念念不迷方真修。莫空过。
深知过患。方乃相劝行持。
自未得度先度人者。菩萨发心。自觉已圆复度他者。如来应世。沩山自知三界众生过患如此。更能劝他行持。非地位之人安能如是。次证誓愿。
愿百劫千生处处同为法侣。
信兹言。行兹行。皆佛法之伴侣也。
乃为铭曰。
重颂前来警策之大略。
幻身梦宅。
四大幻身。三界梦宅。
空中物色。
不实如空花。
前际无穷。后际宁克。
妄法非三际可得。
出此没彼。升沉疲极。
生死出没无有定所。升谓人天。沉则苦趣。
未免三轮。何时休息。
三界如蚁循环。轮转无已。
贪恋世间。阴(五阴也)缘(十二因缘)成质。
世间有三种。智正觉世间。有情世间。器世间。此论迷情贪恋有情。器世间非谓智正觉世间也。
从生至老。一无所得。
妄法本空。
根本无明。因兹被惑。
根本智受无明熏。真随妄转。妄认四大为身。六尘缘影为心。我执法执。计着亲疎。爱憎名字。造业受报。皆无明所惑。
光阴可惜。剎那不测。
剎那生灭。不可虚弃光阴。不进古佛之道。
今生空过。来世窒塞。
非但空过一生。未来凭何通达。
从迷至迷。皆因六贼。
六识之贼自劫家宝。若悟八识可为四智。前五识为成所作智。第六识为妙观察智。第七识为平等性智。第八识为大圆镜智。则六门皆智为前导。何迷可得。
六道往还。三界匍匐。
三界六道何由出离。
早访明师。亲近高德。
访求明眼师友。示真出离之要。
决择身心。去其荆棘。
明心达本。去其伪妄。
世自浮虚。众缘岂逼。
既知四大根尘三际无实。众苦皆空。
研穷法理。以悟为则。
穷究渊源。顿悟佛之知见。
心境俱捐。莫记莫忆。
内心外境放之自然。体无去住。
六根怡然。行住寂默。
法喜禅悦卷舒任运。四威仪中止观齐运。
一心不生。万法俱息。
一念不生。诸缘顿息。末后一句始到牢关。把断要津。不通凡圣。谁是知音者。不须更忆庞居士。天上人间只自知。
注沩山警策(终)
道无今古。人有悟迷。是故释迦老人承愿力。示现鹿野苑至跋提河三百余会。言无言言。开示人天。令各悟入佛之知见。惟四十二章经．遗教经者。是始终教诫法宝也。后汉永平间。迦叶摩腾．竺法兰持前一经东来。焚验有灵。立教与宗。梁大通间又得西天二十八世祖达磨大师传佛心印。前来直指。与经符契。是我此土人有大乘根器。而有大幸也。可大师者立雪断臂求问妙道。言下有悟。执侍数载。三拜得髓。授受衣盂。七传而至百丈。百丈得黄蘗运公．沩山佑公大振玄风。增辉佛日。沩山因见学者少有放逸。遂述法语。警其未悟。策其未到。文简语直。义博意深。丛林中以四十二章经．遗教经．沩山警策谓之佛祖三经。能一览而直前者。不历多生便可成佛作祖。宣和间又得遂禅师直注深义。初学易通妙矣哉。自此有志於道者省力甚多。不怀香而见佛祖。不动步而登觉场。今静山慧大师抽衣资锓梓于吴中休休庵。以广其传。奇哉。以财锓梓名财施。以教传法名法。施财法二施名大施。佛云。能行大施者。决证菩提。静山将来种智圆明。十号俱彰。因此胜缘也。览斯经。者却宜净心如虚空。向未开卷以前着。眼掀翻窠臼。洞彻玄微。挽回真风。大兴末运。若也见义勇为。将来亦可成器。其或循行数墨。辜负佛祖多矣。
至元丙戌灯节绝　牧叟　德异　叙
释志峰与志道觉温施主金氏曰。大难者重刊佛祖三经。来请予跋其尾。予观其书。四十二章也。遗教经也。沩山警策也。立法创制纤毫未遗。成佛作祖正路斯在。道上人法施何可量哉。学者目此书如严师在上。捡身若不及。则可矣。如或不然。三经亦虚文矣。岂不惜哉。
青龙甲子十月　日　　推忠保节同德赞化功臣三重大匡韩山府院君李　穑跋
前二经。佛所说也。后警策。沩山所说也。三经实学者入道参学成佛作祖之蹊径根本也。遂禅师注出。节下生枝也。静山不然。扫险枝叶复。绣梓以广其传。盖欲人人与佛祖骈肩接足同一受用。其心亦可尚矣。学者傥能遵而行之。则佛祖即汝。汝即佛祖。忽若一个半个才出母胎便具超佛越祖作略。则此经皆为剩语。
时丙戌春中前觉根比丘　益大　拜书

[book_title]沩山警策注（明大香）
续藏经   沩山警策注
明 大香注
叙沩山警策
夫人之堕地也。固若是芒乎。固亦有不芒者乎。无明以致生。贪欲以致老。瞋恚以致病。愚痴以致死。受其委形。无忘待尽。出而为僧。无违所以。由修照性。由性发修。在性则全修成性。在修则全性成修。然而上根利智。披沙得宝。中下之流。算沙相似。经云。若比丘虽持禁戒。为利养故。与破戒者。用为亲附。同其世业。是名杂僧。或在阿兰若处。瞢[梦-夕+登]暗钝。不欲乞食。见非眷属。不能教诏。名愚痴僧。又云。本性清净。不为百千亿数诸魔之所沮坏。能调如上二部。悉令安住无为胜域。是为护法无上导师。历览往古。大沩大圆大师。非其人欤。无论镜智为宗。应缘为用。名振两山。道传千古。即警策一文。末尼五色。缁白共利。大小咸收。徧重律仪。笃修玄道。(不肖)屡为敷陈。重因笺释。欲令大地有情。知世如梦。了法无生。共扬百丈家风。深得寒灰少火。古路断碑。文生慧焰。山前水牯。信步骑归。虽曰暂时岐路。是谓不芒者也。
崇祯岁次甲戌秋中日题於棠溪之净业楼中
沩山大圆禅师警策
金山比丘　大香　注
沩山。在长沙府之宁乡。一名大沩山。周百四十里。沩水出焉。故名。禅师讳灵佑。谥大圆。本福州长溪赵氏子。得法於百丈和尚。典馔会中。因司马头陀迹得是山。机下踢翻净瓶。住山十有余载。后得仰山惠寂。相与振发其道。故称沩仰宗。自心清净名之禅。万有作则为之师。警则警其不勤。策则策其不进。
夫业系受身。未免形累。
总论有情性体。本来清净。皆由无明不觉。起念相续。遂有惑业烦恼。未免系缚。因而感受此身。乃为四大所累。
禀父母之遗体。假众缘而共成。
此明中阴投胎。颠倒想成。三缘和合。渐成遗体。众缘。谓父母己三。及暖息识。方乃得生。
虽乃四大扶持。常相违背。
四大。即地水火风。扶持此身。常相违背者。金光明经云。地水火风共成身。如四毒蛇居一箧。地水二蛇多沉下。风火二蛇性轻举。由此乖违众病生。斯等终归於灭法。随其业力受身形。云有执有我众生。
无常老病。不与人期。
无常者。一死二老三病。卒然即至。何有期限。又无常有二。一者败坏无常。二者念念无常。
朝存夕亡。剎那异世。
佛问沙门。人命在几间。对曰。数日间。佛言。子未知道。复问一沙门。人命在几间。对曰饭食间。佛言。子未知道。复问一沙门。人命在几间。对曰。呼吸间。佛言。善哉子知道矣。九十剎那为一念。念中一剎那。经九百生灭。异世即来生。
譬如春霜晓露。倏忽即无。岸树井藤。岂能长久。
四义证前剎那异世。一喻春霜易化。二喻晓露易晞。三喻岸树易颓。四喻井藤易断。春霜者。古诸曰。清露被皋兰。凝霜沾野草。朝为美少年。夕暮成丑老。晓露者。古歌曰。薤上露。何易晞。露晞明朝更复落。人死一去何时归。岸树者。大涅盘云。譬如河边临险之树。若遇暴风。必当颠坠。人亦如是。临老险岸。死风既至。势不得住。井藤者。经云。如人行於旷野大火之中。被狂象所逐。见一枯井有树。树上有藤。其人攀藤悬於井中。下有三毒龙。四毒蛇。复有黑白二鼠。兼相咬藤。四边毒蜂。有蜜少许。滴於口中。因贪蜜故。遂忘其苦。夫旷野者。三界也。树者苦身。藤者命根。象者无常杀鬼。黑白二鼠是日月。井者黄泉。三龙三毒。四蛇四大。蜂蜜五欲。因贪财色等欲。遂忘生死大苦。
念念迅速。一剎那间。转息即是来生。何乃晏然空过。
四句总结上文。一步紧於一步。一云四大常相违背。二云无常不与人期。三云朝夕剎那异世。四者春霜晓露等喻。五则念念迅速。只在剎那之间。一息不转。即是再生。何得晏安不理。空过一期。前章至此。名通叙僧俗。向下别叙出家。
父母不供甘旨。六亲固以弃离。
佛言。父母之心。恩及未形。始自受胎。经於十月。行住坐卧。受诸苦恼。非口所宣。虽得欲乐。而不生爱。忧念之心。恒无休息。若产难时。如百千刃。竞来屠割。遂致无常。长养之恩。弥於普天。怜愍之念。广大无比。今既出家。一则不能供养二尊肥甘之旨。二者弃舍伯叔姑姨兄弟之亲。
不能安邦治国。家业顿捐继嗣。
安邦。谓平天下。治国。谓辅圣君。抛父母家业。绝子嗣相承。四者不为。意欲何为。
缅离乡党。剃发禀师。内勤克念之功。外弘不诤之德。迥脱尘世。冀期出离。
缅者远也。千二百五十家为乡。五百家为党。即父母妻三党。今言禀师剃发。所为何事。内当精勤克去种子习气。外宜弘扬水乳无诤之忍德。超旷劫波之尘劳。断三界内外之烦恼。
何乃才登戒品。便言我是比丘。檀越所须。吃用常住。
才登戒品。谓十戒进於二百五十。比丘者如苾刍五德。一体性柔软。喻能折伏身语粗犷。二引蔓旁布。喻传法度人。连绵不绝。三馨香远闻。喻戒德芬馥。为众所知。四能疗众病。喻能断烦恼毒害。五不背日光。喻常向佛日。正为顾名思义。岂可无实称宾。檀云施者。越谓超越。由此大施主。越彼贫之海。所须。即饮食衣服卧具医药。常住。名四方僧物。
不解忖思来处。谓言法尔合供。吃了聚头喧喧。但说人间杂话。
忖思来处。比丘受食。当作五观。想彼来处。如前四事供养。乃是在家菩萨。专专身口分中。减省自奉。惠施伽蓝。以求福果。所谓锄禾日当午。汗滴禾下土。谁知盘中餐。粒粒皆辛苦。奈何无惭愧僧。漫言合受彼供。餐餐饱啖。两两聚头。但说王论女论贼论。岂知见道修道证道。
然则一期趂乐。不知乐是苦因。
一期者。或三月半载。长短无定。乐是苦因者。祖云。受施如受箭。进食如进毒。佛言。譬如世间所须资生。能为乐因。不知令人生大忧恼。生死之中。一切皆苦。无有乐相。如妙花茎。毒蛇缠之。有人性爱好花。不知花茎毒蛇过患。即便前捉。捉已蛇螫。螫已命终。凡夫贪五欲花。即为爱毒蛇所螫。命终堕三恶道。
曩劫狥尘。未尝返省。
曩向也。劫者时之极短名剎那。时之极长名劫波。众生从无量劫来。根狥六尘。心无返省。
时光淹没。岁月蹉跎。受用殷繁。施利浓厚。
时光。即光阴。岁月。即年岁。淹没谓唐丧。蹉跎谓懈怠。殷繁浓厚。谓享用过度。
动经年载。不拟弃离。积聚滋多。保持幻质。
动着经年累载。不思弃舍厌离。转积转聚。愈滋愈多。保持虚幻之形质。欲得长年以受用。愚无慧性妄堕悭贪。
导师有勅。戒勖比丘。进道严身。三常不足。人多於此。耽味不休。日往月来。飒然白首。
六道众生。沦於生死长夜。盲无慧目。我佛性天晃朗。引出昏衢。故称导师。敕诫勅。勖勉勖。三常不足。一衣。以舍好饰。着坏色衣。二食。趣得支身。以除饥渴。三睡眠。修习善法。无令失时。今反耽味三事不止。忽焉老至。一生蹉过。
后学未闻旨趣。应须博问先知。将谓出家。贵求衣食。
旨趣。谓宗通玄学。亦戒定慧也。后进未闻。应求先达。广博详问。岂可谓言舍俗出家。沾沾乎身衣口食而已。佛言三种出家。下出家。以十戒为本。虽舍眷属。因缘执作於俗人等。中出家。舍执作缘。具受八万四千向道因缘。身口意业。未能具足清净。心结犹存。未及出要。上出家。根心猛利。应舍结使缠缚。禅定慧力。心得解脱。出於缘务烦恼之家。
佛先制律。启创发蒙。轨则威仪。净如氷雪。止持作犯。束敛初心。微细条章。革诸猥弊。
律者。且指出家五众之戒。谓比丘。比丘尼。沙弥。沙弥尼。式叉摩那也。创者。谓随事渐至良模也。制色未制其心。守己未能旁兼。故曰发蒙。三千威仪。八万细行。可轨可则。如氷如雪。止持。谓七支清净。作犯。谓五篇缺破。条章猥弊。具如僧祇等部。
毗尼法席。曾未叨陪。了义上乘。岂能甄别。可惜一生空过。后悔难追。
毗尼。即律部。叨陪谓依止。了义即上乘顿法。不同不了义说。甄别者。甄明辨别大小教理。不修则空过。临终名后悔。
教理未尝措怀。玄道无因契悟。
教理。总说三乘十二分教。未尝安措心怀。玄道。谓别传心印。直指单提。亦即菩萨正性离生。不见少法。永断习气。入於如来一切智智。契悟。谓契理悟心。
及至年高腊长。空腹高心。不肯亲附良朋。惟知倨傲。
年谓生年。腊谓戒腊。失学惟存空腹。恶习徒自高心。淑行曰良。同心曰朋。倨傲即高心。
未谙法律。戢敛全无。或大语高声。出言无度。不敬上中下座。婆罗门聚会无殊。椀钵作声。食毕先起。去就乖角。僧体全无。起坐忪诸。动他心念。不存些些轨则。小小威仪。将何束敛。后昆新学无因仿效。
法律。谓经律论。戢敛。指身口意。二句总说。向下别开。一者大语高声。二者出言无有时度。三者不敬先德。受具五腊名下座。十腊名中座。二十腊名上座。戒经云。我佛法中。先受戒者在前坐。后受戒者在后坐。莫如外道痴人。坐无次第。即婆罗门法也。四者椀钵作声。五者食毕先起。六者去来乖张。如二角相反。七者僧体全无。僧云和合众。僧体谓三义五分六和十善。上酬四重之恩。下济群生之苦。向下总结。忪诸粗遽。令他作念。皆因威仪轨则。毫无半点使然。后昆新学。谓将来法眷。既无效尤。何可束缚。
才相觉察。便言我是山僧。未闻佛教行持。一向情存粗糙。
凡为僧者。向人自称某甲。除大知识。方称贫道。或称山僧。今则略通一毫觉察。便尔不肯称名。皆由平昔未闻佛理。依行修持。粗而不精。糙而不熟。
如斯之见。盖为初心慵惰。饕餮因循。荏苒人间。遂成疎野。不觉[(龙-月+日)/足]踵老朽。触事面墙。
如斯一句。总结上文。盖为最初出家。习於懒堕。饕餮饮食。因循度日。时光荏苒。酿成荒疎田野之气形体老朽。似乎衰竹下垂[(龙-月+日)/足]踵之状。面墙谓不明义理无有言说。其犹面墙而立者也。
后学咨询。无言接引。纵有言说。不涉典章。或被轻言。便责后生无礼。瞋心忿起。言语该人。
所有咨询义理。无言接引来机。典章谓经典章句。或者后学有知。受彼轻薄言语。因起瞋恨之心。忿忿之气。该人。谓年高腊长。
一朝卧病在床。众苦萦缠逼迫。晓夕思忖。心里恛惶。前路茫茫。未知何往。
众苦。谓病衰老衰。财衰亲衰。恛惶者。恐怖无宰。前路谓冥途。五趣茫茫。所往无定。
从兹始知悔过。临渴掘井奚为。自恨早不预修。年晚多诸过咎。
凡居无水之乡。预为掘井得济。若待渴时。虽掘奚益。修行若不预备。老至惟多过失。
临行挥霍。怕怖慞惶。縠穿雀飞。识心随业。
临行挥霍。即死相现前。种种恐怖。縠穿喻幻身。雀飞喻神识。七贤女经云。雀来入瓶中。以縠覆其口。縠穿雀飞去。识心随业走。识心随业者。楞严经云。知见每欲留於世间。业运每常迁於国土。
如人负债。强者先牵。心绪多端。重处偏坠。
譬如负债之人。寡者必让多者牵去。今则心中善恶绪端多种。必从重处先坠。如谓情多想少。流入横生。七情三想。身为饿鬼。九情一想。下洞火轮。纯情即沈阿鼻地狱。
无常杀鬼。念念不停。命不可延。时不可待。
无常杀鬼。谓阎罗使者已至。一念不得停留。命不。
可稍延。时不可少待。亦非钱财势力。可以转致人天三有。应未免之。如是受身。非论劫数。感伤叹讶。哀哉切心。岂可缄言。递相警策。
人天。谓人乘天乘。三有。谓欲界色界无色界。未出轮回。宁免诸趣。受身复舍身。从劫复至劫。一可感慨。二可悲伤。三可叹息。四可惊讶。五实哀哉。六实切心。岂得缄口无言。正当彼此策励。
所恨同生像季。去圣时遥。佛法生疎。人多懈怠。
像季。谓像法末年。去圣时遥。佛灭度后。已经三千余载。一佛二法三僧。三宝应世生疎。我人多无精进。
略伸管见。以晓后来。若不蠲矜。诚难轮逭。
管见。谓管中窥豹。略见一斑。蠲则蠲除故习。矜则自矜懈怠。轮逭如车轮旋。有逭方息。向上总说。向下别叙。
夫出家者。发足超方。心形异俗。
今言凡为僧者。从初发足。超越诸方。一形异俗。去除须发。披服袈裟。二心异俗。烦恼断除。菩提增长。
绍隆圣种。震慑魔军。用报四恩。拔济三有。若不如此滥厕僧伦。
绍隆圣种。即续佛慧命。凡为比丘。三度震慑魔军。一剃下周罗。二发菩提心。三了悟无生。四恩。一父母恩。二众生恩。三国王恩。四三宝恩。滥厕僧伦。谓名字出家。无诸实行。
言行荒疎。虚沾信施。昔年行处。寸步不移。恍惚一生。将何凭恃。
言荒疎不涉典章。行荒疎不离尘垢。虚消供具。必致酬偿。下云。形虽异俗。行复同前。恍惚迅速貌。若非禅净。何可凭恃。
况乃堂堂僧相容貌可观。皆是宿植善根。感斯异报。
善根异报。皆从持戒忍辱中来。佛言。今世人见欢喜。前世见人欢喜故。
便拟端然拱手。不贵寸阴。事业不勤。功果无因克就。岂可一生空过。抑且来业无裨。
拱手者。坐享所给。古云。大禹圣人。每惜寸阴。至於众人。当惜分阴。裨补也。大宝积云。福德力故今多顺。今多顺故放逸生。放逸中无持戒心。以此因缘入地狱。
辞亲决意披缁。意欲等超何所。晓夕思忖。岂可迁延过时。心期佛法栋梁。用作后来龟镜。常以如此。未能少分相应。
辞亲染服。立志为先。日夜留心。岂容少纵。大器必然为栋为梁。小器但乎为椽为桷。龟能为断吉凶。镜能为鉴妍丑。如是相应。方名法子。
出言须涉典章。谈说乃傍稽古。形仪挺特。意气高闲。
二句谓非法不言。非礼勿动。行作必须考古。毋为杜撰禅流。三句身持禁戒。顾盻雄毅。四句心存禅观。舍离愦闹。
远行要假良朋。数数清於耳目。住止必须择伴。时时闻於未闻。故云生我者父母。成我者朋友。
耳之所闻。目之所睹。必假良朋雅伴。得清五浊诸恶。管仲曰。生我者父母。知我者鲍子。
亲附善者。如雾露中行。虽不湿衣。时时有润。
雾露行。喻由正法。不湿衣。喻非顿益。时时有润。喻获渐利。颂曰。贤夫染人。如附香熏。进智习善。行成芳洁。
狎习恶者。长短知见。晓夕造恶。即目交报。殁后沉沦。一失人身。万劫不复。忠言逆耳。岂不铭心者哉。
恶者。十恶。恶知见。九十六种。造恶。十习因。交报。六交报。沉沦三途苦。人者仁也。天地之心。五行之端。五戒全缺。终不复生。故梵摩喻经曰。为清信士。守仁不杀。知足不盗。贞洁不淫。执信不欺。尽孝不醉。忠言不易入耳。智者目肯铭心。颂曰。鄙夫染人。如近臭物。渐迷习非。不觉成恶。向上总劝。向下必须如此行持。
便能藻心育德。晦迹韬名。蕴素精神。喧嚣止绝。
一句洗濯凡心。涵育圣德。二句晦藏踪迹。韬养时名。三句蕴藉精神。毋徒发泄。四句断绝尘嚣。永归寂灭。
若欲参禅学道。顿超方便之门。
禅者。此翻静虑。即首楞严三昧。道乃无上菩提之道。是法不假方便。一超直入之门。
心契玄津。研几精要。决择深奥。启悟真源。慱问先知。亲近善友。
一句先悟后修。二句精研几要。三句决择深邃奥旨。四句启悟真性本源。五句广询明师。六句常依胜友。
此宗难得其妙。切须仔细用心。可中顿悟正因。便是出尘阶渐。
宗即禅宗。妙者剑刃上事。氷棱上行。大用天旋。全机电卷。仔细用心。切忌不得卤莽。顿悟因中三德涅盘。出尘果上三德涅盘。
此则破三界二十五有。内外诸法。尽知不实。从心变起。悉是假名。
三界即二十五有。谓四洲。四恶趣。六欲天。梵王天。四禅。四空。无想天。那含五。因果不忘谓之有。内外诸法。即界内界外。烦恼尔焰。本非实法。从心变起者。本末相资。能所和合。非一非异。方立世间染净之相。故曰生死由识心。无众生可得。升降属因缘。无实我可得。
不用将心凑泊。但情不附物。物岂碍人。任他法性周流。莫断莫续。闻声见色。盖为寻常。这边那边。应用不阙。
此一节文。救世醍醐。依而行之。道在是矣。不用将。
心凑泊。名为六字明王。向下无非演文而已。若人。
心不缘物。万物岂得碍人。古德云。至人除心不除物。愚人除物不除心。法性周流。谓真常流注。断亦不能。续亦不得。闻声二句。如太阿在握。无容拟议这边二句。明镜当台。随所显现。
如斯行止。实不枉披法服。亦乃酬报四恩。拔济三有。生生若能不退。佛阶决定可期。
此节承上而言。如斯二句自利。亦乃二句利他。修心但贵不退。名为阿毗跋致。佛阶者。住行向地等觉妙觉。古佛修行阶级。历然不紊。
往来三界之宾。出没为他作则。此之一学。最妙最玄。但辨肯心。必不相赚。
此明修道之人。虽有三界往来。正如作客一般。一者优游自在。二者作他规则。所谓玄而又玄。众妙之门。只在当人自肯。佛法岂得赚人。向上专为利根而说。向下别开中根之法。
若有中流之士。未能顿超。且於教法留心。温寻贝叶。
法运衰微。中根居伙。顿超。即参禅学道。顿悟玄机。教法。谓经律论三藏。西土用贝叶。此方则竹素。
精搜义理。传唱敷扬。接引后来。报佛恩德。时光亦不虚弃。必须以此扶持。住止威仪。便是僧中法器。
一句利己。二句利人。三四将此深心奉尘剎。是则名为报佛恩。五六为主法师。七八为主律师。法器者。佛法中之瑚琏美器。
岂不见倚松之葛。上耸千寻。附此胜因。方能广益。
松喻佛理。葛喻学人。八尺曰寻。附此最胜之因。能益最胜之果。
恳修斋戒。莫谩亏踰。世世生生。殊妙因果。
一劝持斋。不得亏欠。二劝持戒。无得过踰。如是因。如是果。非止一世一生。永享殊胜微妙无穷之报。
不可等闲过日。兀兀度时。可惜光阴。不求升进。徒消十方信施。亦乃辜负四恩。积累转深。心尘易壅。触途成滞。人所轻欺。
前节劝修。此节诚策。若然因循自弃。委靡不振。有负檀越资膏。行人血汗。久积所累转多。於心尘垢转塞。法法不通。人人共鄙。
古云。彼既丈夫我亦尔。不应自轻而退屈。若不如此。徒在缁门。荏苒一生。殊无所益。
此引古语。彼丈夫兮。我丈夫兮。所谓释迦弥勒。无非能立志的凡夫。既在法门。当求利益。向上已为劝勉。向下重加勉励。
伏望兴决烈之志。开特达之怀。举措看他上流。莫擅随於庸鄙。
决烈。谓决意猛烈。特达。谓豁达大度。上流。即上根利志。庸鄙。乃庸俗鄙漏。
今生便须决断。想料不由别人。息意忘缘。不与诸尘作对。心空境寂。只为久滞不通。
今生则不待来生。别人则决在自己。一者息意忘。
尘。为对凡夫而说。二者空寂久滞。为指小乘而言热览斯文。时时警策。强作主宰。莫狥人情。业果所牵诚难逃避。声和响顺。形直影端。因果历然。岂无忧惧。
此劝读熟全章。时时自警自策。倘遇恶境。勉强作主。或有事缘。毋顺世情。将来业果成熟。试看谁作谁受。如响缘声。如形表影。如斯因果。能不寒心。
故经云。假使百千劫。所作业不亡。因缘会遇时。果报还自受。
因缘果报。如佛在世。波斯匿王。新绍王位。求亲於迦毗罗国释种之家。时摩诃男婢。所生一女。颜貌端正。送与匿王。后生一子。名曰琉璃。及年八岁。与梵志子好苦。诣释种国。释氏新构讲堂。拟欲请佛供养。琉璃至堂。即升师子法座。释种骂云。此婢生物。敢入中坐。琉离怀恨。语好苦曰。此诸释氏。毁我至此。待后为王。汝当告我。琉离即位。好苦白以前事。集兵往伐。尽灭释族。阿难愁苦白佛。正值如来头痛。佛告比丘。昔时此城。有捕鱼村。城中人皆捕鱼食。池中有二种鱼。一日麸。二曰多舌。各怀报怨。时有一小儿在岸。见鱼跳跃而喜。以棒打彼鱼头。尔时罗阀城人。今释种是。麸鱼琉离是。多舌鱼。好苦是。小儿者。我身是。
故知三界刑罚。萦绊杀人。努力勤修。莫空过日。深知过患。方乃相劝行持。愿百劫千生。处处同为法侣。
刑罚即业报。萦绊即所受。惟在勤修。得离诸苦。大师自言深知惑习过患。方乃文言相勉。自今以往。若肯行持。剎剎尘尘。为真道侣。
乃为铭曰。
铭。志也。古者盘盂几案。皆有志铭。时为警励。以自捡束。
幻身梦宅。空中物色。前际无穷。后际宁克。
四大虚幻为身。三界梦寐为宅。如空中物。妄现成色。过去为前际。已受无穷之苦。未来为后际。宁能克就之功。慧眼未开。诚非细事。
出此没彼。升沈疲极。未免三轮。何时休息。
一句此方彼界。出没无穷。二句天上人间。往还无已。三句未免三有轮回。四句毕竟何时休息。极口叮咛。人自着力。
贪恋世间。阴缘成质。从生至老。一无所得。
众生贪恋三世。皆因五阴为缘。成此幻质。有生必有老。有老必有死。如是一生。究尽以何为得。贼入空屋。也须亲到。
根本无明。因兹被惑。
起信云。以依阿赖耶识故。说有无明不觉。而起能见能现能取境界。起念相续。故说被惑。
光阴可惜。剎那不测。今生空过。来世窒塞。
现在当惜光阴。人命在於剎那。今世若不修道。来生依然窒碍。验果知因。因明果自善矣。
从迷至迷。皆因六贼。六道往还。三界匍匐。
经云。一迷为心。决定惑为色身之内。是为迷中倍人。旋转不已。六贼。谓六根。自劫家宝。匍匐。踯躅貌。
早访明师。亲近高德。决择身心。去其荆棘。
一句教授善知识。二句同行善知识。决择身三意三。去其荆棘。长养灵苗。
世自浮虚。众缘岂逼。研穷法理。以悟为则。
世间一切虚浮万法。但情不附物。物岂逼人。惟在精研穷究诸法妙理。直至大彻大悟。是为规则。
心境俱捐。莫记莫忆。六根怡然。行住寂然。
心六识。境六尘。记现在。忆过未。怡然自得之貌。行住谓四威仪。心则寂然。口则默然。三业清净。无功之功。玄道可人。
一心不生。万法俱息。
心月孤圆。光吞万像。光境俱忘。复是何物。宝积云。菩提心者。本无名字言说。心及众生。亦复如是。菩萨然於其中。亦不可得。是名菩提心。万法俱息者。菩萨住空平等地。则不见父母姊妹儿息亲族知识怨憎中人。乃至不见阴界诸入。众生寿命。譬如虚空。无有父母兄弟妻子。一切诸法。所云心外无法。法外无心。心生种种法生。心灭种种法灭。一心不生。即圆觉云。若人心不妄。现世即菩萨。依而行之。出三界。破牢笼。成佛作祖。如指诸掌。
沩山大圆禅师警策(终)

[book_title]沩山警策句释记
沩山警策句释科文
释此警策大科分(二)初题目(二)一人二法次本文(二)一长行(二)一教诫(九)一业因苦果二生老病死三生灭时速四违俗入道五名利失道六启示三学七不修学过八业果时熟九策励劝修二示法(三)一道行(六)一立行二惩诫三求道四择友五结诲六潜修二禅教(二)一禅学(二)一示法二赞勉二教理(二)一示教二诫勉三结劝(五)一启发二示教三劝勉四显示因果五自行化他二重颂(三)一标颂题二颂教诫(十一)一幻色二时节三生灭四流转五爱取有六虚生空老七无明惑八慨时命速九现因后果十因果所由十一循环不息三颂示法(七)一依师二择法三了妄四归真五相忘六寂照七双泯
沩山警䇿句释科文(终)
沩山警策句释记序
生死事大。迅速无常。学道人。当时刻以此为念。日月易迈。若弗云来。生者不修。死将奚具。饕餮陋习。诚为可耻。此沩山警䇿之所以作也。鼎湖。
在和尚。敷扬妙道。诱诲来学。谆恳切笃。奖掖备至。偶一日大众请师开示沩山警䇿宗趣。师以无碍慧辩。悦可众心。因复请师分科句释。使警䇿之旨洞然。无论上哲中流。皆可循修。悉诣至道。师之上足石箭诇公。记师日前阐演之言。注于章末。如锦添花。如膏助明。是书大有裨于后学。匪细故也。读是书者。而如见沩山焉。而如见在和尚与沩山异口同心。能推从上佛祖。竭力为人之处。与大众相劝勉咨儆焉。昔大安禅师云。我在沩山三十年。看水牯牛。今变作露地白牛。常在面前。终日露迥迥地。趁亦不去。此真可谓能自警䇿者也。吾愿天下学道人。皆以大安禅师能自警䇿者而䇿之。
旹
顺治庚子岁腊月禺山弟子邝裔书于龙江山麓
沩山警策句释记卷上
粤东鼎湖山沙门释　弘赞在犙　注
门人比丘　开诇　记
将释此文。大科分二。初释题目。次释本文。
●初释题目二
一人。二法。
○一人
沩山。
题目四字。上二字是能诠之人。下二字是所诠之法。人以山为称。法以警䇿为目。人以山为称者。山踞长沙郡西北。因师居之。以尊人故。而称山也。师讳灵祐。俗姓赵。福州长溪人也。年十五出家。二十受具戒。精究大小乘经律。二十三游江西。参百丈大智禅师。丈一见许之入室。遂居参学之首。一日侍立次。丈令拨炉取火。师拨云。无火。丈自起深拨得少火。举以示之。曰。汝道无。这个是甚么。师因而悟入。礼谢陈其所悟。丈曰。此乃暂时岐路耳。经云。欲识佛性义。当观时节因缘。时节既至。如迷忽悟。如忘忽忆。方省己物。不从他得。故祖师云。悟了同未悟。无心亦无法。祇是无虚妄凡圣等心。本来心法。元自备足。汝今既尔。善自护持。师后充典座之职。时有司马头陀。自湖南来。谓丈曰。顷在湖南。寻得一山名大沩。是一千五百人善知识所居之处。丈曰。老僧往住可乎。陀曰。非和尚所居。丈曰。何也。陀曰。和尚是骨人。彼是肉山。设居之。徒不满千。丈令侍者唤首座来。问曰。此人何如。陀请謦欬一声。行数步。陀曰。不可也。复唤典座来问。陀一见。乃曰。此正是沩山主也。丈夜召师入室嘱云。吾化缘在此。沩山胜境。汝当居之。嗣续吾宗。广度后学。师遂往居焉。其山峭绝。蟠木穷谷。几千百里。为罴豹虎兕之宅。人迹罕至。师与猿猴为伴。拾橡栗充餐。经六七载。乡民稍知。率众共营梵宇。由是道传天下。禅学辐辏。遂建沩仰一宗。敷扬正教。四十余载。得悟者。不可胜数。入室者。四十一人。于唐大中七年正月九日。盥漱趺坐。怡然而化。世寿八十三。僧腊六十四。塔于本山南阜。敕谧大圆禅师。塔曰清净。
记曰。传云师住沩山日久。自知前身曾为越州村寺诵法华经僧。师示寂岁。去如来灭度。一千八百零二年矣。司马头陀。其人内秘直指之宗。外蕴人伦之鉴。兼穷地理。诸方创寺。多取决焉。首座。即华林和尚也。
○二法
警䇿。
此二字。乃一卷文之宗致也。警谓警诸未悟。䇿谓䇿诸后进。时沩山大师。因睹法末。情敝目滋。僧同陋俗。饕餮懈怠。无向上志。遂作此警䇿。以晓悟勉进焉。
记曰。按诸经论。或以单人为名。或以单法为名。或以人法为名。今此警策。正以人法为名。沩山二字。是后人所置。非大师自立。如常途注述。于题目下。别出作者名。今就题中标出。故以人法为名也。
○次释本文二
初长行。次重颂。
△初长行二
一教诫。二示法。
△一教诫九
一业因苦果。二生老死病。三生灭时速。四违俗入道。五名利失道。六启示三学。七不修学过。八业果时熟。九䇿励劝修。
○一业因苦果
夫业系受身。未免形累。
上句明业果。下句明众苦。此是业系苦相。业属过去。若果属现在。言其因中有系。故其果中有累。累非一致。故云众苦。众苦者。略言三苦八苦。广则八万四千尘劳诸苦。盖由凡夫。不了自心。起惑造业。以业系缚。故难免分段生死之形累。天台云。一切有为心行。常为无常患累之所逼恼。故名为苦。智论云。无量众生。有三种身苦。老病死。三种心苦。贪嗔痴。三种后世苦。地狱饿鬼畜生。法句经云。昔有四比丘。论世苦事。一言淫欲恼人。一言饥渴逼体。一言嗔恚扰乱。一言惊怖恐惧。共竞是非。佛言。汝等所论。不究苦义。身为诸苦之本。众患之源。当求寂灭。此为最乐。
记曰。夫万累本于身有。身由业系而生。业因烦恼而得。以烦恼无明惑故。作众生业。由斯业故。系缚有情。不得解脱。故于三界六道中。受种种身形。众苦之累。是则因业受身。身还造业。有身必苦。有形必累。老子亦云。吾有大患。为吾有心。吾若无身。何患之有。欲得无身须得无心。心为业用。业从缘起。若一念无生。患累俱捐。故肇论云。万累滋彰。本于妄想。妄想既祛。则万累都息。言三苦者。苦苦。坏苦。行苦。谓众生受于有漏五阴分段之身。性常逼迫。是为苦。又与苦受相应。即苦上加苦。故名苦苦。若乐相坏时。苦相即至。是名坏苦。有漏之法。四相迁流。常不安隐。故曰行苦。八苦者。谓生苦。老苦。病苦。死苦。爱别离苦。怨憎会苦。求不得苦。五阴盛苦。谓生老病死等。众苦聚集。故名五阴盛苦也。言分段者。声闻。缘觉。菩萨。所执法相不忘。受于变易生死之苦。凡夫为爱见所覆。不了境界虚妄。起惑造业。受于分段生死之苦。言烦恼者。谓昏烦之法。恼乱心神。与心作烦。令心得恼。略则三毒十恶。广则百八烦恼。乃至八万四千诸尘劳门。尘劳门。即万累也。
○二生老病死
禀父母之遗体。假众缘而共成。
上句明色本。下句明假合。此二句总属生法。即万累之原也。禀即禀受。体即四大色身。从初一念颠倒。揽父母赤白二秽为身。故曰遗体。假众缘者。假谓假借。亦藉也。众缘即四大六根。及十二因缘。圆觉经云。四缘假合。妄有六根。六根四大。中外合成。言四大者。即地水火风。其体各异。中无实性。亦无主宰能自和合为身。必藉宿因众缘三事而成。因缘不具。色即不住。十二因缘者。所谓此有。故彼有。此生。故彼生。从无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死。起忧悲苦恼。如是纯大苦蕴积集而生。然此十二法。展转能感果故名因。互相由藉而有谓之缘。因缘相续。则生死往还无际。若破无明。不起取有。则三界二十五有生死皆息。所谓此无。故彼无。此灭。故彼灭。从无明灭。则行灭。乃至老死忧悲苦恼。纯大苦蕴积集皆灭矣。
记曰。身假众缘所成。缘合则起而为生。缘散则灭而为死。是以法从缘故不有。缘起故不无。既从缘有。故无真宰常主。止观云。从头足支节。一一谛观。了不见有我。何处有人。及与众生。业力机关。假为空聚。从众缘生。无有主宰也。十二因缘者。亦名缘起。又名缘生。谓先无其事。而从彼生。名之为因。素有其分。而从彼起。名之为缘。一曰无明。即昏暗之义。谓过去世烦恼之惑。覆盖本性。无所明了也。二曰行。行即行业。谓过去世身口造作一切善不善业也。此二支是过去因。三曰识。识即识心。谓由过去惑业相牵。致令此识投托母胎。一刹那间。染爱为种。纳想成胎。即揽父母精血二滴。合成一滴。大如豆子。住胎藏中。与三事和合。一命。二暖。三识。是中有报风依风。名为寿命。精血不臭不烂。名为暖。是中心意。名为识。如是三事。缺一则腐败不住。此是入母胎中初七日位。名歌罗逻。状如凝酥。从此以后。随母气息上下。七日一变。止观云。人托胎时。神识始与精血合。带丝在脐。脐能连持。谓脐既为诸肠胃之源。在胎之时。以母之脐。注子之脐。故母所食。从脐而入。以资于子。气息亦尔。子初在胎。依于母息。故俗名子以之为息。四曰名色。名即是心。谓心但有名字。而无形质也。色即色质。谓从托胎后。至第五个七日。名形位。生诸根形。四支分别。是名为色。以父母精血为身根种。识在其中。故合名名色。五曰六入。谓从入胎已后。至第六个七日。名发毛爪齿位。至第七个七日。名具根位。谓六根开张。有入六尘之用。故名六入。六曰触。触即触对。谓从出胎。乃至三四岁时。眼耳鼻舌身意之六根。虽触色声香味触法之六尘。而未能了知。生苦乐之想。故名为触。七曰受。受即领纳之义。谓五六岁。至十二三岁时。六根触对六尘。即能纳受前境。好恶等事。虽能了别。然未起贪爱淫染之心也。此五支是现在果。八曰爱。爱即贪爱。谓从十四五岁。至十八九岁时。贪种种胜妙资具。及淫欲等境。然犹未能广遍追求。故名为爱。九曰取。取即求取。谓从二十岁后。贪爱转盛。于色声香味触。五尘之境。四方驰求。故名为取。十曰有。有即后有。因果之不亡也。谓因求取诸境。起善恶业。积集牵引当生欲界。色界。无色界。三有之果也。此三支是现在因。十一曰生。生即受生。谓今生所作善恶之业。来世于三界六道中受生也。十二曰老死。老即根熟。死即根坏。谓来世受生已。至五阴身熟。名老。熟已坏灭。名死。此二支是未来之果。斯十二支。是三世因果。循环不断之法。以由过去世无明行为因。感斯现在识名色六入触受为果。由斯果故。起爱取有。为现在之因。由斯因故。招感未来世生老死之果。果复造因。因复感果。三世相续。无有间断。如车轮转。故曰轮回。
虽乃四大扶持。常相违背。
上句假合。下句乖顺。夫人揽外地水火风合集成身。共相扶翼。执持命根。住寿一期。然于其中。常相乖顺。一大不调。百一病生。四大不调。则四百四病同时俱作。所言大者。谓此四法。无处不有。遍诸方域。故称为大。万事万形。皆四大成。在外则为土木山河。在内则为四肢百骸。聚而为生。散而为死。生则为内。死则为外。内外虽殊。而大不异。坚性属地。即发毛爪齿皮肉筋骨等。此若不假水。则不和合。湿性属水。即涕唾精液大小便利等。此若不假地。则便流散。热性属火。即身中暖气。若不假风。则不增长。动性属风。即出入息。及身之动转。若无此风。则身不能动转施为。然此四大。性本无患。以众缘合集。增损相克。病患由是而生。故地增则令身沉重。水积则涕唾乖常。火盛则头胸壮热。风动则气息击冲。即沉重。痰癊。黄热。气发。之病也。由此四病。则有四百四病生起。风病百一。黄病百一。痰癊病百一。总集病百一。如是诸患。无时不生。故曰常相违背。
记曰。大论云。四大为身。常相侵害。一一大中。百一病起。冷病有二百二。水风起故。热病有二百二。地火起故。火热相。地坚相。坚相故难消。难消故能起热病血肉筋骨脉髓等是地分。除其业报者。一切法皆和合因缘而生也。辅行云。四大不顺者。行役无时。强健担负。搪触寒热。外热助火。火强破水。是增火病。外寒助水。水增害火。是为水病。外风动气。气吹火。火动水。是为风病。或三大增害于地。名等分病。或身分增害三大。亦是等分病。属地病。饮食不节亦能作病。如姜桂辛物增火。蔗蜜甘冷增水。梨增风。膏腻增地。黄瓜为热病而作因缘。即是啖不安之食。而生病也。古云。病从口入。祸从口出。此之谓欤。
无常老病。不与人期。
上句明三相。下句明无主。三相本空。原无有我。何能作主任情与之期克。除其识心达本者能之。昧者不觉也。无常者。谓本无今有。暂有还无。乃刹那不住之谓也。从出胎来。至壮至老至病。乃至命尽。于其中间。念念迁流不住。故曰无常。亦死之异名。老者根熟衰耄。形枯色悴。精神昏昧。发白面皱。将死不久之谓也。病者。四大不调。四百从生。身力疲败。饮食不安。精神减损。坐起须人。故名为病。若以法次第相因。则死在后。今以无常一法。体遍一切。该于生老病死诸法故也。
记曰。新新不住。念念不停。谓之无常。经云。无常力大。迅速过于山水。折论云。无常有三种。一念念坏灭无常。二和合离散无常。三毕竟如是无常。
○三生灭时速
朝存夕亡。刹那异世。
上句言现生。下句言后世。此二句并释无常义。下更以霜露等喻明。言刹那者。时之极速也。谓人临终舍寿。只在最后一刹那顷。即诸根坏日。识迁离际。舍此故身。别受余质时也。识谓第八识。去居殿后。来为先锋。一刹那间。揽父母精血住胎藏中。为生死之根。苦果之源也。
记曰。识有八种。一眼识。二耳识。三鼻识。四舌识。五身识。六意识。七末那识。八阿赖耶识。
譬如春霜晓露。倏忽即无。
上句设体。下句释性。以霜露遇日即消。体既不坚性亦非常。譬如者。设况之词。倏忽者。暂有而无也。
记曰。本文二句。是释朝存夕亡一句。总明时速也。倏者。速疾也。宗镜云。虽年百岁。犹若刹那。如东逝之长波。似西垂之残照。击石之星火。骤隙之迅驹。风里之微灯。草头之朝露。临涯之朽树。烁目之电光。若不遇于正法。必永坠于幽途矣。
岸树井藤。岂能长久。
上句出体。下句释义。临崖之树非长。二鼠侵藤岂久。大集经云。昔有一人。避二醉象。缘藤入井。下有三龙吐火张爪。彼即悬藤而住。上有黑白二鼠啮藤将断。傍有四蛇欲螫。其人仰望。二象已临井上。忧恼无托。忽有蜂过。遗蜜五滴入口。是人唼蜜。全忘危惧。今以二醉象喻生死。藤喻命根。入井喻无常。二鼠喻日月。四蛇喻四大。三龙喻三毒。五滴蜜喻五欲。三毒乃三恶道之因。故藤一断。即有堕落之患矣。
记曰。本文二句。释不与人期一句。斯明年月日速也。身似临崖树。业风一至。非力能挽。命如井中藤。日月时亏。使人不觉岸树是年不长。井藤是日月之速。言井藤者。是井边所生之藤。或云。树根。井谓丘墟枯井也。罗什法师曰。昔有罪人。怖罪逃走。王令醉象逐之。其人怖急。自投枯井。云云。三毒者。贪嗔痴也。三恶道者。地狱饿鬼畜生也。五欲者。色声香味触也。或以财色名食睡为五欲。谓众生迷于五欲少乐。全忘生死危险诸苦也。
念念迅速。
念。谓凡夫生灭心之妄念。前念未灭。后念续生。念念生灭。如灯烧炷。起灭不停。如是生灭迅速之相。非具慧眼者莫见。
记曰。此明念速也。妄念。故生灭不停。真心。则常住不迁。
一刹那间。转息即是来生。
梵语刹那。此言一念。乃时之极速也。僧祇云。二十念为一瞬。二十瞬名一弹指。俱舍云。壮士一弹指顷。有六十五刹那。然念有大小。大念者。一念中有九十刹那。一刹那中。有九百生灭。此言一刹那者。小念也。息。即出入息。此息名曰寿命。以一期为寿。连持曰命。一期连持息风不断。故出入息名为寿命。转即出已不复更入。名曰命终。此只在一刹那间。即第八识舍前阴。受后阴时。今不言中阴者。以举前后而该其中也。又中阴迟速不定。迟则七七之日。速则疾于心念。便舍中而受后矣。来生者。总该六道。随善恶业。而报生其处也。
记曰。本文二句。即释上刹那异世一句。此明刹那速也。上善生天。中善生人。下善生阿修罗。上恶生地狱。中恶生饿鬼。下恶生畜生。言瞬者。目动也。言中阴者。谓人命终。出入息断时。第八识舍离前阴身。即有中阴身。在虚空中。冥无所睹。以香为食。于有缘处。即见父母交会。欲火之光。随念便至。以颠倒想。一刹那顷。揽赤白二点。而成后阴。其中阴即灭矣。若其生方未定。或父母不会。此中阴身。七日一死。乃至七七日。必定托生。不出四十九日。若彼业报已定。或生人天。或堕鬼畜。一刹那间。舍前阴受中阴。舍中阴。受后阴。迅逾电光。非凡所测。唯佛能知。
何乃晏然空过。
何乃犹何为。亦反诘之词。亦承上转下之语。以上示知生死过患无常迅速。向下令悟舍俗入道。依法勤修。期出轮回。晏然者。安然也。总谓光阴迅速。人命无常。何为饱食终日。无所用心。而晏然虚度。不谋上进。以脱生死者乎。
○四违俗入道
父母不供甘旨。六亲固以弃离。
上句缺反哺。下句缺敬睦。父母者。子之天地也。诗云。哀哀父母。生我劬劳。欲报之恩。昊天罔极。经云。若有供养父母。得无量福。佛言。父母于子。有大增益。乳哺长养。随时将育。四大得成。若人右肩负父。左肩负母。经历百年。便利背上。无有怨心。四事供养无乏。此子犹不足报父母之恩。欲报恩者。当劝父母于佛法僧。因果等法。未信者令信。已信者令增长。无净戒者。劝受持戒。有悭贪者。劝行惠施。无胜慧者。劝修胜慧。令善安住。以自调伏。乃名真实报父母之恩。六亲者。父母兄弟妻子也。又曰。一父。二子。三从父昆弟。四从祖昆弟。五曾祖昆弟。六族昆弟。弃离者。经云。菩萨出家。舍离六亲。不记不忆。勤修道行。以速成菩提故。
记曰。甘旨者。美食也。犹不足报父母恩者。谓虽色养无违。而不能置亲神于上界。欲利亲灵于多生者。必须劝持斋戒。广修福慧。若出家者。父母贫乏。不能自活。佛听教令信心。授彼三归五戒。然后乞食供之。南山云。真出家者。怖四怨之多苦。厌三界之无常。辞六亲之至爱。舍五欲之深着。能如是者。名真出家。则可绍隆三宝。度脱四生。利益甚深。功德无量矣。
不能安国治邦。家业顿捐继嗣。
上句缺致君泽民。下句缺承业继嗣。释子出家。舍生育继嗣。绍隆三宝种族。虽似忠孝有缺。然立身行道。以报亲恩。说法劝善。用羽皇化。如斯报德。孰能加焉。昔宋文帝。谓何尚之曰。若率土皆淳释化。则朕坐致太平矣。尚之对曰。夫百家之乡。十人持五戒。则十人淳谨。千室之邑。百人修十善。则百人和睦。人能行一善。则去一恶。去一恶。则息一刑。一刑息于家。万刑息于国。此明旨所谓坐致太平者也。
记曰。上文明违俗。下文明入道。
缅离乡党。剃发禀师。
上句离俗。下句入道。缅者远也。谓远离乡俗。趣向无为。即舍家。趣于非家也。剃发禀师者。弃俗容仪。坏世饰好。仿同如来。具佛德相。禀命于师。从师受学。乃入道之玄规。出世之洪范也。
记曰。世以须发为容仪饰好。比丘出家。违俗慕道。弃世所好。绝灭爱情。今时留须长发。号曰头陀。名既叛而行复乖矣。梵语头陀。此云抖擞。谓抖擞三界尘劳烦恼。其行则有十二法。今以披发。号为头陀者。讹妄之甚也。佛言。须发爪长。是恶比丘破戒之相。若阿兰若独住比丘。无人剃者。听发极长一寸。爪长如一麦。不得过。舍家趣非家者。弃世俗之家。入无为之舍也。文殊菩萨白佛言。云何如来说父母恩大。不可不报。又言师僧之恩。不可称量。其谁为最。佛言。其在家者。孝事父母。在于膝下。莫以报生长之恩。以生育恩深。故言大也。若从师学。开发知见。次恩大也。夫出家者。舍其父母生死之家。入法门中受微妙法。师之力也。生长法身。出功德财。养智慧命。功莫大焉。追其所生。乃次之耳。乡党者。乡向也。谓众人之所向也。党朋党也。古以五百家为党。周礼云。百家之内曰乡。汉志以五家为邻。五邻为里。四里为族。五族为党。五党为州。五州为乡。斯则以万二千五百家。而为乡也。禀者。受命也。
内勤克念之功。外弘不诤之德。
上句明念慧。下句明和敬。内切念慧。外阐六和。乃入道之功勋。立德之基本也。肇师云。非真心无以具六法。非六法无以和群众。如众不和。非敬顺之本也。
记曰。一戒和同修。二见和同解。三身和同住。四利和同均。五口和无诤。六意和同悦。
迥脱尘世。冀期出离。
上句出世俗家。下句出三界家。欲脱尘俗。须发足超方。期超三界。当断烦恼。始符出家之本誓也。此二句。总结上文以起下词。
记曰。上句结父母六亲邦国继嗣乡党五句。下句结剃发内勤外弘三句。迥者。寥远也。冀者。欲也。望也。
○五名利失道
何乃才登戒品。便言我是比丘。
上句明无作始沾。下句明止德未备。由名行未当。非称比丘之义。辞亲入道。内勤外弘。本为期出生死。何以才入僧数。即便饕餮名利。放逸恣情。造有漏因。结生死果。违背初心。失出离行耶。才登戒品者。方禀具足。无作初成也。戒品有四。谓五戒。十戒。具足戒。菩萨戒。前后俱通在家出家。中二唯局出家。我是比丘者。具足戒人也。比丘是梵语。名含三义。一破恶。二怖魔。三乞士。含此三义。不能翻译。故存本音。
记曰。无作者。亦名无教。又名无表色。乃戒体也。从三羯磨而得。得此体已。任运止恶。任运行善。不用再作。故名无作。言止者。谓止断诸恶。令不更起也。破恶者。如初得戒。以三羯磨。发善律仪。破恶律仪故。若通就行解。能破见思之恶也。怖魔者。既能破恶。而魔王念言。此人非但出我界域。或有传灯。化我眷属。空我宫殿。故生惊怖也。乞士者。乞是乞求之名。士是清雅之称。谓内修清雅之德。外离四邪之食。净命自居。福利众生。破憍慢心。谦下自卑。告求资身。以成清雅之德也。今人多求多畜。岂称清雅之德。既乖其名。尚得为比丘者乎。
檀越所须吃用常住。
上句明信施。下句明僧物。若无戒德。则寸丝滴水难消。况檀越之四供。僧祗之受用乎。檀越者。檀是西音。此言施。越乃此方之语。谓能行施。则生生越度贫穷苦海也。常住有四。一。常住常住。谓僧寺房舍。众具。花果。田园。仆畜等。以体局当处。不通余界。但得受用。不通分卖。故重言常住也。二。十方常住。如寺中供僧常食。体通十方。唯局本处。此二名僧祗物。三现前现前。谓僧现得施物。唯施此处现前僧故。四十方现前。如亡五众轻物。若未羯磨。物通十方僧。若已羯磨。物属现前僧。此二名现前僧物。
记曰。所须者。通食用。吃用者。吃局饮食。医药用通衣服卧具房舍等。
不解忖思来处。谓言法尔合供。
上句失观。下句痴议。以无观慧故。不解思法。由痴暗故。别生愚见。无惭无愧。慢怠贪嫉。因之而生矣。忖谓计度。思谓筹量也。谓言者。自出非语也。法尔者。理之当然也。合供者有二。一谓他合当供养于我。二谓我当合受他供。来处者。计一钵之饭。作者功用不少。施者割妻子之分。以种福田。自德不全。岂合受供。众德虽备。犹须观行。方消信施。故文殊问经云。菩萨若无思惟。饭亦不应食也。
记曰。迦叶经云。时五百比丘言。我等不能精进。恐不能消信施供养。请乞归俗。文殊菩萨赞言。若不能消信施之食。宁可一日数百归俗。不应一日破戒受人信施。佛告文殊。若有修禅解脱者。我听受人信施食。慈恩法师云。不蚕衣。不田食。织女耕夫汗血力。为成道业施将来。道业未成争消得。慈受深禅师云。如今有等初学。饱食高眠。任性过口。犹嫌不称意。不知出家人。如一块磨刀石。一切人要刀利。便来石上磨。磨来磨去。别人刀利。自家石渐消薄。有等更嫌他人不来我石上磨。有甚便宜处。此语最切。如施金针。中人病处。假其石如金刚。不妨嫌他不来磨。智度论云。思惟此食。垦植耘除。收获蹂治。舂磨淘汰。炊煮乃成。用功甚重。计一钵之饭。作夫流汗集合成之。食少汗多。此食作之功重辛苦如是。入口食之即成不净。更无所直。宿昔之间。变为屎尿。本是美味。人之所嗜。变成不净。恶不欲见。行者自当思惟如此獘食。我若贪着。当堕地狱。啖烧铁丸。从地狱出。当堕畜生。牛羊骆驼。偿其宿债。或作猪狗。常啖粪秽。如是观之。生厌离想。方堪受食。道安法师云。减割之重。一米七斤。无戒食施死入泰山。烧铁为食。洋铜灌咽。如斯之痛。法句所陈。所谓学道不通理。复身还信施。长者八十一。其树不生耳。若也一念回光。忽与道合。万两黄金亦消得。
吃了聚头喧喧。但说人间杂话。
上句总标。下句别释。以喧喧未审何言。故释曰。人间杂话。吃了者。饱食已。聚头者。共相聚首也。杂话者。世俗之言。不涉经律之语。犹无克念。外发言非。不修观慧。奚解忖思。三业不勤。掉举由生。遗教经云。若种种戏论。其心则乱。虽复出家。犹未解脱。是故急当舍离戏论散乱之心。求于无为寂灭之乐。欲得寂灭乐者。唯当善摄其心。灭除戏论之患。长芦赜禅师自警文云。若乃窃议朝廷政事。私评郡县官寮。讲国土之丰凶。论风俗之美恶。以至工商细务。市井间谈。边鄙兵戈。中原寇贼。文章技艺。衣食货财。自恃所长。隐他好事。揄扬显过。指摘微瑕。既乖福业。无益道心。如此游言。并伤实德。坐消信施。仰愧龙天。罪始滥觞。祸终灭顶。何也。众生苦火四面俱焚。岂可安然坐谈无义。古德尚言自警。我等何人好不自思。
记曰。喧者哗也。掉举者。有三种。一身掉。谓身好游走。诸杂戏谑。坐不暂安。二口掉。谓好喜吟咏。竞争是非。无益戏论。世间语言等。三心掉。谓心情放逸。纵念扳缘。思惟文艺。世间才技。诸恶觉观等。宋光孝安禅师。在定中见二僧倚槛相语。初有天神拥卫倾听。久之散去。俄而恶鬼唾骂。扫其脚迹。询其故。乃二僧初论佛法。次序间阔。末谈资养。安自是终身未尝言及世事。律云。有二苾刍。随路而行。说非法语。时有不信心夜叉。欲吸其精气。佛言。苾刍在路行。应思惟善法。有二种事。一作法语。二如圣默然。至止息处。说圣伽陀。今人终日间谈杂话。尚不免神鬼呵责。而况求其拥护。可得乎哉。
然则一期趁乐。不知乐是苦因。
上句明逸乐。下句明苦因。谓今生恣情放逸于欲乐。即是当来之苦因。苦因斯集。苦果便至。故云因地不真。果招纡曲。目前交报。殁后沉沦。斯之谓欤。一期者。谓诸众生受身。虽云寿命长短不同。然皆是一期果报。是则一生逐乐。诚为万劫之苦殃矣。
记曰。欲乐者。五欲乐也。
曩劫狥尘。未尝返省。
上句明随尘习。下句明失慧眼。由无始劫来。一向顺自惑习。随逐诸尘妄境。至今炽然胸中。未尝一念返照知非。何能克修定慧。破彼惑习。而出尘劳耶。
记曰。曩谓曩昔。劫是长时。即无始劫来也。尘者尘垢。是染污义。谓诸妄尘惑习。能染污自心真性。不得见道故也。
时光淹没。岁月蹉跎。
上句是昼夜失。下句是年月失。淹没者。湮灭也。蹉跎者。虚过时日也。若不专修定慧。非但埋没光阴。实乃徒丧百年矣。
记曰。言时光者。是昼夜互举也。时谓十二支干。光谓三光也。
受用殷繁。施利浓厚。
上句自用。下句他施。他为求福施之无厌。而受者须生惭愧。知量受用。言受用者。身心纳润。恣情享施。殷繁者。四供滋多。百一盈长。施利者。四事供养百一所须也。殷繁。浓厚。名异而义同也。
记曰。惠休法师。三十年着一緉鞋。遇软地则赤足。尝诲众曰。汝今种种受用。未饥而食。未寒而衣。未垢而浴。未睡而眠。道眼未明。心漏未尽。如何消得。殷者盛也繁者多也。浓者不淡。厚者不薄也。四供者。饮食衣服卧具医药。百一者。沙门供身所须之物也。
动经年载。不拟弃离。
上句言时。下句言心。由受用殷繁。耽味不休。故致不觉经历年载。曾未生一念弃舍厌离之心。
记曰。拟者所谓拟之而后为。即揣度以待也。芙蓉禅师云。为厌尘劳。求脱生死。休心息念。断绝扳缘。故名出家。岂可等闲利养。埋没平生。直须两头撒开。中间放下。遇声遇色。如石上栽花。见利见名。如眼中着屑。况从无始以来。不是不曾经历。何须苦苦贪恋。如今不歇。更待何时。
积聚滋多。保持幻质。
上句畜不坚物。下句养梦幻身。谓积聚四供不坚之财。保持五阴梦幻之质。一朝无常到来。积之何用。四大分散。保之奚在。故净住法云。生不可保。唯欲营生。死必定至。不知顾死。况此危命。凶变无常。俄顷之间。不觉奄死。然其恶因既积。恶果难逃。形曲影呙。岂虚言哉。
记曰。财属五家。故曰不坚。谓水漂。火焚。贼盗。官得之。恶子败之。无作禅师云。福劣财强。财必为殃。德薄任大。任速成害。古人只要心达。不要身达。他贤莫掩。我贤莫伐。若如此。则知其命。合其道。终一身而自保矣。
导师有敕。戒勖比丘。进道严身。三常不足。
上二句诫勉。下二句示法。如来为三界之法王。四众之导师。穷尽物性。观机授法。应病与药。是故立法制戒。敕令诸弟子。修行进道。必须精勤。少欲知足。以三事而自严身。三事。谓饮食。衣服。睡眠。斯三者。使人之所蔽。障道之因缘。故令常须不足。方与道合。
记曰。导师者。引导众生出于三界之火宅也。思益经云。于诸众生。生大悲心。令入正道。不求报恩。故名导师。报恩经云。示涅槃径。使得无为常乐。故名大导师。遗教经佛言。汝等比丘。若欲脱诸苦恼。当观知足。知足之法。即是富乐安隐之处。知足之人。虽卧地上。犹为安乐。不知足者。虽处天堂。亦不称意。不知足者。虽富而贫。知足之人。虽贫而富。不知足者。常为五欲所牵。为知足者之所怜愍。汝等比丘。受诸饮食。当如服药。于好于恶。勿生增减。趣得支身。以除饥渴。如蜂采花。但取其味。不损色香。比丘亦尔。受人供养。趣自除恼。无得多求。坏其善心又云。汝等比丘。当自摩头。以舍饰好。着坏色衣。执持应器。以乞自活。又云。汝等比丘。昼则勤心。修习善法。无令失时。初夜后夜。亦勿有废。中夜诵经。以自消息。无以睡眠因缘。令一生空过。无所得也。当念无常之火。烧诸世间。早求自度。勿睡眠也。勖谓勉勖。严谓严正。
人多于此。耽味不休。日往月来。䬃然白首。
上二句贪利。下二句忘生。噫。贪着世利犹未息。不觉白发堆头矣。日往月来如旋火。死符不久又将至。
记曰。于此者。三事也。䬃者。犹风䬃然而至也。如阿含经云。有四事。先不语人。一头白。二老。三病。四死。是四事。不可避。亦不可却。
后学未闻旨趣。应须博问先知。
上句言他乏益。下句令先自利。谓虚生空老。无言以接后来。欲得利他。先须自利。自利则博问先知。彻佛祖心性之源利他则了达真宗。广示事理方便之门。博问则不择尊卑。不耻下就。所谓依法不依人。广示则不拣怨亲。不分贵贱。所谓心慈体正。法施平等。设怀彼我。自他两失。法句经云。学先自正。然后正人。调身入慧。必还为上。身不能利。安能利人。心调体正。何愿不至。虽诵千言。不行何益。不如一闻。勤修得益。虽诵千言。不求出世。不如一悟。绝离三界。虽诵千言。不存悲智。不如一听。自他两利。
记曰。旨即经律之宗旨。趣则宗之所归也。宗者尊也。崇也。旨是意旨。谓经律之所崇所尊所主意旨。归趣究竟处也。博谓广参。问谓请益。先知者。先觉也。事钞曰。古云博学为济贫。僧传曰。非博则语无所据。故学不厌博。博则通矣。子曰。君子博学于文。约之以礼。亦可以弗畔矣夫。苟生而贫于学者。懦夫也。死而富于道者。君子也。是知博学乃济识见之贫也。庄子曰。人而不学。谓之视肉。学而不行。谓之撮囊。弗畔。谓不违道也。
将谓出家。贵求衣食。
此二句。结上起下之文。将者。欲也。拟也。亦抑词也。然舍俗出家。本以道为重。非以衣食为所贵也。
记曰。道安法师诫众云。卿已出家。弃俗辞君。财色不顾。与世不群。金玉不贵。惟道为珍。约己守节。甘苦乐贫。近德自度。又能度人。
○六启示三学
佛先制律。启创发蒙。
上句明五篇七聚。下句明开发初机。以律是定慧之首学。万善之基本也。蒙是蒙昧。谓从未证圣位以来。皆曰蒙昧。况余初学薄地凡夫乎。佛先制律者。盖由众生烦恼炽盛。三毒竞兴。颠倒乱想。失智慧明。造生死业。是故如来应机设教。首以木叉防非止恶。次以禅定息虑忘缘。后以智慧破惑证真。故南山云。但身口所发。事在戒防。三毒勃兴。要由心使。故先以戒捉。次以定缚。后以慧杀。理次然乎。
记曰。佛即本师释迦如来。梵语具云佛陀。此言知者。亦言觉者。谓于菩提树下。了了觉知三世众生非众生数。有常无常等。一切诸法。三觉圆明。故称为佛。一者自觉。悟性真常。了惑虚妄。二者觉他。运无缘慈。度有情界。三者觉行圆满。穷源极底。行满果圆故。梵语毗尼。此云律。律者诠也。谓诠量轻重。开遮持犯等。梵语波罗提木叉。此云别解脱。即戒也。谓三业七支。各各防非。别别解脱。又受戒已。随对杀等事不作。别别无因。则别别无果。故名别别解脱也。创者。初也。谓立法创业之始也。五篇七聚详具大律。乃比丘二百五十戒法。尼则三百四十八戒法。智论云。尼受戒法。略则五百。广则八万。
轨则威仪。净如冰雪。
上句示法。下句设喻。轨则者。律之轨范法则也。人能禀受斯则。即便直趣无上道也。威仪者。谓有威可畏。有仪可敬。由比丘奉持禁戒。众德威严。令人可畏。于行住坐卧。仪端表正。令人可敬。是则内严外正。一尘不染。故如水之洁。雪之白也。
记曰。本文二句。是戒体。下之四句是戒用。
止持作犯。束敛初心。
上句明持犯。下句明功能。然止即是持。作便是犯。止则三业不驰妄境。诸恶不生。持则守志坚贞。心离散逸。是为束敛。乃入道之首约。定慧之初门。故云初心。
记曰。止则诸恶不起。持则吉罗无犯。又止则心无妄动。持则执而不失。束则念无散逸。敛则定水湛然。辅行云。有言大乘何须执戒者。此谬也。言不执者。乃是持而不执。若令不持名不执。乃是执破。何名不执。执持尚无。妄持安在。
微细条章。革诸猥弊。
上句明戒相。下句明对治。以戒具三千威仪。八万细行。故曰微细条章。对治八万四千诸尘劳。故曰革诸猥獘。
记曰。条章者。即二百五十戒中诸微细条相也。革者。悛除也。猥弊者。即三毒十使诸惑习染也。诸惑者。略言三结十使。广言八十八使。乃至八万四千尘劳。能结缚众生。驱使流转三界。不得解脱。三结者。一身见。二戒取。三疑结。更加贪。嗔。痴。慢。边见。邪见。见取。为十使。此之十使。历三界四谛下。增减不同。共成八十八使。盖欲界苦谛下。十使具足。集灭二谛下。各有七使。谓除身见。边见。戒取。三使。道谛下有八使。谓除身见。边见二使。则四谛合为三十二使也。色界无色界。四谛下皆如欲界。只于每谛下。又除嗔使。以上二界嗔使不行故。一界有二十八使。二界合五十六使。并前欲界三十二使。总成八十八使也。八万四千。诸尘劳者。以贪嗔痴行。及等分行。各具二万一千。共为八万四千也。三千威仪。八万细行者。二百五十戒法。以行住坐卧四威仪。各有二百五十。合为一千。循过现未来三世。为三千威仪。以此三千。配身口七支。成二万一千。以此二万一千。复对治贪嗔痴及等分四种烦恼。为八万四千细行。是为对治八万四千。诸尘劳门也。
毗尼法席。曾未叨陪。了义上乘。岂能甄别。
此承上起下相因之词。上二句戒律未习。下二句经教叵明。曾未叨陪者。谓未曾五夏依师。十席就听。既戒为三藏首学。定慧初门。学拟躐等。教理何明。初门未进。堂奥宁窥。是知戒律未严。慧解靡生。而无上了义之宗。安能辩析悟入者乎。言了义者。谓诸大乘经教。乃决择显了之谈。广明中道实相之义。非诸小乘经典。及余覆相。密意含隐之说也。
记曰。忠国师云。禅宗法者。应依佛语。一乘了义。契取本原心地。转相传授。与佛道同。不得依于妄情。及不了义教。横作见解。疑误后学。俱无利益。如师子身中虫。自食师子肉。非天魔外道。而能破灭佛法矣。毗尼法席者。讲演戒律处也。律制比丘。纵证三明六通。亦须五夏依师学律。若律不明。乃至终身不离依止。资持云。律制比丘。五夏已前。专精律部。若达持犯。办比丘事。然后乃可学习经论。今越次而学。行既失序。入道无由。大圣诃责。终非徒尔。今时才沾戒品。便乃听教参禅。为僧行仪一无所晓。况复轻陵戒检。毁呰毗尼。贬学律为小乘。忽持戒为执相。于是荒迷尘俗。肆恣凶顽。且戒必可轻。汝何登坛而受。律必可毁。汝何削发染衣。是则轻戒。全是自轻。毁律还是自毁。妄情易习。至道难闻。拔俗超群。万中无一。请详圣训。能无从乎。十席就听者。昔宣律师。其师勉之十遍往听毗尼。元宣师非钝。尚就十听。盖欲极其精妙。尽其旨趣。为定慧之本。无生之要也。甄别者。分析明了义理之谓也。
可惜一生空过。后悔难追。
此二句是慨叹词。谓经律不明。即失身戒心慧。而玄道无因契悟。是为空过。生死到头。悔之不及。故曰难追。
律是戒学。经属定学。已示二学竟。下明慧学。以道由般若妙慧。方能契会也。
教理未尝措怀。玄道无因契悟。
上句慧解未具。下句顿悟无由。教理者。诠理之谓教。教之所诠曰理。诠理之教者。即十二部经。良由如来依理立言。令群生修行而证于理。四教义云。说能诠理。化转物心。故言教也。化转有三义。一转恶为善。二转迷成解。三转凡成圣。所言诠理者。谓诠真谛理。及中道理也。玄道者。即佛祖心印。强而言之曰。幽玄微妙寂灭无相之道也。若不以如来教理为正因。则佛祖无上妙道。顿悟无由。故达磨西来。以四卷楞伽为心印。黄梅五祖。劝持金刚般若。天台证入法华。圭峰顿悟圆觉。故宗镜云。西天诸祖。此土六代。乃至马祖。南阳鹅湖。空山禅师等。并博通经论。圆悟自心。所有示徒。皆引诚证。终不出自胸臆。妄有指陈。是以绵历岁华。真风不坠。以圣言为定量。邪伪难移。用正教为指南。依凭有据。但莫执义上之文。随语生见。直须探诠下之旨。契会本宗。则无师之智现前。天真之道不昧。故知教有助道之力。初心安可暂忘。所以从上先圣诸祖。莫不研穷三藏至理。印可自心。观风化物。今之学者不能全此。反生轻谤。是何心哉。苟得鱼忘筌。则经律何过。如来金口所说一言一字。百劫千生尚不闻见。况得受持解悟。故知教不迷人。人自迷教耳。圭峰云。诸宗门下。皆有达人。然各安所习。通少局多。以承禀为户牖。各自开张。以经论为干戈。互相攻击。情在函矢而迁变。法逐人我为高低。致使是非分拏。莫能辩析。经如绳墨。楷定邪正。绳墨非巧。巧者必以绳墨为凭。经论非禅。参禅者必以经论为准。当知经是佛语。禅是佛心。律是佛行。如来身口意业。本不相违。良由人与法差。法与人病。舍一执一。自为颠倒。若是至人。回万法于己者。则奚是奚非。何相违之有哉。
记曰。本文二句。言无慧学。即无因顿悟。是则因律明教。因教明道。问曰。顿悟乃直指之宗。不立文字。何用经教为指南耶。答曰。岂不闻乎。依经解义。三世佛怨。离经一字。即同魔说。又云。今人看古教。未免心中闹。欲免心中闹。应须看古教。宝藏论云。古镜照精。其精自形。古教照心。其心自明。若知一切法。本是如来藏中性德妙用。又何是何非。何文字之有耶。十二部经者。如来一代说法。教分十二。统摄三藏。一契经。二重颂。三受记。四伽陀。五无问自说。六因缘。七譬喻。八本事。九本生。十方广。十一未曾有。十二论议。南阳忠国师。鹅湖大义禅师。思空山本净禅师。
○七不修学过
及至年高腊长。空腹高心。不肯亲附良朋。惟知倨傲。
上二句明我相。下二句明慢相。又初句年腊高。而无德。次句心高而无道。故曰空腹。不肯亲附。是自恃。惟知倨傲。是凌他。此二皆属慢相。然慢有六种。一过慢。谓于相似法中。执己为胜。二慢过慢。元他本胜己。而强谓胜他。三我慢。谓恃己凌他也。四增上慢。原自未得道。谓己得道。五下劣慢。谓本己无能。反自矜夸。六邪慢。谓执着邪见。凌慢他人也。今于六慢中。此属慢过慢。及我慢。下劣慢也。
记曰。徒自年高而德不侔。唯知倨傲。而无道可尊。年是生年。腊是戒腊。亲附即亲近。良朋是善友。倨傲谓不谦逊。即慢他也。
未谙法律。戢敛全无。
上句教律失。下句身心失。不肯亲近明师善友。奚识教律修持。未解修持。安能收摄身心。
记曰。教防三毒。律禁七支。未谙者。未识也。戢敛者。收摄也。
或大语高声。出言无度。不敬上中下座。婆罗门聚会无殊。碗钵作声。食毕先起。
初二句语业失。次二句意业失。亦仪轨失。后二句身业失。亦规矩失。以不知法律。三业无规。故致斯失。若能戢敛。则无事不办矣。婆罗门者。西国俗士。四姓之一。惟论年尊。不贵德长。故无上中下座之敬。或先至先尊。后来后坐。聚会无规。愦闹非一由无戢敛。是故与彼无殊。
记曰。梵语婆罗门。此云净行。亦云梵志。四姓者。一刹利。王种也。二婆罗门。贵姓也。三毗舍。商贾也。四首陀。农人也。无度。谓无法度也。聚会。即聚集。或祭祀集。或节会集。或论议集。无殊。即无别也。出家以戒腊高。故其德长。不论生年为尊也。
去就乖角。僧体全无。
上句法失。下句仪失。往来不存些些轨则。如圭之失方。故曰乖角。动静不具小小威仪。如婆罗门聚会。故曰全无。
记曰。乖。背也。违也。角。方也。方者。法也。道也。去就乖角乃措置乖方也。圭体上圆下方。象天地之规矩方圆也。圭失方即非圭。僧乖法即非僧。故曰全无。
起坐忪诸。动他心念。
上句自失。下句失他。三业不谨。故坐起无恒。躁动非一。是以令他动念。
记曰。忪音忠。忪诸者。心意躁动。情不安隐。举止非常也。慈受禅师云。使人动念。魔障易生。众口烁金。自家何乐。作福虽多。不如避罪。暗中动念。自昧不知。日往月来。面黄身瘦。
不存些些轨则。小小威仪。将何束敛后昆。新学无因仿效。
上二句自失规法。下二句不能法他。既自不存轨法。何能法范他人。是故来学无由取则矣。
记曰。新学即初学。后昆是后贤。即后学也。仿效。犹取法也。书云。不矜细行。终累大德。世儒尚然。况出家者乎。
才相觉察。便言我是山僧。
上句他成。下句自慢。谓他贤正欲以善言相成。而自便生我慢。遂出此无惭语也。
记曰。言我是山僧者。谓我是住山之人。只知一个话头。那管经律。威仪细行之事。法昌禅师云。有一般汉。记取一肚葛藤。摩唇捋嘴。胡言汉语。道我解禅解道。轻忽好人。作无间业。一朝眼光落地。业境现前。如落汤螃蟹。手忙脚乱。从前学得活计。总用不着。若闻人举着他肚里事。嗔心忿起。便道佛法岂有与么事。大悟不拘小节。斯等好似将牛屎比旃檀。有甚交涉。慈觉禅师云。或自恃天真。拨无因果。妄谓但向胸中流出。不依地位修行。所以粗解法师。不通教眼。虚头禅客。不贵行门。此偏枯之罪也。或则浑身破碎。满面风埃。三千细行全无。八万威仪总缺。或则追陪人事。缉理门徒。身游市井之间。心染闾阎之态。所以山野常僧。未免农夫之诮。城隍释子。反为儒士之羞。此懒惰之罪也。向下指出无细行懒惰之由。
未闻佛教行持。一向情存粗躁。
上句失闻修。下句失戒定。法律未闻。何识行持。戒定未修。故致情同猿马。
记曰。闻即闻慧。行持即修慧。闻思修三慧。今举闻修。以该其思矣。三皆云慧者。谓由三法。各能生无漏圣慧。若无此慧。则不能断惑证真也。
如斯知见。盖为初心慵惰。饕餮因循。
初句承上起下之词。次句入道不勤。后句贪利丧日。如斯知见者。如上恶习之识见也。盖为初心慵惰等者。谓由初心入道不勤。故曰慵惰。未闻佛教修持。遂乃饕餮名利。不肯亲附良朋。是以因循过日。染缘渐深。恶习滋长。故致如斯知见。正所谓打头不遇作家者也。
记曰。慵音戎。懒也。饕音滔。贪财也。餮音铁。贪食也。法灭尽经云。佛言。法欲灭时。诸魔沙门。坏乱吾道。着俗衣裳。乐好袈裟五色之服。不修戒律。半月半月虽名诵戒。厌倦懈怠。不欲听闻。不乐读诵经律。设有读者。不识字句。为强言是。不咨明者。贡高求名。虚无雅步。以为荣贵。望人供养。命终死后。当堕无间地狱。五逆罪中。饿鬼畜生。靡不更历。于无边恒沙劫。受罪竟。乃出生在边国。无三宝处。如佛所记。半月诵戒不欲听闻。今时诵戒尚希。况得听闻。呜呼诚为法灭相矣。昔齐僧云。住邺下宝明寺。以讲演著名。襟带众理。于四月十五诵戒时僧集。云居座首。乃白众曰。戒本防非。人人诵得。何劳数闻。可令一僧竖义。使后生开悟。众无敢抗。遂废诵戒至七月十五日旦。忽失云所在。众四出追觅。乃于寺外三里许古冢中得之。血流遍体。问其故。则云。有一猛士。手执大刀。厉声呵曰。尔何人。敢废布萨。妄充竖义。即以刀刽我身。痛毒难忍。扶接还寺。竭诚忏悔。经于十年。至心尽敬说戒布萨。读诵众经。以为常业。临终之日。异香来迎。欣然而逝。时咸嘉其即世惩革。不坠𢑱伦。又大觉寺僧范。戒德清高。尝宿他寺。于十五日。众议共停布萨。令僧竖义。有僧升座叙曰。竖论法相。深会圣意。何劳布萨。乃僧常闻耳。忽见一神。高丈余。雄峻惊人。问竖义者曰。今是何日。答云。布萨日。神即以手拓之。曳于座下。捶顿将死。次问上座。答亦同前。拓还将死。陵害二三上座已。神掉臂而出。时道俗共睹。范师既见。由是自励一生。僧事私缘。无敢说欲。乃至病重。不堪扶舆。由请僧就房。恭敬说戒。斯时崇经论。偏禅学。而轻戒律者。请观此思之。
荏苒人间。遂成疏野。不觉[(龍-月+日)/足]踵老朽。触事面墙。
上二句涉俗成野。下二句空老无识。又初句交熏。次句习成。三句奄尔衰至。四句无明日蔽。盖为不修正业。散漫自放。日涉俗缘。攀缘尘境。纵恣六情。故至心行遂成疏野。染习日深。无观照力。奚觉四相迁流。倏尔衰老时至。心径不通。百无一晓。瞩物成壅。如人面壁。此等皆由不肯博问先知。故至到老遂成骨董。
记曰。荏苒。犹散漫侵寻也。[(龍-月+日)/足]踵。乃行不前也。朽即衰朽。所谓缶既已老。无三种味。空生空死。唐弃一期。无三种味者。譬如甘蔗。既被压已。滓无复味。壮年盛色。既被老压。无三种味。一者不能诵经解义。二者不能坐禅修观。三者不能劳务作福。四相者。生住异灭也。骨董者。墨谈云。罗浮颖老。取饮食杂烹之名。今俗多借用之。
后学咨询无言接引。纵有谈说。不涉典章。
上二句他失润益。下二句言不关典。既尔触事面墙。将何以接后昆。纵有一言半句。不关佛祖典模。何异不见水老鹤哉。
记曰。如来去世不久。有一比丘错诵法句经偈云。若人生百岁。不见水老鹤。不如生一日。而得见了之。时阿难尊者闻之。惨然而叹曰。如来正法灭何速哉。乃语彼比丘言。如佛所说。若人生百岁。不见生灭法。不如生一日。而得见了之。是比丘回向师说。其师言。阿难老耄。言多错谬。不可信也。汝当还如前诵。案昔正法尚存。讹替若此。况今去圣时遥。不亲良朋。不近明师。而能出言涉于典章乎。
或被轻言。便责后生无礼。嗔心忿起。言语该人。
初句无德被诮。二句不省己过。下二句嗔毒伤人。言既不涉典。何怪他轻。己过不省。反责他非。嗔火一纵。无不燎然。
记曰。嗔。怒也。忿恨也。又忿他为嗔自忿为恚。道安法师云。经道不通。戒德全无。朋友嗤弄。同学弃捐。如是出家。徒丧天年。
○八业果时熟
一朝卧疾在床。众苦萦缠逼迫。晓夕思忖。心里恛惶。
上二句身苦。下二句心苦。异熟时至。四大乖常。一大不调。百脉筋抽。伏枕思忖。无善可记。束手泉门。何疑之有。岂不恛惶者哉。
记曰。萦者。绕系也。缠者束缚也。逼迫者。驱逼急切不安之谓也。晓夕者。早晚也。思忖者。思惟忖度也。恛惶者。昏乱恐遽也。
前路茫茫。未知何往。从兹始知悔过。临渴掘井奚为。
上二句不知去处。下二句追悔不及。六道险途。生死旷野。不知来处。焉知去处。日前不预打点。临时悔之何及。佛言。人痴故有生死。何等为痴。本从痴中来。今生为人复痴。心不解不开。不知死当所趣向。此正所谓未知何往也。
记曰。本文初句。言三途六道宽旷无际。次句心识不知去处。第三句临终始悔先愆。第四句设喻以明之。百喻经云。昔外国有一贫人。善能作鸳鸯鸣。欲偷莲花。即入王池。作鸳鸯鸣。时守池人疑。而问曰。池中是谁。贫人失口答言。我是鸳鸯。守者捉得。将诣王所。至中途复更作鸳鸯鸣。守者言。汝先不作。今作何益。世间愚人。亦复如是。终身作众恶业。不习心行。使令调善。临命终时。方言我今欲修善。时狱卒将去。付阎罗王所。虽欲修善。亦无所及。如彼愚人欲到王所。方作鸳鸯鸣。
自恨蚤不预修。年晚多诸过咎。临行挥霍。怕怖慞惶。
上二句自责。下二句失主。日前三毒不除。年晚积罪如山。临终之际。业境现前。纵饶强作主张。难免怕怖慞惶。正是日前足跟不稳。临行手忙脚乱。
记曰。过咎者。罪愆也。霍当作攉。乃手反覆也。摇手曰挥。反手曰攉。谓如反掌迅速之间。怕怖慞惶者。畏惧恐遽之甚也。
縠穿雀飞。识心随业。如人负债。强者先牵。心绪多端重处偏坠。
初二句身心随业。次二句业强牵心。后二句报偏由心重。又初句喻先业果谢。次句心随业往。三四句喻业强报先。五句妄念非一。六句报从心堕。然善恶之业。强弱由心。果报之处。轻重自分。垢心浊重。即坠三途。善业轻举。便升人天。若据出世法中。人天原是有漏之果。亦名为堕。唯其一心不生。方脱沦坠。縠穿雀飞者。雀乃小鸟也。大论云。鸟来入瓶中。以縠掩瓶口。縠穿鸟飞去。识神随业走。今以瓶喻四大。縠喻命根。鸟喻识神。识神即识心也。因其乘前善恶业来受报。如鸟入瓶。为业所系。如罗縠掩。果报若谢。即便随业。如縠穿鸟去。去必逐业。故名随走。由识心系以业绳在于色瓶。而无处不至。业绳未断。去已复还。瓶破系断。即去不返。谓现今四大若坏。名为去已。复受后身。名为复还。至无学果。方名瓶破。后生业尽名为不返。言识心者。即第八心王阿赖耶识。执持善恶种子为总报主。随业者。谓六识所造善恶之业。能引第八于六道中受总报身。业为能引。识为所引。故云随业。先牵者。谓善恶二业。何者强重。即牵之先往。而受来报也。心绪等者。谓第六识。种种妄想。分别非一。攀六尘境。作众恶业。坠堕三途。心多则堕重。妄少则坠轻。圭峰云。作有义事。是惺悟心。作无义事。是散乱心。散乱随情转。临终被业牵。惺悟不由情。临终能转业。欲验临终受生自在不自在。但验寻常行心尘境自由不自由。二六时中当省察耳。此是圭峰一贴发汗散。诸仁者。好自检验看。切勿蹉过也。
记曰。阿赖耶。此云藏识。谓能含藏善恶。世出世间诸法种子故。以由最初不觉心动。成于无明。薰习真如。而为阿赖耶识。以执持种子。能令生死流转不断。故此识亦名执持。或名异熟识。谓能引生死善不善业。异熟果故。异熟者。谓今生作业。来生受报。因灭果生。异时而熟。旧云果报是也。宗镜录问云。诸根坏日。识迁离时。舍此故身。别受余质。去来之识。相状云何。答曰。如显识经云。识之运转迁灭往来。犹如风大。无色无形。不可显现。而能发动万物。示众形状或摇振林木。摧折破裂。出大音声。或为冷为热。触众生身。作苦作乐。风无手足形容。亦无黑白诸色。识界亦尔。无色无形。无光明显现。所薰因缘故。显示种种功用。同性经云。众生舍此身已。业风力吹。移识将去。自所受业。而受其果。縠音斛是薄纱即方目纱也。
无常杀鬼。念念不停。命不可延。时不可待。
上二句无常速。下二句时命速。以无常为杀鬼者。谓彼无常。虽无形质可见。而能断人命根。故云杀鬼。止观云。无常役鬼。不择豪贤。危脆不坚。难可恃怙。云何安然规望百岁。四方驰求。贮积聚敛。聚敛未足。溘然长往所有产货。徒为他有。冥冥独逝。谁访是非。念念不停者。是迁流不住之义。智度论云。无常有二种。一相续法坏无常。二念念生灭无常。涅槃经云。菩萨修于死想。观是寿命。常为无量怨仇所绕。念念损减。无有增长。犹山瀑水。不得停住。亦如朝露。势不久停。如囚趣死。步步近死。命不可延者。命谓寿命。乃前业异熟定报。故不可延也。时不可待者。时即时刻。既是前业定报。非人力可能留待。所谓阎王注定三更死。定不留人到五更。定业难逃。此之谓欤。
记曰。[(龍-月+日)/足]踵老朽。是老苦。卧病在床。是病苦。无常杀鬼。是死苦也。正法念处经云。临命终时。刀风皆动。如千尖刀。刺其身上。十六分中。犹不及一。若有善业。则苦恼少。
人天三有。应未免之。如是受身。非论劫数。
上二句业果难逃。下二句生死无际。言三有。已该人天。欲令文义互彰。故叠言之。三有。即三界众生。所作有漏善恶业因。致感当来有漏善恶果报。因果不亡。故名为有。一欲有。谓欲界人天。及四恶趣众生。皆不离欲染。故名欲有。二色有。谓色界四禅天。虽离欲染。尚有色质。故名色有。三无色有。谓无色界四空天。四大已空。无有色质。惟余四蕴。故名无色有。斯等皆由因造有漏。果系有为。既已无常。不离三界受生。故曰应未免之。果复造因。因还感果。轮回无际。故曰非论劫数。
记曰。劫数者。世界有成住坏空四时。每一时经二十小劫。四时共经八十个小劫。一小劫共计一千六百八十万年。八十个小劫。名一大劫。通计一十三万四千四百万年。今乃人住二十小劫中。共计三万三千六百万年。兹当第九小劫。尚余十一个小劫。过已。即坏劫时至矣。四蕴。谓受想行识也。其六欲天。四恶趣。四禅天。四空天。俱如下释。
○九策励劝修
感伤叹讶。哀哉切心。岂可缄言。递相警䇿。
上二句感切。下二句劝勉。沩山因睹末法缁流。贪利废道。沦落生死。故此感伤嗟叹情切。不忍默言。乃作此警䇿。递相警悟䇿发。而劝励之。
记曰。讶嗟怪也。缄封也。递传递也。
所恨同生像季。去圣时遥。佛法生疏。人多懈怠。
上二句慨不遇圣世。下二句慨法末人顽。像季者。季即末也。盖由释迦如来教法住世。而分正像末三时也。正法者。正犹证也。谓如来灭度后初一千年间。人有禀教。便能修行。即能证果。像法者像似也。言有教有行。似正法时也。谓如来灭后二千年间。人有禀教。便能修行。而多不能证果。末法者。末即末后。亦微末也。谓如来灭度正像之后。一万年间。教法垂世。人虽禀教。而不能修行证果。或云末法有三万年。沩山唐代出世。如来灭度垂千八百年。故云像季。复与如来相去将二千载。故曰时遥。时代遥隔。传法大人渐稀。是曰生疏。既失良导。又丁末劫。根器下劣。无向上志。故曰懈怠。
记曰。季次孟仲之后。若以像法一千年言之。后三百年属季。若以正像末三时言之。季是正像之后时也。圣世者。是如来在日。又正法时亦名圣世。
略伸管见。以晓后来。若不蠲矜。诚难轮逭。
上二句示教。下二句诫勉。既有所感伤。不无言示以勉修持也。略伸管见者。略犹未广。伸谓伸述。管见。如管窥天之见。此是沩山大师之谦词也。以晓后来者。以此晓谕后学。惩过迁善之谓也。若不蠲矜二句。是结上劝修之语。谓不涤除如上恶欲习染。傲慢放逸之过。则实难挽回矣。
记曰。蠲音涓。涤濯也。除免也。矜音京。骄矜自负也。又矜夸自饰也。逭音换。转也。轮逭。犹挽回也。诫勉者。令断诸恶行。而勉修众善也。
沩山警䇿句释记卷上
音释
罴　音卑似熊。
兕　词字上声一角野牛重千斤。
橡　音象。栩实乃柞栎也。花黄色。九月结实。实外有房。可以染皂色。
搪　音唐。搪揬触也。
骤　音驺。疾速也。
隙　轻字。入声。孔也。
揄　音于。揄扬誉言也。
谑　香字。入声。戏谑也。
槛　咸字。上声。轩窗之下栏槛也。
叵　音颇。不可也。不能也。
沩山警䇿句释记卷下
粤东鼎湖山沙门释　弘赞在犙　注
门人比丘　开诇　记
△二示法三
一道行。二禅教。三结劝。
△一道行六
一立行。二惩诫。三求道。四择友。五结诲。六潜修。
○一立行
夫出家者。发足超方。心形异俗。绍隆圣种。震慑魔军。用报四恩。拔济三有。
初句标宗。次句超尘。三句入圣。四句继圣。五句降魔。六句报德。七句利生。以德备故能摧恶而安善也。夫出家者。出家有二。一出世俗家。足离尘俗。远参知识。二出烦恼家。断妄证真。顿超三有。发足超方者。谓从初发心。即当履践大方。勿滞时流小径。以阶级不循。乃曰超方。心形异俗者。外则圆顶方袍相同如来。内则背尘合觉。心齐佛慧。绍隆圣种者。续佛慧命。继踵如来。宣扬正教。三宝由是兴崇。震慑魔军者。德高慧广。则群邪惊慑。说法弘道。则魔胆震落。用报四恩者。立身行道。以报亲恩。德盈道大。自然福被四恩。一国王恩。二父母恩。三师友恩。四檀越恩。拔济三有者。一切众生耽荒五欲。沉溺爱河。说法教化。令出苦津。超登彼岸。
记曰。慑者怖也。伏也。大方者。道经云。大方无隅。今借况真理无际。以初出家。须践实际之大理。勿滞时俗。及小乘之蹊径也。国王是水土之恩。以一切水土。皆属国王故。又蒙治化之力。无强弱凌逼之忧。而得安修道业。恩岂小哉。父母是生成养育之恩。如昊天之罔极。复听出家修道。恩莫大焉。师友恩者。师有生长戒身慧命教诲之恩。友有善成讲明开发之德。斯出世之恩德。孰可比哉。檀越有供给之恩。令得身安办道。恩非小也。或有以佛。替师友为四恩。菩萨以三宝众生。替师友檀越为四恩。
○二惩诫
若不如此。滥厕僧伦。
上句违修。下句混法。谓不如上修履。混入法众。非僧非俗。罪若弥天。如驴混入牛中。皮毛虽似。头角不同。而鸣声亦异也。
记曰。滥谓泛滥。厕谓混杂也。有五尺之身。而无智慧。佛谓之痴僧。有三寸之舌。而不能说法。佛谓之哑羊僧。非俗非僧。佛谓之鸟鼠僧。亦曰秃居士。佛言。云何贼人。假我衣服。裨贩如来。造种种业。此正所谓滥厕者也。
言行荒疏。虚沾信施。
上句解行失。下句信施失。言行不淳。是曰荒疏。无德以报施者之恩。故曰虚沾。古哲云。道德不修。衣食斯费。此之谓焉。
记曰。言是言说。即解也。行即修履。荒是荒芜。疏谓疏散。亦略也。既无行解之德。施不获福。是曰信施失。
昔年行处。寸步不移。恍惚一生。将何凭恃。
上二句旧习不忘。下二句无善可记。昔年是旧时。行处是心之所履诸惑习染。此有二种。一是过去无始之无明。二是日前之熏习。寸步不移者。谓于诸习曾未一念舍过自新。恍惚一生等者。谓无潜神玄默之照。终日心逐尘境。不觉月往年来。无善可凭。无功可恃。大智律师云。追远报恩。弃儒从释。刮磨旧习。洗涤世缘。截断众流。壁立千仞。文章笔砚。尽把焚除。雪月风花。无劳嘲咏。酒色财气。更莫回头。声利荣华。岂须着眼。末流狂妄。正法浇漓。但欲变形。何尝涉道。虽云舍俗。俗习不除。尽说出尘。尘缘不断。才亲讲肆。拟作阇梨。未入丛林。望为长老。避溺投火。岂觉盲痴。却步求前。实为颠倒。
记曰。恍惚。昏懵也。
况乃堂堂僧相。容貌可观。皆是宿植善根。感斯异报。
上二句是现在果。下二句明果由因至。况乃者。发语之词。堂堂僧相者。堂容也。明也。谓具佛容仪。超尘独步。人天师匠。巍巍僧宝也。容貌可观者。六情收摄。五官无妄。威仪具足。不预常流。见者欣仰。故曰可观。皆是宿植善根感斯异报者。盖由宿世种植良因。今生感得如斯超尘越俗之奇报。岂不异乎哉。
记曰。五官。谓口鼻耳目形也。
便拟端然拱手。不贵寸阴。事业不勤。功果无因克就。
上二句坐丧光阴。下二句因无果失。便拟端然拱手等者。古人重寸阴。而轻尺璧。一日不作。一日不食。我等何人。端然拱手。而不修福慧者乎。事业不勤者。事业即戒定慧诸善行也。不勤。谓无胜进也。行既不勤。功无能就。而福智之果。失其因矣。
记曰。云峰禅师云。今时后生。才入众来。菜不摘一茎。柴不搬一束。十指不沾水。百事不干怀。虽则一期快乐。争奈三途累身。光阴可惜。时不待人。一朝眼光落地。缁田无一篑之功。铁围有陷百刑之痛。偁法师云。端拱无为。安闲不役。徐行金地。高坐华堂。身上衣而口中食。岂易消乎。圆却顶而方却袍。为何事也。袈裟下失却人身。实为苦也。泥犁里受诸异报。可谓屈焉。
岂可一生空过。抑亦来业无裨。
上句因失。下句果失。不修福慧。是为空过。岂惟今生空过无有所得。然亦将来。行业无所补益也。
记曰。将来者后来也。
○三求道
辞亲决志披缁。意欲等超何所。晓夕思忖。岂可迁延过时。
初句彰本。次句徴问。后二句思本慕道。辞亲决志披缁者。发勇猛心而辞双亲立决定志而入大道也。意欲者。心所希望也。等超何所者。为超何阶级。等何佛祖也。晓夕思忖等者心地未明。生死呼吸静地里思量。宁不着忙。而可迁延过时。虚度光阴者哉。
记曰。顿悟即超阶。情忘即等佛。宝林传云。杨炫之问达磨云。西国相承称祖者何义。磨曰。明佛心宗行解相应。名为祖师。缁音支。是黑绀色。即坏色衣乃沙门所著之服。非五大色也。绀者。青含赤也。
心期佛法栋梁。用作后来龟镜。常以如此。未能少分相应。
上二句立愿垂范。三句志愿恒存。四句行解未备。又三句是纵。四句是夺。心期佛法栋梁者。发心立愿荷持如来正法。用作后来龟镜者。垂范来学。龟镜。即师范义。以龟能卜知去来之事。镜能鉴照现前美恶。常以如此者。志愿不忘也。未能少分相应者。虽具志愿。而行解未备。必须行解相称。愿始不虚。若有行无愿。其行即孤。有愿无行。其愿必虚。行愿双全。始曰相应。
记曰。屋脊柱曰栋。负栋曰梁。皆能荷负堂屋之谓。今借言师匠能为法门栋梁。以佛法二宝。皆藉僧弘。故曰人能弘道。非道弘人。是也。
出言须涉于典章。谭说乃傍于稽古。形仪挺特。意气高闲。
上二句言说有本。下二句身心超卓。谓言须合典。谭要宗古。不可臆见。如同魔说。然解备则言说无谬。行充乃挺特高闲。又内蕴般若。心间一境名利声色。莫能动其志。恒以道自处。故曰意气高闲。外具德相。不预凡流。超群拔萃。是为形仪挺特。
记曰。高僧法安是其人也。安身长八尺。有三绝。一风仪挺特。二解义穷深。三精进洁己。景德云法师曰。游三藏之教海。玩六经之词林。言不妄谈。语有典据。此之谓焉。典谓典籍。即诸经律也。章谓章注即解释经律之语也。傍谓近傍。稽谓稽考。古谓古德之言句也。
○四择友
远行要假良朋。数数清于耳目。住止必须择伴。时时闻于未闻。故云。生我者父母。成我者朋友。
上二句行藉友益。次二句居须伴利。后二句生成之德。谓行要良朋。数以利益之言。清于耳目。居须善伴。时以未所闻法。而令闻之。耳目清则见地正。闻未闻则胜解生。解生则悟入无生。见正则不受渠瞒。是故父母有生身之恩。师友有成立之德。所以闻思悟入。成长法身。实由师友之力也。
记曰。假者。藉也。良朋者。义友也。又同门曰朋。同志相交曰友。择伴者。家语云。君子居必择众。游必择方。文中礼乐云。君子先择而后交。故寡尤。小人先交。而后择。故多怨。若择其善者而从之。见贤而思齐之。是为善择益友。如舍缘铭云。邪师恶友。畏若狼虎。善导良朋。亲如父母。低心似地。缄口如愚。摧挫我人。消停意气。永嘉云。博问先知。决择之次。如履轻水。必须侧耳目而奉玄音。肃情尘而赏幽致。忘言晏旨。濯虑餐微。夕惕朝询。不滥丝发。如是则乃可潜形山谷。寂累绝群哉。
亲附善者。如雾露中行。虽不湿衣。时时有润。
上句是亲善。下三句喻善益。亲附。犹亲近也。善者乃善知识诸良朋也。雾露喻善友。行喻亲附。不湿衣。喻未证。有润喻善益。谓亲近善者。虽不立证无生。而朝闻夕益。足以润泽心田。如本行经佛说偈曰。若有手执沉水香。及以麝香藿香等。须臾执持香自染。亲附善友亦复然。若人亲近善知识。随顺彼等所业行。虽不现证世间利。未来当得尽苦因。又与善师相值者。得免众苦。与恶师相值者。则习恶事。不离众祸。示语后世之人。不可不慎。
记曰。朋友相资曰丽泽。谓彼此交润。犹雨泽也。宗镜云。虽有世智。若无胜友。常迷道故。未能自悟。要须良友也。善知识者。闻名为知。见形为识。是人益我菩提之道。名善知识。恶师者。如河北空人。无禁捉蛇。阿梨吒比丘等是也。
狎习恶者。长恶知见。晓夕造恶。即目交报。殁后沉沦。一失人身。万劫不复。
上句近恶。下六句明恶过失。又第二句是恶见。第三句是恶因。第四句是现报。第五句是生报。第七句是后报。狎习者。亲近薰习也。恶者即恶知识不善之友也。长恶知见者。由被熏故。增长恶觉。不正之见。故经云。无知无善识。恶友损正行。蜘蛛落乳中。是乳转成毒。晓夕造恶者。见既不正。终日惟造不善之业。即目交报者。业因已积。恶果斯至。因果不亡。故即目前交报。殁后沉沦者。死堕三途也。如佛所说。若人亲近恶知识。现世不得好名称。必以恶友相亲近。当来亦堕阿鼻狱。一失人身者。从此失却人道也。万劫不复者。恶因非一。恶果难尽。故得人身如爪上土。堕落三途犹大地坭。得人身者。如龟值穴。可不艰哉。
记曰。现报者。今生作善作恶即今生现受其报。生报者。今生所作善恶。来生方报。后报者。今生所作善恶。来生未报。于后后生。乃至百劫千生方报。业因即三毒十恶。犹此因故。便感当来地狱饿鬼畜生恶果也。地狱日长。寿命难尽。罪若未毕。此界坏时。复寄他方。地狱罪报若尽。更生饿鬼。寿亦无穷。复生畜生。牛马禽兽鱼鳖等形。受身非一。故云万劫难复值穴者。经譬人身难得。如巨海内。有一楂穴。随风东西。海中有一盲龟。过一百年。一举头。欲穿楂穴。海既无涯。木随风漂。龟复无目。百年一出。而欲值之。岂可得哉。楂音茶。水中浮木也。
○五结诲
忠言逆耳。岂不铭心者哉。
上句示诲。下句劝持。古云。苦口正是良药。逆耳必是忠言。大师如此婆心激切。铁石人也汗流。其有血性者。可不大生惭愧。铭刻心腑。为终身龟鉴哉。
○六潜修
便能澡心育德。晦迹韬名。蕴素精神。喧嚣止绝。
上二句内濯外晦。下二句内蕴外绝。夫欲净心培德。必须遁迹灰名。蕴洁澄神。非喧嚣止绝莫能。澡心则惑习便除。育德而道自高。精神蕴。则六根澹然。喧嚣绝。则寂虑宁神。名迹晦。而人神莫测。水边林下。长养圣胎。斯之谓欤。
记曰。澡育蕴习。是内因自力。晦韬止绝。是外缘助力。然真如体性。本自虚净。而为无量烦恼垢之所染。若不假内因外缘交熏。种种淘汰。则无由得净。复本真明。故起信论云。行者为折伏烦恼。故应远离愦闹。常处寂静。修习头陀等行。沩山云。一念顿悟自理。犹有无始旷劫习气。未能顿净。须教渠净除现业流识。即是修也。不可别有法教渠修行趣向。从闻入理。闻理深妙。心自圆明。不居惑地。以要言之。则实际理地不受一尘。万行门中不舍一法。若也单刀直入。则圣凡情尽。体露真常。理事不二。即如如佛矣。蕴素精神者。心之最灵曰情。灵而难测曰神。心弥静而行弥广。与太虚而合其德。精神蕴而心愈明。寂而常照。故永嘉云。调古神清风自高。神清虑净。细而研之。此之谓焉。喧嚣止绝者。谓内蕴般若以洁精神。外绝声色以净六根。由纳忠言。便能如是也。晦迹。犹隐迹也。韬音叨。藏也。嚣音鸮。喧闹也。澹谓澹泊。恬静无为也。
△二禅教二
一禅学。二教理。
○一禅学二
一示法。二赞勉。
○一示法
若欲参禅学道。顿超方便之门。心契玄津。研几精要。决择深奥。启悟真源。
初二句标宗。第三句得旨。第四五句穷理。第六句达源。又第三句见道。第四五句是操履。即寻流也。第六句悟本。是达源也。参谓参直指之禅。学谓学无上之道。顿超方便之门者。泯绝权乘。不落阶级。心契玄津者。一念相应。便与道合。研几精要者。研核也。几心也。幽微也。谓研核自心至理之幽微。故曰精要。决择深奥者。以无漏智慧。决断拣择。去其粗浅。择取幽玄。启悟真源者。穷源极底也。
记曰。方便者。权方宜便。即权乘之教。教有权寔。权则蹑事。寔乃穷理。故云穷源。若历三阿僧祇劫。广修六度万行。而证三贤十圣。皆是权乘。思益经云。得诸法正性者。不从一地至一地。故曰不落阶级。言一念相应便与道合者。谓若得称真。则无惑可断。无理可证。无行可修。无位可得。故曰便与道合。心虽契道。力不自由。见有幻相未除。空尘未脱。应以如幻之智。断幻惑。证幻理。修幻行。求幻位。故曰研核自心至理。择取幽玄。直须断至无断。证至无证。方曰穷源极底。圭峰云。然禅定一行。最为神妙。能发起性上无漏智慧。一切妙用万行万德。乃至神通光明。皆从定发。故三乘人。欲求圣道。必须修禅。离此无门。离此无路。至于求生净土。亦修十六观禅。及念佛三昧。般舟三昧等也。又真性。即不垢不净。凡圣无差。禅门。则有浅有深。阶级殊等。若带异计。欣上厌下。而修者。是外道禅。若正信因果。亦以欣厌而修者。是凡夫禅。悟我空偏真之理而修者。是小乘禅。悟我法二空。所显真理而修者。是大乘禅。若顿悟自心。本来清净。元无烦恼。无漏智性。本自具足。此心即佛。毕竟无异。依此而修者。是最上禅。亦名如来清净禅。亦名一行三昧。亦名真如三昧。此是一切三昧根本。若能念念修习。自然渐得百千三昧。达磨门下。展转相传者。是此禅也。达磨未到。古来高僧。皆依前四禅八定修之。并得功用。天台南岳。令依三谛之理。修三止三观。教义虽最玄最妙。然其趣入门户次第。亦只是前之诸禅行相。获证三贤十圣之阶梯。唯达磨所传者。顿同佛体。迥异诸门。故宗习者。难得其旨。得即成佛。疾证菩提。失则成邪。速入途炭。亦随人之根器。禅名虽同。而门不一。深入一门。皆证道果。如石膏一物。性分冷热。南石性冷。北石性热其热病者。应服南石。其冷病者。应服北石。以愈病为最。出世为要。学者思之。自取决焉。三止者。一体真止。谓体达无明妄想。即实相之真。二方便随缘止。谓随缘历境。安心不动。三离二边分别止。谓不分别生死涅盘有无之相。三观者。一空观。二假观。三中观。三谛者。一真谛。二俗谛。三中谛。谓观一念之心。即具三谛之法。若观心空。则一切法皆空。即是真谛。若观心假。则一切法皆假。即是俗谛。若观心中。则一切法皆中。即是中谛。此之三观。全由性发。实非修成。故于一心宛有三用。所谓一心三观是也。又三一无碍。即是圆融三谛。广如别释。
博问先知。亲近善友。此宗难得其妙。切须子细用心。可中顿悟正因。便是出尘阶渐。
初二句参请师友。次二句宗幽理致。后二句悟本惑除。谓此直指之宗。乃心地法门。非粗心浅学者能得其妙。故须参问知识。请益善友。得悟真源。为心地之正因。惑淘业解。尘劳渐出。所谓理虽顿悟。事要渐除是也。
记曰。先知善友。是正缘。欲得正因。必得正缘相助。玄之又玄曰妙。凡圣路绝曰宗幽。言思所不能及曰理致。无穷幽之智曰粗心。非广参博问曰浅学。永嘉云。应当博问先知。伏膺诚恳。执掌屈膝。整意端容。晓夜忘疲。始终虔仰。折挫身口。蠲矜怠慢。不顾形骸。专精至道者。可谓澄神方寸欤。
此则破三界。二十五有。
上句总标。下句别出。斯明众生依正二报。约依报则分三界二十五处。论正报则具四生十二类有。此则者。举上彰下之词。以顿悟出尘。故破界有。原界因心建。心悟则界破。有从妄立。妄息则有空。故楞严经云。诸法所生。唯心所现。一切因果世界微尘。因心成体。一人发真归源。十方世界。尽成消殒。古德云。若人识得心。大地无寸土。斯则一念顿悟自心。而三界二十五有。了不可得。是为破矣。三界者。欲色。无色。界也。二十五有者。略言三有。广言九有。二十五有。以破邪遣执。故分而言之。欲界则四洲。四恶趣。及六欲天。色界则四禅。及梵王。无想五净居天。无色界则四空天。共为二十五有也。然梵王无想。及五净居。俱在四禅天中。而别出其名者。以外道计梵王为常。是生万物之主。计无想以无心故。妄谓涅槃。计五净居。为真解脱。故经论别出此三天。为对破外道之邪计也。
记曰。有云五净居天中。有大自在天王处。外道之人。计彼天王。能为造化之本。归之则得解脱。如来为破此见。故别标之。四洲者。东胜身洲。南赡部洲。西牛货洲。北俱卢洲。四恶趣者。修罗。地狱。饿鬼。畜生。六欲天者。一四王天。二忉利天。三夜摩天。四兜率天。五化乐天。六他化自在天。四空天者。一空处天。二识处天。三无所有处天。四非非想处天。四禅者。初禅有三天。谓梵众天。梵辅天。梵王天。二禅有三天。谓少光天。无量光天。光音天。三禅有三天。谓少净天。无量净天。遍净天。四禅有九天。谓无云天。无想天。福生天。广果天。无烦天。无热天。善见天。善现天。色究竟天。后五。名五净居天。乃三果圣人所居。亦云五那含天。梵王天。居初禅二禅中间。无想在第四禅中。言九有者。即九地。以欲界人天鬼畜地狱。总为一地。色界四禅为四地。无色界四空为四地。共为九也。
内外诸法。尽知不实。从心变起。悉是假名。
上二句总相。下二句别相。内则身心。外则器界。又内是四蕴。外是色蕴。四蕴是心。色蕴是身。身即四大所成。心乃六尘缘影。器界是众生所依之境。即三千大千世界界。数虽多。而不出三界。有情虽众。而不出二十五有。如此身心器界。悉从妄念而有。妄心无体。分别始生。了此心境元虚。是知不实。则五蕴身心器界。当下不可得矣。从心变起悉是假名者。谓诸众生妄认四大为自身相。六尘缘影为自心相。四大假合。无我我所。毕竟是空。而凡夫迷自法身。故执四大为自身相。六尘是境。识体是心。心对根尘。即有缘虑相起。六尘是所缘。妄识是能缘。六尘无实。犹如影像。从识所变。举体即空。故此缘心本无有实。乃至妄起凡圣见等。故曰悉是假名。如是了达。即知本来心性空净。具足圆明。惑不能染。智无所净。虚寂澄湛。真觉灵明。本非缘虑。而众生久迷此心。妄认攀缘六尘影像。乍起乍灭虚妄之念。以为自心。念念随之。是故轮回三界二十五有也。
记曰。本来心性既非染净。云何而为根尘识等所惑。良由众生。最初不觉心起。与生灭合成阿赖耶识。复由执此为我法。故转起余七。成八种识。各由识体。起能见分。由能见故。似外境现。执取此现为定实。故造种种别业共业。故内感自身。外感器界。一切诸法。既由识起。故尽知不实。凡圣见等者。谓真如界内。绝生佛之假名。平等慧中。无自他之形相故也。本文四句。不出色心二法。元色从心造。全体是心。故经云。三界无别法。惟是一心作。毗婆沙云。心能为一切法作名字。若无心则无一切名字。当知世出世间名字。悉从心起。
不用将心凑泊。但情不附物。物岂碍人。
上句诫拟心卜度。次句敕心离境。下句境不妨心。元至理虚玄。拟之已差。心境本空。将之即错。情忘执谢。其境自寂。至理现前。何物碍人。所谓但自无心于万物。何妨万物常围绕。三祖云。欲取一乘。勿恶六尘。六尘不恶。还同正觉。智者无为。愚人自缚。法无异法。妄有爱着。将心用心。岂非大错。
记曰。既是变起假名。何用将之凑泊。然情物。即妄心境。心源若止。法界同寂。何物碍人。
任他法性周流。莫断莫续。
上句得性。下句契理。既不碍人。故任使周流。法性即是物境。心不起妄。法法全真。在有情中名曰佛性。住无情中则曰法性。法性本自如如。体常寂灭。犹若虚空。廓周沙界。取之则迷舍之则丧。若断若续。即堕断常。不取不舍。方为妙契。苟能得诸法正性者。则横卧法界。任使周流。逍遥无碍矣。
记曰。断即灭。续即常。常即有。灭即空。生灭断常空有。名异而义同。取即续。舍即断。故堕二边。舍二边故契中道之理也。若妄心取相。即随境生灭。故若断若续。真心无著故任之周流。周流故无住。无住故廓周沙界。清凉国师云。至道本乎其心。心法本乎无住。无作心体。灵知不昧。性相寂然。包含德用。该摄内外。能深能广。非有非空。不生不灭。无终无始。求之而不得。弃之而不离。迷现量则惑苦纷然。悟真性则空明廓彻。虽即心即佛。唯证者方知。有证有知。则慧日沉没于有地。若无照无悟。则昏云掩蔽于空门。若一念不生。则前后际断。照体独立。物我皆如。直造心源。无智无得。不取不舍。无对无修。然迷悟相依。真妄相待。若求真去妄。如弃影劳形。若体妄即真。似处阴影灭。若无心忘照。则万虑都捐。若任运寂知。则众行爰启。放旷任其去住。静鉴觉其源流。语默不失玄微。动静未离法界。言止则双亡知寂。论观则双照寂知。语证则不可示人。说理则非证不了。是以悟寂无寂。真知无知。以知寂不二之一心契。空有双亡之中道。
闻声见色。盖是寻常。
上句根尘相对。下句了达心境。情忘执谢。如镜对像。无取舍心。故曰寻常。兜率悦颂曰。等闲行处。步步皆如。虽居声色。宁滞有无。一心靡异。万法非殊。沩山云。一切时中。视听寻常。更无委曲。亦不闭目塞耳。但情不附物即得。从上诸圣。祇说浊边过患。若无许多恶觉情见想习之事。譬如秋水澄渟。清净无为。澹渟无碍。唤作道人。亦名无事人也。
记曰。闻见是根。声色是尘。尘即境也。觉知是心。知心离念。了境元空。耳闻目睹。不起真妄之见。是曰寻常。庞居士曰。但自无心于万物。何妨万物常围绕。铁牛不怕狮子吼。恰似木人看花鸟。花鸟逢人亦不惊。木人体本自无情。心境如如只这是。何虑菩提道不成。
这边那边。应用不阙。
上句得体。下句得用。前举见闻声色之根尘。已该尽一切诸法。法法圆融。事理交彻。通身应物。体用全彰。折旋俯仰。纵横自在。触目皆真。遇缘受用。所谓临机不碍。应物无拘。是非情尽。凡圣皆除。谁得谁失。何亲何疏。拈头作尾。指实为虚。翻身魔界。转脚邪途。了非逆顺。不犯工夫。故大珠云。解道者。行住坐卧。无非是道。悟法者。纵横自在。无非是法。四祖云。荡荡无碍。任意纵横。不作善。不作恶。行住坐卧。触目遇缘。皆是佛之妙用。所谓念念释迦出世。步步弥勒下生。分别现文殊之智。动用运普贤之行。门门而皆出甘露。味味而尽是醍醐。不出菩提之林。长处华藏之海。晃晃而无尘不透。朝朝而游日腾辉。岂劳妙辩以宣扬。何假神通而显示。斯乃无事道人。大自在用。非凡境界识心所知。得者即如如佛矣。
记曰。谓真如法界性全体而起一切世出世间诸法。是则诸法全是性起。起无别起。全体而起。故全体即用。全用是体。体用全彰。事理交彻。故得任运腾腾。体周用遍。是以通身应物。上来了达事理体用。向下正明用德。以大用无方。化被一切。上酬四恩。下资三有。故曰往来三界为他作则。
○二赞勉
如斯行止。实不枉披法服。亦乃酬报四恩。拔济三有。
上二句明自益。下二句明益他。谓如上修履。诚为不徒在缁门。既而德行备。充四恩自然被益。传唱敷扬。三界尽沾利乐。
记曰。法服。即袈裟。梵语袈裟。此云坏色。谓以青黑木兰三如法色染之。三世如来同着此衣。故云法服。披之能断烦恼。复名离尘服。龙得一缕。则免金翅鸟食。故名救龙衣。亦名忍辱铠。亦名莲华服。亦名解脱服。亦名福田衣。有如是种种功能。故佛制之。常与近身。不得离宿。事钞云。律制谨护三衣。如身薄皮。钵如眼睛。敬之如塔。常须随身。如鸟二翼。飞走相随。诸部律文。并制随身。今时但护离宿。不应教也。记云。今时希有护宿。何况常随。多有毕生。身无法服。是则末世护宿犹为胜矣。良由自无净信。慢法轻衣。现前袈裟离体。当来铁鍱缠身。真出家儿。愿遵圣训无自轻也。
生生若能不退。佛阶决定可期。往来三界之宾。出没为他作则。
上二句自行。下二句化他。谓虽顿悟自心。而尘沙烦恼。无始习气。非一日可淘。故须澡心育德。蕴素精神。始不
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:30:24-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>