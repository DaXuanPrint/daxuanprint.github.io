<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,序,心地观经浅注本序,大乘本生心地观经浅注目次,大乘本生心地观经浅注悬示,大乘本生心地观经浅注科文,大乘本生心观经浅注卷第一,大乘本生心地观经浅注卷第二,大乘本生心地观经浅注卷第三,大乘本生心地观经浅注卷第四,大乘本生心地观经浅注卷第五,大乘本生心地观经浅注卷第六,大乘本生心地观经浅注卷第七,大乘本生心地观经浅注卷第八,大乘本生心地观经浅注全文在线阅读,大乘本生心地观经浅注全文在线下载,大玄古籍书库">
<meta name="description" content="简称《本生心地观经浅注》、《心地观经浅注》。佛典注疏。清康熙三十五年(1696)来舟浅注。十卷(或十一卷)。是般若译《大乘本生心地观经》的注释书。书首有和硕庄亲王序,及《悬示》、《科文》各一卷。《悬示》分十门释经义:教起因缘、藏教所摄、义理分齐、教所被机、能诠教体、宗趣通别、品目次第、传译时年、总释名题、别解文义(后二门在卷一中记述)。在“藏教所摄”中,作者认为此经“若以教摄经,正属顿教,分属终圆;若以经摄教,全收五教,更带人天”。本书撰成后即刻本流通。见载于日本《续藏经》。_大乘本生心地观经浅注_全文在线阅读_大乘本生心地观经浅注_全文在线下载_大玄古籍书库">
<title>大乘本生心地观经浅注_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">大乘本生心地观经浅注</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]436752</span> <br/>
          说明： <span class="inputVal" id="bkdec">简称《本生心地观经浅注》、《心地观经浅注》。佛典注疏。清康熙三十五年(1696)来舟浅注。十卷(或十一卷)。是般若译《大乘本生心地观经》的注释书。书首有和硕庄亲王序,及《悬示》、《科文》各一卷。《悬示》分十门释经义:教起因缘、藏教所摄、义理分齐、教所被机、能诠教体、宗趣通别、品目次第、传译时年、总释名题、别解文义(后二门在卷一中记述)。在“藏教所摄”中,作者认为此经“若以教摄经,正属顿教,分属终圆;若以经摄教,全收五教,更带人天”。本书撰成后即刻本流通。见载于日本《续藏经》。</span> <br/>
          封面： <span class="inputVal" id="bkimg">Z_1352.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]大乘本生心地观经浅注
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]436752
[book_dec]简称《本生心地观经浅注》、《心地观经浅注》。佛典注疏。清康熙三十五年(1696)来舟浅注。十卷(或十一卷)。是般若译《大乘本生心地观经》的注释书。书首有和硕庄亲王序,及《悬示》、《科文》各一卷。《悬示》分十门释经义:教起因缘、藏教所摄、义理分齐、教所被机、能诠教体、宗趣通别、品目次第、传译时年、总释名题、别解文义(后二门在卷一中记述)。在“藏教所摄”中,作者认为此经“若以教摄经,正属顿教,分属终圆;若以经摄教,全收五教,更带人天”。本书撰成后即刻本流通。见载于日本《续藏经》。
[book_img]Z_1352.jpg


[book_chapter]大乘本生心地观经浅注悬示

[book_title]序
昔长水大师。诠解首楞严经。讲演之日。天雨宝华。其笺疏之地。赐额楞严讲寺。人称其疏义。语简而义丰。事详而理密。荟撮有唐惠振悫沇诸家之长。含摄贤首五教起信五重之要。笺解名家。至今推之。广度法师。嗣法贤首。荷担教宗。任讲席者。三十余载。予延主栴檀方丈。瓶华钵水。萧然掩关。肆力诠解。数年于兹。都人士雅重久以为长水之俦也。以本生心地观经。文言流畅。旨趣幽深。自唐迄今。未有疏解。因考证群经。融会诸论。精研静想。印以一心。发科起分。准长水楞严义例。着成疏解十一卷。乃深自谦抑。名曰浅注。而请序于予。予观其首疏四恩言。君臣父子之际。如疏钟警曙孤角吹霜。不自知其感发之深也。至无垢性阿兰若诸品。如古木寒蝉空山清磬。惘然若失者久之。及夫观心而真谛现前。瘥病而空有双泯。则秋月独明寒江迥碧。超然立尘滓之表矣。兹义出将雨华赐额复见于今。然犹曰浅注。岂尚有待夫后贤之钩深晰奥者耶。是非予所知也。经云。是经福力难思。能令所在国土丰乐。则疏经之功。诚足裨
国家圣治于无疆。宁仅度诸有情。普证无上正等菩提。以弘报佛恩而已哉。故不辞而序之如此。
康熙丁丑岁仲春谷旦和硕庄亲王序

[book_title]序
尝观佛之有经。其寓义也甚微。其阐道也至大。大则天地皆为所包容。微则空色悉归于一致。所以然者。端在勤修心地。以观想于神化而无余。是故大钞诸经。性相等论。极洪慈之无际。示秘悟之多方。而心即是佛。佛即是心。斯言洵称明鉴也。但口诵经藏。而辄碍迷津。身受法戒。而真元不悟。悬拟菩提。昏如长夜。自非经篆之玄机。不足以开悟禅宗也。亦以奥义未穷。沉沦误堕。则注经之有功于佛氏。岂浅鲜哉。广度法师。博览群经。钩深握要。体贤首之成训。运一己之神明。万理归怀。不同浮响。应缘阐教。高竖法幢。三十年来。未尝辍席。庶几不辜其志。而躬膺大道矣。独心地观一经。旨趣渊源。渺无疏释。法师所以持心攻苦。考诸经论。积之三载。而注解始成。丙子孟秋。将付剞劂。请序于予。予固知佛教精微。经言秘邃。如窥天而莫测其高也。如探海而莫穷其际也。又安得以管见而妄置一词乎。及阅其注释。理若珠联。义同璧合。不禁拊心称快曰至矣尽矣。经之纤悉毕出矣。参玄入道。较若指掌矣。使非修心地。以神其观想。由观想以融其心地。而无机不彻也。又乌能臻此。由是而益知经义之大。可以包容天地矣。经义之微。可以浑然色相矣。即举大钞诸典。性相旨趣。以及波罗蜜之三根九品。无上道之一德四行。而了然心佛。万殊一贯。法师不诚大觉中人乎。敬具俚言。罔惭固陋。亦以表扬
佛训。道垂不朽。炳若日星。以俟众生之自悟焉。云尔。
康熙三十五年岁次丙子孟秋吉旦
原爵多罗惠王半龛主人敬题。

[book_title]心地观经浅注本序
余于龆龀。知有此经。既入空门。间一翻阅。始知文言流畅。旨趣幽深。欲识玄微。辄茫然无是处。盖不得义意所在云。遂遍参知识。亲近讲肆者。无虚日。每大钞诸经。性相等论。无所不听。独此一经。不得而闻焉。何也。良由不得疏解故也。是以教家不传。人罔解义。因感慨系念。意欲解释。以利器未成。徒增惭愧耳。由是博览群经。神会诸论。时将捉笔。犹为讲席所累。三十年来。未果其愿。所谓法不虚应。应必有时。于癸酉春。客席之暇。仍再究神会。豁然贯通悟知心地法门。截流到岸。一念薰修。即心是佛。所以经云。此心地法门。一经耳根。摄念观心。薰菩提种。不久得成无上菩提。又云三界之中。以心为主。能观心者。究竟解脱。不能观者。究竟沉沦。是知心地观门。乃修行之关键。入道之枢机。故佛之成与不成。但在观心之能与不能耳。良以一切众生。俱有如来智慧德相之心地。以物欲妄想所蔽。而不自知。故怀宝迷邦。抱珠乞丐。圣人观之。诚为可愍者也。于是世尊。将欲启发此心。指示令悟。先说四恩应报。欲明真谛。故就世谛以正此心也。次说广赞出家。既明世谛。故就真谛。以决其志也。无垢性。阿兰若。调伏其妄。而摄持其真也。乐远离行。警策恐怖。治此心也。弥勒慈尊。广求观门。修此心也。及乎波罗蜜三根九品。复警以真师难遇。无上道一德四行。而皆会为功德庄严。观心助神咒。若万病愈于阿伽。成佛托印观。如风帆扬于顺水。菩提心心即菩提。金刚甲甲为心用。自他兼利。一世功成。至哉不可得而思议者。其惟顿教法门欤。呜呼。时丁末法。邪说多岐。权衡正见。赖有斯存。且又隐于藏函。未获弘通。余故不揣肤受。谬为疏解。聊一隙明。以光法施。敢望同志。共报佛恩云尔。
时
大清康熙三十五年岁次丙子孟秋
佛欢喜日
京都栴檀禅林传贤首宗第二十八世云中来舟序于观旨法堂并书

[book_title]大乘本生心地观经浅注目次
卷首序文悬示科文卷第一之本序品第一上卷第一之末序品第一下卷第二报恩品第二上卷第三报恩品第二下卷第四厌舍品第三卷第五无垢性品第四阿兰若品第五卷第六离世间品第六厌身品第七卷第七波罗蜜多品第八功德庄严品第九卷第八观心品第十发菩提心品第十一成佛品第十二嘱累品第十三
大乘本生心地观经浅注目次(终)

[book_title]大乘本生心地观经浅注悬示
神京外栴檀寺沙门　来舟述
将释经义总启十门。一教起因缘二藏教所摄三义理分齐四教所被机五能诠教体六宗趣通别七品目次第八传译时年九总释名题十别解文义
夫十门通判者。始于贤首。富于清凉。然随经定义。各有广略。如华严悬谈。弥陀疏钞。概可知也。今则列名遵古。开章从省焉。
夫十门生起者。谓圣人设教。必有由致。故受之以教起因缘。教理既陈。属何藏乘。故受之以藏教所摄。既知归属。义理如何。故受之以义理分齐。义理既明。未委何被。故受之以教所被机。己知所利。犹迷能诠。故受之以能诠教体。能诠既悟。尚昧宗归。故受之以宗趣通别。虽识趣向。未审品目。故受之以品目次第。既知品目。未明传译。故受之以传译时年。教义既知。未明纲要。故受之以总释名题。虽明题意。临文难辨。故受之以别解文义。前八义门。后二解经。与天台五重玄义。少有详略。义如贯索。用释。众经。皆同意也。
第一教起因缘者。言圣人设教之所为也。然有总别。总则通于一大时教。酬因酬请。显理度生诸经皆是也。法华云。诸佛世尊。为一大事因缘故。出现于世。开示悟入佛之知见。即诸经之总缘。此经以心地观门。入佛知见。别局当经。略示十种。一警策凡迷。自知因果故。二直示法界不离心地故。三引诸凡小修习佛智故。四显四恩应报引发菩提故。五挽回邪逆令信正法故。六示菩萨行较量难易故。七十度兼修自他两利故。八降伏妄心薰修正观故。九正明兰若断疑生信故。十显密并陈疾成佛果故。
第一警策凡迷自知因果者。夫源清流洁。形端影直。善恶之报。果因不异。现前易见者。如形影源派。虽愚亦信而不疑。隔世难通者。如善恶因果。在智犹疑而难信。故我世尊将说此经。以同体智光。圆照法界。现生佛之始终。明善恶之趣向。使在会者。见相而警心。自信而不疑也。
二直示法界不离心地者。三界唯心。众生迷而不识。万法唯识。诸佛证而自知。故佛放光明洞然法界。将示情器之万殊。不离生佛之方寸。此世尊万德吉祥纹。放光表法之正意也。
三引诸凡小修习佛智者。凡为六道生灵。小谓二乘权教。通迷一等之心地。终缠二种之生死。故我世尊直指妙心。开通真观。欲令凡外权小。齐证菩提涅槃。经云。我今演说心地法门。引导众生。令入佛智是也。
四显四恩应报。引发菩提者。大道悠弘。小机闻而河汉其言。曲成易见。常士受而苟就其事。故我世尊。先陈四恩应报。为投机之谈。引劝菩提应发。为究竟之说。经文。即度五百长者。始终因缘是也。
五挽回邪逆。令信正法者。背正道之谓邪。忤父母之谓逆。此实造业之机堕苦之缘也。故我世尊。示正见以转邪。开孝道以回逆。此则去祸因之恶积。启善以之缘升。经文。即智光长者子因缘是也。
六示菩萨行较量难易者。发两利之心者。曰菩萨。即佛果因地之名也。然心无不同。操修或异。故我世尊。明示曲直。言在家出家之不同。故指兰若清净静修则易。居家烦冗入道则难。经文即阿兰若。离世间等品。皆此意也。
七十度兼修自他两利者。鹏程海运。则九万可图。道假行门。则三祗易越。自利利他。菩萨之道。六度十度。菩萨之乘。必也。去在家而居兰若。方为真实。去尘劳而就清净。便易初心经文。即波罗蜜品。弥勒所问是也。
八降伏妄心。薰修正观者。妄心为生死之机。正观为入道之门。背正观而逐妄心者。即六道之凡夫。伏妄心而入正观者。即三乘之圣贤。良由观有权实故乘分小大之别。今则直指心地。标名正观。妄心歇处即菩提。观慧明时同法界。经云。三界之中。以心为主。能观心者。究竟解脱等是也。
九正明兰若断疑生信者。佛虽明示兰若。为修行菩提道者。所当依止。惟恐信受不笃。故引证诸佛菩萨。从此修证而得道果。所以尽大众之余疑。而增明乐欲之心也。经云。十方诸佛所依故。三世诸佛得道故皆是意也。
十显密并陈疾成佛果者。上根利智之人。直一蹴而臻圣城。慧浅业重之机。必双修而祛惑障。故我世尊。显密并陈。正助齐举。欲使利钝之流。皆入心地之观。经文。明手印真言处。皆此意也。以上教起因缘竟。
二藏教所摄者。先明藏摄。次明教摄。今初明藏有二。一三藏。二二藏。藏者。以含摄故。谓摄一切所应知义。三藏者。一修多罗藏。二毗奈耶藏。三阿毗达磨藏。今初修多罗亦名修妒路。亦名素呾缆。皆梵音楚夏。义无异也。古德译为契经。谓上合诸佛之心。下孚众生之性。故曰契理合机之经也。经有多义。会之不出贯摄常法。贯。谓贯穿义理。摄谓摄持根机。常谓诸佛不易之道。法谓天下共遵之规。此略存两方。省取四义。余繁。不能遍及。
二毗奈耶藏者。亦名毗尼。梵语之具略耳。此翻为调伏。调谓练三业而欲净。即作持也。伏谓制诸恶而不行。即止持也。就所诠之行彰名。故云调伏之藏。或翻毗尼为灭。言灭业非灭烦恼得灭果。梵语又名尸罗。或云翅呾罗。此翻清凉。谓离生死之热恼。证寂灭之清凉。或亦名波罗提木叉。此云别解脱。此皆律藏之异名也。
三阿毗达磨藏者。阿毗译对。达磨译法。法有二种。一名胜义法。即涅槃常住之理也。二名法相法。即四圣谛之相也。然所对之法既二。能对之慧亦二。一者。对向。向前涅槃。二者对观。观前四谛。由对果对境。故名对法。盖即论之通称。以所诠而立名。旧译为无比法。以诠胜慧立名。亦名优钵提舍。此云论议。以佛法至理。假论议而详明。慧悟所由生也。以能诠之体立名。以上三藏者。摄尽一大时教该通大小诸乘。考其所诠。各有通局。就局而言。经诠定学。律诠戒学。论诠慧学。以通言之各相交摄。今此经者。正属修多罗藏摄也。傍亦兼属二藏。若以经摄藏。三藏具含。以三卷颂中说戒故。弥勒难问有论议故。
二二藏者。一声闻藏。二菩萨藏。由前三藏。开为二乘。诠小乘者。名声闻藏。诠大乘者。名菩萨藏。庄严论云。此三藏。由上下乘别故。复为声闻藏。及菩萨藏。若约乘分藏。理宜为三。由辟支不借教故。出有佛世。声闻摄故。所以分二。今此经者。为菩萨藏摄。以此摄彼。二皆具含。亦有声闻名行故。
二教摄者。夫教海冲深。法云弥漫。智光无际。妙辩叵穷。以无言之言。诠绝言之理。以无说之说。酬无尽之机。极位所承。凡情难挹。今乘理教之力。略明开合之端。如西域东夏弘阐之者。于一代圣言。或开宗分教。或直释经文。各随所见。咸有据焉。其不分之义有五。一理本一味。殊途同归故。二一音普应。一雨普滋故。三原圣本意。为一大事故。四随一一文众解不同故。五多种说法成枝流故。以斯五义。故不可分。窃恐情构异端。是非竞作。故以不分为得也。
其分教者。亦有多义。一理虽一味。诠有浅深。故须分之。使知权实故。二约佛虽是一音。就机差而教别故。三本意未申。随他意语而有异故。四言有通别。就显说故。五虽分权实。须知佛意有开显故。以斯多义。开则得多而失少。合则得少而失多。但能虚己求宗。不可分而分之。亦何伤于大旨。故今分之。西天东土。分判诸师。略举数家。以备观觉。先明此方。勒为五门。
第一立一音教者。有二师。一后魏菩提流支。言如来一音。同时报万。大小并陈。二姚秦罗什法师。言佛一圆音。无思普应。机闻自殊。上之二师。前则佛音具异。后则异自在机。各得圆音之一义。俱是不分之意也。
第二立二教者。一西秦昙牟谶三藏。立半满教。以半字教。谓声闻藏。说理未圆。若字之有半故。二满字教。谓菩萨藏。谈理满足。若字之圆满故。此依涅槃经半满之义。兼幼子学书之喻。故有是判。又隋朝远法师。亦同此立。二隋朝延法师。立渐顿教。一渐教。约渐悟机。大由小起。所设具有三乘之教。二顿教。约顿悟机。直入于大。不由于小。顿令得道也。然此虽约机。说有渐顿。而所说法。不出半满。三唐初海印法师。亦立二教。一屈曲教。二平道教。屈曲者谓释迦如来所说之经。逐其机性。随计破着。方便委曲。令物生解。如涅槃经。虽说圆通一极之理。或对权显实。或会异归同。故名屈曲教。平道者。谓卢舍那所说之经。随其法性。平等而说。如华严经。虽有随机。各别调伏。皆是称性善巧。一时顿演。故名平道教。四齐朝隐士刘虬。亦判二教。一渐教。始自鹿苑。终至双林。从小至大。故名渐教。二顿教。谓佛最初说华严。如日初出。先照高山。故名顿教。
第三判三种教者。亦有三家。一南中三教。谓齐朝已后。江南诸师。立此三教。判如来一代所说之法也。一渐教。二顿教。此全同刘虬。但加不定教。由渐中先小后大。而央崛经。六年之内即说。为遮此难。故立不定。谓别有一经。虽非顿摄。而明佛性常住。即胜鬘金光明等。是为偏方不定教也。
渐中开合。诸师不同。或但为二。即是半满。或分为三。即武丘山岌法师。谓十二年前。见有得道。名有相教。十二年后。齐至法华。见空得道。名无相教。最后双照一切众生佛性。阐提作佛。名常住教。此与唐三藏。三时之教大同。真谛三藏。西印土人。依金光明经。立转照持。三轮之教。亦大同此。而时节小异。谓七年前说四谛。名转法轮教。七年后说般若。具转照二轮教。以空照有故。三十年后。具转照持三轮教。以双照空有。持前二故。或分为四。即宋朝岌法师。谓于前三时。无相之后。常住之前。指法华为同归教。以会三归一。万善悉向菩提故。或开为五。然有二家。一道场慧观法师等。于无相之后。同归之前。指净名思益等。为抑扬教。二者即前刘公。不开抑扬。而有教之初。取提胃经。为人天教。
二后魏光统律师。承习佛陀三藏。亦立三教。谓渐顿圆。初为根未熟者。先说无常。后方说常。先空后不空等。如是渐次。故名为渐。二为根熟之辈。于一法门。具足演说。常无常。空不空等。一切具说。更无由渐。故名为顿。三为于上达。分阶佛境之者。说于如来无碍解脱。究竟果德。圆极秘密。自在法门。故名为圆。此亦约化仪。说有前后耳。意明今时堪受顿者。必昔曾受化。故云根熟。上达之言。义兼地前。分阶佛境。即谓地上。
三隋末唐初。吉藏法师。依法华第五。立三种法轮教。一始见我身。闻我所说。即皆信受。入如来慧。即根本法轮教。二除先修习。学小乘者。即枝末法轮教。三我今亦令得闻是经。入于佛慧。即摄末归本法轮教。
第四立四教者。略有四家。一梁朝光宅法师。依法华第二。立四乘教。谓临门三车。即是权教三乘。四衢等赐。即实教大乘。以临门牛车。亦同羊鹿。俱不得故。并无体故。诸子皆索故。是知三皆虚指。以为方便。此则前三是三乘。后一是一乘。
二陈隋二代。天台智者。承南岳思大师。立四教。云一三藏教。此教明因缘生灭四真谛理。正教小乘。傍化菩萨。二通教。通者。同也。三乘同禀故。此教明因缘即空。无生四真谛理。是摩诃衍之初门。正化菩萨。傍通二乘。大品云。欲得声闻乘。当学般若波罗蜜等。然教理智断。行位因果。皆通浅深。不同于共般若。唯共于浅。三别教。别即不共。不共二乘人说故。此教正明因缘假名。无量四真谛理。的化菩萨。不涉二乘。故声闻在座。如聋如盲。不名不共。而云别者。兼欲拣非圆故。以一因迥出。一果不融。历别而修。不得因果圆融故。四圆教。圆以不偏为义。此教正明不思议因缘。二谛中道。事理具足。不偏不别。但化最上利根之人。故名为圆。华严经云。显现自在力。为说圆满经。无量诸众生。悉受菩提记等。别则教理等皆别。圆则教理等皆圆。又此四教。由三观起。从假入空。析体异故。有初二教起。从空入假。从假入中。有别教起。三观一心中得。有圆教起。又此四教。不局定一部。一部之中。容有多故。又更以四种化仪收之。谓顿。渐。不定。秘密。顿渐同前岌公。后二谓一音异解。若互相知。名为不定。互不相知。即名秘密。
三唐初海东元晓法师。亦立四教。一二乘别教。如四谛缘起经等。二三乘通教。如般若深密经等。三一乘分教。如梵网经等。四一乘满教。如华严经等。然三乘共学。名三乘教。于中未明法空。名别相教。说诸法空。是为通教。不共二乘。名一乘教。于中未显普法。名随分教。具明普法。名圆满教。然此大师。大同天台。但合别圆。加一乘分耳。
四贤首弟子苑公。依宝性论。立四种教。论云。四种众生。不识如来藏。如生盲人一者凡夫。二者声闻。三者辟支佛。四者初心菩萨。言四教者。一迷真异执教。当彼凡夫。二真一分半教。当彼二乘。三真一分满教。当彼初心菩萨。四真具分满教。即当彼识如来藏者。初教谓诸外道。迷于真理。广起异执。二谓小乘。于真如理。随缘不变二分义中。唯说生空所显之理。故名为半。如涅槃半字。三谓但得不变。不得随缘。故名一分。而双辩二空。故名为满。四由具随缘不变二义具分。广如彼说。
第五判五教。略有二家。一波颇三藏。判一四谛教。谓四阿含等。二无相教。谓诸般若。三观行教。谓华严经。四安乐教。谓涅槃经。说常乐故。五守护教。谓大集经。说守护正法事故。
二贤首大师。所立五教。至下当知。
第二明西域者。即今性相二宗。元出彼方。故名西域。谓那烂陀寺。同时二大德。一名戒贤。二名智光。戒贤远承弥勒无著。近踵护法难陀。依深密等经。瑜伽等论。立三种教。以法相大乘而为了义。即唐三藏之所师宗。谓佛初于鹿苑。转四谛小乘法轮。说诸有为法。皆从缘生。以破外道自性因等。又缘生无我。翻外有我。然犹未说法无我理。即四阿含等是。第二时中。虽依遍计所执。而诸法自性皆空。翻彼小乘。然依他圆成。犹未说有。即诸部般若等经。第三时中。就大乘正理。具说三性。三无性等。方为尽理。即解深密经等。是故于彼三时。初堕有边。次堕空边。俱非了义。后时具说。遍计性空。余二为有。契会中道。方为了义。
二智光论师。远承文殊龙树。近禀青目清辩。依般若等经。中观等论。亦立三时教。以无相大乘为真了义。谓佛初鹿苑说小。明心境俱有。次于中时。于彼中根。说法相大乘。境空心有。唯识道理。以根犹劣。未能全入平等真空故。后第三时。为上根说无相大乘。辩心境俱空。平等一味。为真了义。
贤首大师立五教。一小乘教。二大乘始教。三终教。四顿教。五圆教。初即天台藏教。若约所说法相者。但说七十五法。但说人空。不说法空。纵少说法空。亦不明显。但依六识三毒。建立染净根本。故阿含云。贪恚愚痴。是世间根本等。未尽法源。故多诤论。部执不同。
二大乘始教。亦名分教。以深密第二第三时。同许定性二乘。及诸阐提。俱不成佛。故今合之。总为一教。未尽大乘法理。故立为初。有不成佛。故名为分。广说法相。少说法性。所说法性。即法相数。所说法数。择广成略。犹有百法。决择分明。故少诤论。说有八识。唯是生灭。依生灭识。建立生死。及涅槃因。法尔种子。有无永别。既所立识。唯业惑生。故所立真如。常恒不变。不许随缘。
三终教者。亦名实教。定性二乘。无性阐提。悉当成佛。方尽大乘至极之说。故立为终。以称实理。故名为实。少说法相。多说法性。所说法相。亦会归于性。所立八识。通如来藏。随缘成立。生灭与不生灭和合。而成非一非异。一切众生。平等一性。但是真如。随缘成立。依他无性。即是圆成。一理齐平。故说生界佛界。不增不减。如是义类。亦有众多。广如华严悬谈说。
四顿教者。但一念不生。即名为佛。不依地位渐次而说。故立为顿。如思益云。得诸法正性者。不从一地至于一地。楞伽云。初地即为八。乃至无所有何次等。不同前渐次位修成。不同于后圆融具德。故立名顿。顿诠此理。故名顿教。总不说法相。唯辩真性。亦无八识差别之相。一切所有。唯是妄想。一切法界。唯是绝言。五法三自性皆空。八识二无我双遣。诃教劝离。毁相泯心。生心即妄。不生即佛。亦无佛。无不佛。无生。无不生。如净名默然。显不二等。是其意也。
五圆教者。明一位即一切位。一切位即一位。是故十信满心。即摄五位。成等正觉。依普贤法界。帝网重重。主伴具足。故名圆教。即华严经所说。唯是无尽法界。性海圆融。缘起无碍。相即相入。如因陀罗网。重重无际。微细相容。主伴无尽。十十法门。各摄法界故。
已知五教收尽诸经。不知此经。何教所摄。若以教摄经。正属顿教。分属终圆。若以经摄教。全收五教。更带人天。以经中具足五教人天义理故。
三义理分齐者。已知此经。正属顿教。傍兼终圆。未委三教。分齐如何。先明正属顿教者。经中顿彰一心。直入无念。而成正观。即此离念一心。是顿教分齐。起信论云。离念相者。等虚空界。即四法界之一真法界也。次明傍兼者。先明终教。终实大乘。即同教一乘。理事无碍法界。始终十门。即其分齐。今此经中。纯显真如一心。不碍万行修证。虽诸行历然。不杂一心平等。是终实分齐义。次明圆教者。即别教一乘。备十玄门。圆融具德。惟华严经。今此经中。略具少分。故言分属。经云妙高山王纳芥子。山王芥子不坏相。即十玄门中。广狭自在一门也。人天小乘。无不具摄。分齐较浅。故不详明。以上义理分齐竟。
四教所被机者。已知此经。义理深广。未识被何等人。欲辨机宜。略分二门。第一料拣。第二普收。且初料拣者。复分为二。一明非机。有四。一无信非机。不信自心。不能成观故。二凡愚非机。谓任运一生。不识道理故。三邪见非机。谓执着断常。不达正理故。四定性非机。谓灰断缠空。不发大心故。二明正机。亦四。一正信是机。肯信自心。能成正观故。二智者是机。知因识果。乐欲修证故。三正见是机。了明心地。不沦断常故。四发心是机。发菩提心。超出偏小故。二普收者。一切众生。皆有佛性。有佛性者。皆得作佛。虽发心有早晚。修证有前后。但有心地。俱是此经所被之机也。以上教所被机竟。
五能诠教体者。已知此经。被机广博。未委能诠。何为教体。今欲略明。启为四门。一随相门。二唯识门。三归性门。四无碍门。先明随相。一明能诠。二兼收所诠。以徒文无义。非教故。初明能诠者。即声名句文。以音声为主。名则次第行列。诠法自性。句则次第安布。诠法差别。文则次第联合。为上二所依。此名句文三。为声上诠表。以唯声则不能诠义。唯名句文则无自体。兼收此四。方成教体。二所诠义者。此声名句文。若无所诠之义。如海篇字汇。非是圣教。若独义无文。则理无可凭。必也。义随于文。文依于义。文义相资。乃成教体。今经从如是我闻至终。是声名句文体。修证心地观门等。是所诠义体。二者相随。教体备矣。以文义皆属相。故曰随相门也。二唯识门者。以文义皆从识变。有本影四句。一唯本无影。即小乘教。不知教从识现。谓佛实说法故。二亦本亦影。即始教。谓佛说文义。从妙观察净识所现。名本质教。闻者识上。所变文义。名影像教。诸佛众生。互为增上缘故。三唯影无本。即终教。以离众生自心。更无有佛。唯大悲大智。为增上缘。令彼根熟众生。心中现佛说法。是故佛教。全是众生心中影像。四非本非影。即顿教。非唯心外无佛。众生心中影像亦空。以性本绝言。即不教之教。无说无闻。是名真说真闻。今经约终顿二教。以众生二乘。初心菩萨等。感自心中见佛。为说心地观法。说即无说。听亦无听。是唯识体。三归性门者。前以影本摄归八识。今以八识摄归一心。则性为教体。一心者。即真如自体也。从此真如。流出教法。故会相归性。所谓重颂如。授记如。十二分一切皆如。以上展转推原。譬如物不离梦。梦不离人。圆觉疏云。生法本无。一切惟识。识如梦幻。惟是一心。则以自心为教体。此经佛说三界以心为主。即观此心。是自性教体。四无碍门者有二。即理事无碍。事事无碍。如说即无说。无说即说。皆理事无碍义。如言一即是多。多不碍一。皆事事无碍义。心境理事。皆交彻故。故名无碍。今此经以真如心地。不碍种种修证。即心境理事不碍为教体也。
六宗趣通局者。已知此经能诠之体。未识所宗。其义云何。语之所尚曰宗。宗之所归曰趣。欲明宗趣。有通有局。通论佛教。以因缘为宗。因缘者。拣异无因邪因。一代时教。因缘摄尽。故云通也。局就当经。略为四说。一正宗之初。佛说心地薰修。为言之所宗。得成菩提。为归趣。二佛令报恩。为言之所宗。引发菩提心。为归趣。三智光长者。重请说四恩为请法之宗。次父子求佛出家。为请法之趣。四如来说兰若。令依止为宗。修观顿悟。究竟菩提为趣。此略取大章。指明归趣。以上宗趣通局竟。
七品类次第者。如来说法。必借缘兴。放光现瑞。腾疑请法。佛未出定。菩萨旁通。为发起因缘。故曰序品。二佛既出定。说心地法门。五百长者。不欲闻大。权说四恩。故有报恩品。次智光长者。请重说四恩。故有四恩之重颂。三佛赞出家。令离缠缚。故有厌舍品。四佛令安住四法。远离贪求。是无垢性。故说无垢性品。五广说兰若。劝教修证。故有阿兰若品。六世尊复说兰若功德。开导修证。故有离世间品。七弥勒请观。佛令厌身修道。故有厌身品。八佛答弥勒难问。发明诸度。故有波罗蜜品。九由住兰若。修胜功德。故有功德庄严品。十由佛谈心地薰修。未及详明。故有观心品。十一心地已说。观法已明。复劝发心。助修神咒。故有发心品。十二广明印咒。佐助观功。护持行人。疾至菩提。故有成佛品。十三心地始终。因果理行。具备详明。付嘱当机。流通后世。故有嘱累品。以上品目次第竟。
八传译朝代者。既知此经品目如此。未知译自何时。此经梵本。来自唐高宗朝。师子国人所献。秘于中禁。未及翻译。历十主。至宪宗嗣位。始出其梵本。诏罽宾三藏般若主译。京都义学。共八人证译。谏议孟简等。四人润文。勒成一部。八卷一十三品。夫佛生天竺。经皆梵言。不假翻译。孰能通意。翻译由人。故出之以重元勋也。虽人能弘道。非嘉会之良时。佛法之妙应不成。信乎法不虚应。应必有时矣。名翻译朝代者。重时也。以上八义门竟。
大乘本生心地观经浅注悬示终
[book_chapter]大乘本生心地观经浅注科文

[book_title]大乘本生心地观经浅注科文
大乘本生心地观经浅注科文○九总释名题(题为)○十别解文义(二)初解序(三)一依经序题(大乘)二序主朝代(唐宪)三正释序文(三)一发语叹世(二)一正叹情欲(噫夫)二结迷不返(二)一叹自不能明(岂复)二结自不能救(不有)二幸遇真诠(四)一至人传法迷流得度(由是)二妙观真谛生灭归如(不灭)三真理难解必借能诠(然则)四结显圣教归恩于佛(此盖)三述明来历(二)一西域来源(二)一牒定经名(大乘)二释迦亲说(释迦)二东土来源(三)一梵本初来之代(其梵)二圣主披阅合机(朕嗣)三传诏翻译流通(三)一标定译意(夫如)二义学翻经(乃出)三结归朝代(嗟叹)二注经(二)一译人(罽宾)二经文(三)一序分(二)一品名(序品)二经文(二)一通序(四)一标信与闻(如是)二时主及处(一时)三广列听众(八)一二乘声闻众(五)一举类(与大)二标数(三万)三叹德(皆是)四列名(其名)五结众(各礼)二大乘菩萨众(五)一举类(复有)二标数(八万)三叹德(三)一总叹位邻妙觉(皆是)二别叹万德庄严(二)一总叹(百福)二别叹(六)一叹圆光破暗德(身光)二叹两智兼利德(二)一叹实智自利德(智慧)二叹权智利他德(然大)三叹和光妙用德(自在)四叹事上利下德(经无)五叹破魔成道德(披精)六叹觉悟群品德(吹大)三结叹不久成佛(此诸)四列名(其名)五结众(如是)三天龙八部众(八)一天众(二)一欲界诸天众(四)一标数举类(复有)二次第列名(其名)三彰本叹德(悉皆)四结显天色众(各与)二色界诸天众(四)一标数举类(复有)二次第列名(其名)三彰本叹德(悉皆)四结显天色众(各与)二龙众(三)一标数举类二次第列名三叹德结众三药叉众(三)一标数举类二次第列名三叹德结众四乾达婆众(三)一标数举类二次第列名三叹德结众五阿修罗众(三)一标数举类二次第列名三叹德结众六迦楼罗众(三)一标数举类二次第列名三叹德结众七紧那罗众(三)一标数举类二次第列名三叹德结众八摩睺罗伽(三)一标数举类二次第列名三叹德结众四轮王士庶众(四)一诸轮王众(五)一轮王云集(复有)二七宝相随(及与)三献供赞佛(各执)四白佛述志(而白)五作礼结众(作是)二诸国王众(五)一举类(复有)二列名(迦毗)三叹德(悉皆)四来仪(为听)五结众(各与)三王夫人众(五)一举类(复有)二列名(韦提)三叹德(己能)四来仪(以本)五结众(各与)四僧俗等众(二)一标类显诚(复有)二结领同众(各与)五发心外道众(二)一举类显诚(复有)二结领同众(各与)六非人鬼神众(二)一举类显诚(复有)二结领同众(各与)七乌兽王属众(三)一标类举诚(复有)二呈因欲果(而白)三结领同众(各与)八琰魔王吏众(二)一标类举诚(复有)二结领同众(亦与)四总结众集(各礼)二别序○二正宗○三流通○○二别序(二)(卷一之末)一主宾会集(二)一序佛威仪(尔时)二序众钦诚(为诸)二发起源流(二)一如来正发(三)一威仪表德(时薄)二定感诸天(二)一入定能感(入有)二诸天献供(三)一无色诸天供(时无)二色界诸天供(色界)三欲界诸天供(六欲)三婆伽现瑞(二)一变定施通(二)一变定(尔时)二施通(二)一总标(现大)二别释(二)一变相严净(谓动)二群生获益(滋长)二正明现瑞(三)一如来放光(尔时)二光中现相(二)一现六凡相(二)一依报世界相(二)一总相(此金)二别相(乃至)二正报众生相(罪业)二现诸圣相(二)一总标(又此)二别列(三)一别现释迦因果相(二)一总明因果(释迦)二别明因果(二)一明经历之时(于其)二明所行之道(二)一通明诸行(所有)二别现因果(三)一往昔因行相(乃于)二现世始终相(六)一受生相(或现)二出家相(舍后)三苦行相(六年)四破魔相(降诸)五成佛相(得阿)六总结光现(有如)三八处灵塔相(三)一总标(又此)二别列(八)一降生处宝塔(拘娑)二成佛处宝塔(摩伽)三初转法处宝塔(波罗)四辩外道处宝塔(舍卫)五神异处宝塔(安达)六说大乘处宝塔(摩竭)七现疾处宝塔(毗舍)八圆寂处宝塔(拘尸)三结显(如是)二别结释迦因果相(如是)三总明诸圣差别相(又十)三众喜请法(三)一序发心(一切)二序作念(时诸)三序请法(惟愿)二大士傍通(二)一长行(二)一经家序德(三)一标名行(尔时)二述圣位(于贤)三显圣德(四向)二发言警众(二)一正以警众(二)一自陈己过警策群心(四)一陈发心时远(我于)二陈历事诸佛(历事)三陈所遇胜会(曾有)四陈今遇光相(未尝)二劝众钦诚速求大法(二)一正以劝众(五)一劝众诚心瞻仰(惟愿)二拟佛定起说法(从定)三述佛慈悲薰修(是诸)四拟佛定说心地(世间)五结劝速求大法(告诸)二徴释所以(二)一徴起(所以)二释义(五)一释光色殊胜(今日)二释佛意甚深(佛所)三释凡夫迷流(汝等)四释诸佛修证(诸佛)五结显示胜缘(三世)二大众钦诚(是知)二偈颂(二)一标能颂之人(尔时)二明所颂之偈(二)一颂主宾会集(二)一总赞佛德(敬礼)二别赞佛德(十二)一赞佛神通(普用)二赞佛相好(希有)三赞佛福智(无边)四赞佛因行(我观)五赞成正觉(因缘)六赞佛体用(诸佛)七赞佛万德(如来)八赞佛神应(如来)九赞佛大悲(随心)十赞佛大慈(大智)十一赞佛难遇(如来)十二愿世随佛(愿于)二颂发起源流(二)一颂如来正发(二)一颂定感诸天(二)一颂入定能感(今者)二颂诸天献供(二)一总颂圣凡献供(世间)二别颂三天献供(四)一颂欲界诸天供(六欲)二颂色界诸天供(十八)三颂无色诸天供(无色)四增颂龙王修罗供(龙王)二颂婆伽现瑞(二)一颂变定施通(二)一颂变定(时婆)二颂施通(六种)二颂正明现瑞(二)一颂如来放光(𮌎臆)二颂光中现相(二)一颂照依报世界相(大圣)二颂照正报圣凡相(三)一颂释迦因果相(二)一颂因中苦行相(二)一历颂诸相(十三)一颂割肉救鸽相(又现)二颂雪山求道相(时佛)三增颂布发供佛相(昔为)四颂舍身救虎相(昔为)五增颂流水救鱼相(流水)六增颂翘勤赞佛相(七日)七增颂象王投猎相(昔为)八增颂施眼相(或作)九颂鹿王舍身相(又作)十增颂身施夜叉相(为迦)十一增颂施妻子相(又作)十二增颂舍头目相(或为)十三颂轮王出家相(佛昔)二总结全现(如是)二颂果上灵塔相(三)一颂总标八塔(又此)二别颂八塔(净饭)三结显供养(如是)二增颂造塔获福相(若造)三增颂云集供众(三)一颂云集圣凡(十方)二颂神力兴供(各以)三颂伽陀赞佛(微妙)二颂大士请法(四)一正请转法(惟愿)二来仪表诚(如我)三三昧献供(以三)四总结供养(我等)
○序分已竟。
○第二卷○二正宗分(四)一佛谈心地薰修引发四恩应报(二)一品题(报恩)二经文(二)一正谈心地熏修(三)一出定称叹(二)一出定(尔时)二称叹(二)一标叹善哉(告弥)二释成善意(汝等)二许说妙法(五)一显佛真慈(我今)二叹法难遇(如是)三徴释所以(所以)四佛离四失(然诸)五结显难闻(声闻)三观心成道(菩提)二引发四恩应报(二)一长者恶大求小以为知恩报恩(二)一经家标名叹德(尔时)二长者自陈己志(二)一因见恶闻(二)一明佛赞大乘(是诸)二述光中所见(而作)二正述己志(二)一见佛之仪(作是)二陈白之言(二)一陈恶大(异口)二陈乐小(不如)二如来广赞四恩引其回小向大(三)一通为五百(六)一赞许说与恩处(二)一称叹(尔时)二诫许(谛听)二广说四恩应报(三)一总标(善男)二别显(四)一父母恩(二)一总申名义(善男)二广显深恩(三)一粗以较量(我今)二细与分别(十)一未形之恩(世间)二将产之恩(若产)三乳哺之恩(若无)四怜爱之恩(长养)五怨言子堕(若有)六子孝获福(若善)七以孝较恩(若善)八慈爱生天(昔有)九广明十德(以是)十较量贫富(善男)三结劝行孝(是故)二众生恩(三)一互为父母(善男)二反恩为怨(如是)三结劝报恩(以是)三国王恩(三)一总标胜德(国王)二别明胜德(十一)一诸天护祐(三十)二正喻国体(譬如)三德化感祥(王失)四爱民如子(譬如)五善恶相关(如是)六善法同天(若有)七成就十德(以是)八百灵潜护(大梵)九邻国咸归(若不)十恶人神诛(若有)十一善人获福(若有)三总结胜德(以是)四三宝恩(二)一总标三宝(善男)二别明广示(二)一如来正示三宝(三)一佛宝(二)一正明佛宝(三)一总标佛德(二)一修证功德巍巍(是诸)二警策凡流不觉(一切)二别述三身(二)一总标三身大义(二)一标一体三身(善男)二明三身大义(三)一第一佛身(第一)二第二佛身(第二)三第三佛身(第三)二别释三身差别(三)一自性身佛(善男)二受用身佛(二)一总标二身(其受)二别明二身(二)一自受用身(五)一行满将欲成道(自受)二海会尊重供养(而不)三惑尽究竟成佛(尔时)四发明真身寿量(如是)五分别转识成智(二)一正明四智差别(二)一总标四智(四智)二别明四智(四)一大圆镜智(一大)二平等性智(二平)三妙观察智(三妙)四成所作智(四成)二结显功德无量(如是)二他受用身(三)一明身土相好说法(诸善)二明十身说十地法(二)一总标(一切)二别列(二)一分释前三地(第一)二例明后七地(如是)三结显十身证道(如是)三变化身佛(五)一即报垂化(诸善)二各现成道(各于)三随机说法(二)一总标随宜(为诸)二别释随宜(四)一应菩萨(为诸)二应辟支(为求)三应声闻(为求)四应人天(为余)四结属化身(诸如)五通释疑难(善男)三结显佛恩(二)一总示大恩(诸善)二别明众德(三)一明十号(以是)二显六德(善男)三结常利(依具)二兼释转难(四)一长者以众生不见为难(尔时)二如来以盲不见日为喻(佛告)三以众生罪障不见合喻(佛告)四以成就善根之者得见(若有)二法宝○三僧宝○二因问重申宝义○三结劝(善男)三长者请问报恩(尔时)四如来教发大心○五长者发心获益(尔时)六合会闻法获益(尔时)二结劝受持○三别为智光○二智光发心出家请佛除疑说法○三弥勒疑佛往语重问兰若修证○四文殊启问心地用观佛果必成○○二法宝(三)一举佛例法(诸善)二正明法宝(二)一总举标列(善男)二别以释成(四)一略释四义(声名)二诸佛所师(善男)三述己求法(善男)四广以喻明(是故)三结显深恩(善男)○三僧宝(三)一总标三种(善男)二别释圣凡(二)一圣僧(文殊)二凡僧(二)一具戒说法僧(三)一据德标名(若有)二销释疑难(虽未)三会圣真僧(如是)二毁戒正见僧(四)一正显(复有)二较胜(当知)三释疑(如郁)四较福(若善)三总结僧恩(如是)○二因问重申宝义(三)一长者疑问宝名(二)一正问(尔时)二请说(愿佛)二佛以十喻领答(二)一称叹能问(尔时)二十义喻明(二)一总标十义(譬如)二别以开明(一者)三结显神变无量(佛法)○四如来教发大心(三)一略举三种十行(佛告)二略述三义拣别(四)一明布施拣真实(若有)二明亲近拣真实(若有)三明真实拣前二(若善)四真实能报四恩(若善)三徴释真报所以(二)一徴(所以)二释(前二)○二结劝受持(二)一正劝广令流布(尔时)二指明现未功德(二)一现世增延福寿(如是)二当来果证菩提(三)一命终往生内院(若命)二随意见佛闻法(十方)三速证菩提种智(速成)
○第三卷○二别为智光(二)一品题(报恩)二经文(四)一智光钦诚请法(二)一经家叙置(尔时)二智光请法(二)一先申来意(而白)二恳请宣说(惟愿)二如来赞善诫述(二)一赞善诫听(尔时)二述诚获报(二)一泛述得轮王果报(若有)二确明智光果报(汝大)三如来说偈重示(二)一承前许说(我虽)二正说偈言(二)一颂佛圣德(三)一人天尊胜德(最胜)二相好神通德(具诸)三智辨说法德(金口)二重颂前文(二)一颂佛谈心地熏修(自出)二颂引发四恩应报(二)一颂长者恶大求小(时诸)二颂如来广赞四恩(二)一颂佛智甚深(二)一总标佛智引发(我开)二别颂权小莫测(如来)二颂四恩应报(二)一斥凡愚迷背恩处(世间)二说四恩令生正见(二)一总标四恩(我为)二别释四恩(五)一父母恩(二)一总申名义(慈父)二广显深恩(三)一颂粗与较量(假使)二颂细与分别(十一)一颂未形之恩(世间)二颂将产之恩(若正)三颂乳哺之恩(若得)四颂怜爱之恩(慈念)五颂怨言子堕(若有)六颂子孝获福(若有)七颂以孝校恩(若有)八复颂慈爱愍念(十月)九颂慈爱生天(昔有)十颂广明十德(一名)十一较量贫富(何法)三颂结劝行孝(四)一正劝行孝(世间)二引己劝孝(二)一正引自己(三)一修行为母(佛昔)二为母说法(我升)三母悟无生(令母)二兼引目连(神通)三二福较量(当知)四慎终追远(五)一为子堕苦(世人)二子迷不知(男女)三劝修冥福(二)一明金光拔苦令悟(以是)二明一念悔心罪除(忆昔)四随愿往生(口稻)五结显劝孝(皆是)二众生恩(三)一正颂有恩(有情)二诫勿怨嫌(如何)三劝令发愿(若欲)三国王恩(三)一颂总标胜德(十方)二颂别明胜德(十一)一颂诸天护佑(三十)二颂正喻国体(世间)三颂德化感祥(王以)四颂爱民如子(譬如)五颂善恶相关(仁王)六颂善法同天(若有)七颂成就十德(圣王)八颂百灵潜护(若王)九颂邻国咸归(境外)十颂恶人自诛(若生)十一颂善人获福(若有)三颂总结胜德(八)一明戒德薰修(智光)二明劝人持戒(二)一正明戒品(三)一上品法王戒(若人)二中品轮王戒(中品)三下品犹王戒(三)一下上品大鬼王(下上)二下中品禽兽王(下中)三下下品琰魔王(下下)二结胜劝持(以是)三颂结显王因(是故)四颂教修忏法(二)一明所忏之罪(若欲)二明能忏之法(若能)五颂教修二观(三)一总标二观(若能)二别明二观(二)一事观灭罪(三)一总标三品(观事)二别列三品(三)一上品灭罪法(若有)二中品灭罪法(若泪)三下品灭罪法(若有)三结显三品(如是)二理观灭罪(三)一正明理观(若欲)二更愿佛加(惟愿)三能灭诸罪(若有)三诫勿轻说(诸善)六颂应请戒师(三)一正请圣师外护(若欲)二及请现前戒师(及以)三结劝报恩受戒(普为)七颂广引劝持(三)一赞三世如来因戒得果(三)一正明诸佛获益(唯有)二喻明戒德胜益(超越)三承益劝王敬戒(是故)二赞法宝一味随机各解(宝法)三赞僧宝开化权实并行(三)一正显圣僧开化(菩萨)二众生承恩获益(菩萨)三大悲隐胜现劣(大悲)八颂教知法要(一切)四三宝恩(二)一总牒四恩(善男)二别颂三宝(三)一颂佛宝(二)一总颂佛德(佛宝)二别颂三身(四)一颂法身(二)一正明断德(法身)二结劝修证(为欲)二颂报身(二)一自受用身(自受)二他受用身(三)一身土相好说法(他受)二十身说十地法(为化)三结显十身证道(如是)三颂化身(其四)四总结三身(如是)二颂法宝(三)一总举标列(应化)二诸佛所师(诸佛)三广以喻明(法宝)三颂僧宝(三)一颂总标三种(智光)二颂别释圣凡(二)一颂圣僧(二)一菩萨僧(文殊)二声闻僧(舍利)二颂凡僧(二)一具戒说法僧(若能)二毁戒正信僧(或有)三颂总结僧恩(如是)五总结四恩(二)一正结(如我)二引喻(譬如)四智光父子发心○○四智光父子发心(三)一智光承教请问报恩(二)一赞叹知恩(尔时)二承恩求报(惟愿)二如来教与十波罗蜜(二)一述前广说(佛告)二略为分别(四)一正教报恩深处(而今)二徴释深义所以(所以)三劝行深法报恩(若有)四重徴转释教化(何以)三智光父子问法获益(三)一智光得不退转(尔时)二子等发菩提心(时请)三会众得法眼净(四万)
○第四卷○二智光发心出家请佛除疑说法(二)一正投出家述疑请法(二)一品题(厌舍)二经文(四)一正陈疑问(四)一经家叙仪(尔时)二感恩述怀(世尊)三引昔述疑(二)一赞在家疑(三)一说法唯心(佛大)二称赞在家(汝今)三兼以授记(汝于)二斥出家疑(三)一正斥六群(世尊)二说远离行(远离)三六群获益(于是)四求佛决答(四)一述疑赞请(然今)二复陈己见(今此)三徴释所以(所以)四转申疑难(若有)二佛与决疑(三)一赞责不当(尔时)二徴释所以(所以)三广说诸喻(九)一贪如大海喻(六)一标立喻本(所谓)二举譬吞流(善男)三以法合喻(世间)四释明宅义(善男)五智者不受(谁有)六以偈重颂(尔时)二石火烧木喻(四)一正说譬喻(复次)二以法合喻(世间)三结喻火宅(以是)四以偈重颂(尔时)三石窟丧命喻(二)一标举宝藏(复次)二别喻父子(八)一长者大富(譬如)二命终付业(其父)三痴儿耗业(时长)四采薪获宝(遂投)五群贼劫害(作是)六以法合喻(愚痴)七结劝出家(以是)八以偈重颂(尔时)四密观辨毒喻(七)一毒杂甘露(复次)二聪子辨毒(譬如)三亲服毒药(尔时)四子药解毒(是长)五吐毒延寿(于是)六以法合喻(出家)七以偈重颂(尔时)五暴风不住喻(八)一举喻暴风(复次)二徴起合喻(何以)三别举无漏(唯有)四当机问观(尔时)五佛授妙观(尔时)六观成获益(若有)七结成报恩(以是)八以偈重颂(二)一颂执妄(尔时)二颂真修(若人)六造立舍宅喻(八)一标立喻本(复次)二徴起喻释(何以)三重徴合喻(所以)四结示追求(善男)五劝离引偈(然今)六禽兽获益(尔时)七结劝成道(善男)八以偈重颂(尔时)七痴子违父喻(七)一标喻长者大富(复次)二父子相袭行善(于多)三痴子恣纵五欲(后有)四招灾焚业丧命(于是)五佛生合喻父子(在家)六结劝厌离成道(以是)七以偈重颂(尔时)八童女作梦喻(八)一标举法喻(复次)二合家欢乐(譬如)三梦娉生子(于是)四子堕虎食(因危)五梦觉知羞(尔时)六以法合喻(善男)七结劝修道(谁有)八以偈重颂(尔时)九众商采宝喻(八)一标举法喻(复次)二众商求师(譬如)三后商哀请(后时)四受请引导(尔时)五猛风易处(时遇)六利害双举(三)一随风见利(四)一随风见金(经于)二复见珍珠(复经)三见玻璃宝(复经)四见红色宝(复经)二因风堕苦(七)一水中火现(复经)二菩萨警众(于是)三众悲求救(尔时)四觌面求师(或有)五菩萨安慰(尔时)六发愿济众(于是)七随愿脱苦(是大)三回头到岸(得至)七以法合喻(诸善)八重颂法喻(尔时)三求佛出家(五)一当机深悟佛旨(尔时)二出家离苦求乐(我今)三如来印赞劝众(尔时)四警策持戒最难(然出)五长者决愿成道(时诸)四世尊命度(三)一佛命大士令度(尔时)二大士领旨分度(时九)三分别所获胜益(二)一出家胜益(如是)二闻法胜益(无量)二既出家已诸佛说法○
○第五卷○二既出家已请佛说法(二)一智光请问无垢行业(二)一品题(无垢)二经文(二)一经家叙仪(尔时)二当机正请(三)一述闻前法披剃(世尊)二泛问乐远离行(惟愿)三详问住修三事(世尊)二如来诫许逐一分别(三)一称叹(尔时)二诫许(汝今)三正说(三)一牒标之事(出家)二当机愿闻(唯然)三广说诸观(三)一如来广说(三)一说应住(二)一标住体(尔时)二明住法(六)一三世因果观(我得)二三劫遇佛观(庄严)三忖己惭愧观(于我)四难免无常观(我此)五智者不乐观(然我)六如来结劝(三)一正结叮咛(智光)二结标四性(安住)三追释四性(隔调伏一科追释在后)二说调伏(三)一标定头陀(一心)二广明观喻(二)一徴起(智光)二别释(二)一作喻(其旃)二法合(二)一形同婴儿观(智光)二三种对治观(二)一标三观(出家)二释三观(观诸)三结劝常观(出家)三说修习○二闻者获益(尔时)三佛释后益○○三追释四性(二)一徴起(智光)二释义(四)一总释四性(衣服)二重徴明益(诸比)三偈颂前科(尔时)四详明四性(三)一明衣服卧具知惭获益(二)一长行(六)一教其知惭生福(复次)二戒莫邪秽贪求(不得)三警策贪求堕苦(堕于)四结劝如法知惭(出家)五广明十种胜利(十)一覆身修善利(得十)二远毒修道利(二者)三相貌远邪利(三者)四宝幢尊重利(四者)五灭罪生福利(五者)六远离贪爱利(六者)七永断烦恼利(七者)八消业增善利(八者)九良田增长利(九者)十甲胄防害利(十者)六引证三乘共修(智光)二偈颂(尔时)二明乞食除贪十种胜利(二)一长行(三)一标徴十利(复次)二分条别释(十)一活命自由益(一者)二说法起善益(二者)三化他生福益(三者)四福智无穷益(四者)五消慢起敬益(五者)六当得顶相益(六者)七住持三宝益(七者)八戒无希望益(八者)九平等行慈益(九者)十佛喜为缘益(十者)三结略该广(智光)二偈颂(尔时)三明恒服弃药十种胜利(二)一长行(三)一指名标徴(复次)二正明十利(十)一息贪正念益(一者)二观门成就益(二者)三远证禅悦益(三者)四知足解脱益(四者)五亲近善友益(五者)六知惭解脱益(六者)七世间尊重益(七者)八证得法身益(八者)九永断烦恼益(九者)十得大菩提益(十者)三结嘱流布(智光)二偈颂(尔时)○三说修习(三)一如来正教修摄其心(二)一长行(五)一教住兰若(复次)二引圣证成(三世)三标徴十德(二)一标徴(其阿)二分释(十)一威仪自在德(一者)二离我我所德(二者)三无爱无畏德(三者)四三毒远离德(四者)五不求五欲德(五者)六修习佛道德(六者)七事业易成德(七者)八易成出世德(八者)九百千三昧德(九者)十无碍大智德(十者)四劝住莫离(智光)五遇阻作观(若有)二偈颂(尔时)二大士疑问兰若修证○三乐远离行代佛广赞○○三佛释后益(二)一劝持流布(尔时)二正明后益(四)一所生处益(如是)二现世获益(而于)三后生兜率(命终)四随愿往生(若欲)○二大士疑问兰若修证(三)一品题(大乘)二经文(二)一长行(六)一经家叙仪(尔时)二述旨疑问(世尊)三哀请决疑(惟愿)四如来赞许(尔时)五当机应唯(唯然)六如来正答(四)一直斥非当(尔时)二徴释所以(所以)三正明住意(善男)四存想固志(四)一念依报无常(常作)二念正报无常(三界)三念自身无常(我今)四承志发愿(二)一总以发愿(作是)二别分等级(四)一三根发愿(上根)二结显功德(如是)三未成厥志(若未)四结证菩提(善男)二偈颂(二)一标章(尔时)二正颂(五)一引证令信(昔诸)二广明深益(若欲)三结颂三世(三世)四通颂三根(上根)五引巳结证(今我)三获益(尔时)
○第六卷○三乐远离行代佛广赞(二)一离世一品乐远正赞(二)一品题(离世)二经文(四)一经家叙置(尔时)二菩萨代宣(四)一标定徴起(出家)二诫众诚听(诸佛)三大众乐闻(诸菩)四广为分别(三)一标住兰若所为(是时)二徴起种种恐怖(云何)三详明恐怖非一(二)一略说(三)一法说众过(或有)二喻明毒害(三)一取喻毒蛇(譬如)二以法合喻(世间)三结显障道(无数)三引古证成(六)一飞蛾投火喻(过去)二群鹿中箭喻(譬如)三蜜蜂爱香喻(譬如)四龙鱼贪饵喻(譬如)五白象贪染喻(譬如)六总结远离(世间)二广说(二)一长行(八)一明恐怖多种境相(三)一贪酷为因(或有)二三途为报(以是)三转生余报(毕是)二明兰若离怖得果(四)一总标知怖求脱(一切)二广示恐怖之相(十九)一渴爱追求怖(或有)二我法二见怖(或有)三邪疑断常怖(或有)四嫉掉不信怖(或有)五无惭无愧怖(或有)六忿恨忘失怖(或有)七不善黑业怖(或有)八五盖憎恶怖(或有)九破戒忧愁怖(或有)十恶作狂死怖(或有)十一妄语颠倒怖(或有)十二恶友五蕴怖(或有)十三烦恼诸魔怖(或有)十四无记八难怖(或有)十五地狱三途怖(或有)十六三界终堕怖(或有)十七趣生厌死怖(或有)十八语言心意怖(或有)十九总结在缠怖(若在)三萨多证果之相(过去)四结劝兰若修证(汝等)三住兰若存想追本(二)一总标我见为本(复次)二别释我见差别(一切)四反究离过当住(若我)五正显离过当住(汝等)六正明有德当住(二)一结前起后(诸佛)二正列众德(若得)七喻明兰若无怖(五)一略以草木为喻(汝等)二略以菩萨合喻(菩萨)三又复以喻合喻(观自)四结合如木无怖(常应)五结成阿耨菩提(时诸)八广明法相兰若(复次)二偈颂(尔时)三如来印证(尔时)四海众获益(尔时)二厌身一品弥勒问观○○二厌身一品弥勒问观(二)一品题(厌身)二经文(二)一问正住兰若于身何观(二)一经家叙置(尔时)二弥勒正问(世尊)二如来赞许诫听当说(二)一赞诫乐闻(尔时)二如来正说(五)一佛与分别(二)一标作诸观(善男)二分别诸观(廿九)一秽器盛蛇观(当观)二死狗不净观(出家)三蚁台象破观(出家)四芭蕉无实观(出家)五如涂附墙观(出家)六养蛇取害观(出家)七冤家诈亲观(出家)八水泡起灭观(出家)九干城不实观(出家)十影像非真观(出家)十一强敌侵掠观(出家)十二朽宅崩坏观(出家)十三近怨怀怖观(出家)十四爱火烧身观(出家)十五慈母怜子观(出家)十六洗炭无益观(出家)十七如油沃薪观(出家)十八恶疾多病观(出家)十九虫住无常观(亦如)二十瓦石河水观(亦如)二十一压油婴儿观(亦如)二十二虾蟆如穴观(无救)二十三无厌断常观(恒不)二十四无惭死尸观(不生)二十五受苦依身观(唯受)二十六空聚空寂观(如空)二十七空谷船舶观(如谷)二十八大车到岸观(亦如)二十九总结到岸(善男)二结成法要(尔时)三劝令流布(若有)四究竟成德(速能)五闻品成行(尔时)
○第七卷○三弥勒疑佛往语重问兰若修证(二)一品题(波罗)二经文(二)一弥勒疑问(二)一经家叙置(尔时)二正陈疑问(四)一疑佛今说(世尊)二引昔证今(如来)三今昔相违(世尊)四为众申请(然我)二如来决答(二)一正释疑问(三)一长行广示(五)一标定两种菩萨(尔时)二略叙二种差别(在家)三分叙二种品格(然此)四承前叮咛令观(如是)五广明出家胜法(六)一深位不拘其处(复次)二未得须求胜缘(若有)三指名劝当修学(善男)四兰若易证菩提(复次)五徴释易满三度(所以)六因问重明诸度(二)一弥勒问施(弥勒)二如来广示(四)一正答檀度(佛告)二开明诸度(九)一戒度(复次)二忍度(复次)三进度(复次)四禅度(复次)五慧度(复次)六方便度(复次)七愿度(复次)八力度(复次)九智度(复次)三随机广开(八)一重徴八万四千(善男)二释明四种差别(汝等)三结成根本转倍(善男)四结为利他法门(如是)五自利调伏之行(善男)六利他调伏之行(若有)七自叙调伏众生(善男)八现未修习除障(善男)四总结证果(皆诣)二偈颂重宣(二)一标章(尔时)二正颂(十一)一洪赞三宝(超过)二弥勒启问(历劫)三许说诫听(我以)四分别品格(将求)五真智利益(已获)六未得应修(未得)七发愿常亲(愿我)八广颂诸度(八)一颂檀度(若有)二颂戒度(坚持)三颂忍度(伏瞋)四颂进度(能行)五颂禅度(出入)六颂慧度(若欲)七颂方便度(能知)八颂智力兼愿(观一)九随机广开(如是)十自他广利(八万)十一总结流通(大圣)三闻品获益(尔时)二再答转问○○二再答转问(二)一品题(功德)二经文(四)一弥勒示问(三)一述承佛语(尔时)二徴起疑问(菩萨)三哀请求示(惟愿)二如来开示(四)一总答一德堪住(尔时)二徴释一德源委(云何)三再徴法喻反释(所以)四结前起后广释(三)一结前(以是)二开后(五)一深究迷倒根本(一切)二是人速证菩提(若有)三劝人供养获福(若善)四例出供母功德(若复)五徴释当证菩提(何以)三广释(二)一非机莫住(三)一邪见贪财莫住(复次)二憍慢恶法莫住(又善)三邪见破戒莫住(又善)二正机当住(二)一四德当住(十一)一总持等四德(复次)二慈悲等四德(复次)三头陀等四德(复次)四持戒等四德(复次)五布施等四德(复次)六观察等四德(复次)七度生等四德(复次)八爱乐等四德(复次)九舍见等四德(复次)十观蕴等四德(复次)十一成就等四德(复次)二八德当住(五)一八种三昧(复次)二八种智慧(复次)三八种神通(复次)四八种清净(复次)五八种多闻(复次)三灭后功德(二)一修习得不退转(尔时)二更遇龙华成佛(如是)四闻品获益(尔时)
○第八卷○四文殊启问心地用观佛果必成(二)一品题(观心)二经文(二)一文殊问(三)一经家叙置(尔时)二正问心地(世尊)三哀恳垂慈(惟愿)二如来答(七)一答问仪式(五)一经家叹德(尔时)二如来赞美(善哉)三诫听许说(谛听)四当机领诺(唯然)五叹佛四智(尔时)二正答所问(四)一总标心地(是薄)二广演差别(廿五)一凡夫顿悟(此法)二菩萨正路(此法)三诸佛宝宫(此法)四有情宝藏(此法)五菩萨智处(此法)六后身导师(此法)七满愿宝珠(此法)八诸佛本源(此法)九能消恶业(此法)十从愿如印(此法)十一能度险难(此法)十二能息苦浪(此法)十三能救急难(此法)十四能竭苦海(此法)十五成佛种子(此法)十六破暗如炬(此法)十七助勇如甲(此法)十八标指如旗(此法)十九推运如轮(此法)二十摧惑如幢(此法)二十一策进如鼓(此法)二十二警众如螺(此法)二十三尊如师子(此法)二十四师吼降魔(此法)二十五赏罚如王(此法)三正教心地(善男)四断障成道(一切)三兼释转难(四)一文殊转难(六)一引佛所说(尔时)二问心何为染(法本)三述心法本空(于三)四述五目不睹(一切)五明从妄生法(一切)六哀求解说(愿佛)二佛以喻释(二)一牒前所问(尔时)二诸喻类释(我说)三深谈心法(七)一释妄心本空(善男)二释真心本寂(如是)三徴释离过(何以)四达悟见真(如是)五释心平等(一切)六万法归一(如众)七更释无别(此无)四结劝修观(若有)四以偈重颂(二)一标章(尔时)二正颂(七)一颂文殊启问(三世)二颂总标心地(我今)三颂二利功深(十方)四颂广演差别(一切)五颂正教心地(是知)六颂诸喻类释(心如)七颂结劝修观(若能)五助以神咒(四)一标举说咒(尔时)二正说神咒(唵室)三咒印轨则(尔时)四较量功德(胜于)六菩提心印(二)一品题(发菩)二经文(三)一经家叙仪(尔时)二薄伽示众(五)一如来许说发心(大善)二文殊述请销疑(尔时)三佛示空法遣见(三)一法说(佛告)二喻说(譬如)三法合(心空)四更遣空病(五)一微释除遣(又善)二历病药喻(善男)三以法合喻(善男)四结成正义(善男)五自觉四义(二)一标徴四义(善男)二凡圣二释(二)一标定各二(谓诸)二分别凡圣(三)一凡夫二心(善男)二贤圣二心(善男)三结成四心(善男)五详明观印(六)一文殊问观(尔时)二如来说与(佛言)三传与真言(唵菩)四说咒威神(此陀)五群示观仪(善男)六较量显胜(二)一灭罪功德(若有)二获禅功德(二)一标徴列名(即获)二逐一释义(六)一刹那三昧(云何)二微尘三昧(云何)三白缕三昧(云何)四起伏三昧(云何)五安住三昧(云何)六定成果德(入此)三闻品获益(尔时)七究竟成佛(二)一品题(成佛)二经文(八)一经家叙置(尔时)二标列三密(喻伽)三逐一分别(八)一心秘密(云何)二口秘密(云何)三身秘密(云何)四教与印相(善男)五出印相名(是名)六教与观相(尔时)七借喻比观(譬如)八法合观益(凡夫)四文殊称赞(尔时)五甲胄喻观(三)一略标名义(尔时)二徴名广释(云何)三结成福利(文殊)六文殊赞谢(尔时)七发愿流通(今者)八闻品成益(尔时)○三流通分(二)一品题(嘱累)二经文(十三)一如来告众(尔时)二叙己修成(我于)三嘱累流通(今以)四说经妙益(如是)五喻同如意(譬如)六喻同天鼓(亦如)七较量显胜(二)一文殊问福(尔时)二佛与较量(四)一七宝供佛功德(尔时)二四句流通功德(若善)三较量供福不及(以彼)四女众流通功德(二)一正叙六种流布(若有)二更明现未之福(二)一后身不堕八难(如是)二现身十种胜福(于现)八在处应供(文殊)九灭后胜利(四)一法师同佛(文殊)二供师获福(若有)三徴释其义(所以)四供者佛记(若有)十报恩利益(四)一明报恩读念(若人)二明获福无边(如是)三明诸天卫护(是人)四明增长慧辩(如是)十一临终见佛(二)一明见佛三业不乱(文殊)二明三业各有十益(三)一明身业十种清净(初获)二明语业十种清净(次获)三明意业十种清净(次获)十二结嘱生信(此心)十三海会奉行(尔时)
大乘本生心地观经浅注科文(终)
[book_chapter]大乘本生心地观经浅注

[book_title]大乘本生心观经浅注卷第一
大乘本生心观经浅注卷第一本
清神京栴檀寺沙门　来舟　浅注
△九总释名题
题为一经之总目。故先释之。欲后人知其大义也。大者拣小为义。以声闻不达唯心。但依六识三毒。建立染淨根本。纵证极果。无非一罗汉耳。以其未有大心。未发大愿。未行大行。未证大果。但依小就是为小乘。此经最初安一大字。使知非小乘法。乃大乘法门也。乘者运载得名。如世之舟车。人若乘之。可以从近至远。自此达彼。心地观门。亦复如是。人若悟之。行之。契证之。亦可即凡夫。到圣位。即生死到涅槃。所谓一切诸佛本所乘故。一切菩萨皆乘此法到如来地故。应知大乘二字。一切摩诃衍法通称。如大乘妙法莲华经。大乘百法明门论等。唯本生等五字。方为本经之别名也。夫本者万法之根源也。生者万物之资发也。语云。君子务本。本立而道生信矣哉。是知圣人垂训。无不令人悟本生道。合乎天心。达乎至理。一言之下。转凡成圣。庶不负圣人之心也。是以此经。劈头下本生二字。欲披读者。参究自己之根本。乃当人即体之佛性。然佛性既悟。智慧自生矣。以其即理起智。体用并彰。故云本生。心地观者。出本生之正义也。恐人不解本生之旨。复云本即心地。观能生道。一经正旨。全在于斯。然有总别二释。总释如经云。众生之心。犹如大地。五穀五果。从大地生。如是心法。生世出世。善恶五趣。及于圣凡。乃至以是因缘。三界唯心。心名为地。能观心者。究竟解脱。不能观者。究竟沉沦。是知如来自释心地之观法也。良以经中既云。生世出世。善恶五趣。及于圣凡。意在迷之即是妄心。能生业果。悟之即是真心。能生圣果。其所重者。观字为要也。然观者。即灵知反照。一念相应。诸惑顿空。涅槃本具。始知众生。本来是佛。故曰能观心者。究竟解脱也。其不能观者。对境攀缘。如犬逐块。自然究竟沉沦。永堕生死矣。华严云。一切唯心造。亦同此义也。所以佛说此经。立此题。欲见题知经。读经解义。起智观照。究竟成佛。初不辜其本意也。别释者。心有二种。一真心。即众生之佛性。万法之实相也。二妄心。即众生之业本。缘境之识心也。然真妄虽别。不离一体。地者譬喻也。亦有二义。一乘载义。谓大地广博。坚厚有力。一切山河草木。及诸有情。皆地能乘载故。二生长义。谓有情无情。皆依地有。复能增长故。心亦如是。谓真心随缘而成万法。即生义。种现熏发。即增长义。既依心现。犹不离心。即乘载义。良以种现熏发。又引起妄心。由不知万法唯心。执心外有法。复能取著。则我法二执顿然生续。又复缘之则万法全彰。不缘则诸法本寂。既缘之则有。即乘载义(如眼中有翳。妄见空华。华依翳现。若翳病既除。空华自灭)以上心地二字。为所观之境。观为能观之智。谓依心作观。还观自心。然观有三种。即空假中也。空非断灭。乃即心真体之胜用也。然真性如虗空。空观如日光。光与空合。无所分别。是以正观之时。不见万法。与真性冥合。弥满清淨。不见一法当情。为空也。经云。佛为弥勒说心地法门。若人一经耳根。摄念观心。熏菩提种。不久得成菩提。是知既此摄念观心。即空慧自照。离妄绝相。当体即真。是名空观观真如也。二假观者。即报四恩而发心。住兰若以修行。事相观察。是为假观。降伏妄想。深生惭愧也。(四恩者。即父母恩。众生恩。国王恩。三宝恩。修行者。即佛教安住四无垢性。一心修行十二头陀。以三观门。修忍辱行。名真出家。谓观诸众生。是佛化身。观自身。为真愚夫。此为一观。又观诸有情作尊贵想。观自身为奴僕想。此为二观也。又观众生作父母想。观自身作男女想。即三观也。常作是观。或被打骂终不加报善巧方便调伏其心。四无垢性者。谓衣服卧具饮食汤药。如是四事。随其所得。粗细称心。远离贪求。是无垢性。皆假观也)三中道观。观一切烦恼万法。会为自心。了达此法。堪证菩提。所谓涉有不碍观空。即诸法而证实相。不著空有。为中道观也。如功德庄严品。及观心品等说。是知空观。观即心之真谛。假观。观即心之俗谛。中观。观即心之第一义谛。是为理事互融。究竟解脱之极致也。以上皆一经之所诠。经为能诠。又梵语修多罗。此翻圣教。或翻蓆经。契经等。今减蓆契但存经者。以此方圣教称经。意合此方故名经也。又具贯摄常法四义。谓贯穿所诠之义。摄化所被之机。常则今古不易。法则凡圣同遵。又地为喻。本生等为法。大乘为能称。本生等为所称。心为一经之体。观门为修证之用。总言体用法喻为名。能所合标。共立一题。
△十别解文义二。初解序三。初依经序题。
大乘本生心地观经序
述明始终。略陈梗概。令后人知其源委也。又序如东西之墙。观墙则知一宅之浅深。见序则知始末之大义也。
△二序主朝代。
唐宪宗皇帝制
唐为国号。序译经之朝代也。李氏继隋有天下。国号大唐。宪宗第十主也。讳纯。顺宗太子。帝。刚明果断。志平僭叛。能用忠谋。不惑羣议。卒收成功。唐之威令几于复振。足为中兴主也。宪宗为諡号。諡法。谓博闻多能曰宪。宗者尊也。法也。主也。以正法化世。尊为人主。为世所宗。故曰宪宗。皇者君也。古帝王。唯伏牺。神农。黄帝。为三皇。諡法。靖民则法曰皇。帝者亦君主也。吕氏春秋曰。帝者天下之所适。王者天下之所往。尚书五帝。谓少昊。颛顼。高辛。唐尧。虞舜。是为五帝。夏商周。为三王。唯嬴秦得天下。始称皇帝。自谓道过三皇。功高五帝。故称始皇帝。已后。凡天子皆称皇帝。今经之序文。乃唐朝宪宗御制也。制者。谓裁度制作也。
△三正释序文三。初发语歎世分二。初正歎情欲。
噫夫。物我既殊。嗜欲方炽。六根陷因缘之境。七情奔利害之场。葢缠其真。执缚于妄。爱恶攻内。纷华荡前。心类腾猿。身若狂象。
夫者起语辞。噫者恨声也。乃自恨不识本真。妄生情欲等。亦歎辞也。物我二句。正述迷真。良以心周法界。万法同真。天地与我同根。万物与我一体。兹因无明不觉。真如随缘。转成业识。更生见相二分。由相分似境。见分取著。不达唯心。故见分转成我执。相分转成外境。所谓自心取自心。非幻成幻法故曰物我既殊。(既者已也)欲即五欲。谓财色名食睡或色声香味触皆是众生所欲之境。嗜者。好也。欲也。乐为也。即能取之心。方炽者。贪欲之盛也。此但标。六根下释之。眼耳鼻舌身意。皆能发识。为六识之根本。故云六根。陷者坠落不能自拔也。然根既发识。取著为因。境即六境。勾引为缘。以根尘勾取。展转愈盛。众生汩没于中。故云陷因缘之境也。(六尘即色声香味触法。皆有染污义。故曰六尘)七情。谓喜怒忧惧爱憎欲。奔者驰逐也。以顺境得意为利。逆境夺利为害。场者处也。谓人有七情。皆逐境牵。可谓三界处处。皆为造业之场地也。葢缠下。明心被境迷。众生全无自由分也。葢者覆也。障也。有五种。一贪欲。二瞋恚。三睡眠。四掉悔。五疑。一切众生有此五惑。葢覆真性。障蔽妙明。于诸正道。不能明了。依用得名。故谓之葢。缠者繫缚义。有十种。即嗔。覆。睡。眠。戏。掉。无惭。无愧。悭。嫉。有此十惑。触事粘著。如蚕作茧。自己繫缚。亦从用得名。故谓缠也。真者即当人之佛性。由此五葢所覆。十缠所缚。真性不能解脱。故曰葢缠其真。执者。是众生著物之心。不出我法二种。因妄想不达二空。谓身有主宰。即我执。心外有法。即法执。由是种种取著。不能自脱。故曰执缚于妄。爱恶下。谓既不达万法唯心。妄生取著。顺境生爱。逆境生恶。逐境生心。故曰攻内。且约惑言。纷华者。即徧缘诸境。造种种业。荡者任运无忌。前者触目皆然。所以缘虑不定。犹猿猴之腾跃。身逐境牵。如狂象之奔驰。故曰心类等。
△二结迷不返二。初歎自不能明。
岂复悟菩提之性。息尘埃以自明。了真如之理。本空寂而为乐。
岂复者。谓不能反照也。通下二句。菩提此云觉道。乃真性之别名。悟即惺觉。乃达本之智用。谓菩提本有。因迷不觉。故不能反照也。尘埃者。事缘也。谓尘事扰扰不休。妄心念念不息。岂能急流之中。息心悟本。反明其本性乎。真如者。不妄不变。亦佛性之别称。理者体也。荡无纤尘。故曰空寂。达则成佛。故曰为乐。又寂然无为即本觉。了谓照了即始觉。乐者谓性分之受用。总言菩提之性。本有而不悟。尘埃之事。本无而不明。真如之理。自具而不了。其法性之乐岂可得乎。故序主结歎如此也。
○问。菩提性。真如理。为同为别。答。即同之别也。凡言菩提约智说。凡言真如约理说。谓即理之智曰菩提。即智之理曰真如。故菩提曰性。即智性也。真如曰理。即理体也。学者知之。
△二结自不能救。
不有妙觉。其孰拯斯溺乎。
妙觉。即是妙悟。结上。既不能悟菩提。了真如。是自己无有妙觉也。其孰下。结自不能救也。拯谓提㧞。溺谓沉没。斯者此也。指前嗜欲葢缠等。谓人迷于嗜欲等。如人堕于淤泥之中。力不自出也。不有即无。孰者泛说之辞。此言众生逐境自溺。迷不自悟。若无妙觉自拔。其谁能救之哉。以上发语歎世竟。
△二幸遇真诠四。初智人传法迷流得度。
由是至人开法。大士传教。济羣迷于彼岸。澌诸妄于此门。
由是者。承上起下之辞。承上众生自不能救。起下佛能提拔也。至人即佛。谓佛乃人中之至者也。(天上天下。唯佛独尊。故称之为至人)开谓开示。启闭为义。法即心法。轨持为义。谓轨物生解。任持自性故。良以诸佛之所证。菩萨之所修。众生之本具。皆不出灵明知觉。故谓之心。修持成道。故谓之法。佛既证之。愍物不知。故开化指示。欲人亦知之。以见大圣公物之心也。大士即菩萨之称。凡西天东土。历代祖师。宣演佛法。展转流通者。皆称大士。教谓训导之言。传谓宣布于世。羣迷即众生不悟佛性者。彼岸喻涅槃。以生死喻此岸有苦。涅槃如彼岸有乐。惑业如河中之水。教喻舟航。菩萨如使船之人。世间众生若依教奉行。如登舟上岸。可得离生死。度惑业。证涅槃。故云济羣迷于彼岸也。澌者尽也。诸妄即十八界。此门即此经也。谓依经作观。则诸妄顿销。故曰澌诸等(门取通义。喻此经。乃成佛之达道。故通也)。
△二妙观心地生灭归如。
不灭不生。视色空而俱泯。无来无去。观性相以皆如。
上句泯妄。下句会真。皆归功于法门也。生灭即是妄心。色空皆是妄境。两不字。即作观销妄功夫。谓人依此法。妙观心地。顿然而返妄归真。故色空俱泯矣。(泯者尽也)来去即迁流不住。两无字。即不动之真心。如人妙观心地。融会万法。皆归本性。一性常住。故曰皆如。
△三真理难解必借能诠。
然则泯色空者。非言无以极其致。如性相者。非文无以会其归。设斯筌蹄。纳诸逵路。
然则二字。承上之辞。致者至也。极尽之意。归者反也。趣向之意。文谓文章。言谓语言。皆属能诠。谓道以言显。理借文彰。泯色空者。牒定上文。反显若非言语彰表。自不能泯绝妄境。达入极致也。如性相者。亦牒上文。反显若非能诠之文。奚悟所诠之理。既不自悟。则不能会妄归真矣。筌者捕鱼竹器也。蹄者兔迹。亦作罤取。兔器也。此二皆喻能诠之文。意谓鱼兔喻所诠之理。是则圣人设教。用文字语言。诠表心法。世人方得见性明心。逵亦路也。纳者领也。得也。谓修行人。得文言而悟真理。如行人得路。欲达所归。终无阻滞矣。
△四结显圣教归恩于佛。
此葢西方神人之大教也。
此者指前能所诠表。葢者且作语辞。西方指天竺国。神人即佛。大教者尊称之意。谓神人设教。称性之谈。大矣哉。也字结语辞(不称佛。而称神人者。乃讚美其灵妙莫测之意。非鬼神之神可比也)。
△三述明来历二。初西域来源二。初牒定经名。
大乘本生心地观经者。
△二释迦亲说。
释迦如来。于耆闍崛山。与文殊师利。弥勒等诸大菩萨之所说也。
初句说经之教主。次句说经之处所。与文下。举首兼众。皆所被之机也。释迦者。佛之姓也。此云能仁。谓能有应物之巧。仁有惠物之恩。如来者倣同先德号。十号之首也。谓身相智慧。皆同古佛。如先佛之再来。又云乘如实道。来成正觉。谓从本垂迹也。经是佛说。故佛为教主也。文殊师利。此云妙德。此菩萨久成正觉。果后行因。辅佛扬化。示为菩萨。故以妙德称之焉。弥勒此云慈氏。谓慈隆即世。悲臻后劫。此二举首。等者兼众。因请法问佛发起大教。即当机众也。
△二东土来源三。初梵本初来之代。
其梵夹。我烈祖高宗之代。师子国之所献也。宝之历年。祕于中禁。
梵者西域之称号。谓葱岭以西。皆为梵种也。梵夹即梵本。我即宪宗自称。烈祖高宗諡号也。諡法。秉德尊业曰烈。乃唐之第三主也。代谓朝代。乃梵本初来时也。师子国。乃天竺之别国。谓君王有道。四海来宾。故将法宝献之也。祕者藏也。中禁者宫院也。历年者。谓经历之时远也。
△二圣主披阅合机。
朕。嗣守丕业。䖍奉昌图。听政之暇。澡心于此。以为摄念之旨。有辅于时。潜导之功。或裨于理。且大雄以慈悲致化。而朕生而不伤。法王以清淨为宗。而朕安而不扰。敷教于下。用符方便之门。励精以思。是叶修行之地。无为之益。不其至乎。
朕者天子之自称。嗣者继续也。守者执守也。谓祖宗所建。我但执守保之也。丕业即大业。天子以天下社稷。总为一大基业。图者图𦘕也。因神物负图而出。圣人𦘕卦。后以一切山河国土。总为皇家一大图𦘕。故称皇图。昌者盛也。亦嘉祥也。䖍者诚也。谓祖宗大业。我但兢兢业业以保之。故曰䖍奉。奉犹尊也。言其不敢轻慢也。政谓国事。听即经理。暇谓閒暇。澡谓洗涤。此旨即本经之义理。总谓天子日理万几。凡经理国事之毕。少有閒暇。必洗心涤虑。参究此经。以为收摄杂念。静观真理。有辅佐时政之益也。(补者助佐也。谓当时之政。万几不止。若散心批判。或有误失。因参究静观。从静中详察。必合正理也)故曰有辅于时。潜者密也。导谓引发。裨者助也。理即体也。乃朝政君臣。纲常之大体。由披览此经。有迴心向道。移风易俗。而于国体。或有助佐之功。或字言活意决也。潜导者。由朝习暮观。日积月累。不知不觉。深合佛旨。以佛理会国理。可谓皇天无二道。圣人无两心。自古佛道通儒。故于国理有所裨助也。且大下。转释辅裨之功。且谓语辞。或借曰辞。大雄指佛。法华云。大雄猛世尊。谓佛有大慈。能与众生法乐。大悲。拔众生之苦恼。化谓教化度化也。而朕下。谓朕六根具足且通利。皆佛慈悲之力所加也。法王称佛。自在为义。以清下。谓佛之正理。居尘不染。浊世不污。为清淨之宗。以朕临大位已来。身体平和。宫眷无恙。四海晏安。有太平气象。故曰安而不扰。亦佛清淨之力所加也。岂不与天下国家为一大助乎。敷教下。是欲敷设佛教。训惠于下之意。下指百官万民。符者辅也。所以辅信也。又汉制以竹长六寸。分而相合。故曰符之言扶也。谓两相扶合而不差。今序主用此意。取佛教合儒也。方便门者。乃天子教民之法。谓君王以仁义道德教民为方。万民依教奉行则得其便利。门者出入之达道。门即方便也。总言天子欲张设佛教。用辅王法。恰好两相扶合而不差。励精下。是天子欲修行得其所也。励者勉力也。有修饰振起之意。叶与协字同。谓协和之意。天子以修身治国。必然祖述尧舜宪章文武。为修行。今精思佛理。有协和之地。如报恩品。与国体大同。观心地法门。其与穷理尽性。两相扶合。无为者。谓真如不变。即体无为。随缘不变。即用无为。动而常静。寂照体同。真无为也。益者增胜也。嘉祥也。既有辅于国。则于国家有增胜之福。嘉祥之美也。不其是反显辞。正显佛经利益。至矣尽矣。
△三传诏翻译流通三。初标定译意。
夫如是得不演畅真宗。阐弘奥义者也。
夫者起语辞。如是者指法辞。即指前无为之益。得不者亦反显辞。演畅阐弘。皆是流通之义。真宗奥义。总谓佛理之精。意谓经有如此之益。岂可祕于内宫。而不流通于世乎。者也结语辞。
△二义学翻经。
乃出其梵本于醴泉寺。诏京师义学大德。罽宾三藏般若等八人。翻译其旨。命谏议大夫孟简等四人。润色其文。列为八卷。勒成一部。如来祕藏。历尘劫而初开。大乘真理。超沙界而方证。烛其昏昧。示以津梁。俾披阅之者。甘露洒于心田。晓悟之者。醍醐流于性境。
乃者继事之辞。出者自内而外。将梵本传出宫外。在于醴泉寺中。寺乃译经之处也。诏者宣也。京师者都名也。京谓大。师谓众。言天子居处。必以众大称之也。义学下。皆译经之人。义者宜也。谓博览佛经。悟通性理。文旨合宜。兼通儒典。及诸子书。谓之义学。大德者称谓辞。有道德学闻者为高僧。故以大德称之。罽宾者。西域国名。乃译主之生处也。三藏即经律论三法。乃译主之德称也。谓学通三藏。故以三藏称之。般若云智慧。乃译主之名也。等者兼众也。八人未详其名。皆译人也。翻译即变易之谓。又替代之意。良以梵本至此。皆西域梵书。字义此方人皆不识。必用兼通两国语言者。先将此方之字。替代西域之字。再将此方之语句。又易梵书之语句。如将归命易南无。觉者易佛陀等。方识言音之字。谓之翻音。或梵文有二合。三合。弹舌。引等。当以此方何字代之。委问华梵。务使相当。是谓翻语。旨者经之义理。语为能诠。义为所诠。然既解能诠。则解所诠。故知翻文即是翻旨也。命谏下。序润文之人。命谓勅命。即使令之意。谏议者。言官也。大夫者。以言官举荐才能。乃扶树人才之尊官也。孟简乃大夫姓名。馀三未出其名。但以等字兼之。皆承命之人。润色者。以译人或字句拙俗。文法繁蔓。不合此方之文者。四人删改推敲。确定文字。滋以华美。谓之润色。列者分也。勒者收络也。谓分为八卷。勒成一部。祕藏者。即如来之心法。非机不授之者。尘劫者。时久也。谓隐塞之时已久矣。初开者。翻译之始通也。(尘劫者。以大地所有微尘。较量隐塞之劫数。一尘对一劫。尘既无量。劫亦无量。此但显久。亦非量言量也)夫。百千劫不遇佛出。及佛出世。又非时不说。及至说时。但存西域。及至此方。又珍藏于中禁。至宪宗方译。是为初开。逆推穷源。诚以微尘较劫。犹不足为喻也。然宪宗创译流通。(亦大)有恩于世者矣。幸哉得法之人。何可报乎。大乘下。谓真如性理。非薄福者通得。故以沙较界。以界较人。显其遇此经者。非易易耳。沙者即河中所有之沙。界者在世之国土。超谓过越之意。言沙界者。以河中之沙。一沙较一世界。沙既无量。界亦无量。此亦非喻为喻。方证者。契道之谓。然此句对前。却觉难会。有二义释之。一如来西域说经。幸流我国。翻译流通。令人见闻参悟。方可证入。以西域至此方。经历国土之多。比若河沙。此方人不离寸步。证佛真理。可谓超过沙界矣。(意在经历世界。不曾翻译。虽有沙界中人。不得其旨。不能亲证。至此译出方证。亦庆幸之甚也)二者谓大乘法宝。非薄福者修证。必我国大唐。众生有福且慧。方能亲证。沙界虽多。不遇此旨。不能修证。此方人证。可谓超越沙界矣。法华云。无量国中。乃至名字不可得闻。何况受持读诵。此亦如是。二义皆通。昏昧者。众生无明障慧。愚不自觉。此经妙观如烛。能照性天。能破昏惑。故云烛其昏昧。津谓渡头。梁谓桥梁。示谓指示。意谓生死如大河。烦恼如河中之水。非渡船桥梁自不能过。指出此经。为生死中之桥梁。而众生得渡矣。俾披下。正明众生得益。俾即使令也。披者开卷也。阅者观览也。者字。指披阅解义之人。甘露云不死之药。一滴沾唇。善能死中发活。喻此经心地妙观。人若遵行。可以脱离生死。高证涅槃。何异于甘露洒心乎。然心之言田者。有生意故。谓迷心能生烦恼。悟心能生智慧。意在除迷生慧也。晓悟者。亦解旨之说。醍醐是西域上味。性境亦心地之别称。流即灌入也。古谓醍醐灌顶。言得法味之真醇。性言境者。为智之所照。如是履地。故以境称。以上二句。皆谓能悟此旨者。喻甘露洒心。能发真智者。如醍醐润性。
△三结归朝代。
嗟歎不足。披翫岂忘。亦既书写。聊为序引。虽离诸文字。讵假发挥。而启其宗源。式存年代。时我唐御天下。一百九十有四年也。
嗟歎。是感发声也。不足者。即不尽也。意云。不见佛性。如失至宝。虽位极人尊。尚未离生死。未闻正法。犹未免随业所转。无自由分。今幸得正法。发明本性。如获至宝。喜极反悲。嗟其得之晚矣。所以歎之不尽也。披翫岂忘者。欲朝夕不离也。亦既书写者。翻译誊录也。聊为序引者。述明大义也。虽离下。纵夺结代。虽是未尽之辞。文字即序文。诸是语辞。讵者岂也。假即用也。发挥。即是显发。谓正法本离文字。岂可以序文引发哉。虽然。今为启其宗源。计其朝代。又不得不序之也。御者统也。治理也。我是宪宗自称。谓译成作序之时。乃我大唐统御天下。自高祖已来。一百九十四年也。
唐罽宾国三藏般若等奉诏译。
△二注经二。初译人。
罽宾此云贱种。北印度境。末田底迦既得其境。立五百伽蓝。于诸异国买鬻贱人以充役使。用供众僧。末田底迦入寂灭后。彼诸贱人自立君长。遂以为国。今译主是彼国人。人依国显故。三藏等如序中解。
△二经文三。即序正流通三分也。分者三段各有分限也。谓诸经皆有序分。正宗分。流通分。始自晋时。襄阳道安法师。判节诸经。皆具三分。谓圣人设教。必借缘兴。将命微言。先彰由致。故有序分。由致既彰。当陈正说。谈本义之玄微。开众生之觉路。故有正宗。正说既周。转相传受。使海众之奉行。冀遐方于万古。故有流通。虽判三分。彼时弘法者。恐不合佛意。多不遵行。后有亲光菩萨佛地论到。亦有三分。一教起因缘分。二圣教所说分。三依教奉行分。与此序正流通义合。彼时弘法者。始能遵行。所谓分经雅合于亲光。此之谓也。是知道安大师。为震旦千古之下。科判之始祖也。
△初序分二。初品名。
序品第一
序有三义。一次序。二由序。三述序。谓六种成就。列于经初。作开章之首引。故为次序。如来入定放光现瑞。为发起之端。是为由序。师子吼菩萨。覩光相警众。说如来以慈悲出定。必说妙法。略述佛意。是为述序。梵语䟦渠。此翻为品。以义类同者。聚为一段。故为品也。诸品之始。故名第一。然有通序。别序从如是我闻去。至各礼佛足。退坐一面。为通序。以诸经通有故。从尔时世尊去。至品尽。为别序。以别事发起故。
△二经文二。初通序四。初标信与闻。
如是我闻。
亦名六种证信序。谓诸经通有如是我闻。一时佛在某处。数行文言。有此为证。是为佛说。宜起敬信。如无此者。则非佛说。不足信也。故云证信。如是者。准智论云。六种成就中。为信成就。以如是二字。乃信顺之辞。谓佛法大海。信为能入。信则言如是。不信则言不如是。故五位信位居初。又十一善法。信亦为首。信心之前。更无胜法。依此信本。解行证始立故。刘虬云。圣人说法。但为显如。唯如为是。故称如是。我闻者。闻成就。我即阿难五蕴假我。闻谓耳根发识。废别从总。故云我闻。合上如是为指法之辞。云如是之法。我从佛闻。我有四种。一凡夫徧计执我。二外道神我。三小大乘人假我。四法身真我。今拣非馀。故云假我。以圣人我执已断。乃随世流布。用辩主宾。假称为我。上云废别从总者。谓既曰耳根发识。合云耳闻。云我闻者。以耳为六根之别。我为一身之总。以废别耳从总我故。
△二时主及处。
一时。佛住王舍城耆闍崛山中。
一时谓时成就。即良时也。世事合会。尚待昌期。大法弘宣。岂违嘉运。又师资道合。说听究竟。故言一时。不拘春夏秋冬。子午卯酉等时。以佛说法四十九年。总为一大时教故。佛者具云佛陀。此云觉者。谓自觉觉他。觉行圆满。自觉者。悟性真常。了惑虗妄。拣凡夫之不觉。觉他者。运无缘慈。度有情众。拣二乘之自了。觉满者。五住究竟。因尽果圆。即妙觉拣菩萨之分觉。为说此经之法主。六成就中主成就。即释迦牟尼佛也。住者居止也。通能所。能住即佛。所住即王舍城等处。王舍等者。处成就也。昔为驳足王。与千王共立宫阙之城。故名王舍。乃摩竭提国之都城也。(诸经疏中所引。皆云驳足王。大论又云须陀须摩王。或梵语不同。或驳足是翻过之言。梵语不同者。彼有五天竺国。语言各别。且如本朝国宝。汉人名钱。满州名者哈。蒙古名嘲素。彼语亦然)耆闍崛。云灵鹫。亦云鹫头峰。谓山形如鹫鸟之头。以形势彰名。因佛为灵明大圣。居此说法。故名灵鹫。今存梵语者。即尊重不翻。又此数句。是佛将涅槃时。阿难请问。一切经首。当置何语。佛命置如是我闻。一时佛住某处。同某人。使天下后世。知佛法有源本。非世人可妄作也。复有三意。一断疑。二息诤。三简邪。有此三意。佛命置之经首。断疑者。阿难陞座。感相好如佛。众起三疑。一疑佛重起。二疑他方佛来。三疑阿难成佛。及举如是等语。三疑顿息。息诤者。若不言我从佛闻。是自有制作。则诤论起矣。简邪者。谓外道邪法经首。皆置阿忧二字。阿者言无。忧者言有。外道谓万法虽多。不出有无为吉。佛法异彼。故云简邪。
△三广列听众八。初二乘声闻众五。初举类。
与大比丘众。
此下皆众成就。谓座下无人。说将谁听。与者共也。阿难云。非我一人从佛所闻。与众同故。愈为证信。大者。器量尊重。为天王等大人所敬。有大道故。有大用故。有大知故。故言大。比丘者。淨明疏云。或言有翻。或言无翻。有翻者。此云除馑。众生薄福。在因无法自资。得报多所馑乏。出家戒行是良福田。能生物善。除因果之馑乏。故言除馑。言无翻者。名含三义。一破恶。二怖魔。三乞士。戒防形非。定除心乱。慧悟想虗。能破见思之恶。故名破恶。既能破恶。魔罗念言。其既出家。复化馀人俱出三界。乖于魔意。魔乃愁惧。故名怖魔。夫在家人。三种如法。一田。二商。三士。用养身命。出家之人。佛不许此。惟乞食自济。身安道存。福利檀越。故名乞士。众者。梵语僧伽。此翻和合众。事和无别众。法和无别理也。
△二标数。
三万二千人。
众数诸经多少不同。但标本会有三万二千。
△三歎德。
皆是阿罗汉。心善解脱。慧善解脱。所作已办。离诸重担。逮得己利。尽诸有结。得大自在。住清淨戒。善巧方便。智慧庄严。证八解脱。到于彼岸。
阿罗汉。旧翻无著。不生。应供。或言无翻。名含三义。无明糠脱。后世田中。不受生死果报。故云不生。断九十八使烦恼尽。故名杀贼。具智断功德。堪为人天福田。故言应供。解脱对缠缚言。以众生为无明覆慧。生死缠缚。不得解脱。此罗汉。见思已尽。生死已离。心故解脱。无明糠脱。慧性无障。慧故解脱。心即性体。慧即智用。善为讚辞。反显凡夫之不善也。所作已办者。即惑尽真穷。别无所作。道果已证。别无可办也。重担者生死也。谓生死不离。如重担压身。诸字有二说。一者助语辞。二者虽喻生死。亦兼烦恼及业。多故曰诸。今已离矣。故曰离诸重担。逮者及也。己利即自利。此是声闻不同菩萨己利利人。但图自身。灭尽三有见思结惑。使三界因亡果丧。故曰尽诸有结。有即三界中因果不亡之意。结者缚义。即见思因果也。得大下。既离三界结缚。则三明六通。从心所欲。惟利无害。自在而已。大者。谓但离结缚。已是自在。复能神通随心。故曰大自在也。住清下。既无见思。则自性无浊曰清。当体不染曰淨。清淨无犯曰戒。为圣人之依止曰住。故曰住清淨戒。善巧下二句。略有利他之德。智慧有二种。生空智以自利。方便智以利他。自他两利之功。庄严性体故。
○问。上曰己利。解中说不同菩萨两利。此中又言有利他之德。不亦相违乎。答。但不同菩萨随类现身。应机说法。如观音三十二应等。此虽利他。但随缘善巧。亦必不无。如身子之智慧。迦旃延之论议。富楼那之说法等。若全不利他。此皆无用。可乎。况此尊者。有内祕外现之迹。何槩言之。八解脱。即罗汉修八背捨定所得者。有八种解脱。不被内外八事所缚。故曰解脱。(博览学者。必欲明者。请看大明三藏法数)到于彼岸者。借喻显法。岸者水际也。即大河两边之乾地。有此有彼。此岸喻生死。彼岸喻涅槃。河中之水喻见思烦恼。谓因修八背捨定。故得解脱。以定为船筏。能乘此船。则离生死。渡烦恼。而达涅槃受享法乐矣。已上歎德竟。
△四列名。
其名曰。具寿阿若憍陈如。阿史彼室多。摩诃那摩波帝利迦。摩诃迦叶。憍梵波提。离波多。优楼频螺迦叶。那提迦叶。伽耶迦叶。舍利弗。大目犍连。摩诃迦旃延。摩诃迦毗那。真提那。富楼那弥多罗尼子。阿尼楼䭾。微妙臂。须菩提。薄拘罗。孙陀罗难陀。罗睺罗。如是具寿阿罗汉。有学阿难陀等。各与若干百千眷属俱。
自陈如至阿难。二十二人。皆众中上首。举首该众也。复分无学有学。谓真穷惑尽。更无所学。故名无学。以研真断惑。正在学位。故名有学。自陈如至罗睺罗。皆无学罗汉。自阿难等。皆有学。即前三果也。今无学众。首称具寿者。或者梵语未详。若据义。即长老之称。谓年高腊长。故称具寿。
○阿若憍陈如。即母族二人之一。是佛舅氏之类。法华疏云。阿若名也。此翻已知。或言无知。非无所知。乃知无也。又翻为解。楞严云。我初称解。具云解本际。乃第一解法者也。憍陈如姓也。此云火器。婆罗门种。其先人事火。从此命族。亦名憍陈那。梵音不同耳。
○阿史彼室多。此尊者翻译名义不出。故华梵未详。
○摩诃那摩波帝利迦。摩诃云大。谓道大行大。称讚辞也。名亦未详。
○摩诃迦叶。此云大龟氏。其先代学道。灵龟负仙图而应。从德命族。时人多以姓召。其实有名。名毕鉢罗。即树名。父母祷树神而生。从树得名。大者称辞。或简别辞。因佛弟子中。多名迦叶。如十力。三迦叶波。此尊者非彼。故以大称。或翻饮光。以身光照耀。能吞饮日月之光。故以为名。以往因中。将金涂佛形像。以感世世生生。身色金光。
○憍梵波提。此翻牛呞。昔五百世。曾为牛王。牛若食后。久之复出嚼之。故曰呞。楞严云。于过去世。轻弄沙门。感世世生生。有牛呞病。佛命天上安居。犹恐世人谤之感报。
○离波多。此云星宿。父母祷星宿而生。从求处得名。
○优楼频螺迦叶。此云木瓜林。近此林居故。孤山云。木瓜癃。以胸前有癃。如木瓜故。
○那提迦叶。那提河名。近此河住。依处立名。
○伽耶迦叶。孤山云。伽耶山名。即象头山。近此山住。依山立名。此三尊者。即在家兄弟三人。以长兄归佛。弟皆从之。
○舍利弗。此云鶖子。连母彰名。舍利是西域鸟名。此翻鶖鹭。其眼明丽。尊者之母眼似之。遂称鶖女。弗字即是西域子字。谓鶖女之子。子是尊者。智慧第一人也。
○大目犍连姓也。各拘律陀。亦树名。祷树神得子。因以为名。然既以有名。而却以姓称者。以时人多召其姓故。或翻采菽氏。菽即豆名。以先人好食豆。因以命族。此尊者神通第一人也。
○摩诃迦旃延。此云文饰。论议第一人也。
○摩诃迦毗那。
○真提那。此二尊者亦名义集不出。华梵未详。
○富楼那弥多罗尼子。此尊者连父母彰名。富楼那云满愿。父名也。弥多罗尼。云慈女。母名也。唯子是尊者。谓满愿慈女之子。说法第一人也。法华云。自捨如来。无能尽其言论之辩。
○阿尼楼䭾。或曰阿尼楼豆。或云阿那律。皆梵音不同耳。此翻如意。或云无贫。过去饿世。曾以稗饭施辟支佛。感九十一劫。天上人中受如意乐。以无所馑。乏。故曰无贫。是佛堂弟。天眼第一人也。
○微妙臂。此不像梵语。亦未详。或臂妙过人。以臂彰名。
○须菩提。此云空生。亦云善吉。亦云善现。亦云善业。其生之日。家室皆空。故云空生。父母惊异。请问占师。师占云吉。故名善吉。其后宝藏复现。故名善现。禀性慈善。不与物诤。及其出家。见空得道。兼修慈心。得无诤三昧。是以常能将心护物。故名善业。此尊者。解空第一人也。
○薄拘罗。此云善容。色貌端正故。亦名重姓。中阿含。异学人问。汝八十年。起欲想否。答。不应作如是问。我八十年。未曾起欲想。尚未曾起一念贡高。未曾受居士衣。未曾割截衣。未曾倩他衣。未曾针缝衣。未曾受请。未曾从大家乞食。未曾倚壁。未曾视女人面。未曾入尼房。未曾与相问讯。乃至道路亦不共语。八十年常坐不卧。荆溪云。弘法之徒。观此龟镜。
○孙陀罗难陀。孙陀罗云好爱。妻名也。难陀。云欢喜。己号也。简放牛难陀。以在家时爱妻。故连妻标名。此尊者。是佛亲弟。淨饭王次子也。
○罗睺罗。此云覆障。六年处母胎。所覆障故。此是佛子。又曰罗云。有翻宫生。太子出家。太妃在宫。何得有娠。佛共淨饭王。于后证明。是太子之亲子。是宫之所生。因名宫生。有云太子出家六年。耶输生子。释种皆疑。由是太妃耶输。于高楼之下。设一火坑。抱子登楼。焚香祝天。若是太子遗体。令我母子无恙。若有非事。令我母子皆焚。祝毕涌身入火。尔时火坑化为清凉池。母子无恙。由此对天证明。羣疑皆息。如是具寿阿罗汉者。结上无学一类也。
○有学阿难陀。更举有学一类也。阿难此云欢喜。佛成道日。斛饭王生子。家使来白淨饭王言。贵弟生男。王心欢喜。故以为名。又举国欣庆。亦名庆喜。亦翻无染。虽残思未尽。随佛入天人龙宫。见女人。心无染著故。等者。即总摄一般学众也。各与下。各者各自也。与者共也。即无学共无学一类。有学亦尔。若干者。有数存其中。多而不能备举。泛说若干百千。眷属者。师者称资为眷属。谓是我法眷。属我弟子。是我统属故。俱者皆也。谓皆在于此也。
△五结众。
各礼佛足。退坐一面。
礼足者。弟子事师之常仪。然皈敬宜诚。必不可疎也。退坐者。尊卑坐次之定礼。然节文有制。位不可乱也。师资一时之合会。法则百世之式瞻。天下后世之执弟子礼者。亦将有取法于斯欤。
△二大乘菩萨众五。初举类。
复有菩萨摩诃萨。
正音云菩提萨埵。菩提佛道名也。萨埵此云大心众生。有大心入佛道故。又云开士。始士。即心初开故。始发心故。古本又云高士。既翻译不定。故留梵音。又大论。释菩提名佛道。萨埵名成众生。即用诸佛道。成就众生故。又云觉有情。谓上觉佛道。下化有情。自他兼利之尊号也。摩诃萨者。摩诃云大。萨即萨埵。谓菩萨中之大者。即地上等觉。不同三贤。故称为大。
△二标数。
八万四千人俱。
△三歎德三。初总歎位邻妙觉。
皆是一生补处。大法王子。有大威德。如大龙王。
皆是总指也。一生者。非生死之生。即因移果易也。现居等觉。万行已满。万德已全。真理已极。但存一分生相无明未尽。若用十种金刚喻定。一刹那间无明断尽。即入妙觉。以转等觉成妙觉谓一生也。补者填也。处即佛位。如前佛正法像法已尽。后佛填补其位。故曰补处。大法王子者。以佛为法王。菩萨为子。皆能担荷佛事。故有子义。一切菩萨皆为佛子。独等觉位。极隣大觉。故称大法王子。大威德者。皆具折摄两门。有威可畏。有德可尊。如大龙王者。借喻显尊。王者统摄羣龙。大者为至尊。喻等觉菩萨。一切三贤十地。皆是等觉所统。推为尊上。故以为喻。更有多意。以龙为阳物之灵。且乃鳞虫之长。兴云致雨。喻菩萨之慈悲。倒海移山。比菩萨之忿怒。出乎其类。喻菩萨之至尊。隐乎其渊。喻菩萨之深定。大德无名。假喻略明其一二而已。
△二别歎万德庄严二。初总标。
百福圆满。
福者德也。善也。祥也。诸顺之总称。百者。数之满称。如百事百般等。如佛具万德。非止一万。亦佛德之总称。菩萨之德亦尔。非止一百。亦诸德诸善。一切嘉祥皆备。故曰圆满。
△二别歎六。初歎圆光破暗德。
身光照耀。犹如千日。破诸昏暗。
此谓菩萨通身放光。能破诸暗。照耀之胜。喻如千日并出。且如一日能照一四天下。千日之照。分量无限也。世间昏暗虽多。不及地狱。众生堕此。业力所感。无日月灯光。常居黑暗。众苦所集。莫甚于此。若蒙菩萨身光摄照。息苦停酸。此谓大悲拔苦之光也。如善道人天中众生。虽不在暗。心地不明。逐境造业。不知出要。亦是黑暗。若蒙圣光触身。遂生渴仰。转愚为智。可以迴心向道。求出生死。即大慈与乐之光也。故云破诸昏暗。
△二歎两智兼利德二。初歎实智自利德。
智慧澄彻。逾于大海。了达诸佛。秘密境界。
智慧即理体之觉照也。然有自照觉他之别。此四句。且约自照说。澄彻者。等觉之智。虽带生相无明。似有如无。所以惑不能浊曰澄。尘不能障曰彻。即依本觉所起始觉。用此始觉反照本觉。无浊无碍即寔智也。逾如大海者。海水喻寔智。水之清湛。如智之澄。海之量大。如智之彻。逾者过也。谓海量虽大。终有边际。智无边际。以竪穷横徧故。海水虽清。遇风起浪。智则不尔。故曰逾。以上为能证之智。了达下。为所证之理。秘密境界。即诸佛心地。非机不传。非时不说者。了达二字。通能所。了谓照了。达为契证。能了达即寔智。所了达即秘密境界。本是诸佛心地。而称境界者。是智之所照。如是履境也。
△二歎权智利他德。
然大法炬。引导众生。于生死海。作大船师。怜愍众生。犹如赤子。于一切时。恒施安乐。名称普闻十方世界。
既云大法。必度大机。法者。即修因证果之规则。炬者火把也。然者烧也。然大火炬。喻说大法。因众生二执障重。晦昧佛性。自不能觉。故菩萨说法。引导其心。令除二执。获二空。如秉炬破暗也。此二句。且约破迷成悟之恩也。下二句。喻离苦得果。生死无边。喻如大海。众生受生死。如堕海中。力不自出。菩萨度之。如乘船救溺。既得登舟。则达彼岸。即拔苦得果之深恩也。怜愍下。即同体大悲。观众生如赤子者。谓佛性体同。如父子之体同也。岂不于一切时。恒施妙法。令其远离诸苦。受享法乐哉。既有如此之恩。故名称普闻。十方世界。令彼众生闻名而慕。仰德而皈。受度之者。又不止于一处也(以上生死兼变易。众生亦兼权小)。
△三歎和光妙用德。
自在游戏。微妙神通。已能善达诸总持门。具四无碍辩才自在。已得圆满大愿自在。妙善成就事业自在。已能善入三昧自在。具足圆满福德自在。常为众生不请之友。
科云和光者。即方便善巧。权智之妙也。既曰自在游戏。又曰微妙神通。属身业。可谓随类现身。应机说法。皆菩萨游戏三昧。居尘不染也。世人翫景取乐为游戏。君子且和而不流。何况菩萨。现一切身。作种种事。说种种言。若顺行。若逆行。顺行。如文殊之现杜顺。弥陀之现丰干。逆行。如观音之现婬女。普贤之现璞劳等。皆妙用不测为神。自在无碍为通。天眼龙睛。看他不出。故曰微妙。(杜顺者。乃唐初帝心和尚。是为东土华严初祖。作法界观等。楞严正脉音义云。师有一弟子。要朝五台。亲见文殊。师云。不必远去。示一偈曰。游子漫奔波。台山礼土坡。文殊只这是。何处更觅他。弟子不止要去。师曰既尔。有书二封带去。一封到某处。下与璞劳。一封再到某处。下与柳青娘。弟子接书拜辞。先到璞劳所徧问。答者曰。我这里一母猪。名曰璞劳。将非是乎。母猪见书而死。更有七小猪亦死。次到柳青娘所问人。人曰妓女也。在酒楼陪子弟饮酒。遂至楼下。青娘在楼上。长伸右臂。接书览毕。遂于楼上立化。此人正往台山乃见一老人曰。君子何往。曰。台山见文殊。老人曰。文殊却不在此。今在陝西长安度生。杜顺和尚是也。其人闻已。嗟叹不止。乃曰吾师是也。遂迴至黄河。水涨七日。待至水落过河。已知老师迴首七日矣。是则圣人现身。顺行逆化。人皆不测。住世必不泄漏。既已泄漏。必不住世矣。丰干者。吕丘胤。患头痛。名医莫能治。丰干长老诣其所。以水喷之即愈。后知为弥陀化身也)已能下。出游戏之本。达即通达。善即深妙。总持者。即总一切法。持无量义。属意业。又云诸者。谓总持非一。即陀罗尼之华言。如法华云。所谓旋陀罗尼。百千万亿旋陀罗尼。法音方便陀罗尼等。又圆觉经云。无上法王。有大陀罗尼门。流出一切。真如佛性。菩提涅槃。及波罗蜜。教授菩萨。此亦如是。既位隣大觉。何所不备也。从总持门中流出。其顺逆之事。皆与妙理不相违背。门者是出入之达道。故能现通也。具四下。属口业。明说法之本。辩谓分析。才谓才能。无碍即通畅。谓明辩才华。融通舒畅。极成无过。为教诫之德也。辩才言四者。即法无碍。谓世出世法。所说契理故。二义无碍。谓于一法中。分析出差别义趣故。三言辞无碍。谓一音说出。殊方异类。皆能解语故。四乐说无碍。谓四悉应机。诲人不惓故。自在即如意之谓。已得下。大愿者。即最初二利之志向也。上文既三轮应物。无不随心。合其本志。所以圆满。悠然自在也。妙善下。结上前文。妙善皆讚辞。成就事业。即结上身口二业。善入三昧。结上意业。圆满福德为不请友。总结三轮。不请正显无缘之慈。若请而后现。乃情见之悲。菩萨不然。但随缘随机。随其所感。无私而应。不然而然。故云自在也(问。既云随感。与应请何别。答。请谓诚心哀求。不请即无意求应。如众生受苦作念。是为能感。菩萨随感而应。是谓不请之友。又问。不求而应。请之何如。答。不求尚应。何况诚求。此言不请友。正真大悲。纵请而后应。亦非情见也)。
△四歎事上利下德。
经无量劫。勤修六度。历事诸佛。不住涅槃。断诸烦恼。讲说妙法。无量世界。化利羣生。制诸外道。摧伏邪心。离断常因。令生正见。而无往来动摇之相。非严而严。十方佛土。不说而说。妙理寂然。住无所住。度人天众。无所不受。广大法乐。
经无量劫下。谓菩萨修因。非一世也。勤修谓念念不忘。行持不怠也。六度。即布施度悭贪。持戒度违犯。忍辱度瞋心。精进度懈怠。禅定度散乱。智慧度愚痴。(布施必兼三檀。谓财施无畏法。持戒必兼三具。谓摄律仪。摄善法。摄众生。忍辱必具事理。事忍即生法两种。生谓蚊蠓鸟兽。及诸恶人。种种扰害。菩萨之心。坚固不动。是谓生忍。法忍。即寒风冷热。不动其心。此二皆事忍。理忍即所证之法。不作证想。是谓理忍。精进亦有二种。一自修不惓。二利他不惓。一有惓怠。则退堕矣。故念念见新。是菩萨行。禅定必是那伽。于四威仪。无时不在定中。故诸识妄想。顿然销灭。智慧亦有二种。即权寔二用。以寔智照破无明。能证真理。自利也。权智鑑机说法度化众生。利他也。更兼普贤万行。总是修因之道)历事诸佛者。历有二义。一谓历一切时。从菩萨发心已来。至尽未来际。凡有成佛者。无不承事。亲近供养。习学道法。二谓历一切处。凡十方世界。所有诸佛。皆能承事。如华严。一微尘。一毛孔。皆有诸佛成道。皆有普贤行行等。不住涅槃断诸烦恼者。不字贯下句。不住涅槃。亦不断诸烦恼。涅槃此云圆寂。谓真性本圆。妄惑本寂。菩萨善达。既真性本圆。涅槃即我自性。何必又住。是以不住。既妄惑本寂。烦恼本来自空。即我菩提。又何劳断之。是以不断。假若涅槃定住。烦恼必断。与二乘同科。岂得为菩萨乎。讲说下。正出不住不断之意。妙法者。法即真心。远离言相。一涉语言便成不妙。今却云讲说者。意在利他也。用言解释曰讲说。若不假语言开示诠表。则众生无入道之门。故用讲演分别。说向于人。令彼闻言悟道。是修行见道之初门。又不得不用讲说也。虽用言说。不著言相。谓即言忘言。亦复不失其妙。故云讲说妙法。无量下。正明讲说非一处。利化非一人。世界既云无量。菩萨水月化身。亦复无量。既曰化身。又非一类。可谓尘刹分身。随类而现也。化利之机既曰羣生。不出十类。兼诸圣凡。如观音三十二应无异也。以上歎菩萨摄授之慈。制诸下。又歎折伏之威。外道者。不达唯心。心外取法。谓心游道外。名为外道。诸者。外道非一种。如事火崇水。计常计断。牛狗戒等。制者。以正破邪之谓。邪心者。谓心本不邪。因从邪教亲近邪师。熏以成种。染习成邪。摧伏者。即折挫降伏也。或神通现奋怒之相。或智慧施转邪之言。令彼心服。返邪归正。彼断常者即邪见之差别。断者谓一死便了。不受后有。如云清气归天。浊气归地。一灵真性。还乎太虗。皆断见也。常者谓人死还生人。物死还生物。即自然外道。全不知善恶业缘。受报好丑。因者即种子。离者除也。谓菩萨既能摧伏。令彼反邪归正。一切邪种皆除也。令生正见者。谓既能转邪。正见则现。知有三宝。分真析妄。永不再堕邪见深坑矣。而无下。正释上义。事佛。说法。利生。摧邪之妙用也。谓菩萨真身不动。而应徧十方。乃感应道交。不可思议。如月印千江。水不上升。月不下降。一时一月。影临众水。故曰无往来之相也。非严而严者。有二藏。一者是威严。释前虽摧伏邪外。是不怒之威也。二者庄严亦有二义。一谓正报众生。受菩萨教化。皆能改恶从善。反邪从正。以善为庄严也。二者谓依报世界。向有浊秽者。凡菩萨应化之处。皆转秽成淨。以洁淨为庄严也。由菩萨圣淨之德。自然成就。故曰非严而严。一处如是。处处皆然。故曰十方佛土。不说而说者。是真说妙法。有二义。一者不说是自证之理。本无言说。而说者。是应机借言。不妨有说也。然虽有说。不著言相。不著名相。此又说而无说也。二者唇舌不动。玅理全彰。不属文字。故曰寂然。住无所住下。又明菩萨度生之妙。亦有二义。一者无所住。是自证之真理无定相。何所住乎。上一住字。是能证之真智。但与理相合。成究竟之义。亦强名曰住。虽住而无住。故曰住无所住。度人者。将自所证。又度化人天。二者显应化无方。谓尘刹现身。无一定所住之处。上一住字正是无处不在。即一身复现刹尘身。一一徧礼刹尘佛。于一尘中尘数佛。各处菩萨众会中。既应身无方。故度化者众。众即多也。无所下二句。文似颠倒。若将上句作下句读则顺。法乐者。法性之乐。谓法性体中。无诸业苦故乐。广大者。即称性周徧。又曰无所不受者。谓法性体中。所含恒沙性德。一得皆得。故曰无所不受。即菩萨公众之心。将自所证。度他亦证也。
△五歎破魔成道德。
披精进甲。执智慧剑。破魔军众。而击法皷。身恒徧坐一切道场。
菩萨修行断惑。是与羣魔交战。一时懈怠。则为魔缚。故加精进。如身披甲。不为魔伤。梵语魔罗。此云杀者。谓伤杀慧命。损害法财之者。喻诸烦恼。如贪魔害解脱。瞋魔害正性。痴魔害性慧。慢魔害谦恭。疑魔害正信。邪魔害正见等。菩萨一加无漏智慧照之。则诸惑皆灭。如秉利剑斩贼。此精进智慧。皆降魔之利器也。破魔下二句。正喻临时之用。皷有策进之功。如交锋之时。营门击皷。助威催战。故官兵奋勇。力破羣贼。云法皷者。谓妙法如皷。即临时之定慧也。观照如击。加勤勇无间。所以诸魔皆破。方成正觉。故曰身恒徧坐一切道场。见太平之象也。然道场言一切者。如华严。卢舍那佛。在阿兰若法菩提场中。一处成道。则同时十方世界。乃至微尘毛孔。皆有如来成道。所谓身恒徧在一切处者。与此同。道场有事理二义。事道场。如幽静之处。是修证菩提之场地也。理道场。即自性本具圆定。可谓真阿兰若。正修行处也。
△六歎觉悟羣品德。
吹大法螺。觉悟羣品。一切有情。悉蒙利益。闻名见身。无空过者。具三达智。悟三世法。善知众生诸根利钝。应病与药。无复疑惑。布大法云。澍甘露雨。转不退转智印法轮。闭生死狱。开涅槃门。发弘誓愿。尽未来际。度脱羣生。
吹螺者。借喻比法。故云法螺。螺有警醒义。谓此等菩萨。既能成道。又能觉悟羣生。说法警众。犹如吹螺警人也。譬我大清。春秋二季。九门吹螺为号令。令八旗兵将。闻号警心。修理甲冑。演武操戈。以备国家有时之用。菩萨亦尔。说生死事大。无常迅速。令所警之众。为生死苦。发菩提心。故云一切有情悉蒙利益。闻名下。深明胜德。受化者广。或闻名仰德。或见相归依。如未发心者发心。已发心者修行。已修行者增进。已增进者证果。故云无空过者。具三下。明菩萨观机说法。机教相投。如良医之用药也。三达法数不出。拟是三明之别称。谓宿命明。能知过去已往。自他一切染淨因果。天眼明。能知现在一切染淨因果。漏尽明。能知未来自他一切染淨因果。能达三世。故曰悟三世法。因悟明三世之法。所以善知众生诸根利钝。根有二解。一者根即因也。知其已往。或修因。或造业。故感今生利钝之不等。二者现世六根。利者惑薄智深。一闻千悟。得大总持。则与说大乘圆顿终寔之法。或惑重根钝者。则方便与说四谛因缘。或说人天戒善等法。令其修证。是则法无剩语。人无废机。故如良医。应病与药。以上众生病药。皆有二种。一约六道凡夫病。即是见思之惑。有漏之业。分段生死。药即是研真断惑。修行之法。若六道再分。有善恶差别。随机之教亦复不同。二者出世圣人。亦有二种。一声闻一类病。即是界外尘沙烦恼。及变易生死。法执不亡。故观三界寔有。怖如火宅。厌如杻械。如此之机。菩萨随与法药。说依正不二。染淨同源。涅槃生死。等若空华。当体寔相。令其迴小向大。发菩提心。行普贤行。即声闻而成菩萨也。二者始教菩萨。虽心外无法。犹须转染成淨。历修三祇。亦不达染淨皆空。唯一真如。犹是病也。如是之机。菩萨教之与顿圆法药。令其一念心空。即名为佛。不依地位。渐次而证。及一真法界。令其十信满心。即摄五位。成等正觉。如此见机之彻。教与之当。故能教。所教。皆无疑惑矣。布大下。谓大法有廕覆之恩。故如云。有润泽之德。故如雨。有回生之力如甘露。是法王之宝故如印。有摧运之功故如轮。能塞断生死。故如闭狱。能契入涅槃。故如开门。何谓也。良由众生为烦恼焦心。生死逼迫。犹如酷暑。若得大法庇护。不令烦恼所焦。亦不为生死所逼。如云能消暑也。众生不遇圣人。未闻大法。无慧水滋心。枯焦极矣。一闻大法。能滋心地。而慧种发生。如雨之滋田也。众生未闻正法。恣心造业。伤害法身。损夺慧命。若闻正法。令法身常住。慧命不夭。如甘露之洒心也。菩萨自八地以去。无功用道。任运流入萨婆若海。故云不退转。复将此法。又传与人。人若得之。能摧碾惑业。运入菩提。如车轮之运用也。众生未闻正法。不知自心作佛。不知万法皆如。一闻正法。遂能印定一切众生。皆当作佛。一切万法。当体寔相。如印文之取信也。众生为生死所缠。犹如牢狱。若闻正法。依而行之。塞断生因。永不更造。如闭狱之不入也。性淨涅槃。自心本具。因迷不悟。何能得入。一闻正法。遂反妄归真。一超直入。如开门入室也。已上诸喻。虽菩萨之胜德。若非弘愿摄持。纵能度生。亦不能久。因发弘誓愿。所以尽未来际。度脱羣生。已上别歎万德庄严已竟。
△三结歎不久成佛。
此诸菩萨。不久当得阿耨多罗三藐三菩提。
阿耨等。此云无上正等正觉。即佛果之全德也。然前既所歎。功无不全。德无不备。是为位隣大觉。所以结云。不久当得等。
△四列名。
其名曰。无垢菩萨。弥勒菩萨。师子吼菩萨。妙吉祥菩萨。维摩诘菩萨。观自在菩萨。得大势菩萨。金刚藏王菩萨。地藏王菩萨。虗空藏王菩萨。陀罗尼自在王菩萨。三昧自在王菩萨。妙高山王菩萨。大海深王菩萨。妙辩严王菩萨。欢喜高王菩萨。大神变王菩萨。法自在王菩萨。清淨雨王菩萨。药王菩萨。药上菩萨。疗烦恼病菩萨。宝山菩萨。宝财菩萨。宝上菩萨。宝德菩萨。宝藏菩萨。宝积菩萨。宝手菩萨。宝印手菩萨。宝光菩萨。宝施菩萨。宝幢菩萨。大宝幢菩萨。宝雨菩萨。宝达菩萨。宝杖菩萨。宝髻菩萨。宝吉祥菩萨。宝自在菩萨。栴檀香菩萨。大宝炬菩萨。大宝严菩萨。日光菩萨。月光菩萨。星光菩萨。火光菩萨。电光菩萨。能念慧菩萨。破魔菩萨。胜魔菩萨。常精进菩萨。不休息菩萨。不断大愿菩萨。大名称菩萨。无碍辩才菩萨。无碍转法轮菩萨。
佛菩萨之圣号。古德有解释不解释之辩。有谓佛具万德。一言难尽。恐失全德。故不解释。有云虽有万德。且依名释义。亦可举一该馀。如尧仁舜德。禹俭汤宽。岂尧独仁而不德乎。舜独德而不仁乎。圣人之德。举一所长。诸德皆具。所以解之。今从后意。然亦不敢广释。恐后贤厌繁。故略解之。
○无垢菩萨。以烦恼为垢。染污佛性。今既位隣大觉。五住垂尽。故名无垢。
○弥勒。此云慈氏。以慈隆即世。悲臻后劫故。
○师子吼者。以说法无畏。如师子哮吼故。
○妙吉祥者。即文殊翻过之名。以菩萨示现生时。有十种祥瑞。一光明满室。二甘露盈庭。三地涌七珍。四神开宝藏。五鸡生凤子。六猪娩龙豚。七马产麒麟。八牛生白泽。九仓变金粟。十象具六牙。十种瑞相。皆不可测。故曰妙吉祥菩萨。
○维摩诘者。金粟王如来化居士身。此翻淨名。谓居尘不染。以淨为名。以神通辩才。皆不可测。方等会上。曾弹斥权小故。
○观自在者。谓观世言音。寻声救苦。现身说法。无私普徧。故曰自在。
○得大势者。即大势至也。谓菩萨举动之时。大地震劝。警觉群心。魔王畏惧。
○金刚藏王者。谓所证性德。聚积如藏。性之坚利。喻如金刚。金刚体用。能坚能利。坚则物不能坏。如性德之体。利则能坏万物。如性德之用。总言体则常住。用能降魔。体用自在。故尊为王。
○地藏王者。世间万法。皆从地生。地为宝藏。喻菩萨誓愿弘深。一切功德。皆从愿生。愿即如藏。法喻为名。故曰地藏。主执幽冥。随愿自在。故尊为王。
○虗空藏王者。此亦借喻显名。世间万法。皆虗空包含。虗空即藏。虗空喻法性。谓法性周徧。包纳冲䆳。法性即藏。取捨自由。故尊为王。
○陀罗尼自在王者。梵语陀罗尼。此云总持。以心包万法。能持万法。故自在为王。
○三昧自在王者。梵语三昧。此云正定。谓不离正定。现诸威仪。故自在为王。
○妙高山王者。此亦借喻显名。梵语须弥卢。此云妙高峯。峯即山也。四宝所成。镇坐大海。高出羣山。为诸山中王。菩萨所证之道亦尔。妙明尊上。羣贤不及。自在为王。
○大海深王者。前一位道高如山。此一位道深如海。又喻山者偏约理明。此喻海者。偏约智显。即权寔二智。两利自由。故尊为王。
○妙辩严王者。辩即口才。妙即玄奥。用明辩才华。即权说寔。以说法之功。庄严自性。权寔自在。故尊为王。
○欢喜高王者。自证道高。喜为人说。自他兼利。尊上为王。
○大神变王者。善用神通。变化不测。降伏魔外。悠悠自如。故尊为王。
○法自在王者。己所证法。说向与人。权寔不二。理事融通。自在为王。
○清淨雨王者。自证之道。荡无纤尘。故曰清淨。度生说法。润泽羣生。故喻如雨。利生之德。尊敬为王。
○药王者。在因为世良医。治人身病。在果应机之法。治人心病。举世欢喜。故尊药王。
○药上者。此与前位。是因中兄弟。事药理药。尊兄上道。故为药上。
○疗烦恼病者。众生烦恼如病。菩萨法药能疗。能治心病。故以为名。
○宝山者。山中出宝。故为宝山。山喻法身。宝喻性德。法身含德。如山出宝。故以为名。
○宝财者。法财真宝。亲证为号。
○宝上者。诸宝之中。法宝为上。菩萨既证。故以为名。
○宝德者所证众德。尊重为宝。
○宝藏者法王大宝。蕴积如藏。
○宝积者。积诸法宝。运用无失。
○宝手者。手出珍宝。济诸贫类。
○宝印手者。手持宝印。掌世间权。心持法印。掌法王权。
○宝光者。菩萨放光。摄授有情。举世蒙恩。尊重为宝。
○宝施者。法宝施人。公心不悋。
○宝幢者。竪法如幢。尊上为宝。摧邪显正。故以为名。
○大宝幢者。摧邪显正。徧一切处。
○宝雨者。所说之法。润众生心。智种慧芽。从兹发现。故名宝雨。
○宝达者。寔智自照。达己为宝。权智照他。达机为宝。
○宝杖者。撑持法门。如杖拄物。敲拨众生。死中发活。智慧神通。喻如宝杖。
○宝髻者。如来顶髻。尊密为宝。菩萨相好。类同于佛。
○宝吉祥者。诸吉祥中。安乐为最。菩萨智通。护持法界。国无三灾。人无八难。以安乐为宝。
○宝自在者。得大法宝。所向如意。以自在为宝。
○栴檀香者。此香涂身。水火不害。菩萨运通。加护众生。生死烦恼。皆不能害。
○大宝炬者。以智破迷。如秉炬破暗。
○大宝严者。大乘法宝。庄严法身。
○日光月光者。日月舒光。乾坤朗耀。般若真光。真俗并明。
○星光者。列宿排空。银光点翠。万德攒心。般若添明。
○火光者。火能发光。转暗成明。心能发光。转识成智。
○电光者。电光最速。霹雳随轰。智光照机。神通随现。
○能念慧者。众生业苦。菩萨能念。菩萨智慧。照利众生。
○破魔者。定慧相资。五魔并断。
○胜魔者。魔胜众生。迷徒堕壍。智胜羣魔。觉岸高登。
○常精进者。精心不杂。进心不惓。常住在世。化利人天。
○不休息者。自他二利。永不休息。
○不断大愿者。四弘誓愿。铭刻于心。
○大名称者。万德归心。佳名普称。
○无碍辩才者。明辩才华。四种无碍。
○无碍转法轮者。菩萨转法。纵横无碍。众生得法。展转流通。已上列名竟。
△五结众。
如是无垢菩萨摩诃萨等。各与若干百千眷属俱。
如是为指法之辞。指上所列之名。以无垢为首。等诸同类。眷属即所领之弟子。人各多少不同。故曰若干。若百若千。总是不定。师资皆在故曰俱。大乘菩萨众已竟。
△三天龙八部众分八。初天众二。初欲界诸天众四。初标数举类。
复有亿万六欲天子。
复有者更有也。法会之众。不唯二乘与菩萨。更有诸天等。数标亿万。总言其多。六欲者。谓上下有六重。皆有饮食。睡眠。婬欲。故皆称欲。天者自然意。谓楼台宫殿。宝树华池。随心所现。妙景珍玩。美馔天衣。亦逐意而成。亦有臣民男女。故未免色欲。然虽有色欲。与人间不同。诸天皆化生。不入胞胎。身无精血。但以神交。非与身搆。上下六级。愈上愈轻。天子即王。六重者。一四王天。在须弥山半腰。东西南北。各居一埵。各统二部鬼神。各护一洲。离地四万二千由旬。
○二忉利天。在须弥山顶。居中是帝释。东西南北各统八天。共三十三天。离人间八万四千由旬。四王忉利皆为地居天。虽居山顶山腰。下有微碍。故为地居。此二天欲念若动。男女交抱。其心即歇。未动二根。以交抱为欲。
○三夜摩天。梵语夜摩。华言时分。亦名善时。谓时时畅快。乐善为名。故曰善时。以莲华开合分昼夜。故曰时分。此天依空而居。欲念若动。但男女执手而歇。
○四兜率天。亦梵语。华言知足。于五欲境。知止足故。(五欲者。即色声香味触)此天亦依空而居。欲念若动。男女相笑即歇。
○五化乐天。谓自化五尘之欲。而娱乐故。亦依空而居。
○六他化自在天。谓假他所化五尘。以成己乐。亦依空而居。或云即魔王天也。此上二天。欲念若动。但男女眼视而歇(偈曰。四王忉利共相抱。夜摩执手兜率笑。化乐他化眼相视。此是六天真欲乐)。
△二次第列名。
其名曰。善住天子。威德天子。普光天子。清淨慧天子。吉祥天子。大吉祥天子。自在天子。大自在天子。日光天子。月光天子。如是等天子。释提桓因。而为上首。
善住者。谓住持善道。足为天子。
○威德者。形容威重。德化优馀。
○普光者。身光普照。
○清淨慧者。慧根不染。故曰清淨。
○吉祥。大吉祥者。菩萨示现。善法诲人。最为吉祥。
○自在。大自在者。自在即化乐天王。大自在即他化自在天王。既为天王。随心所欲。皆自在故。
○日光。月光者。日月丽天。乾坤朗耀。能破昏暗。与世有恩。如是等天子。通指已上者。释提桓因(云能作。能作忉利天主故)即帝释。大智度论云。昔有婆罗门。姓憍尸迦。与知友三十二人。共修福德。命终皆生须弥山顶。憍尸迦为天主。名帝释天。三十二人为辅臣。周围列居。而帝释独居其中。又淨名疏云。昔迦叶佛灭后。有一女人。发心修塔。报为天主。有三十二人助修。报为辅臣。君臣合之。为三十三。为上首者。即统摄诸天也。若论在上。更有空居天王。而必以帝释为首者。以其诸佛出世。唯梵王帝释。供奉香华。请佛说法。故凡佛说法。左有梵王。右有帝释。请法有功。故为上首。
△三彰本歎德。
悉皆爱乐大乘妙法。愿随奉事三世如来。入不思议祕密境界。庄严诸佛众会道场。
悉皆下。现天王身。行菩萨道。大乘妙法。即诸佛心印。既云爱乐。即菩提心。观愿随二字。是自在意。乃助佛扬化也。随事三世如来者。必历古今。更兼未来。此明外护不思议。入不下。又歎内契不思议。祕密者。非时不说。非机不传。境界者。真如之别称。须智理冥合。方可云入。乃证同佛证之德也。庄严道场者。愈显弘护也。如今时之法席。有见道衲子。即法众之庄严。而诸佛会中。有圣众辅佐。亦佛会之庄严也。此解全约大权示现者说。又一解。爱乐大法者。方始发心也。愿随事佛者。学佛道法也。必历三世者。弘愿无尽也。入佛境界者。因满证果也。庄严道场者。感恩助化也。此解约寔行利根者说。葢此二解。各有所据。观三世二字。前解甚通。观爱乐二字。后解亦顺。
△四结显天众。
各与若干百千眷属俱。
△二色界诸天众四。初标数举类。
复有恒河沙色界天子。
色界者。色即色质。有身形故。谓虽离欲界秽恶之色。而有清淨之色。始从初禅梵天。终至阿迦尼吒天。凡有一十八天。并无女人。亦无欲染。故名梵天。梵者淨也。谓无饮食。无睡眠。无婬欲。皆是化生。尚有色质。故名色。界者限也。别也。谓三界分限。各别不同故。(十八天者。即梵众天。梵辅天。大梵天。少光天。无量光天。光音天。少淨天。无量淨天。徧淨天。福生天。福爱天。广果天。无想天。此十三天属凡。自无烦天。无热天。善见天。善现天。色究竟天。是五那含圣流寄居。共十八。亦名禅天。修有漏定故)恒河沙者。此河径过四十里。沙细如麵。凡过量之数。以沙较之。一沙一天。总谓多多如沙。天子同前解。
△二次第列名。
其名曰。大光普照天子。无垢庄严天子。神通游戏天子。三昧自在天子。陀罗尼自在天子。大那罗延天子。圆满上愿天子。无碍辩才天子。吉祥福慧天子。常发大愿天子。如是等天子。光明大梵天王。而为上首。
大光普照者。据歎德处。既云悟佛祕密。又趣菩提不退转。是为大权菩萨。现天王身。摄化同类耳。既是菩萨。则身光普照。令触光者。皆得胜利。
○无垢庄严者。据迹而言。既离欲染。故曰无垢。以清淨为庄严。据本而言。离有漏惑为无垢。得无漏慧为庄严。
○神通游戏者。现天王身。亦是游戏三昧。
○三昧自在者。三昧云正定。据迹而言。即有漏禅定。据本而言。即无漏禅定。定有自在。故以为名。
○陀罗尼自在者。既得总持。所以自在。
○大那罗延者。那罗延。翻天力士。谓天力最大。具大神力。降伏诸魔。摄受羣类。
○圆满上愿者。唯成佛度生为上愿。必行愿相资。故得圆满。
○无碍辩才者。明辩才华。说法无碍。
○吉祥福慧者。漏无漏福。兼利之慧。最为吉祥故。
○常发大愿者。欲证菩提。愿不间断故。
○如是等下。乃结上十名。等其无数。光明大梵天王结为上首者。前十名。不可定住是何天。以经无显文故。唯此大梵天王。虽无显文。定是初禅。以内有觉观。外有言说。可以统摄诸天。故为上首也。
△三彰本歎德。
悉皆具足。三昧神通。乐说辩才。历事诸佛。三世如来。菩提树下。坐金刚座。破魔军已。证菩提时。徧至众会。皆于最初。劝请如来。转妙法轮。开甘露门。度人天众。善悟诸佛祕密意趣。于大菩提。不复退转。
神谓天心。通为慧命。从三昧发出。自在无碍。假乐说辩才。足知诲人不倦。所以历事诸佛。有辅化之德也。三世下。谓经历非一世。事佛非一人。既云历三世。必含横徧十方。凡佛成道。必欲请法。梵语菩提。此云觉道。是佛果号。树非菩提。因佛在树下成菩提道。以所证目名。曰菩提树。金刚者。是五金之刚。宝名也。形如荞麦。色如紫金。最坚最利。坐金刚座者。金刚非座。谓佛坐之座。喻如金刚。魔不能惑。如金刚之坚。能破魔军。如金刚之利。而必须破魔方能成道者。必然之理。魔有多种。皆能害道。令心不安。皆为魔事。如五住烦恼。二种生死。及诸阴魔。菩萨破之。无明将尽。变易将离。而天魔恐怖。统诸魔军。特来扰害。或现美女身。或施威神力。百计千方。欲害禅定。菩萨以金刚定力。魔不能害。逃遁而去。是谓破魔。羣魔既破。一念相应。即入妙觉成佛。故曰破魔军已。证菩提时。徧至下。正歎请法之德。会者。主宾合集也。众会者。非止一时一处也。谓三世之会。十方之会等。凡诸佛成道之时。此等诸天。承三昧。运神通。一时徧至。谓分形散影。无处不在。无时不现。故曰徧至众会。皆于下。谓诸佛成道。但能自利。不假说法。焉能利他。故始成正觉。必劝请说法也。然如来说法。喻如转轮者有二义。一摧碾义。二运载义。凡车轮转处。一切瓦礰皆碎。亦能运载诸物。自此达彼。喻诸佛说法。转入众生心中。摧碾惑业。运至菩提。故曰转妙法轮。开甘下。谓如来妙法。犹如甘露。门有通义。喻佛言教。佛与人说法。喻如开门。若人从教而入。得甘露洒心。可以惑破障除。超然而出生死矣。故曰度人天众。善悟下。歎得佛心法。祕密有三种。谓身口意。身密者。如来一身不变。随机所见不同。或大或小。或善或恶。或慈或威。或胜或劣。皆不可思议。故曰身祕密。口密者。一音说出。随机不同。或闻戒善。或闻谛缘。或闻六度。皆不可思议。故曰口密。意祕密者。观机审察。一切运度。唯佛自知。馀皆莫测。故曰意密。意趣者。复出祕密之精微也。然既能善悟。是得诸佛心法也。所以于大菩提不复退转。据此歎德。乃法身大士。现天王身。行菩萨道。辅佛扬化也(不退有三。一位不退。二行不退。三念不退。华严明初住。得如来一身无量身。具三不退。若以不次寄次说者。则七信名位不退。八信已去名行不退。初住已去名念不退。又入空名位不退。入假名行不退。入中名念不退。若圆教初住。分具三德。名三不退。般若是位不退。离二死故。解脱是行不退。诸行具故。法身是念不退。证寔相故。此说皆以菩萨之德歎之)。
△四结显色众。
各与若干百千眷属俱。
△二龙众三。初标数举类。
复有四万八千诸大龙王。
梵语那伽。此云龙。说文云。龙者鳞虫之长。能幽能显。能大能小。春分而登天。秋分而入地。有鳞曰蛟龙。有翼曰应龙。有角曰虬龙。无角曰螭龙。未昇天曰蟠龙。总云神灵之物也。今云龙王者。乃龙中之王。统摄羣龙故也。诸经皆云能护佛法。为善神。故凡佛说法。皆有龙众。
△二次第列名。
摩那斯龙王。德叉迦龙王。难陀龙王。䟦难陀龙王。阿耨达池龙王。大金面龙王。如意宝珠龙王。雨妙珍宝龙王。常澍甘雨龙王。有大威德龙王。强力自在龙王。如是等龙王。娑竭罗龙王而为上首。
摩那斯此云大身。亦云大力。修罗排海水淹善见城。此龙萦身以遏海水。故曰大身。
○德叉迦此云现毒。亦云多舌。
○难陀。䟦难陀。乃兄弟二龙也。难陀此云欢喜。䟦云善。常护摩迦提国。风不鸣条。雨不破块。雨泽以时。国无饥年。故瓶沙王。年为一会以报。百姓闻皆欢喜。从此得名。即目连所降者。
○阿耨达池。此翻无恼。阿含经云。雪山有池。名阿耨达。池中有五柱堂。龙常处此。从所依池得名。
○大金面者。或面貌金色。从此得
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:26:01-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>