<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="止观辅行传弘决助览序,卷第一,卷第二,卷第三,卷第四,注三大部后总序,后序,摩诃止观辅行助览全文在线阅读,摩诃止观辅行助览全文在线下载,大玄古籍书库">
<meta name="description" content="摩诃止观辅行助览，四卷，宋有严注并序及注三大部后总序，日本眘徽后序，法华三大部注之一。_摩诃止观辅行助览_全文在线阅读_摩诃止观辅行助览_全文在线下载_大玄古籍书库">
<title>摩诃止观辅行助览_有严_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">摩诃止观辅行助览</span> <br/>
          作者： <span class="inputVal" id="bkauthor">有严</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]74484</span> <br/>
          说明： <span class="inputVal" id="bkdec">摩诃止观辅行助览，四卷，宋有严注并序及注三大部后总序，日本眘徽后序，法华三大部注之一。</span> <br/>
          封面： <span class="inputVal" id="bkimg">Z_2231.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]摩诃止观辅行助览
[book_author]有严
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]74484
[book_dec]摩诃止观辅行助览，四卷，宋有严注并序及注三大部后总序，日本眘徽后序，法华三大部注之一。
[book_img]Z_2231.jpg


[book_title]止观辅行传弘决助览序
续藏经   止观辅行助览
宋 有严注
止观辅行传弘决助览序
丹丘沙门　有严　述
止观者一切诸佛之秘印也。昔我祖禅师以无所智而得之於法华妙经。后於玉泉九旬慈澍。其义深远其文浩博。后之学者非夫玄览洞视目无全文。或难以臻其奥。今更以记文并援引经律儒墨杂说。又难晓寤。幸因讲次遂捡讨他文輙形注释。且助山中晚进学览之力。非谓增臆说。如簸糠眯人目也。折为四卷。命曰助览。读者无无小补。
皇宋元符二年岁次己卯序以冠之

[book_title]卷第一
止观辅行传弘决助览卷第一
止观辅行传弘决序
文虽不讲。义要略识。今取义之隐者注之。
宗虚无者
老耽。
名教之道废
五经是冶化之本。而老子槌提仁义。绝灭礼学。此则名教废。
遗文字者
庄周。
述作之义乖
圣人之书诠於至理。而庄子以为糟粕。喻无味也。此则述作乖。
古先梵王
谓佛也。尚书序云。古先哲王。今借其语势。
乘时利见
易曰利见大人。
德音莫违
语出毛诗。今借谓三乘圣贤因禀佛教而各有证悟。
知几
平声。谓几微也。学者少有知微。
穷年默坐
不咨师友。甘心自愚。
白首论心
胶着文字。不能融会。
扪象
大经。盲人摸象喻也。以尾牙等为象身。
乳色
大经。盲人问乳色喻也。闻雪粖谓冷软等。
本末谁迹
色末空本俱无足迹。又何用教乘乎。
陵夷
陵。山也。山本峻峭。及至地则平夷。喻大道将灭没也。
横流
水本朝宗。法归圆极。水若九州而横流。法喻诸师而各立。大禹治水。天台谈圆。故曰大拯。
覆篑
论语。孔子曰。譬如平地。虽覆一篑。进。吾往矣。注云。虽覆一篑。我不以其功少而薄之。篑。土笼也。譬为山者。虽覆一篑而终成大山。今喻大师力行於南岳禅师。
绝维
维。纲维也。纲维若整。网目必齐。今以中智二论为宗骨也。文选云。汉纲绝维。
命家作古
命。名也。名曰性宗。自我作古。
立极建言
极者圆理。言者大教。
引而伸之
言出论语。谓章安记之又从而添削之。
钦若
若。顺也。尚书曰。惟臣钦若。
不愆于素
不失昔愿也。法华尊者本徐陵后身。
独断
断字去声。
遑恤我文
毛诗云。遑恤我后。遑何恤忧也。荆溪之前。诸师但说释而已。何忧止观文理他人不解哉。
载扬
音扬。谓搜扬其旨。
总角
上音总。以物而束发。即丱角。
绎思
音亦绎。理也。理其情思。寻义理也。说文云。抽丝也。
旁薄
易系辞中旁薄者。谓混同也。
不野
不鄙野。
错综
下去声。谓织缕也。经纬错而成文。左传曰。错综经文。
隐括
包括。
三多
或云三止三观所蕴法多。或云三种止观所蕴法多。故曰三多。更请详之。
玄览斯淴
玄。远也。可以远照至理。文选。眷哲玄览。淴音诲。
行有岐路
行。去声。岐者。修旁之小径也。岐喻偏小。路喻圆顿。二行不同也。
解无方隅
老子曰。大方无隅。谓达者心无畔也。今借喻上根。达无方隅则入位深。下根但结缘而已。
以举其全
以辅行二字扶一部之旨。
击蒙
击去童子之蒙吝。易曰。上九击蒙。
发覆
发。启发也。孔子曰。不忻不发。覆谓重审之。师者当然。
孜孜
勤劳貌。孟子曰。孜孜为善。舜之徒也。
庶几
几。微也。孔子曰。颜氏之子其殆庶几乎。今荆溪造几微之理。
幽赞
幽深赞明也。谓深明其道。易曰。幽赞神明而生着。
咨予
咨嗟。
爝火
上音雀。炬火也。庄子曰。日月出矣而爝火不息其光。不亦难乎。
君山
岳州。
普门子
俗姓何氏。魏吏部尚书晏之后。名普门。
止观辅行传弘决第一
题下诸文注者亦多。今删。取孤山四明注之。亦少有补助。决者。明也。断也。明断义理呼之为决。如大师禅门口决。又儒书有钩命决。
济行之教有宗
此释辅行二字也。记文即能济之教。止观即所济之行。济亦辅也。变其文耳。谓此记文。津济辅成止观之行。有宗者。凡引诸经俱使归宗。一家所谈观法。心具性具。如不思议境。引华严三无差别。证心具百界之类。
信教堪辅行
广引经论。一一宗归寂照妙理。使后学信受此记文可以辅止观之行。
显教之行符理
此释传弘二字也。止观即能显之行。记文即所显之教。盖荆溪自言。依此止观而求旨趣。别显诸经圆顿三之教下所诠。即止观所显不思议理。
行何所弘
征问传弘也。能弘既立於行。所弘为是何法。
非众教不立
此答释也。众教即记文也。今引众教建立此记。
教何所辅
征问辅行也。能辅既是於教。行辅为是何法。
非妙行莫诠
此答释也。众教建立。唯诠妙行也。
乃澌以三闻
澌与赐同。悉渍反。赐。尽也。三闻者下。序云。闻深不怖。闻广不疑。闻非深非广意而有勇。法智大师云。三闻语出付法藏传。即再三之三耳。传云。三闻说法悉能受持。故荆溪云。数闻师谈。众教频览。佛示群经。
全教行一辙
教之与行同归三谛。如千车共辙。
若咨禀口决
如下文云。尝於听次。咨决所闻。
若审理要决
如释色香中道。用十义评无情有佛性等。
若设征决疑
如释不思议境中问云。但观於心。何须观具等文。皆为决文下之疑及释文后设问等。
若取类决择
如释发大心四谛文云。道亦应四。且据能断。界内苦集。故但云二。此即以道谛类例灭谛之义也。
若引广决略
五略修大行中无十乘。若决略文。须引十乘广文以决之。令四三昧一一皆修十乘也。
若摄广决正
止观正明入道行门。示於十界百界依正色心三千性相之广博在乎一念而已。
若决疏文势
如释不思议境中问云。前引诸文广明境竟。此中只应明能观观。何故复云明不思议。答。此是决通观道。又如释十乘竟。例余阴入十界皆修十乘等。
若决通观道
如四种三昧各别。何名为同。记主自云。此等并约所历事别。若能观观无非一心。所观之境无非三谛。
若案文判失
如此记下文云。有人云。无漏总中三者即三观也。无漏空也。总假中中自滥参。听众有逾一纪未曾闻有斯异释。中即实相。实有是同。如何数为不同之限。共有七不可。
若准部断谬
如释略指在三大。意在一顿。及诸文后。三一止观结破异解。三外别立一顿。又他人云三外别传心要等谬。
聊伸所传
传左溪之旨。非不广也。言聊者。谦辞耳。
不遗先见
推功於师。
知有师承非任胸臆
传通师训。谦非臆说。
而弃根本随末见故
如下判三种止观云。大意在一顿。迷者谓三外别立一顿。而与三不同。又以法华为渐顿。华严为顿顿。义例云。此所学宗同而禀一师。文理相承终无异解。如何得云三种止观。圆顿止观是何顿。答。是渐顿。广如彼文破。
后代展转随生异见
如下渐次止观中有无漏总中之一句。论中只是二乘开合之意。人不见之。便以无漏是空。总是假中。又安心中论结一向根性又相资。并回转三番根性。共有三百八十四番安心。此外又云。一心止观复有六十四。记中云。一心者。依前重举耳。人见三番之外更云一心。便谓顿等三止观外更立一心等。又如知次位初。论中有十意融通佛法。谓一道理。二教门。三经论。是谈一代化意。后人不晓。缪用以对十乘。
信宗好习。余方无师可承禀
方。法也。如鼻隔禅师并一向止一向观。无四悉益。乘坏驴车。
点示关节。广略起尽
五略与十乘互论广略。若十乘中无四三昧。则下文成略。五略之中十乘未周。则五略成略。
尚对三学
疏云。约己心论戒定慧为三分修行。以戒初定中慧后。若约法门。以慧为本。定戒为迹。
释比丘位
彼属约教。故疏云。大亦言多。亦言胜。器量尊重。为天王等大人所敬。故言大。升出九十五种外道。故言胜。徧知内外典籍。故言多。又四教中迭论大多胜。
三止
如下释名中有相待绝待三止三观。相待三止者。谓息止。停止。不止止。三观者。观穿。观达。不观观。绝待者。三止即一止。一观即三观。
余八是别
八应作九。此科判耳。
该乎长短。摄彼精粗
长短者。如释论云。迦罗即短时。亦名实时。三摩耶名长时。亦名假时。亦可二十二年说般若是长时。八年说方等是短时。乃至一日说一经是长时。一时说一经是短时。精粗者。说生灭时则粗。说无生时则精等。
司官舍
九寺也。谓太常。光禄。大仆。大理。鸿胪。司农。卫尉。宗正。太府。
钻仰
论语。颜子叹孔子云。钻之弥坚。仰之弥高。
无所知人得此谓为无生忍
此但始得欲界未到定耳。谓证无生忍。
义通而文别
经中通序通一代。今止观只云止观明静。乃义通一部耳。
意别而存通
天台意别。在止观故。若二十三师未必俱弘止观。但一往付法耳。曰存通。指龙树是所承师。而诸师尚通。
滥觞
觞。酒杯也。文子曰。汶山之阳。其源可以滥觞。谓泛滥。只一杯耳。言其少也。
众名末教
众名者。即种种名也。经无名字。第八云王既没已。其后是药。或酢或醎。或甜或苦。或辛或淡。如是一味。随其流处有种种异。次文云。譬如佛性。以烦恼故出种种味。所谓地狱。鬼。畜。人。天。男女四姓等。今记云。末教或恐以理为本。以教为末。又恐末字误。应作喻。谓喻教多也。然又经中本以种种味喻六道耳。六道因迷佛性而有。学者更详。
青出於蓝
荀子云。学不可以已。青出之蓝而青於蓝。冰。水为之。而寒於水。注云。以喻学则才过本性也。又刘子云。青出於蓝而青於蓝。冰生於水而冷於水。寒使然也。镜出於金而明於金。莹使然也。戎夷之子。生而同声。长而异语。教使然也。
有觉德行
诗云。无竞维人。四方其训之。有觉德行。四国顺之。注云。无竞。竞也。训。教觉也。人君为政有大德行则天下顺。
先同后异
世尊初学二仙。但至无所有处。又至非非想处。此先同也。后至尼连河边即得涅盘。此后异。
五人中
三是父亲。谓马星。释摩诃男。拘利太子。二是母亲。谓跋提。十力伽叶。
着爱行者
母亲二人也。以爱为净。见太子勤行苦行。乃舍之而去。
着见行者
父亲三人也。以苦行为净。见太子受饮食苏油及暖水。又舍之而去。
修禅着见行者
句。
擭
一获反。手取也。
耶旬舍利
耶旬。此云焚烧。舍利。又云骨身。传云。千[迭*毛]身火耶旬之。搜要记只作阇维舍利。
传中分法
此句恐误。搜要记中云。付法传中先分为三。
半河方及
传云。阿难乘般在河中流。
分与二国。上天下地
一分与帝释。一分与龙王。一分与阿阇世王。一分与毗舍离国。
般遮于瑟
此云大会。传曰。王舍大城有一长者。名商那和修。入海采宝。愿作般遮于瑟。为佛如来造经行处。所为既讫可度出家。乃阿难所度。
现五百法门
法门乃是三昧耳。传云。诸子见坐鞠多床已。咸生瞋忿。是何弊人处我师床。欲驱令出。如须弥山不可动。欲出恶言。口自噤闭。而弟子憍慢未息。是时商那和修手指虚空。便下香乳。如是次第现五百三昧。问其名字都不了知。三昧力能现神通。
见淫女屠裂
突罗城有淫女。名婆须达多。有长者子共淫女宿。值有估客从远方来。大赍珍宝求女交通。彼女贪其宝。杀长者子埋置舍内。其家眷属至淫女舍。埋地得之。陈於王前。王取淫女。斩截手足。劓其耳鼻等。
满丈六室
传作纵广六尺。高亦尔。
多密加之
潜化为弟子加被之。故云密。传云。有一尼乾。邪见炽盛。毁谤正法。善能算数。多欲化彼。往为弟子。就彼受术。不久习学皆悉通达。彼尼乾子出大恶声骂辱於佛。多云。莫出斯言。令汝堕大地狱。若不见信。汝可算之。尼乾推算。寻见其身必堕地狱。即大惊怖。以五百偈赞叹如来。改悔先罪。多又告云。以汝善业。死生天上。乾又下算。罪灭生天等。
鸣欲刎首
用谢罪也。
赖咤和罗妓
彼国诸妓不解曲调。尔时马鸣着白[迭*毛]衣入众妓中。自击锺鼓调和琴瑟。音乐哀雅。
即以马鸣佛钵一慈心鸡
传云。马鸣及佛钵。一慈心鸡。各当三亿金钱。言慈心鸡者。不饮虫水。以水有细虫故。又邻国闻鸡鸣。则消灭怨敌而无斗战。
又行礼塔塔为之崩
月氏国罽腻咤王。后时在路游行。见外道塔七宝庄严。谓如来。塔前礼。稽首说偈赞叹云。具足一切智。断除诸欲障等二行半偈。其塔即时颓毁洎发。塔下果得尼乾尸。众人叹之。奇哉大王。
有剃发师
传中发作须。乃为王剃须人也。王於一时命剃须已。时剃须师在王前立而作是言。我子端正。愿大王以女妻之。王大瞋。汝是贱人。种性卑劣。云何我以女妻汝子乎。即便驱出。后更召来。言还如前。如是再三。王思惟曰。今此地下必有伏藏。故令斯人敢为此语。即便掘之。获种种宝。王之智慧。其事如是。
神为肉身
化作。
三衣乞
乞本作乞。与弃同。
为嫂送食
传云。众中有一比丘。其嫂至寺持食饷之。淫火炽盛便共交通。犯重禁己。寻自悔责。处处游行高声唱言。我是罪人。不应复着佛法染衣。为恶既重必入地狱。当於何处而为救护。
即以铜鉒
鉒。竹句反。送死人之器也。
金字大品
用金写也。传又云。金字法华。
县调
调。去声。
犀节
节应作角。
二十五人
别传。吴侍官．张达等二十五人。
配於五帝
五天大帝也。东方青帝灵威仰。配泰山。南方赤帝。赤帝赤熛怒。配衡山。西方白帝白昭短。配华山。北方黑帝汁光纪。配恒山。中宊黄帝含枢细。配嵩山。
八触
未到定后。定心不散。而发於八触。谓动．痒．轻．重．冷．暖．涩．滑。
次澄次洋
澄．洋皆天子名。
九师相承
百录。章安所记。大师之前相继为祖而来。
踏心
谓推踏也。不受之义。
五处止心
顶上。发际。鼻柱。气海。地轮。
青目
天竺梵志名。
确立
应作确。苦角切。坚固也。二师之义坚不可坏。
子晋
王族。本居洛邑。七月七日缘氏岭吹笙升仙。今国清有笙冠者。后人妄呼。缪矣。
左右公
谓子晋未薨时。令左右公改之。公者或太子三公耳。
坂
如字。山之坂也。书云。下坂之走丸。
若在大众色则不定
金刚三昧。断惑之智。喻如金刚。经中此二句并疏并不解释。今私谓之。只一王三昧。破二十五有。故不定也。如云。青色三昧。白色三昧。黄色三昧等。
随前色变
圆觉经云。如摩尼珠应於五色。随方各现。谓外以五色映珠。而珠亦作青黄赤黑等色。
经。一行随於众行
一行者。金刚三昧也。众行者。经云。能破一切烦恼。又能随一念中变身如佛。又能断恒沙众生烦恼。又能一音说法令众生各解。
论。以一理
颇梨喻中理也。众理谓无常理．常理等。
释曰。理行如珠至现色等
此之四句。只释大经置日之喻也。金刚喻理三昧。是行故曰理行。非以理释金刚。以行释颇梨也。搜要云。不引大论三十八并五十九两处文。只引大经文下释云理行如珠等。珠者金刚珠耳。
论。更前更后互论深浅
并须约六妙门说之。更前者。前渐则浅。更后者。后顿则深。或修六妙门待发事。禅息诸烦恼。若事禅不发。当用妙门观诸实相。又若实相不显。更修事禅。其余无漏慈悲准说可见。
论。或照止为观
止多心昏。经云。无慧方便缚。应当照止。照止曰观。
或息观为止
观多心散。经曰。无方便慧缚。
论或於此根入正受或於彼根起出说
经云。於眼根中入正受。於色尘中从定起。示现色性不思议。一切天人莫能测。於色尘中入正定。於眼起定。心不乱说。眼无生。无有起。性空寂灭。无所作。乃至意根入正定。法尘从定起(云云)。记中示其义趣。谓正受空功德。说假功德。
对德及用
以三德并本用。当用自在用对正定出。说双出入。
论。或於此方入正定。或於彼方起出说
经云。或於东方入正定。而於西方从定起。记云。方谓十方。
物谓随尘各有种类
经云。童子身中入正定。壮年身中从定出。壮年身中入正定。老年身中从定出。乃至比丘．比丘尼．声闻．缘觉．天．龙．夜叉．鬼神等身中互论出入亦如是。又无情中论出入者。如云摩尼树上入正定。佛光明中从定出。佛光明中入正定。於河海中从定出。於河海中入正定。於火大中从定出。至风地中出入亦如是。
阎浮为东。于逮为西
若据此文。则日月自南自东自北自西而转。今人所谓古绕也。
眹
此乃怒目貌。应作朕目之瞳子也。
海上金刚紧那香
经云。大海水上金刚色。紧那罗中妙香色。
诸龙如华修如山
经云。诸龙住处莲华。阿修罗中山石色。
忉金四王色最妙
忉利作金焰色。四天王作众宝色。
万二千天地之中央
瑞应经云。迦维卫者。三千日月万二千天地之中央。今详。万则大千更中千又小千。乃是万二千。佛出中国。
檀梨名行。尸禅名学。羼般名道
八十卷不见此对。至八十二中云。般若波罗蜜有所至处。五波罗蜜皆随到萨婆若中。住六波罗蜜不失正道。何者。是菩萨道一切智是也。又云。菩萨欲得阿耨菩提。应学应行六波罗蜜(云云)。从八十至八十三。只说六度互严耳。后人更为捡之。
初启曰句
下古侯反。曲也。如乙字形。
一世间禅
根本四禅。
二世间亦出世间
十六特胜。通明禅。
三出世间
九想。九背舍。大不净等。
非世间非出世间
出世上上禅。即九种大禅。
出世又二。一对治无漏。二缘理无漏
彼文云。今明无漏有二种。一者对治无漏。二者缘理无漏。故大集经云。有二种行。一者慧行。二者行行。行行者即是九想背舍等。对治无漏也。缘事起行对治。破诸烦恼。故名行行无漏行也。二慧行者。即是四谛十二因缘。真空正观。缘理断惑。故名慧行无漏行也。
六妙门十章
今引文注之。但欲知之。不须讲说。下去亦尔。
一。历诸禅
一者因数息故。出生四禅。四无量。四无色定。若於非非想定觉知非是涅盘。是人必得三乘。二以随为门。出生十六特胜等。三以止为门。发五轮禅。谓地轮。水轮。虚空轮。金沙轮。金刚轮。五轮并三昧也。四以观为门。生九想。八念。观练熏修等。五以还为门。出生三十七道品等。六以净为门。出生九种大禅。得菩提果。
二。相生
六门各二。谓修证也。修数者。调和徐数。从一至十。证数者。任运从一至十。不加功力。修随数者。随息出入。无分散意。证随者。心既微细。恬然凝静。修止者不念数。随名修止。证止者身心泯然。定法持心。任运不动。修观者观於微细出入息相。如空中风。心眼开明。见三十六物及诸户虫。证观者四念处成。破四颠倒。修还者若随境即不还本源。应当反观。观心者为从观心生。为从非观心生。证还者心眼开明。任运还源。修净者知色净故。不起妄念分别。证净者得空无相愿三昧。无漏慧发。三界垢尽名净。言相生。彼文六门。次第舍粗从细故也。
三。随便宜
若心便数。当以数法安心。乃至净亦如是。随便而用。不拣次第。
四。对治
所治者三障也。治报障者有三。一者分别觉观。心如猿猴。当用数门对治。二者若心乍昏乍散并无记者。当用随门调心随息治之。三者若觉息急。当用止门宽身放息治之。复次治烦恼障有三。一者若贪欲障起。当用观门中九想等治之。二者若瞋恚障起。当用观心门中慈悲治之。三者若邪见障起。当用还门十二因缘还源治之。复次治业障者有三。一者忽然昏暗迷失境界。当用净门念佛三十二相清净光明治之。二者忽然恶念思惟无恶不造。当用净门念报身佛治之。三者若种种恶境界现。当念净门法身本净治之。
五。相摄
修六门时。於一数息中任运自摄。随止等五。何者。调息之时即体数门。心依随息而数。即摄随门。制心在数。即摄止门。知息数法了了分别。即是观门。若於五欲心不受着。心还数息。即摄还门。知息无五盖等垢。即摄净门。余随止等相摄亦尔。
六。通别
初调心数息。从一至十。依随不乱。而成就数法。是则数中成就随门。又当数息时。制心数中。令觉观不生。是则於数成就止门。又数息时。知身心阴入界等空无自性。不得人法。是为成就息念观门。又数息时。了知观照之心无有自性。离知见觉想。是为数息成就观门。又当数息时。无能观所观。以本净法性不可分别。是为数息中成就净门。以此五门庄严数息。余随止等亦如是。又凡夫外道二乘菩萨。通修数息一法而解慧不同。所证亦别。外道钝根计息入禅。受诸快乐。利根计息有四句起见。声闻於息而观四谛。知息於身。身息是苦。贪身息是集。乃至灭道。缘觉知身息是有支。有缘取乃至老死。菩萨悯念众生故修数息。息知如幻化。非生死非涅盘。入平等大慧。得无生忍。乃至随止等亦如是。一一妙门。凡圣大小虽修而通。观法则别。
七。旋转
上来六门是凡夫二乘共故。今旋转六门。唯独菩萨所行。以前是从假入空。今是从空入假。所谓菩萨当数息时。怜愍众生。知息不生不灭。其性本空。虽无息性可得。而从一至十。知息中四谛十二因缘六波罗蜜等。是於息中成就诸地行愿。余随止等亦如是。
八。观心
行者知世间出世间一切诸法悉从心出。离心之外更无一法。当观心时。知一切数量之法悉随心王。若无心王则无心数。心王动故心数亦动。作是观时。即知心是随门。心性常寂则诸法亦寂。即止门。心如虚空。有大智慧。即观门。不得能观所观之智。而还通达一切法。普现色身。即还门。成就一切法而不染。惑倒不起。即是净门。
九。圆顿
观一心见一切心及一切法。观一法见一切法及一切心。观菩提涅盘见一烦恼生死。观烦恼生死见一切菩提涅盘。观一佛见一切众生及诸佛。观一切众生见一切佛及一切众生。又非但於一心中分别一切诸佛法界凡圣色心诸法数量。亦於一微尘中通达十方世界诸佛九圣色心数量法门。是名数门。余随止等亦复如是。
十。证相
前九种六妙门。皆修因之相。义兼果证。今证者有四。一次第证。二互证。三者旋转证。四者圆证。次第证者。如上历别对诸禅及次第相生中说。互证者。如随便宜。第四对治。第五相摄。第六通观。四种中说。旋转证者。行者於数息中巧慧旋转。或证深禅。或证浅定。即得陀罗尼等。圆证者。妙慧开发明照法界。如法华中六根清净者。即相似证也。真实证者。如华严中初发心中智慧。
修发不同一十六句
一修发。二修不发。三修亦发亦不发。四修非发非不发。又一不修发。二不修不发。三不修亦发亦不发。四不修非发非不发。又双亦双非四句准此。
附赘
庄子曰。彼以生为附赘县疣。经中单作县。音悬。注云。疣之自县。赘之自附。
决[肉*丸]殨痈
又曰死为决疣浍痈。今记中[肉*丸]殨。非庄子中字也。注云。若疣之自决。痈之自浍。决。古穴反。浍。散也。
定三为损
谓三差别。如浍痈患。
定有为增
谓三为定有。如附赘为增患。
七善
初中后善等。
或时毁善以助不善
大论六十五。以无着心说有九种。五者显现。或时显现。或时毁善等。
示处中许示三文
序中虽有三文。今是大师之义。恐不指前三。更详之。
章安通以慈等对之
贫女至加复病苦。譬理慈。饥渴所逼游行乞丐者。譬名字慈。止他客舍。观行慈。女虽生子未显。可譬怀胎寄生一子。相似慈。父母俱没者。慈与观解俱从相似转入。分真故名俱没。生於梵天是分真．究竟两慈。
虽闻四名。终不能识常乐我净
疏云。如生盲人。徒闻四譬不识真乳。外道亦尔。暗信围陀宁知常乐。故云。而问他言。
止观辅行传弘决卷第二
一达名道路
长远二字。是彼注文。
歧旁
歧道旁出。
剧旁
今南阳冠军乐乡。数道交错。俗呼为五剧乡。
衢
交道四出。
康
史记谓之康庄之衢。
庄
左传云。得庆氏之木百车於庄。
剧骖
三道交复有一歧出者。今北海剧县有此道。
崇期
四道交出。
逵
四道交出。复有旁通。
鸱
充之反。鸢之类。
失义而后礼
老子之文只止於礼。后礼之下云夫礼者。忠信之薄而乱之首。今文失礼而后智与信者。记主加之而释五常耳。非老子语。
信不可忘等者
非老子意。老本纯灭仁义与礼信而尊道也。今云不可忘者。以道为本。五常为末。本虽丧而末不可忘。故云存五德。
弭从
上绵里反。止也。弭恐应作靡。靡。披靡也。顺貌也。
前虽内外。但譬内心
依境发心。内是也。十种发心。外非也。
后云内外心境相对
九非一脱。属二边外境也。中道之心为外境所动。故云外相对。
论骚扰
骚应搔。乃搔动也。以手取曰搔。
有为无漏
有字应作无。乃无为无漏。
亲生为因
生应作正。谓正助。
四三昧别。念佛通
义例中引他人云。四三昧是别。念佛是通。荆溪云。此师自误。今言通修者。以四三昧摄一切行故曰通。反以为别。念佛通收一切诸行不徧。乃是通中之一。故名为别。
多生异端
虽用一止观结而通三止观。通别文殊。义乃一耳。他人云。谓一止观出於三外。缪谓顿顿止观。
不具不杂亦复如是
具对不具。谓具是顿。不具是渐。杂是不定。不杂是余。二并是相对来耳。
论。四悉成五缘
世界成发心。为人成四三昧。对治成裂刚。获果第一义成旨归。四五相对。自微之着。为渐五因。缘成四悉。反此可知。
或四悉成一因缘
或谈四悉成发心一事。或谈一发心只得一悉益。亦须云。谈一悉成一因缘。谈一因缘成四悉。或多或少。缘悉相成乃不定义。
何得即以修行释之
以四悉会同三种止观。且是消通文相。人不见之。谓是修行之相。
善不善爱
经云。爱有二种。一者善爱。二者不善爱。不善爱者。凡夫之求善法爱。诸菩萨之求善法爱者。复有二种。求二乘者名不善求。大乘者名为善求。
及以九喻谓责主有余
经无主字。经云。深观此爱凡有九种。一如责有余。二如罗剎女妇。三如妙华茎有毒蛇。四如恶食。性所不便而强食之。五如淫女。六如摩楼伽子。七如疮中息肉。八如暴风。九如彗星。云何名为责有余。如穷人负他钱财。虽偿欲毕犹系在狱而不得脱。声闻缘觉亦复如是。以有爱习之余气。罗剎女妇者。如人得罗剎女。纳以为妇。是罗剎女随所生子。生已便食。后食其夫爱罗剎女亦复如是。初食善根子。后食众生。令堕三涂。疏云。初为二乘作譬。二乘断习。如还财未尽。下八为凡夫作譬。责音债。
见灭烦恼断故乃至净
经云。菩萨求大涅盘见。灭见灭谛。所谓断一切烦恼。若烦恼断则名为常。灭烦恼火则名寂灭。烦恼灭故则得受乐。诸佛菩萨求因缘故。故名为净。
论。佛藏十喻
一萎华佛身。二岩蜂淳蜜。三糠[禾*会]中米。四粪秽真金。五贫女宝藏。六庵罗内实。七弊衣金像。八贫女贵胎。九焦模内像。荆溪云。文虽有十。义但似九。以初二文同一义故。
音场
场应作场。
居色究竟等
卢舍那佛初寂灭道场中坐金刚华光王座。乃至第十居摩酰首罗宫。即色究竟天也。凡历十住处。
利用出入谓之神
易曰。备物致用。立成器以为天下利。定吉凶於始。以前民用。出入者。阴阳往来不穷谓之也。
化事
化身为伴。
默不俱
答一时能说法。不比毗昙也。搜要云。何一时能说法耶。答不同小乘。故能一时语默。
阿含无诤经。如水如火如巾
水将恶用。火将沃死。巾用拭不净。皆无嫌。更捡经。
略述纲要
今取净名疏注释。彼文约土。
一质一见
罗汉辟支佛。三种意生身。界内结尽。同生无余。所见无异。今文约谛佛。谓推理中四谛之质。见相中释迦之身。四果支佛见谛是无。佛是生身更无有异。
异质一见
彼云。如娑婆极乐。垢净质异。菩萨用天眼见。但一有余。今文如四谛。四谛既异。四教主殊。圆人以佛眼观之。四佛尽是法身。四谛皆名法界。
异质异见
彼云。如娑婆极乐。此土见秽。彼土见净。今文推理中四四谛异。见相中胜劣形殊。四教根机。见谛见佛。各各有异。
一质异见
彼云。如身子螺髻於一有余见净秽异。今文只一四谛。众生随类各得解。
普贤道场
或劝发品。或行法经。或华严中。
上二下三
净土徒众之二。法灭起过等三。若华严顿中。净土则重重庄严。徒众则别圆无数。菩萨见十方法灭。前后异时。受苦起过亦复无量。此乳味中五多也。若阿含渐初。秽土则山川堆阜。徒众则三藏小乘。法是无常。终归灰灭。受苦则三界阴果。起过则爱见集因。此酪味中五少也。余三味多少准此。
一质异见。比说可知
法只是一。四见不同。谓常无常等。
儴佉
上人章反。下去牙反。翻为具。
六群
难陀．跋难陀二人。善星算阴阳说法。迦留陀夷．阐陀二人。深游财。善解毗尼。马师．满宿二人。善闲音乐戏笑。六常为群故名六群。
缋
胡对反。画也。
论。一念心起为迷解本
心妄识也。记引楞伽如来藏为本者。以如来藏在妄识中。若大论。池水亦喻妄也。彼云。譬如清净池水。狂象入中令其混浊。若珠入水即清净。不得言水无象无珠。心亦如是。烦恼入故能令心浊。善法入心令心清净。经以如来藏为善不善因。论云。清水浊水其意大同。
此约教证
搜要云。存教故地。存证故住。
身亦非是心。心亦非是身
新经云。心不住於身。身亦下住心。与前喻同。文云。心中无彩画。彩画中无心。然不离於心。有彩画可得。彼心恒不住。无量难思议。示现一切色。各各不相知。
与前二乘藏通等共
或云别前藏通者。以前二不修别故。今云共者。十住修体柝八门。十行中又学前两。
由曲
由应作犹。
绮语中重
常途绮语者。大论四十九云。为自心他心解愁事。说王法贼事。大海山林药草宝物诸方国土。如是等事无益於道。并名绮语。今坏人诵经坐禅等故制。
心境理教
心谓能犯之心。境谓所犯之境。理谓体性是恶。教谓如来禁戒。杀盗淫妄十恶中之最重。大小俱制。
大乘俱重
菩萨戒中。自瞋自说罪过。自赞毁他。如是等恶亦以教人。相涉入者。口中四恶但除绮语。余三过者。恶口兼妄与两舌。又两舌兼恶口与妄。妄亦兼二。此等并是犯於夷愆故重。
小乘则轻
毁訾语。两舌语。异语恼僧。嫌骂知事者。俱犯单提故轻。
余意地二
贪痴。
心境理三莫不皆重。唯教名轻
於贪痴二境起贪痴二心。理性是恶。不待佛制方名恶也。菩萨十重不制贪痴。小乘亦尔。虽贪痴二恶於心境理。犯者罪重。以佛不制故教名轻。
伊兰旃檀
观佛三昧海经云。譬如伊兰与旃檀生末利山中。而伊兰生旃檀丛中。伊兰臭如胮尸。熏四十由旬。
圣者声也。以其闻声知情
乐者所以鼓诗。有移风易俗之义。诗序云。诗者志之所之也。在心为志。发言为诗。情动於中而形於言也。治世之音安。以乐其政和。乱世之音怨。以思其政乖。亡国之音哀。以思其民困。故曰闻声知情。以天子正天下者在声。
周易意
系辞曰。一阴一阳之谓道。继者善也。成之者性也。仁者见之谓之仁。知者见之谓之智。百姓日用而不知。故君子之道鲜矣。注云。君子体以为用也。仁知则滞於所见。百姓日用而不知。体斯道者不亦鲜矣。故常无欲以观其妙。始可语至而言极也。
不合不散
诸法从因缘生故合。从因缘灭故散。若深观诸法不生不灭。是不合不散之义也。大论八十二问云。菩萨云何应习六波罗蜜法。答若色等诸法不合不散。色等诸法颠倒烦恼和合故合。以正智慧观故散。菩萨以智深观则无法非合。颠倒烦恼皆虚诳故非散。
本业璎珞经六性
经云。六性者。是一切菩萨功德庄严。菩萨二种法身。菩萨着百万亿阿僧祇功德为璎珞。所谓习种性。性种性。道种性。圣种性。等觉性。妙觉性。复名六坚。亦名坚性。亦名坚法。亦名坚修。亦名坚德。亦名坚顶。亦名坚觉。复名六忍。谓信。法。修。正。无垢。一切智。复名六慧。谓闻。思。修。无相。照寂。寂照(记云六定)。复名六观。谓住。行。向。地。无相。一切种智。经以住行向地等妙对释五种六义。
妙音加佛
日本元记中无妙音二字。经中妙音观音两品皆有佛。但妙音加菩萨耳。非谓加佛。
大论十四。父母爱重。即以身饴金翅鸟
下二云。释迦文佛以福力故。死生忉利。又思惟言。在天无益。愿生娑伽陀龙宫为龙太子。父母爱重。欲自取死就金翅鸟。於是鸟取龙子於树吞之。父母号哭。龙子既死。生阎浮提。为国王太子。名曰能施。生而能言。问诸左右。今此国中有何等物。尽皆持来以为布施。及至年长。至父王所索物布施。父与其分。又复施尽。我闻有如意宝珠随心所求。即白父母。从入大海求龙王头上如意宝珠。父母言。我唯有汝一儿耳。不须去也。我今藏中犹亦有物。当以给汝。儿言。藏物有限。我意无量。於是父母许之令去。然后问众人言。谁知水道。有一盲人名陀舍。曾七反入大海中。曾知海道。菩萨即命共行。答言。我两目失明。然后同往俱至大海等。
三修
有三种。邪三修。劣三修。胜三修。劣三者。观心无常。观受是苦。观法无我。
论怫
音佛。
止观辅行传弘决卷第三
一杀生加行
佛不可杀。但出佛身血成加行耳。
如优婆塞经业品。以后后业重於前前
经云。杀父则轻。杀母则重。杀阿罗汉重於杀母。出佛身血重杀阿罗汉。破僧复重出佛身血。
又心境相对四句分别
经云。一。物重意轻。如无恶心杀父母。二。物轻意重。如恶心杀众生。三。物重意重。如恶心杀父母。四。物轻意轻。如轻心杀畜生。
及方便等三时不同
经云。一方便。二犯根本。三犯已。如犯淫者。举心及摩畜等方便也。两根相到。犯根本也。事讫。犯已也。
佛亦曾从文殊闻
说般若经中文殊历阴入界说空法时。佛亦闻故。
论。十住婆沙偈云。是三昧住处少中多。乃至云初禅二三四中间发。是势力能生三昧。名住处。初禅二礼中三四多
论是龙树菩萨造。言十住者。解十地也。谓於十地中住。故名十住。故归敬偈云。敬礼一切佛。无上之大道。及诸菩萨众。坚心住十地是也。偈云。是三昧住处等者。论中释云。是三昧所住处。少相中相多相如是等应分别。如是事应当解释。住处者。是三昧或於初禅可得。或於二禅三禅四禅可得。或初禅中间得势力能生是三昧。或少者。人势力少又少时住故名为少。又见少佛世间故名为少。中多亦如是说是三昧。
经云。或时说有觉有观三地相应。或说喜乐等五受根相应。或说诸支相应。或说界系相应。或说非界系相应
又云。或说有觉有观。或说无觉有观。或说无觉无观。或喜相应。或乐相应。或不苦不乐相应。或有入出息。或无入出息。或定是善性。或有漏。或无漏。或欲界系。或色界系。或无色界系。或非欲界。或非色界。或非无色界系。是三昧是心数法。心相应。随心行法。共心生法。非色非现。能缘非业。业相应。随业行。非先世业果。报除因报。可修可知可证。亦以身证。亦以慧证。或可断或不可断。有漏应断无漏不可断。知见亦如是。不与七觉合。如是一切诸分别三昧义。皆应此中说。
不受别请。律开多缘。梵网唯制
别众食。律开七缘。一病时下至脚跟势不能行。二作衣时。者自恣竟无迦絺那衣。一月有则五月。三施衣时。如皆请戒。又道行时。船行时等。
若制止边并防意地
不应为也。止则成持。
若制作边单制意地者谓修定慧
定慧应修。作则成持。
余心念法
独住比丘无人对首。但心念也。有众法心念。有对首心念。作心念时。须具威仪。至三宝前合掌诵羯磨偈。偈除大德一心念之语。须使自耳闻之。故今云宣吐。
如悔轻吉
亦具威仪。但责心悔。不诵悔文。
绠
音梗。井桶绳。
论随喜胜上四番
随喜三世佛并菩萨。四番。又胜果报四番。
萼
正应作噩。
六梦
今六中阙喜。
父母不许。当服何药
经中不解服药。不敢臆注。
帑
女余反。此幡乃巾耳。
屩
音脚。草履也。
此文通俗
礼记云。七日散斋。谓祭祖宗时也。
二十四戒
具如备捡第二引文。
应受六重
优婆塞法也。不杀者。乃至蚁子。不盗者。乃至一钱。不妄者。不云我得不净观乃至阿那含。不淫者。不邪淫也。不说人过者。不说四众罪。第六不得酤酒等也。
僧鬘
此云对面施。
论鞋屩
上音鞋。应作屩。
大论师子吼
论二十五云。如师子王清净种中生。深山大谷中住。方颊大骨。身肉肥满。头大眼长。乃至牙利白净。鸟见者。高翔远逝。佛师子亦如是。从六波罗蜜四圣种大姓中生。寂灭大山深浚禅定谷中住。得一切智。头集诸根颊(云云)。四无畏牙破坏外道。长寿天久受天乐则知无常。生厌离心乃入涅盘。
盐醋之属
文句释信解品米面盐醋云。生空粗如米。法空细如面。此即正道四谛下十六谛。观无常如盐。苦如醋。此即助道。如米面难食。须盐醋和之。
十二因缘有十种
曾捡经。与今文全同。但无不二两字。
足数
上即六反。如受戒法。中国十人。边方五人。若十五中有一犯夷者。则十五之数不足。然足数者非唯犯夷。乱语人。愦闹人。入定人。痖人。聋人及未作白前睡人等。并不足数。
小无忏重之说
大乘经则有。小乘律则无。云无耳。南山钞忏六聚法。彼文云。初则理忏。二则事忏。此之二忏通道含俗。若论律忏。唯局道众。理忏者。观彼罪性由妄覆心。便结妄业。还须识妄本性无生。念念分心。业随迷遣。事忏者。严净道场。称叹虔仰。或因礼拜。或假持诵。又云。理忏者。恒观无性。以无性故妄我无托。事非我生。罪福无主。又云。诸法性空。此理照心。名为小乘。又事忏者。四分云。若比丘犯波罗夷。都无覆藏心。令如法忏悔。谓羯磨等(云云)。近世弘律师。形文斥荆溪小无忏重者。准钞文云有也。然大师玄文亦云。小乘戒藏。不许忏重。修多罗藏使犯重人念佛身。佛身者念空也。此与南山观罪性空是同也。钞文理忏。显是经部耳。
安用大乘忏夷。以足小乘僧数
此记后文引虚空藏经。得摩尼珠印印臂。作罪灭字。若得此相。还入僧中。如法说戒。南山行仪亦用此文。若准此意。足数可矣(云云)。今详此文云不足数者。是作法忏也。后云足数者。是取相忏也。
宝性论。缘生相坏
论云。二乘虽有无常等四对治。於如来法身复是颠倒。即是无明。住无漏界中有四种障。言缘者。无明住地与行作缘。相者。无明与行为因。生者。无明住地共无漏业。生三种意生身。坏者。三种意生身名不可思议变易生死。缘即无明支。相即行支。生即名色支。爱取有三支如前。坏即死支。
但推四句
彼云为因心故心。为不因心故心。为亦因心亦不因心故心。为非因心非不因心故心。
波利质多树法门
文在释签第八。
施己安处
安者。四事足也。以己四事施与令安。又从而安慰之。
有累之形
累者。婴缚之义也。文选云。秽物故多相累。虽今号比立。以寒暑身口房舍眷属。未有不为婴缚者。
受施为净
如比丘受檀越请者作净音。汉书以臣诣君曰请。亦净音也。故有朝请大夫也。
七言偈
偈云。我勑提颂赖咤王。慈心拥护受持经等。
准止例知观音之名
以释伏疑也。三业为应。若只曰观机边。似口业。故云约悉檀立名。
左手把杨枝
左表实。右表权。本是右把杨枝。左持净瓶。於权实与定慧义甚符合。今左杨右瓶。或恐写误。或别有意。
五阴四念
束五阴四念处想行属法。
加之以天方伏於人
自伏憍慢。能识理性者。方能伏人。君子之德。风偃草也。
根本既无。坐次安在
以犯夷人居大僧下。是无坐次。
一支一境虽复已坏
七支之中随犯其一。如身之一支犯淫之一境。不妨余支及杀盗余境。不曾犯者犹名清净。岂以余支余境未犯者而一例居大僧之下。
今言已未。约缘内外
已起约外。未起约内。
水龟
走兔下水字应作陆字。飞兔下陆字应作水字。
论。若无财物
有财物者。於财论檀。若无财物。於六作中能舍诸妄名檀。
毁戒如篇聚持犯中
五篇六聚。犯者报别。具如第一。犯夷报者。如他化自在天寿十六千岁。堕在泥犁中。於人间岁数计九百二十一亿六十千岁。乃至第五犯吉。如四天王寿五百岁。堕泥犁中。於人间岁数计九百千岁。
若齐圣断者
我与我所六十二见。初果断毕。
以礼亡财
如婚嫁之礼。但问名纳彩而已。不论财也。书云。取妻而论财者。商侣之事耳。
父母夫主佛法所护
在室为父母护。出嫁为夫主护。受戒者为佛法护。
动中规矩
规矩者。礼也。中字去声呼。非礼而动者小人也。
非谓施者及财物等
般若经颂云。能於所施物。施者及受人。等无分别心。是则施圆满。今文非彼所施物．能施人．所受者之三也。乃是根．尘及受者之三耳。
论。若住色声香味触法布施。是名住相
若计有施物．施者．受人。是名为住。所得果报止在人天。若达三事皆空。名无住相。乃是不住能施。不住所施。不住施物故空。财物是色。音乐是声。乃是衣物是触。皆达能施心．所施尘．所受人皆不可得。名无住相布施。
离事即五见
文在二十三。经云。远离五事。所谓五见。一身见。二边见。三邪见。四戒取。五见取。因见生六十二见。
计八万劫
以劫为有神之始。
如去等者
涅盘疏释云。如去等者。乃计如来即色涅盘。毕竟永灭。此是如去。若身不灭。是不如去．亦如去亦不如去等。
大经中有四善事堕三恶道
一为胜他故读诵经典。二为利养故受持禁戒。三为他属故而行布施。四为非想故系念思惟。
乃至四运六十四句
文在第五记初。
不出十法界者
具足应如前文明十法界。所以不再出者。事戒既斥。故不再出。
谓心想见。此属见惑
涅盘疏云。见倒在凡夫。心想倒是。学人无学则无倒。彼文如何今销之。若心想二倒在学人。乃思惑中倒耳。非见倒也。例如贪瞋痴是思惑。与见惑贪等有异。
只应更云六作
旧论文云六受亦如是。今添六作。乃成记中空指。
如五百比丘
或说无明是身因。或说爱无明是身因。乃至或说饮食是身因。
执急则断乃至一槩用之
斥比人用之也。今未知记王消何处文耶。若涅盘并疏。并不见执急之说。恐大论七十九有执管文。
管
涅盘疏音奸。正应作奸。
智被真制
制。尺制反。牵曳之义也。真字恐误。应作愚。
擭
一号反。手取也。
有见佛者即为说灭
增一阿含云。佛出世时。不度者令度。不解脱者令解脱。彼说灭六见之法。云何为六。言有我见。即说灭我见之法。无有我者。亦与说灭无有我见之法。言有我见无有我见。亦与说灭有我见无我见之法。复自观察说观察之法。自说无我之法。亦非我说亦非我不说之法。若如来出世。说此灭六见之法。
贤圣已来不曾杀妇人无他诸比丘问佛(云云)乃至兼谈妇人谄诳之情
又云。又我奔走能象马车乘。此沙门行不暴疾。而我奔走不能及之。此必是如来。是时[寄-可]掘便说偈言。尊今为我故。而说微妙偈。恶者令识真。皆由尊威神。即时舍利剑投於深[冢-豖+凡]中。央掘入城乞食。妇人临产甚难。见斯事已即往佛所白佛世尊言。我於向者入城乞食。见一妇人身体重妊。我作是念。众生受苦何至於斯。世尊告言。汝今往彼告妇人言。我贤圣生已来。未曾杀生。持此至城之言。使此妇人胎得无他央掘。央掘依教向母人说。时母人胎即时解脱。记文难晓。以此正之。
止观辅行传弘决助览卷第一

[book_title]卷第二
止观辅行传弘决助览卷第二
丹丘沙门　有严　注
止观辅行传弘决卷第四
医令嗽毒
嗽。音速。吮也。吮。食允反。
亦须复推
向作覆字也。若推者。如初句中相推。云若欲贪灭而贪欲不生者。为即为离。若即者。灭那能生。若离者。生而无因等。
故今文中不复委书
三四句。论中不复具作句法。但令列初句。
对余境时
今论中且从六受一中论贪。若对余五论之。又名未起。
通对十界。后若别起
今文且从一界将已未对论。若余界未起。乃是别论未耳。今遮此未。故云恐也。
乃至未贪欲心。非生非不生十六句
余三句令例初句。今为例作第四句。使前二句可作。应云为贪欲已。心灭。未贪欲心非生非不生。为贪欲已。心不灭。未贪欲心非生非生非不生。为贪欲已。心亦灭亦不灭。未贪欲心非生非不生。为贪欲已。心非灭非不灭。未贪欲心非生非不生。
何得亦具无等三句
上问已未。只可论不生。何得具生。故今拒之。若如问意。只可论不生者。正生中只合论生。又何得论不生耶。
事助
如方等历幡坛道具中修观者是。
观柱缘生
论云。梁柱椽栋名之为殿。上中下分和合名之为柱。片片和合故有分名。众礼和合故有片名。除三分柱因缘名字。更无柱名等(云云)。
七识正因种
彼经云。六入为种。七识处为种。此七识者非第七识之识也。此第七识乃了因种耳。今云正种者。疏引什法师释云。欲界为一。三禅三空为六。合为七识住。所以然者。三恶苦多识不乐住。第四禅识色微故。又无想天识不乐住第四无色。以非想法微故识不乐住。随识乐住即是法性。故得为种。已上止文。
怫
音佛。恕也。
因缘一法治邪痴故
十二因缘治断常痴。
若转计者从此句生
四句推无记不生。若转计者。为无记灭已不生。为无记不灭不生。为无记亦灭亦不灭不生。为无记非灭非不灭不生。
起空属空。起有属有
搜要云。非前二收。不出前二。或善或恶。或空或有也。
不善四句如无禁
贪欲即是道等四句。
喾
苦沃反。五帝中第三帝也。史记云。黄帝为有熊。帝颛顼为高阳。帝喾为高辛。帝尧为陶唐。帝舜为有虞。皆同姓而异国号。
嫄
音原。
而孕
所孕之子。谓不祥而弃之。遂名曰弃。乃周之始祖也。
齓
初觐反。毁齿也。
猃狁
猃。本作猃。音险。狁。音允。皆畜种。故字从犬。
熏鬻
熏。本作[打-丁+熏]。鬻。音育。夷名也。
綖
音延。此乃覆冠衣耳。应作线。与线同。公羊传云。中国不绝如线。
几尽
上巨依反。近也。谓近尽。
荒服
荒远之国也。东曰夷。南曰蛮。西曰戎。北曰狄。有不火食。衣以羽毛。都无礼教。
酣
胡甘反。嗜酉酒为乐。
歠
与啜同。
高阳之子
颛顼。姓高阳氏。
五马
兄弟五人。
睿
音慧。
莅
音利。
[袖-由+(梫-木)]
音浸。天边之妖气。
爝
音雀。
黑衣当王
江表僧多着黑衣。周武恶之。僧属阴。虑阴王以夺阳。
觇
勑艳反。窥觑也。
甄
音真。姓也。
九流
汉书九流。一名家流。二纵横家流。三杂家流。四农家流。五说家流。六权家流。七墨家流。八阴阳家流。九道家流。若尔者。道士本儒流耳。
岿
苦轨反。
髡
苦昆反。
嫱
音墙。
柤
音栌。
狙
子余反。猿属。性多诈。
齕
痕没反。亦啮也。
六牛经六年。展转六十牛
六牛六年各生子。为三十六子。并母成四十二也。牛子第五者。至第五年第六年各生一子。是第五各生两子也。第六牛只各生一子。牛孙共生十八子。是则母儿孙共为六十牛。经中以六牛展转。喻比丘从戒生禅。从禅生慧而成六神通。
但结提吉
从谏者吉。不从谏者提。
两夷一提
自行淫欲。又说过人法云。我知是。我见是。谓我得暖顶乃至四果等。是名两夷。以此教人。又犯一提。
论。依律摈治
律有三摈。一不见摈。二不忏摈。三恶邪不除摈。若人犯夷。人劝忏悔。答云。我不见罪。佛令作不见摈。又若犯者。人劝忏悔。答云。我虽见罪。不能忏悔。佛令作不忏摈。若如利咤言。淫欲不障道佛。令作恶邪不除摈。
首生白发
经云。如少壮人。首生白发。愧而剪除。持戒比丘诃责坏法之人。亦复如是。
邻国相攻
经云。譬如有王专行暴恶。会遇重病。有邻国王兴兵灭之。是时国王无力势故。方乃怖畏改心修善。如是邻王得福无量。持戒比丘亦复如是。驱遣诃责坏法之人。令行善法。得福无量。
体外之惑
疏云。体上之惑。
一闻三谛
诸法从缘生。是法缘及尽。是说苦集灭三谛。
见舅堕负
拘絺罗初难佛云。一切法不忍。佛答云。汝见是忍不。因而堕负门粗细中。
六神六师
第一臣名月光。所事师名富兰那。但言杀父母者无果报。五臣各事一师。皆外道辈。
闻说阴幻
佛告王言。何者是父。汝但於假名五阴妄生父想。若色是父。四阴应非。若四是父。色亦应非。色与非色性无和合。
无根信
章安释云。本时五根未立。今遂得信。故名也。
述己弘愿
愿云。我於佛前悔。愿后更不作。愿诸众生等。悉发菩提心。
初闻佛偈
住住央掘摩等。凡三百六十七偈。
匿王去后
匿王欲伐。且见央掘去佛不远。王礼供已叹佛云。能降如是恶人。佛为说法。得罗汉果。
四事为涅盘因
一者亲善友。二者专心听法。三者系念思惟。四者如法修行。
论痹
必至反。
街衖
衖。与巷同。
癴蜷
上吕员反。下巨员反。跛。躄病也。
[穴/(丬*臬)]
鱼际反。睡中语。
亦有不晓世语达远理者。如会稽道树寺顿悟禅师。能悟深理而不晓近事。出涅盘疏
涅盘疏云。昔徐仆射。理人甚善。为上虞令。犯事不闲。答问如天柱瑜。极解深义。不晓世语。言天柱瑜者。天柱。山也。在会稽。瑜。名也。时号顿悟禅师。不晓世语者。涅盘疏未治定本云。瑜常身病。有尼问疾云。阇梨无所苦已就灵姑卜云无苦。即问灵姑是谁。答云是剡。又问汝剡耶。答云是夜行。又问汝夜行耶。而竟不知越俗名鼠为灵姑等。故云不晓世语也。又如昔庄严门下有净藏法师。唯能并难。答无所以。彭城正公。能善解释。不便论义。
俱舍以九义立一瞿声
颂曰。方兽地光言。金刚眼天水。於斯九种义。智者立瞿声。九者。一方。二兽。三地。四光。五言。六金刚。七眼。八天。九水。皆名瞿声。
亦与四教四门四句意同
疏云。佛但说一。具四种意。如说有句。即具於无并双亦双非。但作有解不名智臣。此与四教义合。佛说生生灭。即不生灭双亦双非。但作三藏生灭之解即非智臣。此义又与四门义合。亦有门乃至双非门亦尔。
次第对盐等四
盐有器无水。双亦马双非。余四教四门。例之亦如是。
经中先合。对无常等四
经云。如来为计常者说无常相。令比丘修无常想。为计乐者说於苦相。欲令比丘多修苦想。为计我者说无我相。欲令比丘修无我想。或说空者无二十五有相。令比丘修学空相。
次对四常
不动者是解脱。中无有苦。故是名不动是正解脱。谓无相者。无有色声香味触等。故名无相。是正解脱。常不变易。名曰常住。或复说言一切众生有如来性。
此四亦是四门异名
不动有门。无相空门。不变双亦门。佛性双非门。不动藏。无相通。不变别。佛性圆。
十非
前论中已说。
六宗情期大同
史记。一阴阳。二儒。三墨。四名。五法。六道德。阴阳使人拘而多畏。儒者传而寡要。劳而少功。墨者俭而难遵。是以其事不可偏循。名者使人俭而善失真。法者严而少恩。道德者使人精神专一。动合无形。
庄生归於自尔
庄云。云为雨乎。雨为云乎。各自尔。
老氏专叹去奢
老云。圣人去奢去泰。注云。奢谓服饰饮食。泰谓宫室台榭。去之者。使人不过分也。
马祀
牛羊豕。三牲之祭。常闻之矣。言马祀者。记曰。大夫之丧荐马。
羊烝
烝。冬祭名也。冬以羊祭。
脯祀
仪礼。祭之以酒脯。
粟祭
礼云。求食家之粟以祭之。然则粟祭非杀生。不是烧然之因。今恐是肉祭耳。以肉粟同音。写者误矣。
前广后略
如十乘无四三昧则后略。
神力品约教次第
经云。如来所有一切诸法自在神力秘要之藏。甚深之事。法力藏事。次第对名用体宗。
序品约行次第
经云。以是知今佛欲说法华经。今佛放光明助发实相义。佛当雨法雨。充足求道者。诸求三乘人若有疑悔者。佛当为除断。
何殊体踏
邪解禅师修体心踏心观法下。记中云。虽体踏如空。非体法实智。虽推踏不受。非无作舍觉。
利镬等
镬字应作镢。居缚反。
鉏
与锄同。
止亦名观。即停止止
下论云。停止止是行善。属观门摄。
观亦名止。即贯穿观
下论云。贯穿观是止善。属定门摄。
翻识为智
翻七识为四智。谓成所作智。大圆镜智等。
纯陀一品明涅盘施
经云。纯陀者。名解妙义。白佛言。我等最后供养。为度无量众生故。佛言。施食者有二种果报。一者受已得菩提。二者受已入涅盘等。
例道入例
下例字应作倒。
三三为权
谓三乘各有人教。因是为三三。在昔无果。故三三俱权。
三结
一我见。二非因计因。三疑。
断离尽
断烦恼。离生死尽。
止观辅行传弘决卷第五
牛马互无
外道计无因无果。若言父母是众生因者。男女当具二根。又眼见男女不似父母等。第三计各异互无。如牛中无马。马中无牛。
随缘方便及息二边。俱明三止三观
随缘三止者。着空心息名止息止。心住中道名停止义。中道非边。是不止止义。三观可解息二边三止者。不着空假名止息止。心冥中道名停止止。中道非止非不止是不止止。观亦可解。
对斥小乘
斥云。唯阿那律天眼所见。为作相耶。无作相耶。假使作相。则与外道五通等。若不作相。即是无为。不应有见。
借彼知见之名。非全用义
经曰。云何为知自饿法投投渊赴火。自坠高岩。五热灸身等。云何不见菩萨。不见一人。行如是行得正解脱。亦知亦见者。为见众生。行於邪法必堕地狱。是名为见。知诸众生。从地狱出生於人中。若能修行得入解脱。又亦知亦见者。见常无常。苦乐。净不净。我无我。是名为见。云何为知。知诸如来不入涅盘。经中广解。
天亲无着
金刚论。
下之二句。复疎三谛
百非中四句之二也。以无有相貌句是三谛义。记云。无边无中故是三也。若三俱亡乃是绝四离百。
大论二十二云。菩萨修十善。各有五心。谓下。中。上。上上。上中上。初发五心。乃至具足五心。如是百心名为百福
五心。下(一)。中(二)。上(三)。上上(四)。中上(五)。
有五差别故。所谓人天及以四教
五种布施即五差别。净名疏释云。若持戒。恭敬。慈心。大福。自舍财。亦教他修福。如是等施皆人檀也。若胜品十善。持戒精进。恭敬听法。慈心孝顺。华香续明。皆天檀也。此皆事施。果报不同。三藏二乘观谛缘。菩萨观无常。舍身命财。如代鸽等。并藏檀也。通教体三事皆空。愍众生故舍身命财。别教行人种种施。圆教舍身者。生死后际等观。离老病死。得不坏常住命财亦尔。檀即佛性。大品云。一切法趣檀。已上并四教施也。后成佛时。五种一切能舍。众生来生其国。
但云愿摄。其义则通
如云菩萨为菩提故。离杀害心。以此善根。愿与一切众生共之。愿诸众生得寿命长。有大势力。获大神通。以是愿故。成佛之时。国士所有一切众生得寿命长。有势力。获神通。又菩萨离盗心。与众生共之。愿诸佛土纯是七宝。故成佛时。国土纯是七宝。众生富足。乃至远离邪见。与众生共之。菩萨成佛时。世界众生悉得受持摩诃般若波罗蜜。言通者。无五差别异。
观因缘智四种不同
下智观之得声闻乘。乃至上上智观之得佛乘。四智对四教准知。
论。种种行类相貌
智论七十二云。三事何异。有人言行。是阿[鞥-合+(白-日+田)]跋致菩萨。身口意异於他人。以此表甚深智慧也。类者。分别知诸菩萨是阿[鞥-合+(白-日+田)]跋致非阿[鞥-合+(白-日+田)]跋致耶。相貌者。除行类。种种因缘得知阿[鞥-合+(白-日+田)]跋致相。
不决臧否
下音鄙。语出毛诗荡之什。诗云。於乎小子。未知臧否臧善否非。郑玄笺云。不知善否。乃是不识是非之义耳。
慧单而智复
加一切成复。
且约前二
藏通。
若单约境。准智可知
若境是自境。名自性境。因智故境。名他性境。境智因缘名共性境。离境离智名无因境。
庄云。天其运乎
天运篇也。运。广雅云。转也。注云。不运而自行。
地其处乎
不处而自止。
日月诤於所乎
正文所争不争所而自代谢。
孰主张是。孰纪纲是
皆自尔也。记作氏。误。
孰居无事推而行是
无则无所能推。有则各自有事。然则无事事而推行。是者谁乎哉。各自行耳。已上并郭象注耳。
老计守雌
道经曰。知雄守雌为天下溪。常德不离犹归於婴儿。注云。雄以喻尊。雌以喻卑。去尊就卑。归老於婴儿。无所知也。
君弱臣强至二教
下文云。三藏从无明生。不由真起。此自性邪。见通教真是不生生。一切惑苦灭。此惑是由不生。此他性邪见。此界内惑。以惑为自。以真为他界外。以法性为自。无明为他。别教计黎耶生法。此执他性。圆教计法性生法。此计自性。前君弱臣强。今君强臣弱。
生等对四教精进
若二藏相应即生生精进。乃至圆教不生不生精进。
无言菩萨
大集第十三云。王舍城师子将军。生一子不啼泣。乃至七日眼不瞬。人谓之痖。父母立字名无言。后见佛广现神变等。无言即契理也。
论。作四说性执久破
与下化他境意同。下记云。自行若满必须化他。
一一悉中皆四说
下化他境中。一一悉中。各引四悉文证。
於一名下说无量义
涅盘三十一云。犹如涅盘。亦名无生。亦名无出。亦名无作。亦名无为。乃至亦名吉祥。
以蜈蚣等用喻独头
疏云。蜈蚣譬戏论嗔。守宫百足兀然譬独头无明。今记文以蜈蚣喻独头。似误。
三昧乐意成身。即三四五地心寂不动
生方便土。须已辨地也。今见等地而言成身者。或是超人。或是以空三昧且摄之耳。或是果中预谈因位。或以前而例后详之。
岂圆六根更入别位
三种意生摄别地。前斯为正意。若摄圆者。断通惑尽则摄入三昧乐。断尘沙则摄入觉法自性等位。然六根净位非次第人。故云岂入别耳。
是二中间即是中道
中间是指名色等五支苦果也。苦道即法身名中道。
六因四缘
因缘名义亦欲略知。今依俱舍出之。六因者。一能作因。谓一切无为法皆为能作因。二俱有因。如四相望本法互相假藉。本法为因。四相为果。四相为因。本法为果。俱时而有故名俱有因。如心王与心所亦互为也。三同类因。如过去善五蕴与现在善五蕴为同类因。现在善五蕴与过去善五蕴为等流果。又如过去解脱戒为同类因。今别脱戒与未来别脱戒为等流果。四相应因。此唯心所法。谓心王心所起必同时。五义平等。同一所依。同一所缘。同一行相。同一时业。更相随顺。义用相应。故名相应也。互为果边名为俱有。若相应边名相应也。五徧行因。谓苦谛下有五烦恼。即苦下五见疑无明。集下二见疑无明。此十一俱三义。一徧缘五部。二徧随眠五部。三徧与五部染法为因。此因为染污。能与五部染法为因名徧行(去声)。或徧缘五部名徧行(平声)。行即满也。六异熟因。谓能招果熟故名异熟因。三性之中但取善不善。就善法中唯取有漏善为异熟因。为无漏善破坏三有。不招异熟。非因也。为无记劣。不招异熟。言四缘者。一因缘。谓因如是缘故名因缘。缘以前六因中后之五因为体。唯除能作因。二等无间缘。谓前念心心所法齐等。与后心心所法为缘。或可后念心心所法齐等。因前念心心所法为缘。故云等无间缘。言等者。徧依及果。三所缘缘。所缘二字属境。缘之一字属心。谓心所缘法性劣。执境方生。犹劣人非杖不起。四增上缘。谓前六因中第一能作因即是增上缘体。故一切法皆增上缘○又婆沙中因缘相摄。初六因摄四缘。能作因摄三缘。谓等无间缘．所缘缘．增上缘。余五因摄因缘。缘谓俱有。同类相应。徧行异熟。又四缘摄六因。因缘缘摄五。谓异熟．俱有．相应．同类．徧行。若等无间缘．所缘缘。无因可摄。能作因摄增上缘。
楞伽第四佛语心品
心品第三云。於彼演说大乘。皆是如来地。十地则为初。初地则为八。第九则为七。七亦复为八。第二为第三。第四为第五。第三为第六无。所有何次。既云为次。所以互融。恐人疑今记文写者误。故捡经以决之。
为渐为顿
大慧问为渐净为顿净。佛言。是渐净非顿净。譬如陶师造器。渐成非顿。如来净诸众生。自心现流。亦复如是。
现流
经谓渐顿之化。佛从法性显现流出。
顿现一切
譬如明镜顿现众像而无分别。如来净诸众生。自心现流。亦复如是。顿现一切无相境界而无分别。乃至云。报佛亦尔。於色究竟天。顿能成熟一切众生。令修诸行。
五种种性佛
经云。若有闻说一一法自心显现。不思议境。不惊不怖。此是如来乘性。既云不惊怖。则是菩萨性也。经中不言菩萨性。
声闻
经云。若闻说蕴处界。举身毛竖。心乐修习。乃至我生已尽等。此是声闻性。
缘觉
经云。若闻缘觉乘。举身毛竖。悲泣流泪。舍离愦闹。或闻神通变化。其心信受。是名缘觉。今记不列缘觉。
不定
经云。不定性者。谓闻三种。谓佛及声闻．缘觉。随生信解。而顺修习。而成大慧。
无性
彼经四卷。成部文中无无性。只有各别性耳。各别中又说声闻。
五法
谓相．名．妄想．如如．正智。相者。形相色像等。名者。有如是相。名为缾等。妄想者。有施设众名。显示诸相缾等心心法。是名妄想。如如者。彼名彼相。毕竟不可得彼如是相。我及诸佛随顺入处。普为众生如实演说。是名正智。
及三自性
妄计自性。谓计自性从相生。於种类显现生计着故。二缘起自性。从所依所缘起。是缘起自性。三圆成自性。谓离名相事相二分别自性圣智。
二无我
人无我。法无我。
论。十地为如佛
大论五十中解云。菩萨坐七宝菩提树下。入第十地。名为法云。譬如大云澍雨。连下无间。心自然生无量无边清净诸佛法。乃至云降魔放光具十力等。十方诸佛大声唱言。某方某国某甲菩萨坐於道场。具佛事。是名十地当如佛。
乐定乐慧。转世现信解见得身证
此一说。未知记主据何处文耶。盖以乐定乐慧。自是上流般中一位开出。又复身证不入学人之位。此说与下文俱舍问答相违。学者辩之。
无学为九乃至不坏法
死至骨想是俱解脱之因。故果有神通。
一间
俱舍颂云。断惑八品一生名一间。疏释云。间为间隔。为有一生为间隔不证圆寂。
退护思住达
五字下各有一法字。谓退法乃至达法。
问。何缘身证不预其数
连上文。是俱舍语也。此问者是问学人十八中何不云身证。俱舍颂云。得灭定不还。转名为身证。彼释云。若不还果修灭定。转名身证。灭定无身。由身证得故名身证。故答之。灭定有漏。不是依因。故不预数。今记中於三果开为十一。内有身证。俱舍则无。或恐是误也。
止观辅行传弘决卷第六
论。断奠
上丁段反。下丁定反。涅盘疏云。无差也。
正量部
权衡刊定名量。无邪谬名正。西域论名也。
苦县
上音户。
东夏之神州
南山戒疏云。雪山已南。三方歫海。周九万里。厥号大夏。此方中岳亦中华。且据轩辕局谈中表。故河图云。昆仑东南方五千里。号曰神州。尔雅云。河出昆仑。佛经云。四海本源。香山所出。分流四海。俗云昆仑者。谓香山耳。
初约四句料简
论但三句。言四者。准前义加非渐非顿。故曰未若权实章中其名委悉。以下有非权非实句。
渐顿复兼偏圆
渐顿指释文中。
今回在前
经中佛如醍醐已方云。如牛新生。血乳未别。今论在声闻前列之。故云也。血者。无明烦恼也。乳者。众生善五阴也。
二相
经云。摩诃般若波罗蜜中。我无我无有二相。又云。一切法善不善等亦无有二相。
别教之终
地上。
愚夫禅
经云。二乘之人知人无我。见自他身。骨锁相连。无常。苦。不净相。渐次不舍增胜。至无想灭定。
观察禅
经云。自知共相人无我已。亦离外道自他俱我。於法无我随顺观察。
真如禅
经云。若分别我无我有二。是虚妄念。若如实知彼念不起。是名真如禅。
如来禅
经云。入佛地住。自证圣智。为诸众生作不思议事。是如来禅。
欲入第七住
七住名不退。六住名正心。有人云。六住退者是权耳。今为经中说退者。法财王子及八万人皆退。若舍利弗示作法财权退可然。岂八万人皆权退耶。又有人云。初住断见。断已不退。今六住退者。名伏为断。是故退耳。此亦非矣。若十信中立断名者。可是名伏为断。今十住中本是断位。如何名断为伏。太颠倒也。又有人云。六心退者。非第六正心中退也。乃是第一发心住位中横开为十。於此十中第六而退。此又穿凿太过矣。经中自云。十住之前一切凡夫法中发菩提心者。有恒河沙众生学行佛法。信想心中行者是退分善根。若一切二劫乃至十劫修行十信。得入十住。尔时从初一住至第六住。若修般若波罗蜜止观现前。复值诸佛菩萨所护。出到第七住。自此已前名为退分。若不值善知识。一劫二劫乃至十劫退菩萨心。不名习种性。若读此文。则知非初住中横开之六心也。今试议之。夫见惑牵四趣生。若断见已不堕四趣。思惑牵人天生。若断思尽出人天界。良由别人宿善不等。致令今世用观不同。若先断见。次断思者。此等行人必不言退。次第用观故也。若用断见断思二智。同在一念等观两惑者。记主谓之俱断。断之未尽。则此人多退。然则遇恶缘则退。值善缘则进。非谓俱断之人一例退也。昔人以截藕为喻。於义未明。今记引大论云。舍利弗六千劫。若优婆塞戒经云。舍利弗六万劫求菩提。所以退者。未得解脱。劫数不同。不须和会。
大经数等名异
此下记中引。
论旧医乳药
略如玄签。备捡。引涅盘注。
制多
塔也。
僧祇四受(云云)。五分五受(云云)。四分亦五
南山业疏云。僧祇八受。谓善来。自然。五。十。八。二十。遣信。曾归也。五分十二受。一自然。二一语。三二语。四十一众。五破恶见实。六第一受具。七善来。八三语。九八敬。十羯磨。十一二十僧。十二遣信也。四分各五有十。一善来。二破结。三三语。四边方五人。五中国十人。此五是僧也。一八敬。二二十众。三遣信。四小年曾归。五边方十众。此五是尼也。今文与业疏不同者。恐误。验知前文。小无忏重之误。是违记耳。
多伽见母明受不同
多论七受。谓自誓。见谛。三归。善来。三语。八法。羯磨。伽论十种。谓无师。自誓。见谛。问答。三归。五众。十众。二部僧。八重。遣信。见论八种。谓教授。三归。问答。善来。重法。遣信。八语。羯磨。毗尼母论十种。谓善来。建立。三语。羯磨。随师教。遣信。勑听。
上法
本初要期求戒。及才破结。果与戒一时俱得。故名上法。
白木调
有人以调作去声呼。非也。据梁书职贡图。作条。
五人受中须一人持律
此别部之意耳。四分则不然。须五皆明律。故业疏云。边地开五。要须持律。非假持律。焉得成遂。
百骂
八敬谓。百夏比丘尼礼初夏比丘足。不得骂僧。不得举僧过。依僧受戒。依僧忏残罪。半月请教戒。不得无僧处安居。依僧自恣。
是尼端正
十诵迦尸国有女。端正妹好。价直半国。大臣大官求之不得。此女遂乃出家。有诸恶辈皆习议云。若受戒时。我於路中须夺取之。诸尼闻已。不知云何。乃往白佛。佛言。从今听此半迦尸尼遣使受具足戒。
亦名十二语
三番白四名十二语。初番於尼中白四。次番为端正尼若自往大僧中受戒。路上恐为恶辈所夺。佛令丑尼僧中代为受戒。即遣使也。第三是丑尼却回来腾僧羯磨。又名白四。此非尼常行法。盖是也正女一缘耳。若常行法。沙弥尼先於比丘尼坛上白四羯磨受戒毕。此名本法尼也。次须於大僧处再秉白四羯磨。但两番也。
十利
戒戒之下皆有十利。一摄取於僧。二令僧欢喜。三令僧安乐。四未信者令信。五已信令增长。六难调者调顺。七惭愧者安乐。八断现在有漏。九断未来有漏。十正法久住。
一支一境
身三口四等支。杀盗淫妄等境。随其支境。犯者结罪轻重。
犯淫三趣
三趣者。四分谓人．畜．非人也。人则女人三道。男子二道。若觉并睡眠。及死而未坏或少坏。但使入毛头许。皆波罗夷。畜则牛马猪狗雁鸡之属。莫问心怀想疑。但是正道皆结夷。非人者摄天子．修罗．鬼神．地狱四类也。业疏云。人畜两趣。形现易知。天．鬼神等幽通难识。故合天与修罗．鬼畜为一趣。是则开成六道合成三趣耳。
相部对内
相部即河北相州厉律师之义也。犯边罪者多论障。在家外众并出家内众。若相州厉律师谓但障内众。故云对内。
作白已后入余心者
多论云。作白之时。具上四心。不名得戒。羯磨已后。方有四心。皆是得限。余心者。谓恶．无起．睡眠。
四心三性始末恒有
无作戒者。律钞云。无作一发续现。始末恒有。四心三性不藉缘辨也。故杂心论云。身动灭已。与余识俱。是法随生。故名无作。言四心者。三性之外加睡眠。
多罗树
西域记云。其树如此方棕栏。高七八尺。果熟则赤大如石榴。
乃至天乐。广如初句
广如经中第一句说。最末句云。若见男子随逐女人时。或见女人随逐男子时。便生贪着。如是菩萨成就欲法。毁破净戒。污辱梵行。令戒杂秽。不得名为净戒具足。乃至为生天受五欲乐。如是菩萨成就欲法。毁破净戒。污辱梵行。
式叉迦罗尼
此翻名学。即众学法也。律五篇之第五。
若据余部。余心亦得
四分之外皆名余部。成论云。出入常有善心转胜。故若八无作中言随心无作者。随生死心恒有无作。非谓随定慧。
十八法中
亦欲略知。今引律文注之。
一法非法
多论云。八正真轨是趣道因。名为法。彼说为非法。五邪不能生解为非。彼说为是。彼者指调达也。下去皆尔。
二律非律
八正真能调身口。离於七非称为律也。彼说为非。律五邪反前。彼说为律。
三犯不犯
多论云。不剃不剪。佛判有罪。名犯。彼谓有命若不剃剪。说为不犯。又律中不犯。心念作恶。未形身口。以恶微故不制有罪。说为不犯。彼说心起三毒最是过本。说名为犯。
四若轻若重
律犯遮恶为轻。彼为一切草木皆重。重者初篇。业思一形永障为重。彼见先作无犯。便言淫盗俱轻。
五有残无残
犯下四篇。非一生障。名曰有残。彼说无残。若犯初篇。永丧道芽。名曰无残。彼说有残。
六粗恶非粗恶
初二篇若身若口无惭心故犯浊重偷兰。名粗恶。非粗恶者。波逸提下及余偷兰也。彼皆反说。
七常所行非常所行
八正道常所用法。彼说非常。五法非常用法。彼说常所用。又了论云。非常行者。非佛所作所习也。彼即说是。常所行者。是佛所作。入定说法。受现法乐。是佛所习。彼又反说。
八制非制
五篇是佛金口所制。彼说非制。五法非佛所吐。彼说为制。
九说非说
五篇之中。四是重禁。余是轻约。此名正说。彼说为非。四禁为轻。余篇为重。是名非说。四禁为轻。余篇为重。是名非说。彼为是说。十八法皆多论中文。
毗尼与律
毗尼翻律。不可并列。
对心对境
能对之心。所对境也。境即杀盗淫妄等境。母论云。犯必托境。关心成业。
若罪若事
罪即杀盗等罪。事即五篇忏悔等事。
若双若单
双则双持双犯。单则单持单犯。言双者。戒疏约二以明持犯。一约心用。一切诸戒并具四行(止持．作持．止犯．作犯)。二约教行。此乃或具不具。言心用者。如止杀盗先修慈悲少欲等行。以行成故名为作持。望境不起名为止持。此即止中有作。此名双持。反此二持乃成双犯也。言教行者。若圣教听作制作(听作者。如二房等戒。制作者。如半月说戒)。亦具四行。如欲说戒羯磨。先止外缘。望离粗过。名为止持。后善行成。名为作持。名作中有止。二犯者。亦反上也。已上名双持双犯也。单持犯者。如淫盗等。约教为论。佛不许作。只有单持单犯耳。不作名持。作者名犯也。
煮烧等轻重之相
准目连问罪报经。若比丘比丘尼无惭愧心。轻慢佛语。犯突吉罗。众恶戒罪。如四天王寿五百岁。堕泥犁中。於人间岁数九百千岁。乃至犯波罗夷罪。如他化自在天。寿十六千岁。堕泥犁中。於人间岁数计九百二十一亿六十千岁。一犯既是。诸犯亦然。其余三篇不复录出。
随所诠一尘一心一观皆徧法界
六尘三心摄一切法。且如色尘则善恶法性等色。十界互具。即空故一切色一色。即假故一色一切色。即中故非一非一切色。尘既尔。余尘亦然。六尘既尔。三心亦然。岂同篇聚。但诠轻重双单等相而招报各别耶。
为篇
一夷。二残。三波逸提。四提舍尼。五突吉罗。
为聚
五徧中加偷兰。
文殊问经。彼列五夷二提一吉
五夷者。经云。若以心分别男．女．非男非女等。是菩萨犯波罗夷。若以心分别畜生．饿鬼。男．女．非男非女。诸天神男．女．非男非女。是菩萨犯波罗夷。若以身口行。不堪得三乘。若受出世间菩萨戒而不起慈悲心。是菩萨犯波罗夷。若以身口行。不堪得三乘。若他物。若小．若大．若长．若短．若有色．若有形．若住．若动．若覆藏．若移处．若有封印．若盛贮。若以心起盗想。犯波罗夷。若以身口行。不堪得三乘。若起妄语心。犯波罗夷。二提者。佛法僧物。若华香涂香。若衣服。若珍宝。若菩萨以践踏。犯波夜提。若佛塔。若佛所行处。及菩提树转法轮处。若以脚践蹋。犯波夜提。若不信者。不堪得三乘。一言者。若吐舌动眼。毁诸威仪。起此想者。犯突吉罗。若以身口行。不堪得三乘。
摩触
或比丘摩触女人身。或女人摩触比丘。身分不动而受乐者偷兰。动而受乐犯残。有因兰．果兰异。
僧中行白
忏僧残极有四法。谓别住六夜本日治出罪。行白者。与犯残人白四羯磨。其犯残者具威仪白云。大德僧听。我某甲犯故漏失。余罪准白。
下意
夺三十五事。是折伏法。勿得有违。执众劳苦。奉清净比丘。是调伏法。彼行覆藏者。应日三时见清净比丘。应作者。一切如法。不应违逆。至布萨日。应扫洒布萨处。供给调度。乃至自在小房中住。有客来遣出者。答云。不得二人共宿。不得与清净比丘共住经行。不得同一林坐。并是其意卑下。
夺三十五事
七种不同。初五夺眷属。一不得授人大戒。二不应授人依止。三不应畜沙弥。四不应受僧差教授比丘尼。五若僧差不应往○二五夺智能。一不应说戒。二若僧中问毗尼义不应答。三若僧差作羯磨不应作。四若僧中简集智慧者共评论众事。不在其列。五若僧差作信命者不应作○三五夺顺从。一不得早入聚落。二不得福暮还。三亲近比丘。四不应近白衣外道。五应顺从诸比丘教。不应异语○四五夺相续后犯。一不应更犯此罪。余亦不应犯(为残作诃责。指下篇为余)。二若相似若从此生(相似谓同一篇罪也。从此生者。谓为摩触诃责而与女屏坐)。三若复重於此(谓犯提被治后更犯残等)。四不应嫌羯磨。五不应诃羯磨人○五五夺供给。一若善比丘为敷坐具供养。不应受。二不应受他洗足。三不应受他安洗足物。四不应受他拭革屣。五不应受他揩摩拭身○六五制其恭敬。谓不应受善比丘礼拜。合掌。问讯。迎送。持衣钵○七五夺其证正化事。一不应举善比丘为作忆念作自言。二不应证他事。三不应遮布萨。四不应遮自恣。五不应共善比丘诤(云云)。然非但残夺三十五事。犯夷亦然耳。
本日等名为治摈
此忏犯残情过也。如行百夜别住。今已满五十夜。若再犯者。前五十夜俱失。当再行百夜。六夜中犯亦尔。以违僧命故前法坏。言六夜者。梵云摩那埵。此翻意喜。谓罪净故自喜。又众僧亦喜。如行满五夜又再犯。则五夜俱失。当再治之。谓本日治。
因兰
梵语偷兰。此翻大障。谓遮障善道也。因兰有三品。若初篇近方便是上品兰。初篇次方便并下二篇近方便是中品兰。远方便是下品兰。因兰亦名从生兰。若果兰者亦名自性兰。非二篇而生也。即是破僧并盗四钱及裸形见佛之类是果兰。
论不息世讥嫌
涅盘十一云。息世讥嫌戒者。不作贩卖轻秤小斗欺诳於人。因他形势取人财物。害心系缚破坏成功。然明而卧等。又不畜象马车乘。奴婢金银。谷米麦豆黍粟稻麻等。
无救之门
阿鼻翻无救也。
应引大经十二等
谓邪常等。
下四聚名破律仪
兰．提．悔．吉。
南山此文虽则有据(据唯识论)。判位太高
位者。论明五位。不离唯识。五位者。一资粮。二加行。三通达。四修习。五究竟○一资粮者。未能修唯识观。但修福智资益己身。故颂云。乃至未起识。求位唯识性。於二取随眠。犹未能伏断。此中通明四行。谓十信．十住．十行．十回向○二加行者。即暖等四善根也。暖位得圣道之前相。发下品四寻思观。谓一名。二义。三自性。四差别。此暖位。菩萨第六识於定中观此四法成空相分。二顶位。菩萨依明增定。作上品寻思观。重观察名义等四皆自心变。三忍位。忍境识空。伏除烦恼．所知二障。四世第一位。作无间定。发上品如实智○三通达者。作唯识观入见道也。至此已来。无数劫满。即在初地。然此见道略有二种。一真。二相。真见道者已根本无分别为体。证生法二空。实断二障也。相见道者。即十六心等菩萨。得此二见道时。生如来家。住极喜地○四修习行者。出前所说相见道也。乃至第十地终金刚心无间道已。并名修道也○五究竟者。从金刚心后解脱道中。尽未来际。唯佛独能。所作已辨也。此五位中。资粮四十心菩萨多在散位。但修六度万行耳。第二加行位。十向后心作影像唯识观。第三通达．第四修习位。修道亦作真实唯识观等(云云)。若佛果者。即究竟第五位也。故曰太高。然太高之言。颇为弘律者所非。谓律中自有初心忏罪之法故也。然则荆溪岂不知之耶。今太高之言。亦且据论一往语耳。
小乘中僧别两忏
僧者如四僧已上行白四羯磨忏夷者是也。别者如对首忏提等是也。
鞚
口贡反。勒缰也。
肉身法身至三趣不至三趣
象坏肉身不至三趣。恶知识坏法身至三趣。象是身怨。恶知识是法怨。
奏师子琴
阿修罗王取师子筋为琴弦。
加以醎水
涅盘经意。如渴者饮以醎水。愈增其渴也。
四动以对一修
动修。不动修。亦动亦不动修。非动非不动修。
十六句
余三句者。谓动不修。不动不修。亦动亦不动不修。非动非不动不修。又动亦修亦不修。不动亦修亦不修。亦动亦不动亦修亦不修。非动非不动亦修亦不修。又动非修非不修。乃至非动非不动非修非不修。十六句中各有其义。
愈
音俞。写误。经作疮字。彼云。如人疮病。
许畜重物
毡褥金宝。体用俱重。
合百一畜长等以为下根
百一本中根。畜长本下根。今文一往合为一。
说净
说净法有二。一展转净。得衣已十日满。未见明相前。求一比丘对首云。大德。一心念。此是我某甲长衣。未作净。今为净故施与大德。为展转净故。(彼受净者言)长老。一心念。汝有是长衣。未作净。为净故与我。我今受之。汝施谁。答曰。施与某甲。(受净者又言)长老。一心念。汝有是长衣。未作净。为净故施与我。我已受之。汝与某甲是衣。某甲已有。汝为某甲故善护持。使取着用。随因缘一说。二者真实净。才得物须作断心。决定舍之物。过他人边。
受持等事
除上根忍力成者。其余人并须说净。并加法已方可受持。若新者。须作法。舍旧三衣已方可加法。不加法者违佛所制。犹国俗服耳。然佛制三衣。须体量色三并须如法。方加法可然。
随坐　　随坐乃至一坐食耳。
不作余食。佛制足食已。舍威仪(如坐食时。前境堪足。忽低头取。与后分离状之例名舍)。不作余食法而食者。咽咽堕罪。僧祇。舍威仪有八种。谓行住坐卧长床短床乘般。且如床上坐已。若见师僧塔象在背后者。回身避坐。曳身不得离床。若离名舍威仪。若正食时。天雨於上。持盖。无者合床舁着覆处。舁时倒地。及诸缘离本坐处。更食者犯堕。作余食法者。一。从净人受已。共未足比丘互跪云。大德。我足食已。知是看是。作余食法。二。授与前人。三。舒手相及处。作三法。一。彼受为食。二。口云。我止。汝取食之。三。度与他。凡论食。是正食也。
僧中得衣
或分亡五众衣。或施主送衣。
略如食法
上起贪。下起瞋。中起痴。
小食
粥。
后食
过中非时。
有云加法
畜百一者是中根人。但有加法而无说净。若下根人。三衣六物之外。一切说净。
而为净施
大乘以佛菩萨为净施主。小乘以和尚阇梨为净施主。即衣药钵也。
我物属他
展转净施主。即衣药钵也。说净已。并属衣药钵所有。
禁性重之由
凡果物及饮食药饵等。并须从净人边受。不尔属盗。
持钵持衣
钵须铁瓦者。异外道故。衣须布[迭*毛]者。异俗流故。今之人。畜木钵。衣罗縠。非外道俗流而何。
斥三修
前已笺注。
二边皆有粗细
常途说觉观者。如眼见色名觉。细心分别形显等异名观。今修中观。知生死动有边名觉。空乱意涅盘边名观。故云也。
三觉谓欲恚害
欲觉者。经云。譬如端正净洁之人。不受一切秽污不净。如热铁丸。人无受者。恚觉者。譬如有王。以四毒蛇盛之一箧。令人养食。若令一蛇生嗔恚者。我当戮之。四大亦尔。若一嗔者则能杀人。害觉者。观察五阴如旃陀罗。常怀害心。五阴亦尔。常怀诸结恼害之心。
一一谛上皆有见爱
执俗谛起见名寒。起爱名热。观俗破见如暖。破爱如凉。中谛执破爱见。准说可知。
中根义开通别
论中先通言。次别说。
碓硙
上丁会切。舂也。下五对切。磨也。
不受坏生
但有生性者乞食人。一切不受。
贮宿残煮
残宿者。今日受已至明日。一切沙门释子受大戒者皆不清净。五分云。比丘受食已。或食未食。经夜名残宿。问。残之与宿为一为异。四句答之。一残而非宿(且受四药不加四法过中)。吉罗。二宿而非残。亦吉(禾爱食或共宿犯吉。不宿不犯)。三亦残亦宿。四非残非宿。可知。又残宿内宿亦作四句。一是残宿非内宿(今日受食安界外不共宿。非内宿)。得堕。二是内非残。三四类知。○煮者。比丘在净地同宿同煮及自煮等。
论。净名云。於食等者於法亦等。乃至於食等
疏约事理以释。事者舍贫从富舍富从贫。以食不等则慈悲观行皆悉不等。是为於食不等。於法不等。若贫富俱乞。於食若等。则慈悲观行亦等。理者大品云。一切法趣。味味为法界。含一切法。食有故法有。食无故法无。食不可得。故云何有趣非趣。此中道真禅悦食。
茕独
上巨荣切。无兄弟曰茕。老而无子曰独。
断金
上丁乱反。易系辞云。二人同心。其利断金。孔颕达云。二人若同齐其心。铁利能断截於金。金是坚刚之物。能断而截之。言其利之甚。
朝歌
上知遥反。地名也。纣王所都。魏文帝改为朝歌郡。周武帝又改为卫州。
庄以蔗支离乃至五管在上
文在庄子。与今文少别。彼人间世篇云。支离疎者。颐隐於脐。肩高於顶。会撮指天。五管在上。彼无燕字。支离疏者。谓形体支离不全之貌也。遂得疎其名。颐隐於脐者。脊曲而项缩也。会音脍。撮音最。乃项椎也。以脊曲头低故两肩疎而指天也。五管在上者。管本作筦。筦者腧也。谓五藏之腧皆在上。腧。式注反也。
若赐疾者粟乃至我则无用
非庄子之全文。乃记主取彼之意而为语耳。彼云。上征武士。则支离攘臂於其间(恃其无用故不自窜)。上有大役。则支离以有常疾不受功(不任作役)。上与病者粟。则受三锺与十束薪(役则不与。赐则受之)。夫支离其形者。犹足以养其身。终其天年。况支离其德者乎。
有力者负而趋之
庄子曰。藏舟於壑。将谓固矣。不知有力者负而趋之。
止观辅行传弘决卷第七
十境互发。十乘增减。一一法中皆有通塞
十境增者。具发於十。减者。或发三四等。若发而用观则通。不用观则塞。此乃境出十乘。增者具修於十。减者或修三四等。入位名通。不入名塞。此乃乘也。
对转兼具
如助开中对治等四。
论。六事六理
六事者。事释中三知识。及观心中佛威神覆护。并脱缨着弊。又一音说法等三是也。六理者。六度并法性各开为三。此六事六理三谛各具。是为十八。
频婆娑罗王以欲色故。入怨国在淫女房
论十七中略释。论谓歒国。独在淫女阿梵婆罗房中。
优填王以欲色故。截五百仙人手足
论不说截手足缘。
地神
即后土也。孝经纬曰。社。土地之主也。土地阇不可以尽敬。故封土为社以报土。今坛是也。礼记曰。共工氏之子后土为社。共工氏之霸九州也。其子曰后土。能平州故。祀以为社。共工者。伏羲在位一百一十年之后。即有女娲氏。次即共工氏。
五谷之神
孝经纬曰。稷。五谷之长。谷不可以徧祭。故立稷神以祭之。礼记曰。厉山氏之子柱及周弃为稷。柱能植百谷。夏之衰也。周弃继之。是故二人并为稷神。
田正
未详。
敢发
发开也。
裸而嘇
下山咸切。口啖也。
未齓
初觐切。应作齓。谓毁齿也。男八月而齿生。八岁而毁齿。女七月而齿生。七岁而毁齿。
既笄
音鸡。礼。女十有五而笄。谓以竹而簪发也。
周赂
音路。谓货赂也。
八音
金。石。丝。竹。匏。土。革。木。
土曰埙
今童子吹之。
皮曰鼓
应曰革。
竹曰管
篪也。长一尺四寸。围四寸。九孔。
丝曰弦
琴瑟。
石曰磬
木曰柷
方二尺四寸。中有椎。合乐之时。投椎於中而撞之。
论憋龙气
憋。卑列切。怒气也。
女第
越本作女。女应作次。
五之乱
越本作之。之应作色。
五臭乱鼻
春膻。夏焦。中央香。秋腥。冬朽。朽。许九切。气若有若无也。
困悛中颡
中。去声。悛本作惾。子公切。又音悛。七金切。恐误。释云。因惾犹刻贼。不通也。
喝口
经本浊亦作噣。音同。竹杖切。恐有释音。
滑心
音骨。谓汩乱也。
老语大同
老曰。五色令人目盲。五声令人耳聋。五味令人口爽。
缘起观
观十二因缘。破三世疑。
懵
莫孔切。
愦
公对切。心乱也。
嚬欠
嚬呻欠[去*欠]。
毗钵舍那
此翻慧。
二二立一
睡眠二。掉悔二。
睡眠徧不违。若有皆增一
论中此之二句本在无覆许十二句之后。疏释云。睡眠徧不违者。谓於善恶无记中徧有不违也。随何所有皆说此增。若善心中二十二则加至二十三。若前二十三则加至二十四。恶及无记准说可知。
十大地
受。想。思。触。欲。慧。念。作意。胜解。三摩地。
十大善地
信。不放逸。轻安。舍。惭。愧。无贪。无瞋。不害。勤。
及寻伺
即觉观之二同也。
有时增恶作
此恶作通善恶性。於善心中有无不定。故言有时。善心若有。於前心品更增作成二十三也。恶作者。谓缘恶作心追悔性。问。何等恶作说名为善。答。谓於善恶不作中心追悔性。谓於先时於善不作。於恶而作。后生追悔。名善恶作也。与此相违名为不善。谓先作善而作恶。后生追悔。名不善恶作也。故此二恶作。各依善恶二处而起。
大地十
同前。
大烦恼地六
痴。放逸。懈怠。不信。昏。掉。
大不善二
身边二见也。此二是有覆无记。
四烦恼．忿等。恶作二十一
此三类不同。一四烦恼。谓贪。瞋。痴。慢。二忿等者。谓等取十小随烦恼也。言十小者。谓忿。覆。悭。嫉。恼。害。謟。诳。憍。恨。三恶作者。谓不善心中恶作。此类各有二十一心所。
有覆有十八
谓大地十。大烦地六。及寻伺二。
无覆许十二
欲无覆心。异熟生心等也。此十二心所俱生。谓大地十与寻伺也。言许者。依萨婆多宗。恶作不通无记。故於无记心唯许十。有二不同。经部恶作通无记。心中更加恶作。故得有十三也。已上并俱舍疏。略欲知之。
麂
音己。
玃
居缚切。大猿也。
八肘
每一肘尺八寸。
下座
若多人坐禅。令最下一人。
不得拄胁
犯击枥戒也。佛在舍卫。六群一人击一人。几令命终。故今云不得。
以拄其前
拄胸也。
三摇不动
若坐禅人困。肩下座人以杖就胸前三摇而窹之。若摇之不动。就左边擉之。
螉
音翁。
广说法门
野干为天帝释自说因地作国王。以兵借於小国斗战伤害。又受诸女耽荒奢侈。进犯恶业。身死乃生地狱饿鬼。今生畜作野干身。又说十善十恶四等六度诸法道品。乃至野干七日命终之后生兜率天。
大论枝觚广大
觚。酒爵也。论三七中作柧文。云柧枝广大。又云其枝及柧。柧即柧棱。
论。如点头
以竹篙於船头拄点之。船欲东则西拄。欲西则东拄。
三教菩萨
教应作藏。
因果合论
欲界苦粗障。色界胜妙出。是上下六果。更有上下六因。具如禅门。
高声唱令闻
记脱间字。
余八是别
八应作九。
能答问者许是五品
论云。问观自生心。云何四不说。离戏论诤讼。心净如虚空。问观自生心。云何知自心。起十种境界。成一心三智。问观自生心。云何知十境。各成十法乘。游四方快乐。凡三十六问。许是五品者。非是口与笔答。乃是心答耳。
更以权实四章互显
文云。对三权说一实。四种止观皆实不虚。又四种皆权。乃至云。强说为权。强说为实。
且以中行破彼同居．方便二死
若云。被生死。过五百。须至妙觉名为越野。今初住甚以中道行。破同居方便二死耳。以实报之死未尽。故云且。
理虽无差
金刚智初地与等觉无差。但浅深异耳。
文虽各说
金刚名牢强称。割三惑。越一死。名虽不一。
牟子
汉灵帝崩后天下扰乱。时牟子为苍梧太守。
伏枥
音历。马舍。
髦俊
上毛音。尔雅曰。土中之俊如毛中之毛。谓最长者也。
辞不说一夫
多夫。
雪山大士被帝释试之
圣行品云。昔过去佛日未出。我於尔时作婆罗门求索大乘。乃至不闻方等名字。经无量岁求大乘故。修行苦行。时帝释自变其身作罗剎像。下至雪山而试之。宣过去佛所说半偈(云云)。我言。大士。汝何处得是之偈。罗剎言。我为饥渴苦恼。心闷乱语耳。大士更求余半偈。罗剎言。汝若舍身者。我当为说。大士敷座白言。愿和尚说余半偈(云云)。
拓其鼻
上都搕切。应作拓。或作榻。手打也。
具已第八卷
已应作如。
初二对三止三观
初二一对即法修也。法修皆次第。即前次第止观也。但前大意中是修。今是所发为异耳。然列中云互发有十。须谈十境。谓次第十。不次第十。至释次第但三四。次第止观者。须境境次第三止观也。
不名为顿
至法名顿耳。
论后发阴入
阴境常现。言发者下。记中云。谓发阴解也。阴解者。百界五阴咸空假中。
调伏
用三教调伏。经云。文殊有疾菩萨云何调伏其心。维摩诘言。有疾菩萨应作是念。我今此病皆从前世妄想颠倒诸烦恼生。无有实法。谁受病者。乃至设身有苦。念恶趣众生起大悲心。我既调伏。亦当调伏一切众生。但除其病而不除法。
慰喻
用三观慰喻。经云。文殊菩萨问居士言。菩萨云何慰喻有疾菩萨。居士言。说身无常。不说厌离。於身说身有苦。不说乐於涅盘。乃至云以己之疾愍於彼疾。当识宿世无数劫苦。当念饶益一切众生。忆所修福。念於净命。勿生忧恼。常起精进。疏云。三教被信行。三观被法行。
三十六问
云何於此经。究竟到彼岸等。
十功德
具如备捡第二卷末略笺。
六师
富兰那等。
十仙
一阇提首那。二婆咤。三先尼。四迦叶氏。五富那。六净梵志。七牍子梵志。八纳衣梵志。九弘广。十须跋陀。
如药涂屣堪任乘御
大经云。如良医人以咒咒药。用涂革屣。触诸毒虫。毒为之消。此大涅盘经亦复如是。若有众生犯四重禁五无间。罪悉能灭。令住菩提。如药涂屣能消众毒。
慢有八种
俱舍惑品但七慢。一大慢。二过慢。三过过慢。四我慢。五增上慢。六下慢。七邪慢。此记之末亦略释。今足憍慢成八。
头数不足
如阴境但色。不云余四。纵列五阴。不云十二入十八界。乃至二乘不云二教。及列菩萨又不云三菩萨。
总中欠一
但九境而已。
灭受想中阙此一故
第八灭受想背舍。今阙此一但成七耳。
利中禅复
禅应作单。
相生相克
肝生心是木生火则安。心克肝是火然木则病。
但有烦恼
使易为妍习。略节於此。初三十六句者。先立四句入涅盘。谓不断烦恼不入涅盘。凡夫也。断烦恼入涅盘。无学人也。亦断亦不断亦入亦不入。三学人也。非断非不断非入非不入。谓理是也。一一句各四。同根本四句成二十句。又四句出涅盘。谓不断出。断出。亦断不断亦出不出。非断不断非出不出。一一句各四。又成十六。共成三十六句。
诸法
谓诸法生。般若生。诸法不生般若不生。诸法生亦生不生般若亦生亦不生。诸法非生非不生般若亦非生非不生。四句各四。并根本四。亦三十六句。
法身
法身应化一一起四身。又四身入一身。身身亦四。共三十六句。
修发各四句
各者谓修发四句。发修四句。两四句中又句句各四。成三十二。
修发二四各初二句
修发二句者。谓修发。修而不发。发修二句者。谓发修。不发修。
修发既成十六句
谓修发。修而不发。修亦发亦不发。修非发非不发。句句各四。成十六句。
发修又成十六句
谓发修。发不修。发亦修亦不修。发非修非不修。句句各四。成十六。根本四句乃三十六句。
见中外外
下外字应作人。
互损互益
於十境中有观而无止则散。有止而无观则昏。此互损也。止观相资则互益。
俱损俱益
十境止观不明则俱损。明则俱明。
登地正同
正应作证。
小烦恼地十
前文注十小是也。俱舍心所法有四十二。今记但列三十八。更列根本四烦恼则四十二也。四谓贪。瞋。痴。慢。
十四不相应行
谓得。非得。同分。无想果。无想定。灭尽定。命根。生。住。异。灭。名身。句身。文身。
徧行五
谓作意。触。受。想。思。
别境五
谓欲。胜解。念。定。慧。
随烦恼二十
谓忿。恨。覆。恼。謟。诳。憍。害。嫉。悭。无惭。无愧。不信。懈怠。放逸。昏沉。掉举。失念。不正知。散乱。
不定四
谓睡眠。恶作。寻。伺。若大乘心所法有五十。今记中且列四十四。若更列根本六烦恼则五十也。六谓贪。瞋。慢。无明。疑。不正见。
及念佛
八念中第一念佛。
属未到
初禅前未到定。魔属欲界。未到色界故。
根遮四句
根利遮轻。根利遮重。根钝遮重。根钝遮轻。
欲六人四
六欲天并四洲人。皆善五阴摄也。
为顺初禅一劫寿
初禅第三天寿六十四中劫。今云一劫者。更加二十中劫乃一大劫也。更详。
八劫方至二禅
初禅初天二大劫。二天四大劫。三天八大劫。
第三天寿
三禅第三天六十四大劫。
九念处
三藏三乘三念处。三因大异故。通教三乘共一念处。三因大同故。别教方便中三念处三观次第故。登地一念处。圆教一念处。
前七属方便
藏三。通一。别三。
即后二境
二乘菩萨用七方便之法。
止观辅行传弘决助览卷第二

[book_title]卷第三
止观辅行传弘决助览卷第三
丹丘沙门　有严　注
止观辅行传弘决卷第八
有界内真
或理性二乘真。或有真种子。
亦通亦别
搜要云。阴唯是别。将别对通。故复名通。余九各皆有互通及以相异。只是一法得名不同。故名二是。
不得名阴。因别阴等也
今观阴果若阴因者。乃烦恼境耳。别阴通诸境。
论无我界别
搜要云。不同阴入。况复九耶。
烦恼果
阴等。
岂同逆病
搜要云。业病也。今以怖为病。不同业境禅定等余境。
如不净观治爱魔。五处如理
涅盘疏云。五尸表五不净观。治爱魔。五系表五门观。伏见魔。今云如理。恐是五门禅如其理而治见也。搜要云。五系魔别者。首楞严制非阴烦恼等。
岂同心数及上定等
搜要云。非心所定等。上定者。观心性等。
及别见
地住已上别见。非小乘道品所治。
因观无常谓为极果
搜要云。小乘未极。挫为上慢。岂同下八。
分三科异
论。初阴入界三。初以四念治阴。
余九能治准此可知
停心治五障。
约诸品进
下品惑进入中品。中品进入上品。名进分。於下品不进名住等。
论。未得记菩萨轻得记者
记引经云。我证阿[鞥-合+(白-日+田)]跋致。余人永无。若详此文。义似得记者轻未得记者也。又记引大品观空不证品。尝捡经。乃是梦中不证品耳。经云。魔来语无方便菩萨言。汝当来世得菩提。佛言。阿[鞥-合+(白-日+田)]跋致行类相貌。是人永无。因以名字轻弄余人(云云)。学者详之。
从事理说
搜要云。从事虽隔。理具十乘。
彼彼三千互徧亦尔
搜要云。心佛众生三谛理徧。一生一切生。一生一切佛。一佛一切佛。一佛一切生。理三若互。事三亦尔。心性寂灭。法界无事。
含於三世内外
疏云。无常已灭名过去。若未生名未来。已生未谢名现在。自身名内。他身名外。或五根名内。五境名外。
及以二无作
此是论偈也。色摄十一法。二无作者。论云。及以无表色。以无表色与无作义同。故记主变其言也。疏下文云。善无表色。恶无表色。故成二无作也。
摄诸心所
善恶通大地。各十心所。
输门
委输。
族持性等三义释界
族者。十八界同类因。各生等流果。生法之本有十八类。故名也。持者。地能成持用。水能成摄用。火能成熟用。风能成长用。性者。出体也。地坚。水湿。火暖。风动(并疏文也)。
二十二门
谓三世门。内外门。粗细门。胜劣门。远近门等。
非三聚摄
无为法非色心等聚摄。
无为在下二乘境乃至复在禅境
不相应行有十四种。若无为。若得非得。若灭尽定。若无想定。在下三境中。余者并在今法入中摄。故云并在此。
一谓毗昙王数同时
毗昙本是异时。成论本是同时。而一异与上不同者。或写误。或别有意。
华他
上胡骂切。下音陀。汉时人。
一綖
音延。非。应作线。
张顾之徒
梁张僧瑶。晋顾恺。并名画之人。
玄文对信
十乘对十信。
论。因灭是色。获得常色。受想行识亦复如是
经中释云。色是佛性者。三十二相是如来常色。常不可改。故说色名佛性。如来真实之乐名毕竟受。如来真实之想是为常想。行者名寿命行。因缘故得如来常住。寿命识者乃是如来平等之心。彼文甚广。今略节之。令知佛五阴耳。
闭手
手应作尸。
不与他同
古人前五如是凡权。后四如是圣实。
董卓
孝献帝相也。此时以山东豪杰并起。恐惧不宁。乃徙天子都长安。遂焚洛阳宫室。发掘陵墓。取宝贷污妃至等。
袁绍
如太袒将为人。志大而智小。色厉而胆薄。忌刻而少威。兵多而分画不明。后淳于兵攻之。遂发疾死等。
罿
音童。车上网。
涿
音卓。
羽葆车盖
葆即盖也。周礼孔义云。羽葆。鸟羽注於柄头如盖。谓之羽葆。亦谓之羽葆幢。
记鸽
大论。祇桓寺舍利弗从佛行。有鸽为鹰所逐。佛令舍利弗言。此鸽子几世作鸽。舍利弗以宿命智观至前八万大劫未得脱离。佛言。此鸽於恒河沙大劫中常作鸽身。经五百世中得利根。是时佛出世。度人无数。佛涅盘后。遗法在世。是人作五戒优婆塞。从比丘闻赞佛功德於是发心。愿欲作佛。后三祇劫行六度行。十地具足乃得作佛。
四时不同
周书月令有更火之文。谓春取榆柳之火。夏取枣杏之火。季夏取桑柘之火。秋取柞(音昨)楢(音由)之火。冬取槐檀之火。
春搜
音搜。索也。谓索取物以祭。
夏苗
为苗稼除害。
秋猕
音鲜。杀也。顺杀气。
冬狩
音兽。谓得兽。取之无所择。
因果之意
果应作缘。
岂能令於性法门尽
性下脱一善字。
纵烧恶谱
纵下略一佛字。具足应云纵佛烧恶谱。
古师谓无了因性
据善人。须有了因性。今云无者。涅盘疏．妙乐记皆云无果果性耳。
相为能迁
一者本相。二者随相。本相者。疏云。已辩命根。诸相者何。颂云。相谓诸有为。生住异灭性。疏云。有为者所相法也。诸有为者。五蕴法。因缘所造故。色心等法从因缘生。名为有为也。生住异灭性者。出体也。谓能起名生。能安名住。能衰名异。能坏名灭。二随相者。疏云。此生等相既是有为。应更别有生等四相。若更别有。应致无穷。彼复有生等相故。是则相上有相成无穷失耶。
物为所迁
物者。论云。命根体即寿。能持暖及识。疏云。命者三界寿及蕴等法。
颂云。此谓生生等
疏云。上句开。下句难。此者前四本相也。生生等者四小相也。谓前四相有生生等四种随相。故成有为也。又云。诸行有为。由四本相。本相有为。由四随相。生生等者。等取住住异异灭灭。上生字是小生。下生字是大生。小生生大生。故名生生。小相中住。住本相。故名住住。小相中异。异於本异。故名异异。小相中灭。灭於本相。故名灭灭。
於八一有能
此通无穷难也。岂非本相。如所相法一一应有四种随相。此复名四展转无穷。为通此难。故有斯颂。谓四种本相於八有能。四种随相於一有能。功能别故。无无穷也。且如生相生色法时。九法俱起。一是本法。谓色自体。此上必有四本四随。故成九法。於九法内。生不自生。能生余八。本相中住。住余八法。异灭亦尔。故四本相於八法中有功能。故此九法中。生不自生是生生生。住不自住是住住住。异灭亦尔。故本相中异不能自异。异余八法。本相中灭不能自灭。灭余八法。四本相於八法中有功能。故四随相於一法有能。谓有功能也。由此道理。无无穷失也。已上并俱舍文。今更写才法师注释文於下。彼云。剎那得得少多。义开为三。初。约一念三得者。论曰。以法生时并其自体。三法俱起。第一本法。第二法得。第三得得。谓相续中法得起故成就本法。及以得得得起故成就法得(法得得本法即是大得。得大得时。其得即小法之得故。得之得故。皆依主释。大得力强。成就二种。小得力劣。唯成一种。故一剎那三法中。大得二。小得一也)。如是。若善若染污法。一一自体三法俱起。第二剎那六法俱起。谓三法得及三得得。第三剎那十八俱起。谓於第一第二剎那所生诸法有法得(初念三种。望第二念中起三大得。得前三法。起三小得。得三大得故成六法。第三念中通望前二。谓初念三法。第二六法。总成九法。今第三念起九大得。得前法。起九小得。得九大得。故成十八也)。二。二念九得者。准此所论(然初念善心三法俱起者。唯说善心。不说相应。第二六法者。唯说第二念起得得。初不说第二自所起者。善心亦有三法。谓善心及大得小得。并此第二念六法便成九法。第三念等准此说)。三。若约所相能以论。即第一念有二十七具起(谓本法为一。此上有四大小相。并前成九。同一大得得之。此大得上复有九。谓大得及四大小相。此九即以得得之。其小得上又九。谓小得及大小相。此用大得得之)。故论又云。一切过去未来烦恼及随烦恼并生得善。剎那剎那相应。俱有无始无终生死轮转有无边得也(上注大小四相者。大则四本。小则四随。详解如论)。
谨示剎那一念三得二念九得图子
前之三教或推远理
藏通真理。自天而然。惑不能染。如灵外月别但中理。在九界外。地前仰信。真中二理皆本有之。故云远也。
或约事行
如离婆多见二鬼争尸。自推我今为有身耶。为无身耶。又盘特扫帚之类。皆自行也。
或约俗谛
出假之人。如歌利王。彼割截身体。无我人等相。又如菩萨施手时。愿得信手。施目时。愿得智眼等。
不同俱生及现行
第六识与色俱生现行。非同种子。
眠人亦有不睡时
睡应作梦。
观於一句生三十六法
前略引论中二法。
第三第四准此可解
亦灭亦不灭自生。亦灭亦不灭他生。共及无因例作。又非灭非不灭自生。非灭非不灭他生。共及无因亦例作之。
结成不思议乃至结成修德境
近人云。性德境不观。况当文自云。若不推捡。何殊鸟空。请读若不二字。又云。如前理性本无性过。约修门说。须明离计。约修推性。文自分明。何须固惑。又有人或将三境对於三即。或对三根。非矣。今谓只是修观一人。以智照境。境发於智。若破执以为人演说。名化他境。义虽有三。旨归是一。又有人云。性德不观。谓本自二空也。修德须观。谓推捡入空也。若尔。乃是修德自推修德耳。又有人云。性德但闻即悟。引除病品云。直闻是言。病即除愈。若观性德悟。乃是服药除病耳。且除病品文乃是大纲。分利钝二根。及信法两行。何尝分对修性二境。纵将性德以对信行。不须修观者。且法华文句辩三周根性不同。喻云。如三刀斫本。利一。中二。钝三。记释云。此中闻悟似是信行。非不兼法。值佛闻悟信尚兼法。岂有末劫根钝障重闻而悟耶。此大不可。又有人云。性德不观。何以知之。荆溪云。理则直达法性。今问直达之言是修观否。若不修者。能达之心又是何法。请熟思之。今试陈之。夫性德者。众生之性常。诸佛之果理。三世菩萨之妙依止地。或析骨书经。或剜灯乞偈。药王烧手。普明刎头。只为求此也。十方如来千万亿劫说不可尽者。盖是此也。众生久劫以昏散故迷於性德。今大师令以止观观於昏散。昏散之性执若去。明静之性德自彰。况复昏散本无今有。圆觉经云。一切众生於无生中(性德)妄见生灭(性执)。如来因地知是空华。即无轮转。亦无身心受彼生死。非作故无(推捡入空)。本性无故(本自二空)。况又修性之言散在广文。今且引一十五文以证性德须观。先引佛言。首楞严经云。譬如琴瑟箜篌琵琶(五阴)。虽有妙音(性德)。若无妙指。必不能发(修德)。若更开喻合法。使三境具足者。琴声不从弦生。不从指生。不从弦指共生。不从无因生。有因缘故。亦可云从弦生。从指生等(化他)。又大经云。有国王爱箜篌声。遂断弦求声。声不可得。有大臣云。取声之法须有方便。声乃出耳。众生佛性亦复如是。无有住处(性德)。以方便故(推捡)乃可得见。成菩提道(即发初住)。华严经云。应观(修德)法界性(性德也。一句之中文略义广。下去准之)。观经云。正念思惟一实境界。大经云。能观心性名为上定。大师云。本性寂灭(性德)。若不修道(修德)。无由契会。又云。境虽无相。常为智缘。又初缘实相造境即中。又云。正法者即观法性之慧也。又云。初心研理。稍入相似。荆溪云。由修照性。又云。智能显理。智生则理生。又云。智能照境。又云。一心三智照中道理。又云。一念心具十法界。还观此心具足三谛。上所引文。意须观性。读者思之。
为徧责故
论中三十六问。一一问中但以自生一句而责耳。如云。问观自生心云何四不说。又云。问观自生心云何是魔行等。今言徧约四性者。是举一自以例他及无因也。故次云。直举自等责推也。於三十六境。以四性推捡令空所推之境。论云。云何是魔行。云何是外道。云何是三乘。云何巧度。云何是别教是圆教。云何是四三昧。云何是二十五方便。云何起十境成一心三智。云何十境成十乘法。乃至坐道场降魔转法等。以自生一句责於魔外．三界．六道．三乘．四教．十境．十乘。从因至果。若四土等。故云徧也。是三十六境。从自生耶．他生耶．共．无因生耶。
徧生法故
徧责为破。徧生为立。是知四性破已。若魔若外若教若观若正若依若因若果。一皆是法界大都。
冥初
外道计八万劫初始能生觉。八万劫外冥然不知。
翾
许缘切。
梦非梦短
多一短字。
齐物
庄子有齐物论。谓以性均故齐。
若均山毫
齐物云。天下莫大於秋毫之末。而太山为小。注云。夫以形相对。则太山大於秋毫也。若各据其性分。物冥其极。则形大未为有余。形小不为不足。苟各足其性。则秋毫不独小。而太山不独大矣。毫者兔毫。在秋而成。故王逸注楚辞云。锐毛也。兔毛至秋而细。故以喻之为小也。
等凫鹤
外篇骈拇云。凫胫虽短。续之则忧。鹤胫虽长。断之则悲。注云。各自有正。不可以此正彼而损益之。又云。故性长非所短。性断非所续。无所去忧。注云。知其性分非所断续而任之。则无所去忧而忧自去也。凫。野鸭也。胫形定功。释名云。茎也。直而长。如物茎。庄子喻意谓。凫胫本短。或截鹤胫以续凫胫。则有乖性分也。断。丁管切。
福有五种
尚书鸿范亦尔。
字从于月反
只合云字从月。今似多于反两字。
如此昙
此应作比。
有因缘不可见
经中八种皆是因缘。如云。远不可见者。如空中鸟迹。乱想故不可见。如心不专一。障故不见。如云表星。多故不可见。如稻中麻。相似不不可见。如豆在豆聚。今记中文与经五文少异。故捡经以示之。
损之又损之以至於无为
损谓销损。皆道德经语耳。
恣之使天下自得
注云。夫至仁者百节皆适。则终日不自识也。圣人在上。非有为也。恣之使各自得而已耳。自得其为则众务自适。群生自足。天下安得不自忘我哉。各自忘矣。主其安在乎。斯所以兼忘也。
止观辅行传弘决卷第九
见品见品
次见应作思字。
多入空。少入假
下文胜别观。又云多入假。少入空中等。
不合不散
前文已注。今云合谓一念真空也。散谓三千俗假也。法性清净中理也。
若未破故
故应作者。
若十六行为三三昧门
苦谛下空无我是空门。灭谛下四行是无相门。集道下八行并苦下两行是无作门。具如下释。
以智慧为门
云云者。一权智为实智门。二实智为门通至实相。事通於理也。
以理为门
云云者。文在法华疏。彼云。实相为门有二义。一当体虚通为门。如净名不二门。华严法界门。二能通方便作门。引刘虬云。通物之功乃由乎一。故一为方便作门。如三乘皆从实相流出。
如星之月
之应作中。
吹唾
大品经云。三千大千世界中诸火一时皆然。譬如劫尽烧时。菩萨摩诃萨欲一吹令灭。当学般若。论三十二释云。火多无量。口风甚少。何能灭之。答菩萨行般若波罗蜜时。因得神通。能变身令大。口风亦大。故能灭之。又以神力。小风能灭。如小金刚能灭大山。菩萨以火为害处广。怜愍众生。故以神力灭之。此是事释也。若就理解。三千即空。一唾也。三千即假。一吹也。即唾即吹同时者。即中也。
名一众生
或多一字。或一字应作为。
不出自他智断等
四句中前三句是能是自。后生生一句是他是所。所破惑是事。能破空是理。於六句中。判前三教解惑是思议。圆教解惑是不思议。智断可见。
不至至
经云不至者是大涅盘。凡夫造罪故未至不至也。不至至者名大涅盘。不造诸恶名不至至。至不至者。至者名二十二五有。菩萨永离。故名不至。为度众生故亦名至也。至至者。至名二十五十有凡夫。初二三果烦恼因缘故名至至。
如来证涅盘等四句
疏释云。不闻不闻是涅盘。无始无终不生生是涅盘。无始而始生不生是涅盘。无终而终生死亦然。生生是生死。无始无终不生生是无始而始。生不生是无始无终。
界性
恶五阴是也。
例此以释不生生亦应可见
不生生是了因性。生不生是缘因性。不生不生是正因性。生生是境界性。
依章安解复是一涂
章安云。初句证智。次句明证理。第三句明证断。第四句明证应。复次不闻闻是证圣行。闻不闻是证梵行。不闻不闻是证天行。闻闻是证婴儿行。又云。不闻闻是圆净记主一涂之说。意云并不似智断因果释也。
别作一途
大都四句摄诸法尽。今且以四句说无生破徧之一途耳。
地持六住
论中本有十二住。今且引六耳。十二住如备捡第四卷末。
即吹而唾
诸法不生。
即唾而吹
果由因克。
吹唾成就
智断圆。
前释生生指有漏法
前云生生者。一切有漏念念生故。明化用之所耳。
五行竟。次明十功德。云十事功德等
十事功德在高贵德王菩萨品中。经中涉五卷解释。一者不闻者闻。闻已能为利益等。二者修大涅盘。昔不得而今得之。三者得无缘慈。四者唯修九事不修净土。五者诸根完具。乃至十者入大涅盘等。具如备捡录出也。
始从初心终至地前
涅盘疏云。五行者。始於初心。终於初地。证天行故也。今云地前恐写误。
若作别义。开善最亲
记主一往许之。以其有从浅至深之义故也。若据章安所斥。未全为当。疏文云。第九功德。初发五事悉得成就。此不应深圣行。以大涅盘心修婴儿行。云得涅盘。此那忽浅。
若作圆义。光宅似当
光宅云。五行十德。体一义异。同是因善。起自外凡。终於穷学。感於习果。谓之为行。酬前习因谓之功德。乃是行因德果也。记主以其於外凡闻涅盘理。亦一往判为圆。章安引光宅云。习因习果乃菩萨之位。不开佛乘。故记云。似当耳。岂比法华五乘七善一例佛乘耶。然涅盘自有次第五行。故今少分许之为圆。若据经中。先明五行。次说十德。则五行多分在因。十德至地。下记中自释云。约次第边。由五行满得入初地。初地是第一功德。乃至以十德对十地。若作总别解者。始从初地至第十地。恒具五行及十功德。十德对地又复宛然。
非分别智能知
疏中无非字。
泥洹智不洎
洎应作测。
非有故非邪
邪应作斜。
白银琉璃渐渐互现
长阿含云。从月初一。白银面现。至十五日。银面全现。琉璃全隐。从十六日去。琉璃面现。至三十日。琉璃全现。白银全隐。经中又云。十六日去。黑衣侍臣一两上侍。至三十日。诸臣并上。故稍稍亏。从月初一日。诸臣渐下。至十五日。诸臣都下。故稍稍满。又云日天子放六十种光。夺月故亏。若月天子处正殿。后光对日天子。是故盛满耳。
六处结撮
以破见等文相周备。似次第意。故六处示妙使知文旨。
冥初世性二十五谛六谛
并在诸见境列释。大论总以十四难而摄六十二见。谓三世各四句并。
根本二有此难者不应为答
十四难者。谓世界及我常。世界及我无常。世界及我亦常亦无常。世界及我非有常非无常。又世界及我有边．无边．亦有边亦无边．非有边非无边。又死后有神去后世。无神去后世。亦有神亦无神去后世。非有神非无神去后世。是身是神身异神异。外人曰。若佛是一切智人。此十四难何以不答。答曰。此事无实故不答。诸法有常。诸法有断。都无此理。是故不答。譬如人问[谷-禾+牛]牛角得几斗乳。是为非问。故不应答。
以有边无边对无想为四句
谓有边无想。无边无想。双亦无想。双非无想。
但改无想以替有想
谓有色无想。无色无想等。
一切论可破等
等者又云一切法不忍。今文若加此一句。方可见责云。汝见是忍不。
三四中单复具异
单中双亦双非各一人。复中双亦双非各两人。具中双亦双非各四人。
应云亦有亦无有。亦有亦无无
论中却云。亦有亦无。亦有亦无双非尔。
假立於己
若云假立己称则易解。
若竖待者
以己他相待是横。若竖待者。以身待不身。不身待身。亦名己他。又以灭待不灭论己他。
三无为
俱舍颂云。无漏谓道谛。及三种无为。谓虚空二灭。此中空无碍。择灭谓离系。随事系各别。毕竟碍当生。
此中空无碍谓太虚空乃至穷隙等
疏释云。此中者於略所说三无为中。虚空但以无碍为性。由无碍故色於中行。又云道谛是有为无漏。三无者是无为无漏。今记云。谓太虚空为性等者。乃是记主释耳。非彼疏也。意谓无漏之法是无碍性。非是顽空。乃穷隙等之无碍也。
择灭谓离系
出择灭体也。择灭以离系。
随事系各别
三界九地各有九品烦恼。九九八十一品。断一品惑。证一择灭。是则八十一品择灭。故体各别。
毕竟碍当生
释择灭也。言碍当生者。此当生法。缘会即生。缘阙不生。於不生时。得非择灭。此非择灭碍当生法令永不起。名毕竟碍。
别得非择灭者
谓非择灭有实体性。缘阙位中起别得得。故非择灭。得不由择。但由阙缘。名非择灭。
如缘一色时乃至碍余色等
如眼与意识专一色时。所余不见闻等。色声香味触落谢过去也。於专一色时。合有一类五识缘彼已谢五境。由正专一色。余五识不得起。此未起五识毕竟不生。谓五境已谢。故五识唯现在。不合缘过去境故。未来五识得非择灭。言触等者。等取法界中有与能缘同时为所缘境。谓他心智所缘心所也。五识等等取意识中亦有能缘同时所缘境也。谓他心智唯缘现在缘心。不缘所缘所不缘心。正缘心时缘所。他心智得非择灭。正缘所时缘心。他心智得非择灭。此约同时合缘者说也。已上皆疏中释。
优陀那风触七处
如笺难引。
相续名住
住应作假。
以此为彼
若类上文。应云在彼。则以此为彼耳。
故灭得生
灭恐应作识。
生思
上文云无缘思不生。
言集散者。散所集故
大论云。生时无所从来。散时无所去处。是诸法皆如幻化。无来处故。集不可得。无去处故。散不可得。又生无故。集不可得。灭无故。散不可得。毕空故。集不可得。业因缘不失故。散不可得。
七者彼彼空空中中最下无复彼此
楞伽第二云。第一相空谓一切法自相共相空。分析推求自他及共皆不生故。第二名自性空。谓一切法自性不生。第三名无行空。所谓诸蕴本来涅盘。无有诸行。第四名行空。诸蕴由业及因和合而起。离我我所。第五名一切法不可说空。谓一切法妄计自性。无可言说。第六名第一义圣智大空。谓得自证圣智时。一切诸见过习悉离。第七彼彼空。谓於此无彼。譬如鹿子母堂无象马牛羊。我说彼堂空。非无比丘众。非堂无堂自性。非谓比丘无比丘自性。一切诸法自相共相。彼彼求不可得。名彼彼空。此彼彼空。空中最粗。汝应远离。
别在有情心所灭故
受想等灭是有情。异无为之非情。
又不与彼阙缘义同
如缘色时。余尘已谢。谢名阙缘。则余声耳识等不生名阙。
故但与彼生灭义同
今相待假於所缘处心有生灭。若非择灭中。眼识对色者则生。余声香识则灭。此之生灭与相待中生灭义同。
三无为法通是无生
无生之义虽同而异。若择力所得灭。此是真谛理之无生也。若阙缘等有碍而不得生者。虽名无生。此非真谛。故曰通。
如前总后亦判利钝
破有见前总论止观。若历三假得入。名利。若不入者。应回转六十四番。名钝。
故此等总
引大品．楞伽等三总文。
即同初文。前於单见名之为总
於单四见前用止观二法。彼假入空。彼双寂毕竟清净之止。能观所观犹如虚空之观。文在四见之前。故云总对四见名之为总。
今於一见对别名总
前单四见之初。总对四见名总。亦可名为总中总别。今无见中又论总别。亦可名为别中总别。
不同有见因成末文总别
彼文云。性相俱空者。是为总相从假入空观。
粗免夷愆
若云。我知是。我见是。是大妄语。犯波罗夷。
从有人下。难中论师。寄非辩异
此中分科或恐误。合在下文也。若此中分科。应云。破无生为二。初正破。次有人下。难中论师。初文二。初征起。
三结
一我见。二非因计因。三疑。我即身见。非因计因即戒取下第十记初释。
卫元嵩破坏佛法
上表灭佛法。有文在下。
押
押应作压。
之与华恒
恒应作垣。垣墙也。
无为无欲之语
老云。损之又损以至於无为。又云。常无欲以观其妙。
常名常道之说
老云。名可名。非常名。道可道。非常道。
守雌
老曰。知雄守雌。
守弱
刚强者死之徒。柔弱者生之徒。
患智
智慧出於大伪。又云。绝圣弃智。
患身
吾所以有大患者。吾所以有身。
身毒
音笃。
苦县
苦。音户。
谥老聃
聃字是谥。老非谥。
柱史
在帝王柱之傍。为史官。
庄任漆园
史记云。庄子。蒙人。乃梁国蒙县人也。为蒙之漆吏。终身不仕以快其志。
着述改足
足。即喻反。
轧轧若抽
思轧轧若其抽。如抽丝也。
止观辅行传弘决卷第十
於大助中
助应作即。
贆
音标。
蜬
又音含。
五部
部类也。四谛下惑为四。九地思合为一。共是五部也。
一月二时
一月两次行欲。可以养生。
三种色
记引大论。次引大品。文意是同。搜要云。大品过一切色。是灭可见有对色也。灭有对色。是灭不可见有对色也。不念种种色。是灭不可见无对色也。初色是色。次色是五根四尘。第三色即法入少分无表色也。空观成时无表亦破。
五根四尘
五根有对。声香味三不可见。
无教
无表之名。
故后两番
如论借别名通。菩萨位中。一番约三地不出观断见。又一番约忍智四地不出观断见。
初十二有八
谓初地有十功德。二地有八功德。三地有五功德等。
三五四有十
三地行五法。四地不舍十法。
五十二六六
五地远离十二法。六地具足六法。
七二十八五
七地不着二十法。八地具足五法。
九十二十佛
九地具足十二法。十地当知如佛。十五心虽已有七智八忍。未入果位故。道比忍犹名。
为因
世第一后。无漏因缘引苦法忍初心入见道。有无漏法生。名苦法智忍。此剎那心断苦下十惑(一心)。次起一剎那心。名苦法智择灭无为(二心)。次观上界苦。名苦类智忍(三心)。断上界苦谛下烦恼法后。得苦类智(四心)。次观欲界集。集法智忍(五心)。集法智(六心)。次观上界集。集类智忍(七心)。集类智(八心)。次观欲界灭。灭法忍智(九心)。灭法智(十心)。次观上界灭。灭类智忍(十一心)。灭类智(十二心)。次观欲界道。道法智忍(十三心)。道法智(十四心)。次观上界道类智忍(十五心)。已上名未入初果已前七智八忍。此十五心后无间道。断谛下见惑名初果向。次起一剎那道类智是第十六心。
大论五十三云。尔时须菩提作是念
论云。尔时众中天人菩萨作是念。般若波罗蜜。三世诸佛皆从此中生。须菩提小人。云何佛赞。欲说般若波罗蜜当如所说。是故言须菩提所说皆承佛力(云云)。今记中文略云须菩提作是念者。本是人天菩萨念耳。
依梵法治
众僧默摈。
隈水曰港
派水曰港。隈字恐误。
不知三空
所施物空。能施人空。受施者亦空。
乃至般若亦须知三事皆空
所观之境空。能观之智空。及能观之识空。中间尸．忍．进．禅。皆须一一三空。故云乃至。
俱舍颂曰。但由悲普施。被析身无忿。赞叹底迦佛。次无上菩提。於如是四位。一二又一二。如次修圆满。初一谓布施。次二谓戒忍。次一谓精进。次二谓禅智。如次对四句
捡疏略消。但由悲普施者。明施也。若施时乃至眼髓而无吝惜。但由悲心。非求人天生也。此明布施满也。被析身无忿者。明戒忍二也。若时菩萨被析身支。心无少忿。析身不报。戒满。心无忿。忍满也。赞叹底沙佛者。此身明精进。若时菩萨勇猛精进。见底沙佛。忘下一足。经七日无怠。净心赞佛(云云)。此精进满也。次无上菩提者。明定慧也。金刚喻定邻次成佛。名无上也。此定慧波罗蜜多满也。如是四位者。初是施位。第二无忿位也。第三精进位。第四次无上位。一二又一二者。一者初施位。一波罗蜜多也。二者无忿位。二波罗蜜多也。又一者。精进位波罗蜜多也。又二者。无上位二波罗蜜多也。如次对四句。是记主言。非俱舍语。
且寄一法
破假一法。开十六门。
离邪曲误
内正直是。外邪曲非。
孟浪行说
孟浪。庄子释云。率略也。文选注云。鄙野也。南山云。高谈虚论。世表有余。摄心顺教。一事不彻。今以行不符其说。非孟浪是何。
并如初释
说身无常。是经。不同凡夫等计以为常。净名疏语。不说厌离。是经。不同二乘。是疏。并如初释者。亦应例云。说身有苦。不同凡夫计之为乐。说身无我。不同凡夫计之为我。说身空寂。不同二乘一向入空。
从现入过
净名疏云。若毗昙明三世。有罪从未至现世入过去。得绳系属行人。若成论明三世。无罪但随心现。又正理论云。诸有为法差别作用。未已生名未来。此才生名现在。若已息名过去。
论。入假四法
入假意有入假因缘油法。
释第二句
谓身力雄庄乃至无能当者。
善八种术
谓吐。下。涂身。灌鼻。熏。洗。丸。散。又有八。谓治身。治眼。治胎。治小儿。乃至知星辰。
故在七地
十功德对十地。今七功德知是第七地。
饭牛
饭。上声。书注云。以杂草饲牛。
舜膳
膳应作禅。谓舜禅位与大禹。
禅
或应作单。音丹。
伊尹邀相
好大言之语。记主引之耳。文在史记殷纪中。孟子不取。孟子曰。伊尹耕之於有莘之野。禄之以天下。弗顾。
妄语亦尔徧於诸根
不见言见。不闻言闻。乃至触言不触。
郑卫
二国名。以二主淫乱。乃变雅乐为淫乐。今之俗乐是也。诗序云。乱世之音怨。以怒其政乖。亡国之音哀。以思其民困。
击缶
亦非古乐。今之打水瓯者是也。缶。烧土为之。八音中谓上。恐是吹埙耳。
论。有信解见得
前破见假。有信法二行在初果前。若入初果。转二行为信解见得。文中并皆云四悉是惑者。以菩萨出假。二乘之空是所破故尔。
獶
奴巧反。
墨劓剕宫大辟
墨则黥额。劓则削鼻。剕则刖足。宫则男子去其势。女则幽闲之。大辟。死。
句芒等
春神句芒。夏神祝融又后土。秋神蓐收。冬玄冥。
句陈
星名也。其星有六。在北极紫微宫中。
不可违尔
搜要云。不可率尔。
中问比说
如污秽阴。凡夫计坚。得观名澜。如污秽骨。得观名散。不可违。深致者。九想是因缘生法。即空即假即中。九名法界。摄一切法。
以教意释出
汤有半热半冷可别。能蠲渴消烦。如空慧破见思。此生灭也。吐物可出。药力所致。令腹中净。如无生也。灸则一穴。针则多处。治徧四肢。如无量也。丸散今无。众药合就。因缘生法即假中无作也。
苦集不同集
作记时。论中集上有苦字。今论中削去也。
扁鹊
扁。婢典切。后语即春秋后语。史记云。勃海郡郑人也。姓秦。名越人。
腠理
脊骨边。
司命所及
扁鹊传云。虽司命无可奈何。司命者。主寿命之神也。
儜
女庚反。
佛教明劫
佛经名混沌之名。今借混沌名耳。
失译
失译人名也。此经又名优婆塞行经。然亦独此经有孔子名也。至若须弥四域经。并灌顶部经。皆有名验。大师所指不缪。
唯识所计
识论师计三无二有。
须弥山者三界也
从一须弥至一须弥。喻从空门至无相门。从无相门至无愿门。以次文云。欲从菩萨三解脱门。游於无量佛法。
楞伽授声闻记
经有问答。无授记语。
三变化佛授声闻记。非法性佛
变化佛者。应佛也。法性佛者。法身也。法身无授记事。故次云。法性之身尚不记菩萨。楞伽云。法佛说法者。离心相应体故。内证圣行境界故。是名法佛说法之相等。以说法例无授记可知。
净名大品皆应有之
净名众中小贤圣皆如。亦应得受记。大品记三百比丘从是已后六十一劫当得作佛。皆号大相等。此是记未入余界者也。
方等云。第二第三授我等记
经云。昔於王舍城授声闻记。今复於舍卫国复授声闻记。昔於波罗奈授声闻记。乃至云第二第三授我等声闻记。文殊语舍利弗言。枯树生枝不。焦谷更牙不。夫授记法如虚空。无色无形。如来以如如性授汝等记。不即如不离等。今详是授声闻应佛记。非法性记。况又是斥夺之意耳。
初意自为已入灭者
入无余界。入方便土人也。
斥钝根菩萨
求声闻涅盘者。
除初同句
论除了。
更加假中
加了。
老子化作佛
老子谬说化胡王成佛。已自非矣。今云自化佛。更非也。又是一讹说耳。释迦本出周昭王时。老子出周定王时。相去三百四十五年。又何尝化胡耶。释迦既非胡人。又不曾为王。有云。老子死。葬在扶风。扶风。秦地也。庄子云。老子死。秦佚入吊。三号而出。史记云。蓬[〦/纟]而行。不知所终。验非化胡明矣。
道士王浮伪造
甄正论又云。宋文明造。今详造化胡经。时非一人也。王宋二人若知老子有西升经云。吾闻竺乾有古皇先生。不生不灭。善入无为。吾之师也。吾今将升就焉。则不敢伪造化胡经也。
莱茯根
章安云。尔雅作芦菔。郭璞萝茯。芦音卢。菔音扶福切。
止观辅行传弘决卷第十一
佛果不出二谛外
前二论之未释
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:28:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>