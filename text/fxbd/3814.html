<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="佛说越难经,越难经全文在线阅读,越难经全文在线下载,大玄古籍书库">
<meta name="description" content="一卷，西晋聂承远译。越难长者大富而悭，死为盲乞儿，乞食至其家，打于其子。佛因之说偈。_越难经_全文在线阅读_越难经_全文在线下载_大玄古籍书库">
<title>越难经_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">越难经</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]1123</span> <br/>
          说明： <span class="inputVal" id="bkdec">一卷，西晋聂承远译。越难长者大富而悭，死为盲乞儿，乞食至其家，打于其子。佛因之说偈。</span> <br/>
          封面： <span class="inputVal" id="bkimg">Z_3814.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]越难经
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]1123
[book_dec]一卷，西晋聂承远译。越难长者大富而悭，死为盲乞儿，乞食至其家，打于其子。佛因之说偈。
[book_img]Z_3814.jpg


[book_title]佛说越难经
西晋居士聂承远译
闻如是。一时佛在波罗奈私国。贤者飞鸟聚。彼时国中有四姓长者。名曰越难。大豪富珍奇珠宝牛马田宅甚众多。难为人悭贪嫉妒。不信道德不喜布施。日未没。常敕门监。有来乞丐者勿得通也。
难有一子名曰栴檀。亦复悭贪。难后寿尽还生其国中。为盲乞妇作子。其夫言。汝身有重病。今复怀躯。我贫穷无以衣食。汝便自去。妇受教出门外。未远得大聚粪。便止其中。至九月生一子。两目复盲。其母行乞食养之。至年七岁。其母言。我养汝大久。且自行拄杖。取食器行乞。当自悲言。世间贫者最为苦恼。今我薄命生贫家。两目复盲无所见。复为人所轻易。今有乞我少所饮食。愈我饥者。譬如天雨。渴者得饮。儿闻母说如是。便行家家乞丐。复到栴檀家。其子适到时守门者适小出。盲儿径入前到中庭。如母教说之。时栴檀在高观上闻其语。大怒呼守门者问之。谁内此盲乞儿者。门监大恐怖。即牵盲儿扑于门外。伤其头面。复折右臂。坏其食器饭散其地。身体大痛。儿呼悲啼。其母闻之即走到儿所言。何等弊人娆我子者。我子尚小。两目复盲。有何等过乃取如是。何壹感天。儿对母言。我到此门中乞。有高声人。呼多力人牵扑伤我。身体大痛如是。今且死不久。时门上有守神。便谓之言。汝得是痛。尚为小耳。其大在后。汝坐前世有财不布施故。得勤苦。世间富贵无有常。富贵而不布施。如无有财等也。死更苦痛乃愁悔当复何益。时观者甚众多。各各自语。其声远闻。
佛时从念道觉。与诸比丘俱入城分卫。佛问阿难。是何等声。匆匆乃如是。阿难便白佛。说盲子母本事已。便叉手白佛。愿哀矜到此儿所。佛默然不应。分卫还饭已。便往视之。见盲儿创痛。以手摩其头目便即开。折伤处即愈。因自识宿命。佛问。汝是前世长者字难不。对言。是也。
佛告阿难。人居世间甚勤苦愚痴。一世父子不相识知。
尔时佛说经。解散其意。　　人求子索财　　于此二事中
甚忧勤苦痛　　他人而得果　　有身不能保　　何况子与财
譬如夏月暑　　息止树下凉
须臾当复去　　世间无有常
阿难白佛。此儿命尽当趣何道。佛言。当入大泥梨中一宿佛说是经时。八万余人皆弃三垢得法眼。诸弟子皆欢喜。为佛作礼而去。
佛说越难经

        </div>
      </div>
    </div>
  </div>
</div>
<!--update:2025-08-30 09:33:43-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>