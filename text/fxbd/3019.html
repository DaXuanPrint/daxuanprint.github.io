<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="瑜伽师地论戒品纂释卷首,瑜伽师地论本地分中菩萨地初持瑜伽处戒品纂释卷上,瑜伽师地论本地分中菩萨地初持瑜伽处戒品纂释卷下,瑜伽师地论戒品纂释全文在线阅读,瑜伽师地论戒品纂释全文在线下载,大玄古籍书库">
<meta name="description" content="瑜伽师地论戒品纂释，二卷，宗喀巴释论，民国汤芗铭译纂。大藏经补编，第08册。_瑜伽师地论戒品纂释_全文在线阅读_瑜伽师地论戒品纂释_全文在线下载_大玄古籍书库">
<title>瑜伽师地论戒品纂释_汤芗铭_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">瑜伽师地论戒品纂释</span> <br/>
          作者： <span class="inputVal" id="bkauthor">汤芗铭</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]108986</span> <br/>
          说明： <span class="inputVal" id="bkdec">瑜伽师地论戒品纂释，二卷，宗喀巴释论，民国汤芗铭译纂。大藏经补编，第08册。</span> <br/>
          封面： <span class="inputVal" id="bkimg">Z_3019.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]瑜伽师地论戒品纂释
[book_author]汤芗铭
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]108986
[book_dec]瑜伽师地论戒品纂释，二卷，宗喀巴释论，民国汤芗铭译纂。大藏经补编，第08册。
[book_img]Z_3019.jpg


[book_title]瑜伽师地论戒品纂释卷首
民国．汤芗铭译纂
瑜伽师地论戒品纂释绪言
将释戒品，略绪十端：一、戒品出处；二、纂释所依；三、标题意趣；四、专据梵疏；五、广引经论；六、修行诀要；七、引论标名；八、戒品戒经；九、校勘汉藏；十、纂释缘起。
初、戒品出处　谓此戒品，出自瑜伽师地论，第四十卷本地分菩萨地初持瑜伽处。据奘师传，谓是弥勒菩萨亲说；藏本则云，是无着造。说造缘起固一事也。
二、纂释所依　今所纂释，除於校勘汉藏本论，及自引据少分注外，一切文义，悉以藏本宗喀巴师菩萨戒释论为所正依。徵诸藏土古来译师翻译经论，首先标明依据梵语，名某某经，名某某论。表有根据，遮诸伪造。亦为昭示依本正误。此所依据菩萨戒释论，已於正本标列藏名，今不再揭。
三、标题意趣　宗师释论，依於广宗无着菩萨所造戒品，月官菩萨所造律仪二十颂。复依深宗寂天菩萨集菩萨学论中所说菩萨根本重罪，及其摄颂。综集二宗圆满戒品，分科解释，文广义深，具详拙译菩提正道菩萨戒释论。今兹但依戒品一分，纂辑斯论略释其义。容有未符原论体例，复随此土习尚有所增略。恐启割裂失实过故，不欲标言上师所造，名自译纂。匪敢窃法，希远过耳。
四、专据梵疏　宗师自言：若引全论，依戒品文分别注释，诚恐太繁，不便初业。（且诸名相、读者可自检阅辞典。）故专依於义理一分，根据菩萨地释，戒品疏等，於受戒法，於防护法，於还净法，广为决择。考天竺菩萨所造大论，或菩萨地，或菩萨戒品诸种释论，藏土已有传译本，而中土未传者，计有八种，列名如左。
瑜伽师地论释（较奘师译多十余倍。）　　最胜子等诸菩萨造
菩萨地释　　　　　                          德光菩萨造
瑜伽师地论菩萨地释　　　　　                海云菩萨造
菩萨戒品疏　　　　　                        德光菩萨造
菩萨戒品大疏　　　　　                    最胜子菩萨造
菩萨律仪二十颂　　　　　                    月官菩萨造
律仪二十颂疏（亦名旧疏）　　　　          　寂寿大士造
菩萨律仪二十颂释难（亦名新疏）　　　　　  菩提贤大士造
如是八种，释全论者唯前一种，释菩萨地唯次二种，专释戒品广有五种。且释全论，或菩萨地，亦复兼释戒品文义。故知戒品，是论主要。又闻藏土研求甚深教理处所，有三大寺。此三寺中，首习五论：曰现观庄严论（慈氏造）；曰入中论（月称造）；曰俱舍论（世亲造）；曰因明论（法称造）；曰毗奈耶论（德光造）。而此大论瑜伽师地则不与焉。要依藏土判教道理，鲜有专事学此论者。然於素不专注之论，尚复译文如此其精，所传天竺菩萨疏释如此其多，彼土蕴藏法宝，至胜至广，於斯益信。
五、广引经论　云何释论？於彼两疏二释而外，复须广引佛说契经，及诸师论。当知戒品有多文义，非经不立，非论不显。今举五例：
（一）者、如戒品云：「律仪戒者：谓诸菩萨所受七众别解脱律仪。即是苾刍戒、苾刍尼戒、正学戒、勤策男戒、勤策女戒、近事男戒、近事女戒。」难者或曰：别解脱戒是声闻戒，彼能障碍菩萨律仪，岂诸菩萨所应依止？又别解脱命终即舍，若律仪戒即别解脱戒，菩萨殁已，便应舍失其律仪戒。云何天身菩萨无别解脱戒，而亦能得三聚净戒菩萨律仪？复次，出家菩萨，理应先受其所应受别解脱戒。若在家身，先未正受近事男女所应受戒，堪来正受菩萨戒否？受菩萨戒，能发戒否？能住戒否？如是诸义，若唯徵引论师论答，难者则谓一家言说，岂堪凭信。况本论师所造论中皆未有释。又若不依极堪信顺阿笈摩量，契一切智所说言教，亦不堪答难者所难。是故释论引论疏外，复广徵引三律仪经，圆满究竟证成其义。由是因缘，亦令昭示菩萨止息恶行之戒，除别解脱，定无其余文句制立。如律仪二十颂释难云：「此中非是别有止息杀生等轨。」何以故？菩萨所作唯有二事：谓令成熟自内相续，故有远离恶行之律仪戒，摄集妙行之摄善法戒；又令成熟於他相续，故有饶益有情之戒。如是三戒摄为二类：一、止息戒：谓正受持远离毕竟所不应作恶不善法，如杀生等诸种作业，即律仪戒；二、趣入戒：谓学一向定应作事，即摄一切善法之戒、饶益一切有情之戒。是故菩萨止息恶行，唯今所说之律仪戒。於此戒中，所应止息恶不善法，别解脱中制立已尽。若或有谓菩萨止息恶行之戒，於苾刍等七众戒外，别有制立止息恶行种种文句，定不应理。此为释论广引经论第一因缘。
（二）者、如戒品云：「若诸菩萨安住菩萨净戒律仪善权方便，为利他故，於诸性罪，少分现行。由是因缘，於菩萨戒无所违犯，生多功德。」此文以下，分说现行杀生等七，无所违犯，生多功德。难者或曰：既已证成彼律仪戒即是七众别解脱律仪，云何今得开许别解脱中所立性罪？又如论师所造摄大乘论云：「共不共学处殊胜者：谓诸菩萨一切性罪不现行故，与声闻共。」世亲释云：「一切性罪，谓杀生等，说名为共。」是杀生等七支性罪，不许现行，与声闻共。云何彼论又云：「甚深殊胜者：谓诸菩萨由是品类方便善巧，行杀生等十种作业，而无有罪，生无量福。」复次，若如戒品所说开许现行，何等菩萨得开许耶？几开在家，几开出家耶？如是等义，往昔天竺具法善现大师，谓此应依如来善说为据。当知此从决择菩萨律仪圣典之所出故。是故释论引诸论疏分释其义，复引方便善巧经，及大日经，以为依证。此为释论广引经论第二因缘。
（三）者、如戒品云：「若诸菩萨，欲於如是菩萨所学三种戒藏勤修学者，或是在家，或是出家，先於无上正等菩提发弘愿已。」既云应先发起愿心，即应有受发愿仪轨。何以故？以受趣入有仪轨故。（广释於纂释本文「受戒法」中）然论不现受愿心轨，慈氏五论亦复不现。是舍徵引余宗正论，无能圆成受戒轨法。此为释论广引诸论第三因缘。
（四）者、如戒品云：「若诸菩萨毁犯四种他胜处法，数数现行，都无惭愧，深生爱乐，见是功德，当知说名上品缠犯。」若尔，几许现行名数数耶？起於何时，乃至何时，方得名为都无惭愧耶？何名为爱，何名乐耶？为是执受他胜处法无有过失，即得名为见是功德耶？如是等类，论师论中无可寻求，故引经论，及诸疏释，广破广明，成立正义。设凭自臆创立新释，定堕释论所破诸说。此为释论广引经论第四因缘。
（五）者、如戒品云：「若诸菩萨以上品缠违犯如上他胜处法，失戒律仪，应当更受；若中品缠违犯如上他胜处法，应对於三补特伽罗，或过是数，应如发露除恶作法；若下品缠违犯如上他胜处法，及余违犯，应对於一补特伽罗发露悔法当知如前。」以是义故，菩萨应知何者所犯是中品缠，何者所犯是下品缠。从此了别对三对一补特伽罗如法露悔。然论唯说上品缠犯，未分余二，若不广引诸疏所释，或破其说，或申其义，无由成立中下缠量。此为释论广引诸论第五因缘。复次，当知徵引契经，及余菩萨所造正论，是顺天竺一切菩萨释论正轨。即依奘师所译最胜子等造瑜伽师地论释，亦足证明其理。谓彼释文，广引大梵问经、入楞伽经、大义经、广义经、辩说瑜伽师地经、月灯经、大分别六处经、海慧经、功德实性经、正行经、毗奈耶经、慧到彼岸经、分别义经、殊胜经、分别三乘功德经等，多种契经。复引赞佛论、集义论、显扬论等，多种释论。释境、行、果三种瑜伽。又复当知彼所引经，有中观宗所依据者，岂复专是唯识一宗？复次，如戒品云：「如是所起诸事菩萨学处，佛於彼彼素怛缆中随机散说。」若尔，如是菩萨学处，出何经耶？集菩萨学论云：「菩萨律仪者，出於广大乘。」是故释此菩萨律仪，理应根据广大乘经。
六、修行诀要　如来善说，悉是一切求解脱者能感现未利乐方便。是故契经，为教授中第一殊胜。然不具有成就定量诸种疏释，及诸善士胜妙诀要，於佛至言，专依自力令其悟入，是为甚难。抑令末世堪教化者，无法求得其中密意。故诸大辙，依所传承，造论、造诀。总其诀要清净有本，应於一切广大经论授予定解。若不尔者，非所应依。或有妄执正法自体，分为讲说、修行二类。便谓一切广大经论是讲说法，且谓是中无修持体，别有诀要、开示修要真实法门。起如是见，立如是论，是能障碍於诸经论生起最极殷重恭敬。如俱舍论云：「佛正法有二，以教证为体。」盖除教证二正法外，别无圣教。教正法者：谓是决择修行践法理趣作用轨则；证正法者：谓决择已，如所决择如实修行。是故二者为因为果，譬如驰马，先当示定所驰骋处，既示定已，即向其处而驰赴之。又如修习次第後篇云：「诸由闻所成慧，思所成慧，所通达者，即此便是修所成慧所应修者，非应修余。」故有久远受学多法，而於正法作用轨则都不晓了，欲行法时，更须别向余处寻求，是大谬误。今此戒品，於佛所说应取舍处，圆满成就定量教授。复据律仪二十颂文，及宗师所造释论，於定量中，授予定解，成妙诀要。能於所示趣入法门而正趣入，是为学戒希有方便。又复当知初修业者，多由忘念而起违犯。如摄决择分云：「若与过失相应，於有罪法不能如实明记有罪，是名忘念。」以是义故，天竺西藏两地行人，依二十颂日诵其文，令不忘失所受教授。若能如是恒恒熏习，便能如实如理修行。
七、引论标名　纂释文中，有称菩萨地、声闻地、摄决择分等者，系据藏本原文翻释。其有自引小注，则依中土习惯，列名某论某卷及以某品。又因宗师原造释论，首在依从戒品诸疏，於诸疏外，依佛说经。以故本论虽有多品，可资注释戒品文义，而不广引。今为勘对前後译文，及为显示戒品名相，亦有数处，略引本论某卷某品。或有所应徵引论文，其文太繁，则但注云已广释於本论某卷某品。用备读者自检阅耳。
八、戒品戒经　佛无专经说菩萨戒，故今释戒宗此戒品。如戒品云：「复次，如是所起诸事菩萨学处，佛於彼彼素怛缆中随机散说，今於此菩萨藏摩怛理迦综集而说。又此已往，龙猛菩萨造受菩提心仪轨，传菩萨戒。（广释於纂释本文「受戒法」中。）唐善无畏不空诸德传至中土，清净有据。若佛如来已曾亲说菩萨戒经，无着何须综集而说，龙猛何不依佛说授，而别造轨。佛无专经说菩萨戒，至可凭信。复次，造菩萨律仪颂、菩萨根本罪颂、注释戒品、菩萨地等天竺菩萨，亦无只字道及别有佛说菩萨戒经。
九、校勘汉藏　汉藏两译瑜伽本论，译主师传或有不同，所据梵本显然无二。惜乎汉译由我奘师命诸弟子分段缀文，以故名句前後异译，未能一贯。且有钞误，以讹传讹。其全论中诸不同处，俟诸他日校勘刊布。今於戒品，随译随校。译文差别，略有三端：
（一）者、戒品他品所出名相，同名异译。如戒品中，相应文句八种，译为「相应文句」、「助伴」、「随顺」、「清亮」、「有用」、「相称」、「应顺」、「常委分资粮法」。八十一卷摄释分中解释此八，则又译为「相应」、「助伴」、「随顺」、「清澈」、「清净资助」、「相称」、「常委分资粮」。前後歧异，实难明了此摄释文，是释戒品相应八种。又谓因第七「应顺者」三字，误作「应供故」，但有七种。至唐代遁伦大师，依文释云：「然此相应等句，测分为八，别取应顺为第七故。基判为八句而释之，谓七应顺常委，八分资粮法也。今皆不从，即判为七。」又如七种补特伽罗，戒品译名正学、勤策男、勤策女；二十六卷声闻地中，则又译为式叉摩那、劳策男、劳策女。如沙门性，九十九卷摄毗奈耶摩怛履迦中译沙门性，戒品则译为沙门。（菩萨为求入大地已，加行道位沙门性故，非求沙门。）如五邪命，戒品於第十一恶作中，译为「诡诈」、「虚谈」、「现相」、「方便研求」、「假利求利」；八十九卷摄事分中，译为「矫」、「诈」、「现相」、「研求」、「以利求利」；而於二十二卷声闻地出离地品，释此邪命义时，又译为「矫诈」、「邪妄语」、「假现相」、「苦研逼」、「利求利」。如云趣入，三十五卷发心品，译为发心趣入所摄；二十一卷趣入地品中，译为趣入自性；戒品则又以趣入戒，译转作戒。如云初夜後夜不卧，勤修加行，戒品则云，初夜後夜，常修觉悟；二十四卷声闻地出离地品，译为初夜後夜，常勤修习悎寤瑜伽；九十九卷调伏事总择摄中，译为初夜後夜，常不睡眠，勤修胜行；十一卷三摩呬多地中，译为初夜後夜，不常悎寤，勤修观行。（此文遮诠。）如云善士，戒品於「善士戒」、「亲近善士」等文，译为善士；於余品中，或译正士，或译贤士，或贤善士，或贤丈夫，或善丈夫，或善士夫。而此善士其相云何？则又广释於二十五卷出离地品，「云何成就贤善士法」中。如云三十二种大丈夫相，四十九卷建立（藏言善安住，俗名开光。）品中，译为大丈夫相；而此戒品则於一切门戒中说大士相异熟戒时，以大丈夫相，译为大士相。如云供侍敬事，戒品於第二十恶作内，说诸菩萨「贪着供事」文中，以供侍译供，以敬事译事；十七卷思所成地中，说「远离贪受他人恭奉侍卫」文中，则以供侍译为侍卫，以敬事译为恭奉；而於余处，或以供侍译为瞻侍，如言「瞻侍供给」；或以敬事译为承事，如言「以胜供具承事供养」；或以敬事译为敬事，如言「七种敬事差别」。（论於二名有多种译今但略举。）
（二）者、戒品自品所出名相，同名异译。如言善知识，於後品中，说以菩萨「为同法侣为善知识」时，译善知识；前品说「亲近善士依止善友」时，则以善知识译为善友；而於四十四卷供养近无量品中，释此「依止善友」时，则又译为「亲近善友」。既以善友与善知识前後异译，复於亲近依止二名淆混不清。如言善巧，或名通达，於前品中，说诸菩萨「当审访求有智有力胜菩萨所，求受净戒」文中，则以善巧译为有智；而於後品，说诸菩萨「不从一切唯聪慧者，求受菩萨所受净戒」文中，又以善巧译为聪慧。应知後语是释前文，若名异译，则义难通。如言邪命，前品则云「离矫诈等一切能起邪命之法」，而於後品说味邪命法时，又以矫诈译为诡诈。如言懊变，译曰恶作、曰悔愧、曰追愧、曰忧悔、曰悔，（俱舍论中，亦以恶作盖译为悔盖。）同名五译。如言爱味等至，译曰味着、曰贪味、曰味，同名三译。
（三）者、戒品他品，分类违异。如戒品说十清净戒，合太沉太举为一戒，分放逸懈怠为二戒；声闻地出离地品中，说此十种清净违逆品时，则以太极沈下，（即太沈）太极浮散，（即太举）分而为二，放逸懈怠，摄为一种。如是等类，但就戒品，於教理外略举译文名相歧异数则，当知名相未能一贯，则於教理有碍会通。又依随校，略得四益：一、往昔大德学此论时，穷年累月不易贯通，如相应文句八种，邪命五种，有智聪慧等，以後释前一切文句，今依藏本了如指掌。二、亦有文句非後释前，而於义事应成一贯，如趣入心与趣入戒，如求沙门与求沙门性，如恶作羸劣与悔愧微薄等，今依藏本方得会通。三、有时疑难某句某字，或钞写误，如第十八恶作中，「虽复於彼无嫌恨心，然由禀性不能堪忍，故不受谢，亦名有犯，有所违越，是染违犯。」此中所云「是」染违犯，依义比度，应是非染违犯之误。今勘藏本，亦译「是」字，显据梵本正译而出，非钞写误。四、近时亦有事校勘者，或有觉知某文某句，汉论显了，藏译难通。或有诸名，汉有藏缺。徵诸释论，始知藏译依据梵本，直译其文，不事增减，其中辞意或有隐密，别译释文而释其义。至我汉译，依诸疏释，摄集其义，增添其文。如戒品云：「摄善法戒者，谓诸菩萨受律仪戒後。」藏本则云：「正受戒後。」然其释文则仍说为「正受律仪戒後。」又戒品云：「由身语意积集诸善。」藏本则云：「由其身语积集诸善。」未有「意」字。然其释文仍说有「意」。如是四益，但就略校所得，若广校勘，则其所得当有过之。是故本会大心同法，发心校勘汉藏两译。
十、纂释缘起　诸求依止菩萨行者，最初应依清净教授发菩提心，次乃修学菩萨所学。菩萨学中，以受律仪而为先首，谓不受学菩萨律仪，无时能趣无上菩提故。如戒品云：「於是净戒，过去一切菩萨已学、未来一切菩萨当学、现在一切菩萨今学。」是谓三世一切菩萨定如是学，非谓一类菩萨应於中学，或有一类得学所余。此名一切如理修学佛道菩萨唯一行道。故我宏持真实至教学会同法，或从轨范受大法时，顺受律仪，或别从师如理正受。要皆誓愿随顺三世一切菩萨学律仪者。爰於己卯夏日，相约为说菩萨戒释论，惜时过短，未尽真义，复因释论文义广博，不易诵持，乃专依止中土译圣玄奘三藏所译瑜伽戒品，纂述释论而释其义。益以古德释此戒品，仅唐窥基遁伦二师，文义简略无从玩索，今依正论义较详实，成此纂释供诸同法。自顾愚昧，又以一身从事译勘，深惧疏失。谨借宗师所造露文用自发露。文曰：
大乘道深我慧劣，应有舛失文义处；我今发露圣智前，仰祈悲愍垂证正。
民国庚辰仲春蕲水汤芗铭志於北海公园正觉殿菩提学会

[book_title]瑜伽师地论本地分中菩萨地初持瑜伽处戒品纂释卷上
民国．汤芗铭译纂
今释戒品总标二门：一、释嗢柁南所摄；二、释嗢柁南中事义。
一、释嗢柁南所摄
云何菩萨戒波罗密多？嗢柁南曰：
自性、一切、难、　　一切门、善士、　　一切种、遂求、  　二世乐、清净，　　如是九种相，　　是名略说戒。
谓九种相戒，名为菩萨戒波罗密多。一、自性戒；二、一切戒；三、难行戒；四、一切门戒；五、善士戒；六、一切种戒；七、遂求戒；八、此世他世乐戒；九清净戒。
考藏本云：「嗢柁南曰：
自性、及一切、　　艰难、与普门、　　善丈夫相应、　　一切种亦尔，  　损求俱成就，　　此世他世乐、　　极清净九种，　　是名略说戒。
此中何等是菩萨戒？当知九种：谓戒自性、一切戒、艰难戒、普门戒、善丈夫戒、一切种戒、损求戒、（除遣有损，成就所求，名损求戒。如忍品遂求忍中云：若於有情有损恼者，由忍故离；若於有情是所求者，由忍故与。）此世他世乐戒、极清净戒。」
自性戒者：谓戒总相。一切戒者：谓广分别戒中事品。难行戒者：谓依趣入难成办故，不共差别。（此有三难：初一是受时艰难，後二是护时艰难。）一切门戒者：谓从何门，或云何相、入戒差别。善士戒者：谓行持者所依差别。一切种戒者：谓广开合戒中种类。遂求戒者：谓由所作善息灭苦，境与所作，二种差别。（境有自他二种差别。所作复有八有损事、八所求事，二种差别。）此世他世乐戒、及清净戒者：谓依次第断证差别，令果差别故。（如是九种，初一是戒自性，非戒，故不言果。所余八戒，一一皆有所感得果，详於本论四十三卷。）
上来释嗢柁南所摄已。（嗢柁南者；最胜子释论云：「先略颂答。略集名数，施诸学者，名嗢柁南。」义净三藏於根本一切有部中，则取义译，名「总摄颂」。）
二、释嗢柁南中事义有六：一、略诠自性戒；二、广释一切戒；三、分释一切戒中所分出戒；四、释戒胜利；五、释戒所摄；六、释戒所作。初略诠自性戒有二：（一）、自性；（二）、功能。初自性有四：一、功德名数；二、功德作用；三、功德因果；四、功德定数。
一、功德名数
云何菩萨自性戒？谓若略说，具四功德，当知是名菩萨自性戒何等为四？一、从他正受；二、善净意乐；三、犯已还净；四、深敬专念，无有违犯。
二、功德作用：
由诸菩萨从他正受故，於所学戒若有违犯，即外观他深生愧耻。由诸菩萨善净意乐故，於所学戒若有违犯，即内自顾深起惭羞。由诸菩萨於诸学处犯已还净，深敬专念初无违犯二因缘故，离诸恶作。如是菩萨从他正受善净意乐为依止故，生起惭愧；由惭愧故，能善防护所受尸罗；由善防护所受戒故，离诸恶作。（诸心焦灼，懊变恶作，心追悔性，是谓恶作。）
由诸菩萨从他正受，於所学戒若近犯缘，即外念他呵责匪宜，便於恶行生起愧耻。由诸菩萨善净意乐，於所学戒若近犯缘，即内自顾自法因缘，便於恶行生起惭羞。由犯已还净，初无违犯二因缘故，令无追悔。谓依如是从他正受、善净意乐，随行所生惭羞愧耻，即便能以初无违犯，及既犯已还净之门，防护其戒。由善防护所受戒故，不复观见有罪随行，令无追悔。以是而言，诸受律仪者，应以如理通达之慧，於自相续尽力观察，亦不见有若粗若细诸罪随行，生起至极清净相续，无追悔意。此亦从初励令不犯。若时误由失念等犯，即便速疾令念安住，应依发露悔除，後坚守护等法，令其还净。然能此者，应有极大惭愧相应。若为令生惭羞愧耻，初受戒时，所从受境，应是唯一具足实相大善知识。能受意乐，应自至诚，非是为随逐他转等，非是为求资活命等下劣意乐，以胜意乐而求受戒。故於如是始初二因，当善专注。
有疏说云：「此四功德，初一为受，後三为护。」本论则说初二功德，是能防护净戒之因。菩萨律仪二十颂亦云：「此以胜妙净意乐，从彼安住於律仪，善巧、有能、上师受。」是故初二功德，受品所摄；後二功德，护品所摄。
当知此戒，若不会遇具德上师，即得观想诸佛菩萨现临在前而自受之，亦能发戒。此说从他而正受者：谓若有师可能会遇，定应访求彼善知识从其正受。如是受者，於护学处，易得生起欢喜恭敬，由是令成清净戒故。大乘集菩萨学论中亦如是说。
三、功德因果
又於是中，从他正受、善净意乐，此二是法；犯已还净、深敬专念无有违犯，此二是前二法所引。
前二功德，能引後二。是故当知前二是因，後二是果。引发之理如前已说。
四、功德定数
又於是中，从他正受，善净意乐、深敬专念无有违犯，由此三法，应知能令不毁菩萨所受净戒；犯已还净，由此一法，应知能令犯已还出。
问：何缘决定四种功德？答：为令尸罗能极清净，定须从初令不染犯，及既犯已令其还净，如是二事。是故依止从他正受、善净意乐、深敬专念无有违犯，如是三法令不违犯。复依犯已还净一法，令其还复从罪中出。由是因缘决定为四。
诸余疏中，摄四功德，有四种说：第一说云，初一功德为受，後三功德随护所受。第二说云，意乐功德有一，加行功德有三。第三说云，善净意乐为受，余三是戒自性。所言受者：复有三受：一者、为令自己语言信重；二者、令作余人胜福德田；三者、为令证得大自在主，远离损恼诸有情故。所言余三是戒自性者：亦复有三：一、所受戒；二、所还净戒；三、所防护戒。第四说云，二为净戒之因，二为净戒之果。
二、功能有四：一、妙善；二、无量；三、饶益；四、大果胜利。
一、妙善
如是菩萨具四功德自性尸罗，应知即是妙善净戒。正受随学，能利自他；利益安乐无量众生；哀愍世间；诸天人等，令得义利利益安乐故。（自性尸罗，即自性戒。）
考藏本云：「正受随学，此具四德菩萨戒性：能利益自、能利益他；利益众生、安乐众生；哀愍世间；於诸天人令得义利，令得利益，令安乐故，应知妙善。」
问：正受随学，此能具足四功德戒，有何功能？答：谓有能利自他利益安乐等事。
初说能利自：於中声闻能利自者：觉了圣谛，为令证得永断烦恼，及诸苦故，少事少业，唯修於自寂静调伏；一切菩萨能利自者；二断二智，谓烦恼障断，所知障断。烦恼障断故，毕竟离垢，一切烦恼不随缚智。所知障断故，於一切所知无碍无障智。
次说能利他：菩萨当其初发心时，趣入能利有姓无姓二种有情。言能利无姓有情者；初说利益无量众生，谓暂济拔令出恶趣，于诸不善，若未生者不令生起，其已生者令其断舍。
次说安乐无量众生：谓令彼等安处乐趣，於诸善法未生令生，已生令长。
次说哀悯世间：谓於无姓无量众生，就中多分怀瞋憎背，定无堪能，虽已成器，颠倒陨坠奔往恶趣，犹如过客，不舍利益安乐意乐，期待时劫。言能利有姓有情者：初说诸天人等令得义利，谓能安处诸有姓者，於沙门性。（即十地中修行三学之道。如俱舍论云：「契经说此差别有四，理实就位有八十九，皆解脱道，择灭为性。谓为永断见所断惑，有八无间，八解脱道。及为永断修所断惑，有八十一无间，八十一解脱道。诸无间道，唯沙门性。」本论摄事分云：「若约真实沙门性言，建立八支圣道，即是沙门性义。」又声闻地云：「已永断灭，见道所断一切烦恼，唯余修道所断烦恼。为断彼故，修习三蕴所摄八支圣道。此中正见、正思维、正精进、慧蕴所摄；正语、正业、正命、戒蕴所摄，正念、正定、定蕴所摄。」依奘师译名沙门性；若依藏言，名沙门位。谓是见道，修道所修。）
次说诸天人等令得利益：谓令修习初资粮道，及加行道，以此引入彼沙门性。次说诸天人等令得安乐。谓以轻安，身心赜悦，能令彼等现法乐住，又令究竟尝解脱乐。由是因缘，说为妙善。言妙善者：谓无欺诳。自余疏中，多立异门，今不采用。（论中数见此段文句，译文虽异，然皆说为「令诸天人」，未有等字。如卷三十五自他利品中云：「言胜行者：谓诸菩萨亦能自利，亦能利他，利益安乐无量众生，哀愍世间，令诸天人获得胜义，利益安乐。」又卷三十八菩提品中云：「由诸如来，自利利他、利益安乐无量众生、哀愍世间、令诸天人获得义利，利益安乐，而行正行。」）
二、无量
应知即是无量净戒，摄受无量菩萨所学故。
考藏本云：「总摄菩萨无量所学，应知无量。」
谓摄菩萨无量学处。
三、饶益
应知即是饶益一切有情净戒，现前能作一切有情利益安乐故。
考藏本云：「现前安住利益安乐一切有情故，应知即是饶益有情。」
谓於趣入时，（即因位）或於果时，皆能安住利益安乐诸有情故。
四、大果胜利
应知即是能获大果胜利净戒，摄受随与无上正等菩提果故。是名菩萨自性戒。
考藏本云：「摄受随与无上正等菩提果故，应知大果，及大胜利。」又藏本无「是名菩萨自性戒」一语。缘後四种，是说正受随学自性戒已所有功能，非自性戒。
谓菩萨位中，能自摄受大菩提果，是名大果。正觉位中，随与他果，名大胜利。菩萨唯由所具净戒，即有三善：谓初发心时，能利自他乃至广说，是为初善；饶益有情是为中善；大果胜利是为後善。非如声闻须具三学，乃得说为初中後善。
二、广释一切戒有三：一、释所受戒；二、释受戒法；三、释防护法。初复有四：（一）、分别；（二）、自性；（三）、具足因缘；（四）、总结事义。
一、分别
云何菩萨一切戒？谓菩萨戒略有二种；一在家分戒；二出家分戒。是名一切戒。
又即依此在家出家二分净戒，略说三种：一律仪戒；二摄善法戒；三饶益有情戒。
此中有二：
一、依身分别。　依身品类虽有多种，总摄为二：谓在家菩萨品所摄，出家菩萨品所摄。属彼等身所有净戒，名一切戒，谓是在家出家诸菩萨身所学戒故。最胜子云：「三种趣中，若诸恶趣，及彼天趣，有法尔得，是在家戒。在人趣中有二分戒。」又萨穆札疏云：「若在恶趣及色界中，无从他受，有法尔得，即在家戒。欲界天、人、有法尔得，及从他受，是故此有在家出家二分净戒。此戒名为菩萨律仪，殁亦不失，在在生处法尔能得。」以要言之，菩萨律仪，死後随行通於三趣，为所共许。而开在家出家二分戒者，由诸菩萨或是俱行，或不俱行勤策男等五部出家律仪故。
二、自性分别。　又即依此在家出家二分净戒，摄为三种：一律仪戒；二摄善法戒；三饶益有情戒。谓此三种，总摄菩萨所应防护一切戒故。
何缘净戒立为三种？在诸疏中有二种说：有说「为令顺合声闻乘中三律仪数，谓别解脱律仪，损伏烦恼；静虑律仪，损伏一切犯戒种子不令暂起；无漏律仪，永害一切恶戒种子。」有说菩萨所作，尽於二种，谓令成熟自内相续及他相续。於自成熟定须远离恶行摄集妙行二事，即律仪戒，摄善法戒。於成熟他，定须饶益有情净戒。故定为三。」如是二说，後为应理。何缘决定三戒次第？如萨穆札疏云：「与声闻共，远离戒者，（律仪戒异名。本论八十三卷云：「律仪者：谓是远离自体相故。」五十三卷云：「若正摄受远离戒时，名摄受律仪。」）是後二因，其转作戒，（戒品云：「转作戒者：摄一切善故，饶益有情故。」此戒正译，应云趣入戒。以此是受趣入心後所学戒故。後当广释。）则不与共。转作戒者：谓自未度而欲度他，不应道理。如经说云：『自未寂静，即便不能令他寂静。』故先未修摄一切善，便不能作饶益有情，由是定为三戒次第。」如是说者，至为应理。
二、自性有三：一、律仪戒；二、摄善法戒；三、饶益有情戒。
一、律仪戒
律仪戒者：谓诸菩萨所受七众别解脱律仪，即是苾刍戒、苾刍尼戒、正学戒、勤策男戒、勤策女戒、近事男戒、近事女戒。如是七种，依止在家出家二分，如应当知，是名菩萨律仪戒。
律仪戒者：谓七众别解脱律仪，即是苾刍戒、苾刍尼戒、正学女戒、勤策男戒、勤策女戒、属出家品；近事男戒、近事女戒、属在家品。又别解脱原有八分，今兹不列近住分者，谓如菩萨律仪二十颂释难云：「唯於一昼夜受持者，非难行故，非是究竟俱离欲故，非久远时能相继故。非此所应，是以不说。」别如萨穆札疏中云：「言近住者，近事男女所正安住，摄近事中，故尔不列。」则不应理。（如俱舍论十四卷云：「别解脱律仪虽有八名，实体唯四，应知此中如数次第，依四远离立四律仪。谓受离五所应远离，安立第一近事律仪。何等名为五所应离？一者、杀生；二、不与取；三、欲邪行；四、虚诳语；五、饮诸酒。若受离八所应远离，安立第二近住律仪。何等名为八所应离？一者、杀生；二、不与取；三、非梵行；四、虚诳语；五、饮诸酒；六、涂饰香鬘、舞歌观听；七、眠坐高广严丽牀座；八、食非时食。若受离十所应远离，安立第三勤策律仪。何等名为十所应离？谓於前八涂饰香鬘、舞歌观听，开为二种，复加受畜金银等宝，以为第十。若受离一切应离身语业，安立第四苾刍律仪。」）
问：为是七众别解脱外，别有抑无菩萨律仪戒耶？若别有者，即与菩萨地说相违。菩萨地中，除此七众未说余故；若别无者，则别解脱命终即舍，如是虽具菩萨律仪，命终已後失律仪戒，天身菩萨，不堪能得期学三戒菩萨律仪。（要期修学三种戒聚，乃得名为菩萨律仪。如本论七十五卷摄决择分云：「若有於此三种所受菩萨戒中，随有所阙，当言不护菩萨律仪。」又三戒聚，名为菩萨律仪，亦如七众戒聚，即名别解脱律仪。）答：若是出家，随行菩萨律仪，随其五众别解脱分，（各依所已受者。）即律仪戒；若是在家近事男女，随行菩萨律仪，随其二众别解脱分，（或先已受，或未曾受，各随依身所应一分。）为律仪戒；若彼天人，其身不堪任别解脱，然是随行菩萨律仪。如所远离十种不善，或如远离身语不善七种远离，一切远离性罪，共於七众别解脱分，是律仪戒。非是纯一别解脱律仪。道炬论疏亦如是说，如彼疏云：「此中所云律仪戒者：谓是防护制罪之七众别解脱律仪，及防护性罪戒，防护十不善戒。」初是纯一别解脱分，後者唯是共於七众别解脱故。牟尼密意庄严论中亦同此说，谓彼论云：「律仪戒者：是止息戒，（本品云：「止息戒者：远离一切杀生等故。」）谓以七种远离为相，无贪、无瞋、正见三法，为其等起。」同论又云：「当知此戒与等起俱，增上力故，便得成为十善业道。」菩萨律仪二十颂释难亦云；「如菩萨地说，七众别解脱即是菩萨律仪戒。此中义者，当知即以别解脱律仪，成为菩萨律仪支中一分。以是义故，若已别具别解脱律仪，虽成正受菩萨律仪之器，亦当复授此中菩萨所学文句。此中非是别有止息杀生等轨。若尚不止杀生等事，未有能成正受菩萨律仪之器。」意谓不求止杀生等，非是堪能发起菩萨律仪之器。又其止息杀生等相，共别解脱。故谓菩萨地中所说，是以七众别解脱成为菩萨律仪一分。如後所言，诸具菩萨律仪者，虽有分位，开杀生等身语七支，而亦无与别解脱远离杀生等有不共过。譬除酒外，有诸制罪，虽得开许患病苾刍，然依总则，一切具苾刍律仪者，皆应遮制。又如正受苾刍律仪，应为勤求远离一切不应作事，非为择一支分而受。故身语七，除有分位得开听外，如别解脱，甯舍生命，要期防护不令现行。复次道炬论云：「七种别解脱律仪，与余律仪恒相应；菩萨律仪堪任者，所余一切皆非是。」此颂所示初修业者，若无随一七众别解脱，即不堪任发起殊胜戒律仪者。是谓若无共於七众别解脱远离性罪，不堪发起菩萨律仪。非谓若无唯一实相七众别解脱，便不发起菩萨律仪。道炬论疏云：「今为显示具别解脱，是戒律仪殊胜依身。」此义在昔有二宗派：有说应依别解脱者，谓应依止於别解脱，乃能发起菩萨律仪，及能安住菩萨律仪；有说不依别解脱者，执别解脱是声闻戒，谓能障碍菩萨律仪。
应依者云：「菩萨别解脱者，契经所说，是大小二乘各有七众别解脱，唯不损他总相七众别解脱，是所应依。谓饶益中，即已包含不损恼故。然二种乘中别解脱有所别者，谓以自尔相续，将护他心，犯可还净，希求利他胜善意乐，判为一类；及此相违，为别一类。故不应有无别之共。若依小乘之别解脱，则是相违，大乘别解脱者，正是菩萨所应学处。自为自依亦有相违，无是过失。宝云经云：『小乘别解脱律仪，与菩萨学为异类故。然於大乘七众戒中，若为正受，若防护等，一切应依调伏中说。』」（本论七十八卷摄决择分菩萨地云：「『曼殊室利，若於是处我依声闻，及诸菩萨，显示别解脱及别解脱相应之法，是名调伏。』『世尊，菩萨别解脱几相所摄？』『善男子，当知七相：一者宣说受轨则事故；二者宣说随顺他胜事故；三者宣说随顺毁犯事故；四者宣说有犯自性故；五者宣说无犯自性故；六者宣说出所犯故；七者宣说舍律仪故。此依七相，说明调伏。』」此调伏者，他论别名毗奈耶藏。）上来所说不应道理。若谓菩萨律仪，应以七众别解脱为发起依，则诸天人不应发起菩萨律仪；若谓应以别解脱为安住依，则死殁已相续不舍，天与旁生，亦复应有苾刍等众。此如牟尼密意庄严论，亦谓不须别解脱为菩萨律仪发起所依。如彼论云：「若谓近事男、近事女、勤策男、勤策女、正学女、苾刍、苾刍尼，各应尽寿，随其所应，住於七众别解脱律仪，乃可从受菩萨律仪。若不如是，不发菩萨律仪故。如是言者，是未通达大乘经义。若谓无别解脱律仪，不能发起菩萨律仪者，则是尔时菩萨藏中，及其论疏，应当说言：此别解脱，为彼菩萨律仪根本；复应说言：决定当依於别解脱，犹如大乘菩提道中，决定当依归趣三宝。」是故菩萨地中阐明律仪戒时，说为即是七众别解脱者。当知所说俱通二分：谓纯一七众别解脱，及别解脱与律仪戒二中所共远离性罪。不应执为单指七众。此中共别解脱远离性罪之律仪戒，与其所受菩萨律仪平等发起。是故彼与菩萨律仪，不事计别能依所依。虽未先受纯一七众别解脱，亦能发起菩萨律仪。然若依身有别解脱，如法堪任，谓当先受在家出家随一别解脱。若不尔者，便於如来圣教次第，有踰越故。譬如未受勤策律仪，即便直受苾刍律仪，虽能发戒，然不应尔。
不依者云：「若未除遣自利意乐，不能发起菩萨律仪，是即名为发起之障；若先已具菩萨律仪，而复发起自利意乐，便坏律仪，是即名为安住之障。」此由未明别解脱律仪，小乘意乐，二者区别起误解故。谓於发起菩萨律仪，虽应弃舍小乘意乐，然别解脱非所应舍。若先已具大乘律仪，而乃发起小乘意乐，虽坏大乘，然未弃舍其别解脱，以别解脱两乘共故。由彼意乐，便可弃舍於别解脱，不应理故。又若其身，先时已具别解脱律仪，而来正受上部律仪，身圆满故。由此道理，若谓安住上部律仪，便令弃舍初部律仪，即是断毁佛教根株。使彼利乐众生禾稼，遭大冰雹，是邪分别，未解上部初部经典真义理门。当永弃舍，制止如是邪分别故。如圣三律仪经云：「常应顺奉如前所说别解脱教。护光，世若有人，於别解脱起违背想，则为於佛力无所畏而生违背。彼若於佛力无所畏生违背者，则於去来现在诸佛而生违背。由此未来所受异熟无量大苦，假使三千大千世界一切众生受地狱苦，比前众生所受苦毒，百分不及一，千分不及一，百千俱胝乃至算数譬喻邬波尼杀昙分亦不及一。若欲远离如是苦恼，应当远离如是种类恶行苾刍。纵远相去千踰缮那，亦应遥避，何况近耶？若但闻名，尚应弃舍，何况见闻而不远离？」伽湿弥罗善逝宝顶吉祥智友尊者，亦於下劣邪分别说，力破广释，引申正义。谓如不违尸罗律仪本誓论云：「最初依出家，安住显密道；後以愚闇故，所依调伏论，声闻等律仪，别解脱问年，（此有二部：谓勤策最初问年，及苾刍最初问年。）中所说学处，多不能守护。复执声闻律，违异菩萨戒，乃住菩萨戒，而舍出家律。」又云：「舍出家律仪，便於显密戒，亦不堪受持。」又云：「具慧觉者最殊胜，菩提萨埵大苾刍；一切时处方便巧，梦中亦不思违越。」多契经中，亦广说诸转轮圣王在家菩萨，久远已来学菩萨行，尚复舍家，希求出家受近圆戒。是故一切住大乘者，总应於别解脱，尤应於中出家律仪，爱护受持。
二、摄善法戒有三：一、略标；二、广释；三、总结。
一、略标
摄善法戒者：谓诸菩萨受律仪戒後，所有一切为大菩提，由身语意积集诸善，总说名为摄善法戒。
藏本依从梵论原文，译为「正受戒後」。宗师谓有多论疏中，释为「正受律仪戒後。」本论译文亦遵其义。
此中有三：
一者时，即「受戒後」。如经中云：「随所修集一切善法由安住戒。」是说唯由安住净戒，乃能生起善法，安住善法，增长善法故。此中义者，谓正受菩萨律仪已，乃能令其摄一切善。是故於初，应当坚固其律仪戒。
二者所缘，即是「为大菩提」。谓为成熟自内佛法。是故今兹摄善法戒为自成熟，後戒所说饶益有情为成熟他，是即二戒所缘差别。
三者自相，即是「由身语意积集诸善」。谓由三门各别所作，或复身语二门所作，或复俱通三门所作，是即名为摄善法戒。梵本原文，但言身语而无意字。别有疏云：「不说意者，谓於摄善法戒位中，唯身语戒故。」然大疏中，则多说为应有意善。德光疏中亦说有意，谓说身语，便能推知包含意字，故未说意。此说可据。又菩萨律仪二十颂释难与道炬疏，皆谓论文当有意字。本论译文亦遵其义，故添意字。
二、广释有八：一、生起三慧；二、於胜福田积集资粮；三、随喜功德及有德者；四、习近安忍；五、回向发愿；六、供养三宝；七、住不放逸；八、习资粮道所依善法。
一、生起三慧
此复云何，谓诸菩萨依戒住戒，於闻，於思，於修止观，於乐独处，精勤修学？
谓诸菩萨，依止安住律仪戒已，以无散乱谛听正法，而求闻慧；於所积集多闻资粮，简择通达，而起思慧；次修止观，趣入修慧。此亦观待身离闇閙，心离诸恶不善寻思，而乐独处。律仪二十颂释难，则以「於乐独处」说为「一向爱乐」。此中修止，即是定学；其闻思慧，及修观者，即是慧学。谓从尸罗引发二学。
二、於胜福田积集资粮
如是时时，於诸尊长，精勤修习合掌起迎问讯礼拜恭敬之业。即於尊长勤修敬事，於疾病者，悲愍殷重瞻侍供给。
遥见尊长，离傲逸相，悦豫欢庆，赞言善来，出诚实语，或恭敬语，身行礼拜，起身备座，为表恭敬，疾起承迎。次若渐近见至面前，问讯合掌，或供役使，恭敬承事。又於病者悲悯瞻侍。此有三田：一谓有恩；二谓师长；（一二两种俱名尊长。）三谓有苦。初即父母，次即亲教轨范二师，後即病人。谓是在家出家二众菩萨生起福德所依之处，故名福田。
三、随喜功德及有德者
於诸妙说，施以善哉；於有功德补特伽罗，真诚赞美；於十方界一切有情一切福业，以胜意乐起净信心，发言随喜。
若有能於如来善说无倒宣说，有於三宝发语赞颂，作妙说者，施以善哉。於彼具足闻等功德补特伽罗，真诚赞美。於诸有情一切福善，以胜意乐发言随喜。又了知他能作福田，深心欢喜，远离嫉妬。虽自未作，亦能获得与自作等一切福德。令随彼等福善转故，复当庆幸自有所作。
四、习近安忍
於他所作一切违犯，思择安忍。
於他所作一切损恼，方便思择视为夙业，起深悲愍。不还以忿，不报侵犯。
五、回向发愿
以身语意已作未作一切善根，回向无上正等菩提，时时发起种种正愿。
为令所作不坏失故，为令引生异类福德故，已作未作三业诸善，回向无上最胜菩提。又为引发无量功德，时时发起十地经说十种大愿，或发普贤行愿胜王。（本论四十五卷菩提分品中，广明菩萨所修正愿。）
六、供养三宝
以一切种上妙供具，供佛法僧。
於三宝所，以一切种财物、正行二种供养，而作供养。又能兴起广大供养，上妙非劣。
财物供养者：如本论四十四卷供养亲近无量品云：「若诸菩萨，於如来所，若制多所，以诸衣服、饮食、卧具、病缘医乐供身什物，敬问礼拜，奉迎合掌，种种熏香、末香、涂香、华鬘、妓乐、幢盖、旛灯、歌颂称赞、五轮归命、趋绕右旋，而为供养；或复奉施无尽财供，或复奉施末尼、真珠、琉璃、螺贝、璧玉、珊瑚、砗磲、码碯、琥珀、金银、赤珠右旋如是等宝；或复奉施末尼、环玔、宝璩印等诸庄严具；乃至奉施种种宝铃，或散珍奇，或缠宝缕，而为供养。是名菩萨於如来所，若制多所，财敬供养。」正行供养者；彼品又云：「若诸菩萨，少时少时，须臾须臾，乃至下如构牛乳顷，普於一切蠢动有情，修习慈愍喜舍俱心。於一切行，修无常想，无常苦想，苦无我想，於其涅盘修胜利想。於佛法僧波罗密多，修习随念，少时少时，须臾须臾，於一切法，发生少分下劣忍智，信解离言法性真如，起无分别无相心住。何况於此若过若增，如是守护菩萨所受尸罗律仪，於奢摩他，毗鉢舍那，菩提分法，精勤修学。亦於一切波罗蜜多，及诸摄事，正勤修学。是名菩萨於如来所，正行供养。」广大供养者：彼品又云：「若多供具，若妙供具，若现在前，不现在前，若自造作，教他造作，若淳净心，猛利胜解现前供养，即以如是所种善根，回向无上正等菩提。如是七种，说名菩萨广大供养。」又云：「如是供养佛，如是供养若法、若僧，随其所应，当知亦尔。」
七、住不放逸
於诸善品，恒常勇猛精进修习，於身语意，住不放逸。
恒常无间发大精进，趣修六度一切善品。
八、习资粮道所依善法
於诸学处，正念正知正行防守。密护根门；於食知量；初夜後夜常修觉悟；亲近善士，依止善友；於自愆犯，审谛了知，深见过失。既审了知深见过已，其未犯者，专意护持，其已犯者，於佛菩萨同法者所，至心发露，如法悔除。
於诸学处，意能正念正知相应，身语正行而徧防守。若不护根，即便随逐诸可意境不可意境，生起贪瞋。为令护心，密护根门。又若过饱或过饥者，即便无力策发精进。安住身故，不堕二边，适可而食，名食知量。又於夜中分作三分，中夜寝卧，初夜後夜及昼日分，或作诵持，或作观修。是名初夜後夜恒常悎寤勤修观行。又当亲近进修诸善，除遣不善，助益善士。（如集异门论云：「复次，诸有补特伽罗具戒具德，离诸瑕秽，成调善法，堪绍师位，成就胜德，知羞悔过，善守好学，具知具见，乐思择，爱称量，喜观察，性聪敏，具觉慧，息追求，有慧类，离贪、趣贪灭，离瞋、趣瞋灭，离痴、趣痴灭，调顺，趣调顺，寂静，趣寂静，解脱，趣解脱，具如是等诸胜功德，是名善士。若能於此所说善士，亲近承事，恭敬供养，如是名为亲近善士。」）复应依止授经法等，诸善知识。（此即本论四十四卷供养亲近无量品中所言亲近善友。如彼品云：「当知菩萨由四种相，方得圆满亲近善友。一、於善友，有病无病，随时供侍，恒常发起爱敬净信。二、於善友，随时敬问，礼拜、奉迎、合掌、殷勤修和敬业，而为供养。三、於善友，如法衣服，饮食卧具，病缘医药、资身什物，随时供养。四、於善友，为正依处，於如法义，若合若离，随自在转，无有倾动。如实显发，作奉教心，随时往诣，恭敬承事，请问听受。」）自为自内大善知识，於自愆犯，审谛观察。既了知已，深见此世他世过失，依止对治而预遣除。其误犯者，若有胜缘遇佛菩萨，即对其前；若不会遇，当於十方诸佛菩萨像前，启白请证，发露悔除；或於善友同法者所，亦如是行。
此中所云常修觉悟，亦即本论二十四卷声闻地出离地品中之常勤修习悎寤瑜伽。九十九卷总择摄中之常不睡眠勤修胜行，十一卷三摩呬多地中之不常悎寤勤修观行，同名异译。又此文中一切修法，广释於本论二十三卷出离地品第三之二，二十四卷出离地品第三之三，二十五卷出离地品第三之四。
三、总结
如是等类，所有引摄护持增长诸善法戒，是名菩萨摄善法戒。
所有引摄护持增长如是等类一切善法之戒，是名菩萨摄善法戒。言引摄者：谓令新生；如生三慧。言护持者：谓於一切已生起者不令坏失；此如习近安忍，谓若不能遮护瞋恚，即能毁坏所积善故。言增长者：谓於一切已护持者，复令增长广大丰满；有如回向，及发正愿。
三、饶益有情戒
云何菩萨饶益有情戒？当知此戒略有十一相。何等十一？谓诸菩萨，於诸有情能引义利彼彼事业，与作助伴，於诸有情随所生起疾病等苦，瞻侍病等，亦作助伴；又诸菩萨，依世出世种种义利，能为有情说诸法要，先方便说，先如理说，後令获得彼彼义利；又诸菩萨，於先有恩诸有情所，善守知恩，随其所应现前酬报；又诸菩萨，於堕种种师子虎狼鬼魅王贼水火等畏诸有情类，皆能救护，令离如是诸怖畏处；又诸菩萨，於诸丧失财宝亲属诸有情类，善为开解令离愁忧；又诸菩萨，於有匮乏资生众具诸有情类，施与一切资生众具；又诸菩萨，随顺道理，正与依止，如法御众；又诸菩萨，随顺世间事务言说，呼召去来，谈论庆慰，随时往赴，从他受取饮食等事。以要言之，远离一切能引无义违意现行，於所余事心皆随转；又诸菩萨，若隐若露，显示所有真实功德，令诸有情欢喜进学；又诸菩萨於有过者，内怀亲昵利益安乐增上意乐，调伏诃责，治罚驱摈，为欲令其出不善处，安置善处；又诸菩萨，以神通力方便示现那落迦等诸趣等相，令诸有情厌离不善，方便引令入佛圣教，欢喜信乐，生希有心，勤修正行。
约略说之有十一相：谓於应助伴者；昧方便者；有恩惠者；遭怖畏者；遇忧恼者；乏资具者；求依止者；乐顺心者；诸正行者；诸邪行者；应以神通作调伏者。如其所应成办义利。
三、具足因缘有二：一、略标；二、广释。
一、略标
云何菩萨住律仪戒、住摄善法戒、住饶益有情戒？善护律仪戒、善修摄善法戒、善行一切种饶益有情戒？
二、广释有三：一、律仪戒具足因缘；二、摄善法戒具足因缘；三、饶益有情戒具足因缘。初复有二：（一）、分释；（二）、总结。初复有十：
一、不顾恋过去诸欲
谓诸菩萨住别解脱律仪戒时，舍转轮王而出家已，不顾王位，如弃草秽。如有贫庶为活命故，弃下劣欲而出家已，不顾劣欲。不如菩萨清净意乐，舍轮王位而出家已，不顾一切人中最胜转轮王位。
谓诸菩萨，虽获人中最胜妙欲转轮王位，亦能弃舍而求出家。既出家已，不顾彼欲，如同草秽。所言欲者：有所希乐说名为欲。此有二种：一、事欲，谓诸受用；二、烦恼欲，谓於事欲随逐爱味。今兹所说是彼事欲，於彼应作扫除之想。腐草既弃终不返顾。如是观见此中无有可爱义利，先时所弃不复还顾。又应能作不净之想，粪秽既弃终不返顾。如是观见彼欲染污如粪秽然，亦不还顾。若於最初，弃舍在家诸所受用而出家已，又还於彼而生追恋，则於律仪不得清净。故应安住如前二喻，作二种想，更令坚固无贪善根。
二、不喜乐未来诸欲
又诸菩萨住律仪戒，於未来世天魔王宫所有妙欲，不生喜乐，亦不愿求彼诸妙欲，修行梵行。於彼妙欲，尚如实观，犹如趣入广大种种恐畏稠林，况余诸欲。
尚不希愿於未来世，为求魔宫所系他化自在，（本论四卷云：「复有摩罗天宫，即他化自在天摄。」）诸欲受用而修梵行，况於此外所余诸欲。所言於彼不喜乐者：谓如实观，犹如充满虎豹稠林，不欲趣入。
上说不顾恋过去诸欲者，唯说人欲，不言天欲。以律仪戒出家为主，天中无有出家者故。此说不喜乐未来诸欲者，唯说天欲，不言人欲。以天魔王宫，诸欲受用无过上故。於未来世，如是妙欲尚不愿求，何况人欲。以要言之，若为善护，或令清净出家律仪，定须不为未来诸欲而修梵行。但能不顾先舍诸欲，不生喜足。
三、不耽着现在诸欲
又诸菩萨既出家已，於现在世尊贵有情种种上妙利养恭敬，正慧审观，尚如变吐曾不味着。何况於余卑贱有情，所有下劣利养恭敬。
谓於国王长者尊贵有情，上妙利养恭敬诸欲，尚不味着，何况於余卑贱有情，所有下劣利养恭敬。譬如食物，食已变吐，不复味着。即以正慧如实审观，与彼相同。
此中主要，谓若希愿未来诸欲而修梵行，但得名为善好希愿，不得名为别解脱律仪。然亦弃舍往昔所得诸欲受用，及不贪着现在诸欲，非是在家律仪戒中定不可无，於出家众决定应有。若不总修生死过患，别修诸欲过患，如前所说止息其心，应知不能善护尸罗。
如本论一百卷摄事分云：「谓有一类补特迦罗，先求涅盘而乐出家，出家以後，为天妙欲爱味所漂，所受持戒回向善趣，唯护尸罗便生喜足。是名外补特迦罗於增上戒第一邪行。」
四、乐住远离
又诸菩萨常乐远离，若独静处，若在众中，於一切时，心专远离寂静而住。不唯於是尸罗律仪而生喜足，依戒住戒，勤修无量菩萨等持，为欲引发证得自在。
身乐远离居独静处，若处众中，远离八种寻思而住。不唯有戒便生喜足，依止净戒，勤修菩萨无量等持，令新引发，究竟引发，而能於定证得自在。是谓唯能清净尸罗，便生喜足，而不进求上胜功德，即便不能圆满尸罗。
言远离者：谓是愦閙远离。常乐远离者：谓是乐居闲寂。如集异门论云：「诸空回舍，皆名闲寂。若住此中，欢喜爱乐，不生愁思，心无厌怖，是故说为乐居闲寂。」
五、言论寻思悉皆清净
又诸菩萨虽处杂众，而不乐为乃至少分不正言论。居远离处，不起少分诸恶寻思。或时失念暂尔现行，寻便发起猛利悔愧，深见其过。数数悔愧深见过故，虽复暂起不正言论诸恶寻思，而能速疾安住正念，於彼获得无复作心。由此因缘，则能拘检。习拘检故，渐能如昔於彼现行深生喜乐。於今安住彼不现行喜乐亦尔，又能违逆令不现起。
若时居住纷杂众中，亦不发起少分不正杂秽言论。若居寂静远离处时，亦善防护，不起少分八恶寻思。或时失念，暂尔现行，寻见其过，发猛追悔。若能如是数数修作，由此因缘，诸恶语意暂一能起，寻生正念获不作心，即得除遣。习除遣故，渐能如昔於彼二事深生喜乐，自今以後，能令二心转易其位，便得生起乐不现行。
从初励力令不现行；若时现行，令念安住，深见过患起猛利悔。前念後念变易而住，是名遮遏所不应作，令得成为清净尸罗，无上教诫。
此中所云拘检，藏本译为除遣。瑜伽略纂释云：「言拘检者：即拘检其心，令不起恶散乱。如人作拘检时，不生纵逸等。」伦记释云：「自敛摄名拘检。」
六、不自轻懱
又诸菩萨，於诸菩萨一切学处，及闻已入大地菩萨广大无量不可思议长时最极难行学处，心无惊惧，亦不怯劣。唯作是念：彼既是人，渐次修学，於诸菩萨一切学处，广大无量不可思议净身语等诸律仪戒成就圆满；我亦是人，渐次修学，决定无疑，当得如彼净身语等诸律仪戒成就圆满。
若闻已入大地一切菩萨三聚净戒，宽广博大；及其学处超过算数，无可度量；非寻思境，不可思议；历无数劫而勤修行，要期长时，非短时行；若舍身等，余所不能最极难行。於如是等，应当灭除惊惧怯劣，念我不能而自轻懱。云何灭除？谓作是念：彼既是人，渐次修学，乃得与彼学处相应，非由本初便能尔尔；我亦是人，渐次修学，精进不舍，决定无疑当得如彼所成就者。作是念已，发大勇悍。若闻如是无量学处，作如是云：「莫堪修学。」便生轻舍；又作是念：此是所余诸菩萨事，非我所事，便弃舍之。是名增长种姓堪任极大障碍。当如前说灭除怯劣。能实行者，发勤精进励力趣行；暂所不能，而亦自念我於此等终必修学，恒修勇悍。又应勤修，积集资粮，净治罪障，（谓修顶礼、供养、悔罪、随喜、请转法轮、请常住世、回向善根、如是七支。修四无量及百字明诸种观诵。）发弘大愿，（依十地经或普贤品。）而为成就学处之因。
七、柔和
又诸菩萨住律仪戒，常察己过，不伺他非。普於一切凶暴犯戒诸有情所，无损害心，无瞋恚心。菩萨於彼，由怀上品法大悲故，现前发起深怜愍心，欲饶益心。
考藏本云：「又诸菩萨住律仪戒，察自过失，而不寻伺他过他失。即以依止如法大悲，普於一切凶暴犯戒诸有情所，无损害心，无瞋恚心。菩萨於彼，现前安住深怜愍心，欲饶益心。」
常察自过，不伺他非，不令生苦、若尔，他过可放任耶？答曰：不也。谓能缘彼是烦恼法，生起悲愍。（即是「依止如法大悲」）云何生起？谓此非是补特伽罗所有过失，由烦恼力不获自在。普於一切若凶暴者，若犯戒者，无损害心，不起瞋恚，起深怜愍。且复发起欲作饶益，谓作是念；我当作彼大善知识，定令发起大菩提心，远离烦恼，不为烦恼所自在转，乃至证得无上菩提。
古德亦以汉译文中，「由怀上品法大悲故」一语，不易了解，多所训释。如瑜伽略纂云：「菩萨於彼由怀上品法大悲故等者：旧论云：由怀上品法心悲心。远师云：法心者，是慧，以慧知彼是法数，故无人可瞋；悲心者，悲心救彼，恐当受苦。今又解云：法大悲者，由怀上品法可起大悲。意取悲救众生，不论法也。」
八、堪忍
又诸菩萨住律仪戒，虽复遭他手足块石刀杖等触之所加害，於彼尚无少恚恨心。况当於彼欲出恶言，欲行加害；况复发言毁辱诃责，以少苦触作不饶益。
考藏本云：「又诸菩萨住律仪戒，虽复遭他手足块石刀杖触害，心亦不恚。岂能於彼欲出恶言，或欲还袭；况以毁辱忿怒诃责，作少损恼，令其苦楚。」
谓虽遭他手足块石刀等触害，心亦不恚，岂复能出嚣暴凶鄙麤恶语言，或欲还袭？以是义故，如其次第，意语及身三业清净。此中是说他来触害，尚不暂一生起瞋恚，欲报所害。况复能作所余彼彼。意在显示，於他所施少分损恼，心不愤发，而能安住沙门四法。沙门四法者：他骂不报骂；他瞋不报瞋；他打不报打；他弄不报弄。
九、不放逸。
又诸菩萨住律仪戒，具足成就五支所摄不放逸行。一、前际俱行不放逸行；二、後际俱行不放逸行；三、中际俱行不放逸行；四、先时所作不放逸行；五、俱时随行不放逸行。谓诸菩萨，於菩萨学正修学时，若於过去已所违犯，如法悔除，是名菩萨前际俱行不放逸行。若於未来当所违犯，如法悔除，是名菩萨後际俱行不放逸行。若於现在正所违犯，如法悔除，是名菩萨中际俱行不放逸行。若诸菩萨，先於後时当所违犯，发起猛利自誓欲乐，谓我定当如如所应行，如如所应住，如是如是行如，如是如是住，令无所犯，是名菩萨先时所作不放逸行。若诸菩萨，即以如是先时所作不放逸行为所依止，如如所应行，如如所应住，如是如是行，如是如是住，不起毁犯，是名菩萨俱时随行不放逸行。
此有五种不放逸行，谓随逐前际、随逐後际、随逐中际、预先所作、俱时随行不放逸行。如是五者，如其次第：一、於过去时诸已违犯，如法悔除；二、於未来时，精恳思维亦如是行；三、於现在时，亦不失念，能如是行；（以上犯已还净，以下令不违犯。）四、励力自誓，我於如如所应行，如如所应住，令无所犯，要当如是如是行，如是如是住，令不违犯；五、即以如是为所依止，便能如是如是行，如是如是住，不起毁犯。
此中主要，在不放逸别解脱中所说学处。如是五种不放逸行，第四为本。谓有第四，能生第五。若或未能生起第五而违犯者，如其次第，如法还净。
十、轨则净命合为一支
初、轨则
又诸菩萨住律仪戒，覆藏自善，发露己恶，少欲，喜足，堪忍众苦，性无忧慽，不掉，不躁，威仪寂静。
不为名闻赞扬自善；不事覆藏发露己恶；得劣少者，意无忧恼而能少欲；得多美者，不求增益而能喜足；堪忍寒热饿渴等苦；不得利养性无忧慽；诸根调伏寂静不掉；不随境转而不躁动；威仪端严，如理作意威仪寂静。
次、净命
离矫诈等一切能起邪命之法。
谓离矫诈等五邪命法。五邪命法，广释於後文释恶作科，第十一恶作中，（此云矫诈，後云诡诈。）及本论二十二卷出离地品，净命亏损所摄中。
由六因缘，虽已防护而非善护：一、唯少防护执为喜足；二、等起语言未能清净；三、自行轻懱；四、不摄徒众；五、有所违犯不能还净；六、轨则与命未能清净。此於初一，又分二类：一、虽护身语，未能护心离三世欲；二、虽已护心，不求依戒引发等持。此中第四不摄徒众者：德光云：「不能摄受堪忍净戒诸徒众故。」
二、总结
菩萨成就如是十支，名住律仪戒，善护律仪戒。谓不顾恋过去诸欲；又不希求未来诸欲；又不耽着现在诸欲；又乐远离不生喜足；又能扫涤不正言论诸恶寻思；又能於己不自轻懱；又性柔和；又能堪忍；又不放逸；又能具足轨则净命。（此文已列科首，故不别释。）
三、摄善法戒具足因缘
又诸菩萨，已能安住摄善法戒，若於身财少生顾恋，尚不忍受，何况其多！又於一切犯戒因缘，根本烦恼，少分烦恼忿恨等生，亦不忍受。又於他所，发生恚害怨恨等心，亦不忍受。又於所起懈怠懒惰，亦不忍受。又於所起等至味着，等至烦恼，亦不忍受。又於五处如实了知。谓如实知善果胜利，又能如实了知善因，又能如实知善因果倒与无倒，又如实知摄善法障。是诸菩萨，能於善果见大胜利，寻求善因，为摄善故，如实了知倒与无倒。由此菩萨获得善果，不於无常妄见为常，不於其苦妄见为乐，不於不净妄见为净，不於无我妄见为我，如实了知摄善法障。为摄善故，速疾远离。菩萨由此十种相故，名住摄善法戒，速能摄善一切种相。谓施渐次，若戒渐次，若忍渐次，若精进渐次，若静虑渐次，及五种慧。
考藏本云：「又诸菩萨，安住摄善法戒，於身与财，少生顾恋尚不忍受，何况其多。又於一切犯戒所依，根本烦恼，及随烦恼忿恨等生，亦不忍受。又若於他诸有情所，发生损害恚恨等心，亦不忍受。又於所起懈怠懒惰，亦不忍受。又於所起等至味着，等至烦恼，亦不忍受。又能如实了知五处：谓如实了知善果胜利；如实了知善因；如实了知善因之果倒；如实了知果无倒；如实了知於摄善中作障碍者。是诸菩萨，已能观见善果胜利，为摄善故，寻求善因。菩萨从此，如实知倒，及与无倒。谓彼从此获善果已，不於无常而见为常，不於其苦而见为乐，不於不净而见为净，不於无我而见为我。又由了知摄善障已，毕竟远离。故由如是二品十相，便能安住摄善法戒。唯此名为速疾摄善，亦得名为摄一切种。所谓施渐次，戒渐次，忍渐次，精进渐次，静虑渐次，及五种慧摄。」
此有二品，各有五相：
第一品者、前五渐次，如其次第，於彼五度诸违逆品，不应忍受。（一）、於身与财，少生悭贪，亦不忍受；（二）、於其一切犯戒所依，根本烦恼，及随烦恼忿恨等生，亦不忍受；（三）、於其损害恚恨等生，亦不忍受；（四）、不进修善所起懈怠，及乐睡眠、卧乐、倚乐、不生恭敬，所起懒惰，亦不忍受；（五）、於其所起静虑味着，及静虑地所起烦恼，或心沈没，或掉举等，亦不忍受。以要言之，诸违逆品暂一出生，即依对治而能灭除，定不舍置令彼增上。
第二品者、慧度渐次。（一）、谓如实知善之胜利；（二）、谓如实知善因；（三）、谓如实知善果倒；（四）、谓如实知善果无倒；（五）、谓如实知摄善障碍。如是五者，断五无知，及诸障碍。言善果胜利者：谓人天菩提三果胜利。言善因者：谓十善等即增上生因，（谓是往趣善趣之因。）决定胜因。（谓是爱尽离欲寂灭涅盘之因。）言寻求善因者；谓依止善知识听闻正法，如理作意，修习净善法随法行。（即加行善）若於所获善果，於无常等见为常等，是名为倒；与此相违，即名无倒。菩萨能於所获善果，无颠倒见。若能如是了知六度善果胜利，了知善因，复由了知上所显示障碍六度诸违逆品，而远离已，摄集六度所有善根，是即名为摄一切善，亦得名为速疾摄善。谓世出世间一切善，无不摄於六度中故。若能远离六度逆品，即便有力速疾摄故。言渐次者：谓是速疾引发施等六度之因。
瑜伽略纂所释诸义，略有不同。如略纂云：「上之五度依文次配，於智度中别开为五处。五处者：谓知善果胜利第一，谓即证得菩提时所有相好一切功德等；了知善因是第二，谓六度行等；了知善因果倒与不倒第三，谓即作常乐我净解是倒因果，若作苦无常等解是不倒因果；了知善法障第四，谓了知六度之障，谓悭等六弊；了知善果胜利寻求善因，於因果中知倒不倒不计为净等，了知善障等而能速疾离之竝第五。若依远师云，此之第三知善因果倒与不倒为二，如是倒二，如是非倒四。又字中分五处，是诸菩萨能於善果下覆解前五处。今义不然，是诸菩萨下末文云了知摄善法障为摄善故速能远离释前何文？若释前第五了知摄善法障者，前但言知障不言远离，今言远离结前第五岂不相违。今分是诸菩萨下为第五，以远离障与知障别也。问曰：若取远离障为第五，与前知善因何异？义曰：前知善因知六度等是因未能除障，今第五除障故有别也。汝若以知障除障不得为二者，知倒非倒应不得为二。汝既不成，我义显立。知倒与善障何异？义曰：前倒为四倒，障谓六蔽，故有别也。」
三、饶益有情戒具足因缘有二：一、略标；二、分释。
一、略标
又诸菩萨由十一相，名住一切种饶益有情戒。於一一相中，成就一切种。
此如助伴一相，应作一切有情助伴，以一切相而作助伴。或如酬恩时中所说，於十一类，一一有情，如其所应，皆为成办十一种事。
二、分释有十一：一、於应助伴为作饶益；二、於昧理者为作饶益；三、於有恩所为作饶益；四、於诸危怖为作救护；五、於他衰恼开解愁忧；六、於缺资具为作饶益；七、於求依止为作饶益；八、欲随顺心为作饶益；九、於正行者为作饶益；十、於倒行者为作饶益；十一、於彼应以神通调伏诸有情所为作饶益。
一、於应助伴为作饶益有二：（一）、於诸事业为作助伴；（二）、於有苦者为作助伴。
一、於诸事业为作助伴
谓诸菩萨，於诸有情彼彼事业，皆为助伴。谓於思量所作事业，及於功用所作事业，悉能与彼而作助伴。或於道路若往若来，或於无倒事业加行，或於守护所有财物，或於和合展转乖离，或於义会，或於修福，皆为助伴。
此中有八：一、思量所作事业。谓当思量，於他有情，随有所作，或复不作，能致盛衰。二、功用所作事业。谓从今始，决定起作所作事业。上来二种，初即助伴思量策画，次即执行助伴担荷。三、於行道路、若往若来。谓於道路，或无行旅，或无随从，道有障难，为作助伴。四、於诸无倒事业加行。谓於耕等，（一、营农；二、商贾；三、牧牛；四、事王；五、习学书算计数及印；六、习学所余工巧业处。）无过事业，而为开示诸正方便。五、於其守护所有财物。谓於所已储集财物，示以方便，不为盗等之所刧取。六、於和合展转乖离。谓令解怨修好。七、於举义会。谓已定期修福事业。八、於修福事。谓未定期起修福事。如是等类，皆为助伴。德光云：「即由如是初二助伴，令彼资财未得者得；事业加行，守护财物，令已得者增长护持；後二助伴，既增长已，令其供养诸应供处。」
二、於有苦者为作助伴
於诸救苦亦为助伴。谓於遭遇疾疫有情，瞻侍供给，盲者启导，聋者撝义。手代言者，晓以想像；迷方路者，示以隅途；支不具者，惠以荷乘；其愚騃者，诲以胜慧；为贪欲缠所苦有情，开解令离贪欲缠苦。如是若为瞋恚、惛沉、睡眠、掉举、恶作、疑缠所苦有情，开解令离疑缠等苦；欲寻思缠所苦有情，开解令离欲寻思苦。如欲寻思、恚、害、亲里、国土、不死、轻侮相应、族姓相应、所有寻思，当知亦尔。他蔑他胜所苦有情，开解令离被蔑胜苦；行路疲乏所苦有情，施座施处，调身按摩，令其止息劳倦众苦。
考藏本云：「又诸菩萨，於诸有苦亦为助伴。谓於遭遇疾疫有情，瞻侍供给；於诸盲者，示引其道；於诸聋者，指示名相，晓以手势，令解事义；手足缺者，或自荷负，或以车载；为贪欲缠所苦有情，开解令离贪欲缠苦。」自此以下与论文同。勘同藏本「聋者撝义；手代言者，晓以想像。」是一助伴。又「迷方路者，示以隅途；其愚騃者，诲以胜慧。」藏本无之。
此分二类：一者身苦；二者心苦。
初身苦者：此复有四：（一）、遭疾疫者，施药瞻侍。（二）、根残缺者；於诸盲者，欲往向处，引趣其道；於诸聋者，所取所舍，晓以手势。（三）、支不具者，或自身荷，或以车乘，载赴其处。（四）、行路疲乏者，施以食住，调身抚摩。
二心苦者：此复有三：（一）、盖障苦者。谓贪欲等五盖缠苦，示以教授，令其开解。五盖者：一、贪欲盖；二、瞋恚盖；三、惛沉睡眠盖；四、掉举恶作盖；五、疑盖。（如是五盖，广释於後文第二十四恶作中。）（二）、无间苦者。谓八寻思所缠缚苦，说对治法，令其开解。八寻思者：一、欲寻思。以爱染心攀缘诸欲，数起意言，寻求串习，名欲寻思。二、恚寻思。以憎恶心，缘他所作瞋恚因缘，数起意言，寻求串习，名恚寻思。三、害寻思。以伤害心，攀缘於他作不饶益，数起意言，寻求串习，名害寻思。四、亲里寻思。以染污心，缘诸亲戚，数起意言，寻求串习，名亲里寻思。五、国土寻思。以染污心，攀缘国土，数起意言，寻求串习，名国土寻思。六、不死寻思。以染污心，缘其所应证得自义，观待後时，数起意言，寻求串习，名不死寻思。七、轻懱相应寻思。以染污心，缘自与他若胜若劣，数起意言，寻求串习，名轻懱相应寻思。八、族姓相应寻思。以染污心，缘诸施主，及往还者，家势具足，数起意言，寻求串习，名族姓相应寻思。此於第八则取下义，谓受用圆满，种姓圆满，所欲增上而自许为高贵族姓，是名家势相应寻思。（三）、他蔑胜苦者。谓当告以诸有鬬诤，若胜若负，世间应尔，说无我等出世间法，令其开解。
二、於昧理者为作饶益
又诸菩萨为诸有情如理宣说。谓於乐行恶行有情，为欲令断诸恶行故，以相应文句、助伴、随顺、清亮、有用、相称、应顺、常委分资粮法而为宣说；或复方便善巧宣说，如於乐行恶行有情，为欲令断诸恶行故。如是於行悭行有情，为欲令彼断悭行故，於现法中求财宝者，为欲令彼正少功力，集多财宝，守护无失。於佛圣教怀憎嫉者，为欲令彼得清净信，证清净见，超诸恶趣，尽一切结，越一切苦，应知亦尔。
谓於恶行果熟，有烦恼者，（如本论四十七卷云：「或复有情，虽非定苦，而多现行诸身恶行，诸语恶行，诸意恶行。於诸恶中，喜乐安住。所谓屠养羊猪鸡等不律仪辈，如是名为恶行有情。」由彼果熟，定须现行诸种恶行。复於恶行性喜安住，有烦恼者。）为说正法，劝令受持，止息恶行。说法相者：谓以相应文句等八。德光云：「以此八种，具四功德，答三种问，而为宣说。一、以相应文句助伴二者，答不知问。谓以无倒义、联贯义，而酬答之。二、以随顺、清亮二者，答相违问。谓以随顺法性、前後密意无违、而酬答之。三、以有用、相称、应顺、常委分资粮法四者，答二俱问。谓具方便令其领悟，称所化机令其知解，应顺成立世间功德，及圣道资粮而酬答之。言常委者，恒励力护。谓恒恭敬，从诸漏中维护心故。」最胜子所说亦与此同。唯後二答，德光谓是「依证（谓通达）增上，答问教授。」最胜子则谓「依得（谓获成就）增上，答问教授。」如上所说，虽云三问，显有四问。又德光云：或相应者，以助伴释，前後符故；随顺者，以清亮释，顺法性故；有用者，以相称释，称所化故；应顺者，以常委释，顺净行故。如是一一双偶句中，得以後句训释前句。由此表示，答一切问，具四功德：谓前後无违；不违法性；不违所化；契合胜义，是名四德。所言或复方便善巧宣说者：谓以方便，令不厌背而为说法，是即名为方便善巧。（略有六种方便善巧，广说於本论四十五卷菩提分品。）谓如前犯戒恶行有情，以八文句为其说法，令止恶行。如是於行悭等有情，令修施等，亦如是说。又於现法求财宝者，为其开示正少功力，集多财宝，守护无失一切方便。又於圣教怀憎嫉者，令起正信，入佛圣教。已趣入者，为令断见所断烦恼，证清净见，超诸恶趣，说正胜法。（大毗婆沙论云：「於正持策身语意中，此为最胜，故名正胜，或名正断。」）於诸已能得见道者，开示断尽余结方便。
相应文句等八种，藏汉两释异同。初藏释：（释论未取本论所释，依德光释，故有诸义。）相应文句者，无倒义；助伴者，联贯义；随顺者，顺法性。清亮者，前後密意无有相违；有用者，具足方便，令其领悟；相称者，称所化机令其知解；应顺者，应顺成立世间功德；常委分资粮法者，圣道资粮。又此八名，藏译略异。一、相应文句；二、相继；三、随顺；四、随宜；五、具足方便；六、相称；七、应顺；八、恒勤维护支分资粮。次瑜伽略纂所释：一、相应者，即与理相应；二、助伴者，谓即文句中义也；三、随顺者，顺无漏道也；四、清亮者，和雅也；五、有用者，能断恶也；六、相称者，即顺病说法也；七、应顺常委者，顺常委修也；八、分资粮法者，即菩提分不余分资粮法也。此以常委合於应顺，与藏译异，亦与本论八十一卷摄释分中所说相违。摄释分云：「相应者，谓名句文身次第，善安立故，又依四种道理相应故；助伴者，能成次第故；随顺者，谓解释次第故；清澈者，文句显了故；清净资助者，善入众心故；相称者，如众会故，应供故，称法故，引义故，顺时故；常委分资粮者，审悉所作，恒常所作，故名常委；彼分者，谓正见等，此是彼资粮故。」又此论文。本系解释相应文句八种，乃以名相先後异译。复因「应顺者」三字误作「应供故」，遂有瑜伽伦记，以此八种，强判为七。勘同藏本，此中所云相应，即本品所说相应文句。助伴、随顺、前後译同。清澈、即清亮。清净资助、即有用。相称、前後译同。应供故，即应顺者。常委分资粮，即常委分资粮法。
三、於有恩所为作饶益
又诸菩萨於其有恩诸有情所，深知恩惠，常思酬报。暂见中敬，赞言善来，怡颜欢慰，吐诚谈谑，祥处设座，正筵令坐。若等若增财利供养，现前酬答，非以下劣。於彼事业，虽不求请，尚应伴助，况乎有命。如於事业，如是於苦，於如理语，於方便说，於济怖畏，於衰恼处开解愁忧，於惠资具，於与依止，於随心转，於显实德令深欢悦，於怀亲爱方便调伏，於现神通惊恐引摄。如应广说，当知亦尔。
谓若覩见，当申恭敬。即应说言，善来来进，怡颜欢慰，尊推胜座，备设住处，正筵款待。次财利供，计所恩惠若等若增，现前酬恩，非以下劣。於彼事业，虽未求请尚为助伴，何况来求。如是乃至於现神通恐怖引摄，众余饶益，亦应广作。
四、於诸危怖为作救护
又诸菩萨於遭怖畏诸有情类，能为救护。谓於种种禽兽、水火、王贼、怨敌、家主宰官、不活、恶名、大众威德、非人起屍、魍魉等畏，皆能救护，令得安隐。
原野所栖，狮子虎等，旁生怖畏；若水为患，或诸水族摩竭鱼等，旁生怖畏。是名水陆二种怖畏。（藏本无火畏。本论四十三卷静虑品中，亦说水陆怖畏，能正拔济，未说火畏。）或为国王威势治罚侦缉怖畏；或为盗贼、刧掠偷窃财宝怖畏；或於财等能作障难，所有讐怨对敌怖畏；或有管理局部家主宰官怖畏。是名人中四种怖畏。不具资财、不活命畏；不具妙行、恶名称畏；不具辩才、处大众中有赧愧畏。（怯惧无威）此中资财、妙行、辩才，名三可贵。又非人畏、有其二种：一、从初受生非人中生，即魍魉等；二、由修明咒，咒唤起尸。（即毘陀罗）如是等畏，皆为救护。
此中所言大众威德，若依藏译，应即说为处大众中有怯惧畏。与处大众无畏相违。如本论十五卷闻所成地论庄严中云：「无畏者：谓如有一处在多众、杂众、粗鄙众、僻执众、谛众、善众等中，其心无有下劣忧惧，身无战汗，面无怖色，音无謇讫，语无怯弱，如是说者，名为无畏。」又本论二十五卷出离地品云：「云何名为无有怖畏？谓处大众说正法时，心无怯劣，声无战掉，辩无误失，终不由彼怯惧因缘，为诸怖畏之所逼切，腋不流汗，身毛不竖。」
五、於他衰恼开解愁忧
又诸菩萨於处衰恼诸有情类，能善开解令离愁忧。或依亲属有所衰亡，所谓父母、兄弟、妻子、奴婢、僮仆、宗长、朋友、内外族因、亲教轨范，及余尊重，时有丧亡，善为开解令离忧恼。或依财宝有所丧失，谓或王贼之所侵夺，或火所烧，或水所溺，或为矫诈之所诳诱，或由事业无方损失，或为恶亲非理横取，或家生火之所耗费，於如是等财宝丧失，善为开解令离忧恼。由是因缘，诸有情类，生輭中上三品愁忧，菩萨皆能正为开解。
此中有二：一者、丧亡亲属愁忧；二者、丧失财宝愁忧。
初丧亡亲属愁忧复有五种：（一）、丧失因亲。（诸能引发後生种子，是其因义。）谓丧父母。（二）、丧亡摄受，（即本论二卷所云，七摄受事之一。）及果有亲。谓丧妻子。（藏本缺少兄弟二字。）（三）、丧役使亲。谓丧奴婢，及诸僮仆。（四）、丧恩慈亲。谓丧宗长朋友，内外族因。（五）、丧亡开导利益亲属。谓丧亲教轨范尊长共净行者。如是等类一切愁忧。
二、丧失财宝愁忧复有二种：初、一切世人所共苦因；次、一类世人不共苦因。一切世人所共者：谓或王贼之所侵夺，或火所烧，或水所溺。一类世人不共者，亦复有二：（一）、自未如法；（二）、由他所致。自未如法者，又复有二：一、未能如法守护财宝。谓未善藏护致令损失，或为矫诈之所诳诱。二、未能如法经营财宝。谓由事业无方损失。由他所致者，亦复有二：一、朋分受用所致之苦。谓为恶亲非理横取，有说恶友非理横取。二、由自家室所起忧苦。谓自家中出生败缘，或家生火之所耗费。有疏说言，唯从家中出生败种，无知滥用，耗费财宝。由如是等亲属财宝丧失因缘，出生上中下品愁忧，为说无常令其开解。言上中下品愁忧者：谓丧父母等，是上品忧；丧奴婢等，是中品忧；丧失财宝，是下品忧。或有释云：「当知是从丧失所需，及所珍爱，出生愁忧。」
六、於缺资具为作饶益
又诸菩萨备资生具，随有来求，即皆施与。谓诸有情，求食与食；求饮与饮；求乘与乘；求衣与衣；求庄严具施庄严具；求诸什物施以什物；求鬘涂香施鬘涂香；求止憩处施止憩处；求诸光明施以光明。
此中有六：一、於匮乏资命苦者：求诸饮食，给与饮食。二、於疲劳苦者：求诸车乘，给与车乘。三、於惭羞苦者：求衣与衣，求庄严具与庄严具。谓彼若未备具衣裳与庄严具，起惭羞故。四、於匮乏资具苦者：求诸什物，施以什物。五、於恶臭苦者；来求烧香花鬘涂香，即便施以香花鬘涂。六、於乏止憩、乏光明苦者：来求止憩，施止憩处。其有能发勤精进者，来求灯明，施以灯明。
七、於求依止为作饶益
又诸菩萨性好摄受诸有情类。如法御众，方便饶益。以无染心先与依止，以怜愍心现作饶益。然後给施如法衣服、饮食、卧具、病缘医药、资身什物。若自无有，应从净信长者居士婆罗门等，求索与之。於己以法所获如法衣服、饮食、诸坐卧具、病缘医药、资身什物，与众同用，自无隐费。於时时间，以其随顺八种教授而正教授，五种教诫而正教诫。此中所说教授教诫，当知如前力种性品已广分别。
考藏本云：「又诸菩萨，依摄受戒，（饶益有情戒名摄受戒。）摄受方便，（如本论三十七卷成熟品云：「摄受者：谓无染心，以亲教师及轨范师道理方便与作依止。」）令其摄受诸有情众。唯依悲心而为先首，谓於始初，无爱染心施与依止。自此以後饶益彼故，为从净信长者居士婆罗门等，如法寻求衣服、饮食、卧具、病缘医药、资身什物。又自如法所获合法衣服、饮食、诸坐卧具、病缘医药、资身什物，与众同用，不为储藏而自受用。（如本论十九卷思所成地云：「又复不能有所贮积，执为己有而受用之。」）又於时时施与合法八种教授，随顺开示五种教诫。此中所说教授教诫，当知如前力种姓品已广分别。」
此中有二：
一、何种意乐摄受徒众？非是为求名闻利敬，唯以悲心而为先首。谓无染心先与依止。
二、何种加行摄受徒众？此复有二：（一）、以财摄；（二）、以法摄。初、财摄有二：一、从他求索。谓令饶益所已摄受诸徒众故，为从净信长者居士婆罗门等，寻求如法衣服、饮食、卧具、病缘医药、资具。二、以自资具，与众共用。谓自所获合法衣服等物，与众同用。（二）、法摄亦复有二：一、施以教授。此复有八：心未住者，令於所缘能系念故，有五教授。谓於贪、瞋、痴、慢、寻思增上行者，如其次第，令修不净，或复修慈，或修种种缘性缘起，或修界差别，或修阿那波那念。心已住者，为令获得自义利故，有一教授。谓说能治常断二见，远离二边处中之行。於自所作未究竟故，有二教授。谓令除舍，於道未作而谓已作，於果未证而谓已证诸增上慢。如是八种，即令安住正方便道，除舍中间所有留难，三处所摄。二、施以教诫。复有五种：1.遮止有罪现行；2.开许无罪现行；3.若有於所遮止开许法中暂行犯者，谏诲令止；4.虽已如是如法谏诲，数数轻慢，毁犯不舍，如法调伏；5.若有於所开遮法中能正行者，赞令欢喜。（八种教授，五种教诫，广释於本论三十八卷、菩提品。）
八、欲随顺心为作饶益有二：一、略标；二、广释。
一、略标
又诸菩萨於有情心，性好随转。随心转时，先知有情若体、若性。知体性已，随诸有情所应共住，即应如是与其共住；随诸有情所应同行，即应如是与彼同行。
考藏本云：「又诸菩萨，依顺心戒，（即饶益有情戒）令其随顺诸有情心。先正了知彼诸有情，意乐、性、界。了知意乐，及性、界已，随诸有情所应共住，即应如是与其共住；随诸有情所应成办，即应如是令其成办。」
谓诸菩萨，若为随顺有情义利，最初应知一切有情意乐、性、界。随诸有情所应共住，即如是住；随诸有情所应成办，即应如是令其成办。此中所言意乐，即思。谓能观察，随其所有善与不善，及瞋慈等，俱行意乐。性者，胜解。谓能观察所印可乘，顺其胜解。界者，随眠。谓令随顺彼等随眠。（如本论八十九卷摄事分中云：「复次，烦恼品所有麤重，随附依身，说名随眠。能为种子生起一切烦恼缠故。」）
二、广释有七
第一、欲随顺心作饶益法
若诸菩萨，欲随所化有情心转，当审观察，若於如是如是相事，现行身语，生他忧苦。如是忧苦，若不令其出不善处安立善处；菩萨尔时，於如是事现行身语，护彼心故，方便思择，励力遮止令不现行。如是忧苦，若能令其出不善处，安立善处；菩萨尔时，於如是事现行身语，住哀愍心，不随如是有情心转，方便思择，励力策发要令现行。复审观察，若於如是他有情事，现行身语，令余有情发生忧苦。如是忧苦，若不令他或余有情，或不令二出不善处安立善处；菩萨尔时，於如是事现行身语，护余心故，方便思择，励力遮止令不现行。如是忧苦，若能令他或余有情，或能令二出不善处安立善处；菩萨尔时，於如是事现行身语，住哀愍心，不随如是有情心转，方便思择，励力策发要令现行。复审观察，若於如是菩萨自事，现行身语，生他忧苦。如是现行身语二业，非诸菩萨学处所摄，不顺福德智慧资粮。如是忧苦，不能令他出不善处安立善处；菩萨尔时，於如是事现行身语，护他心故，方便思择励力遮止令不现行。与此相违，现行身语，如前应知。如生忧苦，如是广说生於喜乐，随其所应当知亦尔。
谓当顾念衰损利益。菩萨成办随有情转，由其身语有所现行，令彼有情现生忧苦。当审观察，由此忧苦，若不能令彼有情者，出不善处，安立善处；菩萨尔时，励力遮止令不现行，随彼心转。由此忧苦，若能令他安立善处；菩萨於他，励力策发深哀愍心，要令现行，不应随顺他心而转，於彼究竟有利益故。如是由此现行，虽能於所随转有情不生忧苦，然於此外所余有情若现生者；尔时菩萨，遮止现行，或不遮止一切方便如前应知。若诸菩萨有所现行，非为成办随有情转，谓由自事、身语现行生他忧苦。然此若非自制学摄，或非成就二种资粮，或非令他出不善处安立善处；尔时菩萨护他心故，即应弃舍，令不现行。若违此三，励力策发深哀愍心，要令现行，不随如是有情心转。如是身语现行，令他有情现生喜乐。若能令其究竟利益，要令现行；若能令其究竟衰损，不随他转。如前应知。
第二、欲随顺心作饶益法
又随他心而转菩萨，知他有情忿缠所缠，现前忿缠难可舍离，尚不赞叹，何况毁呰。即於尔时亦不谏诲。
又诸菩萨随有情转，见他有情，现为忿缠之所缠缚，乃至其忿犹未止息，尚不以语称赞其忿，何况毁呰。亦不谏诲。
第三、欲随顺心作饶益法
又随他心而转菩萨，他虽不来谈论庆慰，尚应自往谈论庆慰，何况彼来而不酬报。
见他愚痴，不了世事，他虽不来谈论庆慰，尚应自往谈论庆慰，何况他来谈论庆慰。
第四、欲随顺心作饶益法
又随他心而转菩萨，终不故意恼触於他。唯除诃责诸犯过者，起慈悲心，诸根寂静，如应诃责，令其调伏。
若诃责他，终不故意令其恼触。即应於彼为悲愍故，诸根寂静如应诃责。
第五、欲随顺心作饶益法
又随他心而转菩萨，终不嗤诮轻弄於他，令其赧愧，不安隐住，亦不令其心生忧悔。虽能摧伏得胜於彼，而不彰其堕在负处。彼虽净信生於谦下，终不现相而起自高。
於大众中，终不於他嗤诮轻弄，及令赧愧。以此即是轻蔑因故。亦不令其生起懊悔，恐他不能安隐住故。虽已摧伏得胜於彼，而不彰其堕在负处。谓恐令其起羞耻故。於彼净信谦下者前，终不现相而起自高。谓若自高，是能令他起畏缩故。
第六、欲随顺心作饶益法
又随他心而转菩萨，於诸有情，非不亲近，不极亲近，亦不非时而相亲近。
於他有情，非不亲近。谓不令成过密友故；不极亲近，谓恐常伴，障他事业，令他厌故；亦不非时而相亲近，谓当应时而亲近故。如是三者，为令远离阻断关系。
第七、欲随顺心作饶益法
又随他心而转菩萨，终不现前毁他所爱，亦不现前赞他非爱。非情交者不吐实诚。不屡希望，知量而受。若先许应他饮食等，终无假托。不赴先祈。为性谦冲，如法晓喻。
藏本则於若先许应等句，译为「若他延请饮食等事，亦不违拒，抑或如法而婉辞谢。」
不当他前，毁其所爱，赞所非爱，他不喜故。非情交者，不吐实诚，思异相故。不屡於他而作乞求，虽来惠施当知量受。谓恐他嫌，不信嗤诮，後忿不施，虽复勉施，亦生轻懱故。若他延请饮食等事，亦不违拒，不令阻障他意乐故。抑或如法而相推谢，谓当婉言、正修课诵，或修静虑，或持近圆，令他不生不欢喜故。
九、於正行者为作饶益
又诸菩萨性好赞扬真实功德，令他欢喜。於信功德具足者前，赞扬信德令其欢喜。於戒功德具足者前，赞扬戒德令其欢喜。於闻功德具足者前，赞扬闻德令其欢喜。於舍功德具足者前，赞扬舍德令其欢喜。於慧功德具足者前，赞扬慧德令其欢喜。
考藏本云：「又诸菩萨，依止能起胜欢喜戒，於具真实功德有情，令其欢喜。」下与论同。
谓於具足信戒闻舍慧功德者前，各依彼等所宜言论，赞令欢喜。赞扬戒德，及舍德者，身与受用圆满之因。谓此即是增上生因。赞扬慧德，谓此即是决定胜因。赞扬闻德，能引发慧。赞扬信德，谓能趣入二因之因。
十、於倒行者为作饶益
又诸菩萨性好悲愍，以调伏法调伏有情。若诸有情有下品过下品违犯，内怀亲爱，无损恼心，以輭诃责而诃责之。若诸有情有中品过中品违犯，内怀亲爱，无损恼心，以中诃责而诃责之。若诸有情有上品过上品违犯，内怀亲爱，无损恼心，以上诃责而诃责之。如诃责法，治罚亦尔。若诸有情有下中品应可驱摈过失违犯，菩萨尔时，为教诫彼及余有情，以怜愍心及利益心，权时驱摈，後还摄受。若诸有情有其上品应可驱摈过失违犯，菩萨尔时，尽寿驱摈，不与共住，不同受用，怜愍彼故，不还摄受。勿令其人於佛圣教多摄非福，又为教诫利余有情。
考藏本云：「又诸菩萨，依调伏戒，调伏有情。」下与论同。又藏本无「性好悲愍」四字。
谓诸有情有下中上三品过犯，无损恼心，无瞋恚心，如其所应，以下中上三品诃责而诃责之。如诃责法。治罚亦尔。若诸有情有下中品过失违犯，菩萨尔时为教诫彼及余有情，以怜愍心，权时驱摈一月二月，乃至数年，後还摄受。若诸有情有上品过，菩萨尔时怜愍彼故，勿令其人多摄非福，又为教诫利余有情，尽寿驱摈，不与共住，不同受用，不还摄受。言非福者；谓不如理受用信施，或慢然受同梵行者礼拜等事。言过失者：应作不作。言违犯者：作不应作。此为德光所释。
十一、於彼应以神通调伏诸有情所为作饶益有二：一、以神通力而为恐怖；二、以神力通力而为引摄。
一、以神通力而为恐怖
又诸菩萨为欲饶益诸有情故，现神通力，或为恐怖，或为引摄。谓为乐行诸恶行者，方便示现种种恶行诸果异熟。谓诸恶趣小那落迦、大那落迦、寒那落迦、热那落迦。既示现已，而告之言：汝当观此，先於人中造作增长诸恶行故，今受如是最极暴恶辛楚非爱苦果异熟。彼见是已，恐怖厌患，离诸恶行。复有一类无信有情，菩萨众中随事故问，彼作异思拒而不答。菩萨尔时，或便化作执金刚神，或复化作壮色大身巨力药叉，令其恐怖。由是因缘，舍慢生信，恭敬正答。其余大众，闻彼正答，亦皆调伏。
化现寒热诸那落迦，而告之言：「汝其观此。先於人中造积恶行，今受如是非入火界等持，周身炽然，出诸焰等。方便引摄，令诸有情踊跃欢喜。於未信者，於犯戒者，於少闻者，於悭吝者，於恶慧者，如其所应，令彼安处信戒闻舍慧具足中。如是饶益有情戒分十一相，自余疏中亦有别说，惟律仪二十颂释难中乃如前说。谓摄集事业、疾病、有苦，三种助伴，合为一相，最契本论。
最胜子云：「诸有所作，为增自福所摄善法，即以引发利他意乐，便成饶益有情净戒。」（本论四十六卷云：「菩萨虽积集六波罗蜜多所有善根，而乐普令有情清净，即为己乐。是故菩萨为净有情增上力故，以净意乐施诸有情。」）是说或未真实利他，缘利他故，诸有所作，亦得说为饶益有情戒。然本论中，是说真实饶益有情。又若其时，未能真实饶益有情，亦无欠缺具足饶益有情戒过。譬如浮散睡眠等时，心虽未能真实防护所应远离，然律仪戒亦仍存在。发心受愿仪轨云：「初修业者，以律仪戒为首要故，名誓愿行。胜解行者，摄善法戒为首要故，名等住行。入大地者，饶益有情为首要故，名心喜行。」如其所说，虽有首要轻重次第，然於始初受律仪时，即应修学饶益有情。於未具足神通时分，作利他事难趣实体。是故上师无着、明显宣说所饶益境有情差别，及作彼等饶益方便，至极重要。善了知已，随顺彼彼而饶益他。谓若能尔，即爱苦果。」令其厌患远离恶行。复有一类无信有情，处在菩萨大众会中，过反诘问，出不逊语。菩萨尔时，或便化现执金刚神，或复化作壮色大身巨力药叉，令其恐怖。由此生起信仰恭敬，正答所问。其余大众，闻彼正答一一所问，亦皆调伏。最胜子等云：「此是或有在大众中，思於菩萨故作损恼，默然不答。为令正答所诘问故，示现神通而作恐怖，教令正答。」本论译文。依此释义，与藏本异。
二、以神通力而为引摄
或现种种神通变化，或一为多，或多为一，或以其身穿过石壁山岩等障往还无碍。如是广说，乃至梵世身自在转，现无量种神变差别。或复现入火界定等，或复示现共声闻等种种神通，方便引摄，令诸有情踊跃欢喜。诸未信者，方便安处信具足中。诸犯戒者，方便安处戒具足中。诸少闻者，方便安处闻具足中。多悭吝者，方便安处舍具足中。诸恶慧者，方便安处慧具足中。如是菩萨成就一切种饶益有情戒。
或一变多，或多变一，或以其身穿过石壁山岩垣墙等障，往还无碍，乃至梵天世界中间，身自在转；或复上身出火，下身出水，现无量种神变差别；或复深名菩萨成就一切种饶益有情戒。
四、总结事义
是名菩萨三种戒藏，亦名无量大功德藏。谓律仪戒所摄戒藏，摄善法戒所摄戒藏，饶益有情戒所摄戒藏。
菩萨所有三种戒藏：谓律仪戒、摄善法戒、饶益有情戒所摄戒藏。此能总摄无边净戒。诸有於此能修学者，亦名成就无量福藏。
上来俱是菩萨地说。而摄决择分菩萨地中，以此律仪戒等三戒，说为三种毗奈耶聚。
初、律仪戒。应依佛说别解脱经，及广释论，而善修学。如摄决择分云：「当知菩萨毗奈耶略有三聚：初律仪戒毗奈耶聚，如薄伽梵为诸声闻所化有情，略说毗奈耶相，当知即此毗奈耶聚。」
二、摄善法戒。应於六心观察勤习。如摄决择分云：「云何摄善法戒毗奈耶聚？谓诸菩萨，於摄善法戒勤修习时，略於六心，应善观察。何等为六？（一）、轻懱心；（二）、懈怠俱行心；（三）、有覆蔽心；（四）、勤劳倦心；（五）、病随行心；（六）、障随行心。若诸菩萨於善法中，所有轻心，无胜解心，及陵懱心，名轻懱心。若有懒惰憍醉放逸所缠绕心，名懈怠俱行心。若贪欲等随有一盖，或诸烦恼，及随烦恼所缠绕心，名有覆蔽心。若住勇猛增上精进，身疲心倦，映蔽其心，名勤劳倦心。若有诸病损恼其心，无有能力，不堪修行，名病随行心。若有喜乐谈论等障，随逐其心，名障随行心。」如是生起彼六种心，或复忍受，或不忍受，为是有罪，抑是无罪。论中又云：「菩萨於此六种心中，应正观察。我於如是六种心中，为有随一现前行耶？为无有耶？於前三心，菩萨一向不应生起。设已生起，不应忍受，若有忍受而不弃舍，徧於一切皆名有罪。勤劳倦心现在前时，由此心故舍善方便。若为暂息身心疲恼，当於善法多修习者，当知无罪。若於一切毕竟舍离，谓我何用精勤修习如是善法，令我现在安住此苦？若如是者，当知有罪。病随行心现在前时，菩萨於此无有自在，不随所欲修善加行，虽复忍受而无有罪。障随行心现在前时，若不随欲堕在其中，或观此中有大义利，虽复忍受而无有罪。若随所欲故入其中，或观是中无有义利，或少义利，而故忍受，当知有罪。如是六心，前三生已而忍受者，一向有罪。病随行心，虽复忍受，一向无罪。余之二心，若生起已而忍受者，或是有罪，或是无罪。」
三、若勤趣入饶益有情，当观六处。摄决择分云：「若诸菩萨，於作有情利益戒中勤修习时，当正观察六处摄行。所谓自、他、财衰、财盛、法衰、法盛，是名六处。言财衰者：谓衣食等，未得不得，得已断坏。与此相违当知财盛。言法衰者：谓越所学，於先未闻胜义所摄如来所说微妙法句，不得听闻；如不听闻先所未闻，如是於先所未思惟，不得思惟。有听闻障，有思惟障，设得闻思，寻复忘失；於所未证修所成善，而未能证，设证还退。与此相违，当知法盛。」此六处中，其自他者，即是财法盛衰所依。既於六处正观察已，应行应止，或是有罪，或无罪相。论中又云：「此中菩萨，作自法衰，令他财盛，此不应为。如令财盛，法盛亦尔。此中义者越学（违越学处）所摄，及能随顺越学所摄，或於证法（所得之法）退失所摄，当知法衰。又诸菩萨，作自财衰，令他财盛。若此财盛不引法衰，此则应为；若引法衰此不应为。如令财盛，法盛亦尔。又诸菩萨，作自财盛，令他财盛，此则应为。如令财盛，法盛亦尔。又诸菩萨，作自法盛，令他财盛，此则应为。如令财盛，法盛亦尔。於如是事，若不修行，名为有罪。若正修行，是名无罪。如是且说菩萨所学三种律仪略毗奈耶。菩萨於中，常应作意思惟修学。」是故於他补特伽罗，将作法利，或财利时，若见正越自期学处，或未正越亦随顺越，或令退失先已得法，及新得法。由是不作利他事者，亦得无罪。如是於作利他事时，作自财衰，不引法衰，若不为者是名有罪。若引法衰，则不应为，亦复如是。若能令自财盛法盛，而不为他成办此二，是名有罪。又行利他，或是有罪，或无罪相。如摄决择分云：「若诸菩萨，於己有恩诸有情所，随顺恩想，相续发起亲友意乐，以有染心，方便摄受欲为朋党，当知有罪。或於有怨诸有情所，随顺怨想，相续发起怨雠意乐，有秽浊心，当知有罪。或於无恩无怨诸有情所，相续发起中庸意乐，放舍意乐，当知有罪。若有现前随欲出家，随顺观察，时有过患，刧有过患，不度出家，当知无罪。若有安住怜愍彼心，虽度出家，亦无有罪。如说出家受具足戒，与作依止，摄为徒众，当知亦尔。由如是等所有行相，当知菩萨三种戒蕴皆得圆满。」
如是既受此律仪已，虽於三戒俱应修学，然最要者，尤应勤学共於七众别解脱中所学学处之律仪戒。摄决择分又云：「此三种戒，由律仪戒之所摄持，令其和合。若能於此精勤守护，亦能精勤守护余二。若有於此不能守护，亦於余二不能守护。是故若有毁律仪戒，名毁一切菩萨律仪。」问：然则正受菩萨律仪，於此三戒，随持少分名持律仪，抑於三戒，应持满分名持律仪？答：菩萨律仪唯是一品，非如别解脱律仪有多次第。若正受者，应无简别，要期俱学而善受持。摄决择分云：「若有於此三种所受菩萨戒中，随有所问，当知非护，当言不护菩萨律仪，不当言护。」问：若尔，云何大乘集菩萨学论云：「故当顺合自力所能，虽一善根，亦应正受而善守护。」地藏十轮经云：「此十善道能致正觉。」若有尽寿，下至唯於一善业道亦不能护，然自称言：「我是真实大乘行者，我求无上正等菩提。」当知如是补特伽罗，是极矫诈，说大妄语。对十方界佛世尊前，诳惑世间，作断灭说。是愚痴类，身坏命终，堕诸恶趣。由是言之，於时乃至力所能受，即於尔时当善安住所正受善。此亦当观药师琉璃光王经。如是於学，护其一分，名律仪不？答：此中非说菩萨律仪，是说有能发起愿心，无力受持菩萨律仪。令薰习故，於合自力别别学处，乃至其时有力守护，如应时中令其修学。尔时应持顺合自力所能律仪，谓若不持，便成诳惑诸佛菩萨天人世间。为令宣示如是过失，故引前经。於此文後，论中又云：「若大有情，闻是事已，以慧通达诸菩萨行最为难行。为令济拔无余众生出离苦故，勇荷重担。」是谓由闻誓受学处不能守护，有大过患。知菩萨行最为难行，然能荷负菩萨学处重担，不生怯劣，便能受持菩萨律仪。是故前者，为於一切闻过患已，知菩萨行最为难行，不能荷负学处重担，从一类行渐次令其誓愿修学。心力增长，方受律仪。为明了故，引药师经而令证知。应知此从彼经所出。
二、释受戒法有二：一、通用事义；二、本论事义。
初、通用事义者：将释本论受戒仪轨，先述往昔天竺菩萨通用受菩提心戒仪，令诸菩萨受学律仪。龙猛手造受发心法，而未别造受律仪轨。其受发心法中有云：「今发最胜菩提心，我当接引诸有情，行胜悦意菩提行，为利有情愿成佛。如是三诵，发菩提心。」又云：「为令义利、利益、安乐诸有情故，凡我所有勤修布施，守护净戒，修习忍辱，策发精进，等住静虑，观察胜慧，善巧方便。（第七波罗蜜多）如是一切，皆为证得无上正等菩提。与诸过去未来现在成就大悲，正入大乘，安住大地菩萨摩诃萨，随顺趣入。惟愿圣者，我今当作菩提萨埵，仰祈证明我作菩萨。寂天菩萨於集菩萨学论、趣入菩萨行论中释云：「此中既说学菩提行，又复要期与诸菩萨随顺趣入，即是发起行相应心，名受律仪。」本论亦说，即此要期受学三世菩萨三戒，名为受持菩萨律仪。自後，天竺菩提贤、无畏生两师，融合龙猛、无着二大辙宗，造受律仪广大仪轨。道炬论疏中亦云：「尊者阿底峡所造发心、受律仪法，是合龙猛、无着、寂天三师理趣。」以是义故，龙猛、无着两宗仪轨，或有少分特异不同，得律仪法，义无差别。故若有谓既已安立中观、唯识二种宗法，所从受境，受律仪法，及根本罪，应不相同，是为极不思择之说。
无着菩萨，虽於本论说受律仪之所依身，应是「先於无上正等菩提发弘愿已。」於受律仪仪轨而外，不现所作发心仪轨。慈氏菩萨所造五论，世亲所造诸论释中，亦皆不现。胜怨论师以愿、趣入，及受律仪，立二次第。吉祥燃灯师亦分别造发心仪轨，受律仪法。黑行论师所着大乘宝要义论疏，及趣入菩萨行论疏中，亦以愿心仪轨、趣入仪轨，分别建立。故不应执受趣入心，与受律仪仪轨不同。当知往昔诸善知识，以受愿心仪轨为先，愿坚固已，後乃授以受律仪法。是能坚固律仪妙善方便。若尔，如修习次第中篇云：「世俗发心者，谓随智者前，而发誓言，由悲愍故，誓愿济拔一切有情，为利众生愿成正觉。」是名最初发求无上正等菩提行相之心。彼与戒品所说仪轨，应从安住菩萨律仪善巧者前，令其发心亦应相同，（详後「辨所从受境」，及「辨受者仪轨」文中。前段与论不同，後段论文所无。）其义云何？答：此由期学三世菩萨一切学处，依事理言有受发心，是故名为发心仪轨，非是纯一发愿心轨。
上说发心略有二相：一者愿心；二者趣入心。如是二心，所据何论？云何趣入，名受学处？略引正论证明其义。初言二心，如寂天菩萨趣入菩萨行论云：「总有二种菩提心，谓为菩提发愿心，及为菩提趣入心。」初、缘菩提发起愿心；次、缘菩提趣入发心。彼论又於二心设譬喻云：「应知如欲往、正往，有差别。」是谓有如安住於座，身尚未作趣往事业，便作是念：如彼境者所当趣往。希求趣往彼境之心，即是愿心。又若举足下足作趣往时，便作是念：今往彼境。如是之心，即趣入心。於所往境，能念之心同等无异。当知此有未往、正往分别不同。如是若有为利他故，念我当证正等正觉，其心同等。前者名为不须观待修六度行种姓中住，後者名为定须观待修六度行种姓中住。又如修习次第初篇（即广释菩提心论）云：「今为利益诸有情故，愿当成佛。初起希求，名为愿心；受律仪後，修诸资粮，名趣入心。」取要言之，若作是念：为利有情愿当成佛，或应成佛；於施等行，随有所学，或未修学，乃至其时未受律仪，是名愿心。受律仪已，当知是心名趣入心。本论发心品中亦明显分愿与趣入。言愿心者：如本论云：「於时能发菩萨第一心，即名菩萨诸正愿中第一正愿。谓能摄受其外所余一切正愿，是故此以正愿为其第一自性。是诸菩萨，若於菩提起心希愿，发如是心，说如是言：愿我必定当证无上正等菩提，广作一切有情义利，令其安处究竟涅盘，及令庄严如来大智。如是成办自内菩提，及有情利，令其发心，是故发心，即以成办为其行相。又此发心，为缘菩提及有情利令其成办，非无所缘。故此发心，名缘菩提缘有情利。又此发心，最先趣向摄受一切菩提分法胜善根故，是善极善，是贤极贤，是妙极妙功德相应，是能对治一切有情所由依止三业恶行。如是菩萨第一发心，於余世间及出世间一切义利妙善正愿，名为无上最胜正愿。是故应知，此从自性第一发心。应知亦从行相、所缘、功德、最胜、第一发心，合有五相。」
言趣入心者：又如本论云：「是诸菩萨能发此心，从此无间，趣入大乘无上菩提。即谓趣进名言表相菩萨名数。以是义故，此发心者，名为摄受趣入。由诸菩萨发此心已，渐次当证无上正等菩提，非未发心。故此发心，名为无上正等菩提根本。又诸菩萨，普於一切有苦有情，悲愍相应怀济拔心令其发心。以是义故，此发心者，名悲等流。是诸菩萨，依止安住此发心已，令其修学菩萨学处。若於一切菩提分法，若作一切有情义利。以是义故，此发心者，名诸菩萨学处所依。是故应知，此从摄受、根本、等流、所依、第一发心。」本论又云：「又诸菩萨第一发心，略有二种：一、定出离；二、非定出离。言定出离者：谓发心已，不复退还，毕竟趣入。非定出离者：谓发心已，又复退还，不竟趣入。」此文显示发愿心已，有定趣入，不定趣入二种分别。
次言，云何趣入名受学处？如上所引深宗诸论，均说趣入即受律仪。本论说趣入心时，亦明显说是诸菩萨学处所依。发此心者，令其修学菩萨学处。又如本论二十七种成熟方便中云：「三者趣入。言趣入者：谓得正信增上力故。若有在家，正受远离恶行学处；及非在家，谓若出家，正受远离诸欲学处。」此文亦说趣入，即是正受学处。又本论趣入地品中亦云：「云何趣入自性？谓安住种姓补特伽罗，初得见佛，及佛弟子，往诣其前承事供养，从彼闻法，得初正信，受持净戒。」彼品又云：「云何有趣入？谓住种姓补特伽罗，最初获得昔所未得，於诸如来正觉正说法毗奈耶所有正信，受持净戒。」如上所说，皆谓趣入，即正受戒。又此趣入，复有二种：一者始初趣入；二者非始初趣入。如成熟品中云：「始初趣入者：谓依始初生起厌离诸可厌法，觉悟成办如理义利有大胜利，即便趣入，名始初趣入；非始初趣入者：谓已正入补特伽罗，令作成熟所依托故，依止常不舍离诸佛菩萨，依止展转令其明了诸解脱处，後後时中，转转成熟。」上引论文，悉据藏本重译而出，略异本论。是故由此趣入之心，即便应有趣入之戒。趣入戒者，摄善法故，饶益有情故。此趣入字，梵名阿伐达罗，有趣入义，趣进义，随转义，创始义，发趣义。今於释文，依发心品沿用趣入。本论译师前後译法亦多不同，如卷三十五发心品中，说最初发心时，译为趣入；说永出不永出时，译为随转；卷三十七成熟品二十七种成熟方便中，於第三方便译为趣入；第五、第六、则又译为发处；本戒品中，以趣入戒译转作戒。如是等类，读者当善会通其义。
又上所说受菩提心戒仪，中土已有多种译本。唐有无畏三藏禅要；不空三藏受菩提心戒仪；元有莎南屹罗之菩提心戒仪。
二、本论事义有二：一、有师仪轨；二、无师仪轨。初复有三：（一）、加行仪轨；（二）、正行仪轨；（三）、後行仪轨。初加行仪轨有五：一、请白；二、修集资粮；（三）、请速授戒；（四）、起胜欢喜；（五）、问遮难。初请白有二：1.辨补特伽罗；2.辨受戒仪轨。初辨补特伽罗有二：（1）辨所依身；（2）辨所从受境。
一、辨所依身
若诸菩萨，欲於如是菩萨所学三种戒藏勤修学者，或是在家，或是出家，先於无上正等菩提发弘愿已。
考藏本云：「此中菩萨，或诸在家，或诸出家，欲於如是菩萨所学三种戒聚勤修学者，既於无上正等菩提发正愿已。」
受戒依身，应须何种？谓诸菩萨，或是在家，或是出家，於前所说菩萨学处三种戒聚，以净意乐欲修学者，於大菩提已发愿者。谓依教授已发愿心。若有唯求摄取律仪，於菩萨学不欲修学，或未先发菩提愿心，不应授与菩萨律仪。
「又诸菩萨，欲授菩萨菩萨戒时，先应为说菩萨法藏摩怛履迦，菩萨学处，及犯处相，令其听受。以慧观察自所意乐，堪能思择受菩萨戒，非惟他劝，非为胜他。当知是名坚固菩萨，堪受菩萨净戒律仪。以受戒法，如应正授。」（此系後文，依受戒轨移置於此，故用括号以区别之。已下仿此。）
於求正受律仪菩萨，令坚固故，应於传授律仪以前，为其开演菩萨法藏摩怛履迦，菩萨地中菩萨学处，及犯处相。如所说言，令善观察能受与否。以慧思择乐受律仪，非自不欲，唯由他所励力奖劝，非为胜他。当知是名坚固菩萨，堪能正受净戒律仪。即便依於受戒仪轨，如应正授。如是与毗奈耶有异，此於未受律仪以前，令善听闻而正解了，於护学处，有坚固心，方受律仪。若能具足如是意乐，能发律仪。若未具足，不能发起。如摄决择分云：「若有为令他了知故，随顺他故，由他劝导受菩萨戒，非自所起增上意乐，随观随察自生净信，於诸有情住怜愍心，爱乐善法，受菩萨戒。当言此非真实防护，亦非圆满修习善法，亦不能得彼果胜利。与此相违，当知乃名真实防护，亦名圆满修习善法，亦能获得彼果胜利。」
二、辨所从受境
当审访求同法菩萨，已发大愿，有智有力，於语表义能授能开。於如是等功德具足胜菩萨所。
考藏本云：「当善访求发菩萨愿之同法者，已得律仪、具足善巧、於语表义能持能解。即於如是胜菩萨所。」
须何等境从受律仪？当善访求发菩萨愿，谓已发愿心。言同法者：即是安住菩萨律仪，善巧大乘，於受学处，作请白等语言所表，能持其文，能解其义。即於如是胜菩萨所从受律仪。
「又诸菩萨，不从一切唯聪慧者，求受菩萨所受净戒，无净信者不应从受。谓於如是所受净戒，初无信解，不能趣入，不善思惟。有悭贪者，悭贪蔽者，有大欲者，无喜足者，不应从受。毁净戒者，於诸学处无恭敬者，於戒律仪有慢缓者，不应从受。有忿恨者，多不忍者，於他违犯不堪耐者，不应从受。有懒惰者，有懈怠者，多分躭着日夜睡乐、倚乐卧乐、好合徒侣、乐喜谈者，不应从受。心散乱者，不至不能[(壳-一)/牛]牛乳顷，善心一缘住修习者，不应从受。有闇昧者，愚痴类者，极劣心者，诽谤菩萨素怛缆藏摩怛履迦者，不应从受。」（此亦後文移置於此。）
考藏本云：「虽有已能具足善巧，而亦不应一切菩萨，皆可从求菩萨所受净戒律仪。谓若无正信者，最初於所正受净戒律仪，无有胜解，复不趣入，亦不思维，不应从受。有悭贪者，悭贪蔽者，有大欲者，无喜足者，不应从受。毁坏戒者，於诸学处无有恭敬而慢缓者，不应从受。有忿恨者，多不忍者，於他违犯不堪忍者，不应从受。有懒惰者，有懈怠者，多分躭着日夜睡乐、倚乐、卧乐、杂众谈论、虚度时日者，不应从受。心散乱者，谓其下至不能[(壳-一)/牛]牛乳顷，於善修心一缘者，不应从受。极愚钝者，性闇昧者，怯劣心者，诽谤菩萨素怛缆藏、菩萨藏中摩怛履迦者，不应从受。」（此依前说，所从受境应是善巧大乘。故今释言，非是一切能善巧者既可从受。论於前文译为有智，此则译为唯聪慧者。前後不符。）
何等受境不应从受？谓虽已能具足善巧，然亦不应一切菩萨，皆可从求菩萨律仪。谓若或有意乐毁坏，加行毁坏。意乐毁坏者，即无净信。谓於律仪，上无胜解，中不趣入，下不思维，或无功用。（此以三事，释无净信。当知此三，毁坏三信。）加行毁坏者：谓若六度加行毁坏。一者、爱着身财，有悭贪者；由彼悭贪增上转故，悭贪蔽者；於所未得有大欲者；虽已获得无喜足者。是名忍受施违逆品。二者、犯他胜己，无余律仪，（摄事分云：「他胜罪类，名无余罪。」）毁坏戒者；现行恶行，犯有余罪，（摄事分云：「四种罪类，名有余罪。」）於诸学处无有恭敬而慢缓者。是名忍受戒违逆品。三者、若遇逆缘，不堪安忍，现前使能令心愤发而忿怒者；明记怨害，恒恒热恼而怀恨者；於他所犯沙门四法不同分过，不堪忍者。是名忍受忍违逆品。四者、不乐善品，有懒惰者；乐所治品，有懈怠者；次释其相，所谓多分躭着日夜睡乐、倚乐、卧乐、杂众谈论、虚度时日。是名忍受精进逆品。五者、心不善住奢摩他等，心散乱者，谓其下至不能[(壳-一)/牛]牛乳顷，令心於善修一缘者。是名忍受静虑逆品。六者、恶慧。此复有二：（一）、现行恶慧。谓不能由自了知真实，极愚钝者；虽为教示，亦不了解，性闇昧者；违拒不受广大教法，怯劣心者。（二）、取恶慧因。谓诽谤菩萨素怛缆藏摩怛履迦，言其不正，非能如法。是名忍受慧违逆品。如是等类，不应从受菩萨律仪。有疏释云：「若约其实，无不略具如是过患。论中所云，意谓不从过甚具者。」是故，若非上品具足如是过失，少有过者，亦可从受。
二、辨受戒仪轨有二：（一）、辨受者仪轨；（二）、辨授者仪轨。
一、辨受者轨仪
先礼双足。如是请言：「我今欲於善男子所，或长老所，或大德所，乞受一切菩萨净戒。唯愿须臾不辞劳倦，哀愍听授。」
考藏本云：「先礼双足。既作礼已，便应请言：「我今欲从善男子所，求受菩萨净戒律仪。惟愿须臾不辞劳倦，哀愍我故，听许教授。」
如前所说能受菩萨，先向授者接触双足，而敬礼之。谓不恭敬，不发律仪故。又如胜怨、无畏生两师并云：「於此应先献曼陀罗。」次请白言：「我今欲於善男子所，求受菩萨净戒律仪。惟愿须臾不辞劳倦，哀愍我故，听许教授。」谓不求受，律仪不发故。又胜怨、菩提贤、燃灯、无畏生诸师俱云：「应当如是三返请白。」又无畏生、胜怨两师并云：「尔时合掌，蹲跪而坐，或右膝着地。」即如下说诸身威仪，随取皆得。
此中所云献曼陀罗，亦名献中园。有广中略供献仪轨，名兴无边广大供养。如本论四十四卷供养亲近无量品云：「或赡部洲，或四大洲，或千世界二千世界，或复三千大千世界，乃至十方无边无际诸世界中，下中上品供养如来一切供具。菩萨於彼，以净信俱，胜解俱心，周徧思惟，一切随喜。如是菩萨少用功力，於如来所，兴起无边广大供养。」
二、辨授者轨仪
「次由能授菩萨，於彼求受律仪菩萨，先为宣说菩萨律仪广大胜利。又为求受律仪菩萨，宣说学处，若重若轻，令发勇悍。随作是言：「善男子听！汝今愿乐，於诸有情，未得度者令其得度，未解脱者令其解脱，未苏息者令其苏息，未涅盘者令般涅盘，绍隆佛种令不断否？汝当於此，坚固发心，坚固誓愿。」见彼不知如是部类，令发勇悍，故应宣说。」（此依藏本补译而出，论缺此文。故用括号以区别之。）
谓由观见求受菩萨，尚未了知其所求受律仪部类，於受律仪令发勇悍，令其坚固荷持学处重担意乐，故作是说。
释论於此，谓应为彼求受菩萨，宣说集菩萨学论中，引据寂静决定神变经所说，护持律仪胜利。及月灯三昧经所说，若於现在正法衰时，恭敬学处，便能获得胜异熟果。又应为说根本重罪，众余轻罪，重轻学处。及正法念处经、法集经、海意经所说，不护律仪一切过患。令见如是所有胜利，及过患已，不舍发心，坚固受持律仪誓愿。文广未载，可阅释论。然依吉祥燃灯师所作轨中，则於此处舍弃宣说律仪胜利，学处重轻。唯从善男子起，至坚固誓愿，後加问言：「非为胜他耶？非他励力所劝受耶？」又昔诸师，於前未得度者四句以後，复加问言：「汝愿乐否？」次更问云：「汝於今者，求受律仪，非为胜他耶？非他劝受，自不自在耶？於诸菩萨素怛缆藏，菩萨藏中摩怛履迦，已听闻否？解否？信否？能少护持否？」於如是问，即应答言：「唯然少闻。」如是一一如仪而答。言未度令度等者：如有贤论师云：「声闻独觉，於所知障未得度者，令其得度：大梵天等，於彼痴等二障系缚，未解脱者令其解脱；那落迦等，苦未苏息，令其苏息；诸有情类，未能得般无住涅盘，安处涅盘。」
二、修集资粮
既作如是无倒请已，偏袒右肩，恭敬供养十方三世诸佛世尊，已入大地得大智慧、得大神力诸菩萨众。现前专念彼诸功德，随其所有功德因力，生殷净心，或少净心。
考藏本云：「复次，求受菩萨，正启请已，偏袒一肩，普於过去未来现在诸佛世尊，现住十方已入大地，得大智慧，获大神力诸菩萨众，为作供养。现前专念彼诸功德，以胜意乐，随功用力，所有因力，生起殷重清净信心，或复由此生少净心，恭敬供养。」
谓别解脱，唯於僧众申恭敬已，便能获得。今此律仪胜过彼故，应先向於诸佛菩萨广作供养，方能求得。故彼求受律仪菩萨，应袒右肩，住佛像前，即以过去未来现在诸佛世尊，现住十方已入大地，得甚深智，获广大力诸菩萨众，为供养境。现前专念彼等一切不共功德。如是功德，皆由成就如是律仪。此律仪者，是由第一善净意乐之所发起，故以至诚，随自现在功用之力，及宿因力，生起殷重清净信心；或复由此因缘之力，生少净心，恭敬供养。
取要言之，净除坛地，妙善庄严。中设佛像，於旁安设诸菩萨像。即自观想，犹如十方诸佛菩萨正现在前，先应专念彼诸功德，启殷重信。次迎师长，坐狮子座，如仪轨说，作如来想。端严陈设花香灯等众多妙供，先行礼拜，诵赞、赞颂。师於弟子，善导其心，於三宝所，及师长所，令其供献曼陀罗供，及诸物供。
三、请速授戒
有智有力胜菩萨所，谦下恭敬，膝轮据地，或蹲跪坐。对佛像前，作如是请：「唯愿大德，（或言长老或善男子。）哀愍授我菩萨净戒。」
考藏本云：「即以谦下恭敬之相，（鞠俯之相）膝轮据地，或蹲跪坐。向彼善巧能授菩萨，作如是请：『唯愿善男子，（或言具寿，或言尊者。）授我正受菩萨净戒律仪。』」
次谦恭相，右膝着地，或蹲跪坐。作如是请，若是在家称善男子；若是出家年轻有德，应称大德；（即具寿）年高有德，应称长老（即尊者）唯愿授我正受菩萨净戒律仪。吉祥燃灯师谓，应加说云：「唯愿速授。」又应如是三作请授。德光释云：「既说有善男子等三种，显示不必定从出家，又非决定专从学年长於己者，而受律仪。」吉祥智友尊者云：「显密二乘道，诸苾刍应从，善巧苾刍受，非应从余受。」是谓苾刍，若有堪受二种上胜律仪苾刍，即不应从在家等受。然亦非谓从所余受，不发律仪。
四、起胜欢喜
如是请已，专念一境，长养净心：我今不久当得无尽无量无上大功德藏。即随思惟如是事义，默然而住。
念住一缘，专一长养清净信心，作如是念：我今不久当得无尽无量无上大福德藏。即随思惟如是事义，合掌默然恭敬而住。
五、问遮难
尔时有智有力菩萨，於彼能行正行菩萨，以无乱心，若坐若立，而作是言：「汝如是名善男子听，（或法弟听。）汝是菩萨不？」彼应答言是。「发菩提愿未？」应答言已发。
考藏本云：「即由善巧菩萨，或立，或住於座，心不散乱。於彼能正趣入菩萨，应作是言：『汝如是名善男子听，（或法弟听。）汝是菩萨不？发菩提愿未？』彼应答言：『唯然，已发。』」
尔时善巧能授菩萨，或起而立，或住於座，心不散乱。於彼受者作如是言：「汝如是名善男子听，（或法弟听。）汝是菩萨不？」彼应答言是。「发菩提愿未」？应答言已发。作此二问，义谓令善警觉种性堪任，坚固愿心。吉祥燃灯师谓问遮难後，令发勇悍。续更问言：「欲於我所，受诸菩萨一切学处，受诸菩萨清净戒否？」受者亦应答言：「愿受。」如是答已，方授律仪。
问遮难者，是即印土受菩萨心戒等所通用名。在别轨中，则问曾犯无间罪否？无畏三藏禅要中，列为第六问遮难门。又如勤策受具戒时，亦有此问。如大毗婆沙论云：「来至众中，重问遮难。」
二、正行仪轨
自此以後应作是言：「汝如是名善男子，（或法弟。）欲於我所，受诸菩萨一切学处，受诸菩萨一切净戒。谓律仪戒、摄善法戒、饶益有情戒。如是学处，如是净戒，过去一切菩萨已具，未来一切菩萨当具，普於十方现在一切菩萨今具。於是学处，於是净戒，过去一切菩萨已学，未来一切菩萨当学，现在一切菩萨今学。汝能受不？」答言：「能受。」能授菩萨第二第三亦如是说，能受菩萨第二第三亦如是答。
考藏本云：「自此以後，应作是言：『汝如是名善男子，过去一切菩萨能为学处，能为净戒，未来一切菩萨能为学处，能为净戒；普於十方现在一切菩萨能为学处，能为净戒。於是学处，於是净戒，过去一切菩萨已学，未来一切菩萨当学，普於十方现在一切菩萨今学。菩萨一切学处，菩萨一切净戒，谓律仪戒，摄善法戒，饶益有情戒。从我受不？』答言：『能受。』能授菩萨，第二第三亦如是说；能受菩萨，第二第三亦如是答。」
为善晓喻，仪轨文句一切事义，应作是言，广如正文。言学处者：谓其所应修学之处。言净戒者：谓於学处修学自性。又此文中，初示能为三世菩萨所共学处，次说於彼修学之相，後总摄为所应受持三种净戒，是所正受。
三、後行仪轨有四：一、启白请证；二、赞扬胜利；三、酬恩供养；四、不应率尔宣示律仪。
一、启白请证
能授菩萨作如是问，乃至第三授净戒已。能受菩萨作如是答，乃至第三受净戒已。能受菩萨不起于座，能授菩萨对佛像前，普於十方现住诸佛，及诸菩萨，恭敬供养，顶礼双足。作如是白：「某名菩萨，今已於我某菩萨所，乃至三说受菩萨戒。我某菩萨，已为某名菩萨作证，唯愿十方无边无际诸世界中诸佛菩萨第一真圣，於现不现，一切时处，一切有情，皆现觉者，於此某名受戒菩萨亦为作证。」第二第三亦如是说。
考藏本云：「如是由此善巧菩萨，於彼能受菩萨，乃至奖导三作正受菩萨净戒律仪，令受持已。能受菩萨不起於座，能授菩萨即於所对佛像之前，普於十方现住诸佛诸菩萨众，顶礼双足。合掌白言：『某名菩萨，今已於我某菩萨所，乃至三受，正受菩萨净戒律仪。我某菩萨，於此某名菩萨已受菩萨净戒律仪，能作证明。唯愿十方无边无际诸世界中第一真圣，於不现知，一切时处一切有情，皆能现知足具觉者，亦为证知。』乃至三次，应如是说。」
又有轨云：「受戒弟子，依其坐次，观想接触十方佛土佛菩萨足，正向十方各三礼拜，散华供养，起立合掌，作启请云：『仰祈十方现住诸佛菩萨，护念於我。』以此引端，然後师长，依文而作启白请证。」若当顶礼上下方者，即应心缘彼上下方，东西作礼。言不现知者：谓是我等。言现知者：谓佛菩萨。
二、赞扬胜利
如是受戒羯磨毕竟。从此无间，普於十方无边无际诸世界中现住诸佛，已入大地诸菩萨前，法尔相现。由此表示，如是菩萨，已受菩萨所受净戒。尔时十方诸佛菩萨，於是菩萨法尔之相，生起忆念。由忆念故，正智见转。由正智见，如实觉知，某世界中某名菩萨，某菩萨所，正受菩萨所受净戒。一切於此受戒菩萨；如子如弟，生亲善意，眷念怜愍。由佛菩萨眷念怜愍，令是菩萨希求善法，倍复增长，无有退减。当知是名受菩萨戒启白请证。「如是已作受菩萨戒羯磨等事，授受菩萨俱起供养。普於十方无边无际诸世界中诸佛菩萨，顶礼双足，恭敬而退。」（括号一段移释於後）
如是菩萨所受律仪戒，於余一切所受律仪戒，最胜无上。无量无边大功德藏之所随逐，第一最上善心意乐之所发起，普能对治於一切有情一切种恶行。一切别解脱律仪，於此菩萨律仪戒，百分不及一，千分不及一，数分不及一，计分不及一，算分不及一，喻分不及一，邬波尼杀昙分亦不及一，摄受一切大功德故。
谓受律仪羯磨圆满，从此无间，普於十方无边世界现住诸佛，已入大地诸菩萨所，法尔能有如是瑞应。谓有出生座震动等，令其护念如是菩萨正受菩萨所受律仪。自此以後，得於受时，受律仪处，能受菩萨，生起忆念。由忆念故，起正智观。由正智观，如实觉知，某世界中，某名菩萨，某菩萨所，正受菩萨所受净戒律仪。诸佛於彼觉知如子，菩萨於彼觉知如弟，生亲善意，眷念怜愍，愿彼中间无有留难，一切成就。由佛菩萨眷念怜愍，令此菩萨诸善增广，而无退减。
如是菩萨所受菩萨净戒律仪，望余一切所受净戒律仪，由四殊胜，名为胜出。一者、无上。最尊最胜，无过上故。二者、无量无边大福德藏之所随逐。摄受无量福德果故。三者、第一最上善心意乐之所发起。是由利乐一切有情，增上意乐所发起故。四者、普能对治一切有情趣入三业一切恶行故。其受别解脱律仪者，望此菩萨净戒律仪所有福德，百分、千分、数分、计分、算分、喻分、邬波尼杀昙分，亦不及一。
三、酬恩供养
如是已作受菩萨戒羯磨等事，授受菩萨俱起供养。普於十方无边无际诸世界中诸佛菩萨，顶礼双足，恭敬而退。」（此系前段移置於此。）
师与弟子俱起於座，普向十方无边无际诸世界住诸佛菩萨，复作如前所作供养。观想接触佛菩萨足而行顶礼。既顶礼已，恭敬而退。
四、不应率尔宣示律仪
「又诸菩萨，於受菩萨戒律仪法，虽已具足受持究竟，而於谤毁菩萨藏者无信有情，终不率尔宣示开悟。所以者何？为其闻已不能信解，大无知障之所覆蔽，便生诽谤。由诽谤故，如住菩萨净戒律仪，成就无量大功德藏；彼诽谤者，亦为无量大罪业藏之所随逐，乃至一切恶言恶见，及恶思惟，未永弃舍，终不免离。」（此系後文移置於此。）
虽能於此受学菩萨律仪仪轨，受持其义，究竟其文。而於憎背菩萨法藏，不信不解诸有情所，不应率尔不择於他，是器非器，宣示其文，开悟其义。所以者何？为其闻已不能信解，大无知障之所覆蔽，便生诽谤。言菩萨藏不善、匪宜、无有义利。此如安住律仪菩萨，专一成就无量福藏；彼诽谤者，口恶言谤，意着恶见，想倒现行诸恶思维，乃至一切未永弃舍，唯为无量大罪业藏之所随逐。
此依吉祥燃灯师所说，於终行轨摄为四科。在本论中亦有此义。又此论师谓启白请证已，接作酬恩供养。本论所示亦复如之。今为便於实际应用，酬恩供养列於赞扬胜利之後。
二、无师仪轨
又诸菩萨，欲受菩萨净戒律仪，若不会遇具足功德补特伽罗，尔时应对如来像前，自受菩萨净戒律仪。应如是受：偏袒右肩，右膝着地，或蹲跪坐。作如是言：「我如是名，仰启十方一切如来，已入大地诸菩萨众。我今欲於十方世界佛菩萨所，誓受一切菩萨学处，誓受一切菩萨净戒。谓律仪戒、摄善法戒、饶益有情戒。如是学处，如是净戒，过去一切菩萨已具，未来一切菩萨当具，普於十方现在一切菩萨今具。於是学处，於是净戒，过去一切菩萨已学，未来一切菩萨当学，普於十方现在一切菩萨今学。」第二第三亦如是说。说已应起。所余一切如前应知。」（此系後文移置於此。）
若不会遇如前所说具足功德补特伽罗，尔时应对如来像前，自受菩萨净戒律仪。偏袒右肩，右膝着地，或蹲跪坐。作如是言：「我如是名，仰启十方一切如来，已入大地诸菩萨众。我今欲於佛菩萨前，正受菩萨一切学处，菩萨一切净戒。谓律仪戒、摄善法戒、饶益有情戒，过去一切菩萨已学，未来一切菩萨当学，普於十方现在一切菩萨今学。」如是三说，说已应起。所余一切，如前应知：谓所余仪轨，悉皆同於有师仪轨。诸余疏中，亦未明说所余一切应取舍处。然於作问答类，及启白请证，不率宣示诸则，似可舍弃。
言有师无师者，如大乘宝要义论疏云：「若有生命净行之碍，虽距师近，与无师等；若无生命净行之碍，虽所在远，亦应访求。」又新疏云：「於先所受已曾毁犯後还净者，若受律仪不恭敬者，皆不应依无师仪轨，应依有师仪轨而受。」言受律仪不恭敬者：谓虽有师，不起恭敬，信由自受亦名如实。然亦於先所受已曾毁犯後还净者，旧疏则云：「若有师者，当从师受。若无师者，得依无师仪轨而受。」复引菩萨地中无师仪轨证成其义。谓此即是无着密意。以无着菩萨，於说於犯还出还净时处，续说若不会遇具足功德补特伽罗等文句故。寂天菩萨云：「我此世有果，善得人种类；今生佛种中，现前为佛子。」是谓已得此律仪者，应即思维：今此世中，已不空度，获得人身，受持法藏，幸得侧入菩萨众中。又云：「我今尽所能，作合种姓业；此净无瑕种，不应令污垢。」谓起意乐，念从今後，不令染着诸罪污垢。
上来释受戒法竟。

[book_title]瑜伽师地论本地分中菩萨地初持瑜伽处戒品纂释卷下
民国．汤芗铭译纂
三、释防护戒法有二： 一、总示防护之法；二、别释防护之法。
一、总示防护之法
又此菩萨，安住如是菩萨净戒，先自数数专谛思惟：此是菩萨正所应作，此非菩萨正所应作。既思惟已，然後为成正所作业，当勤修学。又应专励听闻菩萨素怛缆藏，及以解释。即此菩萨素怛缆藏、摩怛履迦，随其所闻，当勤修学。
考藏本云：「如是菩萨，安住所受菩萨净戒律仪，自审思择：此是菩萨正所应作，此非菩萨正所应作。既审思维，自此以後，为令如实成办作业，当善防护。又应专励听闻菩萨素怛缆藏，或复听闻摄集菩萨素怛缆藏一切本母。如是於彼素怛缆中，如来所说，一切菩萨百千学处，为成办故，如实修学。」
谓此菩萨，安住所受菩萨净戒律仪，应自数数专谛思择：此是菩萨正所应作，此非菩萨正所应作，令其了知应行止处，自此以後，应如决择，如实成办其所作业，而善防护。又应专励听闻菩萨素怛缆藏，或彼摄集素怛缆藏摩怛履迦，为令成办素怛缆中所说百千菩萨学处，随其所闻，如实修学。集菩萨学论亦云：「菩萨律仪者，出於广大乘。」又云：「不舍善知识，恒阅诸契经。」是谓修习菩萨学处，最主要者，即善知识。若能不舍，是为第一防护方便。又应总於一切契经，别於本论菩萨地分，及集菩萨学论，而善听闻。若尚不能，定应听闻戒品全部。若或仅此亦未听闻，便极闇昧菩萨所学，唯是假名大乘行者。虽能欺诳诸愚夫数，必为修习大乘胜典，已获定解，诸有智者之所弃厌。又於彼等既听闻已，应以精勤修学所学，莫如贫人数他财宝。法句经云：「虽多巧言说，放逸不正行，如牧数他畜，不堪证沙门。」又云：「虽不巧言说，能行法随法，远离贪瞋痴，堪能证沙门。」又趣入菩萨行论云：「当以身行持，空言何所成？徒诵诸药方，何益患病者？」
问：若尔，初修业者，於契经中所说学处，几当修学？答：有佛如来已正遮止初修业者，或未遮止，而不宜於初修业时所实行者。舍此二外，於余一切菩萨学处，若不修学，名为有罪。此如集菩萨学论云：「诸为菩萨总立教诫，而又非所应顿修习。或已遮止，初修菩萨不当修学。若非此二，於余一切皆应修学。」又除此二已开听外，若俱修学而无力能，亦得无罪。亦如集菩萨学论云：「若为修行一学处故，於余学处虽未能护，亦无有罪。」如无尽意经云：「若修施时，便於戒学容可迟钝。於如是等乃至广说。」然亦尔时不应慢缓。如十地经云：「非於所余不复修行，当随力能如应修习。」
若正修学彼诸学处，或能为罪，或不为罪。有二道理：
一者、若为生起一切有情一切喜乐，及为止息一切忧苦，不以无谄至诚，三业精勤令其成办，生轻舍者，是名有罪。如是纵於一刹那时生轻舍者，亦名有罪。若或精勤成办，而不寻求顺缘资粮，不勤对治精进逆缘，如前轻舍，亦名有罪。若时遇有小忧小苦，不起对治大忧大苦，及为成办广大义利，不能捐去微小义利，於一刹那轻舍者，亦名有罪。若诸学处非自力能，不修习者，得无有罪。此为无制立学处故，（摄事分云：「建立为犯名有制立，与此相违名无制立。」）无义利故。反之於此若强行者，是名有罪。如是之罪，得於总悔罪中合悔，不须别悔，亦得还出。於力所能一切学处而不精进，是名有罪。论於此罪说名性罪，谓与知而故犯同分。
二者、能为有罪。略由二种，菩萨有罪。（一）、未思择行所犯之罪；（二）、虽已思择，越其所应所犯之罪。　初、未思择者：谓若未能随力思择，应理与否，便尔发趣，或复退此；或复放舍，是名有罪。（二）已思择者：谓虽思择应理与否，而竟违越应进、应止，及所应舍，於彼邪行，下至违越旃陀罗奴所讥毁事，亦名有罪。广如集菩萨学论初品所说。又於正所应作，非所应作，如律仪二十颂总摄其义云：「於自或於他有情，虽苦、有利、所应作；有利、有乐、正应作；乐、而无利、非应作。」所言利者：非染无罪故，於当来世感乐异熟。所言乐者：即是乐受。若於自他，现前有乐，究竟有利，定应成办。若於自他，现前有苦，究竟无利，定不应作。现前虽苦，究竟有利，是所应作。譬如正士，诃责遮止行恶行者，现前似苦，然如辛药其味极恶，现似辛苦，有利於病，故应习近。又如欲邪行，现前似乐，於未来世增长多苦，此同甘饭和以毒物，亦应阻止。如是诸义，广如菩萨地，利益种类自利利他，安乐种类自利利他中说。
又诸菩萨，不从一切唯聪慧者，求受菩萨所受净戒。无净信者，不应从受。谓於如是所受净戒，初无信解，不能趣入，不善思惟。有悭贪者，悭贪蔽者，有大欲者，无喜足者，不应从受。毁净戒者，於诸学处无恭敬者，於戒律仪有慢缓者，不应从受。有忿恨者，多不忍者，於他犯违不堪耐者，不应从受。有懒惰者，有懈怠者，多分躭着日夜睡乐、倚乐卧乐、好合徒侣、乐喜谈者，不应从受。心散乱者，不至不能??牛乳顷，善心一缘住修习者，不应从受。有闇昧者，愚痴类者，极劣心者，诽谤菩萨素怛缆藏摩怛履迦者，不应从受。（此段已释於辨所从受境科。）
又诸菩萨，於受菩萨戒律仪法，虽已具足受持究竟，而於谤毁菩萨藏者无信有情，终不率尔宣示开悟。所以者何？为其闻已不能信解，大无知障之所覆蔽，便生诽谤。由诽谤故，如住菩萨净戒律仪，成就无量大功德藏；彼诽谤者，亦为无量大罪业藏之所随逐，乃至一切恶言恶见，及恶思惟，未永弃舍，终不免离。（此段已释於不应率尔宣示律仪科。）
又诸菩萨，欲授菩萨菩萨戒时，先
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:31:21-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>