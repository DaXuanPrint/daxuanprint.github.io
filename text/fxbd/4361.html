<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="叙,卷一目,卷二目,卷三目,卷四目,卷一,卷二,卷三,卷四,高僧摘要全文在线阅读,高僧摘要全文在线下载,大玄古籍书库">
<meta name="description" content="佛教史书。清徐昌治编辑。四卷。成书于顺治十一年(1654)。是摘要记述历代僧人的传记著作。分为四科:(1)道高僧摘要,收四十二人;(2)法高僧摘要,收四十三人;(3)品高僧摘要,收四十七人;(4)化高僧摘要,收四十一人。每科一卷,总计摘选东汉至清初的僧人一百七十三人,全为正传,以禅宗僧人最多。资料主要采自《梁高僧传》、《续高僧传》、《宋高僧传》、《补续高僧传》以及《禅林僧宝传》、《五灯会元》等。见载于日本《卐字续藏》。_高僧摘要_全文在线阅读_高僧摘要_全文在线下载_大玄古籍书库">
<title>高僧摘要_徐昌治_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">高僧摘要</span> <br/>
          作者： <span class="inputVal" id="bkauthor">徐昌治</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]118736</span> <br/>
          说明： <span class="inputVal" id="bkdec">佛教史书。清徐昌治编辑。四卷。成书于顺治十一年(1654)。是摘要记述历代僧人的传记著作。分为四科:(1)道高僧摘要,收四十二人;(2)法高僧摘要,收四十三人;(3)品高僧摘要,收四十七人;(4)化高僧摘要,收四十一人。每科一卷,总计摘选东汉至清初的僧人一百七十三人,全为正传,以禅宗僧人最多。资料主要采自《梁高僧传》、《续高僧传》、《宋高僧传》、《补续高僧传》以及《禅林僧宝传》、《五灯会元》等。见载于日本《卐字续藏》。</span> <br/>
          封面： <span class="inputVal" id="bkimg">Z_4361.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]高僧摘要
[book_author]徐昌治
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]118736
[book_dec]佛教史书。清徐昌治编辑。四卷。成书于顺治十一年(1654)。是摘要记述历代僧人的传记著作。分为四科:(1)道高僧摘要,收四十二人;(2)法高僧摘要,收四十三人;(3)品高僧摘要,收四十七人;(4)化高僧摘要,收四十一人。每科一卷,总计摘选东汉至清初的僧人一百七十三人,全为正传,以禅宗僧人最多。资料主要采自《梁高僧传》、《续高僧传》、《宋高僧传》、《补续高僧传》以及《禅林僧宝传》、《五灯会元》等。见载于日本《卐字续藏》。
[book_img]Z_4361.jpg


[book_title]叙
续藏经 高僧摘要
清 徐昌治编辑
叙高僧摘要
余刊布佛祖指南。法苑醒世。凡单传直指。幽明感应。历历备具。而高僧一传。譬如虗空体非羣相。而不拒彼众相发挥。奈传有正有续。若梁若明。计共四帙。俱以十欵分类。余讶之曰。有依有傍。怎说绝伦。拘格拘例。那云独步。余惟前册已经刻过者。不重录外。今止分为四卷。名曰摘要。第一取道之高。堂堂坐断千差路。卓卓分明绝去来。第二取法之高。虽云绵密弗通风。古往今来[(┘@(兹-卄))/(┘@(兹-卄))]间隔。三则取其品之高。转处孤危万事休。随缘得旨复何求。羣生造化乘斯力。一段灵光触处周。四则取其化之高。日月照临不到。天地覆载不着。劫火坏时彼常安。万象泯时全体露。虽然如是。青不自青。黄不自黄。赤不自赤。白不自白。会得云收月皎。方知此等纵横。若问个中同与别。余则应以。鸡寒上树鸭寒下水。葢看经先具看经眼。见地须开见地胸。几人麻上生绳想。况又将绳认作虵。是为叙。
甲午岁菊月登高日无依道人徐昌治觐周父谨题
叙
高僧无传。传高僧者。譬诸描畵虗空。虗空本无诸相。而不碍诸相发挥。此觐翁居士之所以自叙其由来也。集亦多本矣。石门之僧宝。大藏之神僧。济川之五灯。雷庵之普灯。莫不各执一见。以成一家之说。读其书者。无从得而是非之。葢前人之取类也。精而详。而立言也。一而正。惟精且一。而着书之道备矣。觐翁久历法域。宗眼朗朗。彻见古人垂手处於一传焉列而为四。曰道。曰法。曰品。曰化。分而不杂。专而不混。而或者乃以私识度之。殊非觐翁所以辨别。差等之怀。予谓集僧史者。如转摩尼以青黄赤白求之不可也。外青黄白求之亦不可。孔子删诗定礼。各为一书以便後学。学者从而宗之。为千古圣典。惟觐翁能体其意。肆笔垂慈。功不在尼山下。彼以管见窥觐翁者。非惟不识觐翁。亦且不识高僧矣。间有进言者曰。古往今来。如是之久也。神化玄悟。如是之多也。法海义波。如是之泓也。而造论载事者。如是之众也。竟欲以区区数百纸。括尽玄微。毋乃示人以狭小乎。觐翁曰。吾但摘其要者。
住古疁昭尘丈室僧监拜撰

[book_title]卷一目
道高僧摘要卷一目
(至尊者道。万象光仪。可瞻可仰。为监为龟。历千百世而令名弗移。一道同风也。[这-言+(虎-儿+几)]相维)。
摄摩腾(雒阳白马东汉永平)　　道宠(邺丁魏永平)　　宝唱(杨都庄严齐建武)　　法建(益州五层魏)　　慧恭(益州招提隋)　　昙伦(京师庄严隋仁寿)　　志超(汾州光严隋大业)　　道杰(蒲州栖岩隋开皇)　　玄奘(京师慈恩唐武德)　　法融(牛头幽栖唐贞观)　　元珪(嵩岳闲居唐永淳)　　子邻(京师安国唐开元)　　神会(洛京荷泽唐开元)　　纯陀(京兆镇国唐永泰)　　慧忠(唐大历)　　宗密(圭峰唐会昌)　　无业(汾州开元唐长庆)　　宣监(鼎州德山唐咸通)　　从谂(赵州唐乾宁)　　岩头奯(唐光启△机用烁今古赞宁列之苦行冤哉)　　云门偃(唐乾和△系云门鼻祖赞宁不收传内惜哉)　　都贶(居士唐)　　元安(丰州洛浦唐光化)　　文悦(云峯唐大中)　　可贞(洪州翠岩宋)　　义青(舒州投子梁乾化)　　慧南(黄龙宋熙宁)　　宗杲(临安径山南宋绍兴)　　守珣(安吉何山南宋绍兴)　　慧远(灵隐南宋淳熙)　　密印(建康华藏南宋)　　宝印(临安径山宋淳熙)　　弥光(泉州教忠南宋)　　道谦(建康府南宋)　　道枢(临安灵隐南宋淳熙)　　善继(天台荐福元天历)　　真清(天台慈云明)　　楚石琦(海盐天宁明)　　玉芝(海盐资圣名法聚明)　　莲池(云栖名袾宏明)　　密云悟(宁波天童明)　　破山明(明)　　费隐容(径山明清)
计四十二位

[book_title]卷二目
法高僧摘要卷二目
(大法无间。幽显可通。知来遡徃。振聩惊聋。一番寒彻骨。徧界是香风。佛法相见也。谁之功)。
佛图澄(邺中竺晋咸和)　　鸠摩罗什(天竺晋建元)　　僧寔(京师追远周太和)　　佛驮跋陀(京师晋义熙)　　道融(彭城郡晋)　　史宗(上虞龙山晋)　　慧严(京师灵根宋元嘉)　　僧亮(京师宋太始)　　法愿(正胜齐永元)　　昙无最(洛都融觉东魏正光)　　智炫(益州孝爱隋)　　慧思(南岳衡山隋光大)　　智顗(天台国清隋)　　慧远(京师净影隋开皇)　　慧因(京师藏严隋仁寿)　　法常(京师普光隋大业)　　道积(蒲州普救隋开皇)　　玄琬(京师普光隋仁寿)　　法淋(终南龙田唐武德)　　志曦(台州国清唐贞观)　　义褒(京师慈恩唐显庆)　　威秀(京师庄严唐龙池)　　法明(江陵唐神龙)　　一行(中岳嵩阳唐开元)　　澄观(五台清凉唐乾元)　　鉴真(杨州大云唐神龙)　　圆照(京兆西明唐开元)　　真表(百济金山唐开元)　　端甫(京师安国唐建中)　　良炌(筠州洞山唐咸通)　　希圆(越州应天唐景福)　　志玄(河朔唐)　　崇惠(京师章信唐)　　桂琛(漳州罗汉後唐天成)　　澄楚(东京相国後周显德)　　心道(常德文殊南宋建炎)　　鼎需(福州四禅南宋)　　无念(黄檗明)　　无明(寿昌明)　　牧云门(天童明清)　　汉月藏(邓尉明)　　五峯学(沩山明)　　木陈忞(天童清)
计四十三位

[book_title]卷三目
品高僧摘要卷三目
(其言孔正。其行不偏。荣华声誉。视之澹然。今之脆骨。望风可怜。品超物外也。孰与肩)。
昙云(西平晋义熙)　　跋摩(京西只洹宋元嘉)　　道进(高昌一名法进宋)　　昙鸾(西河石壁魏大通)　　法进(益州长阳隋开皇)　　富上(益州净德隋)　　法藏(终南紫葢隋开皇)　　圆光(新罗皇隆隋开皇)　　明瞻(终南智炬隋开皇)　　慧安(嵩岳少林隋大业)　　志宽(蒲州仁寿唐贞观)　　慈藏(新罗僧统唐贞观)　　明导(洛州天宫唐贞观)　　道兴(益州福胜唐贞观)　　光仪(上都青龙唐开元)　　志贤(太原甘泉唐天宝)　　圆观(洛京慧林唐大历)　　玄素(润州幽栖唐大宝)　　无着(五台华严唐大历)　　丰干(天台国清唐先天)　　遗则(天台佛窟唐元和)　　天然(丹霞唐元和)　　齐安(盐官海昌唐元和)　　唯俨(朗州药山唐元和)　　恒政(兆圣寿唐太和)　　德成(华亭船子)　　道旻(九峯)　　鉴空(洛阳香山唐)　　恒超(棣洲开元後梁乾化)　　法聪(襄阳景空後梁大定)　　贞辨(定州开元後唐)　　妙普(华亭青龙南宋建炎)　　了性(五台普宁元至治)　　大同(绍兴宝林元咸佑)　　慧日(天竺明洪武)　　应能(横州寿佛明建文)　　达观(紫栢)　　憨山清(匡山明)　　雪峤(云门明)　　万如微(龙池明清)　　林野奇(天童明清)　　石车乘(金粟明)　　朝宗忍(宝花明)　　玉林琇(报恩清)　　石奇云(雪窦明清)　　浮石贤(天童清)　　百痴元(金粟明发清)
计四十七位

[book_title]卷四目
化高僧摘要卷四目
(大而能化。洽被幽深。群生异类。咸仰慈心。祥云现彩。密室飞金。变化莫测也。罔不钦)。
安清(雒阳东汉桓灵)　　康僧会(建初吴建兴)　　慧远(庐山晋大义)　　昙翼(荆州长沙晋太元)　　僧瑾(京师灵根宋元徽)　　昙无竭(黄龙宋永初)　　僧倜(邺西云门齐天保)　　圆通(邺下庄严齐武平)　　道判(终南龙池齐永明)　　僧范(邺东大觉齐)　　明达(蜀部梁天监)　　法总(西京海觉隋开皇)　　童真(西京禅定隋开皇)　　道密(西京兴善隋仁寿)　　昙荣(潞州法住隋)　　明净(密州茂胜唐贞观)　　道宣(京兆西明隋大业)　　义湘(鷄林府唐总章)　　鉴元(汉州开照唐开元)　　法秀(京兆唐开元)　　灵坦(杨州华林唐大历)　　道悟(荆州天皇唐大历)　　元晓(新罗黄龙唐)　　法照(五台竹林唐大历)　　藏奂(明州栖心唐大历)　　良准(盐官法喜唐大中)　　智玄(彭州丹景唐大中)　　慧寂(袁州禅院唐)　　僧妙(蒲州仁寿周大统)　　净真(松江兴圣南宋)　　教亨(燕郡庆寿南宋)　　法忠(隆兴黄龙南宋宣和)　　道悟(郑州普照南宋大定)　　真净(杭州天竺元至治)　　弘济(杭州普福元大历)　　蒙润(杭州天竺元)　　则天真(海门明洪武)　　幻依(苏州华明明万历)　　明德(嘉兴东禅明万历)　　无异元来(愽山明万历)　　隐元琦(黄檗明清)
(□头有者采之。耳目不及听之。虽去取。无褒贬)。　计四十一位

[book_title]卷一
道高僧摘要卷一
武原居士　徐昌治觐周父　编辑
释摄摩腾
本中天竺人。善解大小乘经。常游化为任。昔经往天竺附庸小国。讲金光明经。会敌国侵境。腾唯曰。经云能说此法。为地神所护。使所居安乐。今锋镝方始。曾是为益乎。乃誓以忘身。躬往和劝。遂二国交欢。由是显誉。逮汉永平中。明皇帝。夜梦金人。飞空而至。乃大集群臣。以占所梦。通人传毅奉答。臣闻西域有神。其名曰佛。陛下所梦将必是乎。帝以为然。即遣郎中蔡愔。博士弟子秦景等。使往天竺。寻访佛法。愔等。于彼。遇见摩腾乃要还汉地。腾誓志弘通。不惮疲苦。冒涉流沙。至乎雒邑。明帝甚加赏接。于城西门外。立精舍以处之。汉地有沙门之始也。
释道宠
姓张。俗名为宾。高齐元魏之际。国学大儒。雄安生者。连邦所重。时有李范张宾齐鏕安席。才艺所指。莫不归宗。后俱依安下为嗣。年壮。领徒千余。至赵州元氏县。堰角寺侧。从寺索水。沙弥持与。问具几尘。方可饮之。素不内涉。罔然无对。乃以水浇面。宾大恧。谓徒属曰。非以为水辱我。直显佛法难思。吾今投心此道。宜各散。便於寺出家。聪明博大即具戒。遂入西山。广寻藏部。神用深拔。慨叹晚知。魏宣武帝。崇尚佛法。天竺梵僧菩提留支。初翻十地。在紫极殿。勒那摩提。在太极殿。各有禁卫。不许通言。校其所释。恐有浮滥。始于永平元年。至四年方讫。及勘雠之。惟云有。不二不尽。那云。定不二不尽。一字为异。通共惊美。宠诣留支。访所深极。乃授十地。曲教三冬。随闻出疏。即而开学。声唱高旷。邺下荣推。时朝宰文雄魏收。邢子才。杨休之等。昔经宠席。官学由成。自遗世网。形名靡寄。相从来听。宠默识之。於是同敦三大。罄此一心。悲庆相循。遂以闻奏。以德溢时命。义在旌隆。日赐黄金三两。匠成学士。传道千余。其中高者。僧休。法继诞礼。罕宜。儒果等。
释宝唱
姓岑。吴郡人。少怀恢敏。勤田为业。至于傍求。佣书取济。寓目疏略。便能强识。年十八。投僧佑律师。而出家焉。经律谘禀。有声宗嗣。住庄严寺。博采群言。酌其精理。又惟开悟士俗。要以通济为先。乃从处士顾道旷。吕僧智等。习听经史庄易。会齐氏云季。遭乱入东。远至闽越。讨论旧业。天监四年。便还都下。乃敕为新安寺主帝以时会云雷。远近清晏。风雨调畅。百谷年登。上资三宝。福被黔黎。下敕令唱。总撰集录。以拟时要。或建福禳灾。或礼忏除障。或飨接神鬼。或祭祀龙王。部类区分。近将百卷。八部神名。以为三卷。包括幽奥。详略古今。故诸所祈求。帝必亲览。天监七年。帝以法海浩澣浅识难寻。敕庄严僧旻。于定林上寺。缵众经要抄。八十八卷。又敕开善智藏。缵众经理义。号曰义林。八十卷。又敕建元僧朗。注大般涅盘经。七十二卷。并唱兼赞其功。纶综终始。缉成部帙。及简文之在春坊。尤耽内教。撰法宝联璧。二百余卷。令宝唱缀比区别其类遍略之流。帝以佛法冲奥。近识难通。又敕唱详叙佛理弘义。号曰续法轮论。合七十余卷。又撰法集。一百三十卷。上既亲览。流通内外。十四年。敕安乐寺僧绍。撰华林佛殿经目。未惬帝旨。又敕唱重撰。遂敕掌华林园宝云经藏。搜求遗逸。备造三卷。以用供上。又敕撰。经律异相五十五卷。饭圣僧法五卷。帝又注大品经五十卷。于时佛教隆盛。无得称焉。自武帝应运。时年三十有七。在位四十九载深以太后早倾。常怀哀感叹曰。虽有四海之尊。无由得申罔极。故留心释典。以八部般若。为心良田。是诸佛由生。又即除灾涤累。收采众经。躬述注解。亲临法座。讲读敷弘。用此善因。崇津灵识。频代二皇舍身为僧给使。每一舍时。地为之震。相继斋讲不断法轮。为太祖文皇于锺山竹涧。建大爱敬寺。经营雕丽。奄若天宫。周宇环绕。千有余僧。四事供给。中院正殿。有栴檀像。举高丈八。又于寺中龙渊别殿。造金铜像举高丈八。躬申供养。每入顶礼。歔欷哽噎。不能自胜。预从左右。无不下泣。又为献太后。於青溪西岸。建阳城门。路东起大智度寺。京师夹里。爽垲。通博。朝匝之中途。川陆之显要。殿堂宏敞。宝塔七层。正殿亦造丈八金像。以申追福。五百诸尼。四时讲诵。寺成之日。帝顾谓群后曰。建斯两寺。奉福二皇。用表罔极之情。以达追远之思。而不能遣蓼莪之哀。复于中宫。起至敬殿。景阳台。立七庙室。设二皇座。具备诸礼。冠蕴奁箧。举目兴慕。晨昏如在。衣服轻暖。随时代易。斯奇芳旨。应时日荐。帝又以国务。不获朝夕侍食。惟有朔望。亲奉馈奠。而无所瞻仰。内心崩溃。如焚如灼。又作联珠五十首。以明孝道。又制孝思赋广统孝本。至于安上治民移风易俗度越终古。无得而称。故元帝云。伏寻我皇之为孝也。四运推移。不以荣枯。迁贸五德。更用不以贵贱革心。临朝端默。过隙之思弥轸。垂拱岩廊。风树之悲逾切。洁斋宗庙。虔事郊禋。言未发而涕零。容不改而伤恸。所谓终身之忧者是也。盖虞舜。夏禹。周文。梁帝。万载论孝四人而已。又以国学员限。隔于贵贱。乃更置五馆。招引寒俊。故孔释二门。荣茂峙列。唱当斯世。频奉玺书预参翻译。
释法建
广汉雒县人。姓朱。诵经一千卷。仍多闲暇。遨游偶俗忽复闭门。则累日不出。无所食矣。唯闻诵经。然小声吟讽。音不外彻。有人倚壁。窃听临响。但闻亹亹溜溜。似伏流之吐波。武陵王东下。令弟规。守益州。魏遣将军尉迟逈来代蜀。规既降欵。城内大有名僧。皆被拘禁。至夜忽有光明。逈遣人寻光。乃见诸僧并睡。唯法建端坐诵经。光从口出逈闻。自到建所。顶礼坐听。至旦始休。逈问曰。法师昨夜所诵。名作何经。答曰。华严经下帙十卷。逈曰。何不从头诵之。答曰。贫道诵次到此耳。逈曰。法师诵得几许。答曰。贫道发心欲诵一藏。今始得千卷。逈欲试之。曰屈总诵一遍。应不劳损耶。建报曰。读诵经典。沙门常事。岂惮劳苦。乃设高座。令诸僧众并执本听。法建登座为诵。或似急流之注峻壑。其吐纳音句。呼噏气息。或类清风之入高松。聪明者。才闻余音。情疎意逸者。空望尘躅。七日七夜。数已满千。犹故不止。逈起谢曰弟子兵将不得久停。请从此辞。诸僧因并释散。逈既出。叹息曰。自如来灭度后。阿难号为总持。岂能过此。蜀中乃有如此人。所以常保安乐。奇哉奇哉。建年八十终。
释慧恭者
益州成都人。姓周氏。周未废佛法之时。与同寺惠远结契勤学。远直诣长安听采。恭长往荆杨访道。远於京师。听得阿毗昙论迦延拘舍地持成寔毗婆沙摄大乘。还益州讲授。道俗钦重。嚫施盈积。恭后从江左来还。二人相遇。欣欢共叙。离别三十余年。同宿数夜。语说言谈。远如泉涌。恭竟无所道。远问恭曰。离别多时。今得相见。庆此欢会。伊何可论。但觉仁者无所说。将无所得耶。恭对曰。为性暗劣。都无所解。远曰大无所解。可不诵一部经乎。恭答曰。唯诵得观世音经一卷。远厉色曰。观世音经。小儿童子。皆能诵之。何烦大汝许人乎。且仁者童子出家。与远立誓。望证道果。岂复三十余年。唯诵一卷经。如指许大。是非暗钝。懒堕所为。请与断交。愿法师早去。无增远之烦恼也。恭曰。经卷虽小。佛口所说。遵敬者得无量福。轻慢者得无量罪。仰愿暂息瞋心。当为法师诵一遍。即与长别。远大笑曰。观世音经。是法华经普门品远已讲之。数过百遍。如何始欲闹人耳乎。恭曰。书云。人能弘道。非道弘人。但至心听佛语。岂得以人弃法乃于庭前结坛。坛中安高座。绕坛数匝顶礼。升高座。远不得已。于檐下。据大床坐听。恭始发声唱经题。异香氤氲。遍满房宇。及入文天上作乐。雨四种花。经讫下座。华乐方歇。惠远接足顶礼。泪下交流。谢曰。惠远臭秽死尸。敢行天日之下。乞暂留。赐见教诲。恭曰。非恭所能。诸佛力耳。即日拂衣长揖。沿流而去不知所之。
释昙伦
姓孙。汴州俊仪人。十三出家。住修福寺依端禅师。端诫伦曰。汝系心鼻端。可得静也。伦曰。若见有心。可系鼻端。本来不见心相。不知何所系也。咸怪其言。嗟其近学。如何远悟。故在众末。礼悔之时。随即入定。大众弹指。心恒加敬。后送钵上堂。未至中路。卓然入定。持钵不倾。师大深赏。异时告曰。令汝学坐。先净昏情。犹如剥葱。一一重重剥却。然后得净。伦曰。若见有葱。可有剥削。本来无葱。何所剥也。师曰此大根大茎。非吾所及。不敢役使。进具已后。读经礼佛。都所不为。但闭房不出。行住坐卧。唯离念心。以终其志。次知直岁。守护僧物。约勒家人曰。犬有别食。莫与僧粥。家人以为常事。不用伦言。犬乃于前呕出僧粥。道俗咸伏其敬慎。又有义学论士诤来问者随言即遣。无所挂碍。仁寿二年。献后亡。兴造禅室。召而处之。还即掩关。依旧习业。时人目之。为卧伦也。有兴善粲法师者。三国论首。无学不长。怪伦卧禅。言问清远。遂入房与语。探究是非。伦笑曰。随意相审。遂三日三夕法乐不眠。伦述般若无底。空华焰水。无衣无主不立正邪。本性清净。粲乃投地敬之。伦在京师。善巧方便。有玄琬律师。静琳法师。率门人僧伽净等。往来受法。武德末年疾甚。于庄严寺傍看。寂然。有问往生何处。答无尽世界。又便寂然。僧伽以手寻其冷触。私报人曰。冷触到膝。四大分离。亦应生苦。伦曰。此苦亦空。问曰。舍报云何。报曰。死后籧篨裹弃之。莫作余事。又曰。打五更钟未。报曰未。少时维那打钟。看之已绝。年八十余。诸门学等。依言送于南山。露骸散于中野。
释志超
姓田。同州冯翊人。少在童齓。智量过人。厌世从道。而二亲恃超。望嗣宗族。遂从儒流。遍览流略。年垂壮室。私为聘妻。超闻之。避斯尘染。乃逃窜林野。亲姻周觅。抑从伉俪。初则合[氶/巴]为踪。终亦仝掩私室。唯置一床。超乃抽毡席地。令妻坐上。躬自处床。俨思伽坐。勤为说法。词极明据。妻便流泪。礼谢辞以相累。频经宵夕。事等金形。屡被訹劝。诚逾玉质。既确乎难拔。亲乃捐而任之。年二十有七。投并州开化寺慧瓒禅师。出家受具。自进戒品。专修行仪。即往定州。寻采律藏。括其精要。删其繁杂。五夏不满。三教略圆。乃返故乡。入太原之西北千山。栖引英秀。创立禅林。晓夕勤修。定慧双启。大业初岁。政纲严明。拥结寺门。不许僧出。超闻之。慨而上谏。披衣举锡。出诣郡城。乃达江都。即以事闻。内史以事非要害。不为通引。至隋季多难。宼贼交横。民流沟壑。死者大半。而超结徒欢聚。余粮不穷。但恐盗窃相陵。便欲奔散。乃以法诫劝。无变尔情。镜业既临。逃响何地。众感其言。心期遂爽。准式禅礼。课时无辍。尝夜坐禅。忽有群贼。排门直进。炬火乱举。白刃交临。合坐端然。相同仪像。贼乃投伏于地。拜伏归依。超因随宜诱引。量权授法。感发心敬。合掌而退。高祖建义太原。四远咸萃。超惟道在生灵。义居乘福。即率侣晋阳。住凝定寺。禅学数百。清肃成规。道俗钦承。贵贱恭仰。及皇旗南指。三辅无尘。义宁二年。超率子弟二十余人。奉庆京邑。武皇夙承嘉望。待之若仙。引登太极。叙之殊礼。左仆射魏国公裴寂。第中别院。置僧住所。邀延众居。亟历寒暑。业新弥厉。时蓝田山化感寺。沙门灵润智信智光等。义解钩玄。妙崇心学。同气相求。延住彼山。挕缘聚结。其赴如云。武德五年。入于介山。创聚禅侣。观者至止。陶铸尘心。又于汾州介休县治。立光严寺。赫然宏壮。有类神宫。师资肃穆。忽因遘疾。以贞观十五年三月十五日。卒于城寺。春秋七十有一。
释道杰
姓杨。其先弘农汉太尉震之后也。居河东安邑之鸣条。天怀颕发。廓然物表。以宿植德本。情厌俗尘。开皇十一年。岁将冠。投真营法师。营鉴其高拔。即为剃落受具。令学涅盘等经。性净修明。闻持镜晓。后往岘头山诵法华。经月便度。深自惟曰。经云。宁愿少闻。多解义味。欲得通要。必俟博游。开皇十四年。往青州何记论师所。听采成实。记顾曰。吾子形貌傀伟。清对有方。学浅而思远吾论其兴矣。无几而记迁化。遂尔周流齐土。时有装寂安艺。并号哲人。从之受道。又往沧冀魏念二论师所。听毗昙论。又于清河道尚。汲郡洪该所。听成实始末。四载。倾穷五聚。乃上下搜求以问法主。每令该公延颈长息。尝定该义曰。论云。唯一苦受。而有三差。此文。非谓以一行苦。名为苦受。而随情说三受。正以於一苦受。而随情说三受。此是经部师计。而跋摩述以为宗。可不尔耶。该曰然。杰曰若使果。起酬因。说苦受为乐受。亦可因。成感果。说恶业为善业。若言善业感乐果。善业非恶业。亦可乐受酬善因。乐受非苦受。若言乐受酬善因。而体即苦受。亦可善业感乐果。而体即恶业。若言唯是一苦受。随情说妄乐。亦可唯是一恶业。随情说妄善。该于时茫然。后乃曰。此子有拔群之亮。难与言也。吾老矣。弘兴论道。其在子乎。由是门人胥伏。开皇十九年。自卫适邺。听林法师摄论。又於洪律师所。听四分。东行。属隋汉王召。沧州志念。河间法楞。长弘并部。忽遇斯际。即往从之。听仰迦延读婆沙论。首尾三载。颇极穷通。曾难念论师曰。若触空。非触入处者。亦应识空。非识住处。若以识非分。是识住处者。亦应触非分。是触入处。于时念公。但含笑直视。仁寿二年。又依楞法师。听十地等论。尔时法门大敞。宗师云结。智景大论。十力挕乘两达涅盘舜龛律部。一期总萃。并晋中兴。乃历游讲肆。观略同异凡经六载。咸陈难击。故并州语曰。大头杰。难人杀。文帝崩。晋阳逆节。便还故里。讲阿毗昙心。又讲地持。各五六遍。自惟曰。徒事言说。心路苍茫。至于起慧。非定。不发。遂停讲。往麻谷依真慧禅师。学坐思择念慧深入缘起。慧叹曰。常谓法师等。一从名教。难偃乱流。如何始习。便能住想。岂非宿习所致耶。后依成寔安般念处。两夕专想。观解大明。便谓神素法师曰。昨试依论文。安般念观。境界极明。而气逼上心。坐不安席。欲除此患。终须教遣。请撰诸经安般同异。编为次第。将依遣滞。素乃取婆沙成实。龙树兰若诸部。明十六特胜。六种安般之相。以示之。即依修习。更逾明净。又往麻谷以呈所证。慧曰。善哉大利根。淋落泉中诸学坐。未至此处。武德元年。请弘十地。杰笑曰。息驾修禅。但名自利己法。讲扬法化。诚为利他。至于俱利。须当昼语夜默。庶得小大通洽。遂即弘敷三十余遍。常随门学百有余人。堪外化者。数盈二千。择交迁士。疎财薄食。苦乐不言。喜愠无挠。栖岩一众举为僧主。以贞观元年七月二十八日因疾卒山。
释玄奘
本名祎。姓陈氏。汉太丘仲弓之后也。奘意欲流通教本。遂往东印度境。迦摩缕多国。以彼风俗。并信异道。其部众乃有数万。佛法虽弘。未至其土。故往开化。既达于王。叹奘胜度。神思清远。童子王闻。欣得面欵。遣使请见。宛若旧游。言议接对。又经晦朔。于时异术云聚。言辩才交。邪徒草靡。王加崇重。初开信门。请问诸佛。何所功德。奘赞如来三身利物。因造三身论。三百颂以赠之。王曰未曾有也。顶戴归依。此国东境。接蜀西蛮。其路两月应达。于时戒日。王臣告曰。东蕃童子王。所有支那大乘天者。道德弘被。彼王所重。请往致之。大乘天者。印度诸僧美奘之目也。王遣使语拘摩罗王。可送支那法师来共会祗罗国。童子王。命象军一万。方船三万。与奘沂殑伽河。以赴戒日。戒日与诸官属。百余万众。顺河东下。同集羯朱祗罗国。初见顶礼。鸣足尽敬。散花设颂。无量供已。王曰彼支那国。有秦王破阵乐。歌舞曲。秦王何人。致此歌咏。奘曰。即今正国之天子也。是大圣人。拨乱反正。恩沾六合。故有斯咏。王乃延入行宫。陈诸供养。乃述制恶见论。顾谓门师曰。日光既出。萤烛夺明。师所宝者。他皆破讫。试救取看小乘。诸僧无敢言者。王曰此论虽好。然未广闻。欲于曲女城大会。命五印度能言之士。对众显之。使邪从正。舍小就大。是日发敕。普告天下。总集沙门。婆罗门。一切异道。会曲女城。能论义者。数千人。各擅雄辩。咸称克敌。先立行殿。各容千人。安像陈供。香花音乐。请奘升座。即标举论宗。命众征窍。竟十八日。无敢问者。王大嗟赏。施银钱三万。金钱一万。上[迭*毛]衣一百具。仍令大臣执奘袈裟。巡众唱言。支那法师论胜。十八日来无敢问者。并宜知之。于时僧众大悦曰。佛法重兴。乃令边人权智若此。便辞东归。王重请住观七十五日。大施场相事讫。辞还。王敕所部。[这-言+(虎-儿+几)]送出境。并施青象金银钱各数万。戒日。拘摩罗等。十八大国王。流泪执别。奘便辞而不受。又敕令诸属国。随到供给。诸僧劝受象施。皆曰。斯胜相也。佛灭度来。王虽崇敬。种种布施。未闻以象用及释门。象为国宝。今既见惠。信之极矣。因即纳象而反钱宝。然其象也。其形圆大。高可丈三。长二丈许。上容八人。并诸什物经像等具。并在其上。空行虽逢奔逸。而安檼不坠。瓶水不侧。缘国北旋。出印度境。入卑利国。山川相半。沃壤丰熟。僧徒数万。并学大乘。东北山行。过诸城邑。上大雪山。及至其顶。诸山并下。又上三日。达最高岭。南北通望。但见横山。各有九重。过斯已往。皆是平地。虽有小山。孤断不续。唯斯一岭。蔓延高远。瞻部一洲。山丛斯地。至如西境波斯。平川渺漫。东寻嵬[山/口/咢]。莫有穷踪。北则横野萧条。南则印度皋衍。即经所谓。香山。达池幽邃。未可寻源。四河所从。皆由斯出。尔雅所谓。昆仑之墟也。案诸禹贡。河出碛石。张骞寻之。乃游大夏。固是超步所经。犹不言其发。源之始。奘引从前后。自勒行众。沿领而下。三日至地。达睹货罗。诸故都邑。山行八百。路极艰险。寒风切骨。到于活国。中途所经。皆属北边。而此王者。突厥之胤。统管诸番。总御铁门。以南诸小国自此境东。方入葱岭。岭据赡部洲中。南接雪山北。至热海东。渐乌铩。西极波斯。纵广结固。各数千里。冬夏积雪。氷严崖隒。过半已下。多出山葱。故因名焉。
释法融
住幽栖北岩之石室。有百鸟衔花之异。唐贞观。四祖遥观气象。知彼山有异人。乃躬自寻访。见融端坐自若。曾无所顾。祖曰。道信禅师。贫道是也。师曰。因何降此。祖曰。特来相访。莫更有宴息之处否。师指后面曰。别有小庵。遂引祖至庵所。绕庵唯见虎狼之类。祖乃举两手作怖势。师曰。犹有这个在。祖于宴坐石上。书一佛字。师睹之悚然。祖曰。犹有这个在。师稽首请说真要。祖曰。夫百千法门。同归方寸。河沙妙德总在心源。一切戒门。定门。慧门。神通变化。悉自具足。不离汝心。一切烦恼业障。本来空寂。一切因果。皆如梦幻。无三界可出。无菩提可求。人与非人。性相平等。大道虚旷。绝思绝虑。如是之法。汝今已得。更无缺少。与佛何殊。汝但任心自在。莫作观行。亦莫澄心。莫起贪嗔。莫怀愁虑。荡荡无碍。任意纵横。不作诸善。不作诸恶。行住坐卧。触目遇缘。总是佛之妙用。师曰。既不许作观行。於境起时。心如何对治。祖曰。境缘无好丑。好丑起于心。心若不强名。妄情从何起。妄情既不起。真心任偏知。汝但随心自在。无复对治。即名常住法身。
释元珪
姓李。伊关人也。禀气英奇。宽裕闲雅。乃誓出家。於永淳二年。遂登满足。乃隶名闲居寺。以习毗尼。执律唯坚。后悟少林寺禅宗。大通心要。遂卜庐于岳中庞坞。时有峨冠袴褶。部曲繁多。轻步舒徐。称谒大师。珪睹其貌伟。精爽不伦。谓之曰。善来仁者。胡为而至。曰师宁识我邪。珪曰。吾观佛与众生等。吾一目之。岂分别识也。对曰。我此岳神也。吾能利害生死於人。师安得一目我哉。珪曰。汝能生死于人。吾本不生。汝焉能死。吾视身与空等。视吾与汝等。汝能坏空与汝乎。苟能坏空及坏汝。吾则不生不灭也。汝尚不能如是。又焉能生死吾耶。岳神稽首再拜。愿授正戒。珪曰。神既乞戒。即既戒也。所以者何。戒外无戒。又何戒哉。神曰。此理也。我闻茫昧。止求师戒。我身为门弟子。珪曰。付汝五戒。汝能奉持。即曰能。不能即曰否。神曰洗耳倾听。珪曰。汝能不淫乎。神曰。亦娶也。曰非谓此也。谓无罗欲也。神曰能。曰汝能不盗乎。神曰。何乏我也。焉有盗取哉。曰非谓此也。谓飨而福淫。不供而祸善也。神曰能。曰汝能不杀乎。神曰。政柄在躬。焉曰不杀。曰非谓此也。谓有滥误混疑也。神曰能。曰汝能不妄乎。神曰。我本正直。焉得有妄。曰非此谓也。谓先后不合天心也。神曰能。曰汝能不遭酒败乎。神曰力能。珪曰。如上是为佛戒也。又言以有心奉持。而无心拘执。以有心为物。而无心想身。能如是。则先天地生不为精。后天地死不为老。终日变化而不为动。毕尽寂默。而不为休悟。此则虽娶非妻也。虽飨非取也。虽柄非权也。虽作非故也。虽醉非愍也。若能无心於万物。则罗欲不为淫。福淫祸善不为盗。滥误混疑不为杀。先后违天不为妄。惛荒颠倒不为醉。是谓无心也。无心则无戒。无戒则无心。无佛无众生。无汝及无我。无我无汝。孰能戒哉。神曰。我诚浅昧。未闻空义。愿师授我戒。我当奉行。更何业因可拘尘界。我愿报慈德。勉我所能。珪曰。吾观身无物。更有何欲。神曰。师必命我。珪曰无为是。无为是。神曰。佛亦使神护法师叛佛邪。随意垂诲。珪不得已言曰东岩。寺之障也。莽然无树。北岫有之。而背非屏拥。汝能移北树於东岭乎。神曰。闻命矣。昏夜风雷。摆摇震运。愿师无骇。即作礼辞去。其夕果有暴风吼雷。奔云霆电。隆栋壮宇。岌礘将圮。物不安所。乃谓众僧曰。无怖无怖。神与我契矣诘旦和霁。则北岩松栝。尽移东岭森然行植焉。
释子邻
姓范。兖州乾封大范村人。父峻朝。不喜三宝。或见沙门。必加咄唾。邻生已数岁。见着袈裟者。则生慕羡。开元初。东都广爱寺。庆修律师。经范氏之舍。邻一见之。喜贯颜色。拜求出家。问曰。父母云何。对曰。师但先去。某乃影随。律师行五里间。邻已至矣。及洛寺染削。至十一年。忽思二亲辞归宁觐。其父丧明。母终已三载矣。因诣岳庙。求知母之幽趣。即敷坐具。诵法华经。誓见天齐王为期。其夜。岳神果召邻。问何故恳苦如是。邻曰。母王氏。亡来已经除服。敢问大王。母今何在。王顾簿吏。对曰。王氏见系狱受苦。邻曰。我母何罪。王曰。生和尚时。食鸡卵。又取白傅头疮。坐是之故。职汝之由。邻悲号委顿。求王请免。曰絷縻有分。放释无门。然则为法师计。请往鄮山。礼阿育王塔。或可原也。邻诘朝遵途。到句章山寺。叩头哀诉。五轮着地礼毕。投策至四万数。俄闻有呼邻声。望见云气中。母谢曰。承汝之力。得生忉利天矣。故来报汝。倐然不见。
释神会
姓高。襄阳人也。年方幼学。厥性惇明。从师传授五经。克通幽赜。次寻庄老。灵府廓然。览后汉书。知浮图之说。由是於释教留神。无仕进意。辞亲投本府国昌寺颢元法师出家。讽诵群经。易同反掌。全大律仪。匪贪讲贯。闻岭表曹溪慧能禅师。盛扬法道。裹足以见。能问曰。从何所来。答曰。无所从来。能曰。汝不归去。答曰。一无所归能曰。汝太茫茫。答曰。身缘在路。能曰。由自未到。答曰。今已得到。且无滞留。居曹溪数载。后徧寻名迹。开元八年。敕住南阳龙兴寺。续於洛阳。大行禅法。声彩发挥。先是两京之间。皆宗神秀。见会明心六祖之风。荡其渐修之道。南北二宗。时始判焉。十四年。范阳安禄山。举兵内向。两京版荡。驾幸巴蜀。副元帅郭子仪。率兵平殄。然於飞挽索然。用右仆射裴冕权计。大府各置戒坛度僧。聚香水钱。以助军须。初洛都先陷。会越在草莽。时卢奕为贼所戮。群议乃请会。主其坛度。于时寺宇宫观。鞠为灰烬。乃权创一院。悉资苦盖。而中筑方坛。所获财帛。顿支军费。代宗郭子仪。收复两京。会之济用颇有力焉。肃宗皇帝。诏入内供养。敕大匠。为造禅师宇于荷泽寺中。
释纯陀者
本西域人。从游京邑。人所钦重。上元中。便云东渡。人见之。颜容若童稚之色。年已六百岁矣。言谈气壮。举动不衰。代宗皇帝闻之。诏入。礼遇极丰。俾求留年之道。陀曰。心神好静。今为尘境汩之。何从冥寂乎。若离简静外。欲望留年。如登木采芙蕖。其可得乎。陛下欲长年。由简洁安神。神安则寿永。寡欲则身安。术斯已往。贫道所不知也。帝由是笃重之。以永泰三年。预知必逝。遣弟子赍衣钵进上。帝赐弟子紫衣。陀终於镇国寺焉。
唐肃宗问慧忠禅师
如何是十身调御。师乃起立曰。会么。曰不会。师曰。与老僧过净瓶来。帝又问曰。如何是无诤三昧。师曰。檀越蹋毗卢顶上行。帝曰。此意如何。师曰。莫认自己清净法身。帝又问。师都不视之。曰朕是大唐天子。师何以殊不顾视。师曰。还见虚空么。帝曰见。师曰。他还眨目视陛下否。后涅盘时至。乃辞代宗。代宗曰。师灭度后。将何所记。师曰。造取一无缝塔。帝曰。就师取塔样。师曰。贫道去后。有侍者应真。却知此事。乞诏问之。师迁化后。帝诏问应真。真述偈曰。湘之南潭之北。中有黄金充一国。无影树下合同船。瑠璃殿上无知识。应真后住耽源山。
释无业
姓杜。商州上洛人。其母李氏。闻空中言曰。寄居得否。遂娠。诞生之夕。异光满室。至成童。不为戏弄。行必直视。坐即跏趺。年至九岁。启白父母。依止本郡开元寺志本禅师。乃授与金刚法华维摩思益华严等经。五行俱下。一诵无遗。年十二。得从剃落。凡参讲肆。聊闻即解。同学有所未晓。随为剖析。皆造玄关。至年二十。受具足戒于襄州幽律师。其四分律疏。一夏肄习。便能敷演。兼为僧众讲涅盘经。法筵长开。冬夏无倦。后闻洪洲大寂禅门之上首。特往瞻礼。大寂一见异之。业跪而言曰。至如三乘文学。粗穷其旨。尝闻禅门即心是佛。寔未能了。大寂曰。只未了底心。即是别物。更无不了。不了时。即是迷。若了。即是悟。迷即众生。悟即是佛。道不离众生。岂别更有佛。亦犹手作拳。拳全手也。业言下豁然开悟。涕泪悲泣。向大寂曰。本谓佛道长远。勤苦旷劫。方始得成。今日始知法身寔相。本自具足。一切万法。从心所生。但有名字。无有寔者。大寂曰。如是如是。一切法性。不生不灭。一切诸法。本自空寂。经云。诸法从本来。常自寂灭相。又云。毕尽空寂舍。又云。诸法空为座。此即诸佛如来。住此无所住处。若如是知。即住空寂舍。坐空法座。举足下足。不离道场。言下便了。更无渐次。所谓不动足。而登涅盘山者也。业既传心印。寻诣曹溪。礼祖塔。回游庐岳天台。及诸名山。徧寻圣迹。自洛抵雍。憩西明寺。僧众咸欲举请。充两街大德。业默然叹曰。亲近国王大臣。非予志也。於是至上党。节度使相国李抱真。与马燧。累有战功。又激发王武俊。同破朱滔。功多势盛。然好闻贤善。虽千里外。必持币致之。深重业名行。旦夕赡礼。麾幢往来。常有倦色。谓门人曰吾本避上国浩穰名利。今此又烦接君侯。岂娱心哉。言讫。逍遥绵上抱腹山。又往清凉山。於金阁寺。读大藏经。星入周天。斯愿方毕。复振锡南下。至于西河。初止众香佛剎。州牧董叔缠。请住开元精舍。业谓弟子曰。吾自至此。不复有游方之意。岂吾缘在此邪。於是撞锺告众。作师子吼。雨大法雨。垂二十年。并汾之人。悉皆向化。宪宗皇帝。御宇十有四年。素向德音。乃下诏请入内。辞疾不行。明年再降纶旨。称疾如故。穆宗皇帝即位之年。圣情虔虔。思一瞻礼。乃命两街僧录灵犀公。远赍敕旨迎请。业笑曰。行即行矣。道途有殊。於是剃发澡浴。至中夜告弟子慧愔等曰。汝等见闻觉知之性。与太虚同寿。不生不灭。一切境界。本自空寂。无一法可得。迷者不了。即为境惑。一为境惑。流转不穷。汝等常知心性本自有之。非因造作。犹如金刚不可破坏。一切诸法。如影如响。无有实者。故经云。唯有一事实。余二则非真。常了一切空。无一物当情。是诸佛同用心处。汝等勤而行之。言讫跏趺而坐。奄然归寂。
释宗密
大和中。征入内。赐紫衣。帝累问法要。朝士归慕。裴相国深入堂奥。受教为外护。师以禅教学者互相非毁。遂着禅源诸诠一藏。其序略曰。禅是天竺之语。源是一切众生本觉真性。亦名佛性。亦名心地。悟之名慧。修之名定。定慧通名为禅。此性是禅。之本源。故名禅源。忘情契之。是禅行。如谈禅理。而不说禅行。是不辨华竺之音也。况此真性非惟是禅门之源。亦是万法之源。故名法性。亦是众生迷悟之源。故名如来藏识。亦是诸佛。万德之源。故名佛性。亦是菩萨万行之源。故名心地。万行不出六波罗密。禅者但是六中之一。当其第五。岂可都目。真性为一禅行哉。三乘人。欲求圣道。必须修禅。离此无门。惟顿悟自心。本来清净。元无烦恼。无漏智性。本自具足。此心即佛。毕竟无异。依此而修者。是最上乘禅。亦名如来清净禅。亦名一行三昧。亦名真如三昧。此是一切三昧根本。
释宣鉴
简州周氏子。早岁出家。依年受具。精究律藏。于性相诸经。贯通旨趣。尝讲金刚般若。时谓之周金刚。常谓同学曰。一毛吞海。海性无亏。纤芥投锋。锋利不动。学与无学。唯我知焉。后闻南方禅席颇盛。师气不平。遂担青龙疏钞。至澧阳路上。见一婆子卖饼。因息肩买饼点心。婆指担云。这个是什么文字。师曰。青龙疏钞。婆曰。讲何经。师曰。金刚经。婆曰。我有一问。汝若答得。施与点心。若答不得。且别处去。金刚经道。过去心不可得。现在心不可得。未来心不可得。未审上座点那个心。师无语。遂往龙潭。一夕侍立次。潭曰。更深何不下去。师珍重便出。却回。曰外面黑。潭点纸烛度与师。师拟接。潭复吹灭。师于此大悟。便礼拜。潭曰。子见个甚么。师曰从今向去。更不疑天下老和尚舌头也。至来日。龙潭升座。谓众曰。可中有个汉。牙如剑树。口似血盆。一棒打不回头。他时向孤峰顶上立吾道去在。师将疏钞堆法堂前。举火炬曰。穷诸玄辨。若一毫置于太虚。竭世枢机。似一摘投于巨壑。遂焚之于是礼辞。
释从谂
参南泉。值泉偃息而问曰。近离甚处。师曰瑞像。泉曰还见瑞像么。师曰。不见瑞像。祇见卧如来。泉便起坐。深器之。许其入室。他日问泉曰。如何是道。泉曰。平常心是。师曰。还可趋向也无。泉曰。拟向即乖。道不属知。不属不知。若真达不疑之道。犹如太虚。廓然荡豁。师于言下悟理。遂乃云。金佛不度炉。木佛不度火。泥佛不度水。一心不生。万法无咎。千人万人。尽是觅佛汉子。于中觅一个道人无。若与空王为弟子。莫教心病最难医。未有世界。早有此性。世界坏时。此性不怀。祇是个主人公。更向外觅作么。一婆子请转藏经。师却下床转一匝。曰转藏经已竟。婆曰。比来请转。全藏。如何祇为转半藏。一日师问新到僧。曾到此间么。曰曾到。师曰。吃茶去。又问僧。曰不曾到。师曰。吃茶去。院主问曰。为甚么曾到。也云吃茶去。不曾到。也云吃茶去。师召院主。主应诺。师曰。吃茶去。又僧问。万法归一。一归何处。师曰。老僧在青州。做得一领布衫。重七斤。僧问。狗子还有佛性也无。师曰无。曰上至诸佛。下至蝼蚁。皆有佛性。狗子为恁么却无。师曰。为伊有业识在。师曰。大众被十二时辰。使老僧使得十二时。
鄂州岩头全奯禅师
泉州何氏子。少礼青原谊公落发。往长安宝寿寺禀戒。习经律诸部。优游禅苑。与雪峰钦山为友。自杭州大慈山。逦迤造于临济。属济归寂。乃谒仰山。后参德山。执坐具上法堂赡视。山曰作么。师便喝。山曰。老僧过在甚么处。师曰。两重公案。乃下参堂。山曰。这个阿师。稍似个行脚人。至来日上问讯。山曰。阇黎是昨日新到否。曰是。山曰。甚么处学得这虚头来。师曰。全奯终不自谩。山曰。他后不得孤负老僧。雪峰在德山。作饭头。一日饭迟。德山擎钵下法堂。峰晒饭巾次。见德山。乃曰。钟未鸣。鼓未响。拓钵向甚么处去。德山便归方丈。峰举似师。师曰。大小德山。未会末后句在。山闻。令侍者唤师去问。汝不肯老僧那。师密启其意。山乃休。明日升堂。果与寻常不同。师至僧堂前。拊掌大笑曰。且喜堂头老汉。会末后句。他后天下人不奈伊何。虽然也祇得三年活。(山三年后果示灭)。
一日与雪峰钦山聚话。峰蓦指一椀水。钦曰。水清月现。峰曰。水清月不现。师踢却水碗而去。师住鄂州岩头。值沙汰。於湖边作渡子。两岸各挂一板。有人过渡。打板一下。师曰。阿谁。或曰。要过那边去。师乃舞棹迎之。一日因一婆。抱一孩儿来。乃曰。呈桡舞棹即不问。且道婆手中儿甚处得来。师便打。婆曰。婆生七子。六个不遇知音。祇这一个也。不消得。便抛向水中。师后庵于洞庭卧龙山。徒侣臻萃。曰吾尝究涅盘经七八年。睹三两段义。似衲僧说话。又曰休休。时有一僧出礼拜请师举。师曰。吾教意。如∴字三点。第一向东方下一点。点开诸菩萨眼。第二向西方下一点。点诸菩萨命根。第三向上方下一点。点诸菩萨顶。此是第一段义。又曰。吾教意。如摩酰首罗。擘开面门。竖亚一只眼。此是第二段义。又曰。吾教意。犹如涂毒鼓。击一声。远近闻者皆丧。此是第三段义。夹山下一僧。到石霜。才跨门。便道不审。霜曰。不必阇黎。僧曰。恁么则珍重。又到师处。如前道不审。师嘘一嘘。僧曰。恁么则珍重方回步。师曰。虽是后生。亦能管带。其僧归。举似夹山。山上堂曰。前日到岩头石霜底阿师。出来如法举似前话。其僧举了。山曰。大众还会么。众无对。山曰。若无人道得。山僧不惜两茎眉毛道去也。乃曰。石霜虽有杀人刀。且无活人剑。岩头亦有杀人刀。亦有活人剑。师与罗山卜塔基。歇次。山礼拜问曰。和尚岂不是三十年前。在洞山而不肯洞山。师曰是。又曰。和尚岂不是嗣德山。又不肯德山。师曰是。山曰不肯。德山即不问。祇如洞山。有何亏阙。师良久曰。洞山好佛。祇是无光。山礼拜。师尝谓众曰。老汉去时。大吼一声了去。唐光启之后。中原盗起。众皆避地。师端居宴如也。一日贼大至。责以无供馈。遂倳刃焉。师神色自若。大叫一声而终。声闻数十里。门人后焚之。获舍利四十九粒。众为起塔。
韶州云门山光奉院文偃禅师
嘉兴人也。姓张氏。幼依空王寺志澄律师出家落发。禀具於毗陵坛。侍澄数年。探穷律部。以己事未明。往参睦州。州才见来。便闭却门。师乃扣门。州曰谁。师曰。某甲。州曰。作甚么。师曰。己事未明。乞师指示。州开门。一见便闭却。师如是连三日扣门。至第三日。州开门。师乃攞入。州便擒住曰。道道。师拟议。州便推出。曰秦时[车*度]轹钻。遂掩门。损师一足。师从此悟入。州指见雪峰。师到雪峰庄。见一僧。乃问上座今日上山去那。僧曰是。师曰。寄一则因缘。问堂头和尚。祇是不得道是别人语。僧曰得。师曰。上座到山中。见和尚上堂。众才集。便出握腕立地曰。这老汉项上铁枷。何不脱却。其僧一依师教。雪峰见这僧与么道。便下座。拦胸把住曰。速道速道。僧无对。峰拓开曰。不是汝语。僧曰。是某甲语。峰曰。侍者将绳棒来。僧曰。不是某语。是庄上一浙中上座。教某甲来道。峰曰。大众去庄上。迎取五百人善知识来。师次日上雪峰。峰才见便曰。因甚么得到与么地。师乃低头。从兹契合。温研积稔。密以宗印授焉。师出岭。徧谒诸方。核穷殊轨。锋辩险绝。世所盛闻。后抵灵树。冥符知圣禅师接首座之说。初知圣住灵树二十年。不请首座。常云。我首座生也。我首座牧牛也。我首座行脚也。一日令击钟。三门外接首座。众出迓。师果至。直请入首座寮解包。后广主命师出世灵树。开堂日主亲临曰。弟子请益。师曰。目前无异路。因问诸人从上来。有甚事欠少甚么。向你道无事。已是相埋没也。虽然如是。也须到这田地始得。亦莫趂口快乱问。自己心里黑漫漫地。明朝后日。大有事在。拟心即差。况复有言有句。莫是不拟心是么。莫错会好。更有甚么。汝等诸人。见人道着祖意。便问超佛越祖之谈。汝且唤甚么作佛。唤甚么作祖。且说超佛越祖底道理看。问个出三界。汝把将三界来看。有甚么见闻觉知。隔碍着汝。有甚么声尘色法。与汝可了。了个甚么。古圣不奈何。横身为物。道个举体全真。物物觌体。不可得。我向汝道。直下有甚么事。早是相埋没了也。光不透脱。有两般病。一切处不明。面前有物。是一。又透得一切法空。隐隐地似有个物相似。亦是光不透脱。又法身亦有两般病。得到法身。为法执不忘。己见犹存。坐在法身边。是一。直饶透得法身去。放过即不可。子细点检将来。有甚么气息。亦是病。师唱道灵树云门。凡三十载。以乾和七年。己酉四月十日顺寂。塔全身於方丈后。十七载。示梦阮绍庄。奏请开塔。奉救迎请内庭供养。逾月方还。因谥大慈云匡真弘明禅师。
居士都贶
问圆通曰。是法非思量分别之所能解。当如何凑泊。通曰。全身入火聚。贶曰。毕竟如何晓会。通曰。蓦直去。贶沉吟。通曰。可再吃茶么。贶曰不必。通曰。何不恁么会。贶遂契旨曰。元来太近。通曰。十万八千。贶占偈曰。不可思议是大火聚。便恁么去。不离当处。通曰。咦。犹有这个在。贶乞再示。通曰。便恁么去。铛是铁铸。贶谢之。
释元安
凤翔麟游人。少年出家具戒。通经论。问道临济。济常对众美之曰。临济门下一只箭。谁敢当锋。师蒙印可。自谓已足。一日辞济。济问甚处去。师曰。南方去。济以拄杖划一划曰。过得这个便去。师乃喝。济便打。师作礼而去。济明日升堂曰。临济门下有个赤梢鲤鱼。摇头摆尾向南方去。不知向。谁家齑瓮里淹杀。师游历罢。直往夹山卓庵。经年不访夹山。山修书令僧驰往。师接便坐。却再展手索。僧无对。师便打。曰归去举似和尚。僧回举似。山曰。这僧若开书。三日内必来。若不开书。斯人救不得也。师果三日后至。见夹山。不礼拜。乃当面叉手而立。山曰。鸡栖凤巢。非其同类。出去。师曰。自远趋风。请师一接。山曰。目前无阇黎。此间无老僧。师便喝。山曰。住住且莫草草。云月是同。溪山各异。截断天下人舌头。即不无阇黎。争教无舌人解语。师伫思。山便打。因兹服膺。
释文悦
初造大愚。闻示众曰。大家相聚吃茎齑。若唤作一茎齑。入地狱如箭射。师大骇。夜造方丈。愚问来何所求。师曰求心法。愚曰法轮未转。食轮先转。何不为众乞食。师不敢违。未几愚移翠岩。师复过求指。愚曰佛法未到烂却。雪寒宜为众乞炭。师亦奉命。事竟复造方丈。愚曰堂司缺人。今以烦汝。师受之不乐。恨愚不去心。坐后架桶篐忽散。自架堕落。师忽然开悟。愚迎笑曰。维那且喜。大事了毕。师再拜。不吐一词而去。
释可真
参慈明后。天下无可意者。善侍者知其未彻笑之。一日山行。举论锋发。善拈一片瓦砾。置盘石上。曰若向这里下得一转语。许汝亲见慈明师拟对。善叱曰。停思停机。情识未透。师愧悚。还石霜。慈明见来叱曰。本色行脚人。有甚急。夏未了。蚤至此。师泣曰。被善兄毒心。终碍塞人。故来见。明遽问。如何是佛法大意。师曰。无云生岭上。有月落波心。明喝曰。头白齿豁。犹作这个见解。如何脱离生死。师悚然求示。明曰。汝问我。师理前话问之。明震声曰。无云生岭上。有月落波心。师于言下大悟。
释义青
青社李氏子。七龄颕异。往妙相寺出家。试经得度。习百法论。即弃游宗席。时圆鉴禅师。居会圣岩。师来。鉴礼延之。令看外道问佛不问有言。不问无言因缘。经三载。一日问曰。汝记得话头么。试举看。师拟对。鉴掩其口。师了然开悟。遂礼拜。鉴曰。汝妙悟玄机耶。师曰。设有也须吐却。自此复经三年。鉴时出洞下宗旨示之。悉皆妙契。付与太阳顶相。皮履直裰。嘱曰。代吾续其宗风。无久滞此。善宜护持。遂书偈送曰。须弥立太虚。日月辅而转。群峰渐倚他。白云方改变。少林风起丛。曹溪洞帘卷。金凤宿龙巢。宸苔岂车碾。令依圆通秀禅师。师至彼。无所参问。唯嗜睡而已。执事白通曰。堂中有僧日睡。当行规法。通曰是谁。曰青上座。通曰未可。待与按过。通即拽杖入堂。见师正睡。乃击床诃曰。我这里无闲饭。与上座。吃了打眠。师曰。和尚教。某何为。通曰。何不参禅去。师曰。美食不中饱人吃。通曰。争奈大有人不肯上座。师曰。待肯堪作甚么。通曰。上座见曾甚么人来。师曰浮山。通曰。怪得恁么顽赖。遂握手相笑。归方丈。由是道风籍甚。梁乾化四年夏示寂。敕谥慈济。
释慧南
依泐潭澄禅师。分座接物。名振诸方。偶同云峰悦禅师游西山。话及云门法道。峰曰。澄公虽是云门之后。法道异矣。南诘其所以异。峰曰。云门如九转丹砂。点铁成金。澄公药永银。徒可玩。入煅则流去。南怒。以枕掷之。峰虽谢过。而又曰。云门气宇如王。甘死语下乎。澄公有法授人死语也。死语其能活人乎。即背去。南挽之曰。若如是。则谁可汝意。峰曰。石霜圆。手段出诸方。公宜见之。不可后也。南默计曰。悦师翠岩。使我见石霜。于悦何有哉。即造石霜。及中途。闻慈明不事事忽丛林。无意见之。遂登衡岳。谒福严贤禅师。贤命掌书记。俄贤卒。郡守请慈明补之。既至。目其贬剥诸方。件件数为邪解。南为之气索。遂造其室。欲行师资礼。明曰。书记已领徒游方。设使有疑。可坐商略。不必作是行径。南哀恳愈切。明曰。公学云门禅。必善其旨。如云放洞山三顿棒。是有吃棒分耶。是无吃棒分耶。南曰。是有吃棒分。明色庄曰。若尔则从朝至暮。鹊噪鸦鸣。亦有吃棒分。即端坐受南炷香作礼。明复问曰。赵州谓台山婆子。我为汝勘破了也。且道那里是他勘破婆子处。南汗下不能加答。连日入室请决。明唯诟骂而已。一日南曰。骂岂慈悲法施耶。明曰。汝作骂会耶。南于是大悟。遂作颂曰。杰出丛林是赵州。老婆勘破没来由。而今四海清如镜。行人莫与路为雠。呈慈明。明许可之。
释宗杲
号大慧。因居妙喜庵又称妙喜。产宣州奚氏。即云峰悦之后身也。灵根夙具。慧性生知。年方十二。即投慧云齐公。十七剃染。初游洞宗之门。洞宗耆宿。因师词锋之锐。乃燃臂香。授其心印。师不自肯弃去。依湛堂准久之不契。湛堂因卧疾。俾见圆悟。悟居蜀昭觉。师踟蹰未进。一日闻诏迁悟住汴天宁。喜曰。天赐此老与我也。遂先日至天宁迎悟。且自计曰。当终九夏。若同诸方妄以我为是者。我着无禅论去也。值悟开堂。举僧问云门如何是诸佛出身处。门曰。山东水上行。悟曰。天宁即不然。只向他道。熏风自南来。殿阁生微凉。师闻忽前后际断。悟曰。也不易你到这田地。但可惜死。了不能活。不疑言句。是为大病。岂不见道。悬崖撒手。自肯承当。绝后再苏。欺君不得。须要信有这些道理。于是令居择木堂。为不厘务侍者。后闻悟室中。问僧有句无句。如藤倚树话。师遂问曰。闻和尚当时在五祖。曾问此话。不知五祖道甚么。悟笑而不答。师曰。和尚当时既对众问。今说何妨。悟不得已曰。我问五祖。有句无句如藤倚树意旨如何。祖曰。描也描不成。画也画不就。又问。树倒藤枯时如何祖。曰相。随来也。师当下释然大悟曰。我会也。悟历举数段因缘诘之。皆酬对无滞。悟喜谓之曰。始知吾不汝欺也。乃着临济正宗记付之。俾掌记室。未几圆悟返蜀。师因韬晦结庵以居。后度夏虎丘。阅华严。至第七地菩萨得无生法忍处。忽洞明湛堂所示。殃崛摩罗持钵救产妇因缘。宋绍兴七年诏住双径。一日圆悟。讣音至。师自撰文致祭。即晚小参。举僧问长沙。南泉迁化。向甚处去。沙曰。东村作驴。西村作马。僧曰。意旨如何。沙曰要骑便骑。要下便下。若是径山即不然。若有僧问圆悟先师迁化。向甚处去。向他道。堕大阿鼻地狱。意旨如何。曰饥餐洋铜。渴饮铁汁。还有人救得也无。曰无人救得。曰如何救不得。曰是此老寻常茶饭。十一年五月。秦桧以师为张九成党。毁其衣牒。窜衡州。三十六年。十月。诏移梅阳。不久复其形服放还。诏住阿育王。寻降旨令师住径山。大弘圆悟宗旨。辛巳春。退居明。月堂。一夕众见一星殒于寺西。流光赫然。寻示微疾。八月九日。谓众曰。吾翌日始行。是夕五鼓。手书遗表。并嘱后事。有僧了贤请偈。师乃大书曰。生也祇么。死也祇么。有偈无偈是甚么。委然而逝。世寿七十五。坐五十八夏。谥普觉。塔名宝光。
释守珣
号佛灯。即郡之施氏子也。初参广鉴瑛和尚。不契。遂谒佛鉴。随众咨请。邈无所入。乃封其衾曰。今生若不彻去。誓不展此。于是昼坐宵立。如丧考妣。逾七七日。忽佛鉴上堂曰。森罗及万象。一法之所印。珣闻顿悟。鉴曰可惜一颗明珠。被这风颠汉拾得也。乃诘曰。灵云道。自从一见桃花后。直至如今更不疑。如何是他不疑处。珣曰。莫道灵云不疑。只今觅个疑处。了不可得。鉴曰。玄沙道。谛当。甚谛当。敢保老兄未彻在。那里是他未彻处。珣曰。深知和尚老婆心切。鉴然之。珣拜起呈偈曰。终日看天不举头。桃花烂熳始抬眸。饶君更有遮天网。透得牢关即便休。鉴嘱令护持。是夕展衾。厉声曰。这回珣上座。稳睡去也。圆悟闻。窃疑其未然。乃曰。吾须勘过始得。令人召至。因与游山。偶到一水潭。圆悟推珣入水。遽问曰。牛头未见四祖时如何。珣曰。潭深鱼聚。曰见后如何。珣曰。树高招风。曰见与未见时如何。珣曰。伸脚在缩脚里。圆悟大然之。后出世。初主禾山。次天圣。从何山。及天宁。绍兴甲寅。谓居士郑绩曰。十月八日。是佛鉴先师忌日。吾时至矣。迄还鄣南。至十月四日。绩遣弟僧道如讯之。珣曰。汝来正其时也。吾虽与佛鉴同条生。终不同条死。明早可与我寻一只小船来。道如曰。要长者。高者。珣曰。高五尺许。越三日鸡鸣。端坐如平时。侍者请偈。珣曰。不曾作得。言讫而逝。阇维舌根不坏。
释慧远
眉山彭氏子。年十三。从药师院宗辩剃染。首诣大慈讲肆。次参灵岩徽禅师。微有所入。会圆悟领旨住昭觉。远投之。值悟普说。举庞居士问马祖。不与万法为侣因缘。远忽顿悟。仆於众。众掖之起。远乃曰。吾梦觉矣。至夜小参。远出问曰。净裸裸空无一物。赤骨力贫无一钱。户破家亡。乞师赈济。悟曰。七珍八宝一时拿。远曰。祸不入谨家之门。悟曰。机不离位。堕在毒海。远便喝。悟以拄杖击禅床云。吃得棒也未。远又喝。悟连喝两喝。远便礼拜。自此机锋峻发。无所抵捂。出世。初住皋亭山显孝。宋乾道六年十月十五日。诏迁灵隐。上堂。僧问即心即佛时如何。曰顶分了角。僧曰。非心非佛时如何。曰耳坠金环。僧曰。不是心不是佛不是物。又作么生。曰秃顶修罗舞柘枝。七年二月十五日。召入选德殿赐坐。孝宗问如何免得生死。远对曰。不悟大道。终不能免。帝曰。如何得悟。远曰。本有之性。究之无不悟者。帝曰。悟后如何。远曰。悟后始知。脱体现前。了无毫发可见之相。帝首肯之。帝又曰。即心即佛如何。远曰。目前无法。陛下唤甚么作心。帝曰。如何是心。远正身又手立曰。只这是。帝大悦。八年秋八月七日。召远入东阁赐坐。帝曰。前日梦中。忽闻钟声遂觉。不知梦与觉是如何。远曰。陛下问梦耶。问觉耶。若问觉而今正是寐语。若问梦而梦觉无殊。教谁分别。梦即是幻。知幻即离。觉心不动。故曰。若能转物。即同如来。帝曰。梦幻既非。钟声从甚处起。远曰。从问处起。帝又问曰。前日在此阁坐。忽思得不与万法为侣。有个见处。远曰愿闻。帝曰。四海不为多。远曰。一口吸尽西江水又如何。帝曰。亦未曾欠阙。远曰。才涉思惟。便成剩法。正使如断轮。如闪电。了无干涉。何以故。法无二故。见无二见。心无别心。如天无二日。帝悦。赐佛海大师之号。淳熙三年正月。忽感微疾。于上元说偈曰。拗折秤锤。掀翻露布。突出机先。雅飞不度。安坐而逝。留七日。颜色不异。全身塔焉。
释安民
字密印。嘉定朱氏子也。初讲楞严于成都。有声。时圆悟居昭觉。因造焉。值悟小参。举国师三唤侍者因缘。赵州拈云。如人暗中书字。字虽不成。文彩已彰。那里是文彩已彰处。民闻心疑之。告香入室。悟问座主讲何经。对曰楞严。悟曰楞严有七处征心。入还辨见。毕竟心在何处。民多呈义解。悟皆不肯。民复请益。悟令一切处。作文彩已彰会。偶僧请益十玄谈。方举问君心印作何颜。悟厉声曰。文彩已彰。民闻悦。然自谓至矣。悟示钳锤罔措。一日白悟。请弗举话。待某说看。悟曰诺。民曰。寻常拈锤竖拂。岂不是经中道。一切世界诸所有相。皆即菩提妙明真心。悟笑曰。你原来在这里作活计。民又曰。下喝敲床时。岂不是返闻闻是性。性成无上道。悟曰。你岂不见经中道。妙性圆明。离诸名相。民于言下释於。於是罢讲侍圆悟。因悟出蜀居夹山。民从行。悟为众小参。举古帆未挂因缘。民闻未领。遂求决。悟曰。你问我。民举前话。悟曰。庭前栢子。民即洞明。谓悟曰。古人道。如一滴投於巨壑。殊不知大海投于一滴。悟笑曰。奈这汉何。悟说偈曰。休夸四分罢楞严。按下云头彻底参。莫学亮公亲马祖。还如德峤访龙潭。七年往返游昭觉。三载翱翔上碧岩。今日烦充第一座。百花丛里现优昙。未几开法保宁。迁华藏。大弘圆悟之道。后示疾于本山。阇维舍利颇剩。人或穴地尺许皆得之。尤光明莹洁。心舌不坏。并建塔焉。
释宝印
号别峰。嘉州李氏子也。幼通六经。长穷七史。忽厌尘俗。志慕竺坟。乃从德山清素得度。往听华严起信。尽得旨。觉劳算沙。终非解脱。遂依中峰密印民禅师。密印举僧问岩头起灭不停时如何。岩叱曰。是谁起灭。师闻大悟。会圆悟归昭觉。遣师往省。随众入室。悟问从上诸圣。以何接人。师竖起拳。悟曰此是老僧用底。何者是从上诸圣用底。师以拳挥之。悟亦举拳相交。大笑而止。又谒大慧于径山。慧问甚处来。曰西川。慧曰。未出剑门关。与汝三十棒了也。曰不合起动和尚。慧忻然。后出。奉诏住雪窦。淳熙七年秋。召师问道。赐肩舆入选德殿。帝曰。三教圣人。本同这个理否。对曰。譬如虚空。东西南北。初无二也。帝曰。但圣人所立门户则不同耳。如孔子以中庸设教。印曰。非中庸。何以安立世间。故法华云。治世语言。资生业等。皆与实相。不相违背。华严云。不坏世间相。而成出世法。帝曰。今时士大夫学孔子者。多只工文字语言。不见夫子之道。不识夫子之心。惟释氏禅宗。不以文字教人。直指心源。顿令悟入。不乱于生死之际。此为殊胜。印曰。非独后世不见夫子之心。尝见孔门颜子。号为具体。尽生平力量。只道得个瞻之在前。忽焉在后。竟捉模不着。而夫子分明八字打开。向诸弟子道。二三子以我为隐乎。吾无隐乎尔。吾无行而不与二三子者。是丘也。以此观之。夫子未尝回避诸弟子。而诸弟子自□□了也。昔张商英曰。吾学佛。然后能知儒。此言寔为□□。帝曰。朕意亦谓如此。帝又问。庄子何如人。印曰。只是佛法中小乘。声闻以下人也。盖小乘厌身如桎梏。弃智如杂毒。化火焚身。入无为界。即如庄子所谓形固可使如槁木。心固可使如死灰。若大乘人则不然。度众生尽。方证菩提。正如伊尹。所谓予天民之先觉者也。将以斯道觉斯民也。有一夫不被其泽者。若己推而内诸沟中也。帝大悦。诏住径山。开堂曰。三世诸佛。以一句演百千万亿句。收百千万亿句。祇在一句。祖师门下半句也无。祇恁么合吃多少痛棒。诸仁者。且道诸佛是。祖师是若道佛是。祖不是。祖是。佛不是。取舍未忘。若道佛祖一时俱是。一时俱不是。颟顸不少。且截断葛藤一句。作么生道。良久曰。大虫裹纸帽。好笑又惊人。十年二月。帝注圆觉经。赐师命作叙流行。绍熙元年十一月。往见智策禅师决别。策问行日。师曰。水到渠成。索纸书云。十二月初七夜鸡鸣时九字。果至期而化。留七日。颜色明闰。发长顶温。葬全身于西冈。隘曰慈辩。塔曰智光。
释弥光
号晦庵。闽中李氏子也。生寡言笑。闻僧贝梵则喜。年十五。依文慧禅师圆顶。喜究群书。一日计曰。剃发染衣。当期悟彻。而醉心俗典耶。遂首谒圆悟。次参黄蘗祥。高庵悟。机语皆契。以淮楚盗起。归谒佛心。值大慧寓广因从之。慧曰。汝在佛心处。所得者。试举一二看。光曰。佛心上堂。拈普化公案曰。佛心即不然。总不恁么来时如何。劈脊便打。从教徧界分身。慧曰。汝意如何。曰某不肯他后头下个注脚。慧曰。此正是以病去法。光毅然无信可意。慧曰。汝但揣摩看。光竟以为不然。经旬。因记海印信公拈曰。雷声浩大。雨点全无。光始无滞。趋告。慧举道者见琅邪。并玄沙未彻语诘之。光对已。大慧笑曰。虽进一步。祇不着所在。如人斫树。根下一刀。则命根断矣。汝向枝上斫。其能断命根乎。今诸方浩浩说禅。见处总如是也。何益于事。其杨岐正传。止三四人而已。光愠而去。翌日慧问汝还疑否。曰无可疑者。慧曰。祇如古人相见。未待开口。已知虚寔。或闻其语。便识浅深。此理如何。光悚然汗下。莫知所诣。慧令究有句无句话。慧过云门庵。光亦侍行。一日问曰。某到这里不能得彻。病在甚处。慧曰。汝病最癖。世医拱手何也。别人死了不得活。汝今活了未曾死。要到大安乐田地。须是死一回始得。光疑情愈深。后入室。慧问吃粥了也。洗钵盂了也去却药忌道将一句来。光曰裂破。慧乃振威喝曰。你又说禅也。光即大悟。慧即挝鼓告众曰。龟毛拈得笑咍咍。一击万重关锁开。庆快平生在今日。孰云千里赚吾来。光亦呈偈曰。一拶当机怒雷吼。惊起须弥藏北斗。洪波浩渺浪滔天。拈得鼻孔失却口。自尔名喧宇宙。道洽缁素。出住教忠。瓣香为妙喜拈出。
释道谦
本郡人。初依佛果。无所入。妙喜奉旨住径山。谦亦在侍。令往长沙。通书于张紫岩。乃自谓参禅二十年。尚无个入处。又有此行岂不荒废乎。将辞。友人宗元。叱曰不可。岂以在路参禅不得耶。汝去。吾与俱往。一日在途泣曰。一生参禅。无得力处。今奔波若此。何得相应。元曰。你但将诸方参得。悟得。并圆悟妙喜与你说得底。都不要理会。途中我可替者。尽替汝。只有五事替不得。须自承当。曰何为五事。元曰。着衣吃饭。屙屎放尿。驮个死尸路上行。谦于言下大彻。不觉手舞足蹈。元曰。汝此回方可通书。吾先归矣。后半载返双径。妙喜于山门外亭。一见便曰。建州子。这回自别也。
释道枢
吴兴四安徐氏子也。尝参道场慧禅师。得授心印。道业日隆。初主何山移华藏。隆兴初。诏迁灵隐。宋孝宗召入内殿赐坐。问曰。禅道之要。可得闻乎。对曰。此事在陛下堂堂日用应机处。本无知见起灭之分。圣凡迷悟之别。第护正念。则与道相应。亡情却物。则业不能系。尽去沉掉二病。自忘问答之意。矧今见在般若光明中。何事不成见也。上为之首肯。后以老乞退居明教之永安。逍遥自适。尝题偈于壁曰。雪里梅花春信息。池中月色夜精神。年来可是无佳趣。莫把家风举似人。淳熙丙申八月示微疾。书偈而逝。塔于永安。
释善继
号绝宗。越之娄氏子也。母王氏。梦神僧授白芙蕖遂娠。生即能言。或见母举佛号。便能合掌和之。稍长治春秋传。因窃窥佛经。乃唯然叹曰春秋固佳。特世法耳。莫若求出世法。况吾身如泡聚。官爵奚为哉。于元大德。即请于父母。师恭和尚祝发。明年进满分戒。寻从天竺大山恢法师。习天台教。恢公见其慧解卓伦。尝嘱曰。吾轮下数百人。堪继大法者。惟子耳。会大山迁云间之延庆。即往南竺谒湛堂澄。澄一见便问曰。入不二门。属何观法。继对曰三种观法。对属三部。此文既与止观同成观体。的是从行。澄又问诸经之体为迷为悟。继曰。体非迷悟。迷悟由人。亦顾所诠。经肯何如耳。澄公喜溢颜色。谓众曰。法轮转于他日。将有望斯子矣。俾居第一座。澄移上竺。王冈润补其席。亦居第一座。天历乙巳。出住良渚。香嗣湛堂。日讲金光明经。夜梦四明法智谓曰。尔所讲之经。与吾若合符节。自是益加精进。至正壬午。元臣高纳璘。请主天台荐福。无何迁能仁。阐法华妙玄文句。又释五章奥义。尝示众曰。五祖有云。止观一部。即法华三昧之筌蹄。一乘十观。即法华三昧之正体。汝等须解行。并驰。正助兼运。则圆位可登。而不负祖师命宗之意也。元季。一日忽告众。端坐而逝。世寿七十有二。僧腊六十有三。茶毗舌根不坏。塔于灵秘之西。
释真清
号象先。长沙湘潭罗氏子。生而颕异。修干玉立。威仪严肃。不妄言笑。日诵经史数千言。终身不忘一字。父为河南县尹。常对宾朋。以大器期之。年十五。补邑弟子员。偶有异僧。过而目之曰。此法门良骥也。十九因家难起。遂投南岳伏虎岳。依宝珠和尚剃染。受具足戒。令看无字话。自是一心参究。寒暑不辍。至二十五。从珠游金陵。探禹穴。因舟触岸有声。忽有省。珠大喜曰。幸子大事已明。善宜保护。珠以年高。自普陀栖隐于下天竺。忽一日命师曰。吾欲观化。无令人入。闻吾击磬声。当启户。数日不闻动定。师密窥牖隙。见珠鼻柱垂地。越一日闻磬。师方排闼而入。珠已泯然逝矣。珠既化去。师乃访盐官古迹。驻锡觉皇。俄患背疾。感云长入梦授药病愈。时佛慧寺月溪法师。讲起信论于吉祥。师乃率众。延唱临济宗旨。众扣师室。从容语之曰。圆宗无象。满教难思。我若有宗可讲。非但法堂前草深一丈。即真空亦为缘虑之场。汝若有法可听。岂特头上安头。实际却为声名之境。三世诸佛。历代祖师。不过以楔出楔。随迷遣迷。是故会旨者。山岳易移。乖宗者。锱铢难入。况起信之旨。大彻宗乘。何须更烦忉怛。勉之。众皆稽首而退。师乃南游天台。穷搜胜绝。怀无见睹之高风。诛茆塔前三年。有荆山法师。赴石梁之社。偕师至毗陵永庆。互以楞严参究。荆山叹曰。某所讲经。虽精微于佛语。闻师所论。诚出卷于尘中。师欲返初服。而礼部唐公荆川。留结千日之期。已而复归天台。古平田寺。临海王司宼敬所入山访道。订为方外交。随迁华顶天柱峰。修大小弥陀忏。六年。暇则敷演十乘。阐明三观。故四方学者。攀萝而至。俄云间陆宗伯平泉。聘说法于本一院。李方伯冲涵。聘讲于桐川。再毕返掉嘉禾龙渊。歘抱疾。告门人付衣钵。遗嘱弟子如法阇维。尽发长物。于五台云栖西。兴五处饭僧。卒于万历癸巳正月二十九日。世寿五十七。腊三十八。如惺抱骨建塔。迁于寺西螺师山右。绣文溪之上。武塘了凡居士袁黄撰铭。
释梵琦
字楚石。明州象山人。姓朱。父杲。好善。有隐德。母张氏。事佛惟谨。以大元元贞二年。丙申六月。梦日堕怀而生。襁褓中。有神僧见之。谓曰。此儿佛也。他日当大振佛法。四岁失怙恃。祖母王氏鞠之。六岁善属对。七岁能书大字。诗书过目不忘。九岁抵西淅。从海盐天宁衲翁模受经业。年十六。入杭昭庆受具戒。一日阅首楞严。有说偈曰。七处征心心不肯。八还辨见见元无。劈开秘密千重锁。迸出圆明一颗珠。从此圣凡知解绝。有何生死性情拘。话头拈起知音少。留与人间作楷模。时元叟端禅师。主径山。师往参即问。如何是言发非声。色前不物。叟遽云。言发非声。色前不物。速道速道。师拟进语。叟震威一喝。师乃错愕而退。会英宗皇帝诏善书者赴阙。金书大藏经。师在选中。辞叟遂行。既至。馆于万宝坊。近崇天门。一夕睡起。闻彩楼鼓鸣。豁然大悟。彻见径山为人处。述偈曰。崇天门外鼓腾腾。蓦札虚空就地崩。拾得红炉一片雪。却是黄河六月氷。甲子东归。再参元叟于径山。叟迎笑曰。且喜汝大事了毕。遂以第二座延之。学者多谘叩焉。未几以行宣政院命。出世海盐州之福臻。题五相无碍曰。万法圆成一念中。众生世界尽牢笼。光相大小珠相似。赤白青黄色不同。毕竟未知何处起。如今方信本来空。平常一句如何会。日出西方。夜落东天。历迁州之天宁。至元迁杭之报国。至正迁嘉兴之本觉。丁亥。帝赐号佛日普觉慧辩禅师。复迁天宁。建大毗卢阁。又建宝塔七层。高二百四十余尺。塔成忽偏倚欲什。师日祷于佛。夕大风雨。州民闻空中有声曰。急往天宁救塔。明日塔乃四正如初。后以兵燹殆废。失顶之宝瓶。师复鸠施完葺。以钱铸宝瓶补之。上瓶之日。天花纷雨。异香满空。大明洪武元年秋九月。诏江南大浮图十余人。于蒋山寺。作大法会。师与其列。随升座说法。以耸人天龙鬼之听。上大悦。二年三月。复修故事。召师说法。锡燕于文楼下。亲承顾问。出内府白金以赐。馆于天界寺。上以鬼神情状。幽微难测。命着三藏之说。既而援据经论成□将入奏。忽示微疾。越四日。趣左右具浴更衣。索笔书偈曰。真性圆明。本无生灭。木马夜鸣。西方日出。厉声一喝。泊然而化。茶毗。齿牙舌根数珠咸不坏。弟子文晟奉归海盐。建塔于天宁永祚禅寺。
释玉芝
讲楞严。偈云。谈经非舌耳无闻。一坐青山夏十旬。标指瞿昙终有相。迷头演若本无因。病源莫执方为药。心境须知法是尘。直下不留元宇脚。个中谁是出头人。又云。只绣鸳鸯不度针。百花丛底漫沉吟。七征未解齐生死。八辨那能出纵擒。毙垢祇缘穷子念。殷懃终媿老婆心。便教卷席同休去。方丈何妨草自深。
释莲池袾
仁和县人。姓沈。年十七。补邑庠。虽业儒。每书生死事大四字。於案头自警。一日啜茗。失手碎茶瓯。有省。遂投西山性天理和尚剃发。於无尘律师处受具。北游五台。参遍融后。又谒笑岩於柳庵求开示。岩曰。你三千里外求我开示。我有甚么开示。师恍然。即礼辞。过东昌道中。闻谯楼鼓声忽悟。偈曰。三十年前事可疑。三千里外遇何奇。焚香掷戟浑如梦。魔佛空争是与非。遂南归住云栖。开净土门。以摄三根。由是四众翕然尊之。侍郎王公宗沐。问夜来老鼠唧唧。说尽一部华严经。师曰。猫儿突出时如何。王无语。师自代云。走却法师留下讲案。仍颂曰。老鼠唧唧。华严历历。奇哉王侍郎。却被畜生惑。猫儿突出画堂前。床头说法无消息。无消息。大方广佛华严经。世主妙严品第一。问世尊默然良久。外道谓开我迷云。空生晏坐不言。帝释云。善说般若作么生。师曰。良久处。欲望开迷。阴霾万里。晏坐边。拟开般若。说竟多时。虽然如是。鞭头得旨。空里飞花。且毕竟见个甚么。十二月廿八。临终时。预於半月前别众曰。吾将他往矣。人皆莫测。至期果示微疾。面西而逝。
释圆悟
号密云。姓蒋。宜兴人。生即端严。总角时。念世无常。勤持佛号。偶见坛经。宗门向上一路。觉有入处。凡山行及穿城历市。咸事参究。一日负薪过山。触积薪而省。闻禹门传。演法龙池。往侍剃染。阅三年。每自勘心境对立。以天地同根。万物一体语。请益。往往被诃。抱愤成疾。因闭关。池过关前。话及有心无心之旨。师呈偈云。心心即自心。有无皆自心。有无皆自心。无心无自心。池未许可。又三年。命监院务。奋发精进。忽于铜官山顶。悟情与无情。焕然等现。遂往觐龙池于都门。池心折之。因以无住法。嘱师南游。自双径。两目。天台。为诸名宿。开发积疑。莫不惊叹。得未曾有。迨池归。叩师以扶持佛法。师呈赏罚都与三十棒之偈。池笑付拂。未几。池迁化。师感法乳恩深。心丧三年。茕茕在疚。触目注存。大明万历丁巳。远涉匡衡。还息于天台通玄寺。宗风大播。次年应金粟请。依荆榛。餐葵藿。龙象竞归之。不踰时。轮奂[这-言+(虎-儿+几)]起。悉具丛林规制。食以万指。凡师。所过。缁素瞻礼者。喧填杂沓。每至遮道不得行。其山川阻隔。从数千里外。勤尺寸以请者。师为之发蒙导滞。一如亲承热棒。而声教四讫。崇祯庚午冬。自黄檗归金粟。四方归依者益众。昌治入室授法名通昌。司李黄元公。请住天童。昔天童山。巍冠五山。及到。因洪水漂没。丹崖翠璧之间。遗构萧萧。遂任缔造之役。积十年。台阁崇隆。堂室复迭。望之若云蒸霞郁。瓢笠济济。三倍金粟。师修列祖塔竟。即有退藏之志。一生开示。举从前千七百则公案。悉落麈尾。而斩葛藤。拨开云雾。其接引者。自王公长者。以至厮隶末流。五比丘。十弟子。以及一阐提辈。统以慈光摄受。如偶成偈云。十方世界恣横眠。那管东西南北天。惟我独尊全体现。人来问着只粗拳。其着述者。为法证辨。如钟声镜影。不堕语言文字之障。共创复者法幢所贲即为宝坊。而一杖一拂。飘然物外。绝不作一住相。崇祯辛巳。田太傅。承皇贵妃田氏命。躬赍紫衣入山。祈师演法。因请住留都大报恩寺。师以衰迈力却之。是年七月之七日。示疾。跏趺而逝。全身塔于天童南岗。
释通容
号费隐。姓何。福清人。年十四。依镇东慧山祝发。初参寿昌。博山。及云门后闻密云。寓吼山。遂往谒。被打从前伎俩知见一切氷释。云始问熏风自南来。殿阁生微凉。汝作么生会。师云水向石边流出冷。风从花里过来香。云便休去。既而云主金粟。命职西堂。明年随赴黄檗。以源流衣拂付焉。大明崇祯丙子岁。师自黄檗迁金粟。丙戌迁天童。又迁超果。又迁福严。大清顺治庚寅。师受镇将。邑侯。诸乡绅。请上径山。钳锤衲子。寒暑弗懈。赐昌治杖偈云。觌体现前描画不得。妙运超方。了无群惑。指点人间。疏通正脉。如天童示云。且道历代祖师。安身立命。在甚么处。莫是在天上人间么且喜没交涉莫是在魔宫佛界么。且喜没交涉。莫是有佛处不得住。无佛处急走过么。且喜没交涉。若向者里分晓得谛当。分明铁馒头。一任横咬竖嚼。不妨大家有分。又超果示云。穷究参看。是什么意旨。看到无。可看。参到。无可参。逼拶到结角罗文处。忽然突出眼睛来。[囗@力]。元来教外别传直指之道。得恁么近。本分事得恁么现成。妙明心得恁么灵通。真如性得恁么不变。如来藏得恁么含藏。公案得恁么无私。大道得恁么广大。十方无畔岸。八面绝其遮拦。纵目所观。纵手所指。高低普应。左右逢原。取之无尽。用之不竭。事事归宗。头头合輙。大用现前。不存轨则。岂不为最圆顿之法门。又径山偶题云。五峰开似五莲花。梵宇幽居胜足夸。龙象继踪那有亿。祖灯续焰自无涯。苍松夹道飞空入。翠竹藏天压日斜。法座我登将甚说。万山围绕笑趺跏。一片婆心。孳孳矻矻。不知老之将至云。
释海明
号破山。蜀之蹇氏子。弱冠得度。从慧法主。听讲楞严。咨疑不决即出蜀。住破头山。鞭逼三载。忽於经行之际。见一平世界。不觉堕落岩下。损足。至半夜翻身。剧痛有省。叫曰。屈屈。一居士曰。师脚痛耶。师劈面一掌曰。非公境界。寻参博山。复参云门。后参天童。童问那里来。师曰云门。曰几时起身。师曰东山红日出。童曰东山红日出。与汝什么相干。师曰老老大大。犹有这个语话。童曰我既如此。你许多络索。又从那里来师震威一喝便出入室次。童问内不放出。外不放入。政恁么时。以何为界。师曰。竿头丝线从君弄。不犯清波意自殊。崇祯己巳出世。僧问万法从心生。万法从心灭不生不灭。心在甚么处。师曰。谢三娘不识四字。僧礼拜。送法衣至。上堂。大庾岭头提不起。鸡足山前成滞货。衲僧今日获一披。如云普覆华王座。大众记取三十年后。切忌不可动着。何也动着则祸生。问是法非思量分别之所能解。为什么惟佛与祖乃能知之。师曰知音不必频频举。八两原来是半觔。问破山堂内有僧否。师拈拄杖曰。向前来与汝道曰。执拄杖者是谁。蓦头一棒。

[book_title]卷二
法高僧摘要卷二
武原居士　徐昌治觐周父　编辑
释佛图澄
常劝石勒止杀。偶闲坐叹曰。後二日。当有一小人。惊动此下。既而襄国人薛合。有二子。既小且骄。轻弄鲜卑那。那忿。抽刀刺杀其弟。执兄于室。以刀拟心。若人入屋。便欲加手。谓合曰。送我还国。我活汝儿。不然则共死于此。内外惊愕。莫不往观。石勒自往视之。谓薛合曰。乡且宽情。国有常宪。命人取那。那遂杀儿而死。鲜卑叚波攻勒。其众甚盛。勒惧。问澄。澄曰。昨寺铃鸣云。明旦食时。当擒叚波。勒登城望彼军。不见前后。失色曰。军行地倾。波岂可获。更遣[卄/(匕*白*匕)/火]安问澄。澄曰。已获波矣。时城北伏兵出。遇波执之。澄劝勒宥波。遣还本国。勒从之。卒获其用。勒後僭称赵天王。行皇帝事。改元建平。是岁晋成帝咸和五年。勒登位已後。事澄弥笃。石虎有子名斌。後勒为儿。勒爱之甚重。忽暴病而亡。已涉二日。勒曰。朕闻虢太子死。扁鹊能生。大和尚。国中之神人。可急往告。必能致福。澄廼取杨枝呪之。须臾能起。有顷平复。由是勒诸穉子。多在佛寺中养之。每至四月八日。勒躬自诣寺灌佛。为儿发愿。至建平四年四月。天静无风。而塔上一铃独鸣。澄谓众曰。铃音云。国有大丧。不出今年矣。是岁七月勒死。子弘袭位。少时。石虎废弘自立。迁都于邺。称元建武。虎倾心事澄。有重于勒。廼下书曰。和尚。国之大宝。荣爵不加。高禄不受。荣禄非顾。何以旌德。从此以往。宜衣以绫锦。乘以雕辇。朝会之日。和尚升殿。常侍以下。悉助举舆。太子诸公。扶翼而上。时太子石邃。图为逆。谓内竪曰。和尚神通。倘发吾谋。明日来者。当先除之。澄月望将入觐虎。谓弟子僧慧曰。昨夜天神呼我曰。明日若入。还勿过人。我倘有所过。汝当止我。澄常入必过邃。邃知澄入。要候甚苦。澄将上南台。僧慧引衣。澄曰事不得止。坐未安便起。邃固留不住。所谋遂差。还寺叹曰。太子作乱。其形将成。欲言难言。欲忍难忍。乃因事从容箴虎。终不能解。俄而事发。方悟澄言。後郭黑略。将兵征长安北山羗。堕羗伏中。时澄在堂上坐。弟子法常在侧。澄惨然改容曰。郭公今厄。唱云众僧呪愿。澄又自呪愿。须臾更曰。若东南出者活。余向则困。复更呪愿。有顷曰。脱矣。后月余日。黑略还。自说堕羗围中。东南走获免。推检日时。正是澄呪愿时也。石虎儿伪大司马燕公石斌。虎以为幽州牧镇。羣凶凑聚。因以肆暴。澄戒虎曰。天神昨夜言疾收马还。至秋齐当痈烂。虎不解此语。即敕诸处收马送还。其秋有人谮斌于虎。虎召斌鞭之三百。杀其所生母齐氏。虎弯弓捻矢。自视行斌罚。罚轻。虎乃手杀五百。澄谏曰。心不可纵。死不可生。礼不亲杀。以伤恩也。何有天子手行罚乎。虎乃止。後晋军出淮泗。陇北凡城皆被侵逼。三方告急。人情危扰。虎乃瞋曰。吾之奉佛供僧。而更致外宼。佛无神矣。澄明旦早入。虎以事问澄。澄因谏之曰。王过去世。曾为大商主。至罽宾寺。甞供大会中有六十罗汉。吾此微身。亦预斯会。时得道人谓吾曰。此主人命尽。当受鷄身。後王晋地。今王为王。岂非福耶。壃场军宼。国之常耳。何为怨谤三宝。夜兴毒念乎。虎乃信悟。跪而谢焉。虎甞问澄。佛法不杀。朕为天下之主。非刑杀无以肃清海内。既违戒杀生。虽复事佛。讵获福耶。澄曰。帝王事佛。当在体恭心顺。显畅三宝。不为暴虐。不害无辜。至于凶愚无赖。非化所迁。但当杀可杀。刑可刑耳。若暴虐恣意。杀害非罪。虽复轻财事佛。无解殃祸。虎虽不能尽从。而为益不少。时久旱。自正月至六月。虎遣太子诣临漳西[父/缶]口祈雨。久而不降。虎令澄自行。即有白龙二头。降于祠所。其日大雨。方数千里。其年大收。澄常遣弟子向西域市香。既行。澄告余弟子曰。掌中见买香弟子。在某处被贼垂死。因烧香呪愿。遥救护之。弟子後还云。某月某日。于某处为贼所劫。垂当见杀。忽闻香气。贼无故自惊曰。救兵已至。弃之而走。虎于临漳修治旧塔。少承露盘。澄曰。临淄城内。有古阿育王塔。地中有承露盘。及佛像。其上林木茂盛。可掘取之。即畵图与使。依言掘取。果得盘像。虎甞昼寝。梦见群羊负鱼。从东北来。寤以访澄。澄曰。不祥也。鲜卑其有中原乎。慕容氐後果都之。澄甞与虎。共昇中台。澄忽惊曰。变变。幽州当火灾。仍取酒洒之。久而笑曰。救已得矣。虎遣騐幽州云。尔日火从四门起。西南有黑云来。骤雨灭之。雨内颇有酒气。后月余日。有一妖马鬣尾。皆有烧状。入中阳门。出显阳门。走向东北。俄尔不见。澄闻而叹曰。灾其及矣。至十一月。虎大飨群臣于太武前殿。澄吟曰。殿乎殿乎。棘子成林。将坯人衣。虎令发殿石下视之。有棘生焉。澄还寺视佛像曰。怅恨不得庄严。独语曰。得三年乎。自答不得。又曰。得二年一年。百日一月乎。自答不得。乃无复言。还房谓弟子法祚曰。戊申岁。祸乱渐萌。己酉岁。石氏当灭。吾及其未乱。先从化矣。即遣人与虎辞曰。物理必迁。身命非保。贫道炎幻之躯。化期已及。既荷殊重。故逆以仰闻。虎怆然曰。不闻有疾。忽尔告终。即自出宫而慰喻焉。澄谓虎曰。出生入死。道之常也。修短分定。非所能延。今意未尽者。以国家心存佛理。奉法无吝。兴起寺庙。崇显壮丽。称斯德也。宜享休祉。而布政猛烈。淫刑酷滥。不自惩革。终无福佑。若降心易虑。惠此下民。则国祚延长。道俗庆赖。毕命就尽。没无遗恨。虎悲鸣恸泣。知其必逝。即为凿圹营坟。至十二月八日。卒于邺宫寺。是岁晋穆帝永和四年。士庶悲恸。倾国哀号。春秋一百一十七。
鸠摩罗什
此云童寿。天竺人也。家世国相。什既道流西域。名被东国。时苻坚僭号关中。有外国前部王。及龟兹王弟。竝来朝坚。坚於正殿引见二王。因说坚云。西域多产珍奇。乃请兵往定。以求内附。至苻坚建元十三年正月。太史奏云。有星见外国分野。当有大德智人。入辅中国。坚曰。朕闻西域有鸠摩罗什。襄阳有沙门道安。将非此耶。即遣使求之。十八年九月。坚遣骁骑将军吕光。陵江将军姜飞等。将前部王。及车师王等。率兵七万。西伐龟兹。及乌耆诸国。临发。坚饯光于建章宫。谓光曰。夫帝王应天而治。以子爱苍生为本。岂贪其地而伐之。正以怀道之人故也。朕闻西国有鸠摩罗什。深解法相。善闲阴阳。为後学之宗。朕甚思之。贤哲者国之大宝。若尅龟兹。即驰驿送什。光军未到。什对龟兹王白纯曰。国运衰矣。当有勍敌日下。宜恭承之。勿抗其锋。钝不从而战。光遂破龟兹。杀纯立纯弟震为主。光既获什。未测其智量。见年齿尚少。乃凡人戏之。强妻以龟兹王女。什拒而不受。辞甚苦到。乃饮以醇酒。不亏其节。或令骑牛。及乘恶马。欲使堕落。什曾无异色。光慙愧而止。光还中路。置军於山下。将士已休。什曰。不可在此。必见狼狈。宜徙军陇上。光不纳。至夜果大雨。洪潦暴起。水深数丈。死者数千。光始异之。什谓光曰。此凶亡之地。不宜淹留。归中路。必有福地可居。光从之。至凉州。闻苻坚已为姚苌所害。光三军缟素。大临城南。于是窃号关外。称年太安。顷之。光卒。子绍袭位。光庶子纂杀绍自立。光弟保有子名超。杀纂斩首。立其兄隆为主。什停凉积年。苌闻高名。虗心要请。诸吕以什智计多解。恐为姚谋。不许东入。及苌卒。子兴袭位。复遣敦请。兴弘始三年三月有树连理。生于庙庭。逍遥园。葱变为[茫-亡+臣]。以为美瑞。谓智人应入。至五月。兴遣陇西公硕德。西伐吕隆。隆军大破。至九月。隆上表归降。方得迎什入关。以其年十二月二十日。至于长安。兴待以国师之礼。甚见优宠。晤言相对。则淹留终日。研微造尽。则穷年忘勌。自大法东被。始于汉明。涉历魏晋。经论渐多。兴少崇三宝。锐志讲集。什既至止。仍请入西明阁。及逍遥园。译出众经。尽转汉言。音译流便。渐览旧经。义多纰缪皆由先译失旨。不与梵本相应。于是兴使沙门僧[契-大+石]。僧迁。法钦。道流。道恒。道标。僧叡。僧肇等。八百余人。谘受什旨。更令出大品。什持梵本。兴执旧经以相雠校。文义圆通。众心惬伏。兴以佛道冲邃。乃着通三世论。以勖示因果。王公已下。竝钦赞厥风。续出小品。金刚般若。十住。法华。维摩。思益。首楞严。持世。佛藏。菩萨藏。遗教。菩提。无行。呵欲。自在王。因缘观。小无量寿。新贤劫。禅经。禅法要。禅要解。弥勒成佛。弥勒下生。十诵律。十诵戒本。菩萨戒本。成寔。十住。中百十二门。诸论。凡三百卷。
释僧实
姓程。咸阳灵武人。幼怀雅亮。清卓不偷。甞与诸僮共戏。或摘叶献香。或聚砂成塔。知为信奉之渐。亲眷爱结。年二十六。乃得剃落。有道原法师。擅名魏代。实往归焉。随见孝文。便蒙降礼。大和末。从原至洛。因遇勒那三藏。授以禅法。每处皇宫。谘问禅秘。於是寻师问道。备经循涉。虽三学通览。偏以九次雕心。故得定水清澄。禅林荣蔚。兼又道契生知。化通关壤。勤整四仪。静修三法。周太祖文皇。以魏大统中。下诏曰。师目丽重瞳。偏同虞舜。背隆伛偻。分似周公。德宇纯懿。轨量难模。可昭玄三藏。言为世宝。至保定年。太祖又曰。师才深德大。宜庇道俗。以隆礼典。乃躬致祈请。为国三藏。实受之。益州大德。五十余人。各怀经部。送像至京。以真谛妙宗。条以问实。既而慧心潜运。南北疎通。即为披决。洞出情外。竝神而服之。于是陶化京华。久而逾盛。忽一旦告僧曰。急备香火。修理法事。诵观世音。以救江南。某寺堂崩厄也。当尔之时。扬都讲堂。正论法席。数百道俗。充满其中。闻西北异香。及空中妓乐。合堂惊出。同共闻听。堂歘摧坏。大众无损。奏闻梁主。乃移以问周。果如实佑。大送珍宝。锡遗相续。而实但取三衣什物而已。余随散之。由尔名振二国。事参至圣。以保定三年七月十八日。卒于大追远寺。春秋八十有八。
佛驮跋陀罗
此云觉贤。迦维罗卫人。甘露饭王之苗裔也。父少亡。贤孤与母居。五岁复丧母。为外氏所养。从祖鸠婆利。闻其聪敏。悼其孤露。乃迎还度为沙弥。至年十七。与同学数人。习诵为业。众皆一月。贤一日诵毕。其师叹曰。贤一日敌三十夫也。及受具戒。修业精懃。愽学群经。多所通达。少以禅律驰名。常欲游方弘化。会有秦沙门知严。西至罽宾。慨然东顾曰。我诸同辈有道志。而不遇真匠。发悟莫由。即谘询国众。孰能流化东土。佥曰。有佛驮跋陀者。可以振维僧徒。宣授禅法。严要请苦至。贤遂愍而许焉。于是舍众辞师。褁粮东逝。步骤三载。绵历寒暑。既度葱岭。路经六国。国王矜其远化。竝倾资。奉至交趾。乃附舟海行。经一岛下。贤以手指山曰。可止于此。舶主曰。客行惜日。调风难遇。不可停也。行二百余里。忽风转吹舶。还向岛下。众人方悟其神。咸师事之。听其进止。後遇便风。同侣皆发。贤曰。不可动。舶主乃止。既而有先发者。一时覆败。後于闇夜之中。忽令众舶俱发。无肯从者。贤自起收缆。唯一舶独发。俄尔贼至。留者悉被抄害。顷之至青州东莱郡。闻鸠摩罗什在长安。即往从之。什大欣悦。共论法相。振发占微。多所悟益。秦太子泓。欲闻贤说法。乃要命群僧。集论东宫。罗什与贤。数番往复什问曰。法云何空。答曰。众微成色。色无自性。故唯色常空。又问。既以极微破色空。复云何破一微。答曰。羣师或破析一微。我意谓不尔。又问。微是常耶。答曰。以一微空故众微空。众微空故一微空。时宝云译出此语。不解其意。余日长安学僧。复请更释。贤曰。夫法不自生。缘会故生。缘一微。故有众微。微无自性。则为空故一微空中无众微。众微空中无一微。秦主姚兴。专志佛法。供养三千余僧。竝往来宫阙。盛修人事。唯贤守静。不与众同。义熈十四年。吴郡内史孟顗。右卫将军褚叔度。请贤为译匠。手执华严梵文。共沙门法业。慧义。慧严等。百有余人。於道场译出诠定。文旨会通。妙得经意。
释道融
汲郡林虑人。十二出家。厥师爱其神彩。先令外学。往村借论语。竟不賷归。于彼已诵。师借本覆之。不遗一字。嗟而异之。于是恣其游学。迄至立年。才解英绝。闻罗什在关。特往谘禀。什见而奇之。谓姚兴曰。昨见融公。复是大奇聪明释子。兴引见叹重。敕入逍遥园。参正详译。因请什出菩萨戒本。并译中论。始得两卷。融复就讲。剖析文言。预贯终始。什又命融令讲新法华。什自听之。叹曰。佛法之兴。融其人也。俄而师子国。有一婆罗门。聪辨多学。西土俗书。罕不披诵。为彼国外道之宗。闻什在关。大行佛法。乃谓其徒曰。宁可使释氏之风。独传震旦。而吾等不洽东国。遂驼负书。来入长安。姚兴见其口眼便辟。颇亦惑之。婆罗门乃启兴曰。至道无方。各遵其事。今请与秦僧捔其辩力。随有优者。即传其化。兴即许焉。时关中僧众。相视缺然。莫敢当者。什谓融曰。此外道聪明殊人。捅言必胜。使无上大道在吾徒而屈。良可悲矣。若使外道得志。则法轮摧轴。岂可然乎。吾所覩。在君一人。融自顾才力不减。而外道经书。未尽披读。乃密令人写婆罗门所读经目。一披即诵。后尅日论义。姚兴自出。公乡皆会阙下。关中僧众。四远毕集。融与婆罗门拟相训抗。锋辩飞玄。彼所不及。婆罗门自知辞理已屈。犹以广读为夸。融乃列其所读书。并秦地经史。名目卷部。三倍多之。什因嘲之曰。君不闻大秦广学。那忽轻尔远来。婆罗门心媿悔伏。顶礼融足。旬日之中。无何而去。融后还彭城。常讲说相续。依随门徒。数盈三百。後卒于彭城。春秋七十四。所着法华。大品。金光明。十地。维摩等义疏。竝行于世。
释史宗
常着麻衣。世号麻衣道士。常在广陵白土埭。凭埭讴唱。引笮以自欣畅。得直。随以布施。栖憩无定所。持高平檀祗。为江都令。闻而召来。应对机捷。无所拘滞。愽达稽古。辩说玄儒。乃赋诗一首曰。有欲苦不足。无欲亦无忧。未若清虗者。带索披玄裘。浮游一世间。泛若不系舟。方当毕尘累。栖志且山丘。檀祗知非常人。遗布二十疋。悉以乞人。後有一道人。常賷一杖一箱。逼暮。来诣海盐令云。欲数日行。暂倩一人。可见给不。令曰。随意取之。乃选取守鵞鸭小儿。形服最丑者将去。倐忽之间。至一山上有屋。屋中有三道人。相见欣然共语。小儿不解。至日中。道人为小儿就主人索食。得一小瓯食。状如熟艾。食之饥止。向瞑。道人辞欲还。闻屋中人问云。君知史宗所在不。其讁何当竟。道人云。在徐州江北。广陵白土埭上。计其讁亦竟也。屋中人便作书曰。因君与之。道人以书付小儿。比晓便至县。与令相见云。欲少日停此。令曰大善。问箱中有何等。答曰书疏耳。道人常在听事止眠。以箱杖着牀头。令使人夜偷取欲看之。道人已知。暮輙高悬箱杖。当下而卧。永不可得。後与令辞曰。吾欲小停。而君恒欲偷人。正尔便去耳。令呼先小儿问之。小儿云。道人令其捉杖。飘然而去。或闻足下波浪。并说山中人寄书。犹在小儿衣带。令开看都不解。乃写取。封其本书。令人送此小儿至白土埭。送与史宗。宗开书大惊云。汝那得蓬莱道人书耶。宗後南游吴会。甞过渔梁。见渔人大捕。宗乃上流洗浴。群鱼皆散。後憩上虞龙山大寺。善谈庄老。韬光隐迹。会稽谢邵魏迈之放之等。竝笃论渊愽。皆师焉。後同止沙门。夜闻宗共语者。颇说蓬莱上事。晓便不知宗之所之。陶渊明记。白土埭。遇三异法师。此其一也。
释慧严
姓范。豫州人。年十二为诸生。愽晓诗书。十六出家。又糟练佛理。迄甫立年。学洞羣籍。闻什公在关。复从受学。访正音义。多所异闻。后还京师。止东安寺。宋高祖素所知重。高祖後伐长安。要与仝行。严曰。檀越此行。虽伐罪吊民。贫道事外之人。不敢闻命。帝苦要之遂行。及文帝在位。情好尤密。每见弘赞问佛法。羊玄保进曰。此谈葢天人之际。岂臣所宜预。窃恐秦楚论强兵之术。孙吴尽吞并之计。将无取于此。帝曰。此非战国之具。良如卿言。何尚之曰。夫礼隐逸。则战士怠。贵仁德。则兵气衰。若以孙吴为志。苟在吞噬。亦无取尧舜之道。岂惟释教而已耶。帝悦曰。释门有卿。亦犹孔氏之有季路。所谓恶言不入于耳。帝自是信心乃立。始致意佛经。及见严与诸僧论道义。时颜延之着离识。及论检。帝命严辩其仝异。往复终日。帝咲曰。公等今日。无愧支许。严後着无生灭论。及老子略注等。东海何承天。以愽物着名。乃问严。佛国行用何历。严云。天竺夏至之日。方中无影。所谓天中。于五行。土德。色尚黄。数尚五。八寸为一尺。十两当此土十二两。建辰之月为岁首。及讨核分至。推挍薄蚀。顾步光影。其法甚详。宿度年纪。咸有条例。承天无所厝难。後婆利国人来。果仝严说。初大涅盘经。品数疎简。初学难以厝怌。严乃共慧观。谢灵运等。依泥洹本。加之品目。梦见一人。形状极伟。厉声谓严曰。涅盘尊经。何以趣加酙酌。严觉已惕然。廼更集僧。欲收前本。时识者咸云。此葢欲诫厉後人耳。若必不应者。何容即时方梦。严以为然。顷之又梦神人告曰。君以弘经之力。必当见佛也。以宋元嘉二十年。卒于东安寺。春秋八十有一。
释僧亮
少以戒行着名。欲造丈六金像。用铜不少。非细乞能办。闻湘州界铜溪。伍子胥庙。多有铜器。而庙甚威严。无人敢近。亮闻而造焉。告刺史张劭。借徤人百头。大船十艘。劭曰庙既灵验。犯者必毙。且有蛮人守护。讵可得耶。亮曰若果福德。与檀越共。如其有咎。躬自当之。劭即给人船。三日三夕。行至庙所。亮与手力。一时俱进。去庙屋二十许步。有两铜镬。容百余斛。中有巨蛇。长十余丈。出遮行路。亮乃正仪执锡。呪愿数十言。蛇忽然而隐。俄见一人。秉竹笏而出云。闻法师道业非凡。营福事重。今特相随喜。于是令人辇取。庙铜既多。十未取一。而舫已满。惟神牀头有一唾壶。中有一蝘蜓。长二尺许。乍出乍入。亮不取而去。遇风利。羣蛮追不能及。还都铸像既成。惟焰光未备。宋文帝为造金薄圆光。安置彭城寺。至宋太始中。明帝移像湘宫寺。
释法愿
姓锺。頴川长社人。祖世避难。移居吴兴长城。愿甞以镜照面云。我不久当见天子。于是出都住沈桥。以佣相自业。宗壳沈庆之微时。经请愿相。愿曰。宗君应为三州刺史。沈君当位极三公。如是历相。所验非一。遂有闻于宋太祖。太祖见之。取治囚。及一仆。美颜色者。饰以衣冠。令愿相之。愿指囚曰。君多危难。下阶便应着钳鏁。谓仆曰。君是下贱人。乃暂得免耶。帝异之。即敕住後堂。知阴阳秘术。後少时。启求出家。为上定林远公弟子。及孝武龙飞。宗壳出镇广州。携愿仝往。奉为五戒之师。会谯王构逆。羽檄岭南。壳以谘愿。愿曰随君来。误杀人。今太白犯南斗。法应杀大臣。宜速改计。必得大勳。果如愿言。壳迁豫州刺史。复携同行。及竟陵王诞举事。愿陈谏亦然。愿后与刺史。共欲减众僧牀脚。令依八指之制。时沙门僧导。独步江西。谓愿滥匡其士。颇有不平之色。遂致闻于孝武。即敕愿还都。帝问愿。何故诈菜食。愿答菜食已来十余年。帝敕直合沈攸之。强逼以肉。遂折前两齿。不回其操。帝大怒。敕罢道。作广武将军。直华[惏-木]佛殿。愿虽行同俗人。而栖心禅戒。未甞亏节。有顷帝崩。昭太后令听还道。以正胜寺居之。齐高帝亲事幼主。恒不测其忧。每以谘愿。愿曰。后七月当定。果如其言。及高帝即位。事以师礼。武帝嗣兴。亦尽师敬。文惠太子。甞往寺问讯。愿既不命令坐。文惠作礼而立。乃谓愿曰。葆吹清铙。以为供养。其福云何。愿曰。昔菩萨八万妓乐供养佛。尚不如至心。今吹竹管子。打死牛皮。此何足道。其王侯妃。及四远士庶。竝从受戒。悉遵师礼。愿又善唱导。及依经说法。俄而寝疾。时寺侧遭烧。寺在下风。烟焰将及。弟子欲舆愿出寺。愿曰。佛若被烧。我何用活。即苦心归命。于是三面皆焚。唯寺不烬。齐永元二年。年八十七卒。
释昙无最
姓董。武安人。少禀道化。名垂朝野。讽诵经论。坚持律部。偏爱禅那。心虗静谧。时行汲引。咸所推宗。兼愽贯玄儒。尤明论道。最猒世情重。将捐四部。行施奖诲。多以戒禁为先。曾於邯郸崇尊寺说戒。徒众千余。竝是常随门学。至四月三十日。布萨行筹。依位授受。常计之外。增长六十。最居座端。深怪其异。既无外众。通夕怀疑。明旦重推。有人见从邯郸城西而来者。竝异伦大德。衣服正怙。翔步闲雅。亦有见从鼓山东面而来。或于中路逢者。皆云往赴崇尊。听僧说戒。如是数般节级。勘其年齿相扶。人数多少。恰满六十。是幽灵遐降也。後敕住洛都融觉寺。廊宇充溢。周于三里。最善弘敷导。妙达涅盘华严。僧徒千人。常业无怠。天竺沙门菩提留支。见而礼之。号为东土菩萨。甞读最之所撰大乘义章。每弹指唱善。飜为梵字。寄传大夏。彼方读者。皆东向礼之为圣人。然其常以弘法为任。元魏正光元年。明帝加朝服大赦。请释李两宗上殿。斋讫。侍中刘滕宣敕。请诸法师等。与道士论义。时清通观道士姜斌。与最对论。帝问佛与老子同时不。姜斌曰。老子西入化胡成佛。佛以为侍者。文出老子开天经。据此明是同时。最问曰。老子同何王而生。何年西入。斌曰。当周定王三年。在楚国陈州苦县厉乡曲人里。九月十四日夜生。蕳王四年为守藏吏。敬王元年。年八十五。见周德陵迟。遂与散关令尹喜。西入化胡。约斯明矣。最曰。佛当周昭王。二十四年。四月八日生。昭王五十二年。二月十五日灭度。计入涅盘。经三百四十五年。始到定王三年。老子方生。生已年八十五。至敬王元年。凡经四百三十年。乃与尹喜西遁。此乃年载悬殊。无乃谬乎。斌曰。若如来言。出何文纪。最曰。周书异记。汉法本内传。竝有明文。斌曰。孔子制法。圣人当明。于佛逈无文志何耶。最曰。孔氏三备十经。佛之文言。出在中备。仁者识同管窥。览不弘远。何能自达。帝遗尚书令元又宣敕。道士姜斌。论无宗旨。宜令下席。又议开天经。是谁所说。中书侍郎魏收。尚书郎祖莹。就观取经。太尉肖综。太傅李实。卫尉许伯桃。吏部尚书邢栾。散骑常侍温子昇等。一百七十人。读讫奏云。老子止着五千文。余无言说。臣等所议。姜斌罪当惑众。帝时加斌极刑。西国三藏法师。菩提留支。苦谏乃止。配徒马邑。最学优魏史。籍甚腾声。遂使达儒朝士。降阶设敬。接足归依。佛法中兴。惟其开务。後不测其终。
释智炫者
益州城都人。姓徐。初生。室有光彩。少出家。入京听学。数年遂擅名京洛。会周武帝废佛法。欲存道教。乃下诏。集诸僧道士。试取优长者留。庸浅者废。于是诏华野高僧。方岳道士。千里外有妖术者。大集京师。于太极殿陈设高座。帝自躬临。敕道士先登。时有道张宾。登高唱言曰。原夫人道清虗。淳一无杂。祈恩请福。上通天曹。白日昇仙。寿与天地同毕。风教先被中夏。无始无终。含生赖之以得长生。岂如佛法虗幻。言过其实。不容本土。客寓中华。百姓无知。信其诡说。今日欲定臧否。可出头来看。襄城公何妥。自行如意座首。少林寺等行禅师。发愤而起。诸僧止之曰。今日事大。天帝在此。不可造次。应对之间。复须机辩。众共谋议。若非蜀炫。无以对扬。共推如意以将付炫。炫既执如意。谓张宾曰。先生所陈。大道清虗。淳一无杂。又云风教先被中夏者。未知风教之起。起自何时。所说之教。教于何处。又言佛法不容本土客寓中华。可道辩是何时生。佛是何时出。宾曰。圣人出世。有何定时。说教兴行。有何定处。道教旧来本有。佛法近自西来。炫曰。若言无时。亦应无出。若无定处。亦应无说。旧来本有。非复清虗。上请天曹。岂得无杂。寿与天地同毕。岂得无始无终。宾曰。道人浪语。为前王无识。留汝等辈。得至于今。今日圣帝。尽须杀却。帝恶其理屈。令舍人谓之曰。宾师且下。宾既退。帝自昇高座。言曰。佛法中有三种不净。纳耶输陀罗。生罗睺罗。此主不净。一也。经律中。许僧受食三种净肉。此教不净。二也。僧多造罪过。好行婬泆。佛在世时。徒众不和。递相攻伐。此众不净。三也。主法众俱不净。朕意将除之。以息虗幻。道法中。无此事。朕将留之。以助国化。顾谓炫法师曰。能解此三难。真是好人。炫应声谓曰。陛下所陈。竝引经论。诚非谬言。但见道法之中。三种不净。又甚于此。按天尊处紫微宫。恒侍五百童女。此主不净。甚于耶输陀罗之一人。道士教中。章醮请福之时。必须鹿脯百柈。清酒十斛。此教不净又甚於三种净肉。道士罪过。代代皆有。千古乱常。姜斌犯法。此又甚于众僧。僧众自造罪过。乃言佛法可除。犹如至尊享国。严设科条。不妨逆子叛臣。相继而出。岂以臣逆子叛。遂欲空于大宝之位耶。大宝之位。固不可以臣子叛逆而空。佛法正真。岂得以众僧犯罪而废。炫雅调抑扬。言音朗润。虽处大节。曾无惧颜。帝愕然良久。谓炫曰。所言天尊侍五百童女。出何经。炫曰。出道三皇经。帝曰。三皇经。何曾有此语。炫曰。陛下自不见。非是经上无文。今欲废佛存道。犹如以庶代嫡。帝动色而下。因入内。羣臣僧众皆惊曰。语触天帝。何以自保。炫曰。王辱臣死。就戮如归。有何可惧。乍可早亡。游神净土。岂与无道之君。同生于世乎。众壮其言。明旦出敕。二教俱废。法师与仝学三人。赴齐都。时周齐之界。皆被枪布棘。有富姥姓张。铺毡三十里。令炫得过。至齐盛为三藏。名振东国。武帝破邺。先遣追求。帝弟越王宿。与法师厚。恐帝肆怒。横如异责。乃鞭背成痕。俗服将见。越王先为言曰。臣恨其逃命。已杖六十。令脱衣见帝。帝变色曰。恐其怀惭远逝。以至死亡。所以急追。原无害意。责越王曰。大丈夫何得以杖捶相辱。待遇弥厚。与还京师。武帝崩。隋文作相。大弘佛法。两都归趋。一人而已。岁景将秋。怌土兴念。又以蜀川逈远。奥义未宣。援首西归。心存敷畅。蜀王秀。未之知也。时长史周宣明。入朝赴考。隋文帝谓之曰。炫法师安和耶。宣明惊惶。莫知所对。文帝曰。一国名僧。卿遂不识。何成检校。宣明稽首。陈谢死罪。及还先往寺参礼。寺旧在东。逼于苑囿。又是鄱阳王葬母之所。王既至孝。故名孝爱寺。宣明移就。供养无缺。法师宣扬觉倦。入三学山。触目多感。遂游山。作诗曰。秀岭接重烟。嶔岑上半天。绝岩低更举。危峯断复连。侧石倾斜涧。回流泻曲泉。野红知草冻。春来鸟自传。树锦无机炽。狷鸣讵假弦。叶密风难度。枝疎影易穿。抱袠依闲沼。策杖戏荒田。游心清汉表。置想白云边。荣名非我愿。息意且萧然。年一百岁。不病而卒。
释慧思
姓李。武津人。少以弘恕慈育知名。甞梦梵僧。劝令出俗。辞亲入道。数感神僧。训令斋戒。奉持守素。梵行清慎。及禀具足。道志弥隆。逈栖幽静。常坐综业。日唯一食。不受别供。周旋迎送。都皆杜绝。诵法华等经。三十余卷。数年之间。千遍便满。又梦梵僧数百。形服瓌异。上座命曰。汝先受戒。律仪为胜。祈请师僧四十二人。加羯磨法。具足成就。後忽惊悟。方知梦受。自斯已後。勤务更深。尅念翘专。无弃昏晓。坐诵相寻。用为恒业。由此苦行。得见三生所行道事。又梦弥勒。弥陀。说法开悟。故造二像。竝仝供养。又梦随从弥勒。与诸眷属。同会龙华。心自惟曰。我于释迦末法。受持法华。今值慈尊。感伤悲泣。豁然觉悟。转复精进。灵瑞重沓。瓶水常满。供养严备。若有天童侍卫之者。因读妙胜定经。叹禅功德。便尔发心修定。时禅师慧文。道俗高尚。乃往归依。从受正法。昼夜摄心。又于来冬。束身长坐。系念在前。始三七日。发少静观。见一生来。善恶业相。因此惊嗟。倍复勇猛。遂动八触。发本初禅。自此禅障忽起。四肢缓弱。不胜行步。身不随心。即自观察。我今病者。皆从业生。业由心起。本无外境。反见心源。业非可得。身如云影。相有体空。如是观已。颠倒想灭。心性清净。所苦消除。又自伤生为空过。深怀惭愧。放身倚壁。背未至间。霍尔开悟。法华三昧。大乘法门。十六特胜。便自通彻。後往鉴最等师。述己所证。皆蒙随喜。研练逾久。前观转增。名行远闻。四方钦德。学徒日盛。机悟日繁。乃以大小乘中。安慧等法。敷扬引喻。用摄自他。时冥空有声曰。若欲修定。可往武当南岳。是入道山也。以齐武平之初。背此嵩阳。领徒南逝。初至光州。值梁孝元倾覆国乱。前路挭塞。权止大苏山。数年之间。归从如市。其地陈齐边境。兵及所冲。佛法云崩。五众离溃。其中英挺者。皆轻生重法。跨险而到者。填聚山林。思供以事资。诲以理味。又以道俗福施。造金字般若。二十七卷。金字法华。瑠璃宝函。壮严炫曜。功德杰异。大发众心。又请讲二经。即而叙构。后命江陵智顗。代讲金经。至一心具万行处。顗有疑焉。思为释曰。汝向所疑。此乃大品次第意耳。未是法华圆顿旨也。吾昔夏中苦节思此。後夜一念。顿发诸法。吾既身证。不劳致疑。顗即谘受法华。行法三七。又谘师位。即是十地。思曰。非也。吾是十信紩轮位耳。时又将四十余僧。径趣南岳。陈光大二年。六月二十二日。至止告曰。吾寄此山。正当十载。过此已后。必事远游。又曰。吾前世时。曾履此处。巡至衡阳。直一佳明。林泉疎净。见者悦心。思曰。此古寺也。吾昔曾住。依言掘之。果获房殿基墌。僧用器皿。又往严下。吾此坐禅。贼斩吾道由此命终。有全身也。佥共寻觅。乃得枯体一聚。又下细寻。便获髅骨。思得而顶之为起胜塔。敕承灵应。乃迎下都止栖玄寺。甞往瓦官。遇雨不湿。履泥不污。僧正慧暠。与诸学徒。相逢于路曰。此神异人。如何至此。举朝属目。道俗倾仰。大都督吴明彻。敬重之至。奉以屖枕。别将夏侯孝威。往寺礼觐。在道念言。吴仪同所奉枕者。如何可见。比至思所。壮行致敬。便语威曰。欲见犀枕。可往视之。又于一日。忽有声告。洒扫庭宇。圣人寻至。即如其语。须臾思到。威怌仰之。人船供给。送别江渚。思云寄于南岳。止十年耳。年满当移。每年陈主。三信参劳。供填众积。荣盛莫加。说法倍常。临将终时。从山顶下半山道场。大集门学。连日说法。苦切诃责。闻者寒心。因屏众敛念。泯然命尽。小僧灵辩。见气乃绝。号吼大呌。思便开目曰。汝是恶魔。我将欲去。众圣畟然相迎。极多论受生处。何意惊动。妨乱吾耶。痴人出去。因更摄心。谛坐至尽。咸闻异香。陈太建九年六月二十二日。取騐十年。宛同符契。
释智顗
字德安。姓陈。颖川人。有晋迁都。寓居荆州之华容。即梁散骑益阳公第二子也。母徐氏。梦香烟五彩。荣回在怀。及诞育之夜。室内洞明。忽有二僧扣门曰。善哉儿德。必当出家。言讫而隐。宾客异焉。眼有重瞳。卧便合掌。坐必面西。年大以来。口不妄噉。见像便礼。逢僧必敬。年十有八。投湘州果愿寺沙门法绪而出家焉。绪授以十戒道品。律仪仍摄。即诣慧旷律师。北面横经。具蒙指诲。因潜大贤山。诵法华经。及无量义。普贤观等。二旬未淹。三部究竟。又诣光州大苏山慧思禅师受业。文从道於就师。就又受法于最师。此三人者。皆不测其位也。思每叹曰。昔在灵山。同听法华。宿缘所追。今复来矣。即示普贤道场。为说四安乐行。顗乃於此山。行法华三昧。始经三夕。诵至药王品。心缘苦行。至是真精进句。解悟便发。见共思师处。灵鹫山七宝净土。听佛说法。故思云非尔弗感。非我莫识。此法华三昧前方便也。又入熈州白沙山。入观于经有疑。輙见思来。冥为披释。尔後常令代讲。闻者伏之。唯于三三昧三观智。用以谘审。自余竝任解裁。曾不留意。及学成往辞。思曰。汝于陈国有缘。往必利益。思既游南岳。顗便诣金陵。与法喜等三十余人。在瓦官寺。创弘禅法。仆射徐陵。尚书毛喜等。明时贵望。学统释儒。竝禀禅慧。俱传香法。欣重顶戴。时所荣仰。长干寺大德智辩。延入宗熈。天宫寺僧晃。请居佛窟。语默之际。思林泽。乃梦。岩崖万重。云日半垂。其侧沧海。无畔泓澄。在于其下。又见一僧。摇手伸臂。至于岐麓。挽顗上山。门人咸曰。此乃会稽之天台山也。有青州僧定光。久居此山。积四十载。定慧兼习。葢神人也。顗未至二年。预告山民曰。有大善知识。当来相就。直种荳造酱。编蒲为蓆。更起屋舍。用以待之。会往天台。既达彼山。与光相见。即陈赏要。光曰。大善知识。忆吾早年山上摇手。相换不乎。顗惊异焉。又闻钟声满谷。众咸怪异。光曰。钟是召集有缘。尔得住也。顗乃卜居胜地。是光所住之北。佛垄山南。螺溪之源。处既闲敞。易得寻真。地平泉清。徘徊止宿。俄见三人。皂帻绦衣。执疏请云。可于此行道。於是聿创草庵。树以松果。数年之间。造展相从。复成衢会。光曰。且随宜安堵。至国清时。三方总一。当有贵人。为禅师立寺。堂宇满山矣。时陈宣帝下诏曰。禅师佛法雄杰。时匠所宗。训兼道俗。国之望也。宜割始丰县调以充众费。蠲两户民。用供薪水。天台山县。名为乐安。令陈郡袁子雄。崇信正法。每夏常讲净名。忽见三道宝阶从空而降。有数十梵僧。乘阶而下。入堂礼拜。手擎香炉。遶顗三帀。久之乃灭。雄及大众。仝见惊叹。永阳王伯智。出抚吴兴。与其眷属。就山请戒。又建七夜方等忏法。王昼则理治。夜便习观。顗谓门人智越。吾欲劝王更修福禳祸可乎。越对云。府僚无旧。必应寒热。顗曰。息世讥嫌。亦复为善。俄而王因出猎。堕马将绝。时乃悟意。躬自率众。作观音忏法。不久王觉小醒。凭几而坐。见梵僧一人擎炉直进。问王所苦。王流汗无答。乃遶王一帀。翕然痛止。仍躬着愿文。於即化。移海岸法政瓯闽。陈疑请道。日升山席。陈帝意欲面礼。将伸谒敬。顾问羣臣。释门谁为名胜。陈暄奏曰。瓦官禅师。德迈风霜。禅境渊海。昔在京邑。羣贤所宗。今高步天台。法云东蔼。愿陛下诏之还都。使道俗咸荷。因降玺书。重沓徵入。前后七使。竝帝手疏。顗以道通。惟人王为法寄。遂出都焉。迎入太极殿之东堂。请讲智论。有诏。羊车童子引导于前。主书舍人翊从登阶。礼法一如国师璀闍梨故事。陈主既降法筵。百僚尽敬。希闻未闻。奉法承道。因即下敕。立禅众于灵耀寺。学徒大结。望众森然。频降敕于太极殿。讲仁王经。天子亲临。僧正慧暅。僧都慧旷。京师大德。皆设巨难。顗接问承对。盛启法门。暅执炉贺曰。国十余斋。身当四讲。分文析义。谓得其归。今日出星收。见巧知陋矣。陈主于广德殿下敕谢云。今以佛法仰委。亦愿示诸不逮。于时检括僧尼。无贯者万计。朝议云。策经落第者。竝合休道。顗表谏曰。调达诵六万象经。不免地狱。盘特诵一行偈。获罗汉果。笃论道也。岂关多诵。陈主大悦。即停搜简。末为灵耀褊隘。更求闲静。忽梦。一人翼从严正。自称名云。余冠达也。请住三桥。顗曰。冠达。梁武法名。三桥岂非光宅耶。乃移居之。其年四月。陈主幸寺。修行大施。又讲仁王。帝於众中。起拜殷勤。储后已下。竝崇戒范。会大业在藩。任总淮海。承风佩德。钦注相承。欲遵一戒法。奉以为师。乃致书累请。顗於扬州总管金城。设千僧会。敬屈授菩萨戒。即于内第。躬传戒香。授律仪法。王顶受其旨。顗欲返故林。王固请。拂衣而起。王不敢重邀。合掌寻送。至于城门。王礼望目极。[衔-金+缶]泣而返。便沂流上江。重寻匡岭。结徒行道。频感休徵。百越边僧。闻风至者。累迹相造。遂于当阳县玉泉山。立精舍。其地昔惟荒嶮。神兽蛇暴。创寺之後。快无忧患。是春亢旱。顗到泉源。帅众转经。便感云兴雨注。总管宜阳公王积。到山礼拜。战汗不安。出曰。积屡经军阵。临危更勇。未甞怖惧。顿如今日。其年晋王。又遣手疏请还。後萧妃疾苦。医治无术。王遣开府柳顾言等。致书请命。愿救所疾。顗又率侣建斋七日。行金光明忏。至第六夕。忽降异鸟。飞入斋坛。宛转而死。须臾飞去。又闻豖吟之声。众竝仝瞩。顗曰。此相现者。妃当愈矣。至于翌日。患果遂瘳。王大喜庆。时遇入朝。旋归台岳。躬率禅门。更行前忏。仍立誓云。若於三宝有益者。当限此余年。若其徒生。愿速从化。不久告众曰。吾当卒此地矣。所以每欲归山。今奉冥告。势当将尽。死後安措西南峯上。累石周屍。植松覆坎。仍立白塔。使见者发心。
释慧远
姓李。炖煌人。後居上党之高都。天纵殊朗。仪止冲和。幼丧其父。与叔同居。每见沙门。爱重崇敬。十三辞叔。往泽州东山古贤谷寺。时有华阴沙门僧思禅师。见而度之。初令诵经。随事训诲。六时之勤。未劳呼策。年十六。师乃令随闍黎湛律师住邺。大小经论。普皆博涉。偏重大乘。以为道本。年满进具。又依上统证戒。更就大隐律师。听四分律。剖析约断。皆理会文合。爽拔微奥。负笈諠集。乃携诸学侣。返就高都之清化寺焉。众缘欢庆。叹所未闻。各出金帛。为之兴会讲堂。寺宇一时崇敞。韩魏士庶。通共荣之。及承光二年春。周氏尅齐。便行废教。敕前修大德。竝赴殿集。武帝自昇高座。叙废立义。命章云。朕受天命。养育兆民。然世弘三教。其风弥达。考定至理。多皆愆化。竝今废之。然其六经儒教。文弘治术。礼义忠孝。于世有宜。故须存立。且自真佛无像。则在太虗。遥敬表心。佛经广叹。愚民响信。倾竭珍财。广兴寺塔。既虗引费。不足以留。凡是经像。尽皆废灭。父母恩重。沙门不敬。悖逆之甚。国法岂容。竝退还家。用崇孝始。于时沙门大统法上等。五百余人。咸以帝为王力。决谏不从。佥各默然。下敕频催答诏。而相看失色。都无答者。远顾以佛法之寄。四众是依。乃出众答曰。陛下统临大域。得一居尊。随俗致词。宪章三教。诏云真佛无像。信如诚旨。但耳目生灵。赖经闻佛。藉像表真。若使废之。无以兴敬。帝曰。虗空真佛。咸自知之。未假经像。远曰。汉明已前。经像未至此土。众生何故不知虗空真佛。帝时无答。远曰。若不藉经教。自知有法。三皇已前。未有文字。人应自知五常等法。尔时诸人。何为但识其母。不识其父。同于禽兽。帝亦无答。远又曰。若以形像无情。事之无福。故须废者。国家七庙之像。岂是有情。而妄相尊事。武帝不答前难。诡通後言。乃云。佛经外国之法。此国不用。七庙上代所立。朕亦不以为是。将同废之。远曰。若以外国之经。废而不用者。仲尼所说。出自鲁国。秦晋之地。亦应废而不学。又若以七庙为非。将欲废者。则是不尊祖考。祖考不尊。昭穆失序。昭穆失序。则五经无用。前存儒教。其义安在。尔则三教同废。将何治国。帝曰。鲁邦之与秦晋。虽封域乃殊。莫非王者一化。故不类佛经七庙之难。远曰。若以秦鲁同尊一化。经教通行者。震旦之与天竺。国界虽殊。莫不同在阎浮四海之内。轮王一化。何不同遵佛经。而今独废。帝又不答。远曰。陛下向云退僧还家。崇孝养者。孔经亦云。立身行道。以显父母。即是孝行。何必还家。方名为孝。帝曰。父母恩重。交资色养。弃亲向疎。未成至孝。远曰。陛下左右。皆有二亲。何不放之。乃使长役五年。不见父母。武帝云。朕亦依番上下。得归侍奉。远曰。佛亦听僧。冬夏随缘修道。春秋归家侍养。故目连乞食饷母。如来担棺临葬。此理大通。未可独废。帝又无答。远抗声曰。陛下今恃王力自在。破灭三宝。阿鼻地狱。不拣贵贱。陛下何得不怖。帝勃然大怒。面有瞋相。直视于远曰。但令百姓得乐。朕何辞地狱诸苦。远曰。陛下以邪法化人。现种苦业。当共陛下同趣阿鼻。何处有乐可得。帝理屈无答。乃下敕云。僧等且还。後当更集。有司录取论僧姓字。当斯时也。齐国初殄。周兵雷震。见远抗诏。莫不流汗。咸谓粉其身骨。煑以鼎镬。而远神气嵬然。辞色无挠。上统衍法师等。执远手。泣而谢曰。天子之威。如龙火也。难以犯触。汝能穷之。大经所云。护法菩萨。应当如是。彼不悛革。非汝咎也。远曰。正理须申。岂顾形命。即辞诸德曰。时运如此。圣不能违。遂潜于汲郡西山。勤道无倦。三年之间。诵法华维摩等。各一千遍。大象二年。天元微开佛化。东西两京。各立陟岵大寺。置菩萨僧。颁告前德。诏令安置。大隋受禅。天步廓清。开皇之始。蒙预落[髟/采]。旧齿相趋。翔于雒邑。法门初辟。远近归奔。远名驰帝阙。下敕授洛州沙门都。匡任佛法。辞不获免。开皇五年。为泽州刺史千金公。请赴本乡。七年春。住定州。途由上党。留连夏讲。寻下玺书。殷懃重请。辞又不免。便达西京。帝亲临御筵。敷述圣化。通孚家国。上大悦。敕住兴善寺。劳问丰华。供事隆倍。又选天门之南。大街之右。东西冲要。游听不疲。因置寺焉。名为净影。常居讲说。诸叙玄奥。辨畅奔流。于是四方投学。七百余人。皆海内英华。法轮前辙。望京趣寺。为法道场。远开皇十二年春。卒于净影寺。
释慧因
姓于。吴郡海盐人。晋太常宝之後胤。祖朴。梁散骑常侍。父元显。梁中书舍人。竝硕学英才。因禀灵温裕。十二出家。听琼法师授成实。曾未具戒。便齐入室。乃诣锺山慧晓智璀二禅师。请授调心观法。定水既清。道思逾肃。又造长干辨法师。禀学三论。穷寔相微言。辨後归静山林。便以学徒相委。受业弟子五百余人。踵武传灯。将三十载。陈太建八年。安居之始。忽感幽使云。王请法师。部从相諠。丝竹交响。当即气舍。时经七夕。若起深定。学徒请问。乃云试看箱内。见有何物。寻检有绢两束。因曰。此为嚫遗耳。重问其故。曰吾被阎罗王召夏坐。讲大品般若于寔道中。谓经三月。又见地狱众相。五苦次第。悲夫慈该幽显。行极感通。岂能赴彼冥圻。神游异域。隋仁寿三年。起禅定寺。搜扬寓内。远招名德。遂奉因为知事上座。频讲三论。并制文疏。要约标控。学者高举。大唐弘运。重兴佛日。举十大德。当其一焉。因定慧两明。空有兼照。弘法四代。常显一乘。而莫竞物情。喜怒无色。故游其道者。莫测其位。以贞观元年二月十二日。卒于大庄严寺。春秋八十有九。
释法常
姓张。南阳白水人。高祖隆仕魏。因移于河北郡焉。少践儒林。情欣田家。年十九。投昙延法师剃落。学不逾岁。即讲涅盘。道俗听者。咸奇理趣。年二十二。摄论初兴。随闻新法。秦齐赵魏。靡不周行。时积五年钻核名理。至于成寔毗昙华严地论。愽考同异。皆为轨辙。隋齐王暕。召结时望。盛演释经。常预法座。敷陈至理。词义弘远。佥共美之。大业之始。荣唱转高。爰下敕旨。入大禅定。相寻讲肆。成济极多。唐运初兴。遐迩清晏。四远投造。增倍于前。贞观之译。证义所资。下敕徵召。恒知翻任。後造普光。宏壮华敞。又召居之。衣服供给。四时随改。文下敕令为皇储受菩萨戒。礼敬之极。众所倾心。贞观九年。又奉敕召。入为皇后戒师。因即敕补兼知空观寺上座。弘导法化。前後预听者数千。及学成返国。新罗王子金慈藏。轻忽贵位。弃俗出家。远闻虔仰。思覩言令。遂架山航海。远造京师。乃于船中梦想颜色。及覩形状。宛若梦中。悲涕交流。欣其会遇。因从受菩萨戒。尽礼事焉。十四年。有僧犯过。下敕普责京寺大德纲维。因集于玄武门。召常上殿。论及僧过。常曰。僧等蒙荷恩惠。得预法门。不能躬奉教纲。致有上闻天听。特由常等。寡于训诲。耻愧难陈。遂引涅盘付嘱之旨。上然之。因宥大理狱囚百有余人。又延设供。食讫而退。因染余疾。右脇而终于住寺。春秋七十有九。乃贞观十九年六月二十六日。七月二日。葬于南郊高阳之原。
释道积
河东安邑人。姓相。其先郑大夫子产之苗裔。积早习丘坟。神气爽烈。至年二十。遇律师洪湛。见而异之。即为剃落。晦迹双岩。又依法朗禅师。希求心学。绝影三载。开皇十三年。辞师擐鉢。周行采义。路经沧海。冀就远行寺普兴法师。寻学涅盘。乃经四载。清通三事。至十八年。入于京室。依宝昌寺明及法师。谘习地论。又依智凝法师。摄大乘论。于十义。熏习六分。仁寿三年。又往并州武德寺法棱所。听采地持。故得十法三持。四年七月。杨谅作乱。遂与同侣素杰诸师。南旋蒲坂。既达乡壤。法化大行。先讲涅盘。後敷摄论。先是沙门宝澄。隋初于普救寺。创营大像百尺。万工才登其一。不卒此愿。而澄早逝。乡邑耆艾。请积继之。受请之夕。寝梦崖傍。见二师子于大像侧。连吐明珠。相续不绝。既觉惟曰。兽王自在。则表法流无滞。宝珠自涌。又喻财施不穷。冥运潜开。功成斯在。其寺蒲坂之阳。嵩高华愽。东临州里。南望河山。像设三层。岩廊四合。上坊下院。赫奕相临。园磑田蔬。周环俯就。而弊衣蔬食。轻财重命。普救殷赡。追静归闲。经隋季拥闭。海东通守尧君素。镇守荒城。偏师肆暴。欲议诸沙门登城守固。敢谏者斩。缁素同忧。积愤叹内发。不顾形命。谓诸属曰。时乃盛衰。法无隆替。沙门尘外之宾。迹类高世。何得执戈擐甲。为御侮之卒乎。遂引沙门道愻神素。历阶厉色而谏曰。贫道闻。人不畏死。不可以死怖之。今视死若生。但惧不得其死。死而有益。是所甘心。计城之存亡。公之略也。世之否泰。公之运也。岂五三虗怯而能济乎。昔者汉钦四皓。天下隆平。魏重干木。举国大治。今欲拘系以从军役。反天常以会灵祗。恐纳不祥之兆耳。公若索头。与头。仍为本愿。必纵以残生。逼充步甲者。则不知生为何生。死为何死。积陈此语。傍为寒心。素初闻谏。重积词气。但张目直视曰。异哉斯人也。何乃心气若斯之壮耶。因舍而不问。果诣积陈忏。尧素以杀戮无度。骋其毒心。兼又举意轻陵。卒为城人薛宗所害。积以贞观十年九月十七日。终于本寺。春秋六十有九。
释玄琬
姓杨。弘农华阴人也。居雍州之新丰。青衿悟道。履操冲明。在志学年。方游法苑。事沙门昙延法师。振领宏标。隋文钦重。立寺处之。琬位居入室。恭恪据怀。及进具後。便随洪遵律师。服膺四分。涉津三载。便事敷演。乃旋踵本师涅盘真体。捃掇新异。妙写幽微。又欲钦佩惟识。包举理性。于昙迁禅师。禀学摄论。并寻阅众锋。穷其心计。法华大集。楞伽胜鬘。地论中百等。竝资承茂实。研窍新闻。延师存日。愿造丈六释迦。经略未圆。奄便物故。誓志营复。尅遂先模。于仁寿二年。提洽有缘。便事鑪锤。当时空色清朗。杲日流辉。上天雨华。状如云母。满空飘洒。终坠像前。及开模之後。雅相逾圆。每于静夜清朝。飞流八音之响。又造经四藏。备尽庄严。诸有缮写。皆资本据。又以二月八日。大圣诞沐之晨。开讲设斋。逮贞观初年。以琬戒素成治。朝野具瞻。有召敕为皇太子及诸王等。受菩萨戒。故储宫以下。师礼崇焉。令造普光寺。召而居之。又别敕。延入为皇后六宫并妃主等。受戒。椒掖问德禁中。授纳法财。日逾填委。而钦若自守。不顾有余。嚫施所资。悉营功德。寻敕于苑内德业寺。为皇后写见在藏经。竝委监护。昔育王再集于周时。今琬定宗于唐世。厥致齐焉。然其苦节自修。言为世范。僧尼从受具戒者。三千余人。王公僚佐。爰及皂隷。从法归戒者。二十余万。左仆射萧瑀兄弟。人伦藻镜。久厌时烦。每谘法华会三之旨。龙树明中之教。沉吟移景。奉佩而旋。右仆射杜如晦。临终委命。召为历劫师资。大将军薛万彻昆季。并及母氏。竝钦崇戒约。蔬素形终。琬致书皇太子。请少杀生。东宫内外。咸减肉料。则历长命久。仁育斯隆。三顺气者如经不杀曰仁。仁主肝。肝者木也。春阳之时。万物尽生。宜育羣品。用答冥造。如经年三月。六斋能洁六根。便资五福。伏愿遵行。受持斋戒。登即下诏断杀。起于三月。尽于五月。琬以仁育兼济。乃上启更延。帝又特听。尽于岁暮。贞观十年杪冬遘疾。又致启东宫。累以大法。又上遗封表。又遗诫门人。在于道检。言极详切。读者垂泪。遂以腊月七日。卒于延兴寺。春秋七十有五。道俗失依。皇储哀恸。天子下诏。情深恻悼。赐物斋殡。须由天府。特进萧瑀太府。萧璟宗正。李伯药。詹事杜正伦等。竝亲奉戒约。躬尽哀礼。後旋殡山寺。幢葢相映。香华蔽空。从者如云。众盈数万。前傧远达于终南後尘犹继于城[门@(缺-山+止)]。四十里间。皂素充道。弟子等五百余人。奉遵遗旨。依法闍维。于焚所建佛塔一区。
释法琳
姓陈。頴川人。少出家。游猎儒释。愽综词义。金陵楚郢。从道问津。野栖木食於青溪等山。昼则承诲佛经。夜则吟览俗典。隋季承乱。权舍法服。武德初运。还莅释宗。乃住京师济法寺。至武德四年。黄巾深忌佛法。上废佛法事者。十有一条。云释经诞妄。言妖事隐。损国破家。未闻益世。请胡佛邪教。退还天竺。凡是沙门。放归桑梓。则家国昌大。李孔之教行焉。武皇行之。下诏问曰。弃父母之须发。去君臣之章服。利在何间之中。益在何情之外。损益二宜。请动妙释。琳愤激传词。侧听明敕。承有斯问。即陈对曰。琳闻至道绝言。岂九流能辨。法身无象。非十翼所诠。但四趣茫茫。漂沦欲海。三界蠢蠢。颠坠邪山。诸子迷以自焚。凡天溺而不出。大圣为之兴世。至人所以降灵。遂开解脱之门。示以安隐之路。于是中天王种。辞恩爱而出家。东夏贵游。厌荣华而入道。誓出二种生死。志求一妙涅盘。弘善以报四恩。立德以资三有。此其利益也。毁形以成其志。故弃须发美容变俗。以会其道。故去君臣华服。虽形阙奉亲。而内怀其孝。礼乖事主。而心戢其恩。泽被怨亲以成大顺。福沾幽显岂拘小违。琳乃着破邪论。原夫实相杳冥。法身凝寂唯我大师。量法界而与悲。揆虗空而立誓。现生秽土。诞圣王宫。示金色之身。吐玉毫之相。布慈云于鹫岭。则火宅焰销。扇慧风于鸡峯。则幽途雾卷。行则金莲捧足。坐则宝座承躯。出则天主导前。入则梵王从后。声闻菩萨。俨若朝仪。八部万神。森然翊卫。宣涅盘则地现六动。说般若则天雨四花。百福庄严。状满月之临沧海。千光照曜。如聚日之映宝山。师子一吼。则外道摧锋。法鼓蹔鸣。则天魔稽首。是故号佛为法王也。但以时运未融。致令汉梵殊感。故西方先音形之奉。东国後见闻之益。及慈云卷润。慧日収光。廼梦金神于永平之年。覩灵骨于赤鸟之岁。于是汉魏齐梁之政。像教勃兴。燕秦晋宋已来。名僧间出。或神力救世。或异迹发人。或慧解闻神。或通感适化。及白足临刃不伤。遗法为之更始。志上分身员户。帝王以之加信。竝使功被将来。传灯永劫。谨上破邪论一卷。用拟传词。东庶宫子虞世南。详琳着论。乃为之序。贞观初年。帝于南山大和宫旧宅。置龙田寺。琳性欣幽静。就而住之。举知寺任。从容山服。咏歌林野。至十三年冬。有黄巾秦世英者。挟方术以邀荣。遂程器于储贰。素嫉释种。阴陈琳论。谤讪皇宗。罪当罔上。帝勃然下敕。沙汰僧尼。乃访琳身。据法推勘。琳扼腕奋发。不待追徵。独诣公庭。轻生狗理。乃絷以缧绁。下诏问曰。周之宗盟。异姓为後。尊祖重亲。实由先古。何为追逐其短。首鼠两端。广引形似之言。备陈不逊之喻。犯毁我祖祢。谤黩我先人。如此要君。罪有不恕。琳答曰。文王大圣。周公大贤。追远慎终。昊天靡答。孝悌之至。通于神明。虽有宗周。义不争长。何者。皇天无亲。竟由辅德。古人党理而不党亲。不自我先。不自我後。虽亲有罪必罚。虽怨有功必赏。赏罚理当。故天下和平。又云。吾师名佛。佛者觉一切人也乾竺古皇。西昇逝矣。讨寻老教始末可追。日授中经。示诲子弟。言吾师者。善入泥洹。绵绵常存。吾今逝矣。今刘李所述。谤灭老氏之师。世莫能知着兹辨正论有八卷。略对道士六十余条竝陈史籍前言。实非谤毁家国。具状奏闻。敕云所着辨正论。信毁交报。篇曰有念观音者临刃不伤。且赦七日。令尔自念。试及刑决。能无伤不。琳外缠桎梏。内迫刑期。水火交怀。欣仰无路。乃缘生来所闻经教。及三圣尊名。铭诵心府。拟为显应。至于限满。忽神思飘勇。横逸胸怀。欢庆相寻。顿忘死畏。立待对问。须臾敕至。云今赦期已满。当至临刑。有何所念。念有灵不。琳援笔答曰。自隋季扰攘。四海沸腾。疫毒流行。干戈竞起。兴师相伐。各擅兵威。臣侫君荒。不为正治。遏绝王路。固执一隅。自皇王吊伐。载清陆海。斯寔观音之力。咸资势至之恩。比德连踪。道齐上圣救横死于帝庭免。淫刑于都市琳。于七日已来。不念观音。唯念陛下。敕治书侍御史韦悰。问琳有诏令念观音。何因不念。乃云唯念陛下。琳答。伏承观音圣鉴。尘形六道。上天下地。皆为师范。然大唐光宅四海。九州奉职。八表刑清。君圣臣贤。不为枉滥。今陛下子育恒品。如经即是观音既其灵鉴相符。所以唯念陛下。且琳所着正论。爰与书史伦同。一句参差。任从斧钺。陛下若顺忠论正。琳则不损一毛。陛下若刑滥无辜。琳则有伏屍之痛。具以事闻。遂不加罪。有下赦。徙于益部僧寺。行至百牢关菩提寺。因疾而卒。时年六十九。乃召诸关傍道俗。葬于东山之顶。高树白塔。勒铭志之。
释智曦
姓陈。頴川人。童稚不羣。幼怌物外。见老病死。达世浮危。深加厌离。访寻胜境。伏闻智者。抗志台山。丹诚驰仰。年登二十。始获奉值。律仪具足。禀受禅诀。乐三昧者咸共归仰。宴坐之暇。时复指撝。创造伽蓝殿堂房舍。悉皆严整。惟经台未构。始欲就工。有香炉峯。山岩峻嶮。林木秀异。然彼神只。巨有灵騐。自古已来无敢视其峯崖。登践而采伐者。时众议曰。今既营台。供养法宝。惟尚精华。岂可率尔而已。其香炉峯柽栢。木中精胜。可共取之。以充供养。论详既讫。往谘于曦。良久答云。山神获惜。不可造次。尔夜梦人送疏云。香炉峰柽栢树。尽皆舍给经台。既感冥示。即便撝略。分部人工。入山采伐。侍者谘曰。昨日不许。今那取之。答曰昨由他。今由我。但取无苦。从旨往取。柽栢之树。唯嶮而生。竝皆取得。一无留难。先师智者陈曰。劝化百姓。从天台渚次。讫于海际。所有江溪。竝舍为放生之池。永断采捕。隋国既亡。後生百姓。竞立梁[竺-二+(一/尸/邑)]。满于江溪。夭伤水族。乃共顶禅师。往先师龛房。烧香呪愿。当有渔人。见僧在[竺-二+(一/尸/邑)]上立。意谓堕水
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:35:21-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>