<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,(古今图书集成)释教部汇考卷第一,(古今图书集成)释教部汇考卷第二,(古今图书集成)释教部汇考卷第三,(古今图书集成)释教部汇考卷第四,(古今图书集成)释教部汇考卷第五,(古今图书集成)释教部汇考卷第六,(古今图书集成)释教部汇考卷第七,古今图书集成释教部汇考全文在线阅读,古今图书集成释教部汇考全文在线下载,大玄古籍书库">
<meta name="description" content="全称《古今图书集成释教部汇考》。佛教史书。清陈梦雷，蒋延锡等编辑。七卷。编年体。记述自释迦牟尼降生至清初的佛教兴衰情况，其中比较系统地记述了历代帝王对佛教的政策和措施等。卷七还载录介绍鄯善国(今新疆鄯善东南)、于阗国(今新疆和田)、师子国(今斯里兰卡)等地区佛教情况的“佛国记”，又载录了《释氏之源》、《佛入中国》、《佛法入中国》等三篇短文。资料来源主要取自佛教典籍，如《佛祖统纪》、《弘明集》、《广弘明集》和禅宗灯录等。_古今图书集成释教部汇考_全文在线阅读_古今图书集成释教部汇考_全文在线下载_大玄古籍书库">
<title>古今图书集成释教部汇考_陈梦雷_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">古今图书集成释教部汇考</span> <br/>
          作者： <span class="inputVal" id="bkauthor">陈梦雷</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]99051</span> <br/>
          说明： <span class="inputVal" id="bkdec">全称《古今图书集成释教部汇考》。佛教史书。清陈梦雷，蒋延锡等编辑。七卷。编年体。记述自释迦牟尼降生至清初的佛教兴衰情况，其中比较系统地记述了历代帝王对佛教的政策和措施等。卷七还载录介绍鄯善国(今新疆鄯善东南)、于阗国(今新疆和田)、师子国(今斯里兰卡)等地区佛教情况的“佛国记”，又载录了《释氏之源》、《佛入中国》、《佛法入中国》等三篇短文。资料来源主要取自佛教典籍，如《佛祖统纪》、《弘明集》、《广弘明集》和禅宗灯录等。</span> <br/>
          封面： <span class="inputVal" id="bkimg">Z_991.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]古今图书集成释教部汇考
[book_author]陈梦雷
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]99051
[book_dec]全称《古今图书集成释教部汇考》。佛教史书。清陈梦雷，蒋延锡等编辑。七卷。编年体。记述自释迦牟尼降生至清初的佛教兴衰情况，其中比较系统地记述了历代帝王对佛教的政策和措施等。卷七还载录介绍鄯善国(今新疆鄯善东南)、于阗国(今新疆和田)、师子国(今斯里兰卡)等地区佛教情况的“佛国记”，又载录了《释氏之源》、《佛入中国》、《佛法入中国》等三篇短文。资料来源主要取自佛教典籍，如《佛祖统纪》、《弘明集》、《广弘明集》和禅宗灯录等。
[book_img]Z_991.jpg


[book_title]目录
卷第一
周秦汉后汉魏吴晋宋齐梁陈北魏
卷第二
北齐隋唐
卷第三
后梁后唐后晋后周辽宋(一)
卷第四
宋(二)金
卷第五
元
卷第六
明皇清
卷第七
佛国记
鄯善国[仁-二+乌]夷国于阗国子合国竭叉国陀历国乌苌国弗楼沙国那竭国罗夷国跋那国毗茶国摩头罗国拘萨罗国摩竭提国师子国
续博物志
释氏之源
野客蒙谈
佛入中国
墨池浪语
佛法入中国
(古今图书集成)释教部汇考目次(终)

[book_title](古今图书集成)释教部汇考卷第一
周
庄王九年。释迦生於天竺迦维卫国　按魏书释老志。所谓佛者。本号释迦文者。译言能仁。谓德充道备。堪济万物也。释迦前有六佛。释迦继六佛。而成成道处今。贤劫文言。将来有弥勒佛。方继释迦而降世。释迦。即天竺迦维卫国王之子。天竺其总称。迦维别名也。初释迦。於四月四日夜。从母右胁而生。既生姿相超异者。三十二种。天降嘉瑞以应之。亦三十二。其本起经说之备矣。释迦生时。当周庄王九年。春秋鲁庄公七年夏四月。恒星不见夜明。是也。至魏武定八年。凡一千二百三十七年云。释迦年三十成佛。导化群生。四十九载。乃於拘尸那城娑罗双树间。以二月十五日。而入般涅盘。涅盘译云灭度。或言常乐我净。明无迁谢及诸苦累也。诸佛法身。有二种义。一者真实。二者权应。真实身。谓至极之体。妙绝拘累。不得以方处期。不可以形量限。有感斯应。体常湛然。权应身者。谓和光六道。同尘万类。生灭随时。修短应物。形由感生。体非实有。权形虽谢。真体不迁。但时无妙感故。莫得常见耳。明佛生非实生。灭非实灭也。佛既谢世。香木焚尸。灵骨分碎。大小如粒。击之不坏。焚亦不燋。或有光明神验。胡言谓之舍利。弟子收奉置之宝瓶。竭香花致敬募。建宫宇谓为塔。塔亦胡言。犹宗庙也。故世称塔庙。於后百年。有王阿育。以神力分佛舍利。於诸鬼神。造八万四千塔。布於世界。皆同日而就。今洛阳彭城姑臧临渭。皆有阿育王寺。盖承其遗迹焉。释迦虽般涅盘。而留影迹爪齿於天竺。於今犹在。中土来往。并称见之。初释迦所说教法。既涅盘后。有声闻弟子大迦叶阿难等五百人。撰集着录。阿难亲承嘱授。多闻总持。盖能综核深致。无所漏失。乃缀文字撰载三藏。十二部经。如九流之异统。其大归终以三乘为本。后数百年。有罗汉菩萨。相继着论。赞明经义。以破外道。摩诃衍大小阿毗昙。中论。十二门论。百法论。成实论等。是也。皆傍诸藏部大义。假立外问。而以内法释之　按隋书经籍志。佛经者。西域天竺之迦维卫国。净饭王太子释迦牟尼所说。释迦。当周庄王之九年四月八日。自母右胁而生。姿貌奇异。有三十二相。八十二好。舍太子位。出家学道。勤行精进。觉悟一切种智。而谓之佛。亦曰佛陀。亦曰浮屠。皆胡言也。华言译之为净觉。其所说云。人身虽有生死之异。至於精神。则恒不灭。此身之前。则经无量身矣。积而修习。精神清净则佛道。天地之外。四维上下。更有天地。亦无终极。然皆有成有败。一成一败。谓之一劫。自此天地以前。则有无量劫矣。每劫必有诸佛得道出世教化。其数不同。今此劫中。当有千佛。自初至於释迦。已七佛矣。其次当有弥勒出世。必经三会。演说法藏。开度众生。由其道者。有四等之果。一曰须陀洹。二曰斯陀含。三曰阿那含。四曰阿罗汉。至罗汉者。则出入生死。去来隐显。而不为累。阿罗汉已上至菩萨者。深见佛性。以至成道。每佛灭度。遗法相传。有正象末三等。淳醨之异。年岁远近。亦各不同。末法已后。众生愚钝。无复佛教。而业行转恶。年寿渐短。经数百千载间。乃至朝生夕死。然后有大水大火大风之灾。一切除去之。而更立生。人又归淳朴。谓之小劫。每一小劫。则一佛出世。初天竺中多诸外道。并事水火毒龙。而善诸变幻。释迦之苦行也。是诸邪道。并来嬲恼。以乱其心。而不能得。及佛道成。尽皆推伏。并为弟子。弟子男曰桑门。译言息心。而总曰僧。译言行乞。女曰比丘尼。皆剃落须发。释累辞家。相与和居。治心修净行。乞以自资。而防心摄行。僧至二百五十戒。尼五百戒。俗人信冯佛法者。男曰优婆塞。女曰优婆夷。皆去杀盗淫妄言饮酒。是谓五诫。释迦在世教化四十九年。乃至天龙人鬼。并来听法。弟子得道。以百千万亿数。然后於拘尸那城娑罗双树间。以二月十五日。入般涅盘。涅盘亦曰泥洹。译言灭度。亦言常乐我净。初释迦说法。以人之性识根业各差故。有大乘小乘之说。至是谢世。弟子大迦叶。与阿难等五百人。追共撰述。缀以文字。集载为十二部。后数百年。有罗汉菩萨。相继着论。赞明其义。然佛所说。我灭度后。正法五百年。像法一千年。末法三千年。其义如此。
秦
始皇三十年。西域沙门室利防等。始赍梵本经。至咸阳　按史记始皇本纪。不载　按佛法金汤编。始皇三十年甲申。西域沙门室利防等十八人。赍梵本经至咸阳。有司以闻。帝以其异俗囚之。利防等。念摩诃般若波罗蜜多。光明照耀。瑞气盘旋。满于囹圄。须臾有金神长丈六。持杵扬威。击碎其狱出之。帝惊悔。即厚礼之而去。
汉
武帝元狩二年。始获佛像　按汉书武帝本纪。不载　按匈奴传。汉使骠骑将军去病。将万骑出陇西。过焉耆山千余里。得休屠王祭天金人　(注)师古曰。作金人。以为天神之主而祭之。即今佛像是其遗法　按魏书释老志。汉武元狩中。遣霍去病讨匈奴。昆邪王杀休屠王。将其众五万来降。获其金人。帝以为大神。列於甘泉宫。金人率长丈余。不祭祀。但烧香礼拜而已。此则佛道流通之渐也。及开西域。遣张骞使大夏还。传其旁有身毒国。一名天竺。始闻有浮屠之教(按昆邪王来降。武希本纪。系元狩二年)。
后汉
明帝永平□年。始遣使天竺。得佛经四十二章。始建白马寺　按后汉书明帝本纪。不载　按西域传天竺国。世传。明帝梦见金人长大。顶有光明。以问群臣。或曰。西方有神。名曰佛。其形长丈六尺。而黄金色。帝於是遣使天竺。问佛道法。遂於中国。图画形像焉。楚王英。始信其术。中国因此。颇有奉其道者　按楚王英传注。袁宏汉记。浮屠佛也。西域天竺国有佛道焉。佛者。汉言觉也。将以觉悟群生也。其教。以修善慈心为主。不杀生。专务清静。其精者。为沙门。沙门。汉言息也。盖息意去欲。而归於无为。又以为人死精神不灭。随复受形。生时善恶。皆有报应。故贵行善修道。以炼精神。以至无生。而得为佛也。佛长丈六尺。黄金色。项中佩日月光。变化无方。无所不入。而大济群生。初明帝。梦见金人长大。项有日月光。以问群臣。或曰。西方有神。其名曰佛。陛下所梦。得无是乎。於是遣使天竺。问其道术。而图其形像焉　按魏书释老志。汉哀帝元寿元年。博士弟子秦景宪。受大月氏王使伊存。口授浮屠经。中土闻之。未之信了也。后孝明帝。夜梦金人。顶有臼光。飞行殿庭。乃访群臣。傅毅始以佛对。帝遣郎中蔡愔。博士弟子秦景等。使於天竺。写浮屠遗范。愔仍与沙门。摄摩腾竺法兰。东还洛阳。中国有沙门。及跪拜之法。自此始也。愔又得佛经四十二章。及释迦立像。明帝令画工图佛像。置清凉台及显节陵上。经缄於兰台石室。愔之还也。以白马负经而至汉。因立白马寺於洛城雍关西。摩腾法兰。咸卒於此寺。浮屠。正号曰佛陀。佛陀与浮图。声相近。皆西方言。其来转为二音。华言译之。则谓净觉。言灭秽。成明道为圣悟。凡其经旨。大抵言生生之类。皆因行业而起。有过去当今未来。历三世识神常不灭。凡为善恶。必有报应。渐积胜业。陶冶粗鄙。经无数形。澡练神明。乃致无生。而得佛道。其间阶次。心行等级非一。皆缘浅以至深。藉微而为着。率在於积仁顺。蠲嗜欲。习虚静。而成通照也。故其始修心。则依佛法僧。谓之三归。若君子之三畏也。又有五戒。去杀盗淫妄言饮酒。大意与仁义礼智信同。名为异耳。云奉侍之则生天人胜处。亏犯则坠鬼畜诸苦。又善恶生处。凡有六道焉。诸服其道者。则剃落须发。释累辞家。结师资。遵律度。相与和居。治心修净行。乞以自给。谓之沙门。或曰桑门。亦声相近。总谓之僧。皆胡言也。僧译为和命众。桑门为息心。比丘为行乞。俗人之信凭道法者。男曰优婆塞。女曰优婆夷。其为沙门者。初修十诫曰沙弥。而终於二百五十则具足。成大僧。妇入道者。曰比丘尼。其诫至於五百。皆以□为本。随事增数。在於防心摄身正口。心去贪忿痴。身除杀淫盗。口断妄杂诸非正言。总谓之十善道。能具此。谓之三业清净。凡人修行粗为极。云可以达恶善报。渐阶圣迹。初阶圣者。有三种人。其根业太差。谓之三乘。声闻乘。缘觉乘。大乘。取其可乘运以至道为名。此三人。恶迹已尽。但修心荡累。济物进德。初根人为小乘。行四谛法。中根人为中乘。受十二因缘。上根人为大乘。则修六度。虽阶三乘。而要由修进万行。拯度亿流。弥长远乃可登佛境矣。
永平八年。楚王英。奉缣纨赎愆。诏以助伊蒲塞桑门之盛馔　按后汉书。明帝本纪。不载　按楚王英传。英少时好游侠。交通宾客。晚节更喜黄老学。为浮屠斋戒祭祀。八年诏令天下。死罪皆入缣赎。英。遣郎中。令奉黄缣白纨三十匹。诣国相曰。托在蕃辅。过恶累积。欢喜大恩。奉送缣帛。以赎愆罪。国相以闻。诏报曰。楚王诵黄老之微言。尚浮屠之仁祠。洁斋三月。与神为誓。何嫌何疑。当有悔吝。其还赎。以助伊蒲塞桑门之盛馔。因以班示。诸国中传。
魏
明帝□□□年始徙宫西佛图。作周阁百间。天竺沙门昙柯迦罗。始译诫律。传於中国　按三国志。魏明帝本纪。不载　按魏书释老志。魏明帝。会欲坏宫西佛图。外国沙门。乃金盘盛水。置於殿前。以佛舍利。投之於水。乃有五色光起。於是帝叹曰。自非灵异。安得尔乎。遂徙於道□。为作周阁百间。佛图故处。凿为蒙汜池。种芙蓉於中。后有天竺沙门昙柯迦罗。入洛宣译诫律。中国诫律之始也。
吴
吴主权赤乌四年。建塔於佛陀里。又造寺奉僧会居　按三国志吴主孙权传。不载　按佛法金汤编。吴赤乌四年。康居国三藏康僧会。至金陵立茆茨。设像行道。国人初见。咸惊异之。有司以闻。权召问之。会进曰。如来大师。化已千年。然灵骨舍利。神应无方。昔阿育王奉之。为八万四千塔。此其遗化也。权以为夸诞。曰。舍利可得。当为塔之。苟其无验。国有常刑。会乃以铜瓶置几上。请期七日。无验。乃展二七日。无验。权曰。趣烹之。会默念佛名。真慈岂违我哉。更请展期。七日五鼓矣。闻瓶中锵然有声。视之乃舍利也。黎明进之。权与公卿聚观。叹曰。希世之瑞也。会言。舍利威神。无能坏者。权使力士槌之。无损而光自若。权为建塔於佛陀里。又造寺奉会居。赐额曰建初。
吴主皓□□□年。诏毁佛宇　按三国志吴主孙晧传。不载　按续文献通考。吴主晧。尝诏毁神祠及佛宇。
晋
晋时。洛中佛图。四十二所。僧人。始服杂色衣　按魏书释老志。自洛中构白马寺。盛饰佛图。画迹甚妙。为四方式。凡宫塔制度。犹依天竺旧状。而重构之。从一级。至三五七九。世人相承。谓之浮图。或云佛图。晋世。洛中佛图。有四十二所矣。汉世。沙门皆衣赤布。后乃易以杂色。
简文帝咸安元年。以星变。诏僧法旷禳之　按晋书简文帝本纪。不载　按续文献通考。简文帝为会稽王时。好谈名理。支道林许询诸人。常在斋头。支为法师。许为都讲。支通一义。四坐皆厌心。许送一难。众人皆抃舞。及即帝位。有星变。诏僧法旷。禳之。
咸安二年。勅长干寺造塔　按晋书简文帝本纪。不载　按佛法金汤编。简文帝咸安二年。勅长干寺造塔。壮丽殊伟。毕工之日。光照檐宇。帝。每读佛经。以为陶炼精神。则圣人可至。
孝武帝太元六年。春正月。帝。始立精舍於殿内　按晋书孝武帝本纪。太元六年春正月。帝。初奉佛法。立精舍於殿内。引诸沙门。以居之。
恭帝□□□年。造丈六佛像。亲於瓦官寺迎之　按晋书恭帝本纪。帝。深信浮屠道。铸货千万。造丈六金像。亲於瓦官寺迎之。步从十许里。
宋
高祖永初元年。设斋内殿。施僧衬资三万　按宋书高祖本纪。不载　按佛法金汤编。宋武帝微时。游京口竹林寺。独卧讲堂。前有五色龙章。众僧见之。以白帝。帝喜曰。上人无妄言。帝为宋公时。以京口故宅。为普照寺。永初元年。设斋内殿。沙门道照陈词。至百年迅速苦乐俄顷。帝善之。别施衬资三万。帝。尝手写戒经。口诵梵本。造灵根法王等四寺。又建东山寺。
太祖元嘉十二年。诏禁兴造寺塔。沙汰沙门。罢道者　按宋书太祖本纪。不载　按天竺诸国传。佛道自后汉明帝。法始东流。自此以来。其教稍广。自帝王至於民庶。莫不归心。经诰充积。训义深远。别为一家之学焉。元嘉十二年。丹阳尹萧摩之奏曰。佛化被於中国。已历四代。形像塔寺。所在千数。进可以系心。退足以招劝。而自顷以来。情敬浮末。不以精诚为至。更以奢竞为重。旧宇頺弛。曾莫之修。而各务造新以相姱。尚甲第显宅。於兹殆尽材竹铜彩。糜损无极。无关神祇。有累人事。建中越制。宜加裁检。不为之防。流道未息。请自今以后。有欲铸铜像者。悉诣台自闻。兴造塔寺精舍。皆先诣在所二千石。通辞。郡依事列言。本州须许报。然后就功。其有輙造寺舍者。皆依不承用诏书律。铜宅林苑。悉没入官。诏可。又沙汰沙门。罢道者数百人。
世祖孝建□年。周朗奏。请申严佛律。不听　按宋书世祖本纪。不载　按周朗传。世祖即位。普责百官谠言。朗上书言。释氏流教。其来有源。渊检精测。固非深矣。舒引容润。既亦广矣。然习慧者。日替其修。束诫者。月繁其过。遂至糜散锦帛。侈饰车从。复假粗医术。托杂卜数。延妹满室。置酒浃堂。寄夫托妻者。不无杀子。乞儿者继有。而犹倚灵假像。背亲傲君。欺废疾老。震损宫邑。是乃外刑之所不容戮。内教之所不悔罪。今宜申严佛律。裨重国令。其疵恶显着者。悉皆罢遣。余则随其艺行。各为之条。使禅义经诵。人能其一。食不过蔬。衣不出布。若应更度者。则令先习义行。本其神心。必能草腐。人天竦精。以往者。虽侯王家子。亦不宜拘。书奏忤旨。自解去职。
大明二年。诏沙汰沙门　按宋书世祖本纪。不载　按天竺传。世祖大明二年。有昙标道人。与羌人高阇谋反。上因是下诏曰。佛法讹替。沙门混杂。未足扶济鸿教。而专成逋薮。加奸心频发。凶状屡闻。败乱风俗。神人交怨。可付所在精加沙汰。后有违犯。严加诛坐。於是设诸条禁。自非诫行精苦。并使还俗。而诸寺尼。出入宫掖。交关妃后。此制。竟不能行。
大明四年。於中兴寺设斋。以异僧言。改中兴。为天安寺　按宋书世祖本纪。不载　按天竺传。世祖大明四年。於中兴寺设斋。有一异僧。众莫之识。问其名。答言。名明慧。从天安寺来。忽然不见。天下无此寺名。乃改中兴。曰天安寺。
大明六年秋九月戊寅。制沙门。致敬人主　按宋书世祖本纪云云　按天竺传。先是。晋世庾冰。始创议。欲使沙门敬王者。后桓元复述其义。并不果行。大明六年。世祖。使有司奏。曰。臣闻邃宇崇居。非期宏峻。拳跪盘伏。非止敬恭。将以施张四维。缔制八寓。故虽儒法枝派。名墨条分。至於崇亲严上。厥繇靡爽。唯浮屠为教。逖自龙堆。反经提传。训遐事远。练生莹识。恒俗称难。定旨缅谢。微言沦隔。拘文蔽道。在末弥扇。遂乃陵越典度。偃倨尊戚。失随方之[贝*少]迹。迷制化之渊义。夫佛法。以谦俭自牧忠虔。为道不轻。比丘遭道人斯拜。目连桑门过长则礼。宁有屈膝四辈。而简礼二亲。稽颡耆腊。而直体万乘者哉。故成康创议。元兴载述。而事屈偏党。道挫余分。今鸿源遥洗。群流仰镜。九仙[书-曰+贝]宝。百神耸职。而畿辇之内。舍弗臣之氓。陛席之间。延抗礼之客。惧非所以澄一风范。详示景则者也。臣等参议。以为沙门接见。比当尽虔礼敬之。容依其本俗。则朝徽有序。乘方兼遂矣。诏可。前废帝初复旧。
太宗□□□年。诏诸僧寺。随宜修复　按宋书太宗本纪。不载　按天竺传。世祖宠姬殷贵妃薨。为之立寺。贵妃子子鸾。封新安王。故以新安为寺号。前废帝。杀子鸾。乃毁废新安寺。驱斥僧徒。寻又毁中兴天宝诸寺。太宗定乱。下令曰。先帝。建中兴及新安诸寺。所以长世垂范。弘宣盛化。顷遇昏虐。法像残毁。师徒奔迸。甚以矜怀。妙训渊谟。有扶名教。可招集旧僧。普各还本。并使材官。随宣。修复。
泰始七年。以故第为湘宫寺　按宋书太宗本纪。不载　按南史虞愿传。明帝。以故宅起湘宫寺。费极奢侈。以孝武庄严剎七层。帝欲起十层。不可立。分为两剎。各五层。新安太守巢尚之。罢郡还见。帝曰。卿至湘宫寺未。我起此寺。是大功德。愿在侧曰。陛下起此寺。皆是百姓卖儿贴妇。佛若有知。当悲哭哀愍。罪高佛图。有何功德。帝大怒　按续文献通考。泰始七年。以故第为湘宫寺。
齐
世祖永明六年。勅沙门法献元畅。为天下僧主会。又勅。僧於帝前称名为定式　按南齐书世祖本纪。不载　按续文献通考。永明六年。帝勅沙门法献元畅。为天下僧主会。帝前称名不坐。他日中兴寺僧锺。於帝前称贫道。乃诏称名为定式。
永明十年。竟陵王子良。启进沙门於殿户前诵经　按南齐书世祖本纪。不载　按竟陵王子良传。永明十年。世祖不豫。诏子良甲仗入延昌殿侍医药。子良。启进沙门於殿户前诵经。世祖为感。梦见优昙钵华。子良。按佛经宣旨。旨。使御府以铜为华。插御床四角永明十一年。诏公私不得出家。及起立塔寺。惟年六十。听朝贤选序　按南齐书世祖本纪。永明十一年秋七月。上不豫。戊寅大渐。诏曰。我识灭之后灵上。慎勿以牲为祭。惟设饼茶饮干饭酒晡而已。显阳殿玉像诸佛。及供养贝。如别牒。可尽心礼拜供养之。应有功德。事可专在中。自今公私。皆不得出家为道。及起立塔寺。以宅为精舍。并严断之。惟年六十。必有道心。听朝贤选序。
高宗口口口年。建皈依寺。造千佛金像　按南齐书高宗本纪。不载　按佛法金汤编。齐明帝。尝持六斋修十善。诵法华般若等经。建皈依寺。造千佛金像。
梁
高祖天监四年。作水陆大斋。诏天下寺院。击钟以救地狱之苦　按梁书高祖本纪。不载　按佛祖纲目。初武帝梦神僧。告曰。六道四生。受大苦恼。何不为作水陆大斋救拔之。帝乃扣沙门。惟志劝帝。寻经必有因缘。帝乃取佛经。躬自披览。创造仪文。三年乃成。於夜捧文停烛。白佛曰。若此文理恊圣凡。愿拜起时。此灯自明。或仪式未祥。灯暗如故。言讫投地。一礼初起。灯烛尽明。天监四年。二月十五日。於镇江金山。依议修设。志又尝假帝神力。令见地狱苦相。问何以救之。曰。夙生定业。不可顿灭。惟闻钟声。其苦暂息。於是诏天下寺院击钟。当舒徐其声。
大通元年。车驾幸同泰寺。舍身　按梁书高祖本纪。大通元年三月辛未。舆驾幸同泰寺。舍身。甲戌还宫。赦天下。
中大通元年。舆驾幸同泰寺。舍身。公卿以下。以钱奉赎　按梁书高祖本纪。中大通元年。秋九月癸巳。舆驾幸同泰寺。设四部无遮大会。因舍身。公卿以下。以钱一亿万奉赎。冬十月己酉。舆驾还宫。大赦。改元　按魏书萧衍传。衍崇信佛道。於建业起同泰寺。又於故宅。立光宅寺。於锺山。立大爱敬寺。兼营长干二寺。皆穷工极巧。殚竭财力。百姓苦之。曾设斋会。自以身施同泰寺为奴。其朝臣三表不许。於是内外百官。共敛珍宝而赎之。衍每礼佛。舍其法服。着乾陀袈裟。令其王候子弟。皆受佛诫。有事佛精苦者。辄加以菩萨之号。其臣下奏表上书。亦称衍为皇帝菩萨。衍自以持戒。乃至祭其祖祢。不设牢牲。时人皆窃云。虽僭司王者。然其宗庙。实不血食矣。衍未败前。灾其同泰寺。衍祖父墓前石麟。一旦亡失。识者。咸知其将灭也。
中大通三年。两幸同泰寺说经　按梁书高祖本纪。中大通三年。冬十月己酉。行幸同泰寺。高祖升法座。为四部众。说大般涅盘经义。讫於乙卯十一月。乙未行幸同泰寺。高祖升法座。为四部众。说摩诃般若波罗蜜经义。讫於十二月辛丑。
中大通五年。幸同泰寺。发摩诃般若经题　按梁书高祖本纪。中大通五年二月癸未。行幸同泰寺。说四部大会。高祖升法座。发金字摩诃般若经题。讫於己丑　按学佛考训。梁武帝。自披袈裟。讲放光般若经。感天雨花地变金色。时谓之佛心天子。
大同三年。修长干寺阿育王塔。舆驾幸寺。设无碍大会。请佛舍利。还台供养　按梁书高祖本纪。大同三年八月辛卯。舆驾幸阿育王寺。赦天下　按续文献通考。大同三年八月。修长干寺阿育王塔。出佛爪发舍利。幸寺设无碍会。大赦。帝自受具。寝处略同沙门。帝改造阿育王佛塔。出旧塔下舍利。及佛爪发。发青绀色。众僧以手伸之。随手长短。放之则旋屈为蠡形。按僧伽经。云佛发青而细。犹如藕茎丝。佛三昧经云。我昔在宫沐头。以尺量发。长一丈二尺。放已右旋。还成蠡文。则与帝所得同也。阿育王即铁轮王。王阎浮提一天下。佛灭度后。一日一夜役鬼神。造八万四千塔。此即其一。吴时有尼居其地。为小精舍。孙綝寻毁除之。塔亦同灭。吴平后。诸道人。复於旧处建立焉。晋元帝初年。更修饰之。至简文咸安中。使沙门安法程。造小塔。未及成而亡。弟子僧二继而修立。至孝武太元九年。上金相轮。及承露。其后有西河离石县胡人刘萨何。遇疾暴亡。而心犹暖。其家未敢便殡。经七日更苏。说云。有两吏见录。向西北行。不测远近。至十八地狱。随报重轻。度诸楚毒。观世音语云。汝缘未尽。若得活。可作沙门。洛下齐城丹阳会稽。并有阿育王塔。可往礼拜。乃若寿终。则不堕地狱。语竟。如坠高岩。忽然醒寤。因此出家。名慧达。游行礼塔。次至丹阳。未知塔处。及见越城四望。见长干里有异气。因就礼拜。果是先阿育王塔所。屡放光明。由是定知。必有舍利。乃集众就掘入一丈。得三石碑。并长六尺。中一碑有铁函。函中有银函。函中又有金函。盛三舍利。及发爪各一枚。发长数尺。即迁舍利。近北对简文所造塔。西又一塔。十六年。又使沙门仁尚。加为三层。即是武帝所开者也。初穿土四尺。得龙窟。及昔人所舍。金银环钏铋镊等。诸杂宝物。可深九尺许。至石磉。磉下有石函函内有铁壶。以盛银坩。坩内有金镂罂。盛三舍利。如粟粒大。圆正光洁。函内有琉璃碗。碗内有四舍利。及发爪。爪有四枚。并为沉香色。至其月二十七日。帝又到寺礼拜。设无碍大会。大赦。是日以金钵。盛水泛舍利。其最小者隐不出。帝礼数十拜。舍利乃於钵内放光。旋回久之。乃当中而止。帝问大僧正慧念曰。见不可思议事不。慧念答曰。法身常住。湛然不动。帝曰。弟子。欲请一舍利。还台供养。至九月五日。又设无碍大会。遣皇太子王侯朝贵等奉迎。是日风景明净。倾睹观属。所设金银供具等物。并留寺供养。并施钱一千万。为寺基业。
大同四年。诏以东冶徒李引之降如来真形舍利。大赦。幸长干寺。设无碍大会。竖二剎　按梁书高祖本纪。大同四年秋七月癸亥。诏以东冶徒李引之降如来真形舍利。大赦天下　按续文献通考。大同四年九月十五日。帝至长干寺。设无碍大会。竖剎二。各以金罂次玉罂。盛舍利及爪发。内七宝塔内。又以石函。盛宝塔。分入两剎剎下。及王侯妃主。百姓富室。所舍环钏等。珍宝充积。
中大同元年。幸同泰寺。讲经设法会　按梁书高祖本纪。中大同元年三月庚戌。法驾出同泰寺大会。停寺省。讲金字三慧经。夏四月丙戌。於同泰寺。解讲设法会。大赦。改元。是夜同泰寺灾。又帝笃信正法。犹长释典。制涅盘大品净名三慧诸经义记。复数百卷。听览余闲。即於重云殿。及同泰寺讲说。名僧硕学。四部听众。常万余人　按何敬容传。中大同元年三月。高祖幸同泰寺。讲金字三慧经。敬容请预听。勅许之。又有勅。听朔望问讯。
太清元年。又幸同泰寺。舍身。公卿以钱奉赎　按梁书高祖本纪。太清元年三月庚子。高祖幸同泰寺。设无遮大会。舍身。公卿等。以钱一亿万奉赎。夏四月丁亥。舆驾还宫。大赦天下。改元。
□□□年。勅刘勰与沙门慧震。於定林寺。撰经证　按梁书高祖本纪。不载　按刘勰传。勰早孤。家贫不婚娶。依沙门僧佑。与之居处。积十余年。遂博通经论。因区别部类。录而序之。勰为文长於佛理。京师寺塔。及名僧碑志。必请勰制文。武帝时。有勅。与慧震沙门。於定林寺。撰经证。功毕。遂启求出家。先燔鬓发以自誓。勅许之。乃於寺变服。改名慧地。未期而卒。
□□□年。赐江革觉意诗。革因启乞受菩萨戒　按梁书高祖本纪。不载　按江革传。高祖。盛於佛教。朝贤多启求受戒。革精信因果。而高祖未知。谓革不奉佛教。乃赐革觉意诗。五百字。云惟当勤精进。自强行胜修。岂可作底突。如彼必死囚。以此告江革。并及诸贵游。又手勅云。世间果报。不可不信。岂得底突如对元延明邪。革。因启乞受菩萨戒。
陈
高祖永定元年。诏出佛牙。设无遮大会　按陈书高祖本纪。永定元年冬十月乙亥。即皇帝位。庚辰诏出佛牙。於社姥宅集四部。设无遮大会。高祖亲出阙前礼拜。初。齐故僧统法献。於乌缠国得之。常在定林上寺。梁天监末。为摄山庆云寺沙门慧兴保藏。慧兴将终。以属弟慧志。承圣末。慧志密送於高祖。至是乃出永定二年夏五月。舆驾幸大庄严寺。舍身。冬十月。发金光明经题。十二月。又幸大庄严寺。舍乘舆法物　按陈书高祖本纪。永定二年夏五月辛酉。舆驾幸大庄严寺。舍身。壬戌。群臣表请。还宫。冬十月乙亥。舆驾幸庄严寺。发金光明经题。十二月甲子。舆驾幸大庄严寺。设无碍大会。舍乘舆法物。群臣备法驾奉迎。即日舆驾还宫。
世祖天嘉四年夏四月辛丑。设无碍大会於太极前殿　按陈书世祖本纪。云云。
高祖太建二年。建灵剎　按陈书高宗本纪。不载　按学佛考训。陈太建二年。建灵利。高十有五丈。下安佛爪。长二寸。阔一寸。藏诸宝箧。光飞五色。焰起一寻。传以为异。
太建十四年。后主即位。设无碍大会　按陈书后主本纪。太建十四年正月丁巳。即皇帝位。甲戌设无碍大会於太极前殿。秋九月丙午。设无碍大会於太极殿。舍身。及乘舆御服。大赦天下。
北魏
太祖天兴元年。诏京城作五级佛图。修禅堂。及沙门座　按魏书太祖本纪。不载　按释老志。魏先建国於元朔。风俗淳一。无为以自守。与西域殊绝。莫能往来。故浮屠之教。未之得闻。或闻而未信也。及神元与魏晋通聘。文帝又在洛阳昭成。又至襄国。乃备究南夏佛法之事。太祖平中山。经略燕赵。所径郡国佛寺。见诸沙门道士。皆致精敬。禁军旅。无有所犯。帝好黄老。颇览佛经。但天下初定。戎车屡勋。庶事草创。未建图宇。招延僧众也。然时时旁求。先是。有沙门僧朗。与其徒。隐於泰山之琨[王*而]谷。帝。遣使致书。以绘素旃罽钵锡为礼。今犹号曰朗公谷焉。天兴元年。下诏曰。夫佛法之兴。其来远矣。济益之功。冥及存没。神踪遗轨。信可依凭。其勅有司。於京城。建饰容范。修整宫舍。令信向之徒有所居止。是岁。始作五级佛图。耆阇崛山。及须弥山殿。加以缋饰。别构讲堂禅堂。及沙门座。莫不严具焉。
太宗泰帝□年。赠沙门法果老寿将军。又加沙门昙证。老寿将军之号　按魏书太宗本纪。不载　按释老志。太宗践位。遵太祖之业。亦好黄老。又崇佛法。京邑四方。建立图像。仍令沙门。敷导民俗。初皇始中。赵郡有沙门法果。诫行精至。开演法籍。太祖闻其名。诏以礼征。赴京师后。以为道人统绾摄僧徒。每与帝言。多所惬允。供施甚厚。至太宗。弥加崇敬。永兴中。前后授以辅国。宜城子。忠信侯。安成公之号。皆固辞。帝常亲幸其居。以门小狭。不容舆辇。更广大之。年八十余。泰当中卒。未殡。帝三临其丧。追赠老寿将军赵胡灵公。初法果每言。太宗明睿好道。即是当今如来。沙门宜应尽礼。遂常致拜。谓人曰。能鸿道者人主也。我非拜天子。即是礼佛耳。法果四十。始为沙门。有子曰猛。诏令袭果所加爵。帝后幸广宗。有沙门昙证。年且百岁。邀见於路。奉致果物。帝敬其年老志力不衰。亦加以老寿将军号。
世祖神[鹿/加]□年。诏沮渠蒙逊。送沙门昙摩谶诣京师。不至　按魏书世祖本纪。不载　按释老志。世祖初即位。亦遵太祖太宗之业。每引高德沙门。与共谈论。於四月八日。舆诸佛像。行於广衢。帝亲御门楼临观。散花以致礼敬。先是。沮渠蒙逊在凉州。亦好佛法。有罽宾沙门昙摩谶。习诸经论。於姑臧。与沙门智嵩等。译涅盘诸经十余部。又晓术数禁咒。历言他国安危。多所中验。蒙逊每以国事谘之。神[鹿/加]中。帝命蒙逊。送谶诣京师。惜而不遣。既而惧魏威责。遂使人杀谶。谶死之日。谓门徒曰。今时将有客来。可早食以待之。食讫而走使至。时人谓之知命。
太延五年。以沙门众多。诏罢年五十以下者　按魏书世祖本纪。不载　按释老志。凉州自张轨后。世信佛教。敦煌。地接西域。道俗交得其旧式。村坞相属。多有塔寺。太延中。凉州平。徙其国人於京邑。沙门佛事皆俱东。象教弥增矣。寻以沙门众多。诏罢年五十以下者(按徙凉州民於京师。本纪。系太延五年)。
太平真君五年。诏禁私养沙门　按魏书世祖本纪。太平真君五年。春正月戊申。诏曰。愚民无识。信惑妖邪。私养师巫。挟藏谶记。阴阳图纬。方伎之书。又沙门之徒。假西戎虚诞。生致妖孳。非所以一齐政化。布淳德於天下也。自王公已下。至於庶人。有私养沙门师巫。及金银工巧之人。在其家者。皆遣诣官曹。不得容匿。限今年二月十五日。过期不出。师巫沙门身死。主人门诛。明相宣告。咸使闻知。
太平真君六年。制城内不得留[疗-(日/小)+土]沙门。乃移葬惠始南郊外。送者六千余人　按魏书世祖本纪。不载　按释老志。世祖。初平赫连昌。得沙门惠始姓张。家本清河。闻罗什出新经。遂诣长安见之。观习经典。坐禅於白渠比。昼则入城听讲。夕则还处静坐。三辅有识多宗之。刘裕灭姚泓。留子义真镇长安。义真及寮佐。皆敬重焉。义真之去长安也。赫连屈丐追败之。道俗少长。咸见坑戮。惠始身被白刃。而体不伤。众大怪异。言於屈丐。屈丐大怒。召惠始於前。以所持宝剑击之。又不能害之。惧而谢罪。统万平。惠始到京都。多所训导。时人莫测其迹。世祖甚重之。每加礼敬。始自习禅。至於没世。称五十余年。未尝寝卧。或时跣行。虽履泥尘。初不污足。色愈鲜白。世号之曰白脚师。太延中。临终於八角寺。齐洁端坐。僧徒满侧。凝泊而绝。停尸十余日。坐既不改。容色如一。举世神异之。遂[疗-(日/小)+土]寺内。至真君六年。制城内不得留[疗-(日/小)+土]。乃葬於南郊之外。始死十年矣。开殡俨然。初不倾坏。送葬者六千余人。莫不感恸。中书监高允。为传颂其德。即惠始冢上立石。精舍图其形像。经毁法时。犹自全立。
太平真君七年。诏诸州。坑沙门。毁诸佛像。及佛图　按魏书世祖本纪。太平真君七年春三月。诏诸州。坑沙门。毁诸佛像。徙长安城工巧二千家於京师。夏四月戊子。邺城毁五层佛图。於泥像中。得玉玺二。其文皆曰。受命於天。既寿永昌。其一刻其旁曰。魏所受汉传国玺　按释老志。世祖即位。富於春秋。既而锐志武功。每以平定乱祸为先。虽归宗佛法。敬重沙门。而未存览经教深求缘报之意。及得寇谦之道。帝以清净无为。有仙化之证。遂信行其术。时司徒崔浩。博学多闻。帝每访以大事。浩奉谦之道。尤不信佛。与帝言数加非毁。常谓虚诞为世费害。帝。以其辨博。颇信之。会盖吴反杏城。关中骚动。帝乃西伐。至於长安。先是。长安沙门种麦寺内。御驺牧马於麦中。帝入观马。沙门饮从官酒。从官入其便室。见大有弓矢矛楯。出以奏闻。帝怒曰。此非沙门所用。当与盖吴通谋规害人耳。命有司。案诛一寺。阅其财产。大得酿酒具。及州郡牧守富人。所寄藏物。盖以万计。又为窟室。与贵室女。私行淫乱。帝既忿沙门非法。浩时从行。因进其说。诏诛长安沙门。焚破佛像。勅留台下四方令。一依长安行事。又诏曰。彼沙门者。假西戎虚诞。妄生妖[蘖-木+子]。非所以一齐政化。布淳德於天下也。自王公以下。有私养沙门者。皆送宫曹。不得隐匿。限今年二月十五日。过期不出。沙门身死。容止者诛一门。时恭宗为太子监国。素敬佛道。频上表陈刑杀沙门之滥。又非图像之罪。今罢其道。杜诸寺门世不修奉。土木丹青。自然毁灭。如是再三。不许。乃下诏曰。昔后汉荒君。信惑邪伪妄。假睡梦事。胡妖鬼以乱天常。自古九州之中无此也。夸诞大言。不本人情。叔季之世。暗君乱主。莫不眩焉。由是政教不行。礼义大坏。鬼道炽盛。视王者之法蔑如也。自此以来。代经乱祸。天罚烝行。生民死尽。五服之内。鞠为丘墟。千里萧条。不见人迹。皆由於此。朕承天绪属。当穷运之敞。欲除伪定真。复义农之治。其一切荡除胡神。灭其踪迹。庶无谢於风氏矣。自今以后。敢有事胡神。及造形像泥人铜人者门诛。虽言胡神。问今胡人。共云无有。皆是前世汉人无赖子弟。刘元真吕伯强之徒。乞胡之诞言。用老庄之虚。假附而益之。皆非真实。至使王法废而不行。盖大奸之魁也。有非常之人。然后能行非常之事。非朕孰能去此历代之伪物。有司宣告。征镇诸军刺史。诸有佛图形像。及胡经。尽皆击破焚烧。沙门无少长。悉坑之。是岁真君七年三月也。恭宗言虽不用。然犹缓宣诏书。远近皆豫闻知。得各为计。四方沙门。多亡匿获免。在京邑者。亦蒙全济金银宝像。及诸经论。大得秘藏。而土木宫塔。声教所及。莫不毕毁矣。始谦之与浩。同从车驾。苦与浩诤。浩不肯。谓浩曰。卿今促年受戮。灭门户矣。后四年。浩诛备五刑。时年七十。浩既诛死。帝颇悔之。业已行难中修复。恭宗。潜欲兴之。未敢言也。佛沦废终。帝世积七八年。然禁稍宽弛。笃信之家。得密奉事沙门。专至者。犹窃法服诵习焉。唯不得显行於京都矣。先是。沙门昙曜有操。尚又为恭宗所知礼。佛法之灭。沙门多以余能自效。还俗求见。曜誓欲守死。恭宗亲加劝喻。至於再三。不得已乃止。密持法服器物。不暂离身。闻者叹重之。
高宗兴安元年。诏复佛法。州郡听建佛图一区　按魏书高祖本纪。兴安元年冬十有二月乙卯。初复佛法　按释老志。高宗践极下诏曰。夫为帝王者。必祇奉明灵。显彰仁道。其能惠着生民。济益群品者。虽在古昔。犹序其风烈。是以春秋嘉崇明之礼。祭典载功施之族。况释迦如来。功济大千。惠流尘境。等生死者。叹其达观。览文义者。贵其妙明。助王政之禁律。益仁智之善性。排斥群邪。开演正觉。故前代以来。莫不崇尚。亦我国家常所尊事也。世祖太武皇帝。开广边荒。德泽遐及。沙门道士。善行纯诚。惠始之伦。无远不至。风义相感。往往如林。夫山海之深。怪物多有。奸淫之徒。得容假托。讲寺之中。致有凶党。是以先朝。因其瑕衅。戮其有罪。有司失旨。一切禁断。景穆皇帝。每为慨然。值军国多事。未遑修复。朕承洪绪。君临万邦。思述先志。以隆斯道。今制诸州郡县。於众居之所。各听建佛图一区。任其财用。不制会限。其好乐道法。欲为沙门。不问长幼。出於良家。性行素笃。无诸嫌秽。乡里所明者。听其出家。率大洲五十。小洲四十人。其郡遥远台者十人。各当局分。皆足以化恶就善。播扬道教也。天下承风。朝不及夕。往时所毁图寺。仍还修矣。佛像经论。皆复得显。京师沙门师贤。本罽宾国王种人。少入道。东游凉城凉平。赴京。罢佛法时。师贤假为医术还俗。而守道不改。於修复日。即反沙门。其同辈五人。帝乃亲为下发。师贤仍为道人统。是年。诏有司为石像。令如帝身。既成。颜上足下。各有黑石。冥同帝体上下黑子。论者以为纯诚所感。
兴光元年秋。勅为太宗以下五帝。铸释迦像　按魏书高宗本纪。不载　按释老志。兴光元年秋。勅有司。於五缎大寺内。为太祖已下五帝。铸释迦立像五。各长一丈六尺。都用赤金二万五千斤。
太安□年。师子国沙门。奉佛像三至京师。又沙勒胡沙门。致佛钵及像迹　按魏书高宗本纪。不载。　按释老志。太安初。有师子国胡沙门邪奢遗多浮陀难提等五人。奉佛像三到京都。皆云。备历西域诸国。见佛影迹及肉髻。外国诸王相承。咸遣工匠摹写其容。莫之及难提所造者。去十余步视之炳然。转近转微。又沙勒胡沙门赴京师。致佛钵迸画像迹。
和平□年。帝奉沙门昙曜以师礼。以输谷入僧曹者。为僧祇户粟。犯罪者。为佛图户　按魏书高祖本纪。不载　按释老志。和平初。师贤卒。昙曜代之。更名沙门统。初昙曜。以复佛法之明年。自中山被命赴京。值帝出见於路。御马前衔曜衣。时以为马识善人。帝后奉以师礼。昙曜白帝。於京城西武州塞。凿山石壁。开窟五所。镌建佛像各一。高者七十尺。次六十尺。雕饰奇伟。冠於一世。昙曜。奏平齐户及诸民有能。岁输谷六十斛。入僧曹者。即为僧祇户粟。为僧祇粟。至於俭岁。赈给饥民。又请民犯重罪。及官奴。以为佛图户。以供诸寺扫洒。岁兼营因输粟。高宗并许之。於是。僧祇户粟及寺户。徧於州镇矣。昙曜又与天竺沙门常那邪含等。译出新经十四部。又有沙门道进僧超法存等。并有名於时。演唱诸异。
显祖皇兴元年。幸石窟寺。又起永宁寺。构七级佛图。高三百余尺。造释迦立像。四十三尺　按魏书显祖本纪。皇兴元年秋八月丁酉。行幸武州山石窟寺　按释老志。显祖即位。敦信尤深。览诸经论。好老庄。每引诸沙门。及能谈元之士。与论理要。初高宗太安末。刘骏。於丹阳中兴寺设齐。有一沙门。容止独秀。举众往目。皆莫识焉。沙门惠璩。起问之。答名惠明。又问所住。答云。从天安寺来。语讫忽然不见。骏君臣以为灵感。改中兴为天安寺。是后七年而帝践祚。号天安元年。是年。刘彧徐州刺史薛安都。始以城地来降。明年。尽有淮北之地。其岁高祖诞载。於是起永宁寺。构七级浮图。高三百余尺。基架博敞。为天下第一。又於天宫寺。造释迦立像。高四十三尺。用赤金十万斤。黄金六百斤(按高祖生。本纪。系皇兴元年)。
高祖延兴二年。诏沙门不得浮游民间。行者仰以公文。又诏造立图寺。不得费竭财产。又以东平郡佛像。变成金铜色。普告天下　按魏书高祖本纪。延兴二年夏四月。诏沙门不得去寺浮游民间。行者。仰以公文　按释老志。高祖践位。显祖移御北苑崇光宫。览习元藉。建鹿野佛图於苑中之西山。去崇光右十里。岩房禅堂。禅僧居其中焉。於永宁寺。设大法供。度良家男女。为僧尼者。百有余人。帝为剃发。施以僧服。令修道戒。资福於显祖。是月。又诏起建明寺。
太和元年。幸永宁寺。设斋听讲　按魏书高祖本纪不载　按释老志。太和元年二月。幸永宁寺。设斋。赦死罪囚。三月。又幸永宁寺。设会行道听讲。命中秘二省。与僧徒讨论佛义。施僧衣服宝器有差。又於方山太祖营垒之处。建思远寺。自正光至此。京城内寺。新旧且百所。僧尼二千余人。四方诸寺。六千四百七十八。僧尼七万七千二百五十八人。
大和四年春正月丁巳。罢畜鹰鹞之所。以其地为报德佛寺　按魏书高祖本纪。云云　按释老志。太和四年春。诏以鹰师。为报德寺　按续文献通考。太和四年。诏以鹰师地。为报德寺。为文明皇太后资福也。
太和十年冬。简遣僧尼。凡粗者令还俗　按魏书高祖本纪不载　按释老志。太和十年冬。有延兴二年夏四月诏曰。比丘不在寺舍。游涉村落。交通奸猾。经历年岁。令民间五五相保。不得容止无籍之僧。精加隐括。有者送付州镇。其在畿郡。送付本曹。若为三宝巡民教化者。在外赍州镇维那文移。在台者。赍都维那等印牒。然后听行。违者加罪。又诏曰。内外之人。兴建福业。造立图寺。高敞显博。亦足以辉隆至教矣。然无知之徒。各相高尚。贫富相竞。费竭财产。务存高广。伤杀昆虫含生之类苟能精致累土聚沙。福锺不朽。欲建为福之因。未知伤生之业。朕为民父母。慈养是务。自今一切断之。又诏曰。夫信诚则应远。行笃则感深。历观先世灵瑞。乃有禽兽易色。草木移性。济州东平郡灵像发辉变成金铜之色。殊常之事。绝於往古。熙隆妙法。理在当今。有司与沙门统昙曜。令州送像达都。使道俗咸睹实相之容。普告天下。皆使闻知承明元年。幸永宁寺。度僧尼百余人。又诏起建明寺　按魏书高祖本纪。承明元年冬十月辛未。舆驾幸建明佛寺。大宥罪人　按释老志。承明元年八月。高祖司奏前被勅以勒籍之。初愚民侥幸假称入道。以避输课。其无籍僧尼。罢遣还俗。重被旨所检僧尼。寺主维那。当寺隐审。其有道行精勤者。听仍在道为行。凡粗者。有籍无籍。悉罢归齐民。令依旨简遣其诸州。还俗者。僧尼合一千三百二十七人。奏可。
太和十六年。诏。以四月八日。七月十五日。听度僧尼　按魏书高祖本纪。不载　按释老志。太和十六年诏四月八日。七月十五日。听太州度一百人为僧尼。中州五十人。下州二十人。以为常准。着於令。
太和十七年。诏立僧制。四十七条　按魏书高祖本纪。不载　按释老志。云云。
太和二十年。诏准师义哭僧。登於门外。又诏。为沙门跋陀。立少林寺　按魏书高祖本纪。不载　按释老志。太和十九年四月。帝幸徐州白塔寺。顾谓诸王及待官曰。此寺。近有名僧嵩法师。受成实论於罗什。在此流通。后授渊法师。渊法师授登纪二法师。朕每玩成实论。可以释人深情。故至此寺焉。时沙门道登。雅有义业。为高祖眷赏。恒侍讲论。曾於禁内。与帝夜谈。同见一鬼。二十年卒。高祖甚悼惜之。诏施帛一千匹。又设一切僧斋。并命京城。七日行道。又诏。朕师登法师。奄至徂背。痛怛摧恸。不能已已。比药治慎丧。未容即赴。便准师义。哭诸门外绩素之。又有西域沙门。名跋陀。有道业。深为高祖所敬信。诏。於少室山阴。立少林寺。而居之。公给衣供。
太和二十一年。诏於僧罗什旧堂所。建三级浮图。又令访其子以闻。是年。改监福曹为昭元。以断僧务　按魏书高祖本纪。不载　按释老志。太和二十一年五月。诏曰。罗什法师。可谓神出。五才志入四行者也。今常住寺。犹有遗地。钦悦修踪。情深遐迩。可於旧堂所。为建三级浮图。又见逼昏虐。为道殄躯。既暂同俗礼。应有子嗣。可推访以闻。当加叙接　按续文献通考。是年。改监福曹为昭元。备官属。以断僧务。
□□□年。京兆王太兴。请为沙门。诏皇太子。於四月八日。为之下发　按魏书高祖本纪。不载　按京兆王太兴传。初太兴遇患。请诸沙门行道。所有资财。一时布施。乞求病愈。名曰散生斋。及斋后。僧皆四散。有一沙门方云。乞斋余食。太兴戏之曰。斋食既尽。惟有酒肉。沙门曰。亦能食之。因出酒一斗羊脚一双。食尽犹言不饱。及辞出后。酒肉俱在。出门追之无所见。太兴。遂佛前乞愿。向者之师。当非俗人。若此病得差。即舍王爵入道。未几便愈。遂请为沙门。表十余上乃见许。时高祖南讨在军。诏皇太子。於四月八日。为之下发。施帛二千匹。
□□□年。起七觉殿。为四禅室　按魏书高祖本纪。不载　按佛法金汤编。魏文帝。每运慈悲。常行信舍。口诵法华。身持净戒。起七觉殿。为四禅室。
世宗景明□年。诏。准代京灵岩寺石窟。於窟南伊阙山。为高祖文昭皇太后。营窟二所　按魏书世宗本纪。不载　按释老志。景明初。世宗诏大长秋卿白整。准代京灵岩寺石窟。於洛南伊阙山。为高祖文昭皇太后。营石窟二所。初建之始。窟顶去地三百一十尺。至正始二年中。始出斩山二十三丈。至大长秋卿王质。谓斩山太高。费功难就。奏求下移。就平去地。一百尺。南北一百四十尺。
景明四年夏四月庚寅。南天竺国。献辟支佛牙　按魏书世宗本纪。云云。
正始□年。诏孙惠蔚。於禁内夜讲佛经　按魏书世宗本纪。不载　按孙惠蔚传。惠蔚。先单名蔚。正始中。侍讲禁内。夜论佛经。有惬帝旨。诏使加惠。号惠蔚法师焉。
永平元年。诏。僧人犯杀人已上罪者。依俗断。余犯付照元曹　按魏书世宗本纪。不载　按释老志。先是。立监福曹。及改为昭元。备有官属。以断僧务。高祖时。沙门道顺惠觉僧意惠纪僧范道并惠度智诞僧显僧义僧利。并以义行知重。世宗即位。永平元年秋。诏曰。缁素既殊。法律亦异。故道教彰於互显。禁劝各有所宜。自今已后。众僧犯杀人已上罪者。仍依俗断。余犯悉付照元。以内律僧制之。
永平二年冬。帝为诸僧朝臣。讲维摩诘经。沙门统惠深。请定僧尼法禁。从之　按魏书世宗本纪。永平二年冬十有一月己丑。帝於式乾殿。为诸僧朝臣。讲维摩诘经　按释老志。二年冬。沙门统惠深。上言僧尼浩旷。清浊混流。不遵禁典。精粗莫别。辄兴教律法师。群议立制。诸州镇郡。维那上座寺主。各令戒律自修。咸依内禁。若不解律者。退其本次。又出家之人。不应犯法。积八不净物。然经律所制。通塞有方。依律。车牛淫人不净之物。不得为己私畜。唯有老病年六十已上者。限听一乘。又比来僧尼。或因三宝。出贷私财。募缘州外。又出家舍着。本无凶仪。不应癈道从俗。其父母三师。远闻凶问。听哭三日。若在见前。限以七日。或有不安寺舍。游止民间。乱道生过。皆由此等。若有犯者。脱服还民。其有造寺者。限僧五十以上。启闻听造。若有輙管置者。处以违勅之罪。其僧寺僧众。摈出外州。僧尼之法。不得为俗人所使。若有犯者。还配本属。其外国僧尼。来归化者。求精检。有德行合三藏者。听住。若无德行。遣还本国。若其不去。依此僧制治罪。诏从之。
永平三年。迎置玉像於洛滨报德寺　按魏书世宗本纪。不载　按释老志。先是。於恒农荆山。造珉玉丈六像一。永平三年冬。迎置洛滨之报德寺。世宗躬观致敬。
永平四年夏。诏。僧祗粟。不得专委维那。令刺史共加监括。又诏。遣僧祇户赵苟子等还乡　按魏书世宗本纪。不载　按释老志。永平四年夏。诏曰。僧祇之粟。本期济施。俭年出贷。丰则收入。山林僧尼随以给施。民有窘敝。亦即赈之。但主司冒利。规取赢息。及其征责。不计水旱。或偿利过本。或翻改劵契。侵蠧贫下。莫知纪极。细民嗟毒。岁月滋深。非所以矜此穷乏。宗尚慈拯之本意也。自今已后。不得专委维那。都尉。可令刺史共加监括。尚书。捡诸僧祇有谷之处。州别列其元数。出入赢息。赈给多少。并贷偿岁月。见在未收。上台录纪。若收利过本。及翻改初劵。依律免之。勿复征责。或有私债。转施偿僧。即以丐民。不听收检。后有出贷。先尽贫穷。征债之科。一准旧格。富有之家。不听輙贷。脱仍冒滥。依法治罪。又尚书令高肇奏言。谨案。故沙门统昙嚁。昔於承明元年。奏凉州军户赵苟子等二百家。为僧祇户。立课积粟。拟济饥年。不限道俗。皆以拯施。又依内律。僧祇户。不得别属一寺。而都维那僧暹。僧频等。进违成旨。退乖内法。肆意任情。奏求逼召。致使吁嗟之怨。盈於行道。弃子伤生。自缢溺死。五十余人。岂是仰赞圣明慈育之意。深失陛下皈依之心。遂令此等。行号巷哭。叫诉无所。至乃白羽贯耳。列讼宫阙。悠悠之人。尚为哀痛。况慈悲之士。而可安之。请听苟子等。还卿课输。俭乏之年。周给贫寡。若有不虞。以拟边捍。其暹等。违旨背律。谬奏之愆。请付昭元。依僧律推处。诏曰。暹等特可原之。余如奏。
延昌□年。天下僧尼寺舍。至一万三千七百二十七所　按魏书世宗本纪。不载　按释老志。世宗笃好佛理。每年常於禁中。亲讲经论。广集名僧。标明义旨。沙门条录。为内起居焉。上既崇之。下弥企尚。至延昌中。天下州军僧尼寺。积有一万三千七百二十七所。徒侣逾众。
延昌□年。灵太后。以李玚言佛为鬼教。罚金一两　按魏书世宗本纪。不载　按李孝伯传。李玚字琚罗。涉历史传。颇有文才。气尚豪爽。公强当世。延昌末。司徒行参军迁。司徒长兼主簿太师高阳王雍。表荐玚。为其友正主簿。于时。民多绝户而为沙门。玚上言礼以教世法导将来。迹用既殊。区流亦别。故三千之罪。莫大不孝。不孝之大。无过於绝祀。然则绝祀之罪。重莫甚焉。安得轻纵背礼之情。而肆其向法之意也。正使佛道亦不应然。假令听然。犹须裁之以礼。一身亲老。弃家绝养。既非人理。尤乖礼情。堙灭大伦。且阙王贯。交缺当世之礼。而求将来之益。孔子云。未知生。焉知死。斯言之至。亦为备矣。安有弃堂堂之政。而从鬼教乎。又今南服未静。众役仍烦。百姓之情。方多避役。若复听之。恐捐弃孝慈。比屋而是沙门。都统僧暹等。忿玚鬼教之言。以玚为毁谤佛法。泣诉灵太后。太后责之。玚自理曰。窃欲清明佛法。使道俗兼通。非敢排弃真学。妄为訾毁。且鬼神之名。皆通灵达称。自百代正典。叙三皇五帝。皆号为鬼。天地曰神祇。人死曰鬼。易曰。知鬼神之情状。周公自美亦云。能事鬼神。礼曰。明则有礼乐。幽则有鬼神。是以明者为堂堂。幽者为鬼教。非天非地。本出于人。应世导俗。其道幽隐。名之为鬼。愚谓非谤。且心无不善。以佛道为教者。正可谓达众妙之门耳。灵太后。虽知玚言为允。然不免暹等之意。独罚玚金一两。
肃宗熙平元年。诏遣沙门惠生。使西域采经律　按魏书肃宗本纪。不载　按释老志。熙平元年。诏遣沙门惠生。使西域采诸经律。正光三年冬。还京师。所得经论。一百七十部。行於世。
熙平二年。灵太后。令度僧不得滥取非人。僧尼不得私度。犯者。以违旨论　按魏书肃宗本纪。熙平二年夏四月乙卯。皇太后。幸伊阙石窟寺。即日还宫　按释老志。熙平二年春。灵太后令曰。年常度僧。依限大州应三百人者。州郡於前十日。解送三百人。其中洲二百人。小州一百人。州统维那与官。精练简取充数。若无精行。不得滥采。若取非人。刺史为首。以违旨论。太守县令。纲寮节级连坐。统及维那。移五百里外异州为僧。自今奴婢。悉不听出家。诸王及亲贵。亦不得辄启请。有犯者。以违旨论。其僧尼。辄度他人奴婢者。亦移五百里外为僧。僧尼。多养亲识及他人奴婢子。年大私度为弟子。自今断之。有犯还俗。被养者归本寺。寺主听容一人。出寺五百里。二人千里。私度之僧。皆由三长罪不及己。容多隐滥。自今有一人私度。皆以违旨论。邻长为首。里党各相降一等。县满十五人。郡满三十人。州镇满三十人。免官。寮吏节级连坐。私度之身。配当州下役。时法禁宽褫。不能改肃也。
熙平口年。於城内起永宁寺。立佛图。高四十余丈　按魏书肃宗本纪。不载　按释老志。肃宗熙平中。於城内大社西。起永宁寺。灵太后亲率百寮。表基立剎。佛图九层。高四十余丈。其诸费用。不可胜计。景明寺佛图。亦其亚也。至於官私寺塔。其数甚众。
神龟元年夏。诏为胡国珍设斋。令人出家。冬以尼礼。葬皇太后於北邙。任城王澄。奏请禁城内建寺。僧不满五十。不得别造　按魏书肃宗本纪。神龟元年秋九月戊申。皇太后高氏。崩於瑶光等。冬十月丁卯。以尼礼葬於北邙　按释老志。元年冬。司空公尚书令任城王澄。奏曰。仰惟高祖。定鼎嵩瀍。卜世悠远。虑括终始。制洽天人。造物开符。垂之万叶。故都城制云。城内唯拟一永宁寺地。郭内唯拟尼寺一所。余悉城郭之外。欲令永遵此制。无敢踰矩。逮景明之初。微有犯禁。故世宗仰修先志。爰发明旨。城内不造立浮图。僧尼寺舍。亦欲绝其希觊。文武二帝。岂不爱尚佛法。盖以道俗殊归。理无相乱故也。但俗眩虚声。僧贪厚润。虽有显禁。犹自冒营。至正始三年。沙门统慧深。有违景明之禁。便云营就之寺。不忍移毁。求自今已后更不听。立先旨舍宽抑典。从请前班之诏。仍卷不行。后来私谒。弥以奔竞。永平二年。深等。复立条制。启云。自今已后。欲造寺者。限僧五十已上。闻輙听造。若有輙营置者。依俗违勅之罪。其寺僧众。摈出外州。迩来十年。私营转盛。罪摈之事。寂尔无闻。岂非朝格虽明。恃福共毁。僧制徒立。顾利莫从者也。不俗不道。务为损法。人而无厌。其可极乎。夫学迹冲妙。非浮识所辩。元门旷寂。岂短辞能究。然净入尘外。道家所先。功缘冥深。匪尚华遁。苟能诚信。童子聚沙。可迈於道场。纯陀俭设。足荐於双树。何必纵其盗窃资营寺观。此乃民之多幸。非国之福也。然比日私造。动盈百数。或乘请公地。輙树私福。或启得造寺。限外广制。如此欺罔。非可稍计。臣以才劣。诚忝工务。奉遵成规。裁量是总。所以披寻旧旨。研究图格。輙遣府司马陆昶。属崔孝芬。都城之中。及郭邑之内。检括寺舍。数乘五百。空地表剎。未立塔宇。不在其数。民不畏法。乃至於斯。自迁都已来。年踰二纪。寺夺民居。三分且一。高祖立制。非徒欲使缁素殊途。抑亦防微深虑。世宗述之。亦不锢禁营福。当在杜塞未萌。今之僧寺。无处不有。或比满城邑之中。或连溢屠活之肆。或三五少僧。共为一寺。梵唱屠音。连檐接响。像塔缠於腥臊。性灵没於嗜欲。真伪混居。往来纷杂。下司。因习而莫非。僧曹。对制而不问。其於污染真行。尘秽练僧。熏莸同器。不亦甚欤。往在北代。有法秀之谋。近日冀州。遭大乘之变。皆初假神教。以惑众心。终设奸诳。用逞私悖。太和之制。因法秀而杜远。景明之禁。虑大乘之将乱。始知祖宗睿圣。防遏处深。履霜坚冰。不可不慎。昔如来阐教。多依山林。今此僧徒。恋着城邑。岂湫隘是经行所宜。浮喧必栖禅之宅。当由利引其心。莫能自止。处者。既失其真。造者。或损其福。乃释氏之糟糠。法中之社鼠。内戒所不容。王典所应弃矣。非但京邑如此。天下州镇僧寺亦然。侵夺细民。广占田宅。有伤慈矜。用长嗟苦。且人心不同。善恶亦异。或有栖心真趣道业清远者。或外假法服。内怀悖德者。如此之徒。宜辨泾渭。若雷同一贯。何以劝善。然睹法赞善。凡人所知。矫俗避嫌。物情同趣。臣。独何为孤议独发诚。以国典一废。追理至难。法网暂失。条纲将乱。是以冒陈愚见。两愿其益。臣闻。设令在於必行立罚。贵能肃物。令而不行。不如无令。罚不能肃。孰与亡罚。顷明诏屡下。而造者更滋。严限骤施。而违犯不息者。岂不以假福托善。幸罪不加人。殉其私吏难。苟刻前制。无追往之事。后旨开自今之恕。悠悠世情。遂忽成法。今宜加以严科。特设重禁。纠其来违。惩其往失。脱不峻检。方垂容借。恐今旨虽明。复如往日。又旨令所断。标榜礼拜之处。悉听不禁。愚以为树榜无常。礼处难验。欲云有造立榜。证公须营之辞。指言尝礼。如此则徒有禁名。实通造路。且徒御已后。断诏四行。而私造之徒。不惧制旨。岂是百官有司。怠於奉法。将由纲漏禁宽。容托有他故耳。如臣愚意。都城之中。虽有标榜。营造粗功。事可改立者。请依先制。在於郭外。任择处便。其地若买得劵证分明者。听其转之。若官地盗作。即令还官。若灵像既成。不可移撤。请依今勅。如旧不禁。悉令坊内行止。不听毁坊开门以妨里内通巷。若被旨者。不在断限。郭内准此商量。其庙像严立。而逼近屠沽。请断旁屠杀。以洁灵居。虽有僧数。而事在可移者。令就闲敞以避隘陋。如今年正月赦后造者。求依僧制。案法科治。若僧不满五十者。共相通容。小就大寺。必令允限。其地卖还。一如上式。自今外州若欲造寺。僧满五十已上。先令本州表列。昭元量审。奏听乃立。若有违犯。悉依前科。州郡已下容而不禁。罪同违旨。庶仰遵先皇不朽之业。俯奉今旨慈悲之令。则绳墨可全。圣道不坠矣。奏可。未几天下丧乱。加以河阴之酷。朝士死者。其家多舍居宅。以施僧尼。京邑第舍。略为寺矣。前日禁令。不复行焉　按任城王澄传。灵太后。锐於缮兴。在京师。则起永宁太上公等佛寺。功费不少。外州各造五级佛图。又数为一切斋会。施物动至万计。百姓疲於土木之功。金银之价。为之踊上。削夺百官事。力费损库藏。澄上表切谏。虽卒不从。常优礼答之　按胡国珍传。国珍女。即灵太后也。国珍。年虽笃老。而雅敬佛法。时事斋洁。自强礼拜。神龟元年四月七日。步从所建佛像。发第至阊阖门。四五里。八日又立观像。晚乃肯坐。劳热增甚。因遂寝疾。十二日薨。肃宗诏。自始薨至七七。皆为设千僧斋。令七人出家。百日设万人斋。二七人出家。
神龟二年。崔光。以皇太后登佛图。又幸嵩高。上表切谏。不从　按魏书肃宗本纪。神龟二年九月庚寅。皇太后幸嵩高山。癸巳还宫　按崔光传。神龟二年八月。灵太后幸永宁寺。躬登九层佛图。光表谏曰。内经宝塔高华。堪室千万。唯盛言香花礼拜。岂有登上之义。独称三宝阶。从上而下。人天交接。两得相见。超世奇绝。莫可而拟。敬恭拜跪。悉在下级。远存瞩眺。周见山河。因其所盼。增发嬉笑。未能级级加虔。步步崇慎。徒使京邑士女。公私凑集。上行下从。理势必然。伏愿息躬亲之劳。广风靡之化。勿践勿履。显固亿龄。九月。灵太后幸嵩高。光上表谏。太后不从。
静皇元象元年。诏。城中新立寺皆毁废。又诏。牧守令长。造寺。以枉法论　按魏书静帝本纪。不载　按释老志。元象元年秋。诏曰。梵境幽元。义归清旷。伽蓝净土。理绝尘嚣。前朝城内先有禁断。自聿来迁邺。率由旧章。而百辟士民。届都之始。城外新城。并皆给宅。旧城中。暂时普借。便拟后须。非为永久。如闻诸人多以二处得地。或舍旧城所借之宅。擅立为寺。知非己有。假此一名。终恐因习滋甚。有亏恒式。宜付有司。精加隐括。且城中旧寺及宅。并有定帐。其新立之徒。悉从毁废。冬又诏。天下牧守令长。悉不听造寺。若违者。不问财之所出。并计所营功庸。悉以枉法论。
兴和二年春。诏。以邺城旧宫。为天平寺　按魏书静帝本纪。不载　按释老志。兴和二年春。诏以邺城旧宫。为天平寺。世宗以来。至武定末。沙门知名者。有慧猛慧辨慧深僧暹道钦僧献道晞僧深慧光慧显法荣道长。并见重於当世。自魏有天下。至於禅让。佛经流通。大集中国。凡有四百一十五部。合一千九百一十九卷。正光以后。天下多虞。王役尤甚。於是所在编民。相与入道。假慕沙门。实避调役。猥滥之极。自中国之有佛法。未之有也。略而计之。僧尼大众。二百万矣。其寺三万有余。流弊不归。一至於此。识者所以叹息也。
武定六年。集名僧於显阳殿。讲说佛经　按魏书静帝本纪。不载　按北齐书杜[弓*丙*弓]传。武定六年四月八日。魏帝。集名僧於显阳殿。讲说佛理。[弓*丙*弓]与吏部尚书杨愔。中书令邢邵。秘书监魏收等。并侍法筵。勅[弓*丙*弓]升师子座。当众敷演。昭元都僧达。及僧道顺。并缁林之英。问难锋至。往复数十番。莫有能屈。帝曰。此贤。若生孔门。则何如也。
(古今图书集成)释教部汇考卷第一

[book_title](古今图书集成)释教部汇考卷第二
北齐
北齐置昭元寺。设大统诸员。以掌佛教　按隋书百官志后。齐昭元寺。掌诸佛教。置大统一人。统一人。都维那三人。亦置功曹。主簿员。以管诸州郡县沙门曹显祖天保二年。诏稠禅师至邺都。建寺居之。帝请受菩萨戒　按北齐书显祖本纪。不载　按佛祖统纪。北齐文宜帝天保二年。诏稠禅师。至邺都。建云门寺以居之。师宴坐一室。未尝送迎。帝至弟子劝之。师曰。宾头卢迎王七步。致王失国。吾德虽不逮。仪相似之。所以不敢自欺。冀致福於帝耳。帝惑左右。以师慢己。欲躬加害。师但出寺二十里。拱立道旁。帝怪问之。师曰。恐血污伽蓝耳。帝即悔谢。谓仆射杨遵彦曰。如此真人。何可谤耶。遂同辇还宫。问曰。弟子前身何人。师曰。曾作罗剎王。今犹好杀。祝盆水使视之。见群剎在后。帝大敬信。请受菩萨戒。永不食肉。尽停五坊鹰犬伤生之具。及境内屠杀。
天保十年。帝如甘露寺禅居深观　按北齐书显祖本纪。天保十年春正月甲寅。帝如辽阳甘露寺。二月丙戌。帝於甘露寺。禅居深观。惟军国大政。奏闻。
世祖大宁二年。夏五月壬午。诏以城南双堂闰位之苑。回造大总持寺。秋八月辛丑。诏以三台宫。为大兴圣寺　按北齐书世祖本纪云云。
后主天统二年。春三月乙巳。太上皇帝诏以三台施兴圣寺　按北齐书后主本纪云云。
天统三年。太上皇诏。悉蠲诸寺杂户。一准平人　按北齐书后主本纪。天统三年秋九月己酉。太上皇帝诏诸寺署所绾杂保户姓高者。天保之初。虽有优勅。权假力用。未免者。今可悉蠲杂户。任属郡县。一准平人。
天统五年。春正月辛亥。诏以金凤等三台未入寺者。施大兴圣寺。夏四月甲子。诏以并州尚书省。为大基圣寺。晋祠为大崇皇寺　按北齐书后主本纪云云幼主承光元年。凿晋阳西山。为大佛像。又起大宝林寺　按北齐书幼主本纪。帝每灾异寇盗水旱亦不贬损。惟诸处设斋。以此为修德。尝凿晋阳西山为大佛像。一夜然油万盆。光照宫内。又为胡昭仪。起大慈寺。未成。改为穆皇后大宝林寺。穷极工巧。运石填泉。劳费亿计。人牛死者。不可胜纪。
隋
高祖开皇四年。建兴善寺。居僧灵藏。勅仆射参起居　按隋书高祖本纪。不载　按佛祖统纪。隋开皇四年。灵藏律师。始与帝为布衣交。及即位。建大兴善寺以居之。勅左右仆射。每旦参问起居。尝陪驾洛州。归之者众。帝手勅曰。弟子是俗人天子。律师是道人天子。有欲离俗者。任师度之。由是度人至数万。有疑之者。帝曰。律师化人为善。朕禁人为恶。意则一也。
仁寿元年夏六月。颁舍利於诸州　按隋书高祖本纪云云。
炀帝大业二年。诏沙门致敬王者。以僧明胆等不从而止　按隋炀帝本纪。不载　按佛祖统纪。大业二年。诏沙门道士。致敬王者。沙门明胆等。抗诏不从。帝诘之。对曰陛下若使准制罢道。则不敢不奉。如知大法可崇。则法服之下。僧无敬俗之典。帝默然而止。
唐
高祖武德七年。傅奕上疏。极诋佛法。帝善之　按唐书高祖本纪。不载　按傅奕传。高祖拜奕太史令。武德七年上疏。极诋浮图法。曰西域之法。无君臣父子。以三涂六道。[日*赫]愚欺庸。追既往之罪。窥将来之福。至有身陷恶逆。狱中礼佛。口诵梵言。以图偷免。且生死寿夭。本诸自然。刑德威福。系之人主。今其徒矫托。皆云由佛。攘天理。窃主权。书曰。惟辟作福。惟辟作威。惟辟玉食。臣有作福作威玉食。害于而家。凶于而国。五帝三王。未有佛法。君明臣忠。年祚长久。至汉明帝。始立胡祠。然惟西域桑门。自传其教。西晋以上。不许中国髡发事胡。至石苻乱华。乃弛厥禁。主庸臣佞。政虐祚短。事佛致然。梁武齐襄。尤足为戒。昔褒姒一女。营惑幽王。能亡其国。况今僧尼十万。刻绘泥像。以惑天下。有不亡乎。陛下以十万之众。自相夫妇。十年滋产。十年教训。兵农两足。利可胜既邪。昔高齐章仇子他言。僧尼塔庙。外见毁宰臣。内见嫉妃嫱。阳谗隐谤。卒死都市。周武帝入齐。封宠其墓。臣窃贤之。又上十二论。言益痛切。帝下奕议。有司唯道源佐其请。中书令萧瑀曰。佛圣人也。非圣人者无法。请诛之。奕曰。礼始事亲。终事君。而佛逃父出家。以匹夫抗天子。以继体悖所亲。瑀非出空桑。乃尊其言。盖所谓非孝者无亲。瑀不答但合爪曰。地狱正为是人设矣。帝善奕对。未及行。会传位止。太宗即位。常问奕。卿拒佛法奈何。奕曰。佛西胡黠人尔。欺訹夷狄以自神。至入中国。而孅儿幻夫。摸象庄老以文饰之。有害国家。而无补百姓也。帝异之。
太宗贞观十六年。幸弘福寺。为穆太后追福　按唐书太宗本纪。不载　按佛祖统纪。贞观十六年。上幸弘福寺。为穆太后追福。自制疏称皇帝菩萨戒弟子。谓寺主道懿曰。朕顷以老子是朕先宗。故令居释氏先。卿等能无憾乎。对曰。陛下尊祖宗。降成式。讵敢有怨。上曰。佛老尊卑。通人自鉴。岂一时在上。即以为胜朕宗自柱下。故先老子。凡有功德。佥向释门。往日所在战场。皆立佛寺。太原旧第。亦以奉佛。初未尝创立道观。存心若此。卿等应知。
贞观十九年。沙门元奘等。自西域归京师。诏於弘福寺。翻译诸经　按唐书太宗本纪。不载　按旧唐书方技传。僧元奘。姓陈氏。大业末。出家博涉经论。尝谓翻译者。多有讹谬。故就西域。广求异本。以参验之。贞观初。随商人往游西域。元奘既辩博出群。所在必为讲释论难。番人远近咸尊服之。在西域十七年。经百余国。悉解其国之语。仍采其山川谣俗土地所有。撰西域记十二卷。贞观十九年。归至京师。太宗见之大悦。与谈论。於是诏将梵本六百五十七部。於弘福寺翻译。仍勅右仆射房元龄。太子左庶子许敬宗。广召硕学沙门五十余人。相助整比。
贞观二十二年。勅有司写元奘新译佛经。御制序文。颁赐九道总管　按唐书太宗本纪。不载　按佛祖统纪。贞观二十二年。上幸坊州玉华宫。召奘法师。既至。上曰。朕在京苦热。故就此山泉石之凉。忆见法师。故遣相屈。此日所翻何经。奘曰。近译弥勒瑜伽师地论。帝宣论亲览。谓侍臣曰。佛教广大。犹瞻天瞰海。莫极高深。九流典籍。犹汀滢方溟渤耳。世言三教齐致者。此妄谈也。因勅有司。写新译经论。颁赐九道总管御制大唐三藏圣教序。以冠其首。诏皇太子。撰菩萨藏经后序。上自是平章法义。不辍於口。敬侍法师。亲於家人。
高宗永徽二年。九月癸巳。废玉华宫。以为佛寺　按唐书高宗本纪。不载　按旧唐书高宗本纪云云。
显庆元年。诏左仆射于志宁等。润色元奘所定之经。御安福门。观元奘迎御制慈恩寺碑文。诏皇子於奘师寺。授归戒　按唐书高宗本纪。不载　按旧唐书高宗本纪。元年夏四月戊申。御安福门。观僧元奘。迎御制拜书慈恩寺碑文。导从以天竺法仪。其徒甚盛　按方技传。高宗东宫。为文德太后追福。造慈恩寺。及翻经院。内出大幡。勅九部乐。及京城诸寺幡盖众伎。送元奘及所翻经像。诸高僧等入住慈恩寺。显庆元年。高宗又令左仆射于志宁。侍中许敬宗。中书令来济。李义府。杜正伦。黄门侍郎薛元超。共润色元奘所定之经。国子博士范义頵。太子洗马郭瑜。弘文馆学士高若思等。助加翻译。成七十五部上之。后以京城人众。竞来礼谒。元奘乃奏请逐静翻译。勅移於宣君山故玉华宫六年。卒时年五十六。归葬於白鹿原。士女送葬者数万人　按佛祖统纪。元年十一。月武皇后生皇子。神光满室。赐名佛光王。踰月诏於奘法师寺。出家落发。授归戒。
龙朔元年。幸天宫寺。度僧二十人　按唐书高宗本纪。不载　按旧唐书高宗本纪。龙朔元年九月。幸天宫寺。是高祖潜龙时旧宅。上周历殿宇。感怆久之。度僧二十人。
中宗嗣圣六年(即太后永昌元年)。五月己巳。白马寺僧薛怀义。为新平道行军总管。以系突厥　按唐书武后本纪云云。
嗣圣七年(即太后天授元年)。颁大云经於天下。令诸州各置大云寺　按唐书武后本纪。天授元年七月。颁大云经於天下　按旧唐书武后本纪。有沙门十人。伪撰大云经。表上之。盛言神皇受命之事。制颁於天下。令诸州各置大云寺。总度僧千人。
嗣圣十七年(即太后久视元年)。敛天下僧钱为佛祠大像。以张廷珪谏罢役　按唐书武后本纪。久视元年八月庚申。敛天下僧钱作大像　按张廷珪传。武后税天下浮屠钱。营佛祠於白司马坂。作大像。廷珪谏以为。倾四海之财。殚万民之力。穷山之木为塔。极冶之金为象。然犹有为之法。不足高也。填塞涧穴。覆压虫蚁。且巨亿计工员穷窭。驱役为劳。饥渴所致。疾疹方作。又僧尼乞丐自赡。而州县督输。星火迫切。鬻卖以充。非浮屠所谓随喜者。今天下虚竭。苍生雕弊。谓宣先边境实府库。养人力。后善之。召见长生殿。赏慰良厚。因是罢役。
景龙□年。盛兴佛寺　按唐书中宗本纪。不载　按辛替否传。景龙中。盛兴佛寺。公私疲匮。替否上疏曰。今疆场危骇。仓廪空虚。卒输不充。士赏不及。而大建寺宇。广造第宅。伐木空山。不给栋梁。运土满路。不充墙壁。所谓佛者。清净慈悲。体道以济物。不欲利以损人。不荣身以害教。今三时之月。掘山穿地。损命也。殚府虚帑。损人也。广殿长廊。荣身也。损命则不慈悲。损人则不爱物。荣身则不清净。宁佛者之心乎。昔夏为天子。二十余世。而商受之。商二十余世。而周受之。周三十余世。而汉受之。由汉而后。岁代可知已。咸有道之长。无道之短。岂穷金玉修塔庙。享久长之祚乎。臣以为减雕琢之费。以赒不足。是有佛之德。息穿掘之苦。以全昆虫。是有佛之仁。罢营构之直。以给边垂。是有汤武之功。回不急之禄。以购廉清。是有唐虞之治。陛下缓其所急。急其所缓。亲未来。疏见在。失真实。冀虚无。重俗人之所为。而轻天子之业。臣窃痛之。今出财依势。避役亡命。类度为沙门。其未度者。穷民善人耳。拔亲树知。岂离朋党。畜妻养孥。非无私爱。是致人毁道。非广道求人也。陛下常欲填池堑。捐苑囿。以赈贫人。今天下之寺无数。一寺当陛下一宫壮丽。用度尚或过之。十分天下之财。而佛有七八。陛下何有之矣。虽役不食之人。不衣之士。犹尚不给。况必待天生地养。威动雨润。而后得之乎。臣闻国无九年之储。曰非其国。今计仓廪。度府库。百僚共给。万事用度。臣恐不能卒岁。假如兵旱相乘。则沙门不能擐甲冑。寺塔不足禳饥馑矣。帝不省。
睿宗先天元年。西天沙门婆罗。请然灯供佛。帝临观灯轮　按唐书睿宗本纪。不载　按佛祖统纪。睿宗先天元年。西天沙门婆罗。请然灯供佛。帝御延熹门。临观灯轮。高二十丈。点金银灯五百盏。望之若华树元宗开元二年。诏检责天下僧尼　按唐书元宗本纪。不载　按姚崇传。元宗时。崇封梁国公。迁紫微令。中宗时。近戚奏度僧尼。温户强丁。因避赋役。至是崇建言。佛不在外。悟之於心。行事利益。使苍生安稳。是谓佛理。乌用奸人。以汩真教。帝善之。诏天下汰僧。伪滥发而农者二万余人　按旧唐书。元宗本纪。开元二年春正月丙寅。紫微令姚崇上言。请检责天下僧尼。以伪滥还俗者。二万余人。
肃宗至德元载。诏沙门。讽颂祈福　按唐书肃宗本纪。不载　按佛祖统纪。肃宗至德元载。帝在灵武。以军需不足。宰相裴冕请鬻僧道度牒。谓之香水钱。时宼难方盛。或劝帝宣凭佛佑。诏沙门百人。入行宫朝夕讽呗。帝一夕梦沙门身金色。诵宝胜如来。以问左右。或对曰。贺兰白草谷。有新罗僧无漏。常诵此名。召见行在。既而不空至。遂并留之。托以祈福。
上元二年。皇后以帝不康。刺血写佛经。百僚复於佛寺。斋僧　按唐书肃宗本纪。不载　按旧唐书肃宗本纪。上元二年正月甲午。上不康。皇后张氏。刺血写佛经。九月上不康。百僚於佛寺斋僧。
□□□年。以南阳为国师　按唐书肃宗本纪。不载　按学佛老训。唐肃宗。志慕禅宗。礼南阳。为国师。晨夕问道。
代宗永泰元年九月。命百官。观浮图像於光顺门。复勅於资圣西明二寺。讲仁王佛经。闰十月。敛民赀。作浮图供　按唐书代宗本纪。永泰元年九月庚寅。命百官观浮图像於光顺门。闰十月癸丑。敛民赀。作浮图供　按王缙传。缙素奉佛。不茹荤食肉。晚节亢谨。妻死以道政里第。为佛祠。诸道节度观察使来朝。必邀至其所。讽令出财佐营作。初代宗喜祠祀。而未重浮屠法。每从容问所以然。缙与元载盛陈福业报应。帝意向之由。是禁中祀佛。讽呗斋熏。号内道场。引内沙门日百余。馔供珍滋。出入乘廐马。度支具廪给。或夷狄入宼。必合众沙门诵护国仁王经为禳厌。幸其去则横加锡与。不知纪极。胡人官至卿监封国公者。着籍禁省。势倾公王。群居赖宠。更相陵夺。凡京畿上田美产。多归浮屠。虽藏奸宿乱。踵相逮。而帝终不悟。诏天下官司。不得棰辱僧尼。初五台山祠铸铜为瓦。金涂之。费亿万计。缙给中书符。遣浮屠数十辈。行州县。敛丐赀货。缙为上言国家庆祚灵长。福报所冯。虽时多难。无足道者。禄山思明。毒乱文煽。而皆有子祸。仆固怀恩。临乱而踣。西戎内宼。未及击輙去。非人事也。故帝信愈笃。七月望日。宫中造盂兰盆。缀饰镠琲。设高祖以下七圣位。幡节衣冠皆具。各以帝号识其幡。自禁内分诣道佛祠。铙吹鼓舞。奔走相属。是日立仗。百官班光顺门。奉迎导从。岁以为常。群臣承风。皆言生死报应。故人事置而不修。大历政刑。日以堙陵。由缙与元载杜鸿渐倡之也　按旧唐书代宗本纪。永泰元年九月。内出仁王佛经两舆。付资圣西明二佛寺。置百尺高座讲之。及奴虏宼逼京畿。方罢讲。冬十月己未。复讲仁王佛经於资圣寺。
大历三年。诏杭州僧惠崇。内赐紫袈裟　按唐书代宗本纪。不载　按代宗实录云云。
大历四年。帝建道场。惑佛光现　按唐书代宗本纪。不载　按佛祖统纪。代宗大历四年。帝於大明宫。建道场。感佛光现。诸王公主。近侍诸臣。并睹光相。自子夜至鸡鸣。宰相裴冕上表称贺。
大历九年。勅建七级浮图於牛首山　按唐书代宗本纪。不载　按佛祖统纪。大历九年。帝梦建康牛首山。辟支佛来见。勅太子詹事古侁。於山中。建七级浮图。
□□□年。诏僧徒入内道场。礼万佛山　按唐书代宗本纪。不载　按杜阳杂编。代宗崇奉释氏。每舂百品香。和银粉以涂佛室。遇新罗国献五彩氍毹。制度巧丽。亦冠绝一时。每方寸之内。即有歌舞伎乐列国山川之象。忽微风入室。其上复有蜂蝶动摇燕雀飞舞。俯而视之。莫辨真假。又献万佛山可高一丈。因置山於佛室。以氍毹藉其地焉。万佛山则雕沉檀。珠玉以成之。其佛之形大者或逾寸。小者七八分。其佛之首。有如黍米者。有如半菽者。其眉目口耳。螺髻毫相。无不悉具。而更镂金玉水精为幡盖。流苏庵罗薝卜等树构百瑶。为楼阁台殿其。状虽微。而势若飞动。又前有行道僧徒。不啻千数。下有紫金钟。径阔三寸。上以龟口衔之。每击其钟。则行道之僧。礼首至地。其中隐隐。谓之梵音。盖关戾在乎钟也。其山虽以万佛为名。其数则不可胜纪。上因置九光扇於岩巘间。四月八日。召两众僧徒。入内道场。礼万佛山。是时观者叹非人工。及睹九色光於殿中。咸谓之佛光。即九光扇也。由是。上令三藏僧不空。念天竺密语千口而退。
德宗建中元年。秋七月丁丑。罢内出盂兰盆。不命僧为内道场　按唐书德宗本纪。不载　按旧唐书德宗本纪云云。
兴元元年。迎法照法师。入禁中。教宫人念佛及五会　按唐书德宗本纪。不载　按佛祖统纪。德宗兴元元年。法照法师。於并州。行五会教人念佛。帝於中宫。常闻东北方有念佛声。遣使寻至太原。果见师劝化之盛。乃迎入禁中。教宫人念佛亦及五会。
贞元三年。宇文炫奏。以乡落废寺。为学舍材。勅以侵毁三宝罪之　按唐书德宗本纪。不载　按佛祖统纪。贞元三年。京兆尹宇文炫奏。乞以乡落废寺。为学舍材。勅曰。奉佛之宫。转为儒馆。此侵毁三宝之渐。罪在不宥。炫惭惧。即日自解归。
贞元六年。诏送佛骨。还无忧王寺　按唐书德宗本纪。不载　按旧唐书德宗本纪。贞元六年二月。岐州无忧王寺。有佛指骨寸余。先取来禁中供养。乙亥诏送还本寺。
贞元十三年。以霍仙鸣病。令於诸寺斋僧　按唐书德宗本纪。不载　按旧唐书德宗本纪。贞元十三年秋七月己丑右神策中尉霍仙鸣病。赐马十匹。令於诸寺斋僧。
宪宗元和六年。敕孟简等。翻译观音经　按唐书宪宗本纪。不载　按旧唐书宪宗本纪。元和六年春正月。敕谏议大夫孟简。给事中刘伯刍。工部侍郎归登。右补阙萧俛等。於丰泉寺。翻译大乘本生心地观音经。
元和十三年。十二月庚戌。迎佛骨於凤翔　按唐书宪宗本纪云云。
元和十四年。迎佛骨。至京师　按唐书宪宗本纪。不载　按韩愈传。愈迁刑部侍郎时。宪宗遣使者往凤翔迎佛骨。入禁中三日。乃送佛祠。王公士人。奔走膜呗。至为夷法。灼体肤。委珍贝。腾香系路。愈闻恶之。乃上表曰。佛者夷狄之一法耳。自后汉时。始入中国。上古未尝有也。昔黄帝在位百年。年百一十岁。少昊在位八十年。年百岁。颛顼在位七十九年。年九十岁。帝喾在位七十年。年百五岁。尧在位九十八年。年百一十八岁。帝舜在位及禹年。皆百岁。此时天下太平。百姓安乐寿考。然而中国未有佛也。其后汤亦年百岁。汤孙太戍在位七十五年。武丁在位五十年。书史不言其寿。推其年数。盖不减百岁。周文王年九十七岁。武王年九十三岁。穆王在位百年。此时佛法亦未至中国。非因事佛而致然也。汉明帝时始有佛法。明帝在位才十八年。其后乱亡相继。运祚不长。宋齐梁陈元魏以下。事佛渐谨。年代尤促。惟梁武帝在位四十八年。前后三舍身施佛。宗庙祭不用牲牢。昼日一食。止於菜果。后为侯景所逼。饿死台城。国亦寻灭。事佛求福。乃更得祸。由此观之。佛不足信。亦可知矣。高祖始受隋禅则议除之。当时群臣识见不远。不能深究先王之道。古今之宣。推阐圣明以救斯弊。其事遂止。臣常恨焉。伏惟睿圣文武皇帝陛下。神圣英武。数千百年以来。未有伦比。即位之初。即不许度人为僧尼道士。又不许别立寺观。臣当时以为。高祖之志。必行於陛下。今纵未能即行。岂可恣之令盛也。今陛下令群僧迎佛骨於凤翔。御楼以观。舁入大内。又令诸寺递加供养。臣虽至愚。必知陛下不惑於佛作此崇奉以祈福祥也。直以丰年之乐。徇人之心。为京都士庶。说诡异之观。戏玩之具耳。安有圣明若此。而肯信此等事哉。然百姓愚冥。易惑难晓。苟见陛下如此。将谓真心信佛。皆云天子大圣。犹一心信向。百姓微贱。於佛岂合更惜身命。以至灼顶燔指十百为群。解衣散钱自朝至暮。转相仿效。惟恐后时。老幼奔波。弃其生业。若不即加禁遏。更历诸寺。必有断臂脔身。以为供养者。伤风败俗。传笑四方。非细事也。佛本夷狄之人。与中国言语不通。衣服殊制。口不道先王之法言。身不服先王之法服。不知君臣之义。父子之情。假如其身尚在。奉其国命。来朝京师。陛下容而接之。不过宣政一见。礼宾一设。赐衣一袭。卫而出之於境。不令贰於众也。况其身死已久。枯朽之骨。凶秽之余。岂宜以入宫禁。孔子曰。敬鬼神而达之。古之诸侯。吊於其国。必令巫祝。先以桃茢。祓除不祥。然后进吊。今无故取朽秽之物。亲临观之。巫祝不先。桃茢不用。群臣不言其非。御史不举其失。臣实耻之。乞以此骨。付之水火。永绝根本。断天下之疑。绝前代之惑。使天下之人。知大圣人之所作为。出於寻常万万也。佛如有灵。能作祸崇。凡有殃咎。宜加臣身。上天鉴临。臣不怨悔。表入。帝大怒。持示宰相。将抵以死。裴度崔群曰。愈言讦牾。罪之诚宜。然非内怀至忠。安能及此。愿少宽假。以来谏争。帝曰。愈言我奉佛太过。犹可容。至谓东汉奉佛。以后天子。咸夭促。言何乖剌邪。愈人臣狂妄敢尔。固不可赦。於是中外骇惧。虽戚里诸贵。亦为愈言。乃贬潮州刺史　按旧唐书宪宗本纪。元和十四年春正月丁亥。迎凤翔法门寺佛骨。至京师。留禁中三日。乃送诸寺。王公士庶。奔走舍施。如不及。刊部侍郎韩愈。上疏极陈其弊。癸巳贬愈为潮州刺史。
元和十五年。穆宗即位。幸安国寺。观盂兰盆。又盛饰诸佛寺　按唐书穆宗本纪。不载　按旧唐书穆宗本纪。元和十五年正月丙午。帝即位。七月乙卯。上幸安国寺观盂兰盆。壬戌盛饰安国慈恩千福开业章敬等寺。纵吐蕃使者观之。
穆宗长庆元年。刘总奏请为僧以私第为佛寺。诏赐寺额及僧衣。又赐号大觉　按唐书穆宗本纪。不载　按旧唐书穆宗本纪。长庆元年二月己卯。幽州节度使刘总奏。请去位落发为僧。三月甲子。刘总请以私第为佛寺。乃遣中使赐寺额曰报恩。幽州奏刘总坚请为僧。又赐以僧衣。赐号大觉总是夜遁去幽州。人不知所之。夏四月庚午。易定奏。刘总已为僧。三月二十七日。卒於当道界。赠太尉。长庆二年。幸善因寺。施僧钱百万。又命景王。待从皇太后幸石瓮寺　按唐书穆宗本纪。不载　按旧唐书穆宗本纪。长庆二年十月己卯。上由复道。幸咸阳。止於善因佛寺。施僧钱百万。十一月庚午命景王。率禁军五百骑。侍从皇太后。幸华清官。又幸石瓮寺。癸酉上幸华清宫。迎太后。即日驰迁太后翌日方还。十二月己未。两军容内司公主戚属之家。并以上疾痊平。诣寺为僧斋。
长庆三年。赐僧绢二百匹。又赐五百匹　按唐书穆宗本纪。不载　按旧唐书穆宗本纪。长庆三年八月。上由复道幸兴庆宫。至通化门。赐持孟僧。绢二百匹。十一月上御通化门。观作毗沙门神。因赐绢五百匹。
长庆四年。敬宗即位。徐泗王智兴。请置僧尼戒坛　按唐书敬宗本纪。不载　按旧唐书敬宗本纪。长庆四年。正月癸酉。皇太子即位。十二月乙未。徐泗王智兴请置僧尼戒坛。浙西观察使李德裕奏状。论其奸幸时自宪宗朝。有勅禁私度戒坛。智兴冒禁陈请。盖缘久不兴置。由是天下沙门。奔走如不及。智兴邀其厚利。由是致富。时议丑之。
敬宗宝历二二年。以殷侑违制。请置僧尼戒坛。勅罚俸料　按唐书敬宗本纪。不载　按旧唐书敬宗本纪。宝历二年三月辛未。江西观察使殷侑。请於洪州宝历寺。置僧尼戒坛。敕。殷侑故违制令。坛置戒坛。罚一季俸料。
文宗太和三年。沈传师请为僧尼起戒坛。诏罚一月俸料　按唐书文宗本纪。不载　按旧唐书文宗本纪。太和三年十月己酉。江西沈传师奏。皇帝诞月。请为僧尼起方等戒坛。诏曰。不度僧尼。累有敕命。传师忝为藩守。合奉诏条。诱致愚妄。庸非礼道。宜罚一月俸料。
太和九年。诏不得度人为僧尼。以李训言。罢内道场出灵像。寻复之　按唐书文宗本纪。不载　按旧唐书文宗本纪。太和九年。秋七月丁巳。诏不得度人为僧尼　按佛祖统纪太和九年四月。翰林学士李训。请罢长生殿内道场沙汰僧尼伪滥者。是日出大内灵像。夜大风。含元殿四鸱吻皆震坠。拔殿前树者三。坏金吾仗馆舍。内外楼观。城门数十所。光化门西城俱坏。士民震恐。帝以训所请忤天意。亟下勅停前沙汰。复立大内仪像风始息。
开成二年。诏庆成节。勿广置斋筵。大集僧众　按唐书文宗本纪。不载　按旧唐书文宗本纪。开成二年八月甲申。诏曰庆成节。朕之生辰。天下锡宴。庶同欢泰。不欲屠宰。用表好生。非是信尚空门。将希无妄之福。恐中外臣庶。不谕朕怀。广置斋筵。大集僧众。非独凋耗物力。兼恐致惑生灵。自今宴会蔬食。任陈酺醢。永为常例。
武宗会昌元年。废浮屠法　按唐书武宗本纪。不载　按食货志。武宗即位。废浮屠法。天下毁寺四千六百。招提兰若四万。籍僧尼为民二千六万五千人。奴婢十五万人。田数千万顷。大秦穆护祆二千余人。上都东都每街留寺二。每寺僧三十人。诸道留僧以三等。不过二十人。腴曰鬻钱送户部中下田给寺家。奴婢。丁壮者为两税户人十亩。以僧尼既尽。两京悲田养病坊。给寺田十顷。诸州七顷。主以蓍寿。
会昌三年。诏回纥破灭。令在京外宅及东都修功德　按唐书武宗本纪。不载　按旧唐书武宗本纪。会昌三年二月。诏回纥既以破灭。应在京外宅及东都修功德。其回纥及摩尼寺庄宅钱物等。并委功德使。以御史台及京兆府。各差官点检收抽。不得容诸色人影占。如犯者。并处极法。钱物纳官。摩尼寺僧。委中书门下。条疏闻奏。
会昌四年。勅断屠出於释氏。正月及三元日宣各断三日。列圣忌断一日。余不禁　按唐书武宗本纪。不载　按旧唐书武宗本纪。会昌四年春正月。敕斋月断屠。出於释氏。国家创业。犹近梁隋。卿相大臣。或沿兹弊。鼓刀者既获厚利。纠察者潜受请求。正月以万物生植之初。宣断三日。列圣忌断一日。仍准开元二十二年敕。三元日各断三日。余月不禁。时帝志学神仙。师赵归真。归真乘宠。每对排毁释氏。言非中国之教。蠧耗生灵。尽宣除去。帝颇信之。
会昌五年。八月壬午。大毁佛寺。复僧尼为民。按唐书武宗本纪云云　按旧唐书武宗本纪。会昌五年。道士赵归真特承恩礼。遂举罗浮道士邓元起有长年之术。帝遣中使迎之。由是与衡山道士刘元靖及归真胶固排毁释氏。而折寺之请行焉。夏四月敕祠部。捡括天下寺及僧尼人数。凡大寺四千六百。兰若四万。僧尼二十六万五百。秋七月庚子。敕并省天下佛寺。中书门下条疏闻奏。据令式。诸上州国忌日。官吏行香於寺。其上州望各留寺一所。有列圣尊容。便令移於寺内。其下州寺并废。其上都东都两街。请留十寺。寺僧十人。勅曰上州各留寺。工作精妙者留之。如破落亦宣废毁。其合行香日。官吏宣於道观。其上都下都。每街留寺两所。寺留僧三十人。上都左街留慈恩荐福。右街留西明庄严。中书又奏。天下废寺铜像钟磬。委盐铁使铸钱。其铁像委本州。铸为农器。金银鍮石等像。销付度支。衣冠士庶之家。所有金银铜铁之像。勅出后限一月纳官。如违委盐铁使。依禁铜法处分。其土木石等像。合留寺内依旧。又奏僧尼不合隶祠部。请隶鸿胪寺。其大秦穆护祆等祠。释教既已厘革。邪法不可独存。其人并勒还俗。递归本贯。充税户。如外国人。送还本处。收管。八月制。朕闻三代已前。未尝言佛。汉魏之后。像教寖兴。是由季时。传此异俗。因缘染习。蔓衍滋多。以至於蠧耗国风。而渐不觉诱惑人意。而众益迷泪於九州山原。两京城阙。僧徒日广。佛寺日崇。劳人力於土木之工。夺人利於金宝之饰。遣君亲於师资之际。违配偶於戒律之间。坏法害人。无逾此道。且一夫不田。有受其饥者。一妇不蚕。有受其寒者。今天下僧尼。不可胜数。皆待农而食。待蚕而衣。寺宇招提。莫知纪极。皆云构藻饰。僭拟宫居。晋宋齐梁物力凋瘵。风俗浇诈。莫不由是而致也。况我高祖太宗。以武定祸乱。以文理华夏。执此二柄。是以经邦。岂可以区区西方之教。与我抗衡哉。贞观开元。亦常厘革。刬除不尽。流衍转滋。朕博览前言。旁求舆议。弊之可革。断在不疑。而中外诚臣。恊予至意。条疏至当。宜在必行。惩千古之蠧源。成百王之典法。济人利众。予何让焉。其天下所折寺四千六百余所。还俗僧尼二十六万五百人。收充两税户。折招提兰若四万余所。收膏腴上田数千万顷。收奴婢为两税户十五万人隶僧尼属。主客显明。外国之教勒大秦穆护祓二千余人还俗。不杂中华之风。於戏前古未行。似将有待。及今尽去。岂谓无时。驱游惰不业之徒。已踰十万。废丹雘无用之室。何啻亿千。自此清净训人。慕无为之理。简易齐政。成一俗之功。将使六合黔黎。同归皇化。尚以革弊之始。日用不知。下制明廷。宣体予意。十一月甲辰。勅悲田养病坊。缘僧尼还俗。无人主持。恐残疾无以取给。两京量给寺田赈济。诸州府七顷至十顷。各於本管。选耆寿一人勾当。以充粥料。
会昌六年。宣宗即位。勅上都两街。旧留四寺外。更添置八所　按唐书宣宗本纪。不载　按旧唐书宣宗本纪。会昌六年三月帝即位。五月左右街功德使奏。准今月五日赦书节文。上都两街旧留四寺外。更添置八所。两所依旧名兴福寺保寿寺。六所请改旧名。宝应寺改为资圣寺。青龙寺改为护国寺。菩提寺改为保唐寺。清禅寺改为安国寺。法云尼寺改为唐安寺。崇敬尼寺改为唐昌寺。右街添置八所。西明寺改为福寿寺。庄严寺改为圣寿寺。旧留寺二所。旧名千福寺改为兴元寺。化度寺改为崇福寺。永泰寺改为万寿寺。温国寺改为崇圣寺。经行寺改为龙兴寺。奉恩寺改为兴福寺。勅旨依奏。诛道士刘元靖等十二人。以其说惑武宗。排毁释氏故也。
宣宗大中元年。闰三月。大复佛寺　按唐书宣宗本纪云云　按旧唐书宣宗本纪。大中元年闰三月敕。会昌季年。并省寺宇。虽云异方之教。无损致理之源。中国之人。久行其道。厘革过当。事体未弘。其灵山胜境。天下州府。应会昌五年四月所废寺宇。有宿旧名僧。复能修创。一任住持。所司不得禁止。
懿宗咸通□年。令沙门入禁中为祷祠事　按唐书懿宗本纪。不载　按萧仿传。仿咸通初。为左散骑常侍。懿宗怠政事。喜佛道。引桑门。入禁中。为祷祠事。数幸佛庐。广施予。仿谏以为。天竺法。割爱取灭。非帝王所尚慕。今笔梵言。口佛音。不若惩谬赏滥罚。振殃祈福。况佛者可以悟取。不可以相求。帝虽昏纵。犹嘉叹其言。
咸通五年。裴坥以兴佛寺。上疏切谏。优诏答之　按唐书懿宗本纪。不载　按旧唐书懿宗本纪。咸通五年春正月。谏议大夫裴坦上疏。论天下征兵。财赋方匮。不宣。过兴佛寺。以困国力。优诏答之。
咸通十二年五月。上幸安国寺。赐讲经僧沉香高座　按唐书懿宗本纪。不载　按旧唐书懿宗本纪云云　按杜阳杂编。上敬天竺教。十二年冬制二高座。赐新安国寺。一为讲座。一曰唱经座。各高二丈。砑沉檀为骨。以漆涂之。镂金银为龙凤花木之形。徧覆其上。又置小方座。前陈经案。次设香盆。四隅立金颕伽高三丈。磴道栏槛。无不悉具。前绣锦襜褥。精巧奇绝。冠於一时。即设万人斋。勅大德僧撤首为讲论。上创修安国寺。台殿廊宇。制度宏丽。就中三间华饰秘邃。天下称之为最。工人以夜继日而成之。上亲幸赏劳。观者如堵。降诞日於宫中结彩为寺。赐升朝官以下锦袍。李可及尝教数人。作四方菩萨蛮队。
咸通十四年三月。迎佛骨於凤翔　按唐书懿宗本纪云云　按旧唐书懿宗本纪。咸通十四年三月庚午。诏两街僧於凤翔法门寺。迎佛骨。四月八日佛骨至京。自开远门。达安福门。彩棚夹道。念佛之音震地。上登安福门。迎礼之。迎入内道场三日。出於京城诸寺。士女云合。威仪盛饰。古无其比。制曰。朕以寡德缵承鸿业。十有四年。顷属宼猖狂王师未息。朕忧勤在位。爱育生灵。遂乃尊崇释教至重元门。迎请真身。为万姓祈福。今观睹之众。隘塞路岐。载念狴牢。寝兴在虑。嗟我黎人。陷於刑辟况渐当暑毒。系於缧绁。或积幽凝滞。有伤和气。或关连追扰。有妨农务京畿及天下州府县。禁囚徒。除十恶忤逆故意杀人。官典犯赃。合造毒药。放火持杖。开发坟墓外余罪。轻重节级。递减一等。其京城军镇。限两日内疏理。讫闻奏。天下州府。勅到三日内。疏理闻奏　按杜阳杂编。十四年春。诏大德僧数十辈。於凤翔法门寺。迎佛骨。百官上疏谏。有言宪宗故事者。上曰。但生得见。殁而无恨也。遂以金银为宝剎。以珠玉为宝帐。香舁仍用孔雀氄毛饰。其宝剎小者高一丈。大者二丈。刻香檀为飞帘花槛瓦木阶砌之类。其上徧以金银覆之。舁一剎则用夫数百。其宝帐香舁。不可胜纪。工巧辉焕。与日争丽。又悉珊瑚玛瑙珍珠瑟瑟缀为幡幢。计用杂珍宝。不啻百斛。其剪彩为幡为伞。约以万队。四月八日。佛骨入长安。自开远门安福楼。夹道佛声震地。士女瞻礼。僧徒道从。上御安福寺。亲自顶礼。泣下沾臆。即召两街供奉僧。赐金帛各有差。仍京师耆老元和迎真体者。悉赐银椀锦彩。长安豪家。竞饰车服。驾肩弥路。四方挈老扶幼。来观者。莫不疏素以待恩福。时有军卒。断左臂於佛前。以手执之。一步一礼。血流洒地。至肘行膝步。啮指截发。不可算数。又有僧以芟覆顶上。谓之炼顶。火发痛作。即掉其首。呼叫坊市。少年擒之。不令动摇。而痛不可忍。乃号哭卧於道上。头顶焦烂。举止窘迫。凡见者无不大哂焉。上迎佛骨。入内道场。即设金花帐。温清床。龙鳞之席。凤毛之褥。焚玉髓之香。荐琼膏之乳。皆九年诃陵国所贡献也。初迎佛骨。有诏令京城及畿甸。於路傍垒土为香剎。高或一二丈。迨八九尺。悉以金翠饰之。京城之内。约及万数。时妖言香剎摇动。有佛光庆云现路衢。说者送相为异。又坊市豪家。相为无遮斋大会。通衢间结彩为楼阁台殿。或水银以为池。金玉以为树。竞聚僧徒广设佛像。吹螺击钹。灯烛相继。又令小儿玉带金额白脚。呵唱於其间。恣为嬉戏。又结锦绣为小车舆。以载歌舞。如是。充於辇毂之下。而延寿里特为繁华之最。是岁秋七月。天子宴驾公主薨而上崩同昌之号明矣。
僖宗□□□年。诏归佛骨於法门　按唐书僖宗本纪。不载　按杜阳杂编。僖宗皇帝即位。诏归佛骨於法门。其道从威仪。十无其一。具体而已。然京城耆耋士女。争为送别。执手相谓曰。六十年一度迎真身不知再见复在何时。即伏首於前。呜咽流涕。所在香剎诏悉铲除。近甸百无一二焉。
(古今图书集成)释教部汇考卷第二

[book_title](古今图书集成)释教部汇考卷第三
后梁
太祖开平元年。勅僧尼改属祠部。泉州沙门智宣。往西竺求经。回诣阙。进辟支佛骨。贝叶梵经　按五代史梁太祖本纪。不载　按佛祖统纪云云。
开平三年。大明节。勅百官。诣寺行香祝寿　按五代史梁太祖本纪。不载　按佛祖统纪云云。
末帝贞明元年。东塔院沙门归序。进经论会要。诏编入大藏。赐演教大师　按五代史梁末帝本纪。不载　按佛祖统纪云云。
龙德元年。春三月丁亥。朔禁私度僧尼　按五代史梁末帝本纪云云　按佛祖统纪。元年勅天下。毋得私度僧尼。愿出家者入京城。比试经业。
后唐
庄宗同光元年。勅设千僧斋　按五代史唐庄宗本纪。不载　按佛祖统纪。同光元年诞节。勅僧录。慧江。道士程紫霄。入内殿谈论。设千僧斋。
同光二年。敕僧慧然。入内殿。咨问禅法　按五代史唐庄宗本纪。不载　按佛祖统纪。同光二年勅三圣慧然禅师。入内殿。咨问禅法。上曰。朕下大梁。收得一颗无价宝珠。未有人酬价。然曰。请陛下宝看。上以手舒幞头角。然曰。帝王之宝。谁敢酬价。帝说。然亡。敕谥广济大师通寂之塔。
同光三年。骑将史银枪乞出家。赐号无学大师　按五代史唐庄宗本纪。不载　按佛祖统纪同光三年。骑将史银枪有战功。随驾入洛。忽悟禅道。乞出家名契澄。赐号无学大师。以其居为立德院。
后晋
高祖天福四年。勅国忌行香饭僧为定式。又勅以僧可洪大藏经音义。入大藏　按五代史晋高祖本纪。不载　按西溪丛语。行香起於后魏。及江左齐梁间。每然香熏手。或以香末散行。谓之行香。唐初因之。文宗朝省　奏设斋行香。事无经据。乃罢。宣宗复释教。行其仪。朱梁开国大明节。百官行香祝寿。石晋天福中　正固奏国忌行香。宰臣跪炉。百官立班。仍饭僧人。即为定式。国朝至今因之　按佛祖统纪。天褔四年。勅国忌宰臣百僚。诣寺行食饭僧。永以为式。汉中沙门。可洪进大藏经音义四百八十卷。勅入大藏。
出帝开运元年。勅为高祖写大藏经。奉安明圣寺。以资鸿福　按五代史晋出帝本纪。不载　按佛祖统纪云云。
后周
太祖广顺二年十一月。以在京潜龙宅。为佛宫。赐额天胜禅寺　按五代史周太祖本纪。不载　按续文献通考云云。
广顺三年十一月。中印土僧法进。赐紫衣　按五代史周太祖本纪。不载　按续文献通考云云　世宗显德元年。赐团拍谷佛寺僧紫衣。以潜龙宫为皇建禅院。以沙门义楚所进释氏书。付史馆　按五代史周世宗本纪。不载　按续文献通考。世宗显德元年四月。幸团拍谷佛寺。赐主僧紫衣。九月以潜龙宫为皇建禅院。遣沙门清兴居之。是月齐州沙门义楚。进释氏六帖三十卷。义楚少负名操。亦通儒学。将佛书丽事。以类相从。拟白氏儒书所集。帝览而嘉之。赐以紫衣。其书付史馆。
显德二年。大毁佛寺及佛像。禁私度僧尼　按五代史周世宗本纪。显德二年夏五月甲戌。大毁佛寺。禁民亲无侍养而为僧尼。及私自度者　又按周本纪。世宗即位之明年。废天下佛寺三千三百三十六。是时中国乏钱。乃诏悉毁天下铜佛像以铸钱。尝曰。吾闻佛说以身世为妄。而以利人为急。使其真身尚在。苟利於世。犹欲割截。况此铜像。岂有所惜哉。由是群臣。皆不敢言　按佛祖统纪。是岁帝既并省寺院。勅男年十五以上。诵经百纸。或读五百纸。女年十三以上。诵经七十纸。或读三百纸。陈状出家。本郡考试以闻。祠部给牒。方得剃度。
辽
太祖以唐天复二年。始建开教寺　按辽史太祖本纪。唐天复二年九月。城龙化州於潢河之南。始建开教寺。
太祖六年。建天雄寺　按辽史太祖本纪。六年以兵讨两冶。以所获僧崇文等五十人。归西楼建天雄寺以居之。以示天助雄武。
神册三年。五月乙亥。诏建佛寺。
天赞四年。十一月丁酉。幸安国寺饭僧　按以上俱辽史太祖本纪云云。
太宗天显十年幸弘福寺。为皇后饭僧　按辽史太祖本纪。天显十年冬十一月丙午。幸弘福寺。为皇后饭僧。见观音画像。乃大圣皇帝应天皇后及人皇王所施。顾左右曰。昔与父母兄弟。聚观於此。岁时未几。今我独来。悲叹不已。乃自制文。题於壁以极追感之意。读者悲之。
会同五年。幸菩萨堂。饭僧　按辽史太宗本纪。会同五年六月丁丑。闻皇太后不豫。上幸菩萨堂。饭僧五万人。
穆宗应历二年。冬十二月辛卯。以生日。饭僧　按辽史穆宗本纪云云。
景宗保宁六年。冬十二月戊子。以沙门昭敏。为三京诸道僧尼都总管。加兼侍中。
保宁八年。八月癸卯。汉遣使言。天清节。设无遮会。饭僧祝厘　按以上俱辽史景宗本纪云云。
圣宗统和二年。九月辛未。以景宗忌日。诏诸道京镇遣官行香饭僧。
统和四年。秋七月辛巳。以杀敌多。诏上京开龙寺。建佛寺一月。饭僧万人。
统和七年。夏四月己未。幸延寿寺。饭僧。
统和九年。春正月丙子。诏禁私度僧尼。
统和十年。九月癸卯。幸五台山金河寺。饭僧。
统和十二年。夏四月戊戌。以景宗石像成。幸延寿寺饭僧。
统和十五年。冬十月丁酉。禁诸山寺。毋滥度僧尼。
开泰元年。八月丙申。那沙乞赐佛像。诏赐护国仁王佛像一。
开泰四年。冬十一月庚申。诏汰东京僧。
开泰九年。十二月丁亥。禁僧然身炼指。
太平四年秋七月甲戌。诸路奏。饭僧尼三十六万　按以上俱辽史圣宗本纪云云。
兴宗重熙八年。十一月戊戌。召僧论佛法。
重熙十一年。十二月己酉。以宣献皇后忌日。上与皇太后。素服饭僧於延寿悯忠三学三寺。
重熙二十三年。冬十月癸丑。以开泰寺铸银佛像。曲赦在京囚　按以上辽史兴宗本纪云云。
道宗清宁十年。秋七月辛巳。禁僧尼私诣行在。妄述祸福。取财物。
咸雍二年。冬十二月戊子。僧守志加守司徒。
咸雍三年。冬十一月壬辰。夏国遣使进回鹘僧。金佛。梵觉经。
咸雍四年。春二月癸丑。颁行御制华严经赞。
咸雍五年。闰十一月己未。僧智福加守司徒。
咸雍六年。十二月戊午。加圆释法钧二僧并守司空。
咸雍七年。八月辛巳。置佛骨於招仙浮图。罢猎。禁屠杀　按以上俱辽史道宗本纪云云。
咸雍八年。饭僧。南京中京。春泰宁江三州人。请受具足戒。许之。御书华严经颂。示群臣。又赐高丽佛经　按辽史道宗本纪。咸雍八年春正月癸未。乌古敌烈部。详稳耶律巢等奏。克北边捷以战多杀人。饭僧南京中京。三月癸卯。有司奏。春泰宁江三州三十余人。愿为僧尼。受具足戒。许之。秋七月丁未。以御书华严经五颂。出示群臣。冬十二月庚寅。赐高丽佛经一藏。
太康元年。三月乙巳。命皇太子写佛书。
太康四年。秋七月甲戌。诸路奏。饭僧尼三十六万。
太康五年。秋九月己卯。诏诸路。毋禁僧徒开坛。冬十一月丁丑。召沙门守道。开坛於内殿。
太康九年。冬十一月甲寅。诏僧善知。雠校高丽所进佛经。颁行之。
太康十年。春正月丙午。复建南京奉福寺浮图。
大安元年。冬十一月己未。诏僧尼无故不得赴阙。
大安九年。夏四月乙卯。兴中府甘露降。遣使祠佛饭僧。
寿隆元年。冬十一月甲辰。夏国进贝多叶佛经。
寿隆三年。冬十一月戊午。以安车召医巫闾山僧志达。
寿隆六年。十一月丙子。召医巫闾山僧志达。设坛於内殿　按以上俱辽史道宗本纪云云　又按道宗本纪后赞。道宗一岁而饭僧三十六万。一日而祝发三千。
宋一
太祖建隆元年。诏以圣诞节。晋度行童。复诸路寺院及佛像　按宋史太祖本纪。不载　按国朝会要。建隆元年。诏以二月十六日圣诞。为长春节。赐百官宴於相国寺。是日以庆诞。恩诏普度行童八千人　按佛祖统纪。元年六月。诏诸路寺院。经显德二年当废未毁者听存。其已毁寺所有佛像许移置存留。於是人间所藏铜像。稍稍得出。
建隆二年。置建隆寺。为死於兵者。荐冥福。又设千僧斋。诏诞圣节。命僧祝寿　按宋史太祖本纪。建隆二年春正月戊申。以扬州行宫为建隆寺。秋八月辛亥。幸崇夏寺。观修三门　按佛祖统纪。二年诏前征李重进。凡死於兵者。以扬州行宫。置建隆寺。为荐冥福。如唐太宗贞观四年故事。四月上幸相国寺祈雨。出内帑。设千僧斋。已而大雨　按续文献通考。二年。诏诞圣节。京师及天下。命僧升座祝寿为准。
建隆三年。诏馆西域僧於相国寺。又诏试行童通经者给牒。高昌国遣僧献佛牙　按宋史太祖本纪。不载　按佛祖统纪。建隆三年。西域于阗国沙门善名七人来。诏馆於相国寺。十一月高昌国。遣僧法渊。献辟支佛牙　按续文献通考。三年诏。每岁试行童通莲经七轴者。给祠部牒披剃。
乾德三年。沧州僧道圆。以佛舍利贝叶梵经来献　按宋史太祖本纪。不载　按天竺国传。乾德三年。沧州僧道圆。自西域还。得佛舍利一。水晶器。贝叶梵经四十夹来献。道圆晋天福中诣西域。在涂十二年。住五印度凡六年。五印度即天竺也。还经于阗。与其使偕至。太祖召问所历风俗山川道里。一一能记　按佛祖统纪。道圆献佛舍利贝叶梵经。上召见便殿赐紫方袍器币。
乾德四年。赐僧行勤等一百五十七人。钱各三万。至西域求佛书。召僧崇蕴。入内讲金刚经。又敕庄严佛像。以李蔼毁释教。勅流沙门岛　按宋史太祖本纪。乾德四年春三月癸未。僧行勤等一百五十七人。各赐钱三万游西域　按天竺国传。四年僧行勤等一百五十七人。诣阙上言。愿至西域。求佛书。许之。以其所历甘沙伊肃等州。焉耆。龟兹。于阗。割禄等国。又历布路沙加湿弥罗等国。并诏谕其国。令人引导之　按佛祖统纪。四年上初诏西川转运使沈义伦。於益州以金银字。写金刚经进上。至是召天清寺沙门崇蕴。入内讲演。勅内侍张重进。往峨眉山普贤寺。庄严佛像。因嘉州屡奏。白水寺普贤相见也。河南府进士李蔼造灭邪集。以毁释教。窃藏经以为衾。事闻。上以为非毁圣道。诳惑百姓。勅刺流沙门岛。
乾德五年。禁毁佛像。勅沙门文胜。编修大藏经　按宋史太祖本纪。乾德五年。七月丁酉。禁毁铜佛像　按佛祖统纪。五年诏曰。禁锢以来。天下多辇佛像赴京。顾惟像教世许尊瞻。忽从镕毁。甚乖归敬。应诸郡铜像依旧存留。但不许铸造新像。右街应制沙门文胜。奉勅编修大藏经随函索隐凡六百六十卷。
开宝二年长春节。诏天下沙门。殿试经律论义十条。全中者。赐紫衣　按宋史太祖本纪。不载　按佛祖统纪云云。
开宝三年。幸开宝寺观新钟。诏成都造佛经　按宋史太祖本纪。开宝三年九月己酉。幸开宝寺观新钟　按续文献通考。开宝三年。诏成都造金银佛经各一藏。
开宝四年。诏馆梵僧於相国寺。勅雕大藏经板　按宋史太祖本纪。不载　按佛祖统纪。开宝四年。沙门建盛。自西竺还诣阙进贝叶梵经。同梵僧曼殊室利偕来。室利者中天竺王子也。诏馆於相国寺。持律甚精。都人施财盈屋。并无用。勅高品张从信往益州。雕大藏经板。
开宝五年。禁铁铸浮屠及佛像。诏僧入大内。诵藏经。又诏於尼寺。置坛受戒。又诏禁道场夜集士女。赐天竺沙门。紫服金币　按宋史太祖本纪。开宝五年春正月壬辰朔。禁铁铸浮屠及佛像　按佛祖统纪。五年诏京城名德元超等。入大内诵金字大藏经。车驾临幸。并赐紫方袍。又诏曰。僧尼无间。实紊教法。自今於尼寺。置坛受戒。尼大德主之。又诏曰。释门之本。贵在清虚。梵剎之中。岂宜污杂。适当崇阐。尤在精严。如闻道场斋会夜集士女。深为亵渎。无益修持。宜令功德司祠部。告谕诸路并加禁止。西天竺沙门可智法见真理三人来朝。赐紫方袍。西天竺沙门苏葛陀来贡舍利文殊华。赐紫服金币。西天竺沙门弥罗等十四人来朝。并赐紫服。
开宝六年。幸相国寺。限诸州僧及百人。岁许度一人。诏天竺僧赴阙。赐紫方袍　按宋史太祖本纪。开宝六年。三月丙子。幸相国寺观新修塔。十二月限度僧法。诸州僧帐及百人。岁许度一人　按佛祖统纪。六年知鄜州。王龟从表称。中天竺三藏法天至。译圣无量寿经七佛赞。河中府梵学沙门法进执笔缀文。龟从润色。诏法天赴阙。召见慰问。赐紫方袍　按归田录。太祖皇帝。初幸相国寺。至佛像前烧香。问当拜与不拜。侩录赞宁奏曰。不拜。问其何故。对曰。现在佛不拜过去佛。赞宁者颇知书。有口辩。其语虽类俳优。然适会上意。故微笑而颔之。遂以为定制。至今行幸焚香。皆不拜也。议者以为得礼。
开宝八年。临幸佛寺。礼无畏三藏塔。手书金刚经。读诵　按宋史太祖本纪。开宝八年冬十一月。临视新龙兴寺　按佛祖统纪。八年三月。上幸洛阳。至龙门山广化寺。开无畏三藏塔瞻敬真体。四月上将郊天。而雨不止。遣使祷无畏塔。及期而霁。上自洛阳回京师。手书金刚经。常自读诵。宰相赵普。因奏事见之。上曰。不欲甲冑之士知之。但言常读兵书。可也。
开宝九年。幸诸寺院观藏经　按宋史太祖本纪。开宝九年八月己亥。幸新龙兴寺。乙巳幸等觉院。遂幸东筑院。赐工人钱。又幸开宝寺。观藏经。
太宗太平兴国元年。勅复官仓为龙兴寺。帝制新译圣教序。赐天竺僧　按宋史太宗本纪。不载　按类苑。太平兴国元年。初周世宗。废龙兴寺。以为官仓。国初寺僧击鼓求复。至是不已。上遣使持剑诘之曰。前朝为仓日久。何为烦渎天廷。且密戒。惧即斩之。僧辞自若。曰。前朝不道。毁像废寺。正赖今日圣明兴复之耳。贫道何畏一死。中使以闻。上大感叹。勅复以为寺　按续文献通考。元年帝制新译三藏圣教序。赐天竺三藏法师。
太平兴国二年。使改龙兴寺为太平兴国寺。立开先殿。以奉太祖御容。西天沙门吉祥来。进贝叶梵经　按宋史太宗本纪。不载　按佛祖统纪云云。
太平兴国三年。诏赐天下寺额。及僧紫方袍。又赐僧谥及塔号。遣赵镕迎明州阿育王佛舍利塔。以僧统赞宁为翰林　按宋史太宗本纪。不载　按佛祖统纪。太平兴国三年三月。赐天下无名寺额。曰太平兴国。曰乾明。开宝寺沙门继从等。自西天还。献梵经佛舍利塔。菩提树叶。孔雀尾拂。并赐紫方袍。四月诏谥庐山远法师。曰圆悟。塔曰凝寂。永法师曰觉寂。塔曰实智。中天竺沙门钵纳摩。来献佛舍利塔。敕供奉官赵镕。往吴越。迎明州阿育王佛舍利塔。吴越王俶奉版图归朝。令僧统赞宁。奉释迦舍利塔。入见於滋福殿。上素闻其名。一日七宣。赐号通慧大师。除翰林。与学士陶谷同列。或诮之曰。青琐朱楹。安容此物。及与之语。师援据经史衮衮不已。诮者为之畏服。学士王禹称徐铉每有疑。则就质之。皆为下拜。事以师礼。滋福殿者。安佛像经藏立剎声钟。即内道场也。
太平兴国五年。铸佛像。修建诸禅寺及僧塔。又建译经院。始兴译事　按宋史太宗本纪。不载　按佛祖统纪。太平兴国五年正月。勅内侍张廷训。往代州五台山。造金铜文殊万善菩萨像。奉安於真容院。诏重修五台十寺。以沙门芳润为十寺僧正。十寺者。真容。华严。寿宁。兴国。竹林。金阁。法华。秘密。灵境。大贤也。勅内侍张仁赞。往成都铸金铜普贤像。高二丈。奉安嘉州峨嵋山普贤寺之白水。建大阁以覆之。诏重修峨嵋五寺。即白水普贤。黑水华严。中峰。乾明。光相也。河中府沙门法进。请三藏法天。译经於蒲津。守臣表进。上览之大悦。召入京师。始兴译事。二月北天竺迦湿弥罗国三藏天息灾。乌填曩国三藏施护来。召见。赐紫衣。勅二师同阅梵夹。时上盛意翻译。乃诏中使郑守均。於太平兴国寺西。建译经院为三堂。中为译经。东序为润文。西序为证义。五月中天竺沙门护罗。来献贝叶梵经。勅赐紫服。沙门知则。进所着圣无量寿经疏。赐号演教大师诏建开圣禅寺於诞生之地。奉优填王栴檀瑞像。释迦佛牙。太祖亲缄银塔中梁志公真身锡杖刀尺。勅内侍卫钦往泗州。修僧迦大师塔。凡十三层。改普照王寺。为太平兴国。
太平兴国七年。威虏军奏得佛舍利。深州奏得佛像。勅就邑寺安奉。诏僧天息灾等译经。因定仪式。又诏普度童行。西天竺附僧光远。进佛舍利　按宋史太祖本纪。太平兴国七年。九月己丑朔。西京诸道。系籍沙弥。令祠部给牒　按佛祖统纪。七年正月。威虏军奏言。筑城穿土。得石函铁函铜函银函金函。凡五重中。有琉璃瓶。盛佛舍利。有刻石记云。贞观二十一年。藏佛舍利谨遣牙吏以闻。深州奏。陆泽县人王绪。牧牛田中。见一白兔逐之。入土穴中。探穴得石佛五十躯。制度奇古。长皆尺余。勅就邑寺安奉。像常放白光。六月译经院成。诏天息灾等居之。赐天息灾明教大师。法天传教大师。施护显教大师。令以所将梵本。各译一经。诏梵学僧法进常谨清沼等笔受缀文。光禄卿杨说兵部员外郎张泪润文。殿直刘素监护。天息灾述译经仪式。於东堂面西。粉布圣坛开四门。各一梵僧主之。持秘密咒七日夜。又设木坛。布圣贤名字轮目。曰大法曼拏罗。请圣贤阿伽沐浴。设香花灯水殽果之供。礼拜绕旋。祈请冥佑。以殄魔障。第一译主正坐面外。宣传梵文。第二证义坐其左。与译主评量梵文。第三证文坐其右。听译主高读梵文。以验差误。第四书字梵学僧。审听梵文。书成华字。犹是梵音。第五笔受翻梵音成华言。第六缀文回缀文字。使成句义。第七参译参考两土文字。使无误。第八刊定。刊削冗长。定取句义。第九润文官於僧众。南向设位。参详润色。僧众日日沐浴。三衣坐具。威仪整肃。所须受用。悉从官给。天息灾言。译文有与御名庙讳同者。前代不避。若变文回避。虑妨经旨。今欲依国学九经。但阙点画。诏答佛经用字。宣从正文。庙讳御名。不须回避。七月天息灾上新译圣佛母经。法天上吉祥持世经。施护上如来庄严经各一卷。诏两街僧。选义学沙门百人。详定经义。时左街僧录神曜等言。译场久废。传译至难。天息灾等。即持梵文。先翻梵义。以华文证之。曜众及服。诏新经入藏。开板流行。车驾亲幸译经院。召僧众赐坐慰谕。赐卧具绘帛什物。度其院童子十人。悉取禁中所藏梵本令其翻译。十二月诏选梵学沙门。为笔受。义学沙门十人。为证义。自是每岁诞节。必献新经。皆召坐赐斋。以经付藏。诏曰。朕方隆教法。用福邦家。其内外诸郡童行。并与剃度。成都沙门光远游西天还。诣阙进西天竺王子没徒曩表。佛顶印贝多叶。菩提树叶。诏三藏施护译其表曰。伏闻支那国。有大天子。至圣至神。富贵自在。自渐福薄无由朝谒。远蒙皇恩。赐金刚座释迦如来袈裟一领。即已披挂供养。伏愿支那皇帝。福慧圆满。寿命延长。一切有情。度诸沉溺。谨以释迦舍利。附沙门光远以进。
太平兴国八年。诏修高僧传。又诏赐译经院名传法。选童子送院受学。赐僧法遇勅书。往中天竺。勅内侍奉舍利藏僧伽塔下。又勅建寿昌寺　按宋史太宗本纪。不载　按佛祖统纪。太平兴国八年六月诏。翰林赞宁。修大宋高僧传。宁乞归钱唐撰述。诏许之。又诏译经院。赐名传法。於西偏建印经院。天息灾等言。历朝翻译。并藉梵僧。若遐阻不来。则译经废绝。欲令两街选童子五十人。习学梵字。诏令高品王文寿。选惟净等十人。引见便殿。诏送译经院受学。惟净者江南李煜之侄。口受梵章。即晓其义。岁余度为僧。升梵学笔受。赐紫衣光梵大师。沙门法遇。自西天来。献佛顶舍利。贝叶梵经。法遇化众。造龙宝盖金襕袈裟。将再往中天竺金刚座所供养。乞给所经诸国书。诏赐三佛齐葛古罗柯兰诸国勅书以遣之。泗州奏。僧伽塔白昼放光。士民然顶臂香供养者。日千余人。勅内侍奉释迦舍利。藏之塔下上以新译经。示宰臣曰。佛氏之教。有裨政理。普利群生。达者自悟渊源。愚者妄生诬谤。朕於此道。微识其宗。凡为君而正心无私。即自利行也。凡行一善以安天下。即利它行也。如梁武舍身为奴。此小乘偏见。非后代所宣法也。赵普对曰。陛下以尧舜之道治世。以如来之行修心。圣智高远。非臣下所能知也。诏以御制莲华心回文偈。秘藏诠逍遥咏。宣示近臣。勅内侍张承贵。往天台山。重建寿昌寺。从沙门自珣请也。
雍熙元年。日本国沙门奝然来朝。诏赐大藏经。勅造罗汉像五百十六身。奉安寿昌寺　按宋史太宗本纪。不载　按佛祖统纪。雍熙元年三月。日本国沙门奝然来朝。然言其国传袭六十四世。八十五主。至应神天皇。始传中国文字。至钦明天皇壬申岁。始传佛教放百济。当梁承圣初年。至用明立。有太子名圣德。年七岁便悟佛法。於菩提寺讲胜鬘经。感天雨花。始遣使入中国。求法华经。当隋开皇中也。至孝德立。白雉四年。遣僧道照入中国。从奘法师传法。当唐永徽四年也。次足姬立。令僧智通入中国。求大乘法。当显庆三年也。次文武立。宝龟二年。令僧元昉入中国求法。当开元四年也。次孝明立。天平胜宝四年。遣使入中国。求内外教典。当天宝中也。次桓武立。遣僧空海入中国。传智者教。当元和年中也。次文德立。令僧常晓入中国。求释迦密教。当大中年也。上闻其王一姓传继。臣下皆世官。谓宰臣曰。岛夷君臣。乃能世祚永久若是。奝然求谒五台。及回京师。乞赐印本大藏经。诏有司给与之。勅造罗汉像五百十六身。奉安天台寿昌寺。
雍熙二年。以天竺僧。为朝请大夫。诏寻访梵经。馆西天僧通梵语者於传法院。又诏僧於内殿。建道场　按宋史太宗本纪。雍熙二年。闰九月乙未。禁僧人置妻孥。冬十月丙午。以天竺僧天息灾施护法天。并为朝请大夫。试鸿胪少卿　按佛祖统纪。雍熙二年。上览新译经。谓宰臣曰。天息灾等。妙得翻译之体。乃诏天息灾。除朝散大夫。试光禄卿。法天施护。并除朝奉大夫。试鸿胪卿。法天改名法贤。并月给酥酪钱有差。新译经论。并刊板印行。天息灾等言。闻陕西诸路。颇有道俗。收藏梵经。乞下寻访。以资翻译。诏从之。又诏两街供奉僧。於内殿建道场。为民祈福。岁以为常。西天僧有精通梵语可助翻译者。悉馆於传法院。岭南僧置妻孥。诏所在长吏。诫厉以顺正教。
雍熙三年。诏系帐童行。并与剃度。以御制圣教序。冠新译经首　按宋史太宗本纪。不载　按佛祖统纪。雍熙三年。诏天下系帐童行。并与剃度。自今后读经及三百纸。所业精熟者。方许系帐。又以御制三藏圣教序。赐天息灾等。令冠新译经首。
雍熙四年。敕内侍。送宝冠璎珞袈裟。往峨眉山普贤寺　按宋史太宗本纪。不载　按佛祖统纪。雍熙四年。勅内侍。送宝冠璎珞袈裟。往峨眉普贤寺。是日众见普贤大士。乘紫云行空中。久之方没。
端拱元年。勅以高僧传编入大藏。又诏笺释御制佛乘文集　按宋史太宗本纪。不载　按佛祖统纪。端拱元年。翰林通慧大师赞宁。上表进高僧传三十卷。玺书褒美。令编入大藏。勅住京师天寿寺两街僧录可朝等。请笺释御制佛乘文集。诏许之。
端拱二年。开宝寺塔成。帝亲以舍利奉藏。勅内侍。往峨眉。修佛像及寺宇　按宋史太宗本纪。端拱二年八月癸亥。诏作开宝寺舍利塔成　按佛祖统纪。端拱二年。开宝寺建宝塔成。八隅十一层三十六丈。上安千佛万菩萨塔。下作天宫。奉安阿育王佛舍利塔。皆杭州塔工喻浩所造。凡八年而毕。赐名福胜塔院。安舍利日。上肩舆微行。自手奉藏。有白光起小塔一角。大塔放光。洞照天地。士庶焚香献供者盈路。内侍数十人。求出家扫塔。上谓近臣曰。我宿世曾亲佛座但未通宿命耳。诏直学士院朱昂。撰塔铭。谓曰。儒人多薄佛。向中竺僧法遇。乞为本国佛金刚座立碑。学士苏易简为之。指佛为夷人。朕恶其不逊。遂别命制之。卿宜体此意。勅内侍谢保意。领将作匠。赐黄金三百两。住峨眉饰普贤像。再修寺宇。并赐御制文集令直院徐铉撰记。
淳化元年。诏建淳化寺。奉石佛像。又诏赤脚道者入见。赐高丽国大藏经并御制佛乘文集　按宋史太宗本纪。不载　按佛祖统纪。淳化元年。通利军。建城掘地。於古寺基。得巨石佛十躯。诏建淳化寺。以奉其像。又诏赤脚道者入见。上曰。南方禅律如何化物。对曰。究之一理。上起绕龙床一匝云。是禅是律。对曰。究之一理。上说。高丽国王治。遣使乞赐大藏经。并御制佛乘文集。诏给之。
淳化二年。赐沙门重达及中天竺僧紫服。勅僧赞宁。充史馆编修　按宋史太宗本纪。不载　按佛祖统纪。淳化二年。太原沙门重达。自西天还。往反十年。进佛舍利贝叶梵经。赐紫服。住西京广爱寺。勅翰林赞宁。充史馆编修。中天竺那烂陀寺沙门补陀吃多来朝。进佛舍利梵经。赐紫服。南海占城国沙门净戒诣阙。献如意金铜铃杵龙脑香。
淳化四年。诏西边诸郡梵僧西来。中国僧西游而还者。所持梵经。并先具奏。封题进上。高丽国王治。遣使谢赐藏经御制文集　按宋史太祖本纪。不载　按佛祖统纪云云。
淳化五年。于阗国沙门。进大乘祝藏经。以法贤言。诏焚弃之　按宋史太宗本纪。不载　按佛祖统纪。淳化五年。于阗国沙门吉祥。进大乘祝藏经。诏三藏法贤等详定。贤奏。此经是于阗书体。非是梵文。其中无请问人。及听法众。前后六十五处。文义不正。帝召贤谕之曰。使邪伪得行。非所以崇佛教也。宜焚弃之。以绝后惑。
至道元年。诏诸州僧三百人。岁度一人。尼百人度一人。又诏进盂兰盆仪　按宋史太宗本纪。不载　按燕翼贻谋录。李主佞佛。度人为僧。不可数计。太祖既下江南。重行沙汰。其数尚多。太宗乃为之禁。
至道元年六月己丑。诏江南两浙福建等处。诸州僧三百人。岁度一人。尼百人岁度一人　按佛祖统纪。至道元年。中天竺沙门迦罗扇帝来朝。进佛顶舍利。贝叶梵经。诏度僧尼诵经百纸。读经五百纸为合格。又诏两街僧录省才进盂兰盆仪。
至道二年。诏以御制秘藏诠二十卷。缘识五卷。逍遥咏十卷。命两街笺注入大藏颁行。勅史馆编修赞宁。知西京教门寺。
至道三年九月。西天竺沙门罗护罗来朝。进贝叶梵经。赐紫服　按以上宋史太宗本纪。俱不载　按佛祖统纪云云。
真宗咸平元年。御制圣教序。令置先帝圣教序后。赐天竺沙门紫衣。以赞宁充右街僧录　按宋史真宗本纪。不载　按佛祖统纪。咸平元年。御制三藏圣教序。赐明教大师法贤等。令置先帝圣教序后。沙门可升注序进上。诏知制诰朱昂。兼译经润文官。中天竺沙门你尾抳等。来朝。进佛舍利梵经菩提树叶菩提子数珠。赐紫衣。西天竺沙门佛护来朝。进梵经。赐紫衣。勅史馆编修赞宁。充右街僧录。
咸平二年。以圣教序。赐传法院。陈恕请罢译经院。不许。勅赞宁迁左街僧录　按宋史真宗本纪。咸平二年。七月壬寅。制圣教序。赐传法院　按佛祖统纪咸平二年。礼部侍郎陈恕言。译经院久费供亿。乞罢之。上以先朝盛典不许。勅史馆编修赞宁迁左街僧录。
咸平三年八月。试光禄卿天息灾亡。谥慧辨法师。勅有司具礼送终。
咸平四年五月。试鸿胪卿法贤亡。谥元觉法师。勅送终如慧辨礼　按以上宋史真宗本纪。俱不载　按佛祖统纪云云。
咸平六年。诏择僧可者。始令往西天取经。又诏隋僧智者科教类次刊牍。赐名天台总录　按宋史真宗本纪。不载　按佛祖统纪。咸平六年。知开封府陈恕言。僧徒往西天取经者。臣尝召问。皆罕习经业。而资状庸陋。或往诸藩。必招轻慢。自今宜试经业。察人材。择其可者令往。诏可。二月诏隋智者禅师科教类次刊牍。凡百五十四部。赐名天台总录。译馆请系开元东土集传。制曰可。
景德元年。赐诸国沙门紫服。以旱召西天梵僧作咒法。诏杨亿裁定传灯录颁行　按宋史真宗本纪。不载　按佛祖统纪。景德元年。日本国沙门寂照。来进无量寿佛像。金字法华经。水晶数珠。赐紫方袍。西天三藏法护。来进佛舍利。贝叶梵经。赐紫衣束帛。馆於译经院。北天沙门戒贤。来进梵经。赐紫服。七月亢旱。召西天梵僧於金明池。水心立坛咒龙。有云雾。自池中出。须臾雨至。自后岁旱。必作咒法多验。东吴沙门道原。进禅宗传灯录三十卷。诏翰林学士杨亿。裁定颁行。
景德二年。幸传法院。观新译经。召僧见便殿。阅试行业　按宋史真宗本纪。景德二年九月庚午。幸兴国寺传法院。观新译经　按佛祖统纪。二年三月。迦湿弥罗国沙门日罗失稽来。进梵经菩提树叶。七月西天沙门达摩波来进梵经。赐紫服。九月上幸译经院。令三藏诸僧坐赐香茶缯彩有差。上以诸寺住持。先是僧职迁补。或非其才。至是召见便殿。阅试行业。
景德三年。孙[奭-人+大]奏请减损修寺度僧。不许　按宋史真宗本纪。不载　按佛祖统纪。景德三年。诸王府侍读孙[奭-人+大]。奏请减损修寺度僧。上曰。释道二门。有助世教。人或偏见。往往毁訾。纵使僧道。时有不检。安可即废。
景德四年。赐交州佛氏书。臣僚请禁教不听　按宋史真宗本纪。景德四年秋七月乙亥。交州来贡。赐佛氏书　按佛祖统纪。四年臣僚言。愚民无知。佞佛过度。谓舍财可以邀福。修供可以灭罪。蠧国害政。宜加禁止。上谓宰臣曰。佛教使人迁善。诚有其益。安可禁之。且佛法所至甚广。虽荒服诸国。皆知信奉。唯道教中原有之。然不甚盛。王旦对曰。顷岁虏使。登开宝塔。瞻礼甚虔。誓当戒杀。及至上清宫。不复屈膝。是知四夷唯重佛而不敬道也。上曰然。诏遣使送金襕袈裟。往惠州罗浮山中阁寺。奉释迦瑞像。仍为国建祈福道场。感五色祥禽。集於斋所。
景德□年。始令宰相率内职。赴佛寺。行香　按宋史真宗本纪。不载　按王文正笔录。旧制国忌。迭命宰相参知政事一员。率文武常参官。赴佛寺行香。内职不预焉。景德中。同枢密院事王公钦若。陈公尧叟。率内职同赴。乃听自今大忌。枢密使内职学士。内诸司使。军职下洎列校。同为一班。先诣西上合门。进名奉慰。宰相参知政事。文武百官为一班。次诣合门。进名奉慰讫退。齐赴佛寺行香。小忌则否。
大中祥符二年。禁毁金宝塑浮屠像。敕僧惟净试光禄卿。同预译经。赐吴国大长公主。号报慈正觉大师　按宋史真宗本纪。大中祥符二年二月癸丑。禁毁金宝塑浮屠像　按佛祖统纪。二年升州崇胜寺。赐名承天。立甘露戒坛。勅光梵大师惟净。试光禄卿。同预译经。九月吴国大长公主出家。法名清裕。赐号报慈正觉大师。即太宗第七女。幼不茹荤血。上幸延圣寺。抱对佛愿舍为尼。至是乞落发。诏建资圣院以居之。勅释门威仪教坊乐部以为迎导。时密王女。曹王女。及后宫三十人余。皆随出家。诏於是日普度天下童子十人。度一人。又诏於洛阳甲马营。太祖诞圣之地。建应天寺。以奉神御。
大中祥符三年。诏天下诸路。皆立戒坛。禁官民毁辱僧尼。诏出经论题目。考试沙门。馆僧云豁於北御园。西天中天竺沙门来朝　按宋史真宗本纪。不载　按佛祖统纪大中祥符三年。诏京师太平兴国寺。立奉先甘露戒坛。天下诸路。皆立戒坛。凡七十二所。京师慈孝寺。别立大乘戒坛。勅品官无故毁辱僧尼。口称秃字者。勒停见任。庶民流千里。诏知制诰李维。出经论题目。考试沙门。以为迁补。左右街之序。左街相国寺。右街开宝寺。又诏吉州西峰云豁禅师。馆於北御园。入定月余。求归故山。诏许之。师每入定。或经岁方出。西天沙门众德来朝。进舍利梵经菩提印。中天竺沙门觉称法戒来朝。进舍利梵夹金刚座真容菩提树叶。召见便殿。慰劳甚厚。馆於译经院。称进赞圣颂。诏惟净译之。称谓学士杨亿曰。入此国见屠杀猪羊市肆悬内。痛不忍观。西竺食肉五辛者。驱出城。故无货者。心不欲久居此。愿至五台。礼文殊。即还本土。晋公丁谓问之曰。数万里远来。更何所为。称曰。并欲礼宣律师塔耳。及还。诏赐金襕袈裟奉安金刚座及赐装钱茶果。
大中祥符四年。幸广化诸寺。瞻无畏塔及摩腾真身。诏修普贤寺。设三万僧斋。岁度僧四人。又诏守坚道者入见。令宫女皆出焚香。赐般尼国沙门紫服　按宋史真宗本纪。不载　按佛祖统纪。大中祥符四年三月。上幸洛阳龙门山广化寺。瞻无畏三藏塔。制赞刻石置之塔所。复幸白马寺。瞻摩腾三藏真身。上谓近臣曰。摩腾至今千年。而全身不坏。良可尊敬。宜严谕寺僧。用心守护。因御制以褒之。诏赐黄金三千两。增修峨嵋山普贤寺。设三万僧斋。岁度僧四人。又诏涟水军守坚道者入见。令宫女皆出焚香。每一女至前。上给之曰后也。师皆言非。如是数十人。师忽起曰。陛下好养此人。他日必作家主。即章献太后也。师乞归山。诏许之。在山常纸衣。闭户不见人。有置食庭前者。人退自取之。五月般尼国沙门寂贤。来进梵经菩提印。赐紫服。十一月益州守臣李士衡。进大慈寺沙门仁赞编修释氏会要四十卷。
大中祥符五年。诏沙门茂贞入见。又诏日本国建寺。赐额神光　按宋史真宗本纪。不载　按佛祖统纪。大中祥符五年二月。诏嘉州峨眉山沙门茂贞入见。上赐以诗。馆於景德寺。舒王元称梦青衣童。持书以授中使。足蹈黄云。隐隐而没。王以问师。答曰将有储嗣降孕之庆。未几。仁宗生。日本国遣使称贡言。国东有祥光见。旧传中原天子圣明则应此瑞。上喜。诏日本建寺。赐额神光。勅词臣为撰寺记。
大中祥符六年。诏试童行经业。方许剃度。赐开宝寺塔号。又赐编修大藏经录。名大中祥符法宝录。西天竺沙门来。赐紫服。召僧崇矩。入内殿讲经　按宋史真宗本纪。不载　按佛祖统纪。大中祥符六年二月。诏天下官吏。试童行经业。方许剃度。五月开宝寺福胜塔。有金色光见相轮上。又有圣僧绕塔。翌日得五色舍利。上亲幸敬观。见舍利於塔表。大如月色。同水晶。往来飞动於铃索之上。士庶同瞻。於地砖上。护舍利五千余粒。诏赐号灵感之塔。时京师天清寺兴慈塔。亦有舍利见相轮上。上曰。像教嘉祥生民之福也。八月兵部侍郎译经润文官赵安仁。奉诏编修大藏经录成。凡二十一卷。赐名大中祥符法宝录。仍赐御制序云。自太平兴国以来。凡译成经律论。四百十三卷。秘书监杨亿。光梵大师惟净等编次。又请以两朝御制佛乘文集。编入大藏。下诏褒许。谥泗州僧伽大士普照明觉大师。公私不得指斥其名。九月西天竺沙门知贤等来进舍利梵经。赐紫服。十一月西天波罗奈沙门满贤进梵经无忧树叶。浮石崇矩法师至京师。上闻其名。召入内殿。讲四十二章经。盛谈名理。上心大悦。赐紫服金币香药。
大中祥符八年。诏以太宗御制妙觉集。编入大藏。南海注辇国。遣使进天竺梵经　按宋史真宗本纪。不载　按佛祖统纪。大中祥符八年。勅汀州南安岩。名均庆院。赐太宗御书百二十轴。诏以太宗御制妙觉五卷。付传法院。编入大藏。南海注辇国。遣使来贡。进天竺梵经。其使言。四十年以来。海无风涛。意中国有圣人出世。
大中祥符九年。天竺诸国沙门来。进舍利梵经。勅修龙门山石龛佛。诏沙门智悟祈雨　按宋史真宗本纪。不载　按佛祖统纪。大中祥符九年二月。北天竺优填曩国沙门天觉。南天竺师子国沙门妙德。西天竺迦蹉国沙门等来。各进舍利梵经。各赐紫衣金币。四月中天竺萨缚罗国沙门童寿来。进梵经。赐紫服。五月东天竺缚邻捺国沙门普积来。进梵经。赐紫服。西京龙门山石龛佛。岁久废坏。上命沙门栖演给工修筛。凡一万七千三百三十九尊。九月不雨。诏泗州龟山沙门智悟入京。止开宝寺。祈雨。悟先在泗州祈雨。有感。曾断一臂。至是又曰。若七日得雨。更舍一臂。五日大雨。乃截一臂。上遣使赐药。悟曰无害。人见所截臂无血。甚异之。泗守与郡人皆梦。僧伽谓之曰。悟是五百罗汉中一。来此救世。
天禧元年。诏新译频那夜迦经。不许入藏。赐台州东掖山智者教文印本四千余卷　按宋史真宗本纪。不载　按佛祖统纪。天禧元年四月。诏曰。金仙垂教。实利含生。贝叶胆文。当资传译。苟师承之或异。必邪正以相参。既失精详。浸成讹谬。而况荤血之祀。甚渎於真乘。厌诅之辞。尤乖於妙理。其新译频那夜迦经四卷。不许入藏。自今以后。似此经文。不得翻译。七月诏赐台州东掖山智者教文印本四千六百二十卷。住山本如观郡人。建教藏阁。以奉之。
天禧三年。诏以御注佛经。入藏颁行。又诏赐女真国大藏经　按宋史真宗本纪。不载　按佛祖统纪。天禧三年译经三藏法护等请。以御注四十二章经。御注遗教经。入藏颁行。诏可。十一月东女真国入贡。乞赐大藏经。诏给兴之。
天禧四年。诏以御制释典法音集。附大藏。赐西天竺沙门紫服。又特赐僧知礼号法智　按宋史真宗本纪。不载　按佛祖统纪。天禧四年正月。右街讲经秘演等请。以御制释典法音集。命僧笺注。凡三十卷。乞附大藏。诏可。初是杨亿提举其事。集中有六种震动之语。一僧笺之。将三百字。暗碎不可观。亿削去。自注云地体本静。动必有变。人服其简。西天竺沙门普善。来进梵经。赐紫服。附马都尉李遵最奏四明知礼法师高行遗身。上嘉叹不已。特赐法智之号。仍宣旨住世演教。不许遗身。时译经院证义简长等二十三人。各寄声诗赞美道德。
天禧五年。诏遣内侍。请僧法智领众。修法华忏。又诏建资圣禅院。为将士战亡者追福　按宋史真宗本纪。不载　按佛祖统纪。天禧五年诏遣内侍俞源清。往四明延庆。请法智法师。领众修法华忏为国祈福。师为述修忏要旨上之。诏於并州。建资圣禅院。为将士战亡者追福。门下侍郎平章事丁谓兼译经润文使。翰林学士晁迥李维兼润文官。是岁天下僧数三十九万七千六百十五人。尼六万一千二百四十人。
乾兴元年。仁宗即位。章懿太后遣使请僧遵式为国行忏。赐龟兹国僧紫服　按宋史仁宗本纪。乾兴元年二月戊午即位　按佛祖统纪。乾兴元年。章懿太后遣使。诣钱唐天竺。请遵式法师。为国行忏。师着金光明护国道场仪上之。因奏天台教卷。乞入大藏。龟兹国僧华严来进佛骨舍利梵经。赐紫服。
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:25:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>