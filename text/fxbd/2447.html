<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="智觉普明国师语录卷第一,智觉普明国师春屋和尚语录卷第二,智觉普明国师春屋和尚语录卷第三,智觉普明国师语录卷第四,智觉普明国师语录卷第五,智觉普明国师春屋和尚语录卷第三,智觉普明国师语录卷第六,智觉普明国师语录卷第七,智觉普明国师语录卷第八,智觉普明国师语录全文在线阅读,智觉普明国师语录全文在线下载,大玄古籍书库">
<meta name="description" content="凡八卷。日僧春屋妙葩撰，周佐等编。收于大正藏第八十册。收录临济宗梦窗派禅僧妙葩于天龙资圣寺、太平兴国南禅寺、临川寺等处之上堂、小参、升座、拈香、小佛事、佛祖赞、自赞、颂古等，及四明道联所撰妙葩之塔铭、姚广孝之序。_智觉普明国师语录_全文在线阅读_智觉普明国师语录_全文在线下载_大玄古籍书库">
<title>智觉普明国师语录_春屋妙葩_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">智觉普明国师语录</span> <br/>
          作者： <span class="inputVal" id="bkauthor">春屋妙葩</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]153409</span> <br/>
          说明： <span class="inputVal" id="bkdec">凡八卷。日僧春屋妙葩撰，周佐等编。收于大正藏第八十册。收录临济宗梦窗派禅僧妙葩于天龙资圣寺、太平兴国南禅寺、临川寺等处之上堂、小参、升座、拈香、小佛事、佛祖赞、自赞、颂古等，及四明道联所撰妙葩之塔铭、姚广孝之序。</span> <br/>
          封面： <span class="inputVal" id="bkimg">Z_2447.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]智觉普明国师语录
[book_author]春屋妙葩
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]153409
[book_dec]凡八卷。日僧春屋妙葩撰，周佐等编。收于大正藏第八十册。收录临济宗梦窗派禅僧妙葩于天龙资圣寺、太平兴国南禅寺、临川寺等处之上堂、小参、升座、拈香、小佛事、佛祖赞、自赞、颂古等，及四明道联所撰妙葩之塔铭、姚广孝之序。
[book_img]Z_2447.jpg


[book_title]智觉普明国师语录卷第一
后圆融院宸翰。
天下太平兴国南禅禅寺住持春屋和尚。乃为正觉国师之上足也。亲受国师付属。深明心法根源。道着一代。德被万邦。所谓僧中之龙。法中之王者也。朕辱迎内殿。受付衣之仪而执弟子之礼。闻法恩大皇天罔极。爰加智觉普明国师之号。用旌皇天之下一人之上之尊云。
康历元年十二月二十八日。
大丈夫秉慧剑。般若锋兮金刚焰。非但能摧外道心。早曾落却天魔胆。
日本智觉普明国师。握吹毛剑。三住名蓝。为一切人全生全杀。外道天魔奔走乞命。可谓出世之大丈夫也哉。其门人（芳通某甲）来中国持师语录。过余请题。遂焚香再四展玩。爱其斩钉截铁语不留碍。不能无击节叹赏。而书以归诸。
永乐二年岁在甲申冬十月二十又六日。
资善大夫太子少师兼提调僧录司事姚广孝书。
智觉普明国师语录目次。
第一卷。
国师号宸翰。
住灵龟山天龙资圣禅寺语录。
住瑞龙山太平兴国南禅禅寺语录。
再住天龙禅寺语录。
住灵龟山临川禅寺语录。
南禅藏主寮秉拂。
天龙后堂寮秉拂。
第二卷。
升座上。
第三卷。
升座下。
第四卷。
拈香。
小佛事。
第五卷。
佛祖赞。
自赞。
颂古。
第六卷。
偈颂。
第七卷。
偈颂。
第八卷。
行业实录
拾遗。
附录。
智觉普明国师语录目次（终）。
智觉普明国师春屋和尚住山城州灵龟山天龙资圣禅寺语录。
侍者周佐编。
师就云居庵受请。于贞治二年十一月初八日入寺。
指山门云嵯峨万刃龙门大开。一步才进四海风雷。
佛殿。佛身无为不堕诸数。且作甚么形容（插香云）。露（乃礼拜）。
土地。灵山付嘱总在今日。神也神兮。切忌以讦为直。
祖师。单传直指全没巴鼻。此土西天百花富贵据室（横按拄杖）。开炉烹金非无古德。若论漆桶生光。试看为蛇添足（靠文）。
敕黄。宝鉴当台。明如千日（举起云）。看看万象。不能逃影质。
拈帖。兵随印转。将逐符行。山僧聻维那对众宣明。山门疏全宾全主换步转身。说屋里语还屋里人。诸山疏锦上铺花之乎者也。鸩杯浇肠。逆耳成我。江湖疏丝不如竹。竹不如肉。曲传阳春。湖南江北法眷疏。少林皮髓南岳眼耳。棣萼联辉。春风匝地。拈衣寸丝不挂。有分担荷。才露针锋。空也包裹。指法座云。此座无高下。亦非平等中。须弥灯王佛何因立下风。
此一瓣香爇向宝炉。端为祝延。
今上皇帝圣躬万岁万岁万万岁。陛下恭愿睿算齐天。乘干至健而正位。鸿恩浃物。法离大明以莅民。
此香爇向炉中。奉为征夷大将军亚相资陪禄算。伏愿。衙门之政永佐圣化朝廷。帷幄之筹远被武德边塞。
此香埋之而不腐。烧之而不烬底业种今日拈出。爇向炉中。供养本寺开山五代帝师梦窗正觉心宗普济国师大和尚。非是酬法乳之恩。只为偿未了之债。
遂趺座。南禅此山和尚白槌云。法筵龙象众当观第一义谛。云若是第一义谛。南禅和尚一槌下。百杂碎了也。不可更向诸人面前撒土撒沙。若也恁么休去。法堂前草深一丈。须知开口元不在舌头上。可中莫有共相激扬底么（问答不录）。乃云。我本无心有所希求。今此宝藏自然而至。我大觉世尊为利益众生故出现于世。四十九年三百余会。大小权实。半满偏圆。横说竖说。东倒西擂。未尝不以此藏开示。随机所化得解虽异。检点将来总不出此藏。便见施张万行于毫端。印定群有于一印。尘尘含摄法界。法法发扬正宗。所以道释迦不出世。四十九年说达磨不西来。少林有妙诀敢问大众。前是佛殿山门。后是寝室方丈。毕竟宝藏在何处。若能于此荐得。不历化城径登宝所。无劳弹指楼阁开开。其或未然。重为开示（以拂子击禅床）。还入作么（又一拂）。无私皇化里。依旧好山青。复举世尊与众行。次以手指地云。此地宜建梵刹。时天帝释将一竿竹插地上云。建梵刹竟。世尊微笑。山僧试呈一偈。应此时节去。帝释当年成梵刹。如何今上建吾宫。祇林春动劫壸外。睹史天开弹指中。雨露恩光周道日。山河秀色汉时风。太平应是将军致。撞动须弥顶上钟。
当晚小参。垂语。本无一法与人。既是两手分付。若有带耳朵底。不妨意外提句（问答不录）。乃云。万法根源千圣窟宅。在眼曰见。在耳曰闻。在脚运奔。在手执捉。晃晃于色尘之内。而理不可分。昭昭于心目之间。而相不可睹。无向背处辉古腾今。绝朕迹时填沟塞壑。虽然如是。恁么会去有何交涉（蓦拈拄杖云）。唤作拄杖。则触不唤作拄杖。则背者个唤作什么。向不背不触处道取。则且致枉为今时。一句又作么生（靠杖）。来年更有新条在。恼乱春风卒未休。
复举。冯侍郎问大惠禅师云。和尚曾道不做这虫豸。今日因甚住山。大惠曰。尽大地是一个杲上座。你向何处见我。拈云。侍郎向悬崖万刃处。着力一拶大惠。若不解翻身。性命洎乎归他手里。今夜或有人致恁么问。只对他道。野色更无山隔断。天光直与水相连。次日就多宝院拈香。一念圆成。大梵宫金轮元。在愿轮中。今朝长者门前驾。昔日五云天上龙。冬夜小参垂语。祖师心印金刚眼睛。动则影现。觉则冰生。莫有出手那边底么（问答不录）。
乃（拈拄杖云）。欲知佛性义。当观时节因缘。时节若至。其理自彰。暑往寒来。阴消阳长。莫是这时节么。鼓罢钟鸣。四众上来。莫是这时节么。云门大师曰。世界恁么广阔。为什么。闻钟声被加沙。与么垂示。便是为诸人入泥入水。指示这个时节。虽然知惭识愧。能有几个（卓杖）。
复举。僧问古德。如何是冬来事。德曰。京师出大黄。天龙则不然。试呈一颂。有问冬来事。西山出美玉。更问作么生。篱头吹筚篥。请来夜四头首对众唱和看。冬节上堂。滴水滴冻。天寒人寒。现成公案不易不难。会则脚下通玄路。不会面前生铁团。
谢四头首秉拂上堂。无法可说。是名说法。我此四头首。一人出乎威音前。一人下喝两堂外。一人露头角藏踪迹。一人藏爪牙露全斑。正与么时。如何缁素（良久）。珠穿九曲无蚁不得（以拂击禅床）。下座。
因雪谢新旧首座都寺监寺维那上堂。虚空消殒。山河改观。人天眼目。法社纪纲。以机夺机。以楔拔楔。有时借功明位。水长船高。有时借位明功。泥多佛大。就中有百味具足句。不是东山铁酸镰。亦非杨岐栗棘蓬。山僧不惜眉毛。为诸人说破去（拈拄杖卓一下）。洞中果熟。碧桃树将谓。人间无此枝。
上堂事不过三。月不过五。谨白参玄人。光阴莫虚度（卓拄杖一下）。
佛成道上堂。六载寒酸彻骨时。三更月上雪巢枝。天明又蹈曾行路。脑后圆光自不知（因修佛光相）。
岁旦上堂（拈拄杖云）。元亨利贞福寿康宁。乾坤应瑞。草木春惊。物物尧代淳风漏泄。头头祖师公案现成。张三李四叫快活。寒山拾得贺太平。因甚如此。龟山祝圣。凤历开正（靠拄杖）。下座。
元宵谢新旧两斑兼独芳首座上堂。千差齐照。一句无私。东西合辙。进退适宜。古佛光明呈瑞。宗社辅弼得时（拈杖卓一下）。迦文不受燃灯记。未必仰山见沩山。
二月旦上堂（拈杖云）。唯此一事实。余二则非真。释迦老子尽力。把三百六十骨节八万四千毛窍。作一句说向诸人了。将谓。多少奇特子细检点。将来不直半文钱何也。二由一有。一亦莫守（卓杖一下）。
佛涅槃上堂。村村柳色笼烟暗。处处桃颜泣露红。一路涅槃门大启。死尸狼籍。几春风。几春风（蓦拈拄杖卓一下云）。春风不在百花丛。
三月旦上堂。万刃禹门无锁钥。桃花吹浪泼天端。金鳞一跃化龙去。世上徒言行路难（喝一喝）。下座。
谢容西堂登首座庆藏主上堂（拈拄杖云）。住山鈯斧。藏里摩尼。有时人天众前竖挥横撒。有时稠人丛底袖之掌之。一出一没在观时宜。或说或默无不为机。大众摩诃衍法只者。是不用率陀下一槌（卓杖一下）。
上堂举。云门因僧问。如何是清净法身。门云。花药栏僧云便恁么去时如何。门云。金毛师子。师云。山僧试为混沌尽眉去。清净法身花药栏云门倾倒恶心肝。无星秤子定斤两。趁得鲇鱼上竹竿（以拂子击禅床）。下座。
浴佛上堂。未降兜率。度人已毕。才及生下。早是受屈。屈屈一杓香水。随例灌云门棒头。揭千日结夏小参（拈拄杖卓一下云）。心不是佛。智不是道。夜半扶桑白日杲杲。二乘人藏身于三界。不能藏于菩提。祖师藏身处无踪迹。无踪迹处不藏身。拄杖头边豁开户牖。要住即住。要行即行。说甚居菩萨乘修寂灭行。虽然。若是凤凰儿。不向那边讨（靠杖）。
复举。云门曰。今月十五入夏也。寒山子作么生。自代云。和尚问寒山。学人对拾得（拈云）云门大师虽句里藏锋。未免有话堕处。且道那里是他话堕处。待来夜四头首为众点示。
结夏上堂。圣制令节布袋头结。上下四维一团生铁。达磨不会转身。衲僧有分休歇（以拂击禅床）。下座。
谢四头首秉拂上堂。一喝同时无孔铁锤。四宾主句。凤林吒枝。提持无文印子。撒出随色摩尼。收来放去。电卷星飞。横说竖说。不涉离微。天龙与么赞叹莫是栽树以锥么（拈拄杖卓一下）。青霄无间路。到者不迷机。
谢新旧两班上堂。辅弼宗社。似论此事。住则印破。去则印住。谓之传箭令。亦名暗号子。天龙则不然。只得温故知新攀条随例。何故凤凰只宿梧桐。蛟龙宁怕活水（卓拄杖）。下座。
上堂。梅雨乍收。麦浪吹秋。拄杖子报道。管取水牯牛。
仲秋经散上堂（拈拄杖云）吾心似秋月。正好供养。碧潭清皎洁正好。修行无物堪比伦。令我如何说（卓一下）。
谢首座上堂。山自海中涌。月从缺处圆。我首座已分座行道。是威音先。威音先。无人会此意。令我忆南泉。
开炉上堂。乌薪深拨冷灰心。上面春风不自禁。静坐炉边敲火筋。满堂枯木作龙吟。
上堂。涅槃烦恼是何形容。竖四横三急着眼看。西天人不会唐言。世事但将公道断。
上堂。东门南门西门北门。赵州设此四大门。诸人拟向那一门入作（以拂击禅床云）下坡不走快便难逢。冬夜小参。索话云。商古确今。海底摸针。有答。无答。离器求金。脱却者般死模。致将一问来。有么时有僧。出问。两重明烛下。一片祖师心。浑仑劈不破。生铁铸黄金。学人上来请。师指示。师曰。行千里者一步为贵。进云。朔风卷地遍界飞沙。不假阳和力。安开雪里梅。师曰。花开不借春力。进云。如何百草上强有未明人。师曰。如何百草上强有未明人。进云。与么则朗月当空挂。冰霜不自寒。师曰。犹有者个在。进云。记得圆悟禅师。因小参曰。直待明年三月尽。莫言冬后雪霜寒。意在那里。师曰。冬至寒食一百五。进云。即今咨参和尚。今年云物果如何。师曰。冬若不寒腊后看。进云。只如无阴阳地如何通信。师曰。即今是什么时节。进云。岸容待腊将舒柳。山意冲寒欲放梅。师曰。保任此事。进云。直得四方交泰。万汇昭苏。师曰。终不虚也。僧礼拜。师乃曰。天寒结海水。天风搅枯桑。参禅学道士。只要髑髅丧逗到冷灰豆爆。拄杖骨也难藏。说甚千林冻合。且看孤根传香。土圭转一天景。葭管吹万国阳。无位真人汗滴滴。嘉州大像面又光（拈拄杖卓一下）。世间若有昆仑眼。未必荆山问卞和。
复举。僧问云门。如何是透法身句。门曰。北斗里藏身。师拈曰。者僧运筹帷幄。云门折冲樽俎。可谓。多少奇特。天龙则不然。若有人致恁么问。劈口便摵。何故元来祸起自萧墙。
至节上堂（拈拄杖云）。雪壑冰崖。铁树花开。无阴阳地。不吹死灰（卓杖一下）。
谢乘拂上堂。猫儿刀下机。驴脚生缘路。鸭寒下水。鸡寒上树。龟毛打𨁝跳。兔角翻觔斗。祖园春又回。少林花几吐（拈拄杖）。一二三四五。从头为君举（卓一下）。
谢头首维那上堂。百千诸佛居何土。月白风清。黄鹤楼张拙不知。崔颢后乘间题取一篇不。大众更有一句子。分付东边西边。且待桶箍爆绽看。
腊八上堂。一睹明星。丧尽生计。金屑虽贵。落眼成翳。
上堂。三九二十七。篱头吹筚篥。会则摩诃般若波罗蜜。不会甚深般若波罗蜜。
上堂。举。僧问云门。树凋叶落时如何。门云。体露金风。师颂云。树凋叶落。甚时节体露金风。作者知匣里吹毛元不动。珊瑚撑月一枝枝。
除夜小参。一年三百六十日。今夜正是结交头。往者不咎。过去心不可得。来者可追。未来心不可得。今亦无住。现在心不可得。阿呵呵借问。五湖云水客。白云因甚见驱傩。
复举。僧问赵州。学人乍入丛林。请师方便。州曰。吃粥了也未。僧云。吃粥了。州曰洗钵盂去。师曰。者僧问打初方便。赵州与以本分草料。虽然说法不应机。总是非时语。争奈黎[羔/羊]藿饭。决非尊贵所珍。凤髓龙肝不是樵夫之食。毕竟如何应时机去（以拂击禅床）。今夜参了。寝堂点汤。
元正上堂。三阳交泰逢启祚辰。不假嵩呼万岁祝。再回大椿八千春。草木山河改观。鸟兽鱼鳖恩均。以何为验（蓦拈拄杖）。吾家拄杖起龙鳞（卓一下）。下座。
元宵谢新旧两班上堂。灯火明空。古佛场乾坤。无处不祥光。新年柳动黄金色。旧岁梅收白玉香（顾视左右召大众云）左之右之好商量。
上堂（拈拄杖云）。云门大师拈起拄杖。示众云。凡夫实谓之有。二乘折谓之无。缘觉谓之幻有。菩萨当体即空。衲僧唤作甚么。但唤作拄杖。师云。哑好大众识得拄杖子。一生参学事毕（卓一下）。
佛涅槃上堂。二千年前瞿昙唱灭。秋生双林人天哽咽。二千年后有屈堪雪。春入百花杜鹃啼血。就中誵讹谁敢甄别。别不别唯有波旬笑不彻。
谢首座维那上堂。正中来兼中至。翠岩成褫雪峰。睦州赚杀临济。
上堂。举。长沙一日游山。归至门首。首座问。和尚什么处去来。沙云。游山来。座云。到什么处来。○云。始随芳草去。又逐落花回。座云。大似春意。沙云。也胜秋露滴芙蕖。师曰。山僧昨游山。无人问来去。却为长沙出气去。芳草落花游戏场。春风步步得相忘。长沙无限深深意。又逐流莺过短墙。
佛诞生上堂（拈拄杖云）。唯一坚密身。一切尘中现。溪水灌冷冷山云飞片片。悉达太子生。也不知唤甚作他面（卓丈一下）。下座（大众诣大佛殿灌佛）。
结夏小参。垂语。直钩钓鲲鲸。曲钩钓虾蟆。离钩三寸。莫有道得底么（问答不录）。师乃曰。古今日月。古今山河。一东二冬。张三李四。马粪茶脚。鱼目明珠。寒山题诗。拾得磨墨。师子哮吼。象王回旋。长中下期。一二八九（蓦拈拄杖划一划云）。若一划不划住。洎乎念至明朝。
上堂（拈拄杖云）。匝地普天。布袋一结。敢问诸人。是甚时节（喝一喝卓一下）。
谢头首秉拂上堂。止止不须说。我法妙难思。释迦老子恁么说话。大似坐饭箩边叫饥。殊不知我诸头首。说不到处便道一句。行不到时更行一步。为汝诸人提持诸佛命脉。敲出列祖骨髓。天龙与么告报。莫是叮咛丧君德么（良久）。龟毛已是长三尺。兔角从教短一寻。
上堂。举。云门因僧问。久雨不。晴时如何。门云。札师曰。山僧有一颂。呈诸人去。六月十五久雨忽晴。不消一札。海晏河清。
解夏小参。法无固必。道绝方隅。山僧今夏。有时普请京北。有时游山城南。或赴齐聚落。或禅坐山中。敢问诸人。与文殊三所度夏。是同是别。若唤作同瞎却衲僧眼。若唤作别誵讹在何处。别不别。云有出山势。水无投涧声。
复举。翠岩参禅师。夏末示众云。翠岩一夏与诸人东说西话。看翠岩眉毛在么。师云。翠岩探头太过。却遭傍人是非。何故。心不负人面无惭色。仲秋因转大藏。兼谢机外记室上堂。举。教中云。文殊大士云。破戒比丘不堕地狱。清净行者不入涅槃。师云。奇哉此语。恰似衲僧说话相似。大惠颂曰。壁上安灯盏。堂前置酒台。闷来吃三盏。何处得愁。来看经眼到这个田地。方知大藏不留元字脚。且道。如何是看经眼。一念不生全体现。六根才动被云遮（喝一喝）。
谢藏海书记竺心用章二藏主上堂。竺土心印藏海骊珠。当机谁撤出。触目未曾无。有时用作锦花章。有时唤为切脚字。因甚如此（拈拄杖卓一下云）。虎啸风生。龙吟雾起。
开炉上堂。昨夜西风转北风。阶前落叶扫霜红。死灰重发小春暖。古佛依前面也融。
因开选佛场上堂。物理自彰。时节因场开选佛喜回春。头陀漏泄拈花旨。谁是心空及第人。
上堂（拈拄杖云）。世尊有密语。双眼横眉下。迦叶不覆藏。指鹿几为马（卓一下）。
冬夜小参（拈拄杖云）。神仙秘诀。父子不传。机具啐啄。早隔天渊。何况立得立失。论妙论玄。无途辙中却成途辙。无蹄筌处强存蹄筌。划定阴阳消长。卜度复剥变迁。道分君子小人。象见天泰地否。直饶见一瓶之水。即知海岳之寒。吹六管之灰。便量气候之天。未免依模画样。胶柱调弦。天龙向朕兆未判清浊未分先。下个注脚去（卓一下）。
复举。赵州因僧问。狗子还有佛性。也无。州云。无。师云。者个一字不作玄妙会。却作无味谈。殊不知赵州还云有。毕竟舌头端的落在何处。请来夜四头首对众批判。看。
至节上堂。普天匝地气回一气。冻破泥团。花开碓觜。浩浩丛林各斗机智。卖牛底卖牛。卖被底卖被。山僧未肯效他闹热（蓦拈拄杖云）。祖师门下客。只贵知惭愧（卓杖一下）。
谢四头首秉拂上堂（卓拄杖云）。师子吼无畏说。天龙寂听生忻悦。一个个开虚空口。一人人演万象舌。或轮金刚剑。或施甘露灭。佛祖惠命是以传持。丛林真风致不断绝。何以为验。诸人要会么（又卓一下云）。百兽听之皆脑裂。
上堂。举。庞居士问马大师。不与万法为侣者是何人。祖曰。待汝一口吸尽西江水。便向汝道。拈云。居士问头气呑佛祖。眼盖乾坤。大师答处虚空奔马。陆地行船。山僧当年若见祇对他道。赖遇居士致此问。便见吹毛不动。坐致太平（因官人入山）。
除夜小参。旧岁去年新。新岁明年旧。一来一去。一旧一新。如空古今。似环终始。穷之无先后。窥之绝边方。直得过去劫安置现在未来。未来世回置过去现在。消十世于当念。融万象于目前。非促非延。非长非短。到这里依前爆竹送残腊。是处寒梅又报春。张公吃酒东村。李公醉倒西舍。堂前露柱起舞。门外二天浩歌。虽然不得动着。动着三十棒。
复举。仰山参石头。头竖起拂子。仰山展坐具。头拈起拂子置背后。仰山将坐具。搭肩上而行。头云。我不肯汝放。只肯汝收。师云。一人在途中不离家舍。一人在家舍不离途中。且道那个宾。那个主（良久）。梅须让雪三分白。雪又输梅一段香。结制小参即心即佛。刺脑入胶盆。非心非佛。空拳几诳儿。不是心不是佛不是物。灵龟拽尾拨迹迹生。所以直饶有一法过涅槃。我亦说如梦幻。三世诸佛是以转梦中法轮。度梦中众生。从上列祖是以寻梦中机根。传梦中法印。山僧是以梦中立期论限。诸人是以梦中力修取证。且道即今与觉时是同是别。观音菩萨以钱买胡饼。放下手却是馒头（拈拄杖卓一下）。
复举。芭蕉因僧问。不落诸缘。请师直指。蕉曰。有问有答。拈云。剑刃上设一问。不无者僧。争奈芭蕉烂泥里栽蒺藜。虽然若是直指。早迂曲了。也若有人致恁么问。只对他道。问者不亲。亲者不问。
结制上堂。十五日已前折拄杖头挑日月。十五日已后破蒲团上定乾坤。正当十五日又且如何。拂子𨁝跳。拄杖倒卓。
端午上堂。今朝端午辰。赢得家风清。曾无蒲酒留客醉。不须艾虎当门灵。何也家无白泽图。全家吉庆。国无定乱剑。国家安宁。
上堂（拈拄杖云）。易易直下是难难也大难。梅林落黄金弹。荷沼擎碧玉盘。祖师直示只者是。面前推出几重山（喝一喝卓一下）。
谢首座上堂（拈拄杖云）。也太奇。也太奇。黄蘖争钵位。南泉斩猫儿（卓一下）。
七月旦御忌启建上堂（拈拄杖云）。一叶落天下秋。一尘起大地收。毗卢法宝转全藏。特地教人疑赵州（卓一下）。
天龙禅寺语录（终）。
住山城州瑞龙山太平兴国南禅禅寺语录。
侍者昌秀编。
康历元年六月初二日入寺。
山门。尽大地。是个龙门。门门无不解脱门。大众路头在何处。黄河九曲出昆仑。
佛殿。过去佛过去。未来佛未来。要知现在佛。么瞿昙蹉口叹奇哉。
土地堂。古镜台前。灵鉴正圆。当日一分饭。早知孤负老南泉。
祖师堂。乡谈不同。头颅相似。若论直指底。此去西天十万里。
据室（横按竹篦云）。这里开张烹佛炉鞴。提持煆祖钳锤吾师再据此室。全机雷卷星飞。山僧别不劳施设。何也自有庭梧仪凤儿。
敕黄。人间甘泽霖。天上紫泥云。龙添意气全凭此。平地雷霆又动群。
拈帖（捧帖云）。者个皇家柱础。释门金汤。印文才露。四海观光。
山门疏。钱贯井索。箍篱木杓。屋里杨州家宴开唱歌须是帝京客。
诸山疏。五岳钟秀。干木登场。灯笼袖短。露柱臂长。
江湖疏。送人上树。拔梯问安。可想吃霜雪苦。杨花落胆也寒。
法眷疏。蕙弟兰兄。惟德孔馨。错问曾游山下路。无端猿叫断肠声。
法座（拈云）。大空王座。立处即真当阳。坐断十方全身。
拈香云。此一瓣香。爇向炉中。共为祝延。
今上皇帝圣躬万岁万岁万万岁。陛下共愿永膺九五宝图。举皇极以化成天下。大保八千椿寿。推洪范而字育苍生。
次拈香云。此一瓣香。爇向炉中。奉为右幕府征夷大将军。伏愿拨乱乾坤。致君于尧舜之上。坐镇海岳。回民于淳素之风。
次拈香云。此香本来无缺。今也无余。爇向炉中。供养前住当山五代帝师特赐梦窗正觉心宗普济玄猷国师大和尚。用酬法乳之恩。
遂趺坐。天龙性海和尚白槌云。法筵龙象众当观第一义。索话掣断千尺纶。须是横海鳞。风云际会在今日。要见天门一跃人。有么问答罢。乃云。以大圆觉为我伽蓝。天际乌飞兔走。身心安居平等性智。屋后水急山高。好个无为道场。取证不在期限。昨日啸丹山天桥月。今朝伴白河瑞龙云。微风吹幽松。日日是好日。近听声愈好。时时是好时。直得。万象交参互为宾主。山河改观。高演法音。会十方目前。融三世当念。便见。个个传天子不言令。人人歌将军太平功。是以佛日增辉。觉天明朗。祖风远播。性地长春。新南禅以此上祝一人。不安万民。更有向上一着子。诸人还会么（蓦拈拄杖卓一下云）。千峰势到岳边止。万派声归海上消（又卓一下）。叙谢不录。
记得。阿难尊者问迦叶师兄。世尊传金襕外别传个什么。迦叶召阿难。阿难应诺。迦叶曰。倒却门前刹竿着。拈曰。阿难问端钩头有饵。迦叶答处秤尾无星。新瑞龙试呈一颂。金襕守镇在鸡峰。迦叶门前赫日红。后二千年翻案去。为怜松竹引清风。
当晚小参。索话。一挨一拶。斩钉截铁。只图踢倒银山击碎鬼窟。可中莫有那吒顶上轮锤铁牛皮下吮血底。么问答罢乃（拈拄杖云）声前一句。格外玄机。历落古今。不涉迁变。亘横穷竖。绝毫绝厘。离相泯名。如山如岳。所以道真如净境界。一泯未尝存。能随染净缘遂成十法界。只今如山河大地情与无情。若唤作有。因甚曰一泯未尝存。若也曰无。争奈遂成十法界。若能于此荐得。堪报不报之恩以助无为之化。其或未然（卓一下云）。百丈耳聋。黄蘖吐舌。
记得。洞山因僧问。寒暑到来如何回避。山曰。何不向无寒暑处去。僧云。如何是无寒暑处。山曰。寒时寒杀阇梨。热时热杀阇梨。拈云。洞山垂手然虽寒时不见寒热时不见热。未免李向赤边咬。忽有人问山僧寒暑到来如何回避。祇对他道。不许夜行。投明须到。
六月望谢首座都寺维那上堂。火云烧空。六月下雪。云门灵树放花新。洞里碧桃磨玉洁。更有百味酸𨃰句。未曾容易对人说（拈拄杖卓一下）。
康历巳未六月二十三日。右幕府兼征夷大将军。入山烧香。鸣诸法器。挂接官牌。先就大佛殿烧香礼拜。住持烧香。鸣磬表白。大众普同唱和了。祝圣回向。次就方丈点心报众。鸣鼓上堂。索话曰。祖师暗号子。将军传箭令大悲千眼也眯麻当台。谁是磨古镜。有么问答罢乃（拈杖云）。狮子奋迅野干绝迹。凤凰翱翔众鸟相随。锁春亭龟龙洒瑞雨。独秀峰草木发光辉。五百尊者叫惭愧。半千清众叹希奇。旃檀紫竹黄金殿。翡翠白沙碧玉池。天降祥兮地开秘。大人境界大人知。
复举。适来禅客问。韩相公到净因。楷禅师出接。韩曰。禁足不出。因甚却出。楷曰。官不容针。私通车马。拈云。相公有明修栈道暗度陈仓作略。争奈楷禅师天津桥上昼打官更。今日相公若问禁足不出因甚却出。祇对曰。今年桃李贵。一颗价千金（拈杖卓一下）。
七月旦上堂。秋入溪山灏气清。晓来白露滴金茎。现成公案谁回避。一阵秋风树树声。树树声。唤不回头大俊生（击拂）。
解夏小参。灵山密付。迦叶破颜。引得东西承虚接响。少林妙诀神光暗传。灼然儿孙劳形捉影。自尔天下老和尚。担水卖河头。看。他释迦未出世前。那里指天作地。达磨既西来后。那里呼北为南。好个现成受用。更缺少个什么。人人要行即行。个个要座即坐。所以道。释迦不出世。四十九年说。达磨不西来。少林有妙诀。忽有个汉出来道。汝只见面前驴脚。不知背后龙鳞。何也见山山不是山。见水水不是水。直饶棒头取证喝下承当。未免尚坐在窠窟里。格外一句作么生道。太湖三万六千项。月在波心说向谁。
复举。古德云。识得拄杖子。一生参学事毕。山僧则不然。识得拄杖子。须向万里无寸草处去始得。
谢新旧两序上堂。住山如修屋。只要人相撑。今日吾老朽。最喜有人撑。东边也拄。西边也拄。旧底拄撑了。新底又拄撑。拄底拄。撑底撑。拄拄拄。撑撑撑。依旧好商量。
八月旦奉为后醍醐天皇开启藏经上堂。尘中百亿大千经。翻得金文贝叶轻。滴滴醍醐仙掌露。满天秋气洒凉清。
中秋上堂。寻常月是今夜月。今夜月非寻常月。只是寻常一样月。因甚今夜有差别。别别不知中秋何处热参。
后醍醐御忌。经散拈香。那伽在定蛰门深。祇树贝多吹梦频。泣露秋虫千品草。筛金夜月几丛筠。当初阿难耳无窍。今日谁人眼着尘吾佛未尝谈一字。大哉万象转其轮。
九月旦因龟山御忌。藏经启建。东司落成。谢修造司上堂。修造既得人。东司又落成。古德曰。一大藏教是拭不净故纸。山僧曰。粪壤推头拾得一颗明珠始得。诸人若能于此辨别去。皇恩佛恩一时报足。其或未然阎罗老子。他时后日责饭钱在。切须记取。
重阳上堂。龙峰高处寺。天地一东篱。纵是风流士。攒眉何处归。
九月望上堂。举。僧问云门。树凋叶落时如何。门云。体露金风。山僧有一颂。布施大众去。验人端的镜当台。不易丝毫一照来。出匣霜铓才射斗。剑津早有鼓波雷。
龟山圣庙御忌。经散拈香。五云天上修仙驾。一炷炉中爇妙香。当念熏成圆种智。真空不暗廓灵光。贝多叶叶黄金贵。优钵枝枝白玉芳。昔日鼎湖千岁梦。含元殿外半炊梁。
开炉上堂。今朝随例拨炉深。落叶霜寒布地金。铁打筋头吹火种。满堂枯木发龙吟。
上堂（拈拄杖云）。千山木落。水肃霜飞。现成视听谁是谁非（卓一下）。只为分明极。翻令所得迟。
上堂。百炼铁牛无骨。千年桃核有仁。若人会得此中意。空走磨盘八角轮。
冬夜小参。至节转律。气候观祥。观音耳门吹筚篥。文殊眼里飞严霜。瓶水锁千溪冻。葮灰吹一天阳。陕府铁牛冰骨暖。嘉州大像寒颜光。死灰重发焰。枯木再开芳。虽然无阴阳地。别知有个条章么（拈杖卓一下云）。刺绣线从明日长。
复举。僧问古德。如何是冬来事。德云。京师出大黄。拈云。者僧设平地陷虎机。古德有暗里抽横骨手。子细捡点将来。有得有失。无背无面。至竟如何缁素去。请四头首来夜为众批判。看。
至节上堂。也太奇。直下是冻破泥团。花开碓觜谢四头首秉拂。兼大震西堂上堂（拈杖云）。一喝有主有宾三关无古无今。大藏即波明水。小藏拈叶作金。人人盘珠圆转。个个囊锥不禁倒用。横拈云行雨施。密说显示。虎啸龙吟。非大震雷霆舌。安得露古佛心。伟矣吾四头首。成就般若丛林（卓杖一下）。
谢新旧两班上堂。传持真谛也得人。商确俗谛也得人。旧底曲调新底唱和。新底才恁么旧底不恁么。同中异异中同。千车难合辙。万派自朝宗（击拂下座）。
腊月旦谢大中西堂上堂。腊月初一天寒人寒。皇极大中道不易又不难。者里有人提掇。诸人请着眼看。
腊八上堂。六岁寒酸彻骨清。出山依旧眼睛青。胆惊画角一声晓。铁意梅花又吐星。
腊月望谢两堂首座上堂。金刚脑后添铁。铁牛皮下滴血。虽是衲僧用心处。认着却是系驴橛。大众要知机夺机毒攻毒。兜率天上待小释迦。黄蘖会中推陈尊宿。
腊月十九日开堂。圣僧安座场开。选佛菩提座师子颦呻。列圣丛惠剑光寒。三昧力也知大坐择圆通。共惟大圣文殊师利菩萨摩诃萨埵。指其体则群生本有大智。语其理则诸法无著真宗。历劫师非唯师佛佛。万象之中独雄雄。玻璃茶塞断无著口。般若锋打发新学聋。瓦砾推头开蓦直路。金刚窟下接尊胜翁。五眼神光照烛十界。一座台云包含太空。看看。昔日万菩萨经行未尝离此中。
康历二年正月二十六日。接智觉普明国师之号上堂。僧问德以位叙。位以德兴。至哉德焉荣膺皇天优遇之命。大哉位也高居宗门极品之尊。师曰。天无私盖。地无私载。进云。天颁敕黄彩。凤来翔。好个时节愿祝睿算无疆。师曰。只有天堪并。更无山可齐。进云。与么则金轮统御。三千界玉历延洪亿万春。师曰。日月添光天不老。山川长暖地无秋。进云。记得。圆照师翁宋嘉熙三年正月二十五日。理宗皇帝有旨特赐佛鉴禅师之号。圆照鸣鼓升堂。示众曰。临风何以祝君寿。遥指南山千万层。还端的也无。师曰。铁牛通身无骨。进云。共惟今年正月二十六日。圣天子特遣使臣。赐和尚以智觉普明国师之宝号。未审说什么法。仰答圣恩。师曰。千峰势到岳边止。万派声归海上消。进云。可谓盛德之后必保宝位。有道之邦笃生圣人。师曰。向阳花木易逢春。进云。只如法华云。常说无上道。故号为普明。莫是大觉世尊预为和尚授记么。师曰。山僧若得授记。一切众生亦得。进云。直得。皇恩佛恩一时报毕。师曰。应时纳祐无庆不宜。进云。天子万年和尚万福。礼拜而退。师乃曰。山门正月二十六日吉旦。共惟天使入山。传以特赐。祥云瑞雾忽发山林光辉。翔凤飞龙大增宗社壮观。只荷圣恩之至重不知材器之所轻。
灵山之嘱弥远弥新。照世之灯益盛益大。四海让仁泽之洽五岳推天德之高。其争奈羊蒙虎皮。固非群狐之所避。木刻鸡子。宁免众鸟之见欺。名实不相当。愧感云交至。且忘一身卑拙。永播万代光风者也。复说偈曰。五凤楼前玉阙仙。紫泥恩降九重天。如何得奉身尘刹。永祝吾皇亿万年。
二月旦退院上堂。二月春风吹上杖。鬓边花在镜中开。青山有路白云约。卷雨辞龙归去来。
南禅禅寺语录（终）。
再住天龙资圣禅寺语录。
侍者周祐编。
师永德二年二月晦日。升座拈香毕。趺座问答罢。乃云。声前一句。天子万年临机。与夺格外威权。直得辉古腾今佛日赫赫。移风易俗王道平平。便见凤阙翔云。九重城春期芥劫。龙门有路。三级岩瀑挂层天。古圣道场色色仍旧。满山草木物物示禅。供众底金圈栗棘。击节底古曲没弦（蓦终拄杖云）。柱杖子出来不免。见义勇为（卓一下云）。卧龙才奋迅云雨又三千。
复举。先师开山国师举法灯和尚先师未了话拈云。法灯将谓。千年滞货贩卖得时。可笑累世家私自扬向外。石上座溪山藏丑拙。云月入膏盲。只为无先师未了因缘。所以出来为他谢恩。山僧即不然。以一偈下注脚去。鹫岭拈华少室春。传芳的的忆古人。西归三十有余载。丁嘱半千诸应身。宝塔涌空支落月。水磨无日不推轮。山僧袖短难藏臂。惭愧先师未了因（击拂下座）。
三月旦上堂。举。三圣云。我逢人则出。出则不为人。兴化云。我逢人则不出。出则便为人。二大老与么垂示。一人在家舍不离途中。一人在途中不离家舍。且道那个宾那个主。诸人各请静处娑婆诃参。
就后醍醐圣庙多宝院拈香。二十年来再领徒。山川增秀镇皇图。那伽定远慈尊会。何必仙踪慕鼎湖。
上堂（拈拄杖云）。香严听击竹忘知。灵云见桃花不疑。等是恁么时节子。诸人因甚眼如眉（良久云）。只为分明极。翻令所得迟。
上堂（拈拄杖云）。光阴迅速。劈箭离弦。才消一瞬。海变桑田。就中有物不迁义。会则万年一念。不会一念万年（卓一下）。下座。
佛诞生上堂。垂语云。诸佛出身处。东山水上行。洗尽魔尘翳。乾坤一雨晴。好个清平世界。谁人相共证明。有么僧问。昆仑一句超佛越祖。林送槐阴凉。风潟荷叶露。师曰。已自知时节。我今不再三。进云。悉达降生日。法雷重震时。愿演一音说。普应四来机。师曰。普天匝地四月八日。进云。与么则前佛与后佛同一广长舌。师曰。去却一拈得七。进云。记得。僧问应庵。既是清净法身。本无出没。因甚年年将恶水泼他。庵曰。要他知痛痒。还端的也。师曰。露进云。敢咨问和尚。既是清净法身。本无出没。因甚年年将恶水泼他。师曰。知恩必要报恩。进云。满院蔷薇雨。洗出架头锦。师曰。佛身无为不堕诸数。进云。泥牛对对黄金角。木马双双白玉蹄。师曰。怪力乱神不可语。进云。优昙现希有瑞圣人为百世师。师曰。凤栖不在梧桐树。僧礼拜。乃曰。谩称独尊开大口。周行七步绝郎当。云门拄杖犹嫌短。莫怪添薪烧镬汤。何也年年灌沐。菩提垢未必增金更以黄。结制小参。垂语曰。杨岐栗棘。东山铁酸。百味虽具足。只是下口难。今宵家燕设。谁管待宾柈。有么僧问。掣开金殿锁。撞动玉楼钟。钻仰不及处龙门高万重。师曰。若有路可上。更高人也行。进云。法筵会四海众。安居修千佛规。学人初机后学伏愿慈悲法施。师曰。头戴天脚蹈地。进云。与么则蟭螟眼里放夜市。大虫舌上打秋千。师曰。会则途中受用。进云。记得。德山曰。今夜小参不答话。问话者三十棒。未审意在那里。师曰。亲者不问。进云。时有僧。出礼拜。山便打。还的当也无。师曰。独掌不浪鸣。进云。和尚今夜小参。有问有答。与德山是一是二。师曰。吃得棒也未。进云。坐断上头关。千花生碓觜。师曰。少林无孔笛吹起万年欢。进云。尽大地人齐赞叹。迷途推出指南车。师曰。蹈着秤槌硬似铁。僧礼拜。乃曰。以大圆觉为伽蓝。日出东方夜落西。身心安居平等智。主山倒卓。案山低。若能于此荐得。西天蜡人困鱼止泺。东土铁弹蚯蚓入泥。衲僧家护生杀尽进步十方刹。禁网脱得撒手万刃崖。三昧定中念念取证。四天下外日日逻斋。管甚不哭子甘为大阐提。山僧与么告报。还知有不破如来圣制一着子么（以拂击禅床）。金毛不卧野狐窟。大象何曾游兔蹊。
复举。僧问圆悟。如何是佛。悟曰。口是祸门。大惠颂曰。口是祸门。电激雷奔。沙竭出海。振动乾坤。师曰。圆悟答处如挝涂毒鼓。闻者皆脑裂。大惠提持似醍醐上味。饮者悉清凉。天龙亦为蛇添足去。口是祸门。嫌佛不呑。天上天下唯我独尊。试问四头首。与么批判有为他二大老人出气分么。请来夜对众定当。看。
次日上堂。无语曰。一结一切结。乌龟咬生铁。会得个中意。开口不干舌。不涉咽喉唇吻。道将一句来。僧问。南薰入奏舜弦解愠。殿阁凉起法席增光。现成公案愿闻举扬。师曰。檐头滴滴。分明历历。进云。一句当机亲指示。玲珑八面绝遮栏。师曰。铁锤无孔。进云。闪电光中验宾主。虚空背上立纲宗。师曰。无孔铁锤。进云。记得。僧问万杉。朱明启候衲子又安居。未审九旬之内如何履践。杉云。松筠有高节。意在那里。师曰。鹁鸠啼树上。意在黍麻中。进云。即今敢白和尚。天龙门下未审九旬之内如何履践。师曰。一日钵盂两度湿。进云。觌面全彰解脱门。一击牢关百杂碎。师曰。更进一步。进云。古今无异路。达者共同归。师曰。水不借路。僧礼拜。乃（拈拄杖卓一下云）。结也藉者个力。解也藉者个力。若人会得者个。一生参学事毕（又卓一下）。
谢秉拂上堂（拈拄杖云）。法不孤起。必依人传。我山中四头首。说法耸动人天。黄檗仰山全机不让。黄龙睡虎无所间然。般若丛林是以改观。佛祖惠命为之延年。言言不留盘珠迹。着着下得快马鞭（卓杖一下）。师子窟中无异兽。栴檀叶叶古风还
上堂。僧问。蟠桃三千年一结实。黄河三千年一度清。师曰。佛性之义时节因缘。进云。薰风长养瑞气致祥。时节已不虚弃。愿闻真正举扬。师曰。要荒却法堂那。进云。黄鹤楼中吹玉笛。江城五月落梅花。师曰。又被风吹别调中。进云。少室峰前铁马驹。三更吃尽无根草。师曰。无舌人能解语。进云。记得。洛浦安禅师因庞居士来拜云。仲夏毒热。孟冬薄寒。安曰。莫错。如何理会。师曰。错错。进云。士又云。庞公年老。安曰。何不寒时道寒热时道热。还的当也否。师曰。雪上加霜。进云。即今咨和尚。若有人道仲夏毒热孟冬薄寒如何祗对。师曰。切忌随他去。进云。冰生于水。青出于蓝。师曰。增金以黄。谤沈无香。进云。毕竟如何是佛祖顶𩕳一着子。师曰。土块泥团。进云。青山不锁长飞势。沧海合知来处高。师曰。开口不在舌头上。僧礼拜。乃曰。记得。玄沙示众云。诸方尊宿尽道。接物利生忽遇三种病人来。如何接。患盲者拈锤竖佛它又不见。患聋者语言三昧它又不闻。患哑者教伊说又说不得。且作么生接。若接此人不得。佛法无灵验（蓦拈拄杖云）。山僧有个方便。盲者耳又聪。聋者眼又明。哑者意又通。既接三种病人了。关甚佛法事（卓杖一下）。
端午上堂。垂语曰。善财采底药。触目未曾无。诸人认取得。何用白泽图。无有临机道得底么。僧问。今佛现瑞鼓觉海之风雷。古佛放光揭释天之日月。学人乍入丛林。不吝慈悲垂示。师曰。吃粥了也未。进云。慈云普覆润及三千。师曰。天垂雨露。不择荣枯。进云。宝印当空妙重重锦缝开。师曰。明镜当台。举无遗照。进云。记得。佛鉴禅师住雪窦时。上堂云。今朝五月端午收得一服药。不是耆婆留下。亦非扁鹊传来。未审从何处得来。师曰。从此问处得来。进云。又云。虽然不直分文。要且无病不治。还端的么。师曰。天何言哉。四时行百物生。进云。即今咨参和尚。今朝五月端午。以何妙药施与人。师曰。金刚圈栗棘蓬。进云。还灭除得佛病祖病也么。师曰。百杂碎。进云。与么则镕瓶盘钗钏为一金。搅酥酪醍醐为一味。师曰。金屑虽贵。落眼成翳。进云。云中木马嘶风。海底泥牛吼月。师曰。衲僧家真个有恁么事。僧礼拜。乃曰。适来禅客举佛鉴禅师住雪窦时上堂曰。今朝五月端午收得一服药。不是耆婆留下。亦非扁鹊传来。只在当人信及断除众生无明增长祖师命脉。但有衲僧饭病卒难翳。何也美食不中饱人吃（击拂）。下座。
上堂（拈拄杖云）。拄杖子呑却乾坤了。也汝等诸人向何处安身立命（卓一下云）。汝有拄杖子与汝拄杖子。汝无拄杖子夺汝拄杖子（靠杖）。下座。
半夏上堂。炎炎六月纷纷下雪。诸人因甚热时不见寒。寒时不见热。若能于此荐得去。蹈着秤锤硬似铁。其或未然。八字元来无两人。
上堂（竖起拂子云）。见么（又击禅床云）。闻么（蓦拈拄杖卓一下云）。止止须不说。我法妙难思。
七月旦启御忌经筵日。兼谢官人入山上堂。垂语曰。大火云。推移风从苹末吹。物不迁之义商量方得时。无有无孔笛撞着毡拍板底么。僧问。一尘入正受。乾坤寂尔。诸尘三昧起。世界峥嵘。师曰。好个曲调。进云。孟秋初一克期将终。修证无功。入海算沙。不惜慈悲。乞师方便。师曰。已自能知非。我今不再三。进云。玉殿雾开光灿烂。木鸡啼后祖灯辉。师曰。才有所重便成窠臼。进云。山门自今日打开毗卢藏。翻转修多罗。一会清众勤而弗怠。唤为九夏赏劳事得也否。师曰。会则途中受用。进云。依经解义三世佛冤。衲僧家当甚破木杓。师曰。不会世谛流布。进云。寸丝不挂。法网无边天外出头。孰是个人。师曰。出头天外看。进云。一句全提超佛祖。满筵缁素闻未闻。师曰。水不借路。僧礼拜。乃曰。记得。临济因王常侍入山问。此一堂僧看经否。济曰。不看经。又问。习禅否。济曰。不习禅。常侍曰。经也不看。禅也不习。作甚么。济曰。总教成佛作祖去。常侍曰。金屑虽贵落眼成翳。又作么生。济曰。将谓。汝是个俗汉。拈曰。临济虽是夸国手。争奈棋逢敌手难藏行。王常侍着著有出身一路。不堕寻常机关中。只如贺州太守入山不问看经。不问习禅。直与山僧相见莫是黑白未分先一着子么（以拂子击床云）。倾盖相逢元故旧。何妨来吃赵州茶。解夏小参。垂语曰。问在答处。谁是作家。答在问处。要见仙陀。有么僧问。蜡人𨁝跳。九旬禁网应时开。铁弹走过。八极清风忽地来。师曰。大抵还他肌骨好。进云。壮观梵宫宛尔。祇园精舍现前海众俨然。一会灵山正当休夏自恣。开示向上玄关。师曰。经行及坐卧常在于其中。进云。行到水穷处。坐看云起时。师曰。船上无散工。进云。记得。僧问九峰。西天夏末多得道果者。未审此间有也无。峰云。有。意旨作么生。师曰。钩在不疑地。进云。僧云。是什么人。峰云。头戴午夜月。脚蹈黄金地。又如何领略。师曰。仰面不见天。低头不见地。进云。天龙夏末能有几人得道果。师曰。美食不中饱人吃。进云。非但三世诸佛去粘去缚。大地众生脱锁脱枷。师曰。冬瓜直庞伺。瓠子曲弯弯。进云。一言为天下法。万世知师道尊。师曰。大悲不展手。通身是眼睛。僧礼拜。乃曰。法岁云告周毕。此事正好。商量山僧打动盐官虚空鼓。磨砻临济吹毛霜。有时骑贼马趁贼队。有时斫佛朴坐佛床。云门扇子𡎺着天帝鼻孔。德山棒头触着东海龙王。吓杀腊人无端。忍痛引得铁弹忽地着忙。试问诸人。如是戏场还有九夏赏劳分么（良久）。德云终不下孤顶。童子南询岐路长。
复举。赵州小参。要答话。亲者不问。德山小参。不答话。问者不亲。子细点检将来。一人来不入户。一人去不出门。且道那个宾那个主。有水皆含月。无山不带云。
次日因官人入山上堂。垂语曰。现成公案易易难难。难也屋后山险槛前水寒。易也放开铁壁踢倒银山。可中若有个汉。向不难不易处。致将一问来。有么僧问。西天制也东土规。从始结兮从始解。善财脚头无寸草。蟭螟眼里有世界。师曰。一字不着画。进云。金飙退暑。玉宇进凉。好个时节愿闻举扬。师曰。只辨肯心。必不相赚。进云。与么则大千转法轮。四时调玉烛。师曰。雨从何来。风作何色。进云。记得。佛日禅师一夏以来举竹篦子打发一十三人。未审功勋多少。师曰。大海不让小流。进云。和尚今夏于室中举扬佛日禅师普说。以为后学警发。莫是其揆一么。师曰。同途不同辙。进云。只如竹篦之背触。如何为古人出气去也。师曰。竹篦长三尺。进云。奇哉宗主沤和力。一众亲明今古机。师曰。水上浮沤呈五色。进云。释天日月照金襕。曼陀华雨挥玉尘。师曰天然无相子。不挂出尘衣。僧礼拜。乃曰。记得。南泉因陆亘大夫云肇法师奇怪。解道。天地同根万物一体。今日源相公百执事。若致恁么问。祗对他道。譬如相公辅弼天下于掌上抚育百姓于胸中。诸人若会得。万里无寸草。其或未然。出门即是草（击拂）。下座。
谢头首秉拂上堂。衲僧活机关盘珠无影迹。明镜挂当台。万象悉涉入。下喝轰百里雷。拈杖挑半夜日。或露头角龙门。或弄爪牙虎穴。大众还知山中恁么事么（拈杖卓一下云）。云昨夜四头首为众秉拂。
腊八上堂。三祇功满唱成佛。百炼黄金铸面圆。大地众生齐待价。定盘星在五更天。
元正上堂。三阳交泰。万国春回。有无佛法八字打开。物不迁兮锁口诀。日边玉历凤衔来。
永德三年癸亥九月二十七日。重开法雷堂。上堂。甘露门开改观时吾师语暖大雄规。旃檀丛里旃檀树。狮子窟中狮子儿。古佛家风今日瑞。劫壸春色万年枝。万年枝。优钵华香日夜吹。
十月旦开炉退院上堂。业债已偿来。鼓鸣三下雷。且归岩下隐。又拨旧时灰。
再住天龙禅寺语录（终）。
住灵龟山临川禅寺语录。
侍者编。
康安元年辛丑十一月三十日也。是岁十月二十九日表再兴之仪。十一月十八日佛殿山门立柱。同二十六日上梁。因方丈毕功同三十日入院。
山门。大解脱门不劳弹指。一溪吹雪（于时雪下）。千山泼翠。入得入不得。有利无利三十里。
佛殿。黄金地上一扫劫灰。白银世界涌出楼台。但缘大士威神力。引得山僧展拜来。乃礼拜。
土地。佛法冥资灵鉴无差。我今嘱汝。莫向一分饭上见王老师（冥资额）。
祖师一尘起大地收。一花开天下春（咦）。东西密付底。鼻孔搭上唇（密付额）。
拈衣。佛祖契券众生福田（提起云）。看看。片云覆大千。
拈帖。人天宝鉴丛林典刑。寰中依此敕重。塞外依此令行。维那分明宣读。
此一瓣香爇向炉中。奉为今上皇帝圣躬万岁万岁万万岁。陛下恭愿仁风大播。统十华藏而作封疆。皇道长行。积大椿年以为寿算。
此香奉为征夷大将军羽林相公。伏愿武德扫尽狼烟。致圣明于尧舜之上。愿轮推破魔垒。回佛运于正像之时。
此香深秘形山不欲炫卖。其奈余债在今日。不免对众拈出。供养本寺开山五代帝师梦窗正觉心宗普济玄猷国师。用酬法乳之恩。
临川禅寺语录（终）。
南禅藏主寮结制。秉拂。垂语云。覆盆之下迅雷无声。如能解打布鼓也鸣。问答罢乃曰。海水不大岂能藏鱼龙于九重之渊。山岳不高曷敢栖虎儿于万刃之顶。南禅门下独秀峰险势插太虚。㪺碧泉深流洽刹界。巍巍峭峭。汪汪洋洋。好是广博道场。安居不假圣制。迥出偏小区域。取证不在克期。便见闲荒草里。白额戴角而振威风于坤维。逆浪堆中。锦鳞烧尾而轰霹雳于天外。虾蟆蚯蚓发露真机。跛鳖盲龟添得意气（以拂子拍禅床右边云）。与么与么。睡美不知山雨过（又拍左边云）。不与么不与么。觉来殿阁生微凉。与么不与么。总不相干时。又且如何（竖起拂子云）。只见皇风成一片。不知何处是封疆。
天龙后堂寮冬至。秉拂。垂语云。千尺丝纶钩头。万钩离钩三寸。要见鳌身。莫有起风涛底么。问答罢乃曰。天寒人寒。家家篱头吹觱篥。一九二九个个相逢袖手头。达磨不会转身。衲僧无分出气。穷则变。壁边拄杖暗抽枝。变则通。阳气发时无硬地。玉堂苑舍展开镜清卧单。宝树刀林擎出洞山果子。无边气候当头现前。一日风云不劳注目。直得千否不将而去。万泰不迎而来。自东自西无思不服。忽有个汉。出来道。会中悉是龙门客。莫向雷门悬布鼓（以拄杖画一画云）。前人腰带后人收。更有收人在后头。
夜来堂上。大和尚举僧问佛日如何是毗卢印。日云。草鞋蹈雪。僧云。学人不会。日云。步步成踪古则。拈云。可惜者僧好心不得好报。当时若也待他道草鞋蹈雪。栏腮与一掴令者老汉知草窠里也有大虫。上方与么批判。手把白玉鞭。骊珠尽击碎（秉拂上座）也要拾其零碎底重细抹去。佛日和尚当时待他问如何是毗卢印。栏腮与一掴。千戴之下免遭人检责。何故当断。不断返招其乱
知觉普明国师春屋和尚三会语录。其徒（芳通某甲）航海持示。拜而求跋。余悬灯而读之。譬若转圆石于千刃之阪。了无阻滞。亦犹春行大地。那有痕迹。吁诚所谓善说法要者也观者当具眼。切不可作文字会。
永乐三年仓龙集旃蒙作噩正月二十又五日。太白名山天童禅寺蠢叟希颜。

[book_title]智觉普明国师春屋和尚语录卷第二
升座上。小师。
贞治二年二月二十日。阿州南明山补陀禅寺光胜院宝殿。庆赞本尊圆通大士胜军地藏。
拈香云。此一瓣香根苗承大中之气。枝叶长劫壸之春。爇向炉中。恭为祝延今上皇帝圣寿无强。洎文武官僚资倍禄位。次拈香曰。此香大悲方便作因。利生接物为果。爇向宝炉。
供养十方三世一切诸如来现座道场大慈大悲观自在菩萨地藏愿王军大士等诸萨埵天龙八部大小神祇。遂趺座。垂语曰。东弗于逮打鼓。西瞿耶尼升堂。南瞻部洲法筵严设。北郁单越齐以赞扬。可中若有个汉。试自非非想天。问将一句来。有么有么时有僧。出问云。浮幢刹海一尘不飞。十方国土一齐俱到。学人上来。愿闻法要。答曰。欲识佛性之义。当观时节因缘。进云。檀越经始此院。奉请和尚开堂。好个时节请师祝圣。答曰。道泰不传天子令。行人尽唱太平歌。进曰。处处圆通。尘尘普门。更向何处立封疆。答曰。南天台。北五台。进云。春行万国。月照千江。答曰。须知远烟浪别有好思量。进云。庄严佛土。大作种种佛事。不堕功勋。如何庆赞。答曰。雪山步步无闲草。进云。恁么则九曲黄河彻底清。答曰。只见锥头利不知凿头方。进云。裴休建龙兴寺殿。应彦师三百年谶。莫是希夷事么。答曰。掬水月在手。弄花香满衣。进云。今日胜会是为契夙志亦记来因耶。答曰。是夙志是来因。进云。直得。十世古今始终不离当念。答曰。斧头元是铁。进云。灵山付嘱只这。是卫护吾宗永不止。答曰。来年更有新条在。恼乱春风卒未休。进云。学人今日小出大遇。答曰。若到诸方只与么举。又僧问。春到岭南还岭北。日长花笑。又莺啼。答曰。山花不费栽培力。自有春风管带伊。进云。明府恭遇先公一十三回远忌。开设此会。报劬劳句不吝慈悲。请师更示。答曰。犹有嫌少那。进云。未审孝义还成就多少功德。答曰。万里一条铁。进云。直得。天上玉楼落成人间宝刹峥嵘。答曰。处处绿杨堪系马。家家门首透长安。进云。承闻。先公亲参国师是否。答曰。是。进云。以何为验。答曰。手臂终不向外曲。进云。海国云林天不老。年年花发满孙枝。答曰。道得一半。进云。记得。世尊于天鼓声中。为诸天子说法曰。汝等当知恩报恩。莫是苦口叮咛么。答曰。海口难宣。进云。天人群生类皆承此恩力。答曰。人平不语。僧礼拜。师乃曰。诸佛解脱妙门。众生平等本际。历历通贯三世。恢恢包含十方。在圣不增。在凡不减。能大能小。离相绝名。过去诸如来已依斯门圆成佛事。现在诸菩萨今依斯门转大法轮。未来修学人当依斯门自利利他。伟哉斯门。世界建立亦依之。日月照临亦依之。君臣治道从此出生。忠孝至德随他成就。所以圆通大士曾入斯门。从三摩地即现三十二应入国土身。随类说法令其解脱。为得解脱火不能烧。水不能溺。乃至刀杖咒诅不能加害。到这里不见魔外作障难。有甚怨亲为对待。是名施无畏者。亦名胜军大士。如是神通妙用亦非从外而得。只在当人一念正信（拈拄杖画一画云）衲僧家管甚茄子瓠子。只要依斯门入。依斯门行。依斯门住。应当将此深心报国土恩。报佛祖恩。报檀越恩。报罔极恩。大众且唤什么作斯门（卓一下云）。平芜尽处是青山。行人更在青山外。复曰。大檀那典厩真智冥熏。灵机自发。深信有诸佛无上妙道。游心真空性海中。不知几生结得般若缘。来令菩提种子生长。如此而不住性海真空中。却入如幻三昧现作种种佛事。数年之间建造此伽蓝。奉安如来真身舍利补陀大士佉罗萨埵四大天王尊像。又效阿育王大愿。印造八万四千宝塔。表众生本有体。造立大率堵婆。又印造书写妙法莲华经若干部。复读诵一千一百余部。印造地藏本愿经四部。复读诵三十七部梵网经一卷。加之勤修法华三昧二十一日。理趣三昧三个日。念佛三昧三日三夜。又启秘密会场普教四众预诸佛内证境界。又就于本院。自于初一日至于二十日。看阅五部大经。遂日三时讽诵经咒。昼夜轮番光明真言。凡一日之内令国中固禁杀生灵。及施乞者不知其数。又一日与令弟共亲行施一千五百余人。又自书写圆觉修多罗了义经·金刚般若经·随求陀罗尼等。又布施国中及往来禅侣。奉请十员诸大和尚。证明佛事兼建转经之会。特请长兴堂上和尚。胜军大士安座开光明佛事前席慧林大虚和尚奉为光胜院殿。入牌法语一会法仪。此周备焉。今日开堂。延请十方常住诸佛菩萨贤圣僧众护法天龙大小神祇入此道场。广设无遮会。普纳四部众。仍命山僧举扬宗乘。仰赞诸佛菩萨贤圣僧众。种种功德种种佛事。上答洪造以祝严圣躬万安。保持国土运祚者也。夫说法须是应机。若机感不相应。直饶释迦达磨出兴无益于世必矣。何谓机感相应。灵云见桃花。香严闻击竹。黄庭坚闻木犀香得旨。张九成闻蛙鸣打破业识团。不是机感相应底样子么。佛光师祖圆觉开堂普说略云。大唐王节使建寺名圆觉。请净慈慈受深禅师开山不赴。王节使同眷属入山哀请。受亦不赴。王公云。和尚有所需当依慈命。受曰。与我建十三层塔。塔成复恳请。受又不赴。王公曰。更有何所需。受曰。与我刊大藏经板一副。今大唐所流通之本是也。经板成。王公精力用尽老病不能自诣净慈请。乃嘱其子曰。汝能请得受和尚。开山圆觉一日瞑目亦无憾矣。慈受方受其子请与开山。吁导尊德备取重王臣如此。今日太守建造圆觉。请老僧开山。正与王节使事体相类。且道受和尚不肯赴王节使请意在于何。只欲王公成就广大福力耳矣。吁古今无异路。是皆机感相应所以使然者也。山僧自不揆鄙野。叨应严命。来升此座。胡说乱道亦无他。只欲增长檀那广大信心。成就广大福寿海广大功德海耳。佛言奇哉。一切众生具有如来智慧德相。但以妄想执着不得证。佛是真语者实语者。岂欺人哉。既曰具如来智慧德相。不可自甘为迷人。迷悟只在信与不信而已。好大众世尊。当初将三祇亿劫所修事。促在三百余会说尽。后来将四十九年所说事。促在一日受持书写毕无有遗余。若也将一日所修广大功德事。促在一念行取。不妨延一刹那为恒沙劫。促恒河沙劫为一刹那。这里说甚六十小劫谓如食顷。于一毫端现宝王刹。坐微尘里转大法轮亦不出者个时节。佛又言。一切诸佛及诸佛阿耨菩提法皆从此经出。若能会得斯经。则手不执卷而常如是持。如是转。到恁么田地方知。道人人受持读诵处成大佛事。解说书写处成大佛事。烧香礼拜处成大佛事。诸佛常于汝眼处出世成道。于汝耳处降魔说法。乃至一一六根门含容法界无坏无杂。若凡若圣。情与无情互为主伴光严住持。无非赞扬斯经时节。如此胜妙境界唯证乃知难可测。所以道世尊有密语。迦叶不覆藏。当不覆藏。即密当密即不覆藏。观音大士证得者个道理。应以佛身得度者。即现佛身而为说法。应以菩萨身得度者。即现菩萨身而为说法。应以宰官身得度者。即现宰官身而为说法。乃至应以比丘比丘尼优婆塞优婆夷人非人等身得度者。即皆现其身而为说法。善哉大士三昧恰似衲僧用处。且道。现佛身现菩萨身底。毕竟是何物。若于此着得一只眼。堪报不报之恩以助无为之化。熟思今日佛事因由。偏出于孝心至诚。以谓。身世如梦幻。光阴不待人。身已非私身。命亦为君命。今日若不报劬劳莫大之恩。更待何时。由此预于今年今月二十日。奉为光胜院殿十三回忌辰。上来所赞扬功德。集以追荐冥福。以之推之。台灵超升无可疑焉。何止一人超升而已哉。法界含生亦应以脱苦趣。恭惟。故赞州太守光胜院殿宝洲繁公大居士。武德治邦。恭谦行己。内秘菩萨行无善不成之。外现宰官身有冤皆降伏。奉命君将则决大策于一言。救危国家则垂鸿名于百世。归泉以降一十二年。贤嗣相承起箕裘业。为国致忠。忠以通天地。为亲竭孝。孝以贯古今。吁是父而有是子。譬如凤凰生鸑鷟。师子产麒麟。其威其德惟忠惟孝。天下所耳目也。抑亦报师恩则崇山大海不足以比。且援事于近。谕理于远。性劫有人。施一文金以妆佛面。以故多劫得金色严身。即今紫金光比丘尼大迦叶尊者是也。佛在世又有一贫。路逢迦叶行乞。无物可供养。只把一器沈汁施之。现身即感生天报。况乎大力量人成大力量事。其功广博不可测焉。天龙寺是天下大刹。临川寺亦洛之名蓝。五年之间速成之者。盖我檀越拥护力之所及耳。此恩此德。一饭岂敢前云自不揆鄙野。叨应严命来之谓是也。况复建立此伽蓝及洛之景德禅寺。广置庄产以图使千百万年佛种子不断矣。意在于何。只为痛念灵山付嘱欲报祖师恩也。适来禅客问中。佛告诸天子言。汝等当知恩报恩。只此一句通佛通祖。通鬼通神亦通人。一切无不通。兄弟家莫作等闲看。努力念之。更愿坛越推原释尊所以随机广设教慈意。如今日大会平等。力以扶起之。可谓。尽善矣。亦尽美矣。履玆以来所祈四海干戈永息。三边狼烟不兴。棣萼联辉。椿龄益茂。身宫康泰。家世荣昌。子子孙孙长为法城外护。绳绳继继永作皇家藩干。次祈。寺门如睹史宫。大法似盘石固。一瞻一礼同证入圆通门。或见或闻。咸豁开心地藏。怨亲平等。凡圣圆融。法界含灵均蒙利益。上来讲赞无限胜因。虚空证明万象信受。复说偈曰。一念诚心天地同。若凡若圣证圆通。大人境界大人现。华藏重重愿海中。
贞治二年七月二十二日。钦奉圣旨就于梵王山大光明禅寺。恭为国母光仪门院（后号大光明院）七周御忌之辰。
拈香曰。元是轮王髺中物。大光明藏久秘之。今日拈出。爇向宝炉。供养现坐道场本师释迦牟尼大觉世尊。及十方三世一切诸如来。文珠·普贤·观音·地藏等诸大萨埵。华·阿含·方等·般若·法华·涅槃等诸修多罗藏。鹙子·满慈·迦叶·迦旃延等诸贤圣众。及尘数刹海一切三宝。奉为尊仪严修寂场。恭愿。一炷妙香开觉花三千佛土。五云宝盖荐仙御十二天山。趺座垂语曰。灵山密传少林直指贬上眉毛千里万里。若有言前定旨底。出来相见。时有僧出众云。一叶落天下秋。一尘起大地收。学人上来请师直指。答曰。灵山步步无闲草。进云。山门伏值大光明院七周御忌之辰。圣驾入山。会开无遮。报恩一句愿闻举扬。答曰。只有天堪。并更无山可齐。进云。只如今日庄严尽善供养尽美未审。仙御还光降否。答曰。镜分金殿烛。山答月楼钟。进云。与么则日月添光天不老。山川长暖地无秋。答曰。一句了然超百亿。进云。记得。僧问灵云云。混沌未分时如何。云曰。露拄怀胎。意旨如何。答曰。铁牛无骨。进云。僧云。分后如何。云曰。犹如片云点大清。又且作么生。答曰。开口不在舌头上。进云。僧云。大清还受点否。云不答。如何理会去。答曰。无孔铁锤当面掷。进云。僧云。恁么则含生不来。云又不答。节文在何处。答曰。两个无孔铁锤。进云。即今咨参和尚。混沌未分时如何。答曰。东山水上行。进云。分后如何。答曰。黄鹤楼前鹦鹉洲。进云。与古人答处是同是别。答曰。擘破混沌看。进云。擘开华岳连天翠。放出黄河到海声。答曰。苦瓠连根苦。甜瓜彻蒂甜。进云。只凭此个真消息。上荐仙游化乐天。答曰。大海不让小流。进云。天人群生类皆承此恩力。答曰。天津桥上昼打官更。僧礼拜。师乃曰。祖令当行千圣结舌。全机大用轨则不存。尽大地是解脱门。天上有星皆拱北。遍十方为条活路。人间无水不朝东。双放双收。全杀全活。真机拨转。千圣同途。至鉴洞明。万象齐照。直得凡圣同会。含摄法界一尘。光严住持。延促日劫当念。所以道我为法王于法自在。有时高高峰顶立。有时深深海底行。触处现成时不与万法为侣。不堕诸数处总作四生依怙。若能于此觑得透。堪报不报之恩以助无为之花。诸人还委悉么（以拂击禅床云）。雕弓已挂狼烟息。万里歌谣贺太平。复曰。山门今月今日伏值光仪门院七周御忌之辰（云云）。天皇亲行香致敬于尊仪几前之。次恭降严命小比丘妙葩。升于此座举扬正法眼藏涅槃妙心。上严仙御顿超三界。下济苦海流转迷情。恭惟。太上天皇希世龙章。受天凤质。仁心有慧。如春雷启蛰门。至化无私。似甘泽苏枯槁。爰为尊仪冥福。预自撰取国母平生手书假名字者。续次以作法花如来寿量品偈。盖欲教人人知国母寿量与如来同等无异耳。经曰。但以假名字引导于众生。岂不然乎。敢问大众。此经为是国母御书。亦为天皇御书。若谓天皇御书。正是国母御书。若为国母御书。既藉天皇力成之。当知一切法非一非异。非同非别。非离非合。非断非常。非去非来。非生非灭。非自非他。法界一相一味平等解脱法。奇哉。此个一卷唤作佛母心。也得一切诸佛及诸佛阿耨菩提法皆从此出生。唤作无上法王大陀罗尼门。也得六万余言妙法。乃至百千法门。无量三昧及与世间粗言细语。亦皆从此假字出生。且道。此假字从何出生。若能穷得生处。天皇殿前有分谢恩。佛言。信为道源功德母。出生一切诸善法。所以佛法虽多途。信为初入门。信之一字又通上通下。教自有文。我宗只信而已。信者无许多捞攘。黄金殿上脱蘘衣。不妨快活时节。不信者开眼作梦。含元殿里终日觅长安。终劳他古德不得已云。无求是佛。无著是佛。无为是佛。无心是佛。不信无求佛故。动向外驰求。不离当处。常湛然觅则知君不可见。不信无著是佛故。不著有还着无。不着教内亦着教外。犹如灵龟曳尾。放下便安乐。只是不肯放下。不信无为是佛故。多期积功累德以求作佛。大似待空花结空果。唤取机关木人。问求佛施功早晚成。不信无心是佛故。见有上诸佛可成下众生可度。甘作迷人。枉受轮转。此个事人人具足。个个圆成。汝缺少个什么。不见大梅常禅师问马祖曰。如何是佛。祖曰。即心是佛。常言下领旨。径入大梅山隐。后来马祖闻得乃令一僧去问。曰。和尚见马祖得个什么便住此山。常曰。马师向我道即心是佛。我便向遮里住。僧曰。马师近日佛法又别。常曰。作么生别。僧曰。近日又道非心非佛。常曰。这老汉惑乱人有甚了期。一任汝非心非佛。我只管即心即佛。僧回举示马祖。祖曰。大众梅子熟也。看他信得底人。佛祖亦未如之何也已矣。何故以美食不中饱人吃也。非独祖师家作此说话。法花会上龙女献宝珠世尊。便唱正觉南方无垢世界。又涅槃会上广额屠儿放下屠刀。云我是千佛一数。不妨性燥汉。参禅若不负如是志气。成佛做祖远又远矣。恭惟。广仪门院千佛会中曾植德本。五浊世里现国母身。关睢化行四十余载。金枝玉叶远敷亿万之春。凤子龙孙长保九五之祚。是亦出于螽斯之德者乎。一日因看金刚经。宿薰忽发。方信有教外之宗。自尔每请正觉国师于内道场咨询法要。又诱奖皇太后皇后宫妃及宫女等。同受衣盂法名。执弟子礼。实观应庚寅仲春也。由是去服饰归空门者亦不为少。净名所谓一灯分灯灯灯无尽者也。廷文丁酉之夏。亲脱细软珍御之服。更以无相福田之衣。七月之中微示违和。二十二日夜半俄使左右传报光严光明两院。相对披衣。烧香遗嘱毕怡然坐化。呜乎三五十年在丛林饱参老衲也不能及焉。畴昔檀林皇后无师智自发。敕遣沙门慧萼。特请唐盐官女安国师法嗣义空和尚。为取证明。由是创建檀林精舍一十二院。将兴吾教外之宗。然弘传未得时。遂止于此矣。嵯峨圣代以后垂于五百载。历应年中今广仪门院长子。太上天皇特为后醍醐圣庙。革故龟山行宫。鼎新金仙净刹。屡诏正觉国师为开山。不数年间速成焉。实天下伟观也。此知皇后当初植德于此地以待今日矣。又文化年中广仪门院宣于伏见行宫傍。建造此精蓝。专安修禅徒。而自称大光明院者。盖以追慕橘太后遐踪兼别世号也。熟惟。原禅宗流行之因由特兴盛伏见嵯峨之两地。孰知非两太后曾乘愿力而前身后身互相扶竖者乎。不是强差排。倘能察吾法之所以系者。必验愚之言不诬尔。伏惟。光严院光明院十善宿因万乘现果。楚王弓贱未忘天下。香至珠贵早辨世明。深信无上觉王乃至有法宝能济困穷。终致脱屣国位同称释氏现世希有。涧饮野处固表出尘之风。枯淡清寥以资养道之味。昨是天上棠棣。海内苍生无不仰恩光。今为法中连枝。方外缁流亦咸托尊庇。是以天下靡然皆向化。如来以佛法付嘱金言终不虚矣。夫如斯之事。释尊说中因地虽间见之。震旦扶桑开国以来正为人主而如斯者。诸典籍中所未曾记也。西天无畏三藏一人而已。猗嗟火中莲可见。今日事难逢。兄弟家伏感荷所以睿愿建寺度僧又自作高贵者归道千岁榜样之圣恩。内怀惭愧。外肃威仪念念在般若中者。非啻不负国土恩。亦堪令佛寿命久住于世。如偈所谓。常在此不灭者也。佛言。僧有三种。道尊德备化被人天者国师也。禅定摄念戒行护身者国僧也。徒尔拱手放逸过时者国贼也。兄弟家切须念之。复说偈曰。当初大圣升忉利。象驾今朝又入山。阿阁一声钟报晓。睡仙惊起紫云端。
贞治三年正月十九日。为荻野尾州太守同叟居士宗珠七周忌请。
拈香曰。此香以尘劳类为因。根苗生长。以菩提道作果。枝叶荣昌。爇向炉中。供养微尘刹土诸佛菩萨诸修多罗藏贤圣僧众一切三宝。以严净同叟居士报地。伏愿。无始业海云枯云空。本有觉花以光以茂。遂趺坐垂语曰。东山水上行。脚跟不点地。若是通方作者。何论有智无智。莫有三千里外定诸讹底么。时有僧。出问云。真净界中无异无同。堂堂正体臂破虚空。学人上来讲师法要。答曰。举头天外看。进云。今日正当同叟居士七周忌辰。拜请和尚升座说法。毕竟功归何处。答曰。露拄臂长灯笼袖短。进云。百战功成机离位。涅槃城里奏凯歌。答曰。好个曲调。进云。记得。广慧琏禅师因杨亿侍郎讳日设位供养之次。有僧问云。从来弟子供养师。今日为甚么师供养弟子云。琏云。恩来义往。意旨作么生。答曰。暗里抽横骨。进云。僧又曰。恁么则令人转忆庞居士。琏云。两彩一赛又且如何。答曰。明中坐舌头。进云。只如今日为同叟居士张设位次严备法筵。与古人供养是同是别。答曰。幸无驴汉钝置老僧。进云。直得。一句脱三界之苦轮。一言开四生之玄路。答曰。雨过浮云散。明月又依然。进云。不得春风花不开。花开不藉春风力。答曰。雪山步步无闲草。僧礼拜。师乃曰。乾坤之内宇宙之间。中有一宝。秘在形山。伟哉此一宝。在天同天。在地同地。在圣同圣。在凡同凡。所以生育圣凡。不见生育之相。盖载天地而泯盖载之功。得之于心。法王大宝自然而至。失之于旨。衣里明珠长不觉知。凡夫用而不知。二乘空而不用。铁牛通身无骨。盲人端的有眼。见而不明菩萨。明而不见如来。富嫌千口少。贫恨一身多。衲僧家不打这般样子。有时拈作兜楼婆为国祝寿。有时插作一茎草圆成梵宫。摧人我山。破生死窟。是名金刚王剑。传祖父契券。开众生福田。唤为无文印子。只如今日孝男某等为同叟居士供佛斋僧。至竟承谁恩力（卓杖一下云）。罔象到时光灿烂。离娄行处浪滔天（又卓一下）。复曰。山僧与同叟居士素昧平生。夙有何因缘晚相识亦深矣。居士武略起家。忠心报国。外或示威怒相。内常存抚民计。当却夫国敌。则杀人不贬眼底烈汉也。但以未缘遇善知识。断不信有佛法尔。近来因违和止宿寺门外半年余矣。病中不寐。无日无夜耳熟更点·晓钟·粥鱼·斋鼓·坐禅四时打版。诵咒三时梵音·井井然不间断。问人云。如此勤行期限几月。答曰。是丛林寻常规范日用行事。无有退转焉。于此大生惭愧。深发忏悔心。便请山僧受三归五戒。以降归佛亦为不惜身命财底丈夫。可谓涅槃会上放下屠刀底性燥汉也。当寺再兴之初居士在丹州卧病。闻得大欢喜云。是亦诸佛菩萨大悲方便。为欲令一切人普结胜缘耳。便割舍庄田。以充土地祖师两堂修营之功。贤子等相继成焉。凡当寺田产虽多。而如本丰登者只丹州而已。由此殿堂不日而兴。丛规顿复旧观。亦是二贤子拥护力之所助也。一众欢喜不待谕而可知乎。山僧在等持寺闻知。居士临启手足之际。呼左右嘱云。命终急报等持和尚。差定后事。往后五六日可以待命也。切莫违我愿。乃使人炷香。口念即心即佛十余声而逝矣。看他当初不语彻底故。今日信亦彻底。想见末后正念现前而去。受生善处无疑矣。岂不是学佛之效乎。山僧获信便遣数僧。其言果不虚也。面目俨然如生。所谓学道须是铁汉。着手心头便判。直趣无上菩提。一切是非莫管。此公是也。所以学道人不论久参晚学。只贵一言之下正信真实去。何谓正信。有亦不管。无亦不管。佛亦不管。祖亦不管。生亦不管。死亦不管。天堂亦不管。地狱亦不管。如此一生百不知百不会去。忧甚大事不了毕。三世诸佛接物利生亦只如是。历代祖师单传直指亦只如是。今日孝男尾州太守某。左金吾某在丹州旧宅。勤修种种妙行。书写读诵一乘妙典。又就于本寺广设斋会。以报同叟罔极恩亦只如是。山僧承命升于此座。举扬宗乘。上答洪造。下及冥界亦只如是。邻峰诸大和尚同此作证明。现前清众拱点肃听亦只如是。上来讲赞无限胜因。万象侧耳。大虚点额亦只如是。毕竟如何如是如是。复举。适来禅客问。广慧琏禅师因杨亿侍郎讳日设位供养之次。有僧问曰。从来弟子供养师。今日因甚师供养弟子。琏云。恩来义往。僧云。恁么则令人转忆庞居士。琏云。两彩一赛。僧嘘一声。琏奠茶。顾僧云。此驴汉钝置老僧。拈曰。暗里抽横骨。明中坐舌头还他广慧。争奈此驴汉·古镜里藏身。明镜外出手。若不得今日这一札。千载之下争见恩来义往。然虽恁么。诸人还辨取诸讹处么（良久击拂曰）。只得雪消去。自然春到来。
贞治三年二月二十日。为细川赞州太守宝洲繁公居士一十三回忌辰。西山景德禅寺开堂佛殿庆赞。
法无定相。逢缘即宗。今日去年赴阿之光胜请。今年今日开洛之景德场。全是两段因缘不出者个时节。故李长者云。无边刹境自他不隔于毫端。十世古今始终不离于当念。好个大解脱门。刀山剑树。游戏道场。情依如斯门说如斯法。手中利剑本有智体现成。般若慧灯一段灵光不昧。便见金毛头上入正定。须弥顶上从定起。须弥顶上入正定。景福寺里从定起。乃至南明山中入正受。诸人面门三昧起。诸人面门入正受（蓦拈拄杖）。拄杖头上三昧起。所以从文殊门入者。墙壁瓦砾为汝发机。从观音门入者。虾蟆蚯蚓为汝发机。从衲僧门入者。龟毛兔角为汝发机。敢问大众。且拟向那个门进步（良久）。四海而今清似镜。行人莫与道为仇（卓上一下）。复曰。今日佛事细川典厩为先考赞州太守修冥福底意旨。山僧去年赴他请在补陀之日。语余云。某甲欲报罔极恩久矣。只为身不私身因受朝命却国敌。于今不能果焉。偶逢今年世波少间。喜不自胜。预伸一十三年忌追荐之仪。云云。呜呼人生在世间。不知父母恩者有何限哉。是故先佛以天堂地狱因果报应之说而化导之。释迦老子于天鼓声中为诸天子说法。告言。汝等应当知恩报恩。若知恩不报必遭横死。往往世间遭横死者又几何。凡不终天命而天亡者。皆是横死也。爰典厩为边将领军事垂乎一十余年矣。其免难虎口又几回。岂不是知恩报恩之所感乎。今年又远遣使来云。某甲旧冬在军。幸而脱生死地。先考正讳云。临是亦吾之大幸。然而国久扰乱。民力亦竭。由是事与愿相违者。不足以为恨。志之所之。只就于本寺天龙临川西芳并慧林尼寺等。聊设斋僧会而已。因玆就天龙寺建转经会。一日于本寺书写妙法莲华经看阅五部大乘经。三时诵咒一七日。今当周备之辰。庄严道场。严备香花等。奉安大圣文殊师利菩萨尊像之次。拜请诸大和尚为之法语。又命住持小比丘某。开堂庆赞。顾此不当恩遇不知有何因缘者也。夫一念信心功德。以刹宝施福比之。百分不及一。千分不及一。乃至算数譬喻所不能及。况乎菩萨乘大愿力现宰官身。外忠于君。孝于亲。仁义以待人。恭谦以修己。是以治国国归。莅民民怀。内拥护佛法忘躯命。施财产建寺安僧。以图佛种不断。一念功德犹以超利宝施福。何况念念在般若中。即事即理。一念严净一念净土。念念成就念念众生。以此上善。近则资严七代先灵。远则回施历代父母及与法界含情。其功其德海口何宣。亦复摘取楞严经中文分为题。遍请东西禅刹诸大尊宿诸大名胜颂之。里面书同经。以祈尊仪超脱。兼亦令见者闻者齐证入首楞严三昧尔。夫首楞严者梵语。此翻云一切事究竟坚固。乃从此三昧观见。诸佛凡夫同是究竟坚固。净邦秽界亦是究竟坚固。以至生死去来菩提涅槃。咸皆无不究竟坚固法。故经曰。当知灵空生汝心内。犹如片云点太清里。况诸世界在虚空。耶。祖师家于此不可不与一札。故赵州曰。未有世界早有此性。世界坏时此性不坏。犹恐人不会曰。自从一见老僧后更不是别人。只是一个主人公。赵州老婆心切如是。切忌动着。动着祸事中下流不能直下休歇。清净本然。云何忽生山河大地。问难从此而起。所谓自心取自心非幻成幻法。长水亦至此不能注解。却较些子。便参琅瑘觉禅师。且次之。觉曰。座主疑处举将来。长水问。清净本然。云何忽生山河大地。觉励声曰。清净本然。云何忽生山河大地。不妨骑贼马趁贼。长水于言下顿契离文字旨。方始得下笔。将谓。多少奇特。所以世尊大慈普为令未来末世众生修此三昧者。上中下机通而易入。敕文殊选择二十五圆通方便门。果不谬为七佛师。二十五者。眼耳鼻舌身意六根。色声香味触法六境。眼识耳识等六根识。地水火风空识根七大。总指三科七大所入门。一根返源六处解脱。六解一亦亡。明极即如来弹指超无学。方始可说三科七大本如来藏。今日大功德主用心于此可见。虽然如是。知恩。报恩能有几个。且置此事。文殊是七佛师。为甚么。即今等持和尚为之开光明。临川和尚为之安此座。前席万寿和尚为之拈此香。山僧亦为之成褫之。哑好大众若识得文殊师。何啻七佛师。三世诸佛依之成等正觉。历代祖师依之传心联芳。天下老和尚依之接物刹生。故我赞州太守依之超升净界。苦海众生依之脱离流转。诸人要见他师么。直饶见得。衲僧门下未相许在。何故。如我按指海印发光。汝才举心尘劳先起（击拂一下）。复举。仰山涌禅师僧问。文殊是七佛师。文珠有师不。涌云。遇缘即有。僧云。如何是文珠师。涌竖起拂子。僧云。莫者个是么。涌放下拂子。师曰。今日若有人。致恁么问。只向他道。还家元是儿孙事。祖父从来不出门。
贞治三年六月十五日。就于西山本光院。为开山无说长老小祥忌请。
垂语曰。事存函盖。理拄箭锋。若有活汉赠以之中。时有僧。出问曰。蝉鸣木叶动。日色弄微明。正与么时愿闻法要。答曰。露柱臂长。灯笼袖短。进云。今月十五日本院伏值开山无说和尚一周之忌辰。启玆法筵。拜请和尚升座说法。未审功勋归何处。答曰。大地不载起。进云。堪报不报之恩以赞无为之化。答曰。雪山步步无闲草。进云。记得。僧问云门大师。如何是诸佛出身处。门曰。东山水上行。意旨作么生。答曰。百炼黄金铸铁牛。进云。后来圆悟禅师别曰。薰风自南来。殿阁生微凉。毕竟那里是诸讹处。答曰。就地拾得丽水金。放下却是新罗铁。进云。即今咨参和尚。作么生是诸佛出身处。答曰。家家门首透长安。进云。一句迥超千圣外。松萝不与月轮齐。答曰。乘风不如步月。种竹不如栽松。进云。我见灯明。佛本光瑞如此。答曰。山僧罪过。僧礼拜。师乃曰。清净心源圆明觉体。融接三世。该括十方。尘尘不昧本光。物物全彰法印。在上为乾德。在下成坤仪。恒沙妙门随缘建立。无边德用应物现成。所以道灵光不昧。万古徽猷入此门来莫存知解。将谓。黄连甜如蜜。谁知蜜苦似黄连。无古无今。无来无去。有慈有悲。有因有果。诸人恁么见得。灵山一会俨然存。若更迟拟。直待当来问弥勒（以拂击禅床一下）。复曰。斯辰本院守塔比丘尼某。京师居住奉菩萨戒相国大夫人源氏女等。伏值本院开山无说和尚小祥忌辰。修设底意旨（作善品目不录）。命天龙住持比丘某。升于此座。举扬正法眼藏涅槃妙心。奉为尊灵增崇品位。余薰均蒙法界含识。恭惟。开山无说长老。外现妇女身。内具男儿气。虽混尘劳。心常清净犹如莲花不染淤泥。身生富贵家。终不为富贵所拘系。躯命人之所惜。视之如浮云。名利世之所贵。观之如毒蛇。是以虽有田产及异珍奇宝。不以为我有。悉割分舍之佛陀。以期结当当来世般若缘。兼图令三宝慧命久住于世。夫言行相应如斯。晚年深嗟叹浮世虚幻。自断发去饰。入空门以来。不于苦乐顺境而动其念。虽云久参老衲不可多让焉。推之原之。自非夙承事善知识植德本之深。安能如此乎。经曰。欲知过去因见其现在果。欲知未来果见其现在因。岂不然乎。山僧去年今月今日在持地院。遣僧问疾。他召僧寝室。面话遗嘱非一。又付以后事。僧回报之顷。乃来告曰已逝矣。临于脱壳漏子。了了分明可知也。敢问诸人。因甚么如此。经曰。凡人当收因结果时。验生处有五所。夫暖气在脚心死入地狱。在心终生人道。在顶逝生天证候也。至于长老说其验证候。观生死犹如园观。他生归向三宝。亦知有本来不生不灭一段殊胜境界。不被眼前些子利养所使。如前所说。况复中年以来。知先师能破人生死底宗师。讨以生死事大。先师为与即心即佛公案看。又问所以提撕。先师曰。者个公案是断生死命根。摧无明窟宅。底器杖子切莫作奇特玄妙会。莫作佛法至要会。莫作平常无事会。莫作道理会。莫作铁橛子会。莫作有无会。莫思量计较。莫飏在无事甲里。莫向举起处承当。僧问古德。如何是佛。德曰。即心即佛。只如是提撕。喜时也即心即佛。怒时也即心即佛。行住坐卧见闻觉知时也即心即佛。父母未生前四大离散后也即心即佛。迷也即心即佛。悟也即心即佛。褒也即心即佛。贬也即心即佛。三世诸佛历代祖师天下老和尚。以至蠢动含灵也即心即佛。但如是二六时中与一则即心即佛厮崖将去。久久必有者个道理现前。当现前时不得问人。长老一受诲励。从生至死。念念与即心即佛做头抵去。此故于生死得自在。来生出头来。一闻千悟无可疑焉。此个话头诸佛诸祖诸大宗师。自利利他终不竭底。也诸人若能如是提撕。如是受用。如是布施。长老于大圆镜里必感应纳受。诸供养之中法供养为最。诸布施之中法布施为上。故说先师施与长老底。以布施诸人。莫怪空疏。
复举。适来禅客问。僧问云门。如何是诸佛出身处。门曰。东山水上行。后来圆悟拈曰。天宁则不然。如何是诸佛出身处。薰风自南来。殿阁生微凉。师曰。山头行船不无云门大师。海底挑灯须还圆悟老师。虽然若是诸佛出身处未梦见在。何故芭蕉叶上无愁雨自是离人闻断肠。
贞治甲辰九月十二日。就于总持塔前。为前住檀林尼寺满庵长老大祥忌请。
垂语曰。是柱不见柱。非柱不见柱。运斤要就质人。发机须是千钧弩。可中莫有眼不挂户意不停玄底么。时有僧。出问云。黑蚁旋磨千里错。巴蛇呑像三千觉。海坛马子如驴大。潘郎倒骑趺折角。答曰。何处得个消息来。进云。豁关大总持门。构张法华王座。应机一言愿为说破。答曰。天晴日头出。进云。和尚今日赴本院请。奉为满庵长老大祥忌辰。升座说法超脱一路。更乞指陈。答曰。犹嫌少那。进云。非唯尊灵得玆善利。直得。法界群生同滋法味。答曰。大海不禁杓子舀。进云。记得。达磨大师命门人各说所得。时尼总持曰。如我所解如庆喜见阿閦佛国。一见不再见。师曰。汝得吾肉。意旨如何。答曰。火里乌gui头戴雪。进云。只如满庵长老。得天龙一指平生用不尽。未审与总持是同是别。答曰。珊瑚枝枝撑着月。进云。将此深心奉尘刹。是则名为报佛恩。答曰。但恐不恁么。僧礼拜。师乃（拈拄杖云）尘劫来事只在如今。今之古之眼里耳里。耳里不着水。眼里不着沙。寂兮寥兮。本无形。宽兮廓兮。包有象。颟々顸々。儱々侗々。便见缘会即彰。露柱生儿万象贺。缘离则灭。舜若惊奔十虚消。一去一来不借他力。一出一没总在此中。明镜当台举无遗照。十方薄伽梵一路涅槃门。释迦不先。弥勒不后。正与么时谁生谁死。谁悟谁迷（卓杖一下）。丈头筑着活衲僧。正法眼藏增高价。
复曰。今日法会无他。本院守塔比丘尼某。伏值满庵长老大祥忌辰。修设底意旨（作善品目不录）佛言。从无住本流出一切。敢问大众。如前所举许多经卷陀罗尼。未书写读诵一字一句。先收在何处。即今书写得读诵得底许多经咒。又从何得来。明知人人方寸内。本有如此奇特灵妙难测难量。广大殊胜境界。一切陀罗尼门。一切解脱门。无量福智海。无边三昧海。皆从这里出生。所以古德云。达磨西来别无一法与人。只指出人人具足个个圆成而已。是乃指者个大智。此智能出生一切诸佛。而诸佛不能出生此智。譬如清净摩尼宝珠。虽随方能现青黄赤白等色。而诸色象不能现此珠。青黄赤白黑是珠。珠非青黄赤白等相。当知纸墨文字是经。经非纸墨文字相。故曰。若见诸相非相即见如来。若如是见得则一一纸墨一一文字一一音声。咸皆圆成不思议微妙广大佛事门。念念无有退转矣。般若经曰。何故一切世间恭敬尊重舍利。佛言。从般若出生故。亲近般若故。譬如负债人亲近国王。以尊重王故亦尊重此人。尊重舍利亦复如是。尊重般若故。此是如来诚谛之言。谁不肯信受哉。莫怪一切天人阿修罗等尊重此纸墨文字。是皆以从吾般若出生也。经说五十展转功德实不诬耳。赵州曰。诸人被十二时辰使。老僧使得十二时辰。是乃手不执卷常读斯经样子也。破一微尘出大经卷。坐微尘里转大法轮。盖各各当人日用三昧耳。真净老师不道。具足圆觉而住持圆觉者凡夫也。到这里方知。佛言。一切众我皆令入无余涅槃。而灭度之。如是灭度无量无数无边众生。实无众生得灭度者。何以故。彼非众生非不众生众生。众生者说非众生是名众生。大众只见白云飞散尽。不知明月落谁家。恭惟。满庵长老宿善所熏。生而信向佛乘。况此一段事非小智小根之所能堪也。是以法花会上唯有龙女顿唱正觉。是其证也。佛言。豪贵学道难。贫穷布施难。布施难者。只临世俗见且言财施难行尔。夫财施起于心。心施起于无相。无相布施经曰。应无所住行于布施。其福德不可思量。以喻四维上下虚空。不见佛在世紫金光比丘尼。于过去久远劫施一文金钱以妆佛面。其报见多劫感紫金光聚身。以之推之。心施实易行而功德不可测焉。财施卒难行而福德难及。非河沙数之所比而已。豪贵学道难。固为难也。盖贵人眼前以无事而不如意之所欲故。不知有生从何来死向何去一段大事。却被些子如意之境牵将去。空过一生了。故曰。顺境界难打。逆境界易打。若是逆意之境。但消得一忍字便无事。如满庵长老。生豪贵家而不昧却正念。又不被眼前之境所夺。遂祝发做僧。非唯规行矩步省己。兼致教徒众相效焉。参扣国师禅洎乎三十年矣。固执长远志以参到无参地为期。故不求速效。不生退心。是宗师绝所贵也。慈愍一切出于天性。此故众自服。人亦怀焉。临其收因结果之际明白如常。但以先师十三年忌辰在近不待而逝为深恨耳。是亦报恩深志之切见于此者乎。长老既能打难打境界。学难学无上乘。一生行好事。末后正念现前。不道女人丈夫得么。爰昌裕大师受其付嘱。以继其席。然虽年少深知劬劳之恩难报。力修如上诸善。奉为尊灵增崇品位。是亦希有事也。是以见闻者无不随喜。见闻随喜故。龙天八部亦随喜。诸佛菩萨亦随喜。诸圣龙天随喜故。满庵长老于大寂场中必当随喜。将此深心奉尘刹。是则名为报佛恩。
复举。文珠大士问庵提遮女云。生以何为义。女云。生以不生生为生义。问曰。如何是生。以不生生为生义。女云。若能明知地水火风四缘未曾自得有所和合。而能随其所宜。是为生义。又曰。死以何为义。女云。死以不死死为死义。问曰。如何是死。以不死死为死义。女云。若能明知地水火风四缘未曾自得有所离散。而能随其所宜。是为死义。拈曰。两镜相照。箭锋相拄。觌面当机全无回互。缲成白雪。桑重绿输与文珠作略。割尽黄云。稻正青还他提遮始得。死不死生不生（击拂曰）。惊起莫天沙上雁。海门斜去两三行。
贞治三年八月十二日。恭为光严院五七日御讳。
天人群生类皆承此恩力。如天普盖。似地普擎。佛佛承此恩力。接物利生。祖祖承此恩力。联芳续焰。圣明依此兴隆三宝。抚育万民。文武依此辅弼朝廷。坐镇边塞。无固无必。无党无偏。圣也不增。凡也不减。谓之大光明藏妙庄严王。乃是万法根源千圣窟宅。便见从无住本流出万端。兴慈运悲饶益一切。月降众水。春入百花。大用现前不存轨则。放开捏聚无不由他。敢曰大众。至竟他是阿谁（良久）。无量劫来赁屋住。到头不知主人翁（击拂一下）。复曰。山门今月十二日。伏值光严院五七圣忌之辰。住持传法沙门（妙葩）钦承太上天皇圣旨。升于此座举扬宗乘。上答洪麻。共惟。太上天皇仁风远播。德包二仪。圣化无私。明并两曜。云逢谅闇叹。深尽孝道诚。特沥丹心力修白善。手书法华四要品。以奉为尊仪将报旻天罔极之恩。夫以法华四要品天台释云。方便安乐寿量普门本迹根源一经枢楗。方便亦有法要能通秘妙三种。法用权实各别。能通为实施权。实是所通。权是能通。秘妙者。万法是秘妙。诸法实相故。此经方便乃是秘妙也。释太意云。衣里明珠不异髻中宝珠。客作人即是长者子也。安乐经者。安乐涅槃异名。此行速到涅槃故。又云。安安住不动义。乐者无受。所谓无世间出世五受。名为乐。世间五受苦受·乐受·忧受·喜受·舍受是也。
出世五受行亦不受·不行亦不受·亦行亦不行亦不受·非行亦非不行亦不受·不受亦不受。夫菩萨若有一法可领受则不名乐。譬如金屑落眼成翳。行者。无行经曰。不行上中下法有为无为实不实法。不分别是男是女。若能如是。则于身口意誓愿悉成就安乐行。谓之四安乐行。寿量者。经大意曰。五百尘点劫久远实成佛。偈又曰。为度众生故方便现涅槃。而实不灭度。常住此说法。佛是实语者。岂欺人哉。观世音普门者。观世音大悲拔苦义。众苦除灭故。普门大慈与乐义。一切众善满足故。入文具判教自有释。若依吾门。世尊四十九年三百余会。东说西话唯为一大事因缘。或说大小权实。或说半满偏圆。或说玄说妙。说教内说教外。皆是方便门。世尊末后言。始从鹿野苑终至跋提河。未尝谈一字。向这里着得一只眼。山河大地若圣若凡。草木昆虫情与无情。悉皆无不安住大涅槃。古德云。诸法从本来常自寂灭相。春到百花开黄莺啭枝上。切忌认着。认着却不是。永嘉大师见得者个道理方解道。行亦禅坐亦禅。语默动静体安然。又云。大千沙界海中沤。一切圣贤如电拂。道火不烧口。便是安住大涅槃。为人胡说乱道底样子也。刹那无生相。刹那无灭相。更说甚五百尘点久远实成。黄檗禅师曰。学道人若欲得成佛。一切佛法总不用学。唯学无求无著。无求即心不生。无著即心不灭。不生不灭即是佛。八万四千法门对八万四千烦恼。只是教化接引门。又云。学道人若不直下无心。累切修行终不成道。夫有闻法一念乃得无心者。有至十信十住十行十回向等觉乃得无心者。长短得无心乃住。夫一念而得与十地而得者更无浅深。十地而得者历劫枉受辛勤耳。所以古德云。无求是佛。无著是佛。无为是佛。无心是佛。一到得无心田地却来这边。说有也不妨。说无也不妨。眼声耳色家常三昧。尘尘普门利利圆通。无苦可除。无乐可与。谓之大悲拔苦大慈与乐。经曰。念念勿生疑只恐不肯信及焉。太上天皇宿善所熏。信解有者个境界。下笔处成大佛事。受持读诵处成大佛事。烧香展拜处成大佛事。念念成就念念佛事。不是开方便门。不是修安乐行。不是如来寿命。不是大悲普门。经不道。应以佛身得度者。即现佛身而为说法。应以国王身得度者。即现国王身而为说法。乃至应以种类身得度者。即皆现其身而为说法。且置个事。共惟。光严院早践轮王位。晚入选佛场。叹有为报不常。贵无漏法牢固。料知自非贤劫千佛圣众。安现浊世一枝优昙。忽脱尘缘。永归寂灭。云雾锁惨愁色。缁素扬恸哭声。山僧四月初因有可辨来当寺。不期逢龙锡欲归山之日。闻山僧来。悦豫甚。乃驻锡召山僧。终日闲话及世出世事。其言多遗嘱。又言。彼山中非止境界幽深林泉净洁。村夫野老淳朴恐尧舜民不如之乎。是老怀所慰也。以故我终焉在于玆。云云。愚也因寺务拜辞归西山。翌日遣僧赐御书。其略云。老病相逼难期旦暮。随思量得聊记之。云云。入山不久。果传玉体不安。六月末虽违和。赐御书云。窃以夫达磨一宗只在修禅定。禅定若不修。教外之宗扫地而尽矣。是以曾发小愿。灭后将平生一钵资缘。永代用充专好坐禅者粥饭。切莫违我愿为幸。呜呼为人主为法舍躯命。除世尊因地说之外未尝有焉。熟思此恩。为佛子者粉骨碎身未足酬。切嘱兄弟家。知惭识愧。自生至死。与一则公案做头抵去。是则报恩德者也。又惟天皇收光严院曾所剃除须发。令工绣出释迦·普贤·文殊三圣种子。释迦种子·普贤·文殊。又钵即释迦三摩耶形。五钴即普贤。剑即文殊。文殊印曰智剑。普贤印曰五钴。释迦印曰宝钵。夫字印形三者。名异体同。非唯三圣然。一切有情皆然。只如即今称呼光严院。巍巍堂堂面目现在诸人眼里耳里。是生耶是死耶。是种子耶是尊形耶。衲僧家拈一茎发。作三圣尊容也得。拈三圣尊容作一茎发也得。且如古德云。有时拈一茎草作丈六金身。有时拈丈六金身作一茎草。用还有诸讹也无。若曰有佛法不至今日。若曰无行脚眼在何处。上来讲赞无限胜因。奉为尊仪严饰寂场增崇品位。更祈。龙子龙孙统三千御。金枝玉叶领亿万春。余熏被含生。真风扇实际。复说偈曰。位舍金轮如弊履衣披无相入无为。降生灭度度人毕。如去如来千佛仪（自赞曰。经行坐卧千佛威仪）。
同尽七日御忌。
垂语曰。帝者仁孝治。佛祖所传心。太平无象不无象。谁把黄金为铸金。时有僧出问云。鼎湖秋未老。瞻望已悠哉。佛地三千金世界。仙家十二玉楼台。学人上来请。师法要。答曰。龙楼吹凤笛。不示刈茆童。进云。龙驭登遐。箫韶声阕。不知何处更得观光。答曰。何处不称尊。进云。一音才剖露。万法自齐彰。答曰。矢上不加尖。进云。和尚今晨承敕。为光严院升座说法。报恩一句作么生举扬。答曰。星河秋一雁。砧杵夜千家。进云。兔角点开千圣眼。龟毛拂尽九衢尘。答曰。目前无异草。进云。只如昔年波斯匿王为其父王讳日斋佛宫掖。莫是与今日不殊么。答曰。如天普盖。似地普擎。进云。玉树果香千载瑞。金轮光烛万年辉。答曰。总似今日。老胡有望。进云。不翅尊仪庄严觉位。法界含灵同受此熏。答曰。皇天无亲。惟德惟辅。僧礼拜。师乃曰。我为法王于法自在。摩竭掩室处转法轮于大千。毗耶杜口时振雷声于沙界。更说甚理为神御。辩不能言（竖起拂子）。看看。山僧拂子即今在诸人眼睛里。各入三昧深谈不二。弹小赞大。度众无央。诸人眼睛又在山僧拂子头上。主伴同会大开施门。无此无彼。无坏无杂。如宝珠网交光相罗。直得。山河大地草木昆虫情与非情。同此证明。不见道。净法界身本无出没。大悲愿力示现去来。若能于此荐得。便知光严院本不生相而来。今不灭相而去。一动一静非古非今。一念万年万年一念。依怙一切正体凝然。正当恁么时旦谢无私。一句作么生道。只见皇风成一片。不知何处是封疆。复曰。山门七月七日当于本寺大功德主先皇光严院登遐。谨承圣旨开启中阴资福之场。仍命合山比丘众。逐日看经诵咒。书写经典。今月二十六日恭迎尽七之辰。内使传敕入山。设供佛斋僧之会。严备香华妙供。以伸修善满散之仪。云同证明佛事。特命临川住持龙湫和尚。拈香法语。又降严命住持小比丘（妙葩）。升于此座举唱宗乘（妙葩）省躬无有。闻命若惊。当于至化难逃。力以牙根沥水者也。下情无任激切屏营之至。伏乞恕容。恭惟皇帝陛下受天授图。膺神符箓。万机独断。施中庸正和之仁。四海子归见一气不言之化。痛念鹫岭遗嘱。永失佛法金汤。不知几生亲近般若。来此劫末乱浊之中。应同薄福众生。能忍难忍。能化难化。不是菩萨为现其身而然安能然哉。然而先皇光严院犹以陛下后时正法值遇缘少而为念久矣。一日话曰。夫为人主践万乘位者。必资十善宿熏者。回又不依仗三宝。安保圣祚万代。况复当当来世之报乎。种豆不得谷。是故我圣德太子治国家之法。以归敬三宝为先。云云。山僧窃汲量睿志之所之。屡劝同门诸老欲其应敕。皆辞以老病。睿襟果不禁。乃赐御书劝之。纸尽又续之十片。大意曰。今上圣明虽天资。受生叔末不逢正师正法。特为陛下所惜也。恐宿障之所感乎。如是说话不是我执。一人归正兆民效焉。因不直果招迂曲。古今通理也。云云。於戏当知世间恩爱佛果慈悲。此故佛为一切众生大慈父言。诸佛思众生犹如罗睺罗。又曰。诸佛念众生众生不念佛。父母常念子子不念父母。若复有人如佛念众生众生亦念佛。如父母念子子亦念父母。谓之世出世间第一希有。夫是见之于今日者也。然而一人动止不易。先皇亦称方外者。不遂尊颜之奉。睿恨深亦在于此。睿愿切亦在于玆矣。岂料。仙驾忽作天山十二之隔。御香传设报地尽七之斋。伏承。陛下从檀特登仙之日深咽亮阴之叹。恸声出睿襟。悲风鼓万国草木。泪㾗溅龙袖。愁云锁一天关河。缅凝弗及之望。只增羹墙之慕而已。由是斋戒以倚偏庐。日读诵法华一部般若一卷。以遣难消之日居尔。其数积各至五十。又书写般若圆觉法华药王品以讲说赞经。并此鸿因回向尊仪冥福圆成觉果矣。嗟乎如其日课庸人之所不能也。矧孝通天地感神明乎。是以天下与善。民心知孝。未有。孝顺于父母而不忠于君上者。忠于君上而不信于朋友者。信于朋友而不惠于民者。今此教化已见周寰区。宋文帝所谓若使普天之下率土之滨皆感此佛化。朕则垂拱坐致大平者也。亦先皇所谕终不虚也。夫金刚般若波罗蜜经天武天皇十四年大唐沙门赍入吾朝。始于清凉殿讲之。甚有灵异。方今陛下特书写读诵斯经。寔有所由者乎。经题曰金刚。取坚固义。般若梵语。此翻智慧。波罗蜜又翻到彼岸。经者经也成佛道路也。人人本有此经。若夙植深厚者一闻直把金刚坚固般若利剑。一刀截断无始生死根株。便到大安乐地也。所以六祖大师闻人诵应无所住而生其心文立发明心地。乃曰。此经无相为宗。无住为体。妙有为用。若悟此经不在文字。方信一切诸佛及阿耨菩提法皆从此经出。此个境界如人饮水冷暖自知。夏虫不可以与语水。法华曰。是法非思量分别之所能解。释迦老子蹉口道着。形不得。名不得。故或曰般若。曰圆觉。曰妙法。其名虽异体即无二。不见法华会上大迦叶及领解。乃曰。我本无心有所希求。今此法王大宝自然而至。元来求个无求人难得。圆觉曰。无上法王有大陀罗尼门。名为圆觉。流出一切真如菩提教授菩萨。果见三界大导师。若能转得如是经。即一念转得百千万亿经卷。故六祖曰。心悟转法华。心迷法华转。圭峰禅师于圆觉有所证。方始有一言之下心地开通之语。裴相国是具大眼目底官人。序其卷首云。终日圆觉而未尝圆觉者凡夫也。欲证圆觉而未极圆觉者菩萨也。具足圆觉而住持圆觉者如来也。真海和尚亦具大手脚底作家宗师。后来作序曰。终日圆觉而未尝圆觉者如来也。欲证圆觉而未极圆觉者菩萨也。具足圆觉而住持圆觉者凡夫也。敢问诸人。果有者个道理么。若有裴公成大妄语。千佛出世不通忏悔。若无真净又入地狱如箭射。此是难信法。唯证乃知。难可测。若人于此不惊不怖不动。佛说是人千万佛所种诸善根如来悉知悉见。是以一念净信胜河沙小乘。半偈解说超刹宝施福。何况陛下如是信解。如是受持。如是读诵。如是书写乎。其福其德非譬谕言辞之所谕耳。譬如药王菩萨。千二百岁烧臂以供养如来。其光明所照八十亿恒沙世界诸佛同时赞言。善哉善哉。善男子。是真精进。是名真法供养如来。于吾圣天子不为分外耳。山僧于此经不能无疑问。佛正说此经着衣持钵入舍卫城。饭食乞已收衣钵。洗足已敷座而坐。时须菩提赞曰。希有世尊。佛未说一字。不知尊者赞叹此什么。莫是着衣持钵处么。莫是还至本处处么。莫是洗足而坐处么。诸人若会得尊者赞叹。各各十二时中。折旋俯仰。见闻觉知。行住坐卧处。悉受尊者赞难。不见。维摩大士见文珠入来。赞曰。善来文殊。当年灵山会上许多大弟子。皆遭大士呵责。为甚文殊独犹受赞叹。大士随后便曰。不来相而来。不见相而见。惜哉大士着此语。多少人错会了也。山僧亦有赞叹处。经曰。不取于相如如不动。只个不动便是大人作略处。衲僧用心处莫动着。动着则有王令在。
复举。东印土国王请般若多罗尊者斋次。王问。诸人尽转经。唯师为甚不转。尊者曰。贫道出息不涉众缘。入息不居阴界。常转如是经。百千万亿卷。师曰。国王问头解使元因家富贵。尊者答处风流不在着衣多。虽然珠穿九曲易。玉解连环难。今日陛下若有问诸人不转经唯师为甚转。如何奏对（叉手低头）。月笼丹桂远。星拱北辰高。
为登真院禅定尼月忌初辰请。
垂语曰。欲识佛性之义。当观时节之因。今日施门大启资荐仙驾登真。莫有相共证据底么。时有僧出门云。江山泼碧。草木吹凉。现成公案愿闻阐扬。答曰。人天交接两得相见。进云。今朝枢府相公伏值登真院殿月尼初辰。拜请和尚升座说法。报罔极一句作么生道。答曰。天不能盖。地不能载。进云。万邦齐化字育德。千载敷荣棠棣春。答曰。铁锯舞三台。进云。记得。舍利弗问天女。汝何不转女身。天女云。我从来求女人相了不可得。还端的么。答曰。亲言出亲口。进云。只如大禅定尼直登真位。为是转女身。将又不转耶。答曰。铁牛通身无骨。进云。便见定海波澜。稳觉天日月明。答曰。道得八成。进云。非啻尊灵资冥福。也知群生沾恩力答曰。雪山步步无闲草。僧礼拜。师乃曰。混沌未分先。上是天。下是地。混沌已分后。水归海。日上东。便见是法住法位。世间相常住。若能于此荐得。灵柱未尝怀胎。太清何更受点。直得。一段常光耀古腾今。本来妙体超佛越祖。无作而作。不然而然。有时统三界以为家作四生依怙。有时把大空以为座作万法归处。虽然若是向上一着子。打破镜来相见（击拂）。复曰。今日大檀那枢府相公伏值登真院殿二品大禅定尼月忌初辰。预修善尽品。所谓诸大经并神咒受持读诵解说书写讽诵等。今当周备辰开启大法筵。以伸供养之次。特命天龙比丘某升于此座。举扬正法眼藏涅槃妙心。严饰尊仪寂场底意旨。共惟尊灵受生贵家。为人所敬。福足慧备。德望自高。虽在女流中然具丈夫气。自少至长。自长至老。能以三从美而尽始终节者古今罕闻。况坤仪云。见字育生灵亦天下所推焉。夫豪贵学道者金言之所难也。是亦行之己不敢怠矣。孰知非世世于诸佛深植德本然乎。故长寿寺捐馆之刻。山僧承相公命。为尊堂落饰授戒。去月今日之夜应命又谒府中。相公喜延近病席。左右报之。乃视山僧斯须如睡逝矣。先是念佛名号三百余声云。秉火佛事不料及山僧。熟思此三件事。不约而同。在般若会中结缘定非一生二生耶。教中说。凡人当风火离散之际。随平生所作所为善恶业因之所缠牵。验知生处证候有五处。谓顶暖生天。心暖人道。腹暖入鬼趣。膝暖堕畜生中。脚心暖入地狱。尊灵舍识之刻。于生死不动。如前所说生善界必矣。尊灵去年仲夏。以表违和。由是相公无日无夜深竭孝道。仰乞佛力法力护助。亦祷上下神祇旧冬病既人膏肓。世医皆拱手。然而孝诚内激。佛力冥加终得无事。新年大礼以悉遂行焉。不是孝通天地乎。昔孟宗泣笋。王祥卧冰。彼以世礼竭孝。所感犹然。何况为天下百执事。依止清净伽篮。与禅侣共追荐冥福。事死如事生乎。夫一念诚心犹以通佛通祖。通鬼通神通人伦。况念念诚心念念功德乎。一日语山僧云。若不因今日事安得身心斋戒精修梵行昼夜奉香火供。是亦尊堂莫大恩也。又曰。长寿寺殿有事时。犹托尊堂庇慰怀。今日情怀赖谁慰哉。呜呼其追慕之心报恩之志。无时而不见面矣。密教曰。成就道业乃至所祷追善感应必资三力和合。三力者。以成功德力如来加持力及以法界力。譬如栽树。有能栽培人如来加持力。有树可活之根以我功德力。虽有此二力。若不得阴阳化育力不能生长及以法界力。今日佛事见三力已成就。一尊灵平生善根力。二相公今日勤修力。三本有灵妙真薰力。相公修善所感即是如来加持力。此三力已圆成。尊仪超脱无可疑焉。爰惟相公将将气宇。贤贤令名。非力可争。实天所授果见。忠以致君于尧舜。仁以济民于涂炭。孝以竭道于死生。夫孝者天下达道也。仁者君臣大本也。忠者人伦大义也。相公已以此三者化成天下。宜乎万邦日向化。百姓日归德。夫是谓坐致太平者也。古诗云。太平元是将军致。不许将军见太平。意谕太平实是将军所致。然却不许将军见太平者。居安不可忘危耳。夫为国主及执权士。居安不忘危。处乐思民忧。余祐何止千百载而已哉。举世说道。人要作善事时便生魔障。若要作无事时举意便成。云云。盖人生在欲界中。以故与欲界天魔同行同住同见同闻耳。彼等天魔以众生为田畴。以众生为资粮。以众生为眷属。是故若有众生一念归向佛乘。便出生死界外。众生界便空。众生界空彼等天魔田畴不熟。资粮匮乏。眷属减少。无故又致魔宫振裂崩倒。所以人举意作善。便魔来作障难。若宿植深厚人便知是魔境。于一切逆顺事不惊不怖。信心不动则魔事自消。经曰。一人发真归元十方虚空悉皆消殒。虚空犹然。魔宫如何不震裂乎。又曰。当知虚空在汝心内。犹如片云点太清里。况诸世界在虚空耶。是以若人一念发菩提心。则十方诸佛悉知悉见。一切天魔亦悉知悉见。何故如此。盖佛界魔界悉皆以我妙明真心内物耳。一波才动万波随。又人拔一毛举体便觉者。无他皮肉筋骨乃至八万四千毛发一一皆以我全体内物也。所以教中道。真如净境界一泯未尝存。能随染净缘遂成十法界。夫混沌未分先无佛。亦无众生消息。故唤作真如净境界。混沌已分后。上有诸佛可成。下有众生可度。只为真如不守自性。能随染净缘遂成十方界。想澄成国土。智觉乃众生。如是十界实无有体。犹如翳眼人清净虚空妄见乱起乱灭花。所以道。妙性圆明离诸名相。本来无有世界众生。若但恁么念过去。吾家谓之画饼不充饥。若能于此着得顶门一只眼。生死去来彼此得失。向何处安顿。古德曰。于佛法上情生则世法。于世法上情忘则佛法。到者个田地始可谓是法住法位世间相常住。以此推此。尊灵昔不曾生。今亦不灭。是谓不生不灭大涅槃乐耳。久立珍重。
复举。僧问云门。如何是诸佛出身处。门曰。东山水上行。后来圆悟禅师拈曰。天宁即不然。如何是诸佛出身处。薰风自南来。殿阁生微凉。师曰。山僧试相席打令去。诸佛出身处。东山水上行。要会此中意殿阁生微凉。
为佐佐木大振纲公居士尽七忌辰请。
（横按拄杖曰）若论此事如金刚剑。拟则犯锋伤手。似涂毒鼓。闻者脑门裂破。所以世尊三七思惟。达磨九年面壁。事不获已。教设顿渐。禅分皮髓。子细检点将来。大似隔靴抓痒将盐止渴。山僧当炉不避火。今日向诸人面前略通个消息去（卓一下曰）。大尽三十日。小尽二十九日。不妨不坏有为而示无为。不动佛界而入魔界。现种类身应无边利。正与么时大振居士一十六年先未尝生。一十六年后未尝灭。便见大寂现前不存轨则。与他千圣把手为吾君父报恩。诸人若能信取。尘尘尽是本来面。其或未然。今日依前尽七辰（又卓一下）。复曰。共惟大檀那江州太守。传家武略。奉国忠心。名喧古今。德感天地。游刃象外。气以养浩然冥智真空。谈以入不二而不住真空中。还起如幻智作种种佛事。立寺安僧。不问禅教律。只图使三宝慧命久住于世耳。不知几生在般若会中植德本如是乎。净名所谓种族豪善离过清净也。至夫治国莅民。苟不以私喜怒而行差别行。是亦中道而行之所致也。非如他人或过或不及。爰去月八日令嗣大振纲公居士。以疾不起。举世无不叹惜焉。况为一子乎。然不以世情动其念。固是学道验乎。居士生而有伏人之威。博爱自禀性武德文名与年共长。人咸谓。朝获良才。然而太守终不管他。盖为使自有所成立耳。譬如师子养子。是真大慈悲也。夫父子恩爱非止一世。百劫千生习来而熟。天忽夺所爱。当于此时岂无平生不管顾之恨乎。由是身心斋戒。与禅侣同看经诵咒禅坐习定日夜不懈。亦复每七日拜请大小诸山诸大尊宿。平等伸供佛斋僧之诚。五旬之顷所修白善书写某经。云云。今当尽七之辰。新开净名丈室。严设妙庄严具。拜请某和尚。拈香佛事复以山僧有因缘。特命升于此座。举唱宗乘。赞扬功德。夫五部大乘经者。华严·大集·大品·法华·涅槃是也。释尊一代说教中。指此五部称大乘者。元出天台大师。曰。究竟大乘无过华严大集大品法华涅槃。大师看过一代说教一十五遍。看取释迦老子舌头落处。始解恁么开口。夫华严者。世尊成道后最初说。唯大乘菩萨获其益。二乘等虽在其座。如聋如哑。故有日照高山谕。大集者。佛于欲色二界中间化成大宝坊。敕十方来佛菩萨贤圣僧众及天龙八部鬼神夜叉众等。未来末世嘱护此法。故曰大集。般若者无相。以无相智破凡夫二乘实有实空之惑向大乘道。故谓之弹呵教。法华者。一实中道妙理。诸佛出兴唯为此一大事因缘。文云。唯此一事实。余二即非真。吾祖佛光只以四字判此经。曰纯圆独妙。物初观禅师叹曰。我不能及。古今注释虽多不出此四字。云涅槃者安乐也。佛四十九年三百余会。东说西话只为令众生证涅槃妙理耳。故云。法华涅槃为同醍醐味。盖以悟入纯圆一实理则大涅槃现前也。如是灵妙境界不从人得。便是各各本有具德。在凡谓之心地伏藏。地藏萨埵曾证之乃得其名。在圣号之大光明藏。只隔信与不信一念而已。经曰。一切诸佛及诸佛阿耨菩提法。皆从此经出。云此经者指人人本有一卷经。一切陀罗尼门。一切三昧门。一切解脱门。一切功德海。一切智慧海。一切福寿海。一切信心海。亦皆从此经出若人受持得此经。手不把卷念念转得百千万亿经卷复不为分外。不见华严会上善财童子。于弥勒弹指处。顿忘从前所证所得得斯经入手。大集会上唯有魔王亲受付嘱。般若会上净名独入不二门。得谈不二之法。法华会上龙女献珠处。世尊一印印定。涅槃会上广额屠儿当放下屠刀即见其证。是皆示自在三昧尔。叹惜之余一念发心剃除须发者亦许多。夫功德最大无如般若。然经曰。是经所在之处即为是塔。皆应恭敬作礼围绕以诸华香而散其处。塔婆功德最大以此可知也。经曰。一念发起菩提心胜于造立百千塔。可知取塔婆最大功德。比一念发心功德。实非算数譬喻之所及尔。推原此事。孰知非菩萨大悲假现此事而度乎。因记得。唐文宗皇帝好嗜蛤蜊沿海。官吏递进之。民亦有劳。一日御厨中有擘不开者。帝以为异。烧香祷之。乃开即现菩萨。梵相具足。帝遂贮以金粟檀香合。覆以美锦。赐兴善寺。众僧瞻礼。乃问群臣。此何祥瑞。有奏云。终南山有惟政禅师。深明佛理。博闻强识必知焉。帝召至问其事。师云。臣闻。物无虚应。此乃启陛下信心耳。帝曰。岂有说乎。师云。不见契经云。应以此身得度者。即现此身而为说法。帝曰。菩萨身已现。且未闻说法。师云。陛下睹此事为常耶非常耶。信耶不信耶。帝曰。希有之事。朕深信焉。师云。陛下已闻说法竟。帝大悦敕天下寺院立观音像。而今禅院佛殿后壁绘大士像盖始于此。云云。诚哉物无虚应。吾佛以佛法付嘱国王大臣有力檀那。有所以哉。帝因绝嗜蛤蜊。菩萨现希有之事。而乘皇化广大。即令人知佛化不思议广大。此地是圆通大士应现灵境。是故聊引大士因缘。普布施会中比丘比丘尼优婆塞优婆夷等。同结当当来世佛果因。所以文殊白佛言。此方真教体清净在音闻闻复觉圆明。明极则如来。此是三世佛。一路涅槃门。经曰。念念勿生疑。大众但恐生疑。上来所将功德并以回向真如实际。追荐觉灵冥福。伏愿。天下清平。万民和乐。檀门荣昌。子孙继业。法界幽冥均被余照。
复举。冯济川一日看壁上绘死尸题云。尸在这里。其人何在。乃知一灵不居皮袋。大慧禅师以偈答曰。即此形骸即是其人。一灵皮袋。皮袋一灵。济川偈实易见。大慧意何在。山僧亦以一偈注之去。鬼道猛火人间水。鱼龙窟宅天琉璃。诸见无时见不见。见犹离见复是谁（击拂一下）。
释迦·文珠·普贤开光明。
一茎草上宝刹现成。十花藏开凡圣同会。便见理事双照。心境一如。二谛圆融。万象昭著。所以一法若有毗卢堕在凡夫。万法若无普贤失其境界。到者里释迦掩空摩竭。二乘聋哑漏全机。净名杜词毗耶。四八大士具只眼。直得。五台倒跨象王背上。峨嵋走入师子眼中。若唤作法尔如然。孤负他千圣。若唤作神通妙用。亦埋没己灵不涉二途。如何通个消息去（蓦拈拄杖卓一下）。三要印开朱点窄。未容拟议主宾分（意旨不录）。
复举。来山僧问。如何是佛。山云。此位无宾主。僧云。寻常与甚人对谈。山云。文殊与吾携水去。普贤犹未折花来。疏山如颂曰。大方独立峭巍巍。八面玲珑万象围。正坐当轩无位位。圆通无碍应群机。师曰。山僧亦有一颂。试呈诸人去。菩提树下法中王。普观群机坐道场。消得当人诚至念。尘尘放出白毫光。
行济庵主预修初七忌请。
一句无私。千车合辙。全机超脱。遍界不藏。动静宁以心。天与白云晓。去来不以象。水和明月流。当生不生。镜里空日中斗。无灭可灭。电追风沤呑海。便见火鼠冰蚕同居。纸马泥牛俱浴。到者里无得无失。有甚祸福相倾。非圣非凡。乃知缚脱无二。所以道。怀州牛吃禾益州马腹胀。天下求医人灸猪左膊上。实哉瘥病不假驴驮药。黄莲依旧甜如蜜。是谓病即消灭不老不死。亦名衲僧家传安乐田地。只如今日行济力沥忏罪保安丹忠预修灭后初七白善。至竟功归何处。犀因玩月纹生角。象被雷惊花入牙（意旨不录）。
复举。广德义禅师。僧问。时人有病医王医。医王有病甚人医。师乃展手曰。与我诊候。拈曰。广德好语。争奈病既入膏盲。当年待问医王有病甚人医。劈口与一摵。便见佛病祖病。一时瓦解冰消。
同一十三年忌请。
有物。先天地。无形包横竖。诸佛出兴不添一丝毫。诸佛灭度不减一丝毫。群有以之作大本。万法以之为洪基。常在诸人面门。动用暂不休息。应眼时圆成八百功德。应耳时恢开千二百门。一一根门一一皆尔。门门根根尘尘刹刹非一非异。非自非他。触处圆成应物作形。虽然大悲千眼无路窥觑。八臂那吒不能捉摸。捉摸不得时筑着磕着。窥觑无路果果当空。敢问诸人。因甚如此。不见道。不离当处常坦然。觅乃知君不可见（击拂）。复曰。教中说。有情皆依食住故。无贵贱一生营营无不求名贪利。然只管求来。只管贪去。积至许多底。不知眼光落地时。持将去得么。非止不能持将些子去。由是为昧却一生。不知本命元辰落着处。恰如螃蟹落汤手忙脚乱。那时始悔可及乎。是人人决定底事。爰有济道人。卧病有日矣。一念知非。即转世间一切恩爱。以为诸佛大悲因。又舍一切结业贪财。以为无漏法财施。乃见始从初七日之辰。乃至尽七卒哭。小祥大祥七年诸忌日。逐一作大佛事。其中间布施一千僧众两回。今日正当一十三年忌辰。精修诸善。严设法筵。特请大照西堂和尚。拈香法语。仍命天龙比丘某。升座说法。山僧别无法可说。只赞叹所作善。聊供养大众而已。佛言。凡人临命终时。最后一刹那顷。诸根悉皆散坏。平日威势悉皆退失。一切恩爱悉皆舍离。一切财宝皆不随身。唯有愿王不相舍离。愿王能归天堂能归佛国土。只个愿王成就一切。过去诸佛依之一切智智圆成。现在诸菩萨依之今各接物利生。未来修学人亦当依之入圆财。今日功德主某依之必当知有自家本命元辰下落处。且道。纳僧依之成此什么。山僧今日因斋庆赞亦不为分外。伏惟久立珍重。
复举。教中道。一念普观无量劫。无去无来亦无住。如是了知三世事。超诸方便成十力。师曰。山僧则不然。一念消得。无量劫去如来亦如住。如是了达三世空。不超方便成十力。
同灭后初七忌辰请。
（拈拄杖召大众曰）会么。唯此一事实。余二即非真。大觉世尊为此一大事故出现于世。四十九年三百余会。横说竖说。大喻小喻。只为令众生开示此事悟入此事。一音所演随机得解。一雨所润应根成异。至夫末后拈一枝花示百万众。唯有迦叶破颜微笑。此事方有分付处解道。始从鹿野苑终至跋提河。未尝谈一字。若向者里见得释迦老子舌头落处。灵山一会俨然未散。其或未然重为下注脚去（卓一下靠杖。意旨不录）。
复举。永嘉道。了了见无一物。亦无人。亦无佛。大千沙界海中沤。一切圣贤如电拂。有老宿。拈云。既无一物。了了见底是个甚么。大慧禅师云。且道。这老宿恁么道还具眼也无。师曰。前人腰带后人收。更有收人在后头。
天龙第二世佛慈禅师七周忌请就慈济院。
垂语曰。尘利沙界物物舒光。若进一步十方觉场格外一句。谁敢咨参。有么（问答不录）乃曰。十虚消殒心花发明。体露真常迥然独耀。全机超脱坐断报化佛头。神用无方不堕古来今相。昭昭廓周三际。晃晃洞彻八荒。所以有一句。谓之函盖乾坤。晴川历历汉阳树。有一句。谓之随波逐浪。芳草萋萋鹦鹉洲。有一句。谓之截断众流。蟭螟眼里放夜市。有一句。谓之百味具足。大虫舌上打秋千。山僧当场拈出布施诸人。若也领略春色无高下。其或未然花枝自短长。
复曰。大日本国山城州西山慈济禅院守塔比丘（某等）今月十六日伏值前席天龙敕谥佛慈禅师无极大和尚七周忌辰。预看阅五部大乘经。书写一乘妙典。今当周备之辰开启玆会场。供养清净禅众之次。拜请临川和尚拈香法语。又命山僧升于此座举扬宗乘。所裒殊勋奉为佛慈禅师增崇品位。共惟真慈禅苑宝鉴。迷津慈舟。戒洁于沧海之珠。性朗于碧天之月。行解相应取重王臣。宗说兼通秉权佛祖。语其慧则虽三藏十二部无不暗。论其学则至百家异道书亦博达。莅事无偏无党。故不令而行。为物有慈有悲。故不言而化。辞重命于北阙。拒再请于南禅。不是不出为高。只图退藏佚老。明教尊僧篇所称盖于师不为恭窃耳。俗姓是顺德天皇第四代圣裔。我傅为达磨大师三十世法孙。是以先师门下齐仰老师。犹如灵山会上独推迦叶。爰化缘已毕。一朝西归。夫当于释尊灭度。诸贤圣僧众恭受佛敕不取涅槃。各作世间慧眼。群生不可谓失所依也。况当此末运。先师灭后幸得老师作大厦栋梁。后昆无不托庇庥。老师灭后吾徒何所赖乎。若频教泪下。沧海也须干。虽然真净界内岂有去来。大圆镜中幸垂慈荫。夫五部大经者。天台大师看过释尊一代说教一十五遍。既而戏透黄面老子舌头落处云。究竟大乘无过华严大集大品法华涅槃。从尔诸家同奉行此说。谓之五部大乘。入文解说教自有明文。山僧当炉不避火。且试于一尘上讲说五部大经。应个时节去。而今此会中若有人。于一尘乃见得理亦法界事亦法界理事亦无碍法界事事亦无碍法界重重无尽无尽重重尘接入物物融通。则是谓之高识善根菩萨。然虽此一尘有如是广大不思议境界。终日相对不曾闻见。则名谓如聋如哑之机。经曰。尘说刹说众生说三世一时说只在肯不肯尔。何时何处不华严会上。观音菩萨将钱买胡饼。为甚放下手却是馒头。若复有人。明破此一尘上恒沙刹土诸佛菩萨贤圣僧众互为主伴演说大法。一切天龙八部夜叉鬼神众。恭敬围绕作大集会面受佛敕。即是手不执卷读斯经人也。何必当初于欲色二界间。化大宝坊而已哉。佛不道。于一毫端现法王刹。坐微尘里转大法轮。有水皆含月。无山不带云。若复有人解了此一尘本来清净二十空亦清净不可得。则是于诸尘入三昧。念念转般若也。未必般若十六会中指第二会说为大品般若。野桥无限。春消息不在梅梢与柳条。若复有人悟了此一尘体亦如是相亦如是。即此十如互具十界则成百界。百界互具十如又成千如。千如各具空假中三谛则成三千。此三千法但于一念建立。故曰。一念三千三千一念。当知此一尘即是三千。三千即是一尘。故谓妙法。妙者不可思议言也。法者十界十如权实法也。直指诸法实相。一尘既尔诸尘亦尔。此知见闻发则十方佛土中唯有一乘法。是以五逆调达受记莂。八岁龙女唱正觉。是其证也。曹溪祖师曰。心悟转法华。心迷法华转。曙色未分。人尽望。及乎天晓也寻常。若复有人领解此一尘本元不生不灭常住相。则谓之寂灭现前。我佛始降兜率终至跋提河。无非示者个之时节。诸佛出世唯为以此大安乐法与未安乐众生耳。诸人若于此一尘上识得万法根源。不妨与他千圣携手同行。不见广额屠儿放下屠刀。云我是千佛一数。彼既丈夫我亦尔。谁使他春我不春。上来讲赞无限胜因。万象证明。太虚保任。
复举。耽源和尚设忠国师忌斋。有僧问。国师还来不。源云。未具他心。僧云。又用设斋作么。源云。不断世谛。师曰。者僧不道不具探竿影草手。耽源自有踞地师子威近傍不得。虽然山僧未点头在。只如今日奉为佛慈禅师门下高弟设慈忌斋。又且如何。山僧试呈一颂去。六出千山图画开。春风树树着花。时人不会神仙境。只谓桃源天一涯（是日雪下）。
升座上（终）

[book_title]智觉普明国师春屋和尚语录卷第三
升座下。小师编。
为土岐智山性慧禅尼五七忌辰图画地藏菩萨尊像一躯。顿写妙法莲华经一部。印造父母恩重经请。
垂语曰。智鉴洞明不着纤尘。格外相见谁是其人。有么问答罢。乃曰。有物。先二仪。无形主万有。荡荡该括横竖。照照辉腾古今。三世如来呼之智母。从上知识指名祖宗。应物现形。如水随众器。用处独露。似空无所依。百姓托庇庥而不知。千圣受覆荫以常用。用故作四生依怙。昧者见永劫沉沦所以道大道只在目前。要亦目前难睹。欲识大道真体。不离声色言语。真如净境界一泯未尝存。能随染净缘遂成十法界。只如真如净境界。诸人如何进步。只为分明极翻令所得迟。复曰。今日法会无他。孝子浓州太守前光禄大夫某。今月十九日伏值先妣智山性惠禅尼五七之辰。图绘地藏菩萨尊像。顿写妙法莲华经一部。渐写一部·印造一部·看读一部·父母恩重经一部。今当周备之辰。庄严尽善。供养尽美。特命山僧陛于此座。举扬正法眼藏涅槃妙心。所褒善利奉为淑魂。庄严觉果。超升佛界底意旨。佛告诸天言。汝等当知恩报恩。知恩不报必遭横死。所谓知父母恩不报。知朋友恩不报。知国土恩不报。云云。夫人受生父母。不知父母恩者有何限乎。佛又言。诸佛念众生。众生不念佛。父母常念子。子不念父母。佛大智举此二。互相为喻以试之。实知。子念父母众生念佛大为难事。爰承太守平生尊堂若有病我亦烦恼不安。尊堂若乐则我亦随而乐。如此用心今古罕闻。净名所谓众生病则菩萨亦随而病者也。不知。有甚因缘差别。尊堂收因结果时亲不得尽孝顺之道。料想沧海有竭日。此恨无消时。由是与令弟豫州太守共身心斋戒。依止清净伽蓝。特命禅侣同修白善。力事禅定。寔是希有事。月藏经明。诸行中一日一夜修之。分得度一切众生之功德者。只禅定一门而已。黄檗禅师曰。学道人若不直下无心。历劫修行终不成佛。夫有一念乃得无心者。至于十地等觉有得无心者。长短一得无心乃住。更无可修。更无可证。实无所得真实不虚。夫一念而得与十地而得者。更无深浅。十地而得者历劫枉受辛苦耳。云云。经曰。供养百千诸佛。不如供养一契到无心者。非禅定不能契到无心。故知。修禅定功德最大。是以山僧以为。尊堂末后因缘不差别。那知诸佛大悲方便为使孝顺心彻顶彻底尔。不见经曰。过去久远劫前觉华定自在王如来灭后。于像法中有一长者女。名曰圣女。此女欲知母生处。涕泪悲泣。于如来像前。恭敬供养。端坐思惟。感此孝心母得生天。于此立大誓愿云。尽未来劫罪苦众生广设方便悉令解脱。尔时圣女者地藏是也。此菩萨最初开悟众生心地元有秘密藏。随其所证得名。今时人十之八九缘契此菩萨。以故少赞扬芳德。应增长各各信根。密教曰。三十七尊住心城。三十七尊者。四方四佛中台大日合谓之五佛。又每一佛各有四亲近菩萨。四四合谓之十六大菩萨。中台大日亦有四菩萨。金宝法羯也。喜鬘歌舞四菩萨谓之内供养。香华灯涂四菩萨谓之外供养。钩索锁铃四摄菩萨四四复合之三十二菩萨。加本五佛成三十七尊。譬如春夏秋冬成一岁。如是三十七尊各各三昧元表一心上具德。故曰住心城。发心修行菩提涅槃大圆镜智平等性智妙观察智成所作智。加中央法界体性智谓之五智。夫初发心菩萨大圆镜智眼开。则必居平等性智菩提果满。诸佛内证智德极于此。智德圆满必赴西方化他行。化他行毕又必赴北方涅槃。试问。因甚南方曰宝部。佛曰宝生。四菩萨曰宝光幢笑。密教必有重重秘密义。且可赞扬幢菩萨一德。夫众生一心指为宝所。此宝洗却烦恼妄染尘泥则宝体云现前。故表此德。南方东菩萨曰虚空宝菩萨。虚空藏是。此宝远离尘泥则光明发越。故表此德南菩萨曰虚空光菩萨。此宝虽光明发越。不安置十丈幢上则不能雨诸宝。为表此德西菩萨曰虚空幢菩萨。地藏菩萨是。故把此一心宝。安置精进幢上。而不见上代末代有佛无佛地狱天堂净邦秽界差别。日日夜夜分身遍满百千万亿恒河沙世界。每一世界现百千万亿身。每一身度百千万亿人。于佛法中所为善根虽毫发许。使其成就无他。只为居平等性智长在化他方行化他行耳。此故非唯释尊一代。万万出世佛欲赴涅槃。必付嘱此菩萨济度一切众生。若人依此菩萨教依止一实境界。则成佛可计日待矣。一实境者。上无诸佛可成。下无众生可度。便从这里兴慈运悲观见一切。则物物头头法法尘尘。一一皆无不如。故曰妙法。妙者不可思议之言。法者十界十如权实法。便指万法。众生一心元具地狱饿鬼畜生修罗人天声闻缘觉菩萨佛十界。此十界每一界互具九界。则成百界。譬如把十镜挂十方。互相涉入。重重无尽。无尽重重。又此百界每一界具体相用因果等十如。则成千如。又此千如每一如具五阴世间众生世间器世间三种。则成三千。此三千法只于一念建立。故曰一念三千三千一念。这里曰诸佛众生差别得乎。曰有地狱有天堂得乎。宜乎八岁龙女成正觉。五逆调达受记莂。所以道。一佛成道观见法界。草木国土悉皆成佛。此大智眼开则非止一生父母。百劫千生父母及六道四生一时成佛。夫佛子报父母恩如是。故曰。弃恩入无为。真实报恩者。诸人若能信得及。是则名为读父母恩重经。亦谓手不执卷常转妙法。前所举圣女一念诚至之心犹能脱母恶趣。况太守念念在般若中修他冥福乎。淑灵超脱无可疑焉。因记得。玄沙本是个渔者。唤作谢三郎。每日随其父采鱼为活。他心中固所不愿。一日父失脚溺水死。他乃发愿出家学道。将救拔父。果如其愿。后来有人。死入冥间。见一大狱。其上榜曰玄沙之狱。因问狱主。云何是狱名玄沙。对云。南阎浮提福州有谢三郎。以父被溺不能救故有不孝之罪。特设此狱以待其来。又问。彼来受罪何时可释。云一佛出世复移一狱无有尽期。又问。我闻玄沙去世久矣云何未至。狱主云。不知此人在生曾为何业。云某先祖识之。他悟出世法度人无数。狱主闻如是言。以手加额须臾一阵风吹所谓地狱者忽然不见。信知学般若功德如是殊胜之事。骊珠不是骊龙惜。只是时人不解求。共惟。浓州太守希世猛将。盖代功名。忠孝之诚感通天地。箭弓之业兴起家门。是以救天下于危急之际者数矣。否则民尽做鬼矣。故大树长寿寺殿捐馆之后。天下释子亦失所赖。当于此时。太守力以扶之。是亦众人所知也。然而知恩报恩能有几个。夫处乐忘恩则易。居安思危固难。若人居安不忘危。处乐思报恩。无真无俗。余祐绵绵及千万载修行亦如是。若因定力圣境现时。作圣解则堕魔境。不作圣解则是善境界。首楞严所明五十魔境皆是此用心。若能于此得大自在。不妨世恩法恩一时酬毕。珍重。
复举。古德有一问。那吒太子析骨还父。析肉还母。然后成佛。如何是那吒身。大慧禅师拈曰。一毛头上翻身转。一一毛头浑不差。师曰。山僧亦有一问。骨得父肉得母。如何是当人各各本身（卓杖曰）。野色更无山隔断。天光直与水相连。
从一品左丞相征夷大将军宝箧院殿瑞山欢公大居士月忌初辰请（正月七日）。
七叶蓂新木德惊人。答在问处。问者不亲。可中莫有通而不犯底么。时有僧。出问云。八荒开寿域。一气转洪钧。阳和无偏党。花开万国春。学人上来。请师指陈答曰。少林无孔笛。一曲万年欢。进云。今日正当宝箧院殿月忌初辰。启大法场作大佛事。作么生是最初追荐一句。答曰。风不鸣条。雨不破块。进云。只如临行请和尚酬对分明述永诀怀。即今莫有来受伊蒲馔分么。答曰。开池不待月。池成月自来。进云。直得此道相契此心相知。答曰。苦瓠连根苦。甜瓜彻蒂甜。进云。记得。教中道若有一人发真归源。十方虚空悉皆消殒。未审意在那里。答曰。打破虚空来。与子相见。进云。相公既发真归源。虚空还消殒也无。答曰。向什么处见相公。进云。与么则性海无风金波自涌。心灵绝兆万象齐照。答曰。道得八成。进云。可谓光前绝后耀古腾今去也。答曰。闹市飏碌砖。僧礼拜。师乃曰。灵山的旨目击道存。毗耶玄谈渊默雷震。便见百草丛上漏泄净名家风。一花枝头拈出古佛密语。皎如千日。廓同太虚。全水是波当不覆藏则密。全波是水当密则不覆藏。诸人若能于此荐得。生死去来游戏三昧折旋俯仰妙用神通。是以枢府相公现处尘劳。心常清净示归大寂。体自圆明无古无今。无此无彼。一味平等平等亦无。正与么时且为今时一句如何道。不知将谓吹嘘力。元是东君信息通（卓杖一下）。复曰。净名曰。法不可见闻觉知。若行见闻觉知。只是见闻觉知非求法也。众生无始自来轮转诸趣。只因此六根作咎。所谓眼见色。耳闻声。鼻嗅香。舌了味。身觉触。心分别善恶法。无有少休息。其无厌足如风火。躁动如猿猴。乐不净如飞蝇。众生如是心识熠熠。所起之念一日夜顷有八亿四千。念念所作皆是三涂业因。世尊大悲怜愍众生迷真从冥入于冥。四十九年三百余会。东说西话。大喻三千小喻八百。究其所趣但不过破众生有相执着。故称破有法王。世尊雪山六载。明星现时忽然悟道。便言。奇哉一切众生具有如来智慧德相。但以妄想执着而不得证。若伶利底。聊闻举着便把涉诸缘底一念子。直下一刀截断。则回无明为大智。回三毒为三聚净戒。转六识为六神通。日夜于六根门成大佛事。不是强差排。元来以凡圣同源缚脱无二。净名又曰。夫求法者下着佛求。不着法求。不着僧求。譬如太末虫处处能泊而不能泊于火焰之上。众生心处处能缘。而不能缘于般若之上。盖般若不是心识可缘境界尔。又如人画虚空。才下笔便错。无他虚空不是可画境界也。然不下笔处全是虚空。僧问南泉。如何是道。泉曰。平常心是道。恁么答话太似容易。汝才举心动念早是不是。所以道毫厘系念三涂业因。瞥尔情生万劫羁锁。又曰。佛说一切法为生一切心。若无一切心何说一切法。此是古人不得已。为人指示平常心底样子也。若识得平常心是道。则识得净名直心是道场。若识得直心是道场。则识得人人个个着衣吃饭语言问答举足下足皆是道场。到者里方可说行亦禅坐亦禅语默动静体安然。共惟赠从一品左大臣征夷大将军宝箧院殿。执世务权以来二十余年。未尝见有喜愠色。只以直心应一切而已。是以终无怨敌作对待。远近皆化风归降。古云。坐致太平之谓验之今日者也。又生而具不逆人之德。此故善人近之必得福。不善人近之终被谴。只以其崇敬与欺罔尔。古人铭镜曰。物以万来。我以一视。言我虚心视之万别千差无不一照焉。以喻圣人虚己应物。昔有馈生鱼于郑子产。子产使校人畜之池。校人烹之。反命曰。始舍之圉圉焉。圉圉困而未舒貌。少则洋洋焉。攸然而逝。子产曰。得其所哉得其所哉。不疑焉。校人出曰。孰谓子产智。予既烹而食之。曰得其所哉得其所哉。孟子引此事曰。君子可欺以其方难罔以非其道。朱熹注大意曰。以理之所有诳之。是曰欺。以理之所无昧之。是曰罔。言君子闻理之所当则不疑。故可欺之。其理之所乖不肯。故难罔之。若也抑而罔者必坏。欺而不休者获罪于天。也夫以孟子所谕想见古今穷达变通事。诸公以为如何。且置此事。大论曰。凡人收因结果时。命根不得断诸爱之所致也。谓住所爱境界爱自体爱。相公平生隆楼杰阁风亭月榭。起念乃如涌出。四夷八蛮异珍奇宝。无不以庄严。当于此时岂得无住所爱乎。方今四海清平万民乐业。各怀其德犹如父母。当于此时亦得无眷属爱乎。令嗣将军左马头殿。年才十岁。容貌端严。有慈有威。恰如凤凰儿方整羽仪狮子儿将欲哮吼。人咸谓。加之数年有所成立。则致君于尧舜之上。复民于淳素之风。当于此时孰无父子之情。如此之类谓之境界爱也。抑思此诸爱皆为有一身也。当脱个壳漏子。岂可无自体爱乎。然病中终无一言及世俗事。去月六日医师白言。病既得除。争奈有邪气横入。请祷之。相公大诫曰。有甚魔魅窥我。切莫于府中作祈祷事。是不谓大丈夫烈汉得么。因记得。孔子有病。子路请祷。子曰。有诸。子路曰。有之。诔曰。祷尔于上下神祇。子曰。丘之祷久矣。言祈祷者。悔过迁善以求神之祐也。圣人未尝有过。无可迁善。其行素合神明。故曰。丘之祷久矣。相公曰。有甚魔魅窥我。切莫祈祷。若使董狐笔记之。不在孔子曰祷久之下。况相公用心在吾家衲僧行履处十圣三贤窥无路魔外潜觑不见一着子乎。去月今日夜亥时请山僧于病室。合掌表礼曰。气急言语有难可更医疗。山僧唯唯而退。乃使人问长老道什么。山僧不知所以。只道。相公明白如是。有甚所忧。又报以即心即佛话不忘。相公于是转一机。便嘱将军左马头殿以天下所宜有事。遗嘱了。请等持和尚相见。意告别也。等持又报以平生工夫不忘。相公微笑曰。长老莫以为念。言其不间断。又教侍人椅子敷设袈裟把来安之身边。须臾又请山僧等持。山僧先欲入室。相公举手作拒势。便召弹正大内二人。更亵衣着新净衣并道服。乞汤洗手。披袈裟了把椅子坐毡来坐其上。急呼长老长老。山僧等持同近前而坐。相公以目伸永诀之仪。怡然逝矣。此时随山僧后诸大官人僧俗男女。无老少作群瞻之。恰如八达衢头打杂剧。不闻哀恸声。只闻赞叹声。人人个个随喜激于中。感泪溢于外。由是见者闻者无不增长佛法信根。呜呼山林丘壑一生咬菜根甘枯淡之士。犹以风火离散时节为大事。不知相公几生般若缘熟来。于生死自在如是乎。夫为释门释氏者。无惭于内乎。且举一两条因缘。为会中后生晚进用心。诸经要集曰。弥兰王问那先罗汉曰。人生世间作恶百岁。临终一念归佛死后生天。我实不信。复言。人
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:29:28-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>