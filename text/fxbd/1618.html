<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序品第一,问疑品第二,一乘品第三之一,一乘品第三之二,诣严炽王品第四,王论品第五之一,王论品第五之二,王论品第五之三,请食品第六,问罪过品第七,如来无过功德品第八之一,如来无过功德品第八之二,如来无过功德品第八之三,如来无过功德品第八之四,诣如来品第九,说法品第十之一,说法品第十之二,授记品第十一,信功德品第十二,大萨遮尼乾子所说经全文在线阅读,大萨遮尼乾子所说经全文在线下载,大玄古籍书库">
<meta name="description" content="亦称《大萨遮尼乾子受记经》、《菩萨境界奋迅法门经》、《萨遮尼乾子所说经》、《萨遮尼乾子经》、《尼乾子所说经》等。佛教经典。北魏菩提留支译。十卷。共分十二品：第一至第三品谓佛说一乘菩萨行方便境界奋迅法门，包括发阿耨多罗三藐三菩提所需之十二妙法、十二胜法及关于六度之诸法门;第四品以下讲尼乾子为严炽王说十善业道相应法、治国善恶行法及布施十五功德等。本经为历代大藏经所收。敦煌遗书亦有收藏，其卷品开合与入藏本不同，且不分细目。_大萨遮尼乾子所说经_全文在线阅读_大萨遮尼乾子所说经_全文在线下载_大玄古籍书库">
<title>大萨遮尼乾子所说经_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">大萨遮尼乾子所说经</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]74901</span> <br/>
          说明： <span class="inputVal" id="bkdec">亦称《大萨遮尼乾子受记经》、《菩萨境界奋迅法门经》、《萨遮尼乾子所说经》、《萨遮尼乾子经》、《尼乾子所说经》等。佛教经典。北魏菩提留支译。十卷。共分十二品：第一至第三品谓佛说一乘菩萨行方便境界奋迅法门，包括发阿耨多罗三藐三菩提所需之十二妙法、十二胜法及关于六度之诸法门;第四品以下讲尼乾子为严炽王说十善业道相应法、治国善恶行法及布施十五功德等。本经为历代大藏经所收。敦煌遗书亦有收藏，其卷品开合与入藏本不同，且不分细目。</span> <br/>
          封面： <span class="inputVal" id="bkimg">Z_1618.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]大萨遮尼乾子所说经
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]74901
[book_dec]亦称《大萨遮尼乾子受记经》、《菩萨境界奋迅法门经》、《萨遮尼乾子所说经》、《萨遮尼乾子经》、《尼乾子所说经》等。佛教经典。北魏菩提留支译。十卷。共分十二品：第一至第三品谓佛说一乘菩萨行方便境界奋迅法门，包括发阿耨多罗三藐三菩提所需之十二妙法、十二胜法及关于六度之诸法门;第四品以下讲尼乾子为严炽王说十善业道相应法、治国善恶行法及布施十五功德等。本经为历代大藏经所收。敦煌遗书亦有收藏，其卷品开合与入藏本不同，且不分细目。
[book_img]Z_1618.jpg


[book_chapter]卷一

[book_title]序品第一
归命大智海毗卢遮那佛（外国本一切经首皆有此句）如是我闻，一时婆伽婆在郁阇延城。王名严炽。住王园中。其园所有殊胜庄严不可称计。所谓娑罗树。多罗树。多摩罗树。迦尼迦罗树。尼拘律树。波罗叉树。郁昙钵华树。婆师迦华树。陀?尼迦华树。阿提目多伽华树。瞻卜华树。阿输迦华树。波吒罗华树。如是无量百千众妙树林庄严。复有种种异相之水。所谓泉水海水。直流水。曲流水。多罗迦水。池水。从上注下水。从下涌上水。如是无量百千妙相众水庄严。复有种种众妙杂华。所谓优波罗华。钵头摩华。拘牟头华。分陀利华。他罗华。摩诃他罗华。卢遮华。摩诃卢遮华。如是无量百千妙华以为庄严。复有种种妙音声鸟。所谓鹅鸟。昆仑遮鸟。拘只罗鸟。钩那罗鸟。具多鸟。崛多鸟。鹦鹉鸟。鸲鹆鸟。耆婆耆婆鸟。迦陵频伽鸟。有如是等无量百千众妙声鸟。以为庄严。复有种种妙色众蜂。飞在虚空迭相连接，犹如罗网遍覆於上。以为庄严。复有种种众杂色草。柔软香洁。无量百千异种文色。庄严其地。如是众妙庄严园中。与大比丘众七十二百千万等诸大众俱。其名曰慧命舍利弗。大目揵连摩诃迦叶。阿?楼陀。须菩提。摩诃迦栴延。摩诃劫宾那。离波多。难陀。那提迦叶。伽耶伽叶。富楼那弥多罗尼子。憍范波提。般他迦。周罗般他迦。陀?剽摩罗子。佉陀林纯陀。摩诃拘絺罗。罗睺罗。慧命阿难等。七十二百千万亿诸大众中而为上首。一切皆修如实法界境界诸行。一切皆入法界实性。一切皆得无障无碍虚空境界殊胜妙行。一切皆得无所著行。一切皆离烦恼诸垢一切结使。一切皆入如来法性光明照处。一切皆证同一法性平等大慧。一切皆得现诸如来一切智门。一切皆得常不休息大菩提道。一切皆得转不退转大菩提道。一切皆得证不退转大菩提心。一切皆到第一彼岸般若智见。一切皆得究竟彼岸方便智慧。
复有摩诃波阇波提比丘尼。耶输陀罗比丘尼等。八千比丘尼。於百千万亿比丘尼中而为上首。一切皆悉具足善集诸妙白法。一切善入一切智道。一切皆近一切智智。一切皆入无所有性。一切能观诸法无相。一切善信法际无际。一切皆得无障解脱。一切皆得随诸有缘。可化众生示佛色身。诸菩萨摩诃萨。七十二百千万亿诸大众俱。其名曰大速行菩萨。大速行住持菩萨。大奋迅菩萨。大奋迅王菩萨。大精进奋迅菩萨。大勇奋迅菩萨。现大勇势奋迅菩萨。大力奋迅菩萨。大众自在菩萨。大香像菩萨。大月菩萨。善月菩萨。月功德菩萨。宝月菩萨。月光普照菩萨。法无垢月菩萨。月普照菩萨。月名称菩萨。放月光明菩萨。满月菩萨。范声菩萨。范自在吼声菩萨。地吼声菩萨。法界吼声菩萨。惊怖一切魔宫吼声菩萨。出法鼓声菩萨。普识声菩萨。无分别离分别声菩萨。师子吼地勇声菩萨。闭塞一切声菩萨。普藏菩萨。功德藏菩萨。普照藏菩萨。宝藏菩萨。月藏菩萨。日藏菩萨。日光藏菩萨。波头摩藏菩萨。福德藏菩萨。智胜藏菩萨。大慧菩萨。胜慧菩萨。名称慧菩萨。快慧菩萨。上慧菩萨。增长慧菩萨。无边慧菩萨。广慧菩萨。佛慧菩萨。无尽慧菩萨。弥留山灯明菩萨。燃大灯明菩萨。法灯明菩萨。遍十方灯明菩萨。普照菩萨。普灭一切闇灯明菩萨。普照诸趣灯明菩萨。常放火光灯明菩萨。月光灯明菩萨。日光灯明菩萨。离恶道菩萨。降魔菩萨。大降魔菩萨。希生菩萨。难降菩萨。难量菩萨。难知智菩萨。竭恶道菩萨。大势至菩萨。观世自在菩萨。弥勒菩萨。文殊师利法王子菩萨等。七十二百千万众而为上首。如是诸菩萨摩诃萨等。一切皆得一生补处。一切皆得诸陀罗尼。一切皆得诸三昧海。一切皆得无边乐说无碍辩才。一切皆得无畏说法。一切皆到第一彼岸。功德丛林如意自在。一切皆得大神通道。奋迅自在到诸佛国。一切皆得无碍自在身心解脱。一切皆得无障无碍毕竟知见。一切皆得普现佛身游诸十方无佛国土。一切皆得如实正智。转大法轮无过无谬。一切皆得随顺十方。堪闻众生而为说法。一切皆得陀罗尼门说无非法。一切皆得无取无舍如实法界。一切皆得能说诸法空义无碍。一切皆能师子吼吼。一切皆能降伏外道。一切皆能摧魔怨敌。一切皆得菩萨神通诸胜妙行。一切皆得离诸怨憎。一切皆得地水火风平等大心。一切皆得入诸如来深密之处。一切皆得为诸众生住持佛事。一切皆得诸佛如来所共赞叹称誉随喜说其胜行。一切皆能具足住持无边际劫。一切皆能住持如来所说法轮。一切皆得放大法宝胜妙光明。一切皆得说不可尽胜行功德。一切皆得於诸世间具足自在。一切皆得具足成就过去诸愿。一切皆得诸佛如来信行境界。一切皆得过去所修善行具足。一切皆得具足清净佛无垢智。一切皆得常不休息勇猛精进供养一切诸佛如来。一切皆得勇猛发起毕定取於不退转地。一切皆得大悲现前。一切皆得自性清净深心解脱。一切皆得离诸疑悔戒取烦恼。一切皆得过去诸佛神力所加。
复有无量诸优婆塞诸优婆夷。复有三千大千世界。具大威德具大威德。上下殊胜诸天天王，诸龙龙王。诸夜叉夜叉王。诸乾闼婆乾闼婆王。诸阿修罗阿修罗王。诸迦楼罗迦楼罗王。诸紧那罗紧那罗王。诸摩睺罗伽摩睺罗伽王。人及人王。彼时一切诸大众等。各有百千万亿眷属俱集会坐。
尔时世尊，为诸无量百千万亿诸大众等。恭敬围绕。处在百千万福庄严功德胜藏师子座上。结加趺坐。如来妙色身光威德。其相殊特照曜显现。盖诸一切天龙八部。譬如须弥山王涌出大海。威光殊胜照曜显现盖诸小山。如来世尊大须弥王。处在百千万福庄严师子妙座。威光殊特照曜显现盖诸大众。亦复如是，譬如初月。光轮渐长至月满足。其光殊胜照曜显现。映夺一切星宿诸光。如来世尊，处在百千万福庄严师子妙座。威光殊特照曜显现。映诸一切天人大众。亦复如是，譬如虚空清净无垢。离诸一切雲翳尘染。其中日轮放大光明。其光殊胜照曜显现。映夺一切诸虫萤火所有光明皆悉不现。如来日轮。处在百千万福庄严师子妙座。威光殊特照曜显现。映蔽一切释提桓因。诸梵天王四天王等光明不现。亦复如是，譬如闇夜在大山顶然大火轮。光明殊胜照曜显现一切皆见。如来山火。处在百千万福庄严师子妙座。光明殊特照曜显现有缘皆见。亦复如是，譬如师子诸兽之王在於深山。威力殊胜照曜显现。降伏一切诸虫兽等。如来师子诸法之王。处在百千万福庄严师子妙座。威光殊特照曜显现。降伏一切外道异见诸众生等。亦复如是，譬如离垢八楞摩尼如意宝珠置在高幢。放大光明随众生愿雨令满足。其光殊胜照曜显现遍照十方。如来摩尼。处在百千万福庄严师子妙座。大智慧明威光殊特照曜显现遍照十方满众生愿。亦复如是，譬如自在转轮圣王。威德殊胜照曜显现。悉能降伏遍四天下一切无有能敌对者，如来世尊转法轮王。处在百千万福庄严师子妙座。威光殊特照曜显现。降伏一切诸魔怨敌。亦复如是，譬如释提桓因以帝释宝摩尼婴珞系在颈上。处善法堂诸天众中。威德殊胜照曜显现。降伏一切诸天大众。如来帝释。处在百千万福庄严师子妙座。威光殊特照曜显现盖诸天人。亦复如是，

[book_title]问疑品第二
尔时圣者文殊师利法王子菩萨。见诸无量大众雲集。见佛世尊现大胜妙希有之相。作是思惟。今者世尊，为何事故。先现此相。我有疑事。今应当问。何以故？如来世尊，处在百千万福庄严师子妙座。威光殊特照曜显现。如是无量大众集会。难可值遇。作是念已，即从坐起。偏袒右肩右膝著地合掌向佛。即以偈颂赞叹如来。而说偈言：
世尊十力雄，天人诸世间。三界无与等，何有能过者，譬如须弥王，出大海小山。深固不倾动，诸天蒙安隐。
如来须弥王，过圣生死海。诸功德住持，安住不可动。功德须弥身，显出诸世间。一切依如来，安隐住涅槃。
譬如空无障，满月独明照。一切星宿光，隐没不能现。如来十力净，智慧月明朗。神通弟子众，亦如星宿光。
譬如日光轮，照曜诸世间。除灭一切闇，诸小光不现。如来智日轮，照除世间闇。诸梵王等光，隐没不能现。
譬如夜然火，置在高山顶。以体明净故，十方闇皆见。如来大明火，智慧山高显。照烦恼闇界，法性令开现。
譬如师子王，雄猛盖诸兽。不现威怒相，一切兽降伏。如来师子王，无畏力具足。慈心诸外道，自然皆降伏。
譬如摩尼珠，放光照世间。随诸众生愿，一切雨满足。如来摩尼珠，智慧幢照远。能雨大法雨，满足众生愿。
譬如转轮王，具足七宝福。游诸四天下，怨对生亲友。如来转轮王，具足十力宝。摄诸四魔众，皆归如来道。
譬如帝释王，三十三天主。布正善法堂，诸天欢喜受。如来天帝释，三界大法王。慈心观诸趣，坐涅槃法堂。
兴大慈悲雲，雨甘露法雨。天人欢喜受，修行无上道。
尔时圣者文殊师利法王子菩萨。说诸偈颂赞叹佛已，合掌白佛言：世尊，如来乃能为诸大众。说菩萨行方便境界奋迅法门。以闻此经诸有信乐无上大乘善根众生。皆发阿耨多罗三藐三菩提心。及信小乘狭劣众生。亦发无上菩提之心。已发无上大心众生。而能增长菩提之念。诸狭劣行小见众生。能发大行。退道众生。而能进取大菩提道。以取菩提胜道众生能入如来智慧庄严深密法中。尔时世尊告文殊师利法王子菩萨言：文殊师利。诸佛如来应正遍知。所有难信难知难觉难识难量难入深密之法。一切天人不知如来依何意说。文殊师利。如此甚深微妙之法。若有众生行恶行者，不知此法不识此法。诸破戒者，不知此法不识此法。乐小行者，不信此法。破坏心者，不信此法。为恶知识所摄持者，不入此法。诸善知识所不摄者，不入此法。不为诸佛住持众生。不闻此法。除诸如来加力持者，能闻此法。能信此法。无有是处。尔时世尊重宣此义。而说偈言：
美妙声法子，能问我此事。汝今至心听，我当为汝说。众生无明覆，唯有信小心。闻此大乘法，不信故不说。
若於无量世，过去诸佛所。修行诸善行，善根具成熟。如是诸众生，常被如来加。闻说生欢喜，乃能谛信受。
若为恶知识，毒蛇之所螫。离於善知识，不闻甘露法。於诸胜法中，起於放逸心。堕大邪见坑，闻说不生信。
众生心狭劣，不堪受大法。闻退生不信，起於诽谤心。长夜堕恶道，永不闻佛法。为彼起悲心，故我不速说。
尔时圣者文殊师利法王子菩萨白佛言：世尊，此会大众皆善清净。善行诸行。善能供养诸佛如来。善能将护诸善知识。善能修集清净信眼。善入大智信诸境界。善具清净深心直心。此会大众。一切善能观诸境界。能知此法能识此法。善哉世尊，唯愿为我及时会大众乐闻之心。善说此法。而说偈言：
此会诸众生，已於无量劫。一切诸佛所，种善根满足。如是众生等，能入佛境界。为满法器故，愿佛今速说。
一切皆瞻仰，天人师面门。恭敬合掌观，渴仰目不舍。愿世尊愍此，渴仰众生心。雨大妙法雨，令生善法牙。
我今请如来，无上大法王。愿开甘露门，转最胜法轮。是诸众生等，若闻佛所说，
能行无上道，究竟涅槃法。

[book_title]一乘品第三之一
尔时圣者，文殊师利法王子菩萨。如是问已，佛告文殊师利。善哉善哉！法王子。善哉文殊师利。汝今善能。问於如来应正遍知菩萨所行甚深法门。何以故？文殊师利。汝见诸法实义。现前无有疑惑。究竟到於智波罗蜜第一彼岸。为欲利益无量众生。令入菩萨无上道故。问如是法。文殊师利。汝能复为未来众生然大明灯灭诸闇故。问如是法。善哉善哉！文殊师利。汝今谛听。我当为汝说菩萨行方便境界奋迅法门。文殊师利白佛言：善哉世尊，愿乐欲闻。时诸一切菩萨大众。一心同声俱白佛言：善哉世尊，愿乐欲闻。
尔时世尊，欲说此法告诸大众。诸善男子，若有善男子善女人等。毕竟成就十二法者，乃能发於阿耨多罗三藐三菩提心。何等十二。一者自性信大乘法。为离小乘狭劣心故。发菩提心。二者自性成就大悲。为欲具足诸白法故。发菩提心。三者直心本行坚固。为厌生死向彼岸故。发菩提心。四者善集一切功德。为欲修满诸愿行故。发菩提心。五者能善供养诸佛。为欲善起诸白法故。发菩提心。六者身口意业清净。为离一切诸恶行故。发菩提心。七者远离诸恶知识。为欲亲近善知识故。发菩提心。八者闻法如说修行。为不虚妄诳众生故。发菩提心。九者为欲利益一切畜诸资生不贪不慳故。发菩提心。十者以得诸佛加护。为离一切诸魔加故。发菩提心。十一者，於诸众生常起大悲。能舍内外一切诸物。为离慳嫉故。发菩提心。十二者，具法行力为能成就诸功德故。发菩提心。善男子，是名十二妙法。若善男子善女人。成就此十二法者，乃能发於阿耨多罗三藐三菩提心。善男子，复有十二种胜法。菩萨成就。名发阿耨多罗三藐三菩提心。何等十二。一者安隐心。为与一切众生乐故。发菩提心。二者愍念心。他恶来加能忍将护不生异相故。发菩提心。三者大悲心。为荷众生大重担故。发菩提心。四者大慈心。为拔一切恶道苦故。发菩提心。五者清净心。能於馀乘不生愿乐故。发菩提心。六者无染心。为离一切烦恼浊故。发菩提心。七者光明心。为求无上自性清净光明照故。发菩提心。八者幻心。能知诸法究竟无物故。发菩提心。九者无物心。能知一切无所有故。发菩提心。十者坚固心。於诸法中不可动故。发菩提心。十一者不退心。能证诸法究竟尽故。发菩提心。十二者度诸众生不生厌心。如说修行故。发菩提心。尔时世尊，重说偈言：
诸善男子等，若有诸众生。欲修诸白法，成就无垢法。能於怨亲中，悲润心平等。如是诸菩萨，名发菩提心。
若有众生等，已於无量劫。将护恶知识，供养善知识。护持菩提门，起诸大愿行。如是诸菩萨，名发菩提心。
若有诸众生，忆念过去世。无量亿劫事，坚固如山王。精进心无惓，常行不休息。如是诸菩萨，名发菩提心。
若有众生等，舍离诸恶法。具足悲愍心，安隐心成就。念示诸众生，一切善业道。如是诸菩萨，名发菩提心。
若有众生等，见诸胜智者，念於大菩提，无上胜功德。欲於馀乘中，心净无点秽。如是诸菩萨，名发菩提心。
菩萨得净心，离虚妄分别。观世间涅槃，平等无差别。虽行化众生，如见镜中像。如是发心者，是实菩提心。
已离烦恼过，一切诸尘劳。清净知虚空，不为垢所染。诸相永寂灭，出离言语道。是名满足修，清净菩提心。
如是诸菩萨，不久坐道常得大陀罗尼，无上胜辩才。具足三十二，八十相好身。能住一切佛，本性功德中。
复次文殊师利。菩萨摩诃萨。能住如是胜功德中。有十二种布施妙行。能大利益疾到菩提。菩萨应行檀波罗蜜。何等十二。一者布施。能速增长无上菩提功德利故。菩萨应行檀波罗蜜。二者布施。生处富足手中常出无尽宝故。菩萨应行檀波罗蜜。三者布施。随愿得生释梵天王诸大家故。菩萨应行檀波罗蜜。四者布施。能离一切慳贪心过。弃舍诸有不生愿乐故。菩萨应行檀波罗蜜。五者布施。能舍世间贪染缚故。菩萨应行檀波罗蜜。六者布施。出饿鬼门离诸恶趣故。菩萨应行檀波罗蜜。七者布施。离诸世间多人共物。能得菩提不共物故。菩萨应行檀波罗蜜。八者布施。能称众生欢喜心故。菩萨应行檀波罗蜜。九者布施。能舍内外行佛行故。菩萨应行檀波罗蜜。十者布施。於诸一切所爱事中。能离缚著垢害心故。菩萨应行檀波罗蜜十一者布施。行能满足无上檀波罗蜜故。菩萨应行檀波罗蜜。十二者布施。行能随如来教所愿成就故。菩萨应行檀波罗蜜。善男子，是名菩萨摩诃萨十二种修行檀波罗蜜得大利益。回向阿耨多罗三藐三菩提。尔时世尊，即以偈颂赞叹檀波罗蜜。重说偈言：
欲求无上道，修行诸功德。破於慳贪心，布施最第一。佛子行舍心，见来乞求者，能生欢喜心，一切无吝惜。
国城及妻子，乃至天王位。身肉及手足，头目诸髓脑。清净无垢眼，施已心欢喜。如是行舍心，名檀波罗蜜。
一切诸如来，满足诸功德。具胜涅槃道，皆由布施故。是故诸佛子，欲求无上道。常当修舍心，行檀波罗蜜。
施能得菩提，不住於世间。是故诸菩萨，常当行舍心。施能断贫穷，富足七净财。慳嫉妒心尽，清净佛菩提。
布施能满足，成就十自在。是故诸如来，赞叹行施福。菩萨见是利，为成波罗蜜。是故修舍心，常施一切物。
善男子，菩萨复有十二种持戒得大利益。菩萨应行尸波罗蜜。何等十二。一者持戒。能摄一切诸善根故。菩萨应行尸波罗蜜。二者持戒。入菩萨道故。菩萨应行尸波罗蜜。三者持戒。解脱一切烦恼缚故。菩萨应行尸波罗蜜。四者持戒。能过一切诸恶道故。菩萨应行尸波罗蜜。五者持戒。能拔恶道苦众生故。菩萨应行尸波罗蜜。六者持戒。身口意业不为诸佛如来诃故。菩萨应行尸波罗蜜。七者持戒。诸佛如来常赞叹故。菩萨应行尸波罗蜜。八者持戒。能入诸有不放逸故。菩萨应行尸波罗蜜。九者持戒。即施众生无怖畏故。菩萨应行尸波罗蜜。十者持戒。成就身口意业善故。菩萨应行尸波罗蜜。十一者持戒。能得於诸法中随顺自在故。菩萨应行尸波罗蜜。十二者持戒。成就第一彼岸功德波罗蜜业故。菩萨应行尸波罗蜜。善男子，是名菩萨摩诃萨十二种修行尸波罗蜜。得大利益。回向阿耨多罗三藐三菩提。尔时世尊，即以偈颂赞叹尸波罗蜜。重说偈言：
欲离诸生死，安隐到涅槃。一切如来说，持戒最第一。戒如清凉池，能生诸善花。亦如猛炽火，能烧诸恶草。
戒善持行者，如鸟飞虚空。不惧堕生死，诸趣恶道中。恶道大毒龙，无明诸罗刹。见持净戒者，恭敬舍害心。
一切诸如来，安隐住涅槃。断诸恶趣道，皆由持戒故。是故诸佛子，欲求无上道。坚固诸善本，持戒波罗蜜。
菩萨应思惟，善住戒品中。解脱烦恼缚，闭诸恶趣门。若欲持净戒，应当如犛牛。为护一毛故，守死不惜命。
如是护诸业，是名持戒人。如来常赞叹，所求皆成就。能持净戒者，有如是功德。是故诸菩萨，常当持净戒。
身口意业净，诸恶皆不行。是能到菩提，一切智现前。持戒不放逸，诸善皆坚固。法中得自在，能净诸佛戒。
菩萨持净戒，视物无怨亲。等心诸群生，见者无怖心。我住於彼处，常修不放逸。是故今得离，一切诸恶趣。
到第一彼岸，如实功德地。是故诸菩萨，常当持净戒。菩萨若欲求，菩提佛功德。持戒如犛牛，常念不放逸。
如是诸菩萨，是名为智者，能速到彼岸，住佛果菩提。
善男子，菩萨如是修行诸法已，复有十三种观修行羼提波罗蜜得大利益。菩萨应行忍波罗蜜。何等十三。一者忍行。堪忍诸恼能证一切诸法空故。菩萨应行忍波罗蜜。二者忍行。不见有我为他害故。菩萨应行忍波罗蜜。三者忍行。不见众生有怨亲故。菩萨应行忍波罗蜜。四者忍行。不见自他身可损故。菩萨应行忍波罗蜜。五者忍行。闻毁赞叹心常不动故。菩萨应行忍波罗蜜。六者忍行。能断烦恼诸结使故。菩萨应行忍波罗蜜。七者忍行。能断瞋恨诸结使故。菩萨应行忍波罗蜜。八者忍行。能成三十二相八十种好故。菩萨应行忍波罗蜜。九者忍行。能离恶道生梵天故。菩萨应行忍波罗蜜。十者忍行。能过一切损害境界故。菩萨应行忍波罗蜜。十一者忍行。能得尽智无生智故。菩萨应行忍波罗蜜。十二者忍行。能降一切恶魔诸境界故。菩萨应行忍波罗蜜。十三者忍行。能见如来无量功德庄严身故。菩萨应行忍波罗蜜。善男子，是名菩萨十三种观修羼提波罗蜜得大利益。回向阿耨多罗三藐三菩提。尔时世尊，即以偈颂赞叹忍辱波罗蜜。重说偈言：
若欲为众生，作诸归依处。令生无畏心，忍辱最第一。能行忍辱者，见者皆欢喜。怨家舍毒心，皆生亲友想。
一切诸如来，成就平等心。众生所归依，皆由行忍故。是故诸佛子，欲求无上道。为物作依止，当坚固忍辱。
菩萨若欲住，一切佛菩提。当观诸法空，众生不可得。如是行忍行，能具佛功德。是故诸菩萨，常应修忍辱。
菩萨若修忍，当远离二边。不见自他身，能有损益者，如来大慈悲，赞叹如是观。是故诸菩萨，常应修忍辱。
若欲得尽智，灭诸使烦恼。不怯弱修忍，常无分别心。如是观诸法，成忍波罗蜜。是故诸菩萨，常应修忍辱。
菩萨欲庄严，如来相好身。复生梵世界，出离诸魔道。乐行忍辱行，一切皆成就。是故诸菩萨，应坚固忍辱。
忍辱力最上，诸行无过者，一切诸功德，住在忍行中。四魔力难敌，忍力能除灭。
是故诸菩萨，常应修忍辱。
[book_chapter]卷二

[book_title]一乘品第三之二
善男子，菩萨复有十二种发勇猛心。修行毗梨耶波罗蜜得大利益。菩萨应行精进波罗蜜。何等十二。一者精进。能速觉知诸佛法海故。菩萨应发大勇猛心修行精进波罗蜜。二者精进。能速往诣诸佛所故。菩萨应发大勇猛心修行精进波罗蜜。三者精进。能遍十方供养恭敬一切佛故。菩萨应发大勇猛心修行精进波罗蜜。四者精进。所作之业能称一切诸佛意故。菩萨应发大勇猛心修行精进波罗蜜。五者精进。能勤化度一切众生不生厌足故。菩萨应发大勇猛心修行精进波罗蜜。六者精进。能置众生诸佛法中趣解脱门故。菩萨应发大勇猛心修行精进波罗蜜。七者精进。速能令诸一切众生离诸愚痴故。菩萨应发大勇猛心修行精进波罗蜜。八者精进。速能悉与一切众生诸佛智慧故。菩萨应发大勇猛心修行精进波罗蜜。九者精进。速能清净诸佛国土故。菩萨应发大勇猛心修行精进波罗蜜。十者精进行。能建立尽未来际一切劫数。为诸众生行菩萨行不生疲惓心故。菩萨应发大勇猛心修行精进波罗蜜。十一者精进行。能於一念中遍诸佛国种诸善根故。菩萨应发大勇猛心修行精进波罗蜜。十二者精进行。能遍诣一切诸佛国土成无上道转大法轮故。菩萨应发大勇猛心修行精进波罗蜜。善男子，是名菩萨十二种发勇猛心。修行毗梨耶波罗蜜得大利益。回向阿耨多罗三藐三菩提。尔时世尊，即以偈颂赞叹精进波罗蜜。重说偈言：
若欲为众生，修行菩萨行。速成无上道，精进最第一。如来无量劫，所行诸苦行。一切皆能忍，不生怯弱故。
是故诸佛子，欲速成佛道。常当勤修行，精进波罗蜜。菩萨行精进，能速到胜处。过诸百千国，供养观诸佛。
菩萨求大乐，为拔众生苦。修行菩萨道，坚固不转退。能为诸众生，无量百千劫。受苦无懈怠，皆由精进故。
愿我常精进，清净佛国土。次愿能觉知，一切诸佛法。能遍诸佛国，转大妙法轮。愿诸众生类，一切皆觉知。
悉入大乘中，离馀乘魔界。满足诸大愿，速到无畏地。菩萨精进故，能於一念时。觉大菩提法，开示涅槃门。
化作无量身，遍满十方国。为利益众生，示如是胜事。
善男子，菩萨复有十二种观行禅波罗蜜得大利益。菩萨应修禅波罗蜜。何等十二。一者禅定。能灭一切诸烦恼染。菩萨应修禅波罗蜜。常无分别心故。二者禅定。心住寂静念不散乱。菩萨应修禅波罗蜜。不取诸境界故。三者禅定。心无所著能满诸行。菩萨应修禅波罗蜜。能过三界故。四者禅定。能出世间不著诸有。菩萨应修禅波罗蜜。过世间故。五者禅定。能观胜法心无疲惓。菩萨应修禅波罗蜜。不以为足故。六者禅定。柔软自在不随禅生。菩萨应修禅波罗蜜。自在转诸禅故。七者禅定。得无相心不见诸物。菩萨应修禅波罗蜜。以离诸相故。八者禅定。心净能照无量境界。菩萨应修禅波罗蜜。以过有量诸三昧等呵责过故。九者禅定。能灭观心不见能观。菩萨应修禅波罗蜜。以得寂静心故。十者禅定。证柔软心灭诸觉观。菩萨应修禅波罗蜜。以得调伏心故。十一者禅定。心能寂灭一观诸根不动。菩萨应修禅波罗蜜。以得降伏不善根故。十二者禅定。心能於诸法中有大方便。菩萨应修禅波罗蜜。以能不舍大菩提心故。何以故？以诸菩萨住禅波罗蜜故。不起憍慢心。住禅波罗蜜故。不起邪见心。住禅波罗蜜故。不起憎爱心。是故诸菩萨能降一切学诸禅定声闻辟支佛外道梵行入禅三昧者，善男子，是名菩萨十二种修行禅波罗蜜得大利益。回向阿耨多罗三藐三菩提。尔时世尊，即以偈颂赞叹禅波罗蜜。而说偈言：
欲修无漏智，出离欲淤泥。灭除诸业障，禅定最第一。禅定难思议，是诸佛境界。二乘诸凡夫，三昧不能知。
大地诸山海，劫火能烧除。若心住禅定，安隐无损害。如来智慧日，无漏摩尼珠。不从馀处生，禅定海中出。
是故诸佛子，求佛大智宝。当除散乱心，念禅波罗蜜。诸菩萨禅定，寂灭诸烦恼。是故智者说，胜修馀禅者，
深心常寂灭，不乐诸境界。能摄诸乱心，住胜涅槃处。菩萨修禅定，三界无所祝是故不依止，彼非依止处。
菩萨禅能过，世间出世间。是故三昧胜，胜世间二乘。菩萨禅柔软，随意无罣碍。是故能回转，生於欲界中。
菩萨所修禅，胜馀一切观。诸禅非究竟，故佛说胜者，菩萨禅无量，从於胜境生。离诸众生相，及离诸垢法。
是故诸菩萨，所修禅定胜。降修馀禅者，及诸少分禅。菩萨一向观，清净诸境界。如是所修禅，从慧方便生。
正智为根本，不起邪见心。是故菩萨禅，无有可讥嫌。菩萨入禅定，不住有无中。以观实境故，能离有无相。
如是胜智禅，不同馀境界。罗汉辟支佛，智慧悉迷闷。
善男子，菩萨复有十二种观。修行般若波罗蜜得大利益。菩萨应修慧波罗蜜。何等十二。一者般若。远离诸垢能发光明。菩萨应修慧波罗蜜。以能离诸黑闇法故。二者般若。悉能觉了诸闇障碍。菩萨应修慧波罗蜜。以能照除烦恼稠林故。三者般若。能放一切智慧光明。菩萨应修慧波罗蜜。以离一切诸无智故。四者般若。如犁耕地除诸草秽。菩萨应修慧波罗蜜。以能拔诸无明根本故。五者般若。如利铁钩随意琢斫。菩萨应修慧波罗蜜。以能钩断诸爱网故。六者般若如金刚杵不为一切诸物所坏。菩萨应修慧波罗蜜。以能破碎烦恼山故。七者般若如大日轮离诸雲翳。菩萨应修慧波罗蜜。以能乾竭一切烦恼诸淤泥故。八者般若如大火聚烧诸秽草。菩萨应修慧波罗蜜。以能焚烧业烦恼树故。九者般若如摩尼珠能照一切。菩萨应修慧波罗蜜。以无闇心不迷诸法故。十者般若能住寂灭究竟实际。菩萨应修慧波罗蜜。以无所有故。十一者般若能灭有相心无分别。菩萨应修慧波罗蜜。以无相故。十二者般若能成无愿心无求乐。菩萨应修慧波罗蜜。以过三界故。善男子，是名菩萨十二种修行般若波罗蜜得大利益。尔时世尊，即以偈颂赞叹般若波罗蜜。而说偈言：
究竟断有种，安隐入涅槃。诸波罗蜜中，智慧最第一。譬如世间灯，能破一切闇。亦如高幢火，世间最胜观。
一切诸如来，出离诸有流。降伏四魔众，智慧为猛将。诸佛子若欲，自利利众生。常当勤修行，般若波罗蜜。
譬如犁耕地，能除诸荒秽。智灭疑爱草，如犁耕净地。帝释金刚杵，灭恶阿修罗。智碎烦恼山，能坏亦如是，
一切诸如来，说於智慧力。犹如夏中日，亦如世间灯。能竭烦恼海，照除无明闇。以体出世间，无漏火明故。
智慧能割截，无明痴闇树。犹如快利刀，剪除诸细草。智如摩尼珠，平等照世间。如空无分别，不住有涅槃。
智慧心自在，决定於一切。能断诸疑悔，及断所有问。说世间恶报，及显涅槃果。普示诸众生，如闇示明灯。
诸佛明月眼，现见诸法相。诸菩萨同彼，无垢智修行。如人夜执灯，去处皆明了。生死黑闇中，慧明能度彼。
善男子，菩萨复有十二种境界。修方便行得大利益。是故菩萨应修方便波罗蜜。何等十二。一者方便不离涅槃清净境界。而现世间垢浊境界故。菩萨应修方便波罗蜜。二者方便不离一处寂静境界。而现世间愦闹境界故。菩萨应修方便波罗蜜。三者方便不离禅定甚深境界。而现世间王宫境界故。菩萨应修方便波罗蜜。四者方便不离清净无功用境界。而现世间功用境界故。菩萨应修方便波罗蜜。五者方便不离无生真实境界。而现世间生此退彼退此生彼诸境界故。菩萨应修方便波罗蜜。六者方便能过一切四魔境界。而现世间降魔境界故。菩萨应修方便波罗蜜。七者方便不离一切圣人境界。而现世间凡夫境界故。菩萨应修方便波罗蜜。八者方便不离能出世间境界。而住世间诸有境界故。菩萨应修方便波罗蜜。九者方便不离一切智慧境界。而现世间无智境界故。菩萨应修方便波罗蜜。十者方便不离菩萨实际境界。而现声闻缘觉境界故。菩萨应修方便波罗蜜。十一者方便力能善知一切诸法无相。而能示现三十二相八十种好。教化众生故。菩萨应修方便波罗蜜。十二者方便力能入诸一切平等境界。而能示现诸魔境界故。菩萨应住方便波罗蜜。善男子，是名菩萨十二种住方便波罗蜜得大利益。尔时世尊，即以偈颂赞叹方便波罗蜜。而说偈言：
一切诸菩萨，行诸波罗蜜。若无方便者，不能到彼岸。自利亦利他，住世间涅槃。如是无净染，皆由方便故。
一切诸如来，所行诸境界。二乘不思议，斯由方便力。是故诸佛子，欲行如来事。常当勤修行，方便波罗蜜。
菩萨常清净，方便利众生。实无诸欲垢，示现行染行。涅槃池中浴，方便现诸有。是名诸菩萨，不住於二边。
身口意常住，第一义寂静。为利益众生，方便同世间。如蜂入华林，不专采一华。菩萨方便行，一切诸境界。
或现种种相，殊妙庄严身。遍诸宫女中，行於放逸行。或现在地狱，救诸苦众生。虽现如是相，常不舍禅定。
不舍诸三昧，而现散乱中。示现行损害，是名方便力。菩萨已能离，一切有为行。於诸有无中，亦无分别心。
虽现行诸染，不生妄欲火。方便中示现，分别有为相。菩萨於诸有，不生亦无退。示现生退事，方便智力故。
弃舍魔业处，住佛境界中。智慧不怯弱，示现诸魔事。菩萨大悲力，奋迅方便智。住圣无上处，而现凡夫事。
以入诸法相，知诸法体空。常处於涅槃，而不舍世间。诸法自体空，寂静及无相。为利益众生，相好庄严身。
无痴现无智，无瞋现无慈。而能益众生，是名为方便。菩萨摩诃萨，住彼如是处。是名示圣人，种种诸方便。
复次诸善男子，如来应正遍知。更有方便。汝等应知。何以故？诸善男子，诸佛如来。有十二种胜妙功德，犹如醍醐。於诸味中。最为胜上清净。第一能净一切诸佛国土。如来於中成阿耨多罗三藐三菩提。何等十二。一者示现劫浊。二者示现时浊。三者示现众生浊。四者示现烦恼浊。五者示现命浊。六者示现三乘差别浊。七者示现不净佛国土浊。八者示现难化众生浊。九者示现说种种烦恼浊。十者示现外道乱浊。十一者示现魔浊。十二者示现魔业浊。善男子，一切诸佛所有国土。皆是出世功德庄严具足清净。无有诸浊。如此过者，皆是诸佛方便力现为利众生。汝等应知。尔时圣者文殊师利法王子菩萨白佛言：世尊，如来应正遍知。说此十二最上功德清净佛国。如来当於何等国土。成阿耨多罗三藐三菩提。佛告文殊师利。一者彼佛国土众生。毕竟能成胜清净劫。离诸劫浊具足功德。如是净土。如来於中成阿耨多罗三藐三菩提。二者彼佛国土众生。毕竟能成最胜妙时。诸佛法行不失时节。如是净土。如来於中成阿耨多罗三藐三菩提。三者彼佛国土众生。毕竟能成最胜法器受佛正法。如是净土。如来於中成阿耨多罗三藐三菩提。四者彼佛国土众生。毕竟能成净妙智海清净一切诸烦恼垢。如是净土。如来於中成阿耨多罗三藐三菩提。五者彼佛国土众生。毕竟能成柔软之心。其中常有调伏众生。如是净土。如来於中成阿耨多罗三藐三菩提。六者彼佛国土众生。毕竟能成最胜妙乘。能以一乘究竟。取於无上涅槃。如是净土。如来於中成阿耨多罗三藐三菩提。七者彼佛国土众生。毕竟能成胜器世间无有馀相。如是净土。如来於中成阿耨多罗三藐三菩提。八者彼佛国土众生。毕竟能成如来正教。无诸一切外道邪法。如是净土。如来於中成阿耨多罗三藐三菩提。九者彼佛国土众生。毕竟能成直心正心无有谄曲。如是净土。如来於中成阿耨多罗三藐三菩提。十者彼佛国土众生。毕竟能成无垢功德。成就一切清净白法。如是净土。如来於中成阿耨多罗三藐三菩提。十一者，彼佛国土所有众生。毕竟能成诸圣人法。其中常有胜福田众。如是净土。如来於中成阿耨多罗三藐三菩提。十二者，彼佛国土所有众生。毕竟能成胜妙道常过去诸佛於中成道。如是净土。如来於中成阿耨多罗三藐三菩提。文殊师利。是名十二种最胜功德能净佛土。如是净土。如来於中成阿耨多罗三藐三菩提。文殊师利。我佛国土。无有声闻辟支佛等差别之说。何以故？诸佛如来。离於种种取相过故。文殊师利。如来若为一种众生说於大乘。一种众生说缘觉乘。一种众生说声闻乘。如是说者，是如来成不清净心。是如来成不平等心。是如来成斗诤过心。是如来成无有平等慈悲之心。是如来成诸相过心。是如来成於诸法中生慳吝心。文殊师利。我为众生说於何等何等之法。彼一切法。随顺菩提随顺大乘。取一切智。毕竟究竟能到一处。谓能到於一切智处。文殊师利。是故我土无乘差别。
尔时圣者文殊师利法王子菩萨白佛言：世尊，若无三乘差别性者，何故如来。为诸众生说三乘法。而言此是声闻学乘。而言此是缘觉学乘。而言此是菩萨学乘。佛告文殊师利。诸佛如来说三乘者，示地差别。非乘差别。诸佛如来说三乘者，说法相差别。非乘差别。诸佛如来说三乘者，说人差别。非乘差别。诸佛如来说三乘者，示少功德知多功德。而佛法中无乘差别。何以故？以法界性无差别故。文殊师利。诸佛如来说三乘者，令诸众生悉入如来诸佛法门。令诸众生渐入如来大乘法门。如学诸伎次第修习。文殊师利。譬如射师於射智中。究竟到射第一彼岸。能以种种无量方便教诸弟子。如己知见一切究竟。文殊师利。如来射师亦复如是，於诸法中。皆悉究竟到於彼岸。即以如来一切智智分别而说。示诸众生三乘差别。如世射师教诸弟子。文殊师利。譬如少火所有灾炎。渐渐增长能遍世界。乃至成於劫烧大火。文殊师利。如来智火亦复如是，即彼一智光明之性。次第增长成就如来一切知见大智光明。能烧一切诸染烦恼。文殊师利。譬如诸大须弥山王。无分别心。众生到者皆同一色。所谓金色。文殊师利。如来世尊无上大智须弥山王亦复如是，於诸众生无有分别。若有众生入佛法者，彼诸众生皆成一色。所谓一切种智妙色。文殊师利。譬如因陀罗净妙清色摩尼宝珠。置在一切器世间中。彼摩尼宝所有境界。彼境界中一切诸色种种诸相。摩尼珠力皆同一色。所谓青色。文殊师利。如来世尊无上青色摩尼宝珠亦复如是，智慧光明照众生者皆同一色。所谓一切种智之色。文殊师利。譬如大海无量百千河涧水入。入已一切皆同一味。所谓盐味。以常住故。文殊师利。大海水者，名为如来一切智慧。种种河涧水皆入者，名为声闻缘觉菩萨。入已一切同盐味者，名为一乘。常住者名无分别一切种智。文殊师利。依此义故。汝应当知无乘差别。文殊师利。是故佛说地差别者，示诸众生三乘作业渐次令入。说法相差别者，示现众生如来种智渐次令入。说少功德知多功德者，示诸众生三人差别。示现如来奋迅方便无碍辩才。文殊师利。诸佛如来说三乘者，依世谛说。文殊师利。诸佛如来说一乘者，依第一义说。第一义者，唯是一乘。更无第二故。文殊师利。我佛国土所有外道。僧佉毗世师遮梨迦尼乾子等。皆是诸佛如来方便。皆是如来神力住持世间能见。何以故？以诸如来善除一切诸恶对故。文殊师利。诸佛如来名为善逝。有怨对者无有是处。文殊师利。譬如世间转轮圣王。成就少分善根功德。断绝善根非究竟法。具足一切贪瞋痴等。诸结烦恼不离三有。不离一切诸使烦恼。不离一切垢染烦恼。彼转轮王。毕竟无有一切怨对。毕竟无有一切敌对。何以故？文殊师利。以转轮王无怨刺故。文殊师利。何况如来成就一切功德智慧。得不断绝大慈悲心。行於无漏虚空法界。满足七觉诸善功德。毕竟成就不忘失法。能转无上大妙法轮。毕竟成就无上菩提。而有棘刺诸魔怨刺外道敌对。无有是处。文殊师利。我佛国土所有僧佉毗世师遮梨迦尼乾子等。皆是如来住持力故。方便示现。文殊师利。此诸外道善男子等。虽行种种诸异学相。皆同佛法。一桥梁度。更无馀济故。文殊师利。一切禽兽。无有能於师子王前立出声者，文殊师利。如来师子大丈夫王。具足十力四无所畏。一切外道尼乾子等。无一敢於如来境中与佛世尊诤法是非。作师子吼者无有是处。除诸如来方便力者，文殊师利。譬如日轮出能放大光明罗网。一切诸虫萤火光明皆悉休息。一切摩尼诸火光明亦不能现。文殊师利。如来出世。放大智慧日轮光明。一切外道尼乾子虫萤火智慧诸光明等。皆悉闭塞不能显现。文殊师利。譬如铁王名阿塞件陀。彼所在处。一切凡铁皆不敢祝何以故？以独相故。不共凡铁同在一处。文殊师利。如来铁王亦复如是，随何国土出世之处。一切凡铁诸外道等。皆不得生。何以故？以佛如来独相出世故。文殊师利。譬如何等何等处所有如意宝摩尼王出。彼处不生伪琉璃珠。文殊师利。如来如意大智宝王。随何国土出现於世。彼处一切诸外道等。皆不得生。文殊师利。譬如何等宝性中出阎浮檀金。彼处不出诸铜铁等。文殊师利。如来宝性亦复如是，随何国土出现於世。彼处不生诸外道等。文殊师利。依此义故。汝应当知。随何国土如来出世。彼处不生诸外道等。何以故？文殊师利。我佛国土有诸外道尼乾子等。皆是如来住持力故。为欲示现不可思议方便境界。何以故？此诸一切诸外道等。皆是住於不可思议解脱门故。皆是大智究竟般若波罗蜜门故。一切皆得大方便力奋迅自在故。一切皆得不舍佛法僧等念故。一切皆到第一彼岸。以大神力教化众生故。一切皆得如来加力教化众生故。说此一乘门时。八千天子依声闻行。闻一乘已，发阿耨多罗三藐三菩提心。五百比丘得住一乘平等大智灯明三昧。千二百万菩萨得无生忍。此三千大千世界六种震动。诸天在於虚空界中。悉皆雨天优钵罗华。钵头摩华。拘牟头华。分陀利华。雨天栴檀诸末香等。一切盈满。如来足下。无量百千诸天子等。住虚空中。作诸百千种种伎乐。俱出妙声供养如来。雨天衣雨击诸天鼓。而作是言：我於世间。未曾闻此希有上妙最胜法门。复白佛言：世尊，愿此法门。究竟住於阎浮提中。作大饶益一切众生。八千比丘尼。各各脱身所著上衣。奉献如来。尔时世尊而说偈言：
文殊汝当知，诸佛胜方便。我出有法时，方便示时浊。一切时有法，毕竟常清净。随众生受法，故现众生浊。
诸佛胜智人，出於妙劫中。国土常清净，是故说无浊。我於无量劫，具足修苦行。清净诸业障，得胜智功德。
能於无量劫，寿命常无荆除佛方便力，是故无命浊。众生起常想，故我示无常。以无数劫命，示行短寿相。
如来胜功德，无量劫所修。薄福怯众生，闻生惊怖心。为此众生故，分别差别说。究竟皆成佛，更无有馀乘。
我为化众生，分别说馀道。渐化令入一，故无三差别。譬如善射师，快能知刀箭。为教诸弟子，一艺种种说。
如来亦如是，为成就众生。而於一法中，种种差别说。我於诸众生，无有差别心。以器不同故，所说有分别。
若无平等心，人说我慳嫉。自取最上乘，与众生下法。上因陀罗宝，随处青光色。普照物皆同，而宝无分别。
佛无上智宝，光明照世间。同一菩提色，离诸分别心。譬如微少火，增长成大明。诸罗汉少智，增长成佛慧。
一切诸众生，往诣须弥处。依须弥光力，一切同一色。如是诸众生，住佛须弥法。如来法力故，同一佛色身。
譬如蜜蜂嘴，集诸种种物。置在一器中，和合成一味。佛说三亦尔，为熟众生根。说诸种种法，成佛菩提味。
譬如转轮王，出无怨敌对。我法王出时，亦无外道刺。譬如日轮出，馀光皆闭塞。佛日轮出已，外道自除灭。
随生铁王处，不生馀凡铁。随佛所生处，不生诸外道。随生妙金处，不生馀铜铁。随佛成道处，自然无外道。
譬如摩尼宝，不共秽杂祝是故出生处，无伪琉璃珠。如来摩尼珠，出处亦如是，不杂诸外道，同时一国土。
外道大神通，皆自在菩萨。汝当知方便，示现如是相。一切诸菩萨，闻诸外道等。具足方便力，皆发欢喜心。
各各生尊重，奉献恭敬意。散华供养佛，种种妙香薰。於彼说法时，大地六种动。虚空出声言，希有未曾闻。
无量诸天子，空中合掌赞。
同声言善哉，善哉修伽陀。

[book_title]诣严炽王品第四
尔时南方国大萨遮尼乾子。与八十八千万尼乾子俱。游行诸国教化众生。次第到於郁阇延城。复有无量百千诸众。或歌或舞吹唇唱啸。作百千万种种伎乐。前後侍从。大萨遮尼乾子。诣郁阇延城。尔时国主严炽大王。闻大萨遮尼乾子众。从南大国与无量众诣郁阇延。闻如是已，即生尊重大萨遮尼乾子心。生尊重心已，为欲迎大萨遮尼乾子。以大王力王神通力王奋迅力。与诸大臣及诸王子。受学师长。合家眷属国大长者，诸小城邑聚落土主。象马车步四部大众。前後导从恭敬围绕。椎钟鸣鼓。作百千种无量伎乐。打百千种诸妙声鼓。吹百千种诸妙声蠡。建百千万种种杂色缯盖幢幡。散百千万种种妙华。优波罗华。钵头摩华。拘牟头华。分陀利华。阿输迦华。薄拘罗华。鞞罗迦华。阿提目多伽华。遍布道路。金瓶银瓶盛百千种诸杂妙花。以百千种诸宝香炉烧无价香。置前而行诣萨遮尼乾子处。时大萨遮尼乾子。遥见严炽王与大众来。萨遮尼乾子见已下道。在一树下敷座而坐。时严炽王。遥见萨遮在树下坐。即下象舆。步诣萨遮尼乾子所。坐摩尼宝百千巧妙无价庄严如意宝床。时大萨遮尼乾子问讯於王。作如是言：善来大王。王今善种无上最胜希有功德。福多不少。何以故？以王能降天尊贵重自在之心。屈意卑下来诣沙门问讯起居。大王。於汝所治国内。无诸盗贼亡命群党乱人民不。无有诸官残暴侵食诸人民不。无诸异业奸伪憍诈欺诳世间诸人民不。无诸反叛尧乱国土诸人民不。无诸偷劫相窃盗不。所在边国诸官禁司无欺大王不行王命不。大王。汝所治化国内。所有沙门修净行人安乐住不。衣服饮食房舍卧具疾病汤药资生所须一切之物不乏不少不。汝国人民皆得善心。尊重供养诸沙门众净行人不。大王。汝今所治国内。无诸屠猎罗网河岳焚烧山泽放鹰走狗钩刺鱼鳖弹射禽兽作诸坑陷毒箭机拨行杀害不。大王。汝今一国之主。制命自在。教令善恶。无敢违者，汝登王位所设教令无不善不。国内人民所行善恶汝悉知不。能行善者汝劝进不。行不善者汝劝舍不。大王。汝身不起恶念加害一切二足四足多足无足诸众生不。何以故？大王。当知一切众生有识之类。宝重身命无不畏死。至於业对百年寿终。莫问老少无一引分言应去者，何以故？爱命重故。何况加害而不生恼。命终之後更相怨嫉。与怨相报无有穷已，是故大王。汝当远离杀生之罪。舍离刀杖无起害心。大王。汝今应当远离偷盗之罪。舍自资生当生知足。於他资生无起欲心。大王。汝今应当远离邪淫之罪。自妻知足他妻无求。无起邪心。大王。汝今应当远离妄语之罪。常作实语出言成法。无发虚言：大王。汝今应当远离两舌之罪。无破坏语。於已破者当念和合。无起坏心。大王。汝今应当远离恶口之罪。常作爱语柔软妙语无起粗语。大王。汝今应当远离绮语之罪。常决定语忆念语。无不正语。大王。汝今应当远离贪欲之罪。於他受用无希望心。於他所护无生夺心。生欢喜心。大王。汝今应当远离瞋恚之罪。常生慈心清净心业。无起恨心。大王。汝今应当远离邪见之罪。见自业果随顺圣人。而生正见无起异见。何以故？杀生之罪。能令众生堕於地狱畜生饿鬼。若生人中得二种果报。一者短命。二者多玻偷盗之罪亦令众生堕於地狱畜生饿鬼。若生人中得二种果报。一者贫穷。二者共财不得自在。邪淫之罪亦令众生堕於地狱畜生饿鬼。若生人中得二种果报。一者妇不受语。二者自妻为他侵夺。妄语之罪亦令众生堕於地狱畜生饿鬼。若生人中得二种果报。一者常为他人所谤。二者常为他人所诳。两舌之罪亦令众生堕於地狱畜生饿鬼。若生人中得二种果报。一者得破坏眷属。二者得弊恶眷属。恶口之罪亦令众生堕於地狱畜生饿鬼。若生人中得二种果报。一者不闻善名。二者常起斗诤。绮语之罪亦令众生堕於地狱畜生饿鬼。若生人中得二种果报。一者得不敬重语。二者言无定实不为他乐。贪欲之罪亦令众生堕於地狱畜生饿鬼。若生人中得二种果报。一者不知足。二者常生贪心。瞋恚之罪亦令众生堕於地狱畜生饿鬼。若生人中得二种果报。一者无安隐心。二者常念损害无有慈心。邪见之罪亦令众生堕於地狱畜生饿鬼。若生人中得二种果报。一者常生邪见家。二者心常謟曲。大王当知。如是无量无边苦聚。皆由十不善业集因缘故。是故大王。汝莫放逸轻作恶业。当观诸法有为无常。一切世间无可保者，人命无常住少时间。勿生常想。大王当观。劫初已来天尊王位土地人民。皆就无常。无一在者，当知此身甚为危脆。如焰如响如影如电。如水中月如镜中像。如水聚沫如水上泡。如芭蕉实如琢石火。如梦所见。如山谷中瀑水卒起。遍满沟涧须臾过荆还就枯竭。大王当知。身命非实无常亦尔。俄尔零落就未来世。不可免脱。是故大王。莫恃现在。当畏未来。大王当知。善恶果报共相追逐。如声发响如影随形。无能免者，亦如连锁不可断绝。莫轻作业自招重苦。尔时大萨遮尼乾子。重说偈言：
大王汝今当，莫作放逸行。若不舍诸恶，死必入地狱。以作恶行者，定入泥犁故。摄心不放逸，生天帝释处。
一切诸众生，无不爱寿命。王若求长生，不应行杀害。大王知世人，辛苦集财宝。常忧不活命，不应起侵夺。
以不侵夺故，生处常富足。若故侵损他，常生贫穷家。节己莫淫他，自妻生足心。是故妻爱己，不为他人侵。
莫说虚妄言，常念依实语。实语生帝释，妄语生饿鬼。常念离两舌，和合破坏人。眷属常雍穆，退此生梵天。
出言莫粗矿，说令他乐闻。善语生天上，常闻美妙音。念离诸绮语，善思美妙言：报生天帝释，诸天钦受教。
若欲自利益，莫令侵恼他。生贪来世报，钱财资五家。若不修慈悲，能行瞋害心。虽行诸善行，死入於泥犁。
大王汝今当，应舍瞋恚痴。常慈念众生，莫行诸怒害。王当舍邪见，坚固正见心。常持清净法，天中受乐身。
比丘修梵行，汝当常供养。是故舍恶道，受乐於天上。
尔时大萨遮尼乾子问讯王已为严炽王说不放逸十善业道相应法已，默然而祝
[book_chapter]卷三

[book_title]王论品第五之一
尔时国主严炽王。闻大萨遮尼乾子所说正法。欢喜信受。即时问讯大萨遮尼乾子言：大师仁慈。而能远涉游化众生。道路多难。不审大师。四大调和气力安不。众生易化不。诸弟子众如说行不。幸蒙大师不耻我国。今得奉见闻说正法。我心欢喜。如见慈母。如饥得食。如渴得水。如裸得衣。如贫得宝。如热得凉。如寒得火。如盲得视。如聋得听。如囚得赦。如贱得贵。如迷得返。如学逢师。我心欢喜。亦复如是，复作是言：大师当知。我从向来。心自思念。正法难闻。良师难遇。人身难得。诸根难具。正见难生。信心难发。合会难俱。自在难逢。太平难值。如是诸难我皆免离。今遇大师。如入大海欲采珍宝得大宝渚。我有所疑悉欲请问。惟愿大师。赐决所疑。
时大萨遮尼乾子告严炽王言：随王所疑今悉可问。我当为王分别解说。除决所疑令王开解。尔时严炽王。见大萨遮尼乾子听许问已，心生欢喜而发问言：大师。何等生法何等住持。於何法上而有此名。萨遮尼乾子言：大王当知。所言生者，谓诸众生。言住持者，谓器世间。言众生者，谓五取阴聚。名为众生。以何等法名五取阴。谓色取阴聚。受取阴聚。想取阴聚。行取阴聚。识取阴聚。大王当知。依此五法。说名众生。说器世间。说众生者，谓摄四生。卵生胎生湿生化生。说器世间者，谓摄虚空地水火风。王言：大师。谁能护此一切众生。谁能护持此器世间。答言：大王。皆是众生自业果报。及王国主力能护持。王复问言：大师。云何自业果报能护众生。答言：大王。有诸众生。自业增上果报力故。而生胜处。而彼众生。於一切物无吝护心。不生彼我自他之心。一切所须资生之物。不加功力随念具足。尽其命住安隐快乐。离粗病苦寒热饥渴种种痛恼。亦无恶心迭相加害。亦无欺诳虚妄之心。聚落城邑七宝庄严。常行胜乐妙触境界。满足千岁寿尽舍身。而生天上善道受乐。如此所谓北郁单越业护众生。大王当知。复有众生。依於自业果报力故。生胜妙处。身有光明飞腾虚空。处禅悦乐以为美食。不入胎生。寿命无量住世长远。如此所谓劫初众生。大王当知。复有众生。依自业报过去功德胜因力故。生世间中。而知敬心尊重父母及家尊长，并诸沙门净行人等。以为福田。常行善行作所应作。畏於恶行。常受善持五戒八戒。而作布施集诸福德。此谓劫初第二时中善根众生。大王当知。尔时众生。善根满足不起诸恶。是故世间未立王法。如是名为自业果报能护众生。
王言：大师。如是业护我已知竟。云何名为国主王力能护众生。答言：大王。诸王众生是众生主。而彼主力能护众生。王言：大师。彼诸王等何故名王。答言：大王。王者民之父母。以能依法摄护众生令安乐故。名之为王。大王当知。王之养民当如赤子。推乾去湿不待其言何以故？大王当知。王者得立以民为国。民心不安国将危矣。是故王者，常当忧民如念赤子不离於心。当知国内人民苦乐。以时安行。知水知旱知风知雨。知熟不熟知丰知俭。知有知无。知忧知喜。知老知少。知病不玻知诸狱讼。知有罪知无罪。知轻知重。於诸王子大臣诸官。知有功者，知无功者，如是知者名不离心。大王当知。王於国内如是知已，以力将护。所应与者及时给与。所应取者念当筹量。役使知时不夺民利。禁肃贪暴民得安乐。是名摄护。名之为王。
大王当知。王有四种。一者转轮王。二者少分王。三者次少分王。四者边地王。转轮王者，有一种转轮王。谓灌顶刹利统四边畔。独尊最胜护法法王。彼转轮王七宝具足。何等七宝。一者夫人宝。二者摩尼宝。三者轮宝。四者象宝。五者马宝。六者大臣宝。七者主藏宝。彼转轮王。如是七宝具足成就。遍行大地无有敌对。无有怨刺。无有诸恼。无诸刀仗。依於正法。平等无偏。安慰降伏。王言：大师。云何名为转轮圣王统四边畔。答言：大王。以王四天下得自在故。王言：大师。云何名为独尊最胜。答言：大王。所出教令无违逆故。王言：大师。云何护法。答言：大王。修十善法。不令邪法杀生等坏。名为护法。王言：大师。云何法王。答言：大王。转轮圣王。以十善道化四天下。悉令受持离十恶业。行十善道具足成就。名为法王。王言：大师。彼转轮王。依何因得第一夫人宝。云何成就。答言：大王。转轮圣王。依离瞋心不善业故。得夫人宝。与己相对受最胜乐。名为成就。云何名为受最胜乐。大王当知。彼转轮王。夫人身中。常出无价栴檀妙香。口中常出优钵罗华无价之香。身体柔软如迦陵伽鸟。迦陵迦鸟在大海渚。彼诸众生。若有触彼迦陵伽鸟者，即得远离身诸疲劳。亦离饥渴并诸忧恼。受最第一无极快乐。转轮圣王。见彼夫人。所受快乐亦复如是，大王当知。彼夫人身。寒时能暖热时能凉。世间无人手能触彼夫人身者，何以故？以离贪心不善业道依善根因故。一切众生观察敬重。如母如女如姊妹故。而彼夫人。於转轮王生三种心。何等为三。一者心常尊奉於王不生异心。二者心常恭敬於王。三者心常念转轮王。何以故？以王能离贪心垢故。复次大王。转轮圣王夫人宝者，离於女人五种恶法。何等为五。一者离於女人无志轻躁之心。二者离贪馀男子心。三者离於慳嫉妒心。四者离於非处起贪颠倒之心。五者转轮圣王命尽彼亦俱荆复次大王。彼夫人宝。有五种功德。何等为五。一者知念不违王心。二者能生千子具足。三者自然姓尊豪贵。四者能令住处具足一切资生。五者若王与诸女人受欲乐时。不起嫉妒瞋恨恶心。复次大王。彼转轮王夫人。成就三种功德。何等为三。一者离恶口。二者离邪见。三者若王馀行不在五欲境界不能动心。大王当知。转轮圣王夫人。舍身生於天上。何以故？以离贪嫉故。如是名为转轮圣王夫人功德。令王受於最胜上乐王言：大师。转轮圣王。依何因得彼摩尼宝。答言：大王。转轮圣王。依离瞋心不善业故。得彼第二摩尼珠宝。得受最胜光明资生无上乐故。云何最胜。大王当知。转轮圣王摩尼珠宝有八种功德。何等为八。第一功德者，彼摩尼宝。於夜黑闇放大光明。如秋满月。光明能照一百由旬。至於夏日众生患热。以摩尼宝放光触身。得清凉故。第二功德者，转轮圣王。若行旷野无水之处。众生饥渴时。摩尼宝即放八味具功德水。充足饥渴。第三功德者，转轮圣王。有所须者，一切皆从摩尼宝出。第四功德者，彼摩尼宝有八楞相。一一楞中出种种光。谓青黄赤白颇梨红紫。第五功德者，彼摩尼宝在所。能令一百由旬所有众生。皆离病苦常得定心。所作善业无空过者，第六功德者，彼摩尼宝所住境界。无诸恶龙能放毒气。雹风恶雨伤害众生。第七功德者，一切山川溪谷沟涧泉水乾竭悉令还复。树林草木华果枯悴。能令滋茂。钵头摩等池水华林一切具足。第八功德者，彼摩尼宝所在之处。人民无有疾疫诸毒非时死者，至於畜生虎狼师子蛇鼠猫狸鹰鹞之类。相食啖者不起害心。复次大王。转轮圣王。千子满足身体洪壮。勇猛雄杰降伏世间。随顺王命。能护大法。随顺法行。心能慈愍一切众生。是名转轮圣王摩尼宝用。令王得受最上胜乐。
王言：大师。转轮圣王。依何因得第三轮宝。答言：大王。转轮圣王。依离瞋心不善业故。得彼轮宝。所住之处自然降伏得大胜乐。王言：大师。云何名为得大胜乐。大王当知。转轮圣王。所有轮宝具足。能有五种功德。何等为五一功德者，彼轮宝体纯阎浮檀金。具足千辐广五由旬。显现世间如第二日轮。二功德者，彼轮宝去飞腾虚空无能障碍。一日能行八千由旬。三功德者，随顺转轮王心中念欲。诣四天王行四天下。南阎浮提。西拘耶尼。北郁单越。东弗波提。时彼轮宝。随王念处。即飞虚空。在前而去。依彼轮力。四兵象马及车步等。一切悉皆飞腾而去。四功德者，所有不伏转轮王者，王若心念。而彼轮宝。随所念处即飞而去。悉令降伏。五功德者，彼轮宝势无有敌对。一切小王见者降伏。以转轮王依法修行离瞋心故。是名转轮圣王轮宝之用。令王受於最胜大乐。
王言：大师。转轮圣王。依何因得第四象宝。答言：大王。转轮圣王。依离瞋心不善业故。得於象宝。受於第一最胜乘乐。王言：大师。云何名为最胜乘乐。大王当知。彼大象宝，犹如良马调伏柔软随自在用降伏他国。七支善祝所谓四足首及阴尾。是七种支善住大力。力能堪敌凡象千数。白如凝雪。譬如帝释伊罗钵罗象。一切凡象。无能现前来嗅香者，大王。彼象能於三处有自在用。所谓虚空水中陆地。大王。彼象能速疾行一日三匝行阎浮提。大王当知。彼转轮王乘象王者，彼时象王与王心同。随王念处即从而去。行步平正犹如鹅王。不疾不迟不曲不戾。凡人中行不令惊怖。乃至女人有摩触者，心不瞋尧。至斗战时。极能现大凶害之相。不可侵近。行住坐卧眠食拘系。一丝能掣牵挽去祝随顺无违。是名转轮圣王象宝之用。令王受於最胜乘乐王言：大师。转轮圣王。依何因得第五马宝。答言：大王。转轮圣王。依离瞋心不善业故。得彼马宝。受最迅疾第一乘乐。王言：大师。云何迅疾。大王当知。彼马宝者，色白如彼拘牟头华。天旋轮文遍满身相。不大不小不高不下。身体正足心性柔软善能调伏。如帝释王婆罗何马。随意去祝一日三遍行阎浮提。无疲劳想。大王当知。如是名为转轮圣王马宝之用。令王受於第一迅疾上胜乘乐。
王言：大师。转轮圣王。依何因得第六大臣宝。答言：大王。转轮圣王。依离瞋心。得大臣宝。令王闲游。得受第一无事胜乐。王言：大师。云何无事第一胜乐。大王当知。彼大臣者，代王理政一如王心。忧国忘身不营私务。念护百姓如养双目。随王所念。如念即办。不碍不著。修行正道离於非法。随时随处不行恼害。正依王命行十善法。不违善行。不违如法。不违如法义。皆能具足。大王当知。如是名为转轮圣王。大臣宝用。令王得受第一胜乐王言：大师。转轮圣王。依何因得第七主藏宝。答言：大王。转轮圣王。依离瞋心不善业故。得主藏宝。满王愿心安隐受乐。王言：大师。云何满足安隐受乐。大王当知。彼主藏宝有大功德。一切诸山深涧幽谷。旷野川泽丘陵堆埠。坑坎高下不平之处。能以金刚宝。因陀罗宝。摩罗迦多宝。马瑙宝等。一切珍宝以用填满。而宝不荆何况金银琉璃颇梨不在数者，彼主藏宝。心常欢喜。无谄曲相。无异心相。不生他恼。一切见者心皆欢喜。大王当知。如是名为转轮圣王主藏宝用。令王满足一切愿乐。大王当知。转轮圣王。具足如是七宝用故。王四天下及诸龙王二种天王，谓四天下三十三天。共天帝释分座而坐。以依离一瞋恨恶心不善业道。得如是等七宝具足。受用胜乐。何况具足行十善道大王当知。转轮圣王。复有七种。名为软宝。所有功德少前七宝。何等为七。一者剑宝。二者皮宝。三者床宝。四者园宝。五者屋舍宝。六者衣宝。七者足所用宝。王言：大师。云何转轮圣王第一剑宝。有何等用。大王当知。彼剑宝者，转轮圣王所王国内。若有心念违王命者，时彼剑宝。即从虚空飞往诣彼。彼诸小王见即降伏。拜问剑宝。而彼剑宝。不起杀心害一众生。是名转轮圣王剑宝功德。一切国土。不加刀仗自然随顺。大师。云何转轮圣王第二皮宝。大王当知。彼转轮王所有皮宝者，海龙王皮出大海中。大海商主所持奉献。转轮圣王。彼皮宝身。广五由旬长十由旬。体净鲜洁光曜白日。火烧不焦水渍不烂。猛风摧岳吹不能动。体含温凉能卻寒热。随王去处皮宝亦去。而彼皮宝。随转轮王所有士众。满十由旬遍覆其上。能作屋舍。充足一切人众所居。而彼人众。各得别屋。不相防碍。是名皮宝功德之用。大师。云何转轮圣王第三床宝。大王当知。彼转轮王所有床宝。立能平正安隐不动。不高不下不广不狭。不长不短不坤不垤。不坚不软不涩不滑。柔软得所。若王入禅坐彼床宝。即入解脱禅定三昧。若王欲起贪瞋痴心。坐彼床宝即时俱灭。女人见王坐宝床者，即皆得离贪瞋痴心。是名床宝功德之用。大师。云何转轮圣王第四园宝。大王当知。彼转轮王。若欲入於禅定之时，入彼园中即得定心。若王欲受五欲乐时。入彼园中。依王所行善业功德。诸天界中所有可乐。华果诸鸟泉水流水池水河水妓乐歌舞戏乐之具。於彼天中自然隐没现於王前。时转轮王。亦如诸天受诸欲乐。是名园宝功德之用。大师。云何转轮圣王第五舍宝。大王当知。彼转轮王。若入彼屋。欲见日月彼诸星宿。即彼屋内一切悉见。彼天宫殿所有种种殊异珍玩。悉见无碍。彼诸天中所作妓乐。屋中悉闻。即离忧恼一切疲劳。於睡眠中极受快乐。於其睡中。梦见种种希妙瑞相。寒时暖风柔软香美。热时凉风清冷適悦。受快触乐。夜二分眠。第三分起。远离睡眠。起受法乐。第四分中说法教化。是名舍宝功德之用。大师。云何转轮圣王第六衣宝。大王当知。彼转轮王所有衣宝。无如世间绢布丝缕。纵横文章第一柔软。一切尘垢不能点污。著彼宝衣。即离寒热。饥渴病瘦忧恼疲极。大王当知。而彼衣宝。火不能烧。刀不能割。水不能烂。是名衣宝功德之用。大师。云何转轮圣王足所用宝。大王当知。转轮圣王足所用宝者，所谓靴等。若王著者，涉水不没如行陆地。入火不烧如清凉池。王欲游行步受戏乐。虽复远行百千由旬。不觉疲极。是名足宝功德之用。大王。是名转轮圣王七种软宝。是十善中少分习气功德果报。非正具足。十善业道王言：大师。云何名为遍行大地无有敌对。云何名为无有诸刺。云何名为无有诸恼。云何名为无有刀仗。云何名为依於正法。云何平等。云何名为安慰降伏。答言：大王。遍行大地无敌对者，以遍大地得自在故。无诸刺者，以无恶对怨敌刺故。无诸恼者，不以强力威逼人故。无刀仗者，离於刀仗不行损害故。依正法者，以离非法贪瞋痴使行於正法化愚闇故。平等者，等慈众生。如念一子不偏护故。安慰降伏者，馀王众生各各住处。不移不夺安隐住故。何以故？大王当知。转轮圣王王四天下。彼时彼处所有城邑。有诸小王。彼诸小王迎转轮王。而作是言：大王当知。此诸大地。如是安隐。如是满足。如是大丰。如是大乐。如是无玻衣服饮食自然而得。无诸苦恼。多诸众生人民象马一切满足。皆是大天圣王所有。随王受用。我等随顺大王教命无敢违逆。时转轮王告诸王言：汝诸王等。各安汝国。我来为汝不为国土。汝等当依正法行化莫依邪法。依平等心莫依偏心。汝等国内。若邪法起速除灭者，是顺我命。名受汝国。若不除灭。我当与汝极大重罪。大王当知。如是名为转轮圣王护诸众生。诸小王者，谓少分王。次少分王。边地王。彼二种王。随顺转轮圣王教令。大王当知。如是名为大地国主王化众生。王言：大师。诸馀小王。依何等法。治国养民得为如法。答言：大王。诸小王等。依王论法。以道治国。护诸众生。除转轮王。何以故？转轮圣王出在世时。彼时众生。离诸不善恶贪法心。离颠倒贪心。离邪见心。彼彼诸国。无有非法屠猎师等。何以故？依法王法。明识罪福。心不迷闷。不疑於法。动则合理。不生过非故。大王当知。如是名为转轮圣王依自业力功德护持於彼世。时诸小王。论一切不行。
[book_chapter]卷四

[book_title]王论品第五之二
王言：大师。於何时中。诸小王等。行王论法。答言：大王。於末世时。转轮圣王隐没不现。正法不行邪法竞兴。众生心恶起三种过。一者乐於非法贪心。二者起於颠倒贪心。三者邪法罗网缠心。彼诸小王。自无智慧退失明解。是故圣人说诸小王治国论法。为行正法护世众生。王言：大师。云何名为乐於非法贪心。答言：大王。於十不善恶业道中生於乐心。是名乐於非法贪心。云何名为颠倒贪心。自己手力得诸资生。依时节得。依正法得。依如法得。不生足心。更求他财。如是名为颠倒贪心。王言：大师。云何名为邪法罗网之所缠心。答言：大王。於诸外道非义论中起义论想。於无益论生利益想。於非法中生是法想。於末世时。非是智者所作论中。以为正论。生於信心。熏修邪见。以为福德。是名邪法罗网缠心。王言：大师。以何等法。名为王论。令诸小王依彼论法治国理民。是名如法能护众生。答言：大王。离诸颠倒贪欲之心。离诸颠倒瞋恚之心。离诸颠倒愚痴之心。依对治依实体。依差别依利益。依对治依实体者，对所治法。所谓名为不贪善根不瞋善根不痴善根。云何能起所治法能治法。所治法者，谓放逸心及无慈心。能治法者，谓行法行王。不放逸心大慈悲心。知身无常资生无常。善自观身见诸过失。能如实知。如是远离受用资生。行法行王。虽得自在不行非法。如是名为不放逸心。大王当知。依王论法。不应得物。得不应龋所应得者，非时不敢龋若依时节应得之物。於贫穷人不逼恼龋至於俭难贼难返逆难相害难。如此难时。当起慈心不避危害护诸众生。於贫穷者施与衣食。於恶行者教以善法。是名慈心。大王当知。依此二法。是则名为行法行王。正护众生不放逸心大慈悲心。
王言：大师。行法行王。有慈悲心。云何而能治彼恶行诸众生等。答言：大王。彼法行王。若欲治彼恶行众生。先起慈心。智慧观察。思惟五法。然後当治。何等为五。一者依实非不实。二者依时非不时。三者依义非无义。四者依柔软语非粗獷语。五者依慈心非瞋心。王言：大师。云何依实非不实。答言：大王。如法诘问。取其自言：依实过治。不依不实。是名依实非不实。王言：大师。云何依时非不时。答言：大王。王有力时。彼违王命。应治其罪。若王无力。应止不治。是名依时非不时。王言：大师。云何依义非无义。答言：大王。当问前人。何心起罪。若从恶心。应如法治。若非恶心。不应治罪。是名依义非无义。王言：大师。云何柔软非粗獷语。答言：大王。知此众生所犯王法。但应呵责不合馀治。应如其过正说不隐。善说苦言如是呵责。非不呵责。是名软语非粗獷语。王言：大师。云何慈心非瞋心。答言：大王。智者知此非但呵责。断此罪过除卻断命。不得割截手脚眼耳鼻舌。依於大慈大悲之心。听系闭牢狱。枷锁打缚。种种呵责。夺取资生驱摈他方。为令改悔。非常恶心舍此众生。是名慈心非瞋心。王言：大师。行法行王。云何如是苦他众生。系闭打缚驱摈他方。而复说言：有慈悲心。二法相违。云何名为行法行王。尔时大萨遮尼乾子告言：大王。如此之义。我今为汝说於譬喻。大王当知。譬如父母於恶行子。为念子故。欲令改悔。方便苦治。除不断命不坏诸根。馀打骂等随心苦治。不名舍心。不名恶心。不名恼心。以念子重。为令改悔更不作故。而彼父母不名非法。名为念子。不失慈心。大王当知。行法行王。治诸一切恶行众生。亦复如是，慈心重故。为令改悔。除卻断命不坏诸根。生大慈心起大悲心。系闭打缚恶口呵骂。夺其资生驱摈他方。为令改悔舍恶从善。亦令其馀念恶众生不作非法。非常恶心舍此众生。亦不故心为恼众生而行苦切。如是名为行法行王。以慈悲心行恶口等治罪众生。不名非法不失慈心。是故二行名虽有返。而不相违。
王言：大师。何等是恶行众生。答言：大王。恶行众生略说有五。如是应知。何等为五。一者於王无利益众生。二者迭共作无利益众生。三者起逆众生。四者邪行众生。五者邪命众生。大王当知。於王无利益众生。有十一种。何等为十一。一者返逆众生。二者教他返众生。三者与王毒药众生。四者夺王资生众生。五者破王所应作事众生。六者侵夺王妻宫女众生。七者违王命众生。八者出王密语众生。九者觇伺国土众生。十者骂王众生。十一者毁呰王众生。如是等。大王当知。是名於王无利益众生。
大王当知。迭共作无利益众生者，有十种。何等为十。一者迭共相杀众生。二者迭相劫夺众生。三者迭相侵妻众生。四者虚妄证他众生。五者虚妄诳他众生。六者坏他亲友众生。七者恶口骂他众生。八者恶业斗秤欺诳损他众生。九者迭相毁呰众生。十者迭相焚烧众生。大王当知。如是等名迭共作无利益众生。
大王当知。返逆众生者，谓诸边地城邑小王聚落主等。不臣根本大王教命。如是名为返逆众生。
大王当知。邪行众生者，谓无戒众生。何等无戒。所谓具足诸恶律仪。屠儿猎师畜养猪羊鸡犬鹅鸭猫狸鹰鹞钓射鱼鳖造诸罗网火坑毒箭劫夺虫兽断害他命自恣作恶。如是名为邪行众生。
大王当知。邪命众生者，所谓出家剃除须发断诸资生修无著行。著诸种种异相衣服。不护禁戒起种种见行诸异行。种种方便求诸利养非法活命。各各不能自法中祝如是名为邪命众生。
王言：大师。行法行王。云何治彼五种众生。答言：大王。行法行王。治彼罪人不断其命。不行割截眼耳鼻舌手足身根。有三种治法。何等三法。一者呵责以为治罪。二者夺其所有资生以为治罪。三者牢狱系闭枷锁打缚呵骂驱摈以为治罪。随彼五种作恶众生。上中下罪三种法治。是名行法行王治彼五种作恶众生。
王言：大师。行法行王。云何治彼於王作无利益众生。答言：大王。如是罪人。除不断命不坏诸根。得系闭牢狱枷锁打缚夺其资生驱摈他处以为治罪。大王当知。如是名为行法行王治彼於王作无利益众生之罪。
王言：大师。行法行王。云何治彼迭共作无利益众生。答言：大王。除不断命不坏诸根。得系闭牢狱枷锁打缚。不得全夺所有资生。六分之中夺其一分驱摈他处。大王当知。如是名为行法行王治彼迭共作无利益众生之罪。
王言：大师。行法行王。云何治彼起逆众生。答言：大王。行法行王。先以善言如法开示。若闻王命即舍逆心。请罪王所者，王放大恩恕其重罪。依其国土王领之处。不减不夺亦不驱出。何以故？为令知王有三种事故。何等三事。一者有信。二者有恩。三者大力。未降伏者为令降伏。已降伏者令不更作。欲返逆者令不敢起。大王当知。彼有罪人得免其罪。还伏王位人民安隐。彼如法王。得福无量善名流布。若彼罪人。闻大王命不肯伏罪。当加重治。不得断命不坏诸根。尽夺资生国土人民。驱摈他处。何以故？为馀众生不起逆故。大王当知。如是名为行法行王治彼起逆众生之罪。
王言：大师。行法行王。云何治彼邪行众生。答言：大王。如是恶人。不得断命。不坏诸根。不得驱摈。不得夺其资生之物。惟呵责治罪。而作是言：若汝更作如是如是事者，与汝重罪。是名行法行王治彼邪行众生之罪。
王言：大师。行法行王。云何治彼邪命众生。答言：大王。应当随顺如法僧众。大王当知。若彼比丘。破戒邪见。不依正法如实修行。邪命自活者，僧当和合唤令现前取其自言：彼若自引所作是罪。随犯轻重当如法治。若彼比丘。拒违僧命。不从师友善知识语。恼乱众僧不得修道者，若彼国主。是法王者，僧当往语令王教敕顺从僧命。尔时行法行王。先应唤彼破戒比丘。善言劝喻令顺僧命。若其不从。当集二众现前对实。若得其罪。助如法众。治彼比丘。不得断命。不得割坏一切诸根。不得囚闭。不得枷锁。不得挝打。不得脱袈裟。不得夺其资生之物。得呵责得驱摈。大王当知。若有二众朋党诤讼。依破戒依邪见。依颠倒邪行。依种种邪命。起种种异诤种种异说种种异语。行法行王。若自知法若自知义。应当如法断彼诤事。若彼国王闇钝无知。不自知法不自知义。不知正法。不知邪法。不知如法众。不知非法众。不知如法语。不知非法语。尔时彼王。应问国内大德沙门知法知义有大智慧常行正法利益众生善知断诤能如法语者，问其正法知犯非犯。如是知已，然後如法为灭彼诤。大王当知。如是名为行法行王治彼邪命众生之罪。
王言：大师。若彼国王闇钝无智。国内多诸沙门婆罗门。所行各异。互相是非。各各自言：我是沙门修正道者，能利众生。我是福田应受供者，如是各各互相是非。云何得知。是真沙门。非真沙门。是正道是邪道。是如法语非法语。大王当知。有大沙门释迦子。出家为道。得神通证。有大名称如来应正遍知。彼诸弟子比丘比丘尼。於彼瞿昙法中住者，是真沙门。能行正道利益众生。是福田者，能知正法。是如法语者，大王当知。除彼沙门瞿昙法外。馀诸一切婆罗门等。是名邪道。非实沙门。非法语者，不应取语。何以故？大王当知。彼无正法。云何能得如法之语。
王言：大师。若彼国王闇钝无智。不知王论。不行正法。自在作恶。是国王罪。谁应当治。答言：大王。彼王自身自罪自治。王言：大师。云何自身而自治罪。答言：大王。彼王当依二法自治。何等二法。一者依自力。二者依外力。依自力者，彼王应当如是思惟。我今所行。为是放逸为非放逸。为有慈心为无慈心。为是应作为不应作。为是善业为是恶业。若知所作是不应作是恶业者，即止不作。生惭愧心。悔过自责。畏恶名称。畏堕恶道。当依二法护惜自身。何等二法。一者放逸。二者无慈悲心。如是名为依自智力自罪自治。若王无智不能如是自思惟者，应於国内处处推求有大智慧善知王论常行正法能如实语诸沙门等。王应自往彼沙门所。若不自往。当遣大臣王子贵人人所重者，诣彼沙门宣王渴仰尊重之心。将至王所。若彼来者，王应迎送礼拜问讯尽恭敬心尽尊重心问沙门言：何等善行何等恶行。行何等法能有利益。行何等法无有利益。我心闇钝无有智慧。愿为我说。时彼沙门。应当为王广说过去行法行王所行之法诸王论法。以柔软语语彼王言：如是如是法应当奉行。有大利益。谓十善法。不杀生等。如是如是法不应行。无有利益。谓十恶法。如杀生等。如是如是等是行法行王所行之法。王今不知。应舍十恶等恶行法。应行十善等善行法。闻已受持如法改悔。若能如是名依外力自罪自治。王言：大师。行法行王。云何护器世间。答言：大王。行法行王。不焚烧不破坏不浇灌。是名护器世间行。何以故？一切皆是作不善业。是故行法行王。不应焚烧破坏浇灌城邑聚落山林川泽园观宫殿庄严楼阁一切行路及诸桥梁自然窟宅一切穀豆麻麦花果草木丛林不应焚烧不应破坏不应浇灌不应斫伐。何以故？以彼诸物皆共有命畜生等有。无不用者，而彼众生无有罪过。不应损其所受用物令生苦恼。又彼一切外树林等。诸善净天一切鬼神。皆悉共有於中受用。屋舍宫殿庄严楼观诸天共祝又彼园池屋舍宫殿庄严楼观一切水陆有命诸虫悉皆共用。所谓雀鼠鸡狗鸠鸽鹦鹉象马牛羊猫狸蛇蝎鹅鸭鱼鳖。乃至一切微细诸虫所共受用。行法行王。与诸众生共依止此器世间活。不应破坏。如是名为行法行王护器世间安乐众生。王言：大师。行法行王。无量诸天侍从护王。天力自在能护於人。云何而言人能护天。答言：大王。行法行王。能与彼天正命净食。所谓为说如来正教甘露法门禅定解脱十善道等。令其得离诸恶道苦。以是为护。除诸不善杀生鬼等。何以故？摄在恶命自活众生分故。是故行法行王。即身能集无量功德。资益现在未来。复能集诸善果。大王当知。行法行王。不应焚烧破坏除灭如来塔庙及诸沙门净行人等房舍窟宅资生之物园观楼阁树林华果。亦不应取亦不应贷。除欲为利佛法僧者，王言：大师。行法行王。所有臣佐宰官禁司。不忧国计但求利己。或从私忿以害公政。或受货财以抂治道。增长百姓迭相欺乱。以强陵弱以贵轻贱。以富欺贫以曲抂直。富者获申贫者受屈。谄佞宰政忠贤隐退。或时在朝惧危自默。或行求财货用安己。百姓贫苦不堪充济。厌苦思乱不闻王命。斯由臣吏不行忠节。欺上乱下冒受王禄。如是之人。摄在何等众生数中。答言：大王。如是恶人。摄在劫夺众生数中上品治罪。何以故？大王当知。以其受王名官重禄。舍公念私不存公政。祸乱之生莫不由之。此是国之最大恶贼。王是法王。不得断命。是故摄在劫夺数中上品治罪。
王言：大师。行法行王。国内若有不孝众生。不念父母生养之恩。舍背父母与妻子居。所有衣食病瘦医药。念给妻子不与父母。父母衰老出入无力。曾不生忧亲近扶侍。於其妻子昼夜不离。得一美味不敢自啖持与妻子。或偷父母所有财宝。私共妻子欢乐食啖。父母善言不肯随顺。妻子恶语。信用无舍。或为妻子呵骂父母。或共亲族母女姊妹尊卑上下行於淫欲无惭愧心。如是众生。摄在何等众生数中。答言：大王。如是恶人。摄在劫夺众生数中上品治罪。何以故？大王当知。父母恩重。至心孝养犹不能报。何况弃舍违逆教命。是名世间最大劫贼。
王言：大师。行法行王。国内有人放逸无慈。於其妻子奴婢眷属。能行不忍非法驱使非时驱使。不应作者强逼令作。至於打骂。无过能行。衣食不充。眠卧无所。唤不及应走则嫌迟。出言常骂如似怨家。如是之人。摄在何等众生分中。答言：大王。摄在邪行众生分中中品治罪。何以故？大王当知。居家资生奴婢共报有其半分。自分衣食恣意著啖。奴婢之分护惜不与。设令给与不依时节。应多与少常令不足。是名世间最大邪行。
王言：大师。行法行王。国内有人。於佛法僧作不利益。焚烧破坏塔寺形像及诸经书。恶言毁呰。言造作者，无有福利。其供养者，虚损现在。无益未来。或嫌塔寺及诸形像妨碍处所。破坏除灭送置馀处。或破沙门净行人等房舍窟宅。或取佛物法物僧物园林田宅象马车牛驴骡骆驼奴婢僮仆衣服饮食金银琉璃车磲马瑙一切珍宝。或捉沙门策役驱使。责其发调罢令还俗。或时轻心弄诸沙门。欲为戏笑不备时供。虚诳请唤不与饮食。设与饮食不及时节。与非法食。或时轻贱毁呰骂詈恶言诽谤。或以杖木土块瓦石及自手卷打诸沙门。或捉刀槊弓箭鉾戟斫射伤害。或推水中或推火中。或推山涧坑陷之中。或放象马虎狼师子恶狗毒兽伤害其身。如是恶人摄在何等众生分中。答言：大王。如是恶人。摄在恶逆众生分中上品治罪。何以故？以作根本极重罪故。王言：大师。何者根本罪。答言：大王。有五种罪。名为根本。何等为五。一者破坏塔寺焚烧经像。或取佛物法物僧物。若教人作见作助喜。是名第一根本重罪。若谤声闻辟支佛法及大乘法。毁呰留难隐蔽覆藏。是名第二根本重罪。若有沙门信心出家。剃除须发身著染衣。或有持戒或不持戒。系闭牢狱枷锁打缚。策役驱使责诸发调。或脱袈裟逼令还俗。或断其命。是名第三根本重罪。於五逆中若作一业。是名第四根本重罪。谤无一切善恶业报。长夜常行十不善业。不畏後世。自作教人坚住不舍。是名第五根本重罪。大王当知。若犯如是根本重罪而不自悔。决定烧灭一切善根。趣大地狱受无间苦。大王当知。以王国内行此不善极重业故。梵行罗汉诸仙圣人出国而去。诸天悲泣。一切善鬼大力诸神。不护其国。大臣相杀辅相争竞。四方逆贼一时俱起。天王不下龙王隐伏。水旱不调风雨失时。诸龙皆去。泉流河池悉皆枯涸。草木焦然五穀不熟。人民饥饿劫贼纵横。迭相食啖白骨满野。疫毒疫病死亡无数。时诸人民。不知自思所作是过。而怨诸天诉诸鬼神。是故行法行王。为救此苦行治罪法。
王言：大师。行法行王。若无染心无恶心者，何故不得慈心断命割截诸根。答言：大王。行法行王。以无染心无恶心故。不能得起如是心念。断众生命割截诸根。何以故？彼法行王。见彼众生至於死时。依自业过生瞋恨心。死已命断生恶道中。恶心随逐长夜不断。是故行法行王。不行断命不坏诸根。何以故？此事难故。若断其命割截诸根。一作已後不可收故。系闭枷锁打缚呵骂等。非永弃舍。是故佛听。行法行王。为护众生。若断其命割截诸根。不名满足护众生者，大王当知。断众生命割截诸根。最是世间大怖畏事故。佛不听行法行王作如是事。王言：大师。行法行王。国内人民。所应输王课调物者，为是王物为是他物。答言：大王。非王自物亦非他物。何以故？他自手力能作能得。是故非王自己有物。非他物者，以王能护彼众生故。是故非是一向他物。彼众生等立如是法。是故输王。王应得分。非是他物。王言：大师。行法行王。若有人民应输王物而不输王。彼民为是偷盗王物。为非偷盗。答言：大王。非偷王物。彼民贪惜欺王不输。得无量罪。何以故？以应输物不输王故。王言：大师。於王国内合输物者而不肯输。然王即行鞭杖打责。若取彼物。为是劫夺。为非劫夺。答言：大王。非是劫夺。何以故？大王当知。以王有力能护其难。彼由王护得安自业。应输王物。故非劫夺。王言：大师。若贫穷人。应输王物以无物故。强加鞭打而责其物。为是劫夺为非劫夺。答言：大王。有人边是劫夺。有人边非劫夺。有人边非劫夺者，彼人若是窳堕懈担不勤家业。非法邪淫樗蒱棋博如是等戏。输他财物致贫穷者，如是人边。行法行王。鞭打徵责。乃至他边贷物输王。王非劫夺。何以故？王作是念。为令彼人更不敢作非法之事损失财物故。如是王民二俱有益。王得益者，库藏满足。民得益者，资生成就。又得无罪故。王言：大师。何等人边。王是劫夺。大王当知。王虽合得。若知彼人所有家业。为贼劫夺。诈亲人夺。非法王夺。失火焚烧。暴风疾雨飞沙雹石坏其家业。或时住处不得安隐。人民走散失没家生。或有虫螟雀鼠鹦鹉啖伤五穀。或时复值天旱不熟水涝不收。如是等缘。家业不立资生坏荆於此人边应当默然不应徵责。若取此物名为劫夺。何以故？以不慈愍此贫穷人。不名具足护众生故。大王当知。我为此事说一譬喻。智者於中以喻得解。譬如有人欲以饮食供养沙门净行人等。备具种种一切美味。其家忽然失火焚烧风吹水漂贼所劫夺饮食都荆或为不净恶物所污不任食啖。诸沙门等食时既至。到施主家见其损失。反助忧苦乞食来与。何心敢责施主饮食。然彼施主不与饮食亦无有罪。大王当知。行法行王亦复如是，王虽合得。彼人不与。不犯王法。不合打责。如是行法行王。在世治化民常愿乐。
[book_chapter]卷五

[book_title]王论品第五之三
王言：大师。如是不放逸行法行王。成就几法。得名行法行王。答言：大王。成就十法。而得名为行法行王。何等为十。一者自性成就。二者眷属有礼。三者智慧成就。四者常勤精进。五者尊重法。六者猛利。七者恩厚。八者善解世间所行法。九者能忍诸苦。十者不取颠倒法。大王当知。自性成就王者，有於二种功德成就。一者王子大臣长者居士。城邑聚落所有人民。皆爱重王。二者无诸一切疾玻大王当知。眷属有礼王者，亦有二种功德成就。一者於王所作事中。即各竞办不须王忧。二者谨慎不犯王法。大王当知。智慧成就王者，亦有二种功德成就。一者善知方便依法善护众生。二者於欲所作之事自智能知不依他作。大王当知。常勤精进王者，亦有二种功德成就。一者一切库藏满足。二者无诸一切怨贼。欢喜安祝大王当知。尊重法王者，亦有二种功德成就。一者常行一切善法无有休息。二者能化恶行众生。大王当知。猛利王者，亦有二种功德成就。一者於心所欲求事速能满足。二者发心所欲作事。不久思惟即成如法。大王当知。恩厚王者，亦有二种功德成就。一者所有眷属乐王。二者大臣一切人民皆信重王。大王当知。善解世间所行法王者，亦有二种功德成就。一者能知恶行众生善行众生。二者王应民边得物不令有失。大王当知。能忍诸苦王者，亦有二种功德成就。一者於王所欲行事能满成就。二者不畏诸苦恼事。大王当知。不取颠倒法王者，亦有二种功德成就。一者自能进趣胜道。二者常不离善知识。大王当知。成就如是十种功德者，名为成就行法行王。王言：大师。成就如是十种功德。而得名为行法行王者，若其国内有逆贼主。具四种兵。与法行王斗诤国土。及外国王来相侵夺。欲与大斗。集四部兵一切现前。行法行王云何与彼而共斗战。答言：大王。行法行王当应思惟。於三时中出三方便入阵斗战。何等三时。谓初入时中入时後入时。大王当知。初欲入时作方便者，行法行王。若见逆王。尔时复作三种思惟。一者思惟。此返逆王所有兵马。为与我等。为当胜我。若与我等共斗战者，俱损无益。若其胜我。彼活我死。如是念已，应觅逆王所有亲友及善知识。当令和解灭此斗诤。二者行法行王。见彼逆王与己平等及胜己力者，心自思惟。不应与战。当与其物求灭斗诤。三者若见逆王。多有士众眷属朋党象马车步四兵力胜。行法行王士众虽少。能以方便现大勇健难敌之相。令彼逆王生惊畏心以灭斗诤。如是名为於初时中思惟三种方便之用。大王当知。若以亲友与物惊怖。如此三事。不能灭彼斗诤事者，行法行王。尔时复起三种思惟入阵斗战。何等三种。一者思惟。此返逆王。无慈悲心自杀众生。馀人杀者亦不遮护。我今不令如此相杀。此是初心护诸众生。二者思惟。当以方便降伏逆王。士马兵众不与斗战。三者思惟。当以方便活系缚取不作杀害。生此三种慈悲心已，然後庄严四种兵众。分布士马唱说号令。简选兵众分作三品。於上品中有上中下。以上品中下勇猛者列在於前。次列第二中品健者，次列上品最健兵马分在两厢。令护步众不生畏心。行法行王处在军中。与最上品象马车步猛健众俱。如是入斗。何以故？有五种事。能令大军竞进不退。何等为五。一者惭愧王。二者畏王。三者取王意。四者令众背後无畏。五者令念报国王恩。如力如分。不生退转。能勇战斗。大王当知。行法行王。设是方便入阵斗战。尔时虽复杀害众生。而彼王得轻微少罪。非决定受忏悔能灭。何以故？彼法行王。为欲入战。先生三种慈悲心故。虽作此恶得罪轻微。非决定受。大王当知。彼法行王。为令众生。为护沙门护沙门法。为护妻子族姓知识。能舍自身及资生物。作如是业。因此事故。彼法行王得无量福。大王当知。若为护国养活人民。兴兵斗战。彼时国王。应当先发如上三心。敕令主将一依王教。如是斗者有福无罪。王言：大师。行法行王。生几种心。常能如是护诸众生。答言：大王。行法行王。於诸众生生八种心。何等八种。一者念诸一切众生如念子想。二者念於恶行众生如病子想。三者常念受苦众生生大慈心。四者念受胜乐众生生欢喜心。五者念於怨家众生生护过想。六者能於亲友众生生覆护想。七者能於资生之中生如药想。八者能於自身生无我想。大王当知。念诸众生如念子想者，起二种心。一者能如父母念子遮护诸恶。二者常於一切众生不舍慈心。大王当知。念恶行众生如病子想者，起二种心。一者能忍如世病人骂诸良师。良师不生瞋恨之心。二者为断一切过失行如是心。大王当知。念受苦众生生大慈心者，起二种心。一者能於诸急难中救免其苦。二者能与胜安隐乐。大王当知。於受乐众生生欢喜心者，起二种心。一者能於他财物中他资生中不生贪心。二者於他富贵胜乐不生嫉心。大王当知。於怨家众生生护过想者，起二种心。一者常念断彼过因远离怨家。二者能於怨家众生生亲友心。何况其馀非怨家者，大王当知。於亲友众生生覆护想者，起二种心。一者念令亲友坚固。二者念令一切众生不生怨憎。大王当知。於资生中生药想者，起二种心。一者有欲不行邪淫。二者能於色香味中随世受用不生贪著。大王当知。於自身中无我想者，起二种心。一者往诣沙门大智人边问法。二者闻法如说修行。大王当知。行法行王。常念思惟如是八法故。不求资生。而世间人自然奉献珍奇异物国内无者，库藏盈溢。而诸世间非法恶王。鞭打百姓逼恼索者，了无其一。大王当知。行法行王。行此八法者，於所作业。岁时日月星宿节朔。常与吉会。一切非人诸恶邪鬼。欲觅其便无能得者，於其国内风雨以时。五穀丰熟。人民饱足无饥渴想。一切诸虫雀鼠龙雹。能与世间作无利者，悉皆息灭。若有怨贼在其国内。一切即依自业罪过受诸苦恼。依自业尽依自业灭。大王当知。行法行王。若能如是护诸众生护器世间者，不负一切世间众生。诸善行人智慧人圣人。一切众生无能呵责者，何以故？无罪过故。大王当知。如是善行王。若命终时。当生天上受彼诸天妙境界乐。而说偈言：
重法不放逸，常念利众生。眷属有礼法，善能知他行。自身常清净，离诸无益业。彼王胜世间，名行法行王。
貌重言常和，於善勤精进。善能知世间，一切诸伎艺。以常不懈怠，方便护世间。众生得安乐，无有苦恼者，
常乐利益他，将护一切心。出口说爱语，安隐决定言：知过有功德，知胜知不如。如是王能共，众生受安乐。
於他平等心，能舍物解义。诸臣及眷属，一切爱乐王。具足善众集，常有大势力。如是正法王，能久住王位。
慈心离杀生，布施断偷盗。正欲防邪淫，实言止妄语。和合除两舌，软语遮恶口。正说治绮语，净命对饮酒。
净心舍三毒，受妙天王位。
大王应当知，常善护诸戒。

[book_title]请食品第六
尔时严炽王闻大萨遮尼乾子所说法已，心大欢喜。即语萨遮尼乾子言：大师仁慈不遗我国。今此旷野不可停止。愿降神德。将诸大众与我俱诣宫内寝息。何以故？我今心念。欲为大师及诸大众设於时供。萨遮尼乾子言：善哉善哉！善哉大王。欲与我食。今正是时，何以故？大王当知。我从远来。道路疲极。常多饥渴。日时已至。我受王请。时严炽王。闻大萨遮尼乾子受其请已，心大欢喜。即以萨遮尼乾子及诸大众置在於前。王与四兵导从前後俱入王宫。入已，王请萨遮尼乾子。坐王七宝庄严间错无价宝床。馀诸一切尼乾子众。随所应坐。悉皆令坐。萨遮尼乾子受坐已，严炽王。即生至心恭敬心尊重心希有心。自手供给萨遮尼乾子及诸大众。百味饮食极令饱足。恣意令取丰满盈溢。萨遮尼乾子食已，严炽王。即以价直百千万亿上下衣服。奉施萨遮尼乾子。馀弟子众所应得者，悉皆施与上下衣服。尔时萨遮尼乾子食食讫已，摄诸钵器澡漱清净。即语严炽王言：大王当知。王今至心。奉施沙门饮食衣服。福不可量。今且略说十五功德。何等十五。一者闭塞慳贪之心。二者能开布施心手。三者能灭无布施福邪见之心。四者能生果报不亡正见之心。五者随顺善知识人。六者远离下无智人。七者能开诸善道门。八者能闭诸恶趣门。九者能种善根种子。十者能拔不善根栽。十一者能渐薄一切诸烦恼结。十二者能增长一切诸善根分。十三者能饱足一切诸持戒人。十四者能应为自身所作已作。十五者能为利益他应作已作。何以故？大王当知。能施布施得大富。施好色食。後得妙色。观者无厌。施好香食。後得名称世间普闻。施美味食。後得资生过诸世间种种胜妙。施乐触食。後得手脚细滑柔软。施能至心。後得一切世人亲爱恭敬供养。自手布施。得多僮仆围绕给侍。依时节施。随心所须应时即得。以爱物施。後得胜妙资生境界。不损害施。後得资生坚固不坏不疲劳。施安坐受报眷属常爱。与饮食者，後得大力自在无碍。与衣裳者，得好妙色世间敬爱。施灯明者，得明净眼无诸病坏。施伎乐者，得耳不聋常闻妙声。施诸乘者，常得安乐辇舆随身。施汤药者，得无疾病形色肥鲜。施屋舍者，离诸恐怖得安隐乐。布施法者，後得不死甘露法药。离杀生者，後得长寿命不中夭。离劫盗者，後得大富资生无荆离邪淫者，後得好妻他不能夺。离妄语者，後得实报不被他谤。离两舌者，後得和合眷属无诤。离恶口者，後得常闻胜妙音声。离绮语者，有所言说他人受用。离贪心者，得不增上厚重贪心。离瞋心者，得不增上厚重瞋心。离邪见者，得不增上厚重痴心。离憍慢者，生豪贵家得人尊敬。离瞋心者，得身端正见者爱乐。离嫉心者，得大威力所愿皆成。离慳心者，生处富足资生无乏。离非处淫者，得胜诸根具丈夫相。大王当知。施饮食者，即是与命与色与力与乐与辩。大王当知。施主爱众生。智者赞叹。名闻十方。入诸大众心不怯弱。若命终已，生上天中受妙境界。於最後身得无上道。尔时萨遮尼乾子。而说偈言：
至心持戒人，能生欢喜心。时食施沙门，来世得七福。得胜色命力，乐辩才乐说。生天善道中，终得至涅槃。
所为事布施，毕竟得彼事。为求乐布施，後毕得安乐。施福最胜乐，所求者毕成。当生天人中，及色无色界。
智慧圣施主，若修精进行。毕竟尽诸苦，得上胜智慧。以作无量福，天魔魔眷属。行恶不善者，不能作障难。
以故常布施，求三种胜事。
善道及富贵，能证无上道。

[book_title]问罪过品第七
尔时严炽王。即生是心。萨遮尼乾子所说法者，皆是随顺如来正法。作是思惟。我今当问萨遮尼乾子。於如来所有尊重心不。尔时严炽王。作是念已，即移座处。更敷下座。恭敬而坐。问萨遮尼乾子言：大师当知。我有小疑。今欲请问。为见听不。尔时萨遮尼乾子答言：大王。随汝所问。我当为汝分别解说令得开解。时严炽王闻大萨遮尼乾子听其问已，即作是言：大师。世间颇有众生於众生界中聪明大智利根黠慧有罪过不。答言：大王。有此众生亦有罪过。王言：大师。如是众生今者谁是。答言：大王。此能雨婆罗门。聪明大智利根黠慧善知星宿。善知祭祀种种诸天。善知咒术。善知事火。善知天文日月八星。善知天雨石雹灾害。善知地动吉凶变异。善知日月运蚀殃灾。善知年岁国土丰俭。善知世间安隐破坏。彼婆罗门而有罪过。王言：大师。彼能雨婆罗门罪过云何。答言：大王。此能雨婆罗门。常多淫欲喜侵他妻。大王当知。黠慧之人不应侵他妻。何以故？大王当知。侵他妻者，现在未来多受苦恼。一切天人之所呵责。而说偈言：
自妻不生足，好淫他妇女。是人无惭愧，常被世呵责。现在未来世，受苦及打缚。舍身生地狱，受苦常无乐。
王言：大师。世间颇更有诸众生聪明大智利根黠慧有罪过不。答言：大王。有此众生亦有罪过。王言：大师。如是众生今者谁是。答言：大王。此颇罗堕婆罗门。聪明大智利根黠慧。知法知礼而有罪过。王言：大师。彼颇罗堕婆罗门罪过云何。答言：大王。此颇罗堕婆罗门。常多睡眠。大王当知。黠慧之人不应睡眠。何以故？大王当知。多睡眠人。退失诸行。失於世间出世间法。妨碍智慧离诸烦恼。而说偈言：
若人多睡眠，懈怠妨有得。未得者不得，已得者退失。若欲得胜道，除睡疑放逸。精进策诸念，离恶功德集。
王言：大师。世间颇更有诸众生聪明大智利根黠慧有罪过不。答言：大王。有此众生亦有罪过。王言：大师。如此众生今者谁是。答言：大王。此黑王子。聪明大智利根黠慧。有大威力而有罪过。王言：大师。彼黑王子罪过云何。答言：大王。此黑王子多诸嫉妒。大王当知。黠慧之人不应嫉妒何以故？大王当知。若有人得生富贵家。资财丰足。不肯布施怀嫉妒心。如是之人。於资生中不取坚固。彼人空手命终即去生饿鬼中。生彼处已，受诸种种饥饿苦恼。而说偈言：
惜财不布施，藏积恐人知。舍身空手去，饥鬼中受苦。饥渴寒热等，忧悲常煎煮。智者不聚积，为破慳贪故。
王言：大师。世间颇更有诸众生聪明大智利根黠慧有罪过不。答言：大王。有此众生亦有罪过。王言：大师。如此众生今者谁是。答言：大王。此胜仙王子。聪明大智利根黠慧。有大威力而不怯弱。好行布施有大威德。而有罪过。王言：大师。彼胜仙王子罪过云何。答言：大王。此胜仙王子多作杀生。大王当知。有黠慧者不应杀生。何以故？大王当知。杀生之罪得短命报。命终生於地狱畜生饿鬼之中。而说偈言：
杀生无善报，短命多诸疾。来世生恶道，具受种种苦。欲离诸苦恼，未来求胜乐。应当护他身，如爱自己命。
王言：大师。世间颇更有诸众生聪明大智利根黠慧有罪过不。答言：大王。有此众生亦有罪过。王言：大师。如是众生今者谁是。答言：大王。此无畏王子。聪明大智利根黠慧。而有罪过。王言：大师。彼无畏王子罪过云何。答言：大王。此无畏王子慈心太过。大王当知。黠慧之人不应慈心太过。何以故？大王当知。若王王子慈心太过者，彼王王子国内多有群贼乱民。不可遮护。多有雠难。而说偈言：
若王及王子，慈悲心太过。长贼多欺诳，民怖王命危。王应思此过，筹量行慈悲。念世间受苦，舍离太过心。
王言：大师。世间颇更有诸众生聪明大智利根黠慧有罪过不。答言：大王。有此众生亦有罪过。王言：大师。如是众生今者谁是。答言：大王。此天力王子。聪明大智利根黠慧。而有罪过。王言：大师。彼天力王子罪过云何。答言：大王。此天力王子饮酒太过。大王当知。黠慧之人不应饮酒太过。何以故？大王当知。饮酒太过。忘失诸事障修大道。失於世间出世间利。而说偈言：
饮酒多放逸，现世常愚痴。忘失一切事，常被智者呵。来世常闇钝，多失诸功德。是故黠慧人，离诸饮酒失。
王言：大师。世间颇更有诸众生聪明大智利根黠慧有罪过不。答言：大王。有此众生亦有罪过。王言：大师。如是众生今者谁是。答言：大王。此婆薮天王子。聪明大智利根黠慧。有大威力心不怯弱。常好布施有大威德。而有罪过。王言：大师。彼婆薮天王子罪过云何。答言：大王。此婆薮天王子。了达诸事而行事太迟。大王当知。有黠慧人不应行事太迟。何以故？大王当知。行事太迟者，不及时节。多失诸利。令斗诤事坚固难灭。是故大王。黠慧之人有所作事。不失时节不应太迟。而说偈言：
行事太迟人，多失所作业。未得者不得，已得者便失。应舍迟行事，慕速及时节。过时不得利，是故多所失。
王言：大师。世间颇更有诸众生聪明大智利根黠慧有罪过不。答言：大王。有此众生亦有罪过。王言：大师。如是众生今者谁是。答言：大王。此大仙王子。聪明大智利根黠慧。有大威力而有罪过。王言：大师。彼大仙王子罪过云何。答言：大王。此大仙王子。贪心太过。为颠倒覆心。常夺他财。大王当知。黠慧之人不应过贪。何以故？大王当知。过贪之人。不为一切众生亲附。舍此身命即生地狱。而说偈言：
贪人多积聚，得不生厌足。无明颠倒心，常念侵损他。现在多怨憎，舍身堕恶道。是故有智者，应当念知足。
王言：大师。世间颇更有诸众生聪明大智利根黠慧有罪过不。答言大王。有此众生亦有罪过。王言：大师。如是众生今者谁是。答言：大王。此大天王子。聪明大智利根黠慧。有大威力而有罪过。王言：大师。彼大天王子罪过云何。答言：大王。此大天王子。轻躁戏笑放逸太过。大王当知。黠慧之人不应轻躁放逸太过。何以故？大王当知。放逸太过者，能障奢摩他毗婆舍那法。此戏笑之罪是恶道因。而说偈言：
戏笑垢染心，心不住三昧。为智者所呵，行善不解脱。欲得速利益，应离诸放逸。现世无安隐，失名称功德。
王言：大师。世间颇更有诸众生。聪明大智利根黠慧有罪过不。答言：大王。有此众生亦有罪过。王言：大师。如是众生今者谁是。答言：大王。此憍萨罗国波斯匿王。聪明大智利根黠慧。而有罪过。王言：大师。彼波斯匿王罪过云何。答言：大王。此波斯匿王啖食太过。大王当知。黠慧之人不应啖食太过。何以故？大王当知。啖食太过者，体难回动赖惰懈担所食难消。远离现在未来二世善法利益。而说偈言：
啖食太过人，身重多懈担现在未来世，於身失大利。睡眠自受苦，亦恼於他人。迷闷难寤寤，应时筹量食。
王言：大师。世间颇更有诸众生聪明大智利根黠慧有罪过不。答言：大王。有此众生亦有罪过。王言：大师。如是众生今者谁是。答言：大王。此众生者即王身是。大王亦甚聪明大智利根黠慧。有大威力心不怯弱。好喜布施威德具足。亦有罪过。王言：大师。我之所有罪过云何。答言：大王。大王之罪太极暴恶。大王太严。大王太忽。大王太?卬。大王太卒。大王当知。黠慧之人不应太恶。何以故？大王当知。若王王子性太恶者，彼为一切多人不用。多人不爱。多人不喜。乃至父母亦不喜见。何况馀人大臣王子长者居士等。是故大王。黠慧之人不应太恶。大王当知。有黠慧人所欲作事。应当安详不应太卒。而说偈言：
若王行恶行，瞋心不见事。动则怖众生，乃至父母畏。何况馀非亲，而当有念爱。大王应当知，智者舍瞋恚。
尔时严炽王。在坐对面。闻大萨遮尼乾子毁呰自身。心生不忍瞋心恚心懊恼心无欢喜心。生毒害心即作是言：萨遮尼乾子。汝今云何於大众中说我过恶毁呰於我。我从昔来。无人敢正看我面者，汝今毁我罪应合死。作是语已，以瞋恚心告诸臣言：汝当捉此说不爱语愚痴沙门断其命根。尔时萨遮尼乾子惊怖毛竖。语严炽王言：大王。汝今莫速卒作如是恶事不饶益我。我有善言：愿王暂时施我无畏听我所说，王言：沙门。与汝无畏。所欲说者汝当速说。萨遮尼乾子言：大王当知。我亦有罪。王言：沙门。何者汝罪。萨遮尼乾子言：大王当知。我罪过者，由太实语不虚语称事语。以我如是大恶人前。可畏人前。急性人前。无慈悲人前。卒作事人前。如是恶行人前说如实语。大王当知。黠慧之人。不应一切时一切处常说实语。何以故？有不饶益故。大王当知。黠慧之人应当善观。可与语人。不可与语人。应当善知。可语时非语时。应当善知。可语处非语处。然後说语。何以故？大王当知。实语人者，世人不爱。世人不喜。智者不赞叹。世间痴人瞋。而说偈言：
智者不知时，卒随意说实。彼人智者呵，何况无智者，智者一切处，亦不皆实语。是实憍尸迦，实语入恶道。
尔时严炽王。闻萨遮尼乾子说自身过。即便开解。心生欢喜。白萨遮尼乾子言：大师。师无罪过。由我太卒。今闻师教。如闇得灯。如盲得眼。常当受持。我今忏悔。愿师於我莫舍实语。而说偈言：
我实愚痴闇，不识知识语。是故生恶心，出如是恶口。我今圣人前，忏悔如是罪。
愿愍诸众生，令我罪除灭。
[book_chapter]卷六

[book_title]如来无过功德品第八之一
尔时严炽王闻萨遮尼乾子所说，得欢喜已，更问所疑。作如是言：大师。今此众生界中众生聚中。颇更有人聪明大智利根黠慧知法非法无过失不。答言：大王。有此众生无诸过失。王言：大师。今者谁是。答言：大王。此沙门瞿昙释家子。生释王家出家为道。大王当知。如我有四围陀经中说。彼释种沙门瞿昙无有过失。所谓生在大家不可讥嫌。何以故？以是转轮王家生故。种姓豪贵不可讥嫌。何以故？以甘蔗姓种家生故。福德庄严不可讥嫌。何以故？以三十二相八十种好庄严身故。具足实事不可讥嫌。何以故？以具持戒十力四无所畏十八不共法毕竟成就故。是故知彼沙门瞿昙无有过失。大王当知。彼释种子沙门瞿昙若不舍家出家为道者，当作转轮圣王王四天下。当行法行而为法王。具足七宝。轮宝象宝马宝如意宝夫人宝大臣宝主藏宝。千子具足。勇猛雄杰有丈夫相。身诸威德无可嫌毁。力能降伏他诸军众。具足成就转轮王相。於四天下而得自在。无与等者，於此大地无诸怨刺无诸恼害。无有刀杖依法降伏。行於平等自在而祝而彼王子沙门瞿昙不乐如是世间之乐。舍家出家。勇猛精进行大苦行。日食一麻或食一米。心不懈怠六年苦行。成等正觉。坐於道场菩提树下。降诸魔力。一心念於相应智慧。所有应知。所有应得。所有应见。所有应觉。所有应证。彼诸一切所应得法。不从师学。自智即能如实觉知。是故知彼沙门瞿昙一切世间天人魔梵沙门婆罗门等无与等者，何况有胜彼沙门瞿昙无等等无胜等。是故彼无一切过失。何以故？以彼沙门瞿昙家姓无等。形色无等。智慧无等。是故无过失重说偈言：
家色生姓胜，诸相百福胜。八十种妙好，庄严佛自身。六年修苦行，坐於菩提树。降伏诸魔众，逮得一切智。
是诸天人师，常念利世间。慈悲心平等，救苦无怨亲。波罗奈城说，四谛相应法。无我命众生，是故无过失。
尔时严炽王语大萨遮尼乾子言：大师应说。何者是如来三十二大丈夫相。以是三十二相庄严身故。得大丈夫师子王名。尔时大萨遮尼乾子告严炽王言：大王。今当一心谛听。当为汝说。王言：大师。愿乐欲闻。萨遮尼乾子言：大王当知。沙门瞿昙三十二相者，一者沙门瞿昙足下平满蹈地善祝二者沙门瞿昙足下具足千辐轮相。三者沙门瞿昙手脚柔软如天劫贝。四者沙门瞿昙诸指纤长。五者沙门瞿昙指皆网缦。六者沙门瞿昙足跟圆满。七者沙门瞿昙足趺上拢八者沙门瞿昙鹿王跳兆专相。九者沙门瞿昙身相端严。十者沙门瞿昙马王阴藏。十一者沙门瞿昙一孔一毛不相杂乱。十二者沙门瞿昙发如青妙净琉璃色。十三者沙门瞿昙身毛上靡。十四者沙门瞿昙皮如金色。十五者沙门瞿昙皮肤细软。十六者沙门瞿昙七处平满。十七者沙门瞿昙两肩圆厚。十八者沙门瞿昙两肩高峻圆如金山。十九者沙门瞿昙身体广长。二十者沙门瞿昙。身圆正直如尼拘树王。二十一者沙门瞿昙颊如师子。二十二者沙门瞿昙四十齿满。二十三者沙门瞿昙齿间明密。二十四者沙门瞿昙齿方齐平。二十五者沙门瞿昙齿白如雪。二十六者沙门瞿昙舌得上味。二十七者沙门瞿昙舌能覆面。二十八者沙门瞿昙声如梵声。二十九者沙门瞿昙。眼如牛王上下俱瞬。三十者沙门瞿昙目相鲜明如青莲华叶。三十一者沙门瞿昙。额上毫相功德满足。三十二者沙门瞿昙头相高显无见顶者，大王当知。此沙门瞿昙三十二相。沙门瞿昙以此三十二相庄严身故。说名大丈夫师子王。而说偈言：
顶高相微妙，最胜庄严身。发如青琉璃，色净轮右旋。眼瞬如牛王，青莲华叶形。是故瞿昙身，皆叹不可嫌。
瞿昙微妙声，过诸梵世音。如彼迦陵伽，众鸟悉非伦。舌能覆面门，净如莲花叶。妙相过群生，是故世无及。
舌根得上味，诸味无差别。速成妙相人，故佛无过失。瞿昙齿功德，一切无与等。明净如珂雪，齐平无差跌。
颊相称上广，方如师子王。唇色众叹美，喻如频婆果。两肩相高显，前後俱团圆。神光曜众目，峻美如金山。
瞿昙身诸相，三十二庄严。上下体圆满，如尼拘树王。瞿昙身广长，善住不可嫌。智者常渴仰，乐观无厌心。
瞿昙功德体，七处俱满足。皮色常晖鲜，如阎浮檀金。身毛细柔软，尘垢无能染。生则轮右旋，相著俱上靡。
发净色青美，厚满不偏布。是故瞿昙相，过诸世间姿。瞿昙身正直，坐立无委曲。马王阴藏相，亦如大龙王。
胫如鹿王跳兆专，粗细上下均。是故智者观，无有疲厌心。手足指网缦，内外常鲜明。甲如赤铜叶，指如铜擆形。
足趺上丰高，体满如珂圆。脚跟相端严，圆满无高下。诸指皆纤长，屈申相柔软。足下平善住，蹈地常安隐。
此是瞿昙福，功德诸相山。依此功德聚，显成瞿昙身。如是功德身，过天人世间。如彼净满月，显於众星中。
瞿昙丈夫相，功德庄严身。大悲自在现，能利诸世间。法身净无垢，无量诸功德。如是诸妙相，唯瞿昙境界。
王言大师。何者如来八十种好。百福功德以是相好庄严身故。名为如来百福庄严功德相身。答言：大王。我今为成此事说喻。大王当知。若三千大千世界所摄四生众生。谓卵生胎生湿生化生。此等众生假使一时得於人身。得人身已，彼一一众生皆修十善。成就转轮圣王福德。彼诸众生所修成就转轮圣王福德之聚。彼一一福德更增百倍。始得成就沙门瞿昙一毛孔中下相功德。如是一毛孔中功德。馀一一毛孔所有功德亦复如是，大王当知。如是一切毛孔功德。更增百倍。始得成就沙门瞿昙身中所有一好功德。如是一好功德。馀一一好功德亦复如是，大王当知。如是一切诸好功德。更增百倍。始得成就沙门瞿昙身中所有大丈夫相一相功德。如是一相功德。馀一一相功德亦复如是，大王当知。如是三十二相功德。更增百倍。始得成就沙门瞿昙眉间白毫一相功德。如是眉间白毫功德。更增百倍。始得成就沙门瞿昙丈夫相中一顶相功德。大王当知。如是顶相功德。更增百千万亿倍。始得成就沙门瞿昙丈夫相中一法蠡声功德。沙门瞿昙以此法蠡声功德故。所有众生界。众生所摄。彼一一众生言音不同。一时各各作百千种种种异问。彼一一众生所问之事。馀不重问。能以一念相应智慧。以一音答尔所众生。能令一时各得其解。大王当知。沙门瞿昙以此功德庄严身故。名为成就大丈夫相。是故瞿昙成就百福功德身相。是故瞿昙。成就梵王法蠡妙声。而说偈言：
瞿昙功德身，百福相住持。导济诸群生，故号天人师。见闻及受物，其福不可量。瞿昙出世间，饶益诸众生。
众生界差别，随类各异问。瞿昙一念智，一音答令解。瞿昙现世间，能以梵音声。转最上法轮，令天人苦荆
尔时严炽王。问萨遮尼乾子。而说偈言：大师向说名，如来诸小相。愿为诸众生，及我分别说。
尔时萨遮尼乾子答严炽王言：大王。汝能为诸众生。显发如来功德小相多有利益。汝今谛听。我当一一分别显说。沙门瞿昙八十种好。依彼诸好。广宣瞿昙诸功德相。如秋满月现众星中。何等八十。一者沙门瞿昙头相端严上下相称。二者沙门瞿昙头相满美如摩陀罗树果。三者沙门瞿昙发长弱美如委黑丝。四者沙门瞿昙发缕条理不相杂乱。五者沙门瞿昙发毛婉转蠡文右旋。六者沙门瞿昙发色光泽如青琉璃。七者沙门瞿昙眉长皎洁如月初生。八者沙门瞿昙眼相长广如青莲华叶。九者沙门瞿昙耳埵轮成如似垂露。十者沙门瞿昙鼻脩高直孔相不现。十一者沙门瞿昙口气香洁嗅者无厌。十二者沙门瞿昙舌色光赤如赤铜鍱。十三者沙门瞿昙舌相细滑薄利柔软。十四者沙门瞿昙唇色红赤如频婆果。十五者沙门瞿昙牙白纤利光曜面门。十六者沙门瞿昙面色华艳光如明镜。十七者沙门瞿昙面貌上下广狭相称。十八者沙门瞿昙面貌丰美如似满月。十九者沙门瞿昙面貌端正殊特可美。二十者沙门瞿昙身体常净尘垢不染。二十一者沙门瞿昙身体净软如练春华。二十二者沙门瞿昙洪身正直如帝释幢。二十三者沙门瞿昙身诸文相福德超绝。二十四者沙门瞿昙身体柔润如涂膏泽。二十五者沙门瞿昙身相粗细如尼拘树王佣圆得所。二十六者沙门瞿昙身诸相好无能嫌者，二十七者沙门瞿昙身力无敌如那罗延。二十八者沙门瞿昙威仪容止进退有法。二十九者沙门瞿昙身诸相好一切众生乐观无厌。三十者沙门瞿昙身诸形相恶众生见生欢喜心。三十一者沙门瞿昙行步容仪众生见者观无厌足。三十二者沙门瞿昙回身顾视如大象王。三十三者沙门瞿昙身动威相如师子王。三十四者沙门瞿昙身相凝重无轻举相。三十五者沙门瞿昙身相广大不可度量。三十六者沙门瞿昙身相广长无短小相。三十七者沙门瞿昙光轮遍身周匝一丈。三十八者沙门瞿昙身诸光相照曜十方。三十九者沙门瞿昙身相尊重见者归伏。四十者沙门瞿昙皮肤细密常有光泽。四十一者沙门瞿昙皮肤平满无老皱相。四十二者沙门瞿昙身色光明曜众生目不能正观。四十三者沙门瞿昙身色光明昼夜无异。四十四者沙门瞿昙身诸毛孔常出妙香。四十五者沙门瞿昙形貌威德过诸世间。四十六者沙门瞿昙身诸筋脉深隐不现。四十七者沙门瞿昙骨节相连如似钩锁。四十八者沙门瞿昙身毛细软一一右旋。四十九者沙门瞿昙毛色光曜如阎浮檀金。五十者沙门瞿昙手足赤白如蔙花色。五十一者沙门瞿昙手足鲜净常有润泽。五十二者沙门瞿昙十指纤长佣圆可美。五十三者沙门瞿昙踝相不现平无高下。五十四者沙门瞿昙跳兆专骨坚长上下满好。五十五者沙门瞿昙手足圆满无有高下。五十六者沙门瞿昙手指柔软内外受握。五十七者沙门瞿昙手所有文细现深隐。五十八者沙门瞿昙手所有文正直分明。五十九者沙门瞿昙手所有文文不中断。六十者沙门瞿昙指甲薄润如赤铜色。六十一者沙门瞿昙立不倾斜平正得所。六十二者沙门瞿昙住立安隐无能动者，六十三者沙门瞿昙身动威势如师子王。六十四者沙门瞿昙回身顾视如大象王。六十五者沙门瞿昙行步平正无有倾曲。六十六者沙门瞿昙行步安详如似象王。六十七者沙门瞿昙动足去步如白鹅王。六十八者沙门瞿昙行不履地轮相炳著。六十九者沙门瞿昙九孔门满相皆具足。七十者沙门瞿昙腹小不现。七十一者沙门瞿昙脐孔深圆。七十二者沙门瞿昙声响调和粗细俱美。七十三者沙门瞿昙妙声远彻随闻无障。七十四者沙门瞿昙所有言音随众生意闻皆和悦。七十五者沙门瞿昙语随方音不增不减。七十六者沙门瞿昙说法应机无有差谬。七十七者沙门瞿昙语能随俗方音为说。七十八者沙门瞿昙一音说法令诸异类一时俱解。七十九者沙门瞿昙随有因缘次第说法。八十者沙门瞿昙胸有万字示功德相。大王当知。是名沙门瞿昙八十种好庄严成就功德相身。一切声闻辟支佛诸天魔梵沙门婆罗门及诸外道。莫能有者，是故我言无有过失。而说偈言：
地主听我说，如来八十好。以是诸相好，庄严瞿昙身。瞿昙甲圆好，形如半竹筒。美艳赤铜色，光泽如油涂。
指间肉平满，次第均无差。手文齐正直，深细相分明。脉深无异相，唇色如频婆。脚善住无差，是故常安隐。
踝骨隐不现，高下难分别。手中相明显，示现诸功德。舌相妙柔软，如天新华绵。薄如赤铜叶，光色常晖鲜。
诸节皆深隐，妙相甚难见。两手过双膝，天人皆赞叹。妙声甚深远，犹如大龙王。如天中雨雷，声微妙最胜。
瞿昙满月身，实相净相应。妙形善端美，上下俱佣圆。永尽恶身相，满足诸功德。膺满如师子，一一好差别。
手足善光泽，皮如金色鲜。如是诸功德，一一不可嫌。身相次第好，离诸粗涩触。脐轮相圆正，孔深无洼曲。
一切诸身分，功德所集成。诸行皆清净，光明离闇浊。如是功德身，善备不可嫌。以是诸世间，乐观无厌足。
起如大龙王，奋迅动重渊。步如牛王相，威如师子转。身相甚柔软，骨节不相违。趋进如鹅王，不疾亦不迟。
腹相小不现，胁柔软肋平。毛右旋熠燿，光色如流电。行步及去来，诸相甚端妍。离随瞋恚爱，成就诸好因。
瞿昙无诸恶，万相表吉祥。离於黄黑等，不好诸黡相。眉如月初生，色如金精黑。净眼无妒眼，广眼曜如星。
面门方圆好，妙声吐和音。诸相过群生，离诸烦恼缠。眉相甚妍美，鼻高如悬筒。双目相广长，如青莲花叶。
眉齐不相离，相满圆如规。齿高次第利，二牙光面门。身毛无参差，咽颈离高下。是故瞿昙相，天人无等者，
头圆如伞盖，缺骨顶夷平。皮额俱不皱，如珂体圆实。瞿昙毛细滑，不乱亦不散。宛转轮右旋，常出诸妙音。
瞿昙毛鲜洁，尘垢不能染。如彼净琉璃，不为淤泥点。瞿昙毛满足，一一次第祝如多楞祇草，齐细不相绕。
瞿昙毛细软，如蜂王腹毛。离病衰老相，发甲不变白。瞿昙胸相满，亦如师子坐。如鱼如高幢，亦如金刚钩。
如似立金瓮，如画还复旋。如钵头摩花，如珂功德天。如结加趺坐，一一诸节中。力如那罗延，是故过世间。
瞿昙胸万字，具足千辐轮。手脚相不异，千辐轮无差。人主此正是，瞿昙诸小相。二乘及外道，天人皆无等。
大王当知。沙门瞿昙成就如是诸相好身。一切众生无如此者，是故我言沙门瞿昙无有过失。
大王当知。沙门瞿昙究竟成就大慈心力。能大饶益一切众生。无有害心。彼大慈心无碍故。无障故。常行故。自然照故。遍至一切世间境界。入诸众生烦恼使故。大王当知。譬如净水摩尼宝珠。自体净故。而能清净一切浊水。大王当知。沙门瞿昙大慈心水亦复如是，自身清净。复能清净一切众生烦恼淤泥诸见浊水。大王当知。沙门瞿昙毕竟成就如是大慈。是故我言无有过失。而说偈言：
瞿昙大慈悲，遍观十方界。一切众生心，无时能舍离。故名佛世尊，成就大慈心。是故一切智，无有诸过失。
如彼能净水，如意摩尼珠。以体明净故，能清诸浊水。瞿昙亦如是，自性离诸垢。能以慈心水，净众生浊心。
大王当知。沙门瞿昙於诸众生。毕竟成就三十二种大悲观心。何等三十二。一者沙门瞿昙见诸众生坠堕痴闇大黑处故。起大悲心。二者沙门瞿昙见诸众生坠堕无明所缠窟故。起大悲心。三者沙门瞿昙见诸众生坠堕世间大险处故。起大悲心。四者沙门瞿昙见诸众生离寂静处堕世间故。起大悲心。五者沙门瞿昙见诸众生堕大瀑水随漂流故。
起大悲心。六者沙门瞿昙见诸众生堕在颠倒险难大苦处故。起大悲心。七者沙门瞿昙见诸众生堕在恶道离圣道故。起大悲心。八者沙门瞿昙见诸众生为大烦恼能缚所缚。常为种种烦恼罗网所缠裹故。起大悲心。九者沙门瞿昙见诸众生於诸境界常不可足不可满故。起大悲心。十者沙门瞿昙见诸众生属诸爱主不自在故。起大悲心。十一者沙门瞿昙见诸众生常为老死大苦劫害不生厌故。起大悲心。十二者沙门瞿昙见诸众生不离诸疹。为诸一切种种病苦所逼恼故。起大悲心。十三者沙门瞿昙见诸众生三火常然昼夜常烧常不灭故。起大悲心。十四者沙门瞿昙见诸众生下业所缠增长世间诸苦恼故。起大悲心。十五者沙门瞿昙见诸众生常怀惊怖无安隐心故。起大悲心。十六者沙门瞿昙见诸众生少利所缠忘大过故。起大悲心。十七者沙门瞿昙见诸众生为诸种种放逸所醉。无始睡蛇常睡在心。在旷野道常为五阴怨家逐故。起大悲心。十八者沙门瞿昙见诸众生常为诸盖劫善财故。起大悲心。十九者沙门瞿昙见诸众生无明覆眼常曀不见善知识故。起大悲心。二十者沙门瞿昙见诸众生常为种种事乱其心犹如乱丝无理者故。起大悲心。二十一者沙门瞿昙见诸众生常在愦闹离寂静故。起大悲心。二十二者沙门瞿昙见诸众生常在难处离无难故。起大悲心。二十三者沙门瞿昙见诸众生云何云何邪见缠故。起大悲心。二十四者沙门瞿昙见诸众生随逐贪饵依止种种邪见使故。起大悲心。二十五者沙门瞿昙见诸众生长夜执在想倒心倒。无常法中生於常想。於苦法中生於乐想。不净法中生於净想。无我法中生我想故。起大悲心。二十六者沙门瞿昙见诸众生无始世来。常负生死诸恶重担。受大苦恼不疲厌故。起大悲心。二十七者沙门瞿昙见诸众生依止世间。羸薄少力非坚固中谓坚固故。起大悲心。二十八者沙门瞿昙见诸众生为染所染。常在无量诸垢中故。起大悲心。二十九者沙门瞿昙见诸众生为有贪缚不厌舍故。起大悲心。三十者沙门瞿昙见诸众生为诸供养恭敬降伏常求资生诸供养故。起大悲心。三十一者沙门瞿昙见诸众生常为种种境界缠心生忧恼故。起大悲心。三十二者沙门瞿昙见诸众生坠堕憍慢我慢地故。起大悲心。大王当知。是名沙门瞿昙於诸众生毕竟成就三十二种大悲观心。是故我言无有过失。而说偈言：
瞿昙见众生，闭在世间狱。轮回遍诸趣，常受一切苦。痴闇覆其心，不知生厌离。是故无上尊，常起大悲心。
瞿昙见众生，乐著诸世间。四流河所漂，随顺不得返。常没生死海，不知求出离。是故十力者，常起大悲心。
瞿昙见众生，坠堕大险中。入於非正道，无有能救者，是故瞿昙观，起於大悲心。置於佛菩提，最胜无畏处。
瞿昙见众生，缚在牢狱中。与爱作僮仆，策使诸境界。宛转老死海，不觉亦不知。是故十力者，常起大悲心。
瞿昙见众生，炽然三种火。常在诸恶趣，种种苦所害。怖畏诸恶道，无有依止处。是故十力者，常起大悲心。
瞿昙见众生，乐著於诸有。放逸心自在，贪著诸境界。常被种种害，而不生怖畏。是故十力者，常起大悲心。
瞿昙见众生，无明黑所覆。种种曀所障，不离一切盖。诸见乱如丝，无有能解者，是故十力者，常起大悲心。
瞿昙见众生，堕在八邪见。为爱久住处，以是常缚心。如是诸难中，乐不生厌离。是故十力者，常起大悲心。
瞿昙见众生，起於颠倒心。於苦不净中，而生乐净想。无常无我中，而反我常实。是故十力者，常起大悲心。
瞿昙见众生，依止羸薄力。常为重担押，无心生厌离。起於坚固想，染著不能舍。是故十力者，常起大悲心。
瞿昙见众生，在有贪海中。利养覆心故，常求爱境界。贪心如野火，炽然不知足。是故十力者，常起大悲心。
瞿昙见众生，具造诸苦业。常为诸忧悲，苦恼之所逼。为拔彼众生，种种诸恼害。是故十力者，常起大悲心。
瞿昙恒观彼，一切众生界。常起大悲心，是故无过失。
大王当知。沙门瞿昙毕竟成就三念处。王言：大师。何者如来三念处。答言：大王。一者无喜心。二者无瞋心。三者无瞋无喜心。王言：大师。云何无喜心答。言：大王。无喜心者，沙门瞿昙在众说法。若有众生。身正恭敬。摄耳不散。随顺受教。如说修行。沙门瞿昙。不以为喜。不生踊悦。不生踊跃。何以故？沙门瞿昙舍心平等。安住一心故。王言：大师。云何无瞋心。答言：大王。沙门瞿昙在众说法。若有众生。身不恭敬。耳不专听。违背圣教。不如说行。沙门瞿昙不生瞋心。亦复不起不忍之心。亦复不生非可信心。亦不生彼违我教心。何以故？沙门瞿昙舍心平等。安住一心故。王言：大师。云何不喜不瞋心。答言：大王。沙门瞿昙在众说法。於其众中。身正恭敬摄耳不散随顺受教如说修行。有不恭敬失耳境界违背圣教不如说行。沙门瞿昙於此二人。不生喜心踊悦心踊跃心。不生瞋心。亦复不起不忍之心。亦复不生不可信心。亦不念彼违我教心。何以故？沙门瞿昙舍心平等。安住一心故。大王当知。沙门瞿昙依三念处不染心祝是故我言无有过失。而说偈言：
瞿昙说法中，一心正受者，常住正念故，不起欢喜心。瞿昙说法中，不正心谛受。常住正念故，亦不起瞋心。
瞿昙说法中，受不受二分。常住平等故，不瞋亦不喜。
大王当知。沙门瞿昙毕竟成就三不护业。王言：大师。何者如来三不护业。答言：大王。一者身业不护。二者口业不护。三者意业不护。王言：大师。云何身业不护。答言大王。沙门瞿昙身行清净。沙门瞿昙。无有诸行不清净者，是故沙门瞿昙不作心念。我身业不清净。恐畏他知作心防护。何以故？沙门瞿昙无有身行不清净故。是名第一身业不护。王言：大师。云何口业不护。答言：大王。沙门瞿昙口业清净。沙门瞿昙无有口业不清净者，是故沙门瞿昙不作心念。我口业不清净。恐畏他知作心防护。何以故？沙门瞿昙无有口业不清净故。是名第二口业不护。王言：大师。云何意业不护。答言：大王。沙门瞿昙意业清净。沙门瞿昙无有意业不清净者，是故沙门瞿昙不作心念。我意业不清净。恐畏他知作心防护。何以故？沙门瞿昙无有意业不清净故。是名第三意业不护。大王当知。沙门瞿昙毕竟成就三不护业。是故我言无有过失。而说偈言：
瞿昙三种业，离妄及无记。是故常清净，出诸护境界。为诸弟子众，平等心说法。有过者能除，无过者便摄。
大王当知。沙门瞿昙毕竟成就一切种智清净。王言：大师。何者如来一切种智清净。答言：大王。沙门瞿昙一切种智清净。有四种。一者身一切种智清净。二者观一切种智清净。三者心一切种智清净。四者智一切种智清净。王言：大师。云何如来身一切种智清净。答言：大王。沙门瞿昙身一切种智清净者，离诸烦恼一切习气皆灭无馀。随意所欲取舍生退。於一切处身得自在。是名身一切种智清净。王言：大师。云何如来观一切种智清净。答言：大王。沙门瞿昙观一切种智清净者，於应化身。离一切烦恼。及烦恼习气。皆灭无馀。回转现没。一切观中而得自在。是名观一切种智清净。王言：大师。云何如来心一切种智清净。答言：大王。沙门瞿昙心一切种智清净者，一切烦恼烦恼习气及心所染。皆悉远离心得自在。聚集一切善根满足。是名心一切种智清净。王言：大师。云何如来智一切种智清净。答言：大王。沙门瞿昙智一切种智清净者，一切无明分及诸烦恼。烦恼习气。皆灭无馀。一切法中得无障碍自在。是名智一切种智清净。大王当知。沙门瞿昙。毕竟成就如是一切种智清净。是故我言无有过失。而说偈言：
瞿昙一切智，依止四净法。是故见无垢，智慧身自在。瞿昙清净慧，具足四种智。
烦恼习气灭，是故无过失。
[book_chapter]卷七

[book_title]如来无过功德品第八之二
王言：大师。何者如来自在。答言：大王。沙门瞿昙有十自在。一者命自在。二者心自在。三者物自在。四者业自在。五者生自在。六者如意自在。七者信自在。八者愿自在。九者智自在。十者法自在。大王当知。得上甘露名命自在。能知一切惟是一心。名心自在。於虚空中揽成珍宝。名物自在。远离一切烦恼及习无明诸使。名业自在。於深禅定解脱三昧三摩拔提随意回转。名生自在。於一切行自然而行。名如意自在。於诸入中得自在观。名信自在。即生心时现前成就一切诸事。名愿自在。身口意业以智为本。名智自在。现住平等真如法界无垢实际。名法自在。大王当知。远离杀生无瞋害心。是命自在因。平等心舍一切事物求大菩提。是物自在因。三业所作清净无染。是业自在因。以菩提心摄诸善根。是生自在因。舍诸一切供养恭敬礼拜赞叹象马车乘施与众生。是如意自在因。常说三宝教化众生。是信自在因。称诸一切众生所求应时给与。是愿自在因。常行法施不为利养名闻恭敬。是智自在因。常为众生说诸如来及诸众生真如平等法身为体非饮食身。是法自在因。大王当知。得命自在故。对治一切生死怖畏。得心自在故。对治一切烦恼怖畏。得物自在故。对治一切贫穷怖畏。得业自在故。对治一切恶道怖畏。得生自在故。对治一切生缚怖畏。得如意自在故。对治一切追求怖畏。得信自在故。对治一切谤法怖畏。得愿自在故。对治一切心念缚怖畏。得智自在故。对治一切疑刺怖畏。得法自在故。对治一切大众怖畏。大王当知。沙门瞿昙。毕竟成就如是自在。是故我言：无有过失。而说偈言：
瞿昙修正行，为利诸群生。是故诸法中，一切得自在。念护诸众生，不行杀盗心。是故於财命，生处常自在。
常行禅法施，永断诸恶因。心业无障碍，生处常自在。常念菩提本，不恼众生心。赞叹三宝福，广利诸众生。
三业依智行，心常住法界。生处意信愿，智法常自在。
大王当知。沙门瞿昙。毕竟成就三十七品菩提分法。所谓四念处四正勤四如意足五根五力七觉分八正道。沙门瞿昙。成就如是清净道法。是故我言：无有过失。王言：大师。何者如来四念处。答言大王。沙门瞿昙四念处者，一者身念处。二者受念处。三者心念处。四者法念处。大王当知。沙门瞿昙身念处者，谓观内身外身内外身。於此身中作二种观。一者不净观。二者净观。不净观者，观身不净秽恶充满诳诸凡夫故。净观者，作是思惟。我今因此不净身故。得净佛身。得净法身净功德身。一切众生所乐见身。作是观已，能净二行。一者无常。二者常。云何无常。观身无常毕定当死。如是观已，不为身故造诸恶业邪命自活。当为此身修三坚法。一修身坚。二修命坚。三修财坚。如是观已，远离一切身口意曲。行正直心。云何为常。观无常已，得於常身。因无常故。得功德身。因无常故。不断佛种法种僧种。何以故？修身念处。观察一切众生之身。毕竟成就诸佛法身。以有法身故。作是观故。得平等心无分别心。不起诸漏。所谓欲漏有漏无明漏。不见有我及我所。住如实际成一切智。是名身念处。大王当知。沙门瞿昙受念处者，谓观内受外受内外受。於是受中。作二种观。谓常无常。起慈悲心观诸众生。若受乐时生於贪心。若受苦时生於瞋心。若受不苦不乐受时生於痴心。作是思惟。有受皆苦。毕竟乐者，断一切受。即是常乐。随所受生。常生一切慈心悲心。若自若他受乐受时。远离染心生於慈心。若受苦时。观三恶道。远离瞋心。生於悲心。若受不苦不乐受时。离无明心。生於舍心。观一切受无常苦无我。见受乐者，即知是苦。见受苦者，如痈如疮。见受不苦不乐受者，是不寂静。观於乐受。即知无常。观於苦受。即知是空。观不苦不乐受。即知无我。如是观者，名受念处。
大王当知。沙门瞿昙心念处者，谓观内心外心内外心。於是心中。作二种观。谓常无常。常观者，观於自身菩提之性。不忘不失。正念不乱。如是观心。又观所发菩提之心。是心性者，生已即灭。念念不祝不在内入。不在外入。不在内外入。不在阴中。不在界中。作是思惟。如是心缘。为异不异。若心异缘，则一时中有於二心。若心即缘。不应复能观於自心。亦如指端不能自触。心亦如是，作是观已，见心无住无常变异。即知是心。非从缘生。非不缘生。非常非断。非内非外。非有非无。菩提之心。亦复如是，是心非色。不可睹见。如幻如化无所罣碍。自观心已，观诸一切众生心性。如自心性。如自心相。一切众生心性心相亦复如是，知自心空。一切众生心空亦尔。观自心平等。观诸众生心性平等亦复如是，是名心念处。大王当知。沙门瞿昙法念处者，谓观内法外法内外法。於是法中作二种观。谓常无常。常以佛眼见一切法。至坐道场未曾中失。观诸法时。不见一法。乃至一切微细诸相。离空无相无愿无作无生无灭无物。不见一切法乃至微细相。不入十二缘者，见法非法。无非是法。云何为法。谓无我无众生无寿命无人。是名为法。云何非法。谓我见众生见命见人见断见常见有见无见。是名非法。沙门瞿昙。观一切法是法非法。何以故？观空无相无愿。是名一切法是法。我慢憍慢。我及我所。摄取诸见。是名一切法非法。作如是观诸法性已，不见有法非菩提因非出道因。悉是出法。若不如是求诸法者，是名灭法。出者从缘。灭者从缘。如是观时。观於三行。所谓恶行善行不动行。於三行中。常行福行。行十善法。为净三业。净身业者，为求诸佛三十二相八十种好。他不能害故。净口业者，有所说法众生乐闻故。净心业者，於诸众生其心平等。常入禅定故。如是方便观法念处。离诸一切障菩提垢。不著常见。不著断见。行中道见。如是中道。世间智慧所不能见。不可宣说。不可显示。无有相貌。无色无处无取无舍。清净寂静。不可眼见。乃至不可触。亦无至处。不在世间。不出世间。不可宣说。非多非少。非常非断。非相非非相。非觉非非觉。非虚非实。非此非彼。非有非无。非有为非无为。非行非非行。非生非死。非涅槃非作法。是名中道。不以肉眼天眼慧眼观法念处。何以故？如是三眼。无相貌故。是故观法以法眼观。而心不著不失诸法。是名法念处。大王当知。修四念处。得四种离法。观身不净出离净倒。观受是苦出离乐倒。观心无常出离常倒。观法无我出离我倒。又观身念处离於揣食。观受念处离於触食。观心念处离於识食。观法念处离於思食。大王当知。沙门瞿昙。毕竟成就如是念处。是故我言：无有过失。王言：大师。云何如来四正勤法。答言：大王。沙门瞿昙四正勤者，谓四种精进。遮二种恶法。集二种善法。沙门瞿昙。善性成就心住善法。未生恶法及已生恶。不以精进令灭。未生善法已生善法。不以精进令生。何以故？沙门瞿昙。於无量世常修善性。一切恶法自然不生。一切善法自然满足。恶法者，谓非戒聚伴。非定聚伴。非慧聚伴。於四念处观时。诸懈怠心五盖烦恼覆障心眼。离於信等五种善根。是诸恶法。未生不生已生即灭。勤精进故。善法者，谓信等善根。未生令生。已生增广。勤精进故。是名四正勤法。大王当知。沙门瞿昙。毕竟成就如是四正勤法。是故我言：无有过失。
王言：大师。何者如来四如意分。答言：大王。沙门瞿昙四如意分者，一者欲如意。二者精进如意。三者心如意。四者思惟如意。如是四法。慈悲喜舍而为根本。是四无量心常亲近。常亲近故。心得调柔。心调柔故。得入初禅第二禅第三禅第四禅。入诸禅故。身得轻软。成就如是身轻心柔。入如意分。善入如意分已，即生神通。若欲若精进若心若思惟。欲者专向彼法。精进者成就彼法。心者观察彼法。思惟者彼法方便成就。如是如意分。已能得神通。欲者庄严。精进者成就。心者正祝思惟者善能分别。沙门瞿昙得四如意。随其所解如其所作。心得自在。随意所往善作诸业。毕竟成就一切本行。如风行空无所罣碍。得四自在。一者命自在。二者身自在。三者法自在。四者神力自在。命自在者，为调众生。随所生处。若天若人。於短命中能现长寿。於长寿中能现短寿。是名命自在。身自在者，以自在故。随心作身。随心作色。示现威仪。为众生故。若欲与诸一切众生同其身相。悉皆能作。是名身自在。法自在者，能知一切出世
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:27:01-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>