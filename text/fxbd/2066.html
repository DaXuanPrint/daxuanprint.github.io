<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="性善恶论序,性善恶论序,性善恶论卷第一,性善恶论卷之二,性善恶论卷之三,性善恶论卷之四,性善恶论卷之五,性善恶论卷之六,性善恶论全文在线阅读,性善恶论全文在线下载,大玄古籍书库">
<meta name="description" content="性善恶论，六卷，明传灯著，（目录作注）并序，王立毂序。性具善恶论是天台宗佛性论之基本思想，亦为历代天台宗匠视为家珍。及至明代幽溪传灯法师，尤以性具善恶之旨趣为洞明如来出世、为众生开示悟入这一大事因缘之眼目；亦是直指人心、见性成佛之圭臬。其晚年所著《性善恶论》六卷，秉承天台付嘱，融摄孔门道脉；糅合众经论，综合诸师说；引经据典，旁征博引，详尽阐述了天台宗性具善恶之旨要。此外，其早年所著《净土生无生论》，涵摄华严宗、禅宗、净土宗以及世间心性论等，复以明心见性、即心是佛、行归净土等总以发明天台性具思想。在其弘宗演">
<title>性善恶论_传灯_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">性善恶论</span> <br/>
          作者： <span class="inputVal" id="bkauthor">传灯</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]80067</span> <br/>
          说明： <span class="inputVal" id="bkdec">性善恶论，六卷，明传灯著，（目录作注）并序，王立毂序。性具善恶论是天台宗佛性论之基本思想，亦为历代天台宗匠视为家珍。及至明代幽溪传灯法师，尤以性具善恶之旨趣为洞明如来出世、为众生开示悟入这一大事因缘之眼目；亦是直指人心、见性成佛之圭臬。其晚年所著《性善恶论》六卷，秉承天台付嘱，融摄孔门道脉；糅合众经论，综合诸师说；引经据典，旁征博引，详尽阐述了天台宗性具善恶之旨要。此外，其早年所著《净土生无生论》，涵摄华严宗、禅宗、净土宗以及世间心性论等，复以明心见性、即心是佛、行归净土等总以发明天台性具思想。在其弘宗演教、肆力躬行之下，一时缁素云集响应，大大改变了天台宗长期以来的疲弊颓势。</span> <br/>
          封面： <span class="inputVal" id="bkimg">Z_2066.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]性善恶论
[book_author]传灯
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]80067
[book_dec]性善恶论，六卷，明传灯著，（目录作注）并序，王立毂序。性具善恶论是天台宗佛性论之基本思想，亦为历代天台宗匠视为家珍。及至明代幽溪传灯法师，尤以性具善恶之旨趣为洞明如来出世、为众生开示悟入这一大事因缘之眼目；亦是直指人心、见性成佛之圭臬。其晚年所著《性善恶论》六卷，秉承天台付嘱，融摄孔门道脉；糅合众经论，综合诸师说；引经据典，旁征博引，详尽阐述了天台宗性具善恶之旨要。此外，其早年所著《净土生无生论》，涵摄华严宗、禅宗、净土宗以及世间心性论等，复以明心见性、即心是佛、行归净土等总以发明天台性具思想。在其弘宗演教、肆力躬行之下，一时缁素云集响应，大大改变了天台宗长期以来的疲弊颓势。
[book_img]Z_2066.jpg


[book_title]性善恶论序
续藏经 性善恶论
明 传灯注
性善恶论序
性恶。外典所讳也。而台宗。揭真性之所具。而神用之专用。是为家珍。苟非习於其教者。虽老宿沙门。闻而掩耳走矣。余读有门大师性善恶论。而叹四依菩萨。慈悲良深重焉。何则。我辈众生与三毒如恶叉聚。历生浩劫住修恶中。反而之善艰谬良多。制伏强。则醉静虑之酒。厌离极。则堕无为之穽。所谓谬也。悬观清净。初心绝分。历别修证。积劫难成。所谓艰也。揆厥所由。良以恶异善故。不有性具法门。双融善恶。何由知十界之同如。悟众生之即佛。一切现成。至圆至顿岂有过此者乎。故谈佛性者。不难言善而难言具也。故曰台衡二师慈悲深重也。武津性染。翻起信惟净之旨。智者理毒。阐维摩二即之谈。虽复以具立宗。而意主於观恶融通。任运摄善。妙宗建立。揭恶缘了。谓胜他宗。此秘始显。海宝之如意。众愿之德瓶。山外诸师不得与焉。故谈台宗者。不难言具而难言恶也。故曰四明以来诸师慈悲深重也。西来一宗。指屎尿为法身。示荐取於声色。印合山家。宁尽鸟唧。然言前句外专待上根。至如天台一家文字总持。如雨普润。婆心婆舌。若惟恐其说之不详。与其解之不晰。大师此论更旁引曲证。原始要终。设之以辨。赘之以说。示之以事。系之以图。虽以余毂之不敏向於君子。皆能蛣蜣究竟之旨。茫若望洋。卒业此憬然有入焉。故谈性恶者。不难於言恶。而难於言之。言之必使人洞胸澈髓。如开户见其家藏而後已也。故曰师之慈悲深重也。论成。而冠儒者。颇用非孟以相徵诘。余曰。唯唯否否。三教圣贤。言性皆同。而异孟甞言备物矣。备善而遗恶。讵可言皆。修多罗处处。称本来成佛。佛弟子何必不言性善。顾世教严於防恶。出世间教妙於融善。适时逗机。各有攸当也。即儒者言性。宁渠皆善相近。不移不隐。然一性具耶。宣尼言具。驺孟言善。然驺孟言善。姚江又言无善无恶。而圣学愈明。如来言善。台衡言具。然台衡言具。四明诸祖以及大师。又具言善恶而佛心弥畅。姚江一派。儒宗至今研味不休。师论既出。後五百岁中。称见性津梁者。非此其谁也。三教圣贤。皆贵有贤子孙哉。贵有贤子孙哉。
天台门弟子香光居士王立毂合十书於圆伊室

[book_title]性善恶论序
谈偏空者。治世之道乖。宗缘起者。涅盘之路隔。由是所知沙聚。见爱河深。落见爱则洄澓生死之波。障所知则汩没无为之穽。庸讵知淤泥卑湿。常生瑞世之分陀。终嘅夫陆地高原。未产应时之优鉢。此妙有法门释迦如来所以捉尘三复而谈。诸大菩萨。所以击节再赓而和也。何则。盖一言其有。则万行因得以芬披。而至人之化导行。一言其妙。则真如以之而廖廓。而凡夫之生死绝。方有而妙。则妙不自妙。方妙而有。则有不自有。有不自有。则穷年行度。一道清净以忘缘。妙不自妙。则终日袪情。万法森罗而建立。夫如是则妙有。恒即而不即。恒离而不离。吾何独妙其妙。而独有其有哉。此诸佛菩萨大人作略。固不可得而思议也。第有非缘有。微性具。无以建其宗。具非偏具。微十界。无以尽其旨。修性繇是以分。善恶因之以辨。是故假托宾主。以性善恶而立论焉。然以道该儒释。理别偏圆。各有攸归。曷容槩与。世出世间之旨。不得不霄壤以分庭。大小顿渐之宗。不得不云泥而立壶。兼之修性骈举。法喻重伸。援事援人。证经证论。言将六万。矢笔以记。而安得乎绝妙好辞。门列八科。率意而宣。聊契乎妙觉明性。下笔於皇明天启建元之初年季夏中澣。书成于仲秋之哉　生明。阁笔故序。
天台山幽溪沙门无尽传灯和南撰于楞严坛东方之不瞬堂往生居士弟子闻龙正愿兰陵梦泽居士张　师绎楚蕲沧孺居士弟子袁世振香光居士弟子王　立毂心城居士弟子刘　锡玄同校正达月居士弟子管珑正见僧摩居士弟子马腾正眼圆观居士弟子余曰新正修元叹居士弟子徐波受权

[book_title]性善恶论卷第一
天台山幽谿沙门传灯着
夫性者理也。性之为理。本非善恶。古今之立论。以善恶言者。无乃寄修以谈性。借事以名理。犹缘响以求声。缘影以求形。性之为理。岂善恶之足言哉。客有冠儒冠以心佛心者。过余幽谿。以问之曰。闻师台教。每以性恶法门。为一大旨归。有之乎。余对曰。有之。客曰。夫善善恶恶。人之常情。三教圣人建言立论。尊贤疾不肖。不啻如好好色。常恐其不及。如恶恶臭。常恐其有余。今台宗学者。故以是而立论。囿物为善。训人之道安在哉。余对曰。至理惊人。至言恐听。苟以人间区区之训。以疑出世间深玄之理。惑耳惊心。又何足恠。矧此宗立论。但云只一具字弥显今宗。以性具善他师亦知。具恶缘了他皆莫测。何甞定言恶而不言善。盖台宗之言性也。则善恶具。言修也。而後善恶分。乃以本具佛界为性善。本具九界为性恶。修成佛界为修善。修成九界为修恶。他宗既但知性具善。而不知性具恶。则佛界有所取。九界有所舍。不得契合净名经。生死即涅盘。烦恼即菩提。平等不二之旨。故立圆理以破偏宗。且欲援九界修恶之人。不须转侧。以达性恶。性恶融通。无法不趣。任运摄得佛界性善。以为直指人心见性成佛妙门。正囿物为善。训人之大道。从事斯教者。所以立言而无畏也。客又问曰。夫性善之言。本出於孟子。性恶之言。本出於荀子。善恶混之言。本出於杨子。今台宗之言性具。而曰其於性也则善恶具。其言修也则善恶分。岂非兼三家而有之。以为超胜之说乎。余对曰。三子之说。各言性之一偏。固为圣门之不取。然皆即才情以言。性非即性以言性也。况是即人道才情之间以言之。非吾教本具十法界之为性善性恶也。恐君於吾道。犹有所未深。试为约世教而略言之。然後约本教详言之。委曲言之。广引证以发明之。庶几知性具法门。深有功於圆教。大有益於圆修。如食乳糜。余无所须。如得摩尼。不事他求也。
客曰。世教何如。余曰。观夫孔圣之着书。而罕言性。故门人之称其师曰。夫子之文章可得而闻也。性与天道。不可得而闻也。然亦少甞言之曰。性相近也。习相远也。而未甞以善恶断。至於其孙子思之立论。然後而微言之曰。天命之谓性。率性之谓道。修道之谓教。又曰。喜怒哀乐之未发谓之中。发而皆中节谓之和。夫子思之谓中。非天命之谓性乎。和非率性之谓道乎。至於论率性之道。但曰。夫妇之愚。可以与知焉。及其至也。虽圣人亦有所不知焉。夫妇之不肖。可以能行焉。及其至也。虽圣人亦有所不能焉。故夫圣人之道。造端乎夫妇之所能知。而极乎圣人之所不能知。造端乎夫妇之所能行。而极乎圣人之所不能。是以天下无不可学。而极乎圣人之所不能知。是以学者不知其所穷。夫如是。则恻隐足以为仁。而仁不止於恻隐。羞恶足以为义。而义不止於羞恶。性善之义。隐而发之者如此。亦未甞以善恶断也。後世之为善恶纷纷之论者。实始於孟子。而孟子之言人之性善。皆出於其师子思之书。子思之书皆孔圣微言。笃论。孟子得之而不善用。能言其道。而不知其所以为言之名。举天下之大。而必之以性善之论。昭昭乎自以为的於天下。使天下之过者。莫不欲援弓而射之。故孟子之既言性善也。而荀子好为异论。不得不言人性恶。谓桀纣性也。尧舜伪也。又曰。乱天下者。子思孟轲也。意其为人必刚愎不逊。自许太过。故喜为异说而不让。敢为高论而不顾。荀卿既言性恶矣。而杨雄又兼二者而有之。曰。人之性善恶混。修其善则为善人。修其恶则为恶人。夫论性至於善恶混。固已近之矣。若曰人皆可以为尧舜。非修其善而为善人乎。独不可曰人皆可以为桀纣。非修其恶而为恶人乎。论者谓。杨子不知。夫善恶者性之所能之。而非性之所能有也。且夫言性者。安以其为善恶哉。夫杨子既以为善恶混矣。而韩愈者。又取夫三子之说。而折之於孔子之论。离性以为三。曰。中人可以上下。而上智与下愚不移。以为三子者皆出乎其中而遗其上下。则中人可以上。非孟子之性善耶。可以下。非荀子之性恶耶。可以上下。非杨子之性善恶混耶。而遗其上智为善之不移。下愚为恶之不迁。离性为三。以为超胜之说。不知夫子之言。中人可以上下。而上智与下愚不移者。论才也。非论性也。然亦不独愈之言也。即天下举古今之人。而言性皆杂乎方以言之。是以纷纷而不能一也。韩愈之说又不独此也。甚至於离性以为情。而合才以为性。离性以为情。则饥寒之患。牝牡之欲皆情也。非性也。情而非性。则必以泊然而无为者为性矣。而韩愈每以辟佛老为己任。至於言性又不觉不知。流入於吾教小乘说中。是故其论终莫能通。盖儒之言性。与吾佛教异。既言善恶矣。则所谓情者。乃儒所谓性也。惟圣人无是无由以为圣。而小人无是无由以为恶。圣人以其喜怒哀[怡-台+(目/大)]爱恶欲七者。御之而之乎善。小人以是七者。御之而之乎恶。岂非善恶者性之所能之。而非性之所能有之乎。盖甞原之世之立言。有好为私说者。则造为异论。惟务胜人。而全不顾其负处。则荀子创为性恶是也。有喜为公论者。则後之说者。理必胜前。如孟子既言性善。而荀子又言性恶矣。则杨子不得不兼二子而有之。曰人性善恶混。若夫韩子者。不过舍杨子之遗余。而折衷乎圣人之成言。离性以为三品。虽欲胜之。不知有离性为情。合才为性之失。要知四子之说。惟杨子人性善恶混为近理。盖善恶之论。有性也修也。於性之未形。固不当以善恶论。若以修而观乎性。孰有无体之用异性之修乎。是故约修以论性。修既有善恶矣。而性岂得无之。但於修须论乎三义。曰才也智也情也。若夫子之言中人可以上下者。此论人之才能。可以为尧舜。可以为桀纣尔。若曰人皆可以为尧舜。而竟为之则贤智也。即修善也。性苟不具乎善。则何以能而何以为。则性之具善明矣。若曰人皆可以为桀纣。而亦竟为之。此愚情也。即修恶也。性苟不具乎恶。则何以能而何以为。则性之具恶又明矣。虽圣人未甞以善恶而明言之。若子思者。固甞发其义端於中庸矣。其曰。喜怒哀乐之未发谓之中。非以言其性乎。发而皆中节谓之和。非以言其善乎。虽不言恶。独不可曰发而不中节谓之不和。非以言其恶乎。又曰。君子之中庸也。君子而时中。小人之中庸也。小人而无忌惮也。时中则善也。无忌惮则恶也。夫喜怒之和不和。莫不自性之所发。岂非性之本具善恶乎。惟圣人惜未人性之具乎善。可以为尧舜。为圣人。为贤人。为君子。是以谆谆设教。以劝之勉之。圣人[怡-台+(目/大)]夫人性之具乎恶。可以为桀纣。为凡夫。为下愚。为小人。是以谆谆设教。以惩之诫之。故夫子之於诗与春秋也。其始终本末。各有条贯。正以王化之本。始於天下之易行何也。盖天下固知有父子也。父子不相贼。而足以为孝。天下固知有兄弟也。兄弟不相夺。而足以为悌。孝悌足而王道备。此固非有深远而难见。勤苦而难行。故诗之为教也。使人歌舞佚乐。无所不至。要在不失正焉而已。虽然夫子。固有所甚畏也。一失容者。礼之所由(废。一失言者。义之所由亡。君臣之相攘。上下之相残。天下大乱。未甞不始於此道。是故春秋力争於毫厘之间。而深明乎疑似之际。截然其有所必不可为也。此夫子劝善惩恶之教大略也。然则孟子。深於诗与春秋者也。第发明乎祖父道统之传。而力教人以为善可也。至於论性。则举天下之人如此之多。而必之以性善之说。则不可也。宋儒张横渠又谓。有天地之性。气质之性。天地之性。则性善而无恶。气质之性。则有善而亦有恶。意言孟子言性善者。独指天地之性也。诸子言善恶混者。杂指气质之性也。余谓。性以不变为义。岂有天地之性。与气质之性异哉。且人禀天地五行以成形。而天地之性亦以赋焉。是则天地者体也。气质者用也。有体而後有用。岂有体独而用兼乎。以此而言。则横渠之言亦非是也)客曰。世教论性之略。已闻命矣。出世之教。论性差别之义如何。余曰。吾教差别论者。释迦如来。说法四十九年。而有五时八教。一华严时。二阿含时。三方等时。四般若时。五法华涅盘时。八教者。一顿教。二渐教。三秘密教。四不定教。此之四教。名为化仪。如世药方。一藏教。二通教。三别教。四圆教。此之四教。名为化法。如辨药味。但化像四教。无别体相。乃以化法四教而为其相。今於化像四教。未暇辨之。惟约五时所说化法四教。以明性之善恶具与不具。第一华严时者。此时兼别教以明圆教。其所兼别。虽具明十界。若言性具。但言具佛界之善。不具九界之恶。以彼所明真如佛性。如云外月。逈出二边。必须断除九界之恶。方显佛界之善。若彼正说圆满修多罗教。则备明十界皆是性具。本具九界名为性恶。本具佛界名为性善。修成九界名为修恶。修成佛界名为修善。故晋译华严云。能随染净缘。遂分十法界。又云。心如工畵师。造种种五阴。一切世间中。无不从心造。如心佛亦尔。如佛众生然。心佛及众生。是三无差别。又云。若人欲了知三世一切佛。应观法界性。一切惟心造。第二阿含时。即三七日。如来於华严顿後。脱舍那珍御之服。着丈六獘垢之衣。於十二年中。说四阿含经。名为渐初。惟说小乘三藏之教。此教虽有佛与菩萨。观其所证。惟破见思。证偏空理。与二乘同。是则破去三界六凡法界。出三界外。入无余涅盘寂灭而已。界惟有八。但云构造。岂论性具十界。第三方等时。於十二年後。八年之中。说维摩楞伽楞严圆觉等诸大乘经。此时弹偏斥小。欤大褒圆。三根普润。四教并谈。佛於此时。说性具与夫性恶法门处。至为周足。如净名经云。生死即涅盘。烦恼即菩提。又云。眼耳鼻舌入诸根皆是净土。又云。有增上慢者。说离婬怒痴名为解脱。无增上慢者。婬怒痴即是解脱。又云。六十二见为如来种。无行经云。贪欲即是道。恚痴亦复然。如是三法中。具一切佛法。楞伽经云。如来藏为善不善因。如是之义。散在方等。不一而足。至於圆觉楞严。其於性具善恶之旨。又极所发明。凡此诸经。专谈性具者。皆属圆顿之教。若不及此者。乃方等圆教中所对藏通。及所对别教而已。第四般若时。说般若经。共二十二年。论此时以空慧之水。淘汰三乘执情。似不谈乎性具。若曰般若谈空。八十法门具显。是则正以真空破情。而不破法。则彼时带通别二。正说圆教。一以性具而为之主。第五法华涅盘时。此时说法华凡经八年。说涅盘才一日半夜。合此二经为第五时法。而法华者。乃如来谈性具。终圆究竟毕萃之时也。盖如来於前四时为实施权者。为此性具一实之道。以施不具之三权也。至法华开权显实者。开前四时三教不具之权。以显法华圆具之实也。废权立实者。废前四时三教不具之权。以立法华圆具之实也。至於本门三法莫不皆然。是故方便品初。如来出定。叹权实二智曰。诸佛智慧甚深无量。其智慧门难解难入。及其下文乃曰。惟佛与佛。乃能究尽诸法实相。所谓诸法。有如是相。如是性。如是体。如是力。如是作。如是因。如是缘。如是果。如是报。如是本末究竟等。正以十法界十如是诸法。皆是实相。惟佛与佛。具足究竟权实二智。方能究尽实相之实。诸法之权。所以经中开人天之权云。一低头。一合掌。一弹指。一散华等。皆成佛道。开声闻之权云。声闻闻此法。疑网皆已除。千二百罗汉。悉亦当作佛。声闻领解云。我等今者真是声闻。以佛道声。令一切闻。我等今者真阿罗汉。普於其中。应受供养。至於调达受记龙女作佛。莫非开九界之权。显佛界之实。或开修善。而究竟乎性善。或开修恶。而究竟乎性恶。惟佛与佛乃能究尽。不在兹乎。至於涅盘。则专谈性恶。故曰。阐提善人二人。皆有佛性。名为善恶缘因。具在彼部。不能具引。是则欲明如来出世一大事因缘者。苟不知性具。善恶之旨。如无目夜游。何以为直指人心。何以为见性成佛。苟非天台一宗教观发明此旨。则圆顿教理。几乎绝灭矣。虎谿怀则师云。只一具字弥显今宗。以性具善他师亦知。具恶缘了他皆莫测。正此谓也。是故欲从事於如来圆顿法门者。则性具之道。是不可不知。而不可不学。即弘是道者。亦不可不讲。而不可不广也。故今对君。凡立八大科。以发明之。一真如不变十界冥伏门。二真如随缘十界差别门。三不变随缘无差而差门。四随缘不变差而无差门。五因心本具毫无亏欠门。六果地融通一无所改门。七随净圆修全修在性门。八随净圆证举一全收门。
客曰。云何名为真如不变十界冥伏门。余曰。此论诸佛众生。自无始劫前。未有识心时。而真如妙心不迁不变。清净广大。常住坚凝。华严称为一真法界清净法身。法华称为诸法实相。圆觉称为有大陀罗尼门。楞严称为菩提涅盘元清净体。又称为空如来藏。庵摩罗识。真如佛性。大圆镜智。起信论称为本觉。论云。所言觉义者。谓心体离念。离念相者。等虗空界。无所不遍。常住一相。即是如来常住法身。依此法身。说名本觉。而此本觉性具十界。五阴实法。依报国土。十界假名。毫无亏欠。又复具足三因佛性。一正因即法身德。二了因即般若德。三缘因即解脱德。涅盘谓之三因佛性。正因法身。取其竪穷横遍义。了因般若。取其当体照明义。缘因解脱。取其清净无染义。但此本觉。虽具十界依正。以未随缘故。冥伏於一性之中。未曾彰显。以本具十界依报言之。则楞严所谓性色真空。性空真色。水火风空。莫不如是。清净本然。周徧法界是也。以本具十界正报言之。则楞严所谓性见觉明。觉精明见。性识明知。觉明真识。莫不清净本然周遍法界是也。圆觉经则曰。善男子。此菩萨及末世众生。证得诸幻。灭影像故。尔时便得无方清净。无边虗空。觉所显发。觉圆明故显心清净。心清净故见尘清净。见清净故眼根清净。根清净故眼识清净。识清净故间尘清净。间清净故耳根清净。根清净故耳识清净。识清净故觉尘清净。如是乃至鼻舌身意。亦复如是。善男子。根清净故色尘清净。色清净故声尘清净。香味触法亦复如是。善男子。六尘清净故地大清净。地清净故水大清净。火大风大亦复如是。善男子。四大清净故。十二处十八界二十五有清净。彼清净故。十力四无所畏四无碍智。佛十八不共法。三十七助道品清净。如是乃至。八万四千陀罗尼门。一切清净。善男子。一切实相性清净故一身清净。一身清净故多身清净。多身清净故。如是乃至十方众生圆觉清净。善男子。一世界清净故多世界清净。多世界清净故。如是乃至尽於虗空。圆裹三世。一切平等。清净不动。善男子。虗空如是平等。不动当知觉性平等不动。四大不动故。当知觉性平等不动。如是乃至。八万四千陀罗尼门平等不动。当知觉性平等不动。善男子。觉性遍满清净不动圆无际故。当知六根遍满法界。根遍满故。当知六尘遍满法界。尘遍满故。当知四大遍满法界。如是乃至。陀罗尼门遍满法界。善男子。由彼妙觉性遍满故。根性尘性无坏无杂。根尘无坏故。如是乃至陀罗尼门无坏无杂。如百千灯光照一室。其光遍满无坏无杂。此亦明众生本有圆觉妙性。具十种法界故。至果成证得诸幻。灭十界事中影像。使得性具十界。莫不清净不动遍满。以复真如不变之三德也。然则十界即三因也。三因即十界也。虽然相即。而有性善性恶之殊。本具九界三因。名为性恶。本具佛界三因。名为性善。而此十界善恶三因。既居於一性之中。即之弥分。派之常合。华严称为一微尘中具足大千经卷。首楞严称为捣万种香为丸。若烧一尘。具足众气。净名称为入此室者。惟闻诸佛功德之香。大集称为如人入海浴。已用诸河之水。即此义也。恐於此义未了。复示之图。俾读此书者。观像以得意焉。
真如不变十界冥伏之图
[IMG:性善恶论_1.gif]
客曰。云何名为真如随缘十界差别门。余曰。前引华严。能随染净缘。具造十法界者。正以法界圆融之体。真如不变之性。如君子不器。善恶皆能。圆顿教旨无功用道。极要紧处。全在此能之一字上建立。若它别教所宗但中佛性。惟具善而不具恶。其於文经为善之事。或者能之。若於武纬征伐之事。则不能之。何足以穪才无不具。艺无不就。成德之士哉。若圆顿教旨所明。真如不变之体。既具十界善恶之性。故未随缘时。则居然不变。若随缘时。而有十界染净之用。谓能随染缘造九法界。随净缘造佛法界。十种法界既是性具。又是能事。惟彰己能。何过之有。非比淳善之人。一切恶事。本非所能。被恶人逼。强令作恶。虑其名德俱丧。则惭恧无地。斯为过矣。然此一门。宜分因果。因论方修。果论感报。方修之因。复有二种。一起念名造。二构作名造。起念名造者。如世人日用根尘相对。凡起一念。必属一界。一界生起名事造。九界冥伏为理具。以冥伏故不有。以现起故不无。全造而具。故不有而恒有。全具而造。故不无而恒无。不有不无。实相理显。故善观一念者。三智一心中得矣。二构作名造者。依此真如所起一念。渐渐增长。构造染净二因。成业性故。现起冥伏。义同上说。是故能善观一心为界者。三智亦一心中得矣。果论感报者。约三世论。方修之因若在过去。则感报之果在现在。若方修之因在现在。则感报之果在未来。又方修之因有转不转。感报之果有定不定。转则不定。不转则定。如一念贪心起。为地狱因。若能改格前非。惭愧忏悔。或转为人天。或转为四圣。在其用心励行之不同。下当列图具明其相。使阅者有所照非成是焉。
真如随缘十界差别之图
[IMG:性善恶论_2.gif]
佛界现起九界冥伏之图
[IMG:性善恶论_3.gif]
一佛法界者
慈云大师法界图说云。若人因读圆满修多罗。及闻善知识所说。起净信心。信己一念三道之性。即三德性。苦道即法身。烦恼即般若。结业即解脱。法身究竟。般若清净。解脱自在。一究竟一切究竟。般若解脱亦究竟。一清净一切清净。法身解脱亦清净。一自在一切自在。法身般若亦自在。即一而三。即三而一。非纵非横。亦非一异。法身常住。余亦常住。乐我净亦如是。是则常乐四德秘密之藏。遍一切处。一切诸法。悉是佛法。既信是已。以境系心。以心系境。心境念念相续不断。必见法性。设未相应。当依一实无作四谛。起四大誓。无所求中吾故求之。依前苦道即苦谛。发一誓愿。未度者令度。烦恼及业即集谛。发一誓愿。未解者令解。苦通即法身。即是灭谛。发一誓愿。未涅盘者令得涅盘。烦恼即菩提。即是道谛。发一誓愿。未安者令安。四弘不入。当巧安心止观。如是次第具修十法。必入五品六根。及分证位。名佛法界。
释曰。若约佛界。论方修之因转不转。感报之果定不定者。佛果既是究竟三身。则惟是定。无不定义。若方修之因。二种中正以佛界现起。则九界冥伏。於一性之中。随外熏缘强弱不同。如初起一念佛界之心。名造居凡夫。不定聚者。人分两品。一者若人发佛界心已。其志坚固。念念在道。一入永入。此则更无退转。二者是人虽始发心求佛。然而立心不固。弘誓非坚。或逢逆境。而退为偏乘。或遇顺境。而即兴凡念。人天善道。逐境漂流。恶道三途。逢缘堕落。起念之造既然。构作之修亦尔。不退转者。如善财南求。常啼东请。割内贸鸽。至死而不退。投身喂虎。委骨而无移。以进例退。应亦多人。不足为训。故其录少出耳。
菩萨界现起九界冥伏之图
[IMG:性善恶论_4.gif]
二菩萨法界者
法界图说云。若观根尘。为迷解本。迷故则有十界苦集。悟故则有四圣灭道。缘此无量四谛。起无量誓愿。未度者令度。未解者令解。未安者令安。未得涅盘者令得涅盘。善巧度生。慈眼视物。所集福业与众生共。如是起一念者。名菩萨法界。
释曰。若约菩萨法界。论方修有转不转。果报有退不退者。此中明转不转。复有进不进。退不退二义。言不转者。惟修此菩萨道而已。转者复二。有转心为佛道进而不退者。有虽转而不进者。果报中复有转不转二义。转者。别教菩萨。登初地。破无明惑。有转入圆教二住者。此即教行二道。虽则不圆。至於证道。证与圆同是也。不转者。则始终三道皆别也。然而既登初地。则惟进无退。故无不退义也。若约人论退转者。如舍利弗尊者。往劫之先。修菩萨道。因外道婆罗门。乞施其眼。菩萨曰。眼施何用。可乞它物。外道曰。余无所需。必欲眼尔。菩萨未具忍力。勉强剜施。外道得眼。嗔而掷地曰。我谓菩萨之眼。必香洁清美。故来乞之。若仍臭秽。与庸人何异。不须此物。以足践踏而去。菩萨曰。浊世众生。刚强乃尔。无用之物必欲求之。得之贱辱。真难可度。不如舍菩萨道。修於声闻自出生死。由是渐退堕为凡夫。释论云。舍利弗修菩萨道。经六十劫。於六心中退。又如法华会上。诸声闻众。於尘点劫前。大通智胜佛。十六王子所。同听法华。发无上心。修菩萨行。有不退者。久已作佛。有退转者。舍大取小。退为凡夫。小乘机熟。今为二乘。直至今生。如来更以五时说法。而成熟之。方得受记。当来作佛。故知修行佛道。与菩萨道。俱有退不退异也。
缘觉法界现起九界冥伏之图
[IMG:性善恶论_5.gif]
缘觉法界者
法界图说云。若根尘念起。了之从无明生。生故有行。行招名色。乃至老死。三世相续。如舞火轮。因缘本空。幻化不实。求自然慧。乐独善寂。观空心。重。耽住寂定。虽得道果。不慕化人。复有观物荣落。悟世非常。闻空得道。名为独觉。如是行者。名为缘觉法界。方修之因转不转。果报退不退。於下声闻法界中共论。
声闻法界现起九界冥伏之图
[IMG:性善恶论_6.gif]
声闻法界者
法界图说云。若根尘因缘。随有一念。依色心故苦。由烦恼故集。厌苦断集。非对治如何。遂依四谛。修十六观三十七品。如救头然。由四善根。得入无漏四沙门果。证二涅盘。会偏真理。不得佛法。不慕化人。如獐独跳不顾後羣。如此一念。名声闻法界。
释曰。若约缘觉声闻二法界。论方修有转不转。果报有退不退者。亦以一界既起。九界冥伏。於一性之中。随外熏缘强弱。性不可定。余义同於菩萨转不转中。复有进不进。退不退二义。言不转者。惟修二乘之法而已。转则有二。一发心转为菩萨。二发心转为佛界。转此二界。复有二心。有一转之後进而不退者。有虽转而不进者。果报复有转不转二义。不转者。即定性声闻缘觉是也。转者。即藏教二乘人。为通教大乘所接。或通教为别圆二教所接。或从空入。假学菩萨法。或空入假中。修行佛道是也。
天界现起九界冥伏之图
[IMG:性善恶论_7.gif]
天法界者
法界图说云。若念心起。多忻天乐。笃其善心。希於来报。斋戒纯净。饭食沙门。造立塔寺。及佛形像。书写大乘。济惠贫病。於十善法。止作具修。自然成性。或关禁六根。使六情不荡。六尘不入。得欲界禅。及色无色定。身心寂静。三业调良。如此一念。名天法界。
释曰。约天法界。论方修有转不转。亦以一界现起。九界冥伏。於一性之中。随外熏缘强弱不同。或修下天之福。而转为上天。或转为出世间禅。或减上天之福。而转为下天。转为人界。转为修罗。与夫三途。初不可定。果报有退不退者。不退则长时受天之报。或更昇上天。或因修欲定。未到地定。或得初禅二禅。三禅四禅等定。而进昇上界。此则不独不退。兼之有进者也。若天福既尽。而为人道修罗。所谓降德贬坠是也。或天福既尽。而先世恶种正萌。而竟堕三途。如郁头蓝弗。利根聪明。能伏烦恼。得无想定。八万劫天报既尽。命终之後。堕为飞狸之身。或将崩而昇。转其果报。免於恶趣。生於善道。如三十三天五衰相现。中阴相起。应作猪身。帝释教其修三归依法。得免畜生之报。生於舍卫国长者之家。闻法入道。故逐心生。相随心转。初无定体也。
人界现起九界冥伏之图
[IMG:性善恶论_8.gif]
人法界者
法界图说云。若其念念。以无常立德。五戒修身。於国惟忠。於家惟孝。谦损居众。中正存诚。推德於人。引咎向己。尊上恤下。给孤济贫。惭愧是坏。慈和为性。深信三宝。崇重三归。精修齐戒。建立塔寺。但希世乐。无升出心。贪惜自身。恋着眷属。如此一念。名人法界。
释曰。约人界论方修转不转。果报退不退者。亦以一界现起。九界冥伏。於一性之中。随外熏缘。强弱不同。复不可定四洲人道中。惟此南洲。人心黠慧。易可化度。心极易转。如论方修起念。於日用中。根尘相对。而有念生。於十界中。必落一界。未闻大道者。善亦不过於人天。恶则坠堕於三途。如曰人皆可以为尧舜。而竟为之。生前不失为人中之大圣。死後不失为上界之天曹。人皆可以为桀纣。而亦竟为之。生前则失位而殒身。死後必三途之为报。岂非人道转。而为人中之圣。天中之圣乎。故人天六道。转与不转。未始离乎方今日用之一念也。其若曾闻大道。或浅悟偏乘。或深信真如。正方修人道也。而或转为出世偏乘。或转为涅盘大道。故佛世之得度成道者。类是人王宰官。长者居士。此方之成佛作祖者。悉系人中俊杰。儒道英豪。果报定不定者。若将因验果。以果证因。贫富贵贱。业有前定。其或相逐心生。报随业转。亦不可定。如报本贫贱。苟有一德之格天。则转为富贵者有之。身当富贵。有一行之失德。则转为贫贱者有之。如裴度之还带。宋祁之度蚁。皆其事也。
阿修罗界现起九界冥伏之图
[IMG:性善恶论_9.gif]
阿修罗法界者
法界图说云。若其念念。虽好修善布施斋戒。而多猜嫌。狐疑进退。所修福业。多为胜他。见人修善。情多嫉忌。贡高我慢。珍己轻人。欲彼归从。不耐谦损。如鸱高飞下视。外扬仁义。内无实德。众前谈论。引长於我。不循理正。不媿贤能。如此行心。是阿修罗法界。
释曰。约修罗界。论方修与构作转不转。果报定不定者。亦以一界现起。九界冥伏。於一性之中。随外熏缘。强弱不同。若其念念如此立行。则定是修罗之因。势不可转。其或心生惭愧。改恶迁善。则转为人天善道。或闻大道。转为出世间心。即不可定。其若转为斯下。为畜为鬼为狱。既一失念。则无恶而不为。无趣而不堕也。果报定不定者。楞严经说四种修罗。谓胎卵湿化。天趣人趣。鬼趣畜趣。其余是定非不定。惟以护法力。乘道入空。此种修罗。常住如来法会之下。既闻大道。发回向改悔心。乃乘急戒缓之人也。转入菩萨道佛道。难可测量。
饿鬼法界现起九界冥伏之图
[IMG:性善恶论_10.gif]
饿鬼法界者
法界图说云。若其念念无惭无愧。贪求无足。悭吝鄙惜。不施一毛。克削於人。裒归於我。见人布施。傍起遮障。见人得利。心生热恼。性多謟曲。常起邪见。人前正容。屏处放恣。破齐犯戒。恣贪饮食。不信罪福。不信因果。不信三宝。不孝所亲。是名饿鬼法界。
释曰。约饿鬼法界。论方修与构作转不转。果报定不定者。正以一界现起。九界冥伏。於一性之中。随其修力强弱。或起或伏。性不可定。若其念念如此。定是饿鬼法界。势不可转。其若心生惭愧。改恶迁善。则转为人天善道。或闻大道。转为出世间心。即不可定。若转为斯下。为畜为狱。既一失念。则无恶而不造。无趣而不堕也。果报定不定者。第此道有神鬼之分。神道则楞严所谓情少想多。轻举非远。即为大力。鬼王飞行。罗刹。地行罗刹。游於四天。所去无碍。其中若有善愿善心。护持戒人。或护神呪。随持呪者。或护禅定。保绥法忍。是等亲住如来座下。此亦乘急戒缓之流。果报虽定。既能闻法护法。或转重报为轻报。则不可定也。若七情三想。沈下水轮。生於火际。受气猛火。身为饿鬼。常被焚烧。水能害已。无食无饮。经百千劫。此则定非是不定。其若面然鬼王。启如来施食之教。虽是观音现示。然非实无以施权。非权无以引实。矧受如来瑜伽法食者。能免多劫之苦。而超生善道。果报岂有定乎。
畜生法界现起九界冥伏之图
[IMG:性善恶论_11.gif]
畜生法界者
法界图说云。若其念念耽湎五欲。贪多眷属。日增月甚。而无厌足。曲理枉物。断不以公。非法取财。动不由义。秪图己利。不恻孤贪。明负他财。鲁扈抵突。市易负直。公行劫夺。不忠不孝。无贤无愚。不信因果。不信三宝。痴騃无耻。现同畜生。是名畜生法界。
释曰。约畜生法界。论方修与构作转不转。亦以一界现起。九界冥伏。於一性之中。随其外熏缘强弱。性不可定。若其念念如此。定是畜生法界。势不可转。其若心生惭愧。改恶迁善。则转为人天道。或闻大道。转为出世间心。则不可定也。若转为斯下。为地狱趣。既一失念。则上品十恶。诽谤三宝。毁菩萨戒等。无恶而不为也。约果报论定不定者。若相遂心生。果随因转。如畜之业报。定在屠割。以供庖厨。亦有转祸为福者。如善鹿王。代母鹿以趣王厨。王问所以。鹿以实对。王因自悔。向鹿说偈。汝为鹿头人。我为人头鹿。从今释汝去。随意遂水草。遂兼恶鹿王所部羣鹿。俱得解脱猎狩之难。岂非报亦可转乎。又如十千游鱼。蒙流水长者。放生施食。说微妙法。命终之後。生三十三天。至光明会上。以闻法因缘。得受记成佛。故六道之中。皆有佛力法力慈悲之力。转重为轻。化恶为善。直至解脱。俱不可定也。
地狱法界现起九界冥伏之图
[IMG:性善恶论_12.gif]
地狱法界者
法界图说云。若人亲近邪恶友。及性自作恶。起增上心。念念相续。造上品十恶。谓杀盗淫。妄言绮语。两舌恶骂。贪嗔邪见。及五逆罪。犯四重禁。污梵行人。沽酒醉乱。不思君父师长恩德。横生热恼。挫抑贤能。党彼不肖。破塔坏寺。烧坏经像。谤毁大乘。断学般若。谤无诸佛。破戒受施。用三宝物。偷僧只物。起於外道断常诸见。破正因果三世之法。习十二种恶律仪法。(一屠儿。二魁刽。三养猪。四养鸡。五捕鱼。六猎者。七网鸟。八捕蟒。九呪龙。十狱卒。十一盗贼。十二为王捕贼。及养蚕等业)如是等辈。入阿鼻大热大寒诸大地狱。是名地狱法界。
释曰。地狱法界。约方修与构作二因。论转不转者。亦以一界见起九界。冥伏於一性之中。随其造力强弱。性不可定。若其念念。作此地狱之因。相续不断。习以成性。则不可转。或能惭愧改革。一念回心。即是善道。或照破此地狱恶念。为四谛。为十二因缘。为六度。为空假中三谛三观。则转为出世间。众生心行。因倒因起。转与不转。皆不可定。如阿闍世王。杀父害母。身疮肿热。七日之後。当堕地狱。受耆婆大臣劝来佛所。蒙如来月爱三昧光明所照。顿获清凉。身疮痊愈。闻佛说法。忏悔心重。地狱相灭。得无根信。此已成之因。将堕之果。承佛法力。承忏悔力。承大信力。尚能转地狱界。为佛法界。况不灭罪生善界乎。又如楞严经。佛告阿难。诸佛如来。语无虗妄。若复有人。身具四重十波罗夷。瞬息即经此方他方阿鼻地狱。乃至十方穷书无间。靡不经历。能以一念。将此法门。於末劫中。开示未学。是人罪障。应念消灭。变其所受地狱苦因。成安乐国。岂非地狱之因。因弘法力。亦可转耶。约果报论。定不定者。若寻常所论因果。既入地狱。决定受报。无不定理。若不思谦力。忏悔力。亦可回其定果。得生善处。如仙豫国王。所杀五百婆罗门外道竟。堕阿鼻地狱。而兴三念。一者知是地狱。二者知为仙豫所杀。三者知因邪见之罪。故堕地狱。由此生大惭愧。忏悔往业。即灭地狱。而得生天。故知阿鼻地狱。全处极圣之自心。毗卢身土。不逾下凡之一念。转之变之。职由乎人。苟有重悔重悟。变地狱为天堂。在顷刻间也。
性善恶论卷之一

[book_title]性善恶论卷之二
天台山幽谿沙门传灯着
客曰。十界随缘差别之事。已闻教矣。云何名为不变随缘无差而差门。余曰。上文所明。十界随缘差别门。能随染净缘。遂分十法界。此中宜确论性善性恶。与夫修善修恶之旨。性善性恶者。真如不变之体也。修善修恶者。随缘差别之用也。正以真如不变体中。具善恶二性。故随缘时。有善恶之用。是则能随之性。名曰善恶。所随之缘。名曰染净。十界善恶之性。具足五阴实法。名为正报。具足国土实法。名为依报。天台大师。於此具明十界十如。一界有十如。则十界有百如。十界各各互具。成百法界。百法界互具。则千如是具。论实法一千。国土一千。假名一千。如是三千。於真如性中。无不具足。惟其性本具足故。随染净缘时。有正报依报三千之事。乃全真如不变之体。而为随缘之用。以无差别。而为差别。如是等义。具在诸大乘圆顿经中。若显示其相。则莫过楞严。彼於七大文中。而具明性色真空等义。并随众生心。应所知量。随缘之义。地水火风空五大。乃十界之依报也。见识二大。乃十界之正报也。今为具引以发明之。使深信此宗者。有所依凭。亦以知台宗所立。深契合乎佛旨也。
先明地大
不变随缘义中。如来先约现前可见易明之事。而开示之云。汝观地性。粗为大地。细为微尘。至邻虗尘。柝彼极微色边际相七分所成。更柝邻虗即实空性。次明随缘体虗云。阿难。若此邻虗柝成虗空。当知虗空出生色相。汝今问言。由和合故。出生世间诸变化相。汝且观此一邻虗尘。用几虗空和合而有。不应隣虗合成邻虗。又邻虗尘柝入空者。用几色相。合成虗空。若合色时。合色非空。若空合时。合空非色。色犹可柝。空云何合。三明真如性具之理云。汝元不知如来藏中。性色真空。性空真色。清净本然。周遍法界。如来藏即真如不变之体也。性色真空。性空真色。此指真如不变体中。所具一分地大。所对一分空大者为言。文言性者。对相而言。盖有性色。有相色。有性空。有相空。相色相空。乃十法界随染净缘造成色之与空。即修善修恶也。今指性善性恶之色空。而此色空。在一性中。体恒不二。亦无差别。与所具三德之性。体亦不二。无有差别。故曰清净本然周遍法界。清净即地大中般若德。亦名真谛。本然即地大中解脱德。亦名俗谛。周遍法界。即地大中法身德。亦名中道第一义谛。四明随缘之义云。随众生心应所知量循业发现。与华严能随染净缘。具造十法界义同。所随之缘。有心有业。心即十法界染净二心。业即十法界善恶二业佛界三智之心名净心。九界三惑之心名染心。佛界顺性之行名善业。九界逆性之行名恶业。谓真如不变佛界性善之体。能随佛界净心。造佛界修善之色。约其人。则持地菩萨是也。约正报。即法身报身应身微尘相海。八万四千相好。八十种好之色是也。约依报。即常寂光实报无障碍土之色是也。又真如不变九界性恶之体。能随九界染心。造九界修恶之色。约正报。即三圣变易生死之色。六道分段生死之色是也。约依报。即寔报无障碍土。方便有余土。凡圣同居土之色是也。至於极恶。则阿鼻地狱。依报正报。莫非其相。是则今人道中。所有正报六尺之躯。所禀地大之相。依报山河国土。凡有质碍之色。英非从真如不变所具性恶之色。自无始随无明尘沙见思三惑染心。造人天恶业之所招报。故曰随众生心应所知量循业发现。心即华严所谓染心之缘。业即人天所造五戒十善之业。此之心业。比三途恶道。名为净心善业。若望出世间四谛十二因缘。皆染心恶业。矧佛法界三智净心。六度善业哉。
次明火大
不变随缘义中。如来先约现前可见易明之事。而开示云。火性无我。寄於诸缘。汝观城中。未食之家。欲炊爨时。手执阳燧。日前求火。次明随缘其体本虗云。阿难。名和合者。如我与汝一千二百五十比丘。今为一众。众虽为一。诘其根本。各各有身。皆有所生氏族名字。如舍利弗婆罗门种。优楼频罗迦叶波种。乃至阿难瞿昙种姓。阿难。若此火性因和合有。彼手执镜。於日求火。此火为从镜中而出。为从艾出。为从日来。阿难。若日来者。自能烧汝手中之艾。来处林木。皆应受焚。若镜中出。自能於镜出然於艾。镜何不熔。纡汝手执。尚无热相。云何融泮。若生於艾。何藉日镜光明相接。然後火生。汝又谛观。镜因手执。日从天来。艾本地生。火从何方游历於此。日镜相远。非和非合。不应火光无从自有。三明真如性具之理云。汝犹不知如来藏中性火真空。性空真火。清净本然。周遍法界。如来藏即真如不变之体也。性火真空。性空真火。此指真如不变体中。所具一分火大。所对一分空大者为言。文言性者。亦对相而说。盖有性火。有相火。有性空。有相空。相大相空。乃十法界随染净缘。造成空之与火。即修善修恶也。今指性善性恶火之与空。此火即真空。此空即真火。是则性火即真空。性空即真火。故往复言之。而曰性火真空。性空真火。而此空火在一性中。体恒不二。亦无差别。即与所具三德。体亦不二。亦无差别。故曰。清净本然。周遍法界。清净即火大中般若德。亦名真谛。本然即火大中解脱德。亦名俗谛。周遍法界。即火大中法身德。亦名中道第一义谛。既曰清净。则此火大。在一性中。本无污染者也。既曰本然。则此火大。在一性中。本非造作者也。既曰周遍法界。则此火大。在一性中。本来绝待者也。四明不变随缘之义云。随众生心。应所知量。循业发现。与华严能随染净缘。具造十法界义同。所随有心有业。心即十法界染净一心。业即十法界善恶二行。佛界三智之心名净心。九界三惑之心名染心。佛界顺性之行名善业。九界逆性之行名恶业。谓真如不变佛界性善。能随净心善业之缘。造佛界修善之火。约其人则。乌刍瑟摩是也。约正报则。佛之慧日。光明圆照。法界。日月诸天戢歛重曜。约依报。则无量香云。为光明台。七宝楼合。常有光明。皆其事也。又真如不变九界性恶。能随染心恶业之缘。造九界修恶之火。约正报。则身中诸冷暖气。发而为烦恼火。气息如烟为障热为痟渴。约依报。则日月光明。林木烟焰。至於修恶之极。则火龙火蛇。火麟火鼠。诸饿鬼等。受气猛火。常被烧然。至於八热地狱。上火彻下。下火彻上。东西交彻。历劫烧然。依报则极至於劫火所烧。上至初禅。世界所有悉为煨烬。莫非如来藏真如不变性善性恶。能随染净缘所造之火。故曰随众生心应所知量。单心不立。独业难成。既有染净心。必有善恶业。故曰循业发现。
三明水大
不变随缘义中。先约现前可见易明之事。而开示之云。阿难。水性不定。流息无恒。如室罗城迦毗罗仙。斫迦罗仙。及鉢头摩诃萨多等诸大幻师。求太阴精。用和幻药。是诸师等。於白月画。手执方诸承月中水。二明随缘体虗云。阿难。此水为复从珠中出。空中自有。为从月来。阿难。若从月来。尚能远方令珠出水。所经林木。皆应吐流。流则何待方诸所出。不流明水非从月降。若从珠出。则此珠中。常应流水。何待中宵。承白月昼。若从空生。空性无边。水当无际。从人洎天。皆同滔溺。云何复有水陆空行。汝更谛观。月从天陟。珠因手执。承珠水盘本人敷设。水自何方流注於此。月珠相远。非和非合。不应水精无从自有。三明真如性具之理云。汝尚不知如来藏中。性水真空。性空真水。清净本然。周遍法界。如来藏即真如不变之体也。性水真空。性空真水。此指真如不变体中。所具一分水大。所对一分空大者为言。文言性者。亦对相而说。盖有性水相水。性空相空。相水相空。乃十法界随染净缘。造成空之与水。即修善修恶也。今指性善性恶空水。此水乃真水。此空乃真空。是则性水即真空。性空即真水。故往复言之。而曰性水真空。性空真水。而此空水。在一性中。体恒不二。亦无差别。即与所具三德。体亦不二。亦无差别。故曰清净本然。周遍法界。清净即水大中般若德。亦名真谛。本然即水大中解脱德。亦名俗谛。周遍法界即水大中法身德。亦名中道第一义谛。既云清净。则此水大本无污染者也。既云本然。则此水大本无造作者也。既云周遍法界。则此水大本来绝待者也。四明不变随缘之义云。随众生心。应所知量。循业发现。与华严能随染净缘。具造十法界义同。所随有心有业。心即十法界染净二心。业即十法界善恶二行。佛界三智之心名净心。九界三惑之心名染心。佛界顺性之行名善业。九界逆性之行名恶业。谓真如不变佛界性善。能随净心善业之缘。造佛界修善之水。约其人。则水天如来月光童子是也。约正报。则入地如水。履水如地。咽喉津液得味中上味。约依报。则也流入德具七宝色。皆悉柔软。澡浴清净。随意浅深。水流光明。常演妙法。凫鴈鸳鸯。和鸣哀雅。四院绕梁。宣畅大乘。又真如不变九界性恶。能随染心恶业之缘。造九界修恶之水。约正报。则大小便利。脓血津液。约依报。则雨露霜雪。江河淮海。溪涧沟壑。一切诸水。至於极恶。则地狱中。灰河血池。八寒冻裂。又至於极恶。则世界将坏。水灾难起。浩浩漾漾。齐於二禅。孟子曰。人性之善也。犹水之就□下也。人无有不善。水无有不下。孟子此说。但知水之相也。未知水之性也。但知水之修恶也。而未知水之修善也。曷为水之性。如经所谓。(〔性水〕)真空。性空真水。清净本然。周遍法界。当其水之在性也如此。则何分上下之与东西。如目为太阴之精。当月之光明。行於太空之时。则自西自东。自南自北。自上自下。无斯而不在求水者。手执方诸。承月中水。一处执珠。一处水出。遍法界执。遍法界生。生满世间。宁有方所。然则水之为性。岂必流於下乎。曷为水之修善。如安养世界。七宝池中之水。从如意珠王之所涌出。自下而上。流泪花间。寻树上下。分一四支。此岂孟子激而行之。可使在山者乎。又如弥勒内院。八功德水。亦自下而上。绕於梁间。宣说甚深妙法。亦非激之而使乎上也。要知世间水之流下。修恶中所有水相也。既水之修相。可以为上。而可以为下。则水之为性。清净本然。周遍法界。性具善恶明矣。又孟子谓吾善养吾浩然之气。此气充塞於两间。为地耶。水耶火耶。风耶空耶。独然耶。杂然耶。谓之为气。宜其为五大之余焰也。然今经之取其易见之七大。先发明者。犹是修善修恶中之事。非所谓性善恶也。若夫性色真空。性空真色。清净本然。周遍法界者。必非直两间六合而已矣。水大如此。余大皆然。是则依报地水火风空之性。莫不清净本然。周遍法界而已。具乎性善性恶矣。况人身之六根。与夫六识心性。而不具性善性恶乎。第性之善恶。与修不同。修之善恶。则确然有昇沉苦乐之异。若夫性之善恶。体具三德。皆不二而二。二而不二。何昇沈苦乐之殊哉。
四明风大
不变随缘义中。先约现前易明之事。而开示之云。风性无体。动静不常。汝常整衣。入於大众。僧伽黎角动及傍人。则有微风。拂彼人面。次明随缘体虗云。此风为复出袈裟角。发於虗空。生彼人面。阿难。此风若复出袈裟角。汝乃披风。其衣飞扬。应离汝体我今说法。会中垂衣。汝看我衣。风何所在。不应衣中。有藏风地。若生虗空。汝衣不动。何因无拂。空性常住。风应常生。若无风时。虗空当灭。灭风可见。灭空何状。若有生灭。不名虗空。名为虗空。云何风出。若风自生被拂之面。从彼面生。当应拂汝。汝自整衣。云何倒拂。汝审谛观。整衣在汝。面属彼人。虗空寂然不参流动。风自谁方鼓动来此。风空性隔。非和非合。不应风性无从自有。三明真如性具之理云。汝宛不知如来藏中。性风真空。性空真风。清净本然。周遍法界。如来藏真如不变之体也。性风真空。性空真风。此指真如不变体中所具一分风大。所对一分空大者为言。文言性者。亦对相而说。盖有性风相风。性空相空。相风相空。乃十界真如随染净缘。造成空之与风。即修善修恶也。今指性善性恶之风。此风乃真空。此空乃真风。是则性风即真空。性空即真风。故往复言之。而曰性风真空。性空真风。而此风空。在一性中。体恒不二。亦无差别。即与所具三德。体亦不二。亦无差别。故曰清净本然周遍法界。清净即风大中般若德。亦名真谛。本然即风大中解脱德。亦名俗谛。周遍法界。即风大中法身德。亦名中道第一义谛。既云清净。则此风大本无污染者也。既云本然。则此风大本无造作者也。既云周遍法界。则此风大本来绝待者也。四明不变随缘之义云。随众生心。应所知量。循业发现。与华严能随染净缘。具造十法界义同。所随有心有业。心即十法界染净二心。业即十法界顺逆二行。佛界三智之心名净心。九界三惑之心名染心。佛界顺性之行名善业。九界逆性之行名恶业。谓真如不变佛界性善。能随净心顺行之缘。造佛界修善之风。约其人。则然灯如来流□元法王子是也。约正报。则道风德风周流法界。去来坐立终无疲厌。约依报。则八种清风快悦和畅。吹诸宝网及以宝树。出微妙音。譬如百千种乐同时俱作。闻是音者。自然皆生念佛念法念僧之心。九界性恶。能随染心恶业之缘。造九界修恶之风。约正报。则筋转脉摇。血行气运。行住坐卧相待而居。约依报。则春和夏热。秋肃冬寒。倒岳旋岚。日往月诸。又极恶者。地狱恶风吹坏国土。亡者神识。飞坠乘空。寒风冻裂。诸罪人体。成青白莲华。又极至於大恶者。则劫数尽时。毗蓝风起。大地吹之粉碎。须弥化作微尘。上至三禅天中。未免风灾所坏。须知。诸力之中。风力最大。世界成住坏空。非风力而莫能主维。大地浮幢王刹。非风轮而莫能执持。日往月来。非风力而莫能运行。春夏秋冬。非风力而莫能生杀。行住坐卧。非风力而莫能折旋。语言谈笑。非风力而。莫能说默。思惟拟议。非风力而莫能使然。是皆性恶之能事。修恶之发越也。若夫性善修善之风。则常住妙明。不动周圆。既无有生。而又何灭。既无所住。而亦何迁。正所谓称性而修。绝待而证者也。
五明空大
不变随缘义中。先约现前可见易明之事。而开示之云。空性无形。因色显发。如室罗城。去河遥远。诸刹利种。及婆罗门。毗舍首陀。兼颇罗堕旃陀罗等。新立安居。凿井求水。出土一尺。於中则有一尺虗空。如是乃至出土一丈。中间还得一丈虗空。虗空浅深。随出多少。次明随缘体虗云。此空为当因土所出。因凿所有。无因自生。阿难。若复此空无因自生。未凿土前。何不无碍。唯见大地。逈无通达。若因土出。则土出时。应见空入。若土先出无空入者。云何虗空因土而出。若无出入。则应空土元无异因。无异则同。则土出时。空何不出。若因凿出。则凿出空。应非出土。不因凿出。凿自出土。云何见空。汝更审谛谛审谛观。凿从人手。随方转运。土因地移。如是虗空。因何所出。凿空虗实。不相为用。非和非合。不应虗空无从自出。三结成空大。以均前之四大云。若此虗空性圆周遍。本不动摇。当知现前地水火风。均名五大。性真圆融。皆如来藏。本无生灭。阿难。汝心昏迷。不悟四大元如来藏。当观虗空。为出为入。为非出入。四明真如性具之理云。汝全不知如来藏中。性觉真空。性空真觉。清净本然。周遍法界。如来藏真如不变之体也。性觉真空。性空真觉。此指真如不变体中。所具一分空大。与所具一分觉大。以和会之。觉大约而言之。即根与识也。文言性者。亦对相为言。盖有性空相空。性觉相觉。相空相觉。乃十界真如随染净缘造成空之与觉。今指性善性恶之空觉。此空乃真空。此觉乃真觉。是则性觉。即真空。性空即真觉。故往复言之曰。性觉真空。性空真觉。而此空觉。在於一性。体恒不二。亦无差别。即与所具三德。体亦不二。亦无差别。故曰。清净本然。周遍法界清净即空大中般若德。亦名真谛。本然即空大中解脱德。亦名俗谛。周遍法界即空大中法身德。亦名中道第一义谛。既云清净。则此虗空本无污染者(也。本然则此空大本无造作者也。周遍则此空大本来绝待者也。〔立〕明〔下〕变随缘之义云。随众生心。应所知量。阿难。)如一井空。空生一井。十方虗空。亦复如是。圆满十方。宁有方所。循业发现。即华严能随染净缘。具造十法界。所随有心有业。心即十法界染净二心。业即十法界顺逆二行。佛界三智之心名净心。九界三惑之心名染心。佛界顺性之行名善业。九界逆性之行名恶业。谓佛界真如不变善性。能随净心顺行之缘。造佛界修善之空。约其人。则空王如来虗空藏菩萨是也。约正报。则清净法身宝觉真空。约依报。则虗空为座。常寂光土。此身即土。此土即身。虽曰修成。其实全修证性。与性觉真空。性空真觉。其体冥合。又九界真如不变性恶。能随染心逆行之缘。造九界修恶之空。约菩萨。则为但中之空。约二乘。则为偏真但空。约世间禅。则非非想处之空。约外道。则为四禅无想之空。约无为教。则为晦昧之空。约阐提。则为不信三世因果。谓人死如灯灭。拨无罪福之空。以至外道六十二见之空。斯人因心。虽邪执为空。死後果报。焉能得空。三途恶道如游园观。驼驴猪狗是其行处也。
六明见大
不变随缘义中。先约现前可见易明之事。而开云之云。阿难。见觉无知。因色空有。如汝今者在只陀林。朝明夕昏。设居中宵。白月则光。黑月便暗。则明暗等。因见分析。次明随缘体虗云。此见为复与明与暗。并太虗空。为同一体。为非一体。或同非同。或异非异。阿难。此见若复与明与暗。及与虗空元一体者。则明与暗二体相亡。暗时无明。明时无暗。若与暗一。明则见亡。必一於明。暗时当灭。灭则云何见明见暗。若明暗殊。见无生灭。一云何成。若此见精。与暗与明非一体者。汝离明暗及与虗空。分析见元。作何形相。离明离暗。及离虗空。是见元同龟毛兔角。明暗虗空。三事俱异。从何立见。明暗相背。云何或同。离三元无。云何或异。分空分见。本无边畔。云何非同。见暗见明。性非迁改。云何非异。汝更细审微细审详。审谛密观。明从太阳。暗从黑月。通属虗空。壅归大地。如是见精。因何所出。见觉空顽。非和非合。不应见精无从自出。三结成见大。以均前之四大云。若见闻知。性圆周遍。本不动摇。当知无边不动虗空。并其动摇地水火风。均名六大。性真圆融。皆如来藏。本无生灭。阿难。汝性沈沦。不悟汝之见闻觉知本如来藏。汝当观此见闻觉知。为生为灭。为同为异。为非生灭。为非同异。四明真如性具之理云。汝曾不知如来藏中。性见觉明。觉精明见。清净本然。周遍法界。如来藏真如不变之体也。性见觉明。觉精明见。此指真如不变体中所具一分见大。所具一分识大。以和会之。文言性者。乃对相为言。盖有性见相见。性觉相觉。相见相觉。乃十界真如之性。随染净缘造成见之与觉。今指性善性恶之见觉。此见乃真见。此觉乃真觉。是则性见即觉明。觉精即明见。故往复言之曰。性见觉明。觉精明见。而此见觉。体恒不二。亦无差别。即与所具三德。体亦不二。亦无差别。故曰清净本然周遍法界。清净即见大中般若德。亦名真谛。本然即见大中解脱德。亦名俗谛。周遍法界。即见大中法身德。亦名中道第一义谛。既云清净。则此六根本无污染者也。既云本然。则此六根本非造作者也。既云周遍法界。则此六根本来绝待者也。五明不变随缘之义云。随众生心应所知量。如一见根。见周法界。听齅。尝触。觉触。觉知。妙德莹然。周遍法界。圆满十虗。宁有方所。循业发现。与华严能随染净缘。具造十法界义同。所随有心有业。心即十法界染净二心。业即十法界逆顺二行。佛界三智之心名净心。九界三惑之心名染心。佛界顺性之行名善行。九界逆性之行名恶行谓佛界真如不变善性。能随净心顺行之缘。造佛界修善之见。约果人。则十方如来。穷尽微尘清净国土。无所不瞩。又九界真如不变。随染心逆行之缘。造九界修恶之见。诸菩萨等。见百千界。而阿那律。见阎浮提。如观掌中庵摩罗果。阿难尊者。承佛神力。见於初禅。得无障碍。众生洞视。不过分寸。若自其善恶极者为言。则慈眼视众生。福聚海无量。如怖鸽入於佛眼。安然不怖。如入三禅。初入身子之影。犹然惊怖。战慓不安。非以声闻无明犹在。杀心未尽耶。又如龙子受经。於罗汉。不令正视於师者。以其有见毒在。一视於人。毒气攻人肌肤。为之销烁故也。
七明识大
不变随缘义中。先约现前可见易明之事。而开示之云。阿难。识性无源。因於六种根尘妄出。汝今观见此会圣众。用目循历。其目周视。但如镜中。无别分析。汝识於中。次第标指。此是文殊。此富楼那。此目犍连。此须菩提。此舍利弗。次明随缘体虗云。此识了知。为生於见。为生於相。为生虗空。为无所因突然而出。阿难。若汝识性生於见中。如无明暗及与虗空。四种必无。元无汝见。见性尚无。从何发识。若汝识性生於相中。不从见生。既不见明。亦不见暗。明暗不瞩。即无色空。彼相尚无。识从何发。若生於空。非相非见。非见无辨。自不能知。明暗色空。非相灭缘。见闻觉知。无处安立。处此二非。空则同无。有非同物。纵发汝识。欲何分别。若无所因突然而出。何不日中别识明月。汝更审谛。微细详审。见托汝睛。相推前境。可状成有。不相成无。如是识缘。因何所出。识动见澄。非和非合。闻听觉知。亦复如是。不应识缘无从自出。三结成识大以均前之六大云。若此识心。本无所从。当知了别见闻觉知。圆满湛然。性非从所。兼彼虗空地水火风。均名七大。性真圆融。皆如来藏。阿难。汝心麤浮。不悟见闻发明了知本如来藏。汝应观此。六处识心。为同为异。为空为有。为非同异。为非空有。四明真如性具之理云。汝元不知如来藏中。性识明知觉明真识。妙觉湛然。遍周法界。含吐十虗。宁有方所。如来藏真如不变之体也。性识明知觉明真识。此指真如不变体中。所具一分识大。对明知觉明。以和会之。文言性者。亦对相为言。盖有性识性觉。相识相觉。相识相觉乃十界真如之性。随染净缘。造成识之与觉。今指性善性恶之识觉。此识乃明知。此觉乃真觉。故往复言之曰。性识明知觉明真识。而此识觉。体恒不二。性无差别。即与所具三德之性。体恒不二。亦无差别。故曰妙觉湛然。遍周法界。含吐十方。宁有方所。妙觉湛然。即识大上。兼有般若解脱。二德。亦名真俗二谛。遍周法界。即识大上法身德。亦名中道第一义谛。既云妙觉湛然。则此六识。本无污染造作者也。既云周遍法界。则此六识。本来绝待者也。五明不变随缘之义云。随众生心。应所知量。循业发现。即华严能随染净缘具造十法界。所随有心有业。心即十法界染净二心。业即十法界。逆顺二行。佛界三智之心名净心。九界三惑之心名染心。佛界顺性之行名善业。九界逆性之行名恶业。谓佛界真如不变性善。能随净心善业之缘。造佛界修善之识。即庵摩罗识。大圆镜智。妙观察智。平等性智。成所作智是也。又九界真如不变性恶。能随染心恶业之缘。造九界众生之识。约菩萨。未断无明。则尚居八识。约二乘。无明全在。正在八识。约六道凡夫。则八识七识六识五识全在。
已上所引。楞严经七大之文。皆名真如不变随缘。无差而差之旨。自是如来金口诚言。非是天台故为臆说。信如来则信天台。信天台方信如来也。
客曰。不变随缘无差而差之旨。已闻教矣。云何名为随缘不变。差而无差。余曰。君果能信无差而差。岂不能信差而无差。第肤说易晓。髓旨难明。欲深是义。先须了向所引。真如一性之中。已具无差而差差而无差之旨。盖以如来藏一性言之。尚何差别之有。然而藏性之中。既具七大之性。各各不同。能为善不善因。则无差而差之义见矣。虽复七大自性有异。其实同居一性之中。此则差而无差之旨见矣。惟其一性。已具斯旨。是故能随染净缘。具造十法界时。则染净虽异。而善恶攸分。其实从真如不变体中无差。而随缘差别。以此谓之无差而差。既不变而随缘。必随缘而不变。是故随缘造十界时。谓之差而无差。今具以经中随缘之义。重论於君。如火大中明。未食之家。欲炊爨时。手执阳燧。日前求火。一处执镜。一处火生。遍法界执。满世开起。起遍世间。宁有方所。然而六合之内。同一日光。独不得言火性之无差乎。遍世界执满世间起。独不得言无差而差乎。然则千处万处。均此一火。独不得言差而无差乎。然而火以暖为性。冬至阳生井泉生暖者火也。春来大地万汇生机者火也。摩顶至踵。暖气周游者火也。眼见生光。鼻腾烟焰者火也。第世人着相火而迷性火。自於依正。妄生差别。起染污意。而分别是非。或得此而失彼。守一而忘诸。彼之性火即真空。性空即真火。清净本然周遍法界者。当体照明。湛然清净。本来成规。毫无造作。即遮那体周遍法界者。岂受汝污染造作。而有方所哉。火大如是。余大可知。无差而差。差而无差之旨。尽於是矣。客曰。妙法之义已领旨矣。假以譬喻可得闻乎。余曰。不变随缘随缘不变之喻。如来於七大文首。先总示之矣。今君欲因喻明。余当依经氷水之喻。约九喻以行之共为十喻。一氷水喻。二器空喻。三波水喻。四沤海喻。五月水喻。六日火喻。七风空喻。八色空喻。九金器喻。十阳春喻。
一氷水喻者
如来因阿难。疑佛常说和合因缘。一切世间种种变化。皆因四大和合发明。云何如来因缘自然二俱排摈。佛则示以非和不和之义。初示非和合不可云。若彼大性体非和合。则不能与诸大杂和。犹如虗空不和诸色。古人云。此约真如随缘。不同顽空之性也。次示和合不可云。若和合者。同於变化。始终相成。生灭相续。生死死生。生生死死。如旋火轮。未有休息。古人云。此约真如不变。不同变化等相也。非不和合既不可。和合又不可。此理幽玄。卒难开示。故示之譬喻云。如水成氷。氷还成水。此喻真如不变随缘。随缘不变也。盖水之成氷。严塞使之然也。氷之成水。阳春使之然也。若非和合者。水何因而成氷。氷何因而成水。若和合者。水何和而成氷。氷何和而成水。不变随缘。随缘不变。如斯而已。此喻应取湿性。喻七大真如之性。水喻佛法界随缘之相。氷喻九法界随缘之相。严寒喻染缘。阳春喻净缘。随严塞以成氷。而湿既无亏。随阳春以成水。而湿亦不改。喻随染缘以为九。而真如之性不减。随净缘以成佛。而真如之性不增。下文广明七大。无非发明此理。以喻合法。以法合喻。不变随缘。无差而差。差而无差之义成矣。
二器空喻者
文亦出於本经义。稍殊於今义。经义因阿难疑见性有舒有卷。故如来破云。一切世间。大小内外。诸所事业。各属前尘。不应说言见有舒缩。譬如方器中见方空。吾复问汝。此方器中所见方空。为复定方。为不定方。若定方者。别安圆器。空不应圆。若不定者。在方器中应无方空。汝言不知斯义所在。义性如是。云何为在。阿难。若复欲令入无方圆。但除器方。空体无方。不应说言更除虗空。方相所在。经义以虗空喻见性。以器喻一切世间。大小诸尘事业。今则借虗空。以喻真如不变无差之体。借方圆群器。喻十界随缘差别之用。如虗空虽无大小方圆。不妨随器不同以成乎。大小方圆之空。在虗空固无差也。在群器故有差也。然而在虗空同此空也。在群器亦同此空也。可喻不变随缘无差而差。随缘不变差而无差也。是则终日不变无差。而不妨乎随缘之差。终日随缘之差。不妨乎不变无差。不变随差。体用而恒即。无差而差。一异而常同。善观喻者。性善性恶。修善修恶。无差而差。差而无差之旨得矣。
三波水喻者
譬如世间无有不波之水。亦无不湿之波。在水自分乎动静之殊。在湿固无有波水之异。以湿喻真如不变无差之性。以水喻随缘差别之用。知水处波处之湿性无殊。可以悟修善修恶之真如不异。斯则岂惟体用之性恒同。亦以见修门之大体不异。净名之生死即涅盘。烦恼即菩提之理得矣。
四沤海喻者
经中斥迷己为物云。譬如百千澄清大海弃之。惟认一浮沤体。目为全潮。穷尽瀛渤。然而沤果非海乎。沤果异海乎。经但斥人认物为己。以小为大。若会万物以为也。转物同如来者。知全海以为沤。沤还匝海。悟全沤以即海。海不离沤。盖以沤相而言之。持一浮泡而已。方彼大海。不啻毛刹之相悬。能观沤体者。沤相虽小。沤体则宽。故诸如来。於一毛端。现宝王刹。坐微尘里。转大法轮。盖得乎此。是则海喻真如之体。沤喻随缘之用。全海以为沤。可喻全真如不变之体以随缘。全沤而在海。可喻全随缘之用而在体。千沤兢起。不妨无差处以为差。一海恬然。不妨随缘而不变。能了沤海之喻。则不变随缘随缘不变。无差而差差而无差之旨。思过半矣。
五月水喻者
此下四喻出於楞严。本是於法。今借之为喻。以显乎法。盖经文所说。乃是用修恶近浅之事。以明性水随缘之义。今约喻言。故无咎也。如经云。水性不定。流息无恒。如室罗城。迦毗罗仙。斫迦罗仙。及鉢头摩诃萨等。诸大幻师。求太阴精。用和幻药。是诸师等。於白月昼。手执方诸。承月中水。一处执珠。一处水出。遍法界执。满法界生。生满世间。宁有方所。今以空中之月。以喻真如不变之体。所取之水。以喻随缘差别之用。空中月色。不妨终日不变以随缘。手中之水。不妨终日随缘而不变。是故於空水之喻。能了达者。则於真不变随缘。随缘不变之旨得矣。
六日火喻
经云。汝观城中未食之家。欲炊爨时。手执阳燧。日前求火。当知世人一处执镜。一处生火。遍法界执。满世间起。起遍世间。宁有方所。今以空中之日。喻真如不变之体。满世间火。喻随缘差别之用。空中之火。不异手中之火。手中之火。不异空中之火。以喻真如不变之性。无差而差。随纵变造之用。差而无差。其旨甚明。
七风空喻者
经云。风性无体。动静不常。汝常整衣。入於大众。僧伽黎角。动及傍人。则有微风。拂彼人面。如汝一人微动服衣。有微风出。遍法界拂。满国土生。周遍世界。宁有方所。今以虗空。喻真如不变之体。风喻随缘变造之用。空中之风。不异拂面之风。拂面之风。不异空中之风。空中之风。以喻真如不变之体。无差而差。拂面之风。以喻随缘变造之用。差而无差。厥义甚明。
八色空喻者
经云。阿难。空性无形。因色显发。如室罗城。去河遥处。诸刹利等。新立安居。凿井求水。出土一尺。於中则有一尺虗空。如是乃至出土一丈。中间还得一丈虗空。虗空浅深。随出多少。如一井空。空生一井。十方虗空亦复如是。圆满十方。宁有方所。此文广辨空土元无异因。与前性色即直空。性空即真色同旨。是则出土得空。空色元同一体。空中之空。即土中之空。土中之空。即空中之空。空中之空不变。土中之空亦不变。空中之空。既不变随缘。能为土中之空。则无差而差。井中之空。虽随缘变造。其实差而无差。以喻真如不变之体。无差而差。随缘变造。差而无差。亦甚分明。
九金器喻者
此取出鑛之金。不取在鑛之金。若取在鑛之金。此则滥同别教但中佛性。烦恼异菩提。真如随缘犹为其变。今取出鑛之金。正如君子不器。善恶皆能。但彰己能。何过之有。故金之为众器也。虽有佛像生像。瓶盘钗钏之殊。自其金体观之。则一而无二。金体不二。可喻真如不变之体。众器差别。可喻随缘变造之用。真金不碍众器。众器不失黄金。则真如不变无差而差。随缘变造差而无差之旨成矣。
十阳春喻者
比阳春之发生万物已。实寂然而不动。遇有感而遂通。是以卉木丛林。触之即发。如桃李梅柳。感之即芳。阳春遍於万汇。不妨无差以为差。物物皆具阳春。不妨差别以无差。以喻真如不变而随缘。随缘不变。无差而差之旨了然。差而无差之义不忒矣。
客曰。真如不变随缘。无差而差。随缘不变。差而无差之旨。闻前法喻已晓然矣。云何名为因心本具。毫无亏欠门。余曰。因心者。指今在凡夫地。慕佛果以修因之心也。发心虽然广大。约境犹居阴中。即以日用根尘相对。随起一念。或善。或恶。或无记。或世间心。出世间心。即以此念。而为所观之境。如此之心。属第六识。名为阴心。亦名人心。言本具者。正以此心。於十界中必属一界。若起三纲五常之心。即是人界。若此一界现起。名为事造。则九界冥伏。於一性之中名为理具。而此一界具十如是。谓据外揽而可别。名为人界如是相。据内自性不改。名为人界如是性。人界主质。名为如是体。能修戒善功能。名为人界如是力。构造纲常。名为人界如是作。时习成种。名为人界如是因。助善具度。名为人界如是缘。表表威仪丈夫可敬。名为人界如是果。招生中国富贵王侯。名为人界如是报。初相为本。终穷为末。如此十如。促居一念。了不可得。即是无谛。虽不可得。十法宛然。即是有谛。皆是佛性。一一真常。即是中谛。名为如是本末究竟等。然又具五阴十种如是。国土十种如是。假名十种如是。成三十如是。如此一界。在一性中。与九法界。性体融通。各各互具。是则每一界具十法界。成百法界。一界十如是。百界则千如是。历假名五阴国土。成三千如是。如此三千。但约一番互具而论。若番番互具。则万亿兆媛。不可以头数而枚举也。既性是三谛三德。则此一念三千之法。体是法身。一一周遍法界。故性是般若。一一照明如大明在天。无幽不烛。了无烦恼。故常处解脱。萧然累表。了无生死系缚。故如是人心。而与佛性无二无别。如是解了名为见性。如是照见。名为成佛。天台之言。直指人心见性成佛者。盖见乎此成乎此也。如是说者。名为即修论性。非即性成性。若即性论性。已如前第一真如不变十界冥伏门中说竟。虽即修论性。与前第一门大体。无二无别。但前即性论性。如即海论海。今此门中。即修论性。如指沤而即海也。良由真如不变随缘。造此一念。既无差而差。故此随缘一念。当体不变。差而无差。有界千如三千性相。即法身即般若即解脱。如剖栴檀片片皆香。如碎白璧分分皆真。如捣万种香为丸。若烧一尘。具足众气。如人入大海浴。已用诸河之水。又合前十喻。则如水之为氷。氷还即水。如空之投器。器不异空。如水之为波。波仍是水。如海之起沤。沤体全海。乃至如月水。如日火。如风空。如空色。如金器。如阳春。悉不变随缘。随缘不变。无差而差。差而无差者也。
客又问曰。前真如不变随缘门。既具论十界依正二报。是则身色依正。无非性具。则随缘时无不遍造。皆可论随缘不变之旨。今但云因心本具。惟约心言。而身色依正不言何也。余对曰。今天台家性具圆宗。正约色心依正皆性具故。则随缘时。无不遍造。所造色心依正。无不当体随缘不变。故四明祖师云。又应了知。法界圆融不思议体。作我一念之心。亦复举体。作生作佛。作依作正。作根作境。一心一尘。至一极微。无非全体而作。既一一法全法界作故。趣举一法。即是圆融法界全分。既全法界。有何一法不具诸法。故知法界三德。不大。一念三德不小。刹海三德不多。一尘三德不少。故华严云。心如工畵师。造种种五阴。一切世间中。无不从心造。如心佛亦尔。如佛众生然。心佛及众生。是三无差别。今宗正约此旨。以释法华经题之妙法。谓法者。心佛众生之三法也。妙者三无差别也。然虽三皆无差。若约近要。又莫要於心。故天台大师云。佛法太高。众生太广。初心为难。三无差别。观心则易。今约世人近要者为言。故独指心法。非身色依正。而不具论。故知众生色心依正。一念一尘。与真如不变之体。毫无亏欠也。
性善恶论卷之二

[book_title]性善恶论卷之三
天台山幽溪沙门传灯着
客曰。因心本具。毫无亏欠。既领旨矣。果地圆证。一无所改。其义云何。余对曰。前门约众生心法。在因本具。明毫无亏欠。虽与真如之体。对论无亏。正欲与如来果位。对论无差。今此门中。亦虽与真如不变。对论不改。正欲与心生对论无差。盖众生心法。根尘念起。既具百界千如三千性相。即真俗中。是故圆修行人之所修者。照此不思议境也。至于果位圆证者。证此不思议境也。故荆溪大师云。三千未显。同名无明。三千既显。同称常乐。四明尊者云。又复应知。六即之义。不专在佛。一切假实。三乘人天。下至蛣𧏙地狱色心。皆须六即辨其初后。所谓理蛣𧏙。名字乃至究竟蛣𧏙。以论十界。皆理性故。无非法界。一不可改。故名字去不惟显佛。九亦同彰。至于果成。十皆究竟。正以十界真如不变之体。而能随缘。故使随缘造成十界。其体不变。今论佛果。则随净缘造成佛法界。而真如性中所具十种法界。与夫三谛。悉皆不变。但佛界现起。九界冥伏。谓之为佛。其实所具九界冥伏者。毫无所改。今为广引经文。明证非虚。凡为五意。一证成果地圆证十界之性。二证成果地圆证三谛之体。三证成果地圆起一多之用。四证成果地圆起十界之用。五证成果地妙用之事。
一证成果地圆证十界之性者
若广引证。诸余大乘经典。说圆证十界。其文至多。今且近引大众目前易见之经。如大佛顶经。如来彰自证中云。我以不灭不生。合如来藏。而如来藏元明心妙。即心。即空。即地水火风。即眼耳鼻舌身意。即色声香味触法。即眼识界。如是乃至即意识界。此则如来至于果位。本具六凡法界。不失自性也。又云。即明无明。明无明尽。如是乃至即老即死。即老死尽。即苦即集。即灭即道。即智即得。此则如来至于极果。本具二乘法界。不失自性也。又云。即檀那。即尸罗。即毗黎耶。即羼提。即禅那。即般剌若。即波罗蜜多。此则如来至于果位。本具菩萨法界。不失自性也。如是乃至即怛闼阿竭。即阿罗诃三耶三菩。即大涅槃。即常即乐。即我即净。此则如来至于果位。本具佛界。方得究竟也。以此而观。岂非果地圆证十界之性乎。
二证成果地圆证三谛之体者
而如来藏妙明元心。十界俱非。正以非。则遣情。纤尘而不立。即十法界皆空。般若德也。又云。而如来藏元明心妙。十界俱即。正以即。则立法。万象森然。即十法界。皆有解脱德也。又云。而如来藏妙明心元。十界俱离。即离非是即非即。正以离即俱遣二边不存。非即俱是真俗宛然。法身德也。而此三谛三德。皆不离十种法界而辩。岂非因具十界三谛修用十界三观。果证十界三德乎。
三证成果地圆起一多之用者
经云。我以不灭不生。合如来藏。而如来藏。惟妙觉明。圆照法界。是故于中一为无量。无量为一。小中现大。大中现小。于一毫端现宝王刹。坐微尘里转大法轮。此正如来藏中性具十界。依报一尘。正报一毛。一色一心。无非真如不变之体。比随净缘而为依正色心之时。一毛一尘。无非法界。今称性圆证。故称性圆现。一即法界。乃无量之一。无量亦法界。乃一之无量。以至小亦法界。大亦法界。一毛之正报亦法界。一尘之依报亦法界。一毛一尘法界不小。无量刹海法界不大。不大不小。故能毛刹相容。一多自在。正类沤海器空。波湿冰水。余之六喻亦复如是。故发真如妙觉明性。本地风光。了非奇特也。
四证成果地圆起十界之用者
经叙观音。修耳根圆通。生灭既灭。寂灭现前。忽然超越世出世间。十方圆明。获二殊胜。一者上合十方诸佛本妙觉心。与佛如来同一慈力。二者下合十方六道众生。同一悲仰。夫上合十方诸佛。下合十方六道。岂非果位圆证十界之性欤。至于从体起用。则曰。由我供养观音如来。蒙彼如来授我如幻闻熏闻修金刚三昧。与佛如来同慈力。故令我身成三十二应。入诸国土。三十二应不出十界。经云。若诸菩萨。入三摩地。进修无漏。胜解现圆。我现佛身。而为说法。令其解脱。此从所证本具佛法界。而示现者也。经云。若诸有学。寂静妙明胜解现圆。我于彼前。现独觉身。而为说法。令其解脱。若诸有学。断十二缘。缘断胜性。胜妙现圆。我于彼前。现缘觉身。而为说法。令其解脱。此从所证本具缘觉法界。而示现者也。经云。若诸有学。得四谛空。修道入灭。胜妙现圆。我于彼前。现声闻身。而为说法。令其解脱。此从所证本具声闻法界。而示现者也。经云。若有众生。欲心明悟。不犯欲尘。欲心清净。我于彼前。现梵王身而为说法。令其解脱。此从所证本具梵天王法界。而示现者也。经云。若诸众生。欲身自在。游行十方。我于彼前。现自在天身。而为说法。令其成就。若诸众生。欲身自在。飞行虚空。我于彼前。现大自在天身。而为说法。令其成就。若诸众生。爱统鬼神。救护国土。我于彼前。现天大将军身。而为说法。令其成就。若诸众生。爱统世界。保护众生。我于彼前。现四天王身。而为说法。令其成就。若诸众生。爱生天宫。驱使鬼神。我于彼前。现四天王国太子身。而为说法。令其成就。此皆从所证本具天法界。而示现者也。经云。若诸众生。乐为人王。我于彼前。现人王身。而为说法。令其成就。此从所证人法界中至尊。而示现者也。经云。若诸众生。爱主族姓。世间推让。我于彼前。现长者身。而为说法。令其成就。若诸众生。爱谈名言。清净自居。我于彼前。现居士身。而为说法。令其成就。若诸众生。爱治国土。剖断邦邑。我于彼前。现宰官身。而为说法。令其成就。若诸众生。爱诸数术。摄卫自居。我于彼前。现婆罗门身。而为说法。令其成就。若有男子。好学出家。持诸戒律。我于彼前。现比丘身。而为说法。令其成就。若有女人。好学出家。持诸禁戒。我于彼前。现比丘尼身而为说法。令其成就。若有男子。乐持五戒。我于彼前。现优婆塞身。而为说法。令其成就。若有女子。五戒自居。我于彼前。现优婆夷身。而为说法。令其成就。若有女人。内政立身。以修家国。我于彼前。现女主身及国夫人。命妇大家。而为说法。令其成就。若有众生。不坏男根。我于彼前。现童男身。而为说法。令其成就。若有处女。爱乐处身。不求侵暴。我于彼前。现童女身。而为说法。令其成就。此皆从所证本具人界差别示现者也。经云。若有诸天。乐出天伦。我现天身。而为说法。令其成就。若有诸龙。乐出龙伦。我现龙身。而为说法。令其成就。若有药叉。乐度本伦。我于彼前。现药叉身。而为说法。令其成就。乃至若乾闼婆。阿修罗。迦楼罗。紧那罗。摩呼罗伽。人非人等。有形无形。有想无想。乐脱其伦。我于彼前。皆现其身。而为说法。令其成就。此皆从所证本具天龙八部法界。乃至三途恶道。无不示现者也。下文更明与诸十方三世六道众生同悲仰故。令诸众生。于我身心。获十四种无畏功德。以至四不思议。莫非圆证十界从体起用之事。盖未尝有无体之用。亦未尝有无用之体。若非众生因心本具诸佛果地圆证。全体起用。皆名有作神通。焉称无谋而应。将因验果。以果证因。性具之理。皎然明白也。
五证成果地妙用之事者
如上所引之文。证成果上起用。具足十界。而有性善性恶两种法门。谓之法门者。法以轨则为称。门以出入为义。谓此性善性恶。皆果人度生轨则。果人则从此二门出而利生。众生则之此二门入而作佛。故称性善性恶法门。然此二门。性善则常。性恶则变。如释迦如来一代施化。无非行善顺理之道。即以四种佛身。说半满之教。皆性善也。常道也。若夫善不足以化。则不得不施乎恶。乃如来不得已而然。特千常之一变尔。性善法门。人所共晓。事涉多门。不能繁引。今但以理越常情。骇目惊心者。略引一二。以验性恶法门之不虚。
略为四科。一究竟性恶法门。二分真性恶法门。三相似性恶法门。四观行性恶法门。
一究竟者
即释迦如来。五时施化之迹。有涉此门者。具在大藏。未能具检。
今略引六缘。
第一最初成道降魔缘
因果经云。释迦如来。将成正觉。魔王宫殿。自然动摇。魔王念言。瞿昙当成正觉。及未成道。往坏乱之。于是手执弓箭。与诸眷属。俱往树下。语菩萨言。汝应修转轮王业。舍出家法。今若不起。我试射汝。菩萨怡然。不惊不动。魔王挽弓放箭。停于空中。其镞向下变成莲华。魔王复遣三女。白菩萨言。仁者至德。愿侍左右。答言。汝植小善。得为天身。不合无常。而作妖媚。今便可去。吾不相须。时三天女变成老姥。头白面皱。魔王即以软语诱言。汝若不乐人间。我舍天位与五欲乐。悉将与汝。菩萨答言。汝先小修施。今得为自在天王。此福有期。要还沉溺。非我所须。魔曰。我之果报是汝所知。汝之果报谁复知者。菩萨答言。惟此地知。于是大地六种震动。地神涌出。而语魔言。菩萨昔以头目髓脑。国城妻子。象马珍宝。而用布施不可称计。为求无上正真之道。是故汝今不应恼乱。魔闻怖惧。即自思惟。我今当更设方便。广集军众。以力迫胁。时诸军众忽然来至。充满虚空。执戈操剑。多头多目。诸恶类形。围绕菩萨。四面烟起。四海涌沸。是诸魔众。各尽威力。角目切齿。横飞竖掷。菩萨观之。如童子戏。空中有神。隐身而言。菩萨历劫修习善果。欲导众生。云何汝今恼乱导师。今日决定。树下成无上道。此地乃是过去诸佛金刚之座。堪受妙定。非汝所摧。汝今冥应息憍慢意而奉事之。是时魔王。闻空中声。即还本宫。又杂宝藏经云。恶魔波旬。将八十亿众。欲来坏佛。语云。汝不急去。我掷汝海水。佛语波旬。汝今先能动此澡瓶。然后可能掷我海水。波旬不能令动。军众坏散。佛本行经云。波旬长子商主。即顶礼菩萨。求乞忏悔。白言。我父无智触忤。大圣愿得恕亮。
客问曰。魔王以恶意加佛。佛未尝以毫恶向之。何足以为性恶。余对曰。即世尊以恶向之。无非慈善根力。令彼自然溃散。虽谓之恶。实非恶也。况性之善恶。体本融通。于彼因善得益。谓之性善。于恶得益。谓之性恶。夫恶以不顺为义。如今之降魔。令其箭镞成花。变魔逆境以为顺境。化诸天女老獘。变魔顺境以为逆境。恼乱其心。皆性恶边事也。
第二佛化淫女令生厌苦缘
观佛三昧经云。佛告阿难。我昔夏安居时。波罗捺国有一淫女。名曰妙意。于佛有缘。佛与难陀。将往淫女舍。日日乞食。此女于我不曾恭敬。但共难陀偏生爱着。已经七日。女心念言。沙门瞿昙。若能遣难陀阿难。从我所愿。我当种种供养。佛告阿难难陀。汝从今日莫往彼村。世尊独至女楼。一日至三日放金色光。化诸天人。此女不悟。后日世尊。复将阿难难陀。在楼下行。淫女爱敬二比丘故。遥以众华散佛及二比丘。阿难告言。汝可礼佛。女爱阿难。应时作礼。佛化作三童子。年皆十五。面貌端正。女见欢喜。为化少年。投地敬礼。白少年言。丈夫。我今此舍。如功德天。富贵自在。众宝庄严。我今以身及以奴婢。奉上丈夫。可备洒扫。若能顾纳。随我所愿。一切供给。无所爱惜。化人坐床。未及食顷。女前亲近言。愿遂我意。化人不违。一日一夜心不疲厌。至二日时爱心渐息。至三日时白言。丈夫可起饮食。化人即起。缠绵不已。女已生厌悔。白言丈夫。异人乃尔。化人告言。我先世法。凡与女通。经十二日。尔乃休息。女闻此语。如人食噎。既不得吐。又不得咽。身体苦痛。如被杵捣。至四日时。如被车轹。至五日时。如铁丸入体。至六日时。肢节悉痛。如箭入心。女念言。我闻净饭王子。救济苦人。今日何故不来救我。作是念已。懊恼自责。我从今日乃至寿终。不贪色欲。宁与虎狼狮子恶兽。同处一室。不受此苦。作是语已。复起饭食。行坐共俱。无奈之何。化人亦嗔。唾云。弊恶女。废我事业。我今共汝合体一处。不如早死。父母宗亲。若来觅我。于何自藏。我宁自缢死。不堪受耻。女言。獘物我不用尔。欲死随意。化人取刀刺颈。血污女身。逶迤在地。女不能胜。亦不得免。死经二日青瘀臭黑。三日䏺胀。四日烂殨。大小便利及诸恶虫。迸血诸脓。涂漫女身。女极恶厌而不得离。至五日时。皮肉渐烂。至六日时。肉落都尽。至七日时。惟有臭骨。如胶如漆。粘着女身。女发誓言。若诸天神及与仙人。净饭王子。能免我苦。我持此舍一切珍宝。以用给施。作是念时。佛将阿难难陀。帝释在前。擎宝(［香炉］)烧无价香。梵王在后。擎大宝盖。无量诸天。作天伎乐。佛放常光。照耀天地。一切大众。皆见如来诣此女楼。时女见佛。心怀惭愧。藏骨无处。取诸白㲲无量众香。褁其臭骨。臭势如故。不可覆藏。女见世尊。即为作礼。以惭愧故。身映骨上。臭骨忽然在女背上。女流泪而言。如来功德慈悲无量。若能令我离此苦者。愿为弟子。心终不退。佛神力故臭骨不现。女大欢喜。为佛作礼。白佛言世尊。我今所珍一切施佛。佛为咒愿。梵音流畅。女闻欢喜。应时即得须陀洹道。
第三降伏旷野鬼神缘
涅槃经云。善男子。如我一时。游彼旷野聚落丛树。在其林下。有一鬼神。即名旷野。纯食肉血。多杀众生。复于其聚。日食一人。善男子。我于尔时。为彼鬼神。广说法要。然复暴恶愚痴无智。不受教法。我即化身为大力鬼。动其宫殿。令不安所。彼鬼于时将其眷属。出其宫殿。欲来拒逆。鬼见我时。即失心念。惶怖躄地。迷闷断绝。犹如死人。我以慈愍。手摩其身。即还起坐。作如是言。快哉今日还得身命。是大神王具大威德。有慈愍心。赦我愆咎。即于我所生善信心。我即还复如来之身。复更为说种种法要。令彼鬼神受不杀戒。即于是日。旷野村中有一长者。次应当死。村人已送付彼鬼神。鬼神得已。即以施我。我既受已。便为长者。更立名字。名手长者。尔时彼鬼即白我言。世尊。我及眷属。惟仰血肉以自存活。今已受戒。当何资立。我即答言。后今当来声闻弟子。随其修行佛法之处。悉当令其施汝饮食。善男子。以是因缘。为诸比丘。制如是戒。汝等从今。常当施彼旷野鬼食。若有住处。不能施者。当知是辈。非我弟子。即是天魔徒党眷属。善男子。如来为欲调伏众生。故示如是种种方便。非故令彼生怖畏也。第四以木打护法鬼。第五在一山上。推羊头鬼。令堕山下。第六复于树头。扑护猕猴鬼。第七令护财象见五狮子。第八使金刚神。怖萨遮尼揵。第九亦以针刺箭毛鬼身。如来复云。虽作如是。亦不令彼诸鬼等。有残灭者。直欲令彼安住正法。故示如是种种方便。
第四降护财醉象缘
涅槃经云。善男子。我说是慈有无量门。所谓神通。善男子。如提婆达。教阿阇世。欲害如来。是时我入王舍大城。次第乞食。阿阇世王。即放护财狂醉之象。欲令害我及诸弟子。其象尔时踏杀无量百千众生。众生死已。多有血气。是象嗅已。狂醉倍常。见我翼从被服赤色。谓呼是血。而复见趣我弟子中。未离欲者。四散驱走。惟除阿难。尔时王舍城中一切人民。同时举声号哭流泪。作如是言。怪哉如来今日终没。如何正觉一旦散坏。是时调达心生欢喜。瞿昙沙门殁灭甚善。从今已往真是不现。快哉此计。我愿得遂。善男子。我于尔时。为欲降伏护财象故。即入慈定。舒手示之。即于五指出五狮子。其象见已。心生怖畏。失大小便。举身投地。敬醴我足。善男子。我时手指实无狮子。乃是修行慈善根力。令彼调伏。
第五仙豫王杀婆罗门缘
涅槃经云。我念往昔。于此阎浮提。作大国王。名曰仙豫。爱念敬重大乘经典。其心纯善。无有粗恶嫉姤悭吝。口常宣说爱语善语。身常摄护贫穷孤独。布施精进无有休废。时世无佛声闻缘觉。我于尔时。爱乐大乘方等经典。十二年中事婆罗门。供给所须。过十二年。施安已讫。即作是言。卿等今当发阿耨多罗三藐三菩提心。婆罗门言。大王。菩提之性。是无所有。大乘经典亦复如是。大王云何乃令人物。同于虚空。善男子。我于尔时。心重大乘。闻婆罗门诽谤方等。闻已即时断其命根。诸婆罗门命终之后。生阿鼻地狱。即有三念。一者。自念我从何处而来生此。即便自知从人道中来。二者。自念我今所生。为是何处。即便自知是阿鼻狱。三者。自念乘何业缘而来生此。即便自知乘谤方等大乘经典。不信因缘。为国主所杀而来生此。念是事已。即于大乘方等经典。生信敬心。寻时命终。生甘露鼓如来世界。于彼寿命。具足十劫。善男子。以是义故。我于往昔。乃与是人十劫寿命。云何名杀。善男子。以是义故。菩萨摩诃萨。于诸众生终无夺命。善男子。汝能所问。杀婆罗门时。得是地不。善男子。我时已得。以爱念故。断其命根。非恶心也。善男子。譬如父母。惟有一子。爱之甚重。犯官宪制。是时父母以怖畏故。若摈若杀。无有恶心。菩萨摩诃萨。为护正法。亦复如是。若有众生。谤大乘者。即以鞭挞苦加治之。或夺其命。欲令改往遵修善法。菩萨常当作是思惟。以何因缘。能令众生发起信心。随其方便。要当为之。
第六如来因中救贾人缘
涅槃经云。定光佛时。有五百贾人。入海求宝。有异心者念言。我今悉害贾人。独取珍宝。时阎浮提有大导师。名曰大哀。时寐梦中。海神语之。贾众之中有一贼。欲杀五百伴。独取宝物。假令事遂。坠地狱中。今仁导师当行权变。令贾人不死。贼不获罪。导师思惟七日。无余方便。惟当杀此凶人。若白众者。必皆兴怒。当共杀之。俱随恶趣。设我独杀。我当受罪。吾宁自忍百千劫苦。不令贾人普被危害。复令一贼坠地狱中。先为说法。令心欣然踊跃卧寐。佛言。大哀导师。因众贾人。兴于大哀。以权方便。害此一贼。命终之后。生第十二光音天上。时大哀者。则吾身也。以斯方便。超千劫生死。同船五百贾人。斯贤劫中。五百佛兴者是。
第二分真即性恶法门(论文殊等诸大菩萨。神通化现事迹极多。今引一二有涉性恶法门者。以证非虚。广载大藏。实不啻于此也)
提婆达多恶知识缘
昔于定光佛时。释迦为摩纳婆。就珍宝仙人学。学习既成。念欲报思。自惟贫乏。于时耶若达欲嫁女。时有须摩提求为女婿。聦明有智。而形貌丑。摩纳婆遇见论义。须摩提屈在言下。耶若达欢喜。大赐珍宝。以女妻之。摩提生忿。发誓未来世世常恼。为此因缘。常触恼也。自是以后经历六道。常相触恼。文多不载。
调达此世因缘
调达此云天热。亦云天授。为斛饭王子。乃是佛堂弟。阿难亲兄。调达有三十相。出家诵六万法聚。满十二韦陀。为利养故。往诣佛所。求学神通。佛不为说。令观无常。自可得道。复至舍利弗。目揵连。乃至百弟子所。皆不为说神通之法。阿难亲弟。未得佗心。授与通法。调达入山。学得五通。心念。谁作檀越。阇世太子有大王相。或自变身作象马宝。于王子前。抱持歍嗽。复至天上。取天华天食。语王子言。我作新佛。汝作新王。岂不快耶。有时变为小儿。阇王置之膝上。以唾歍其口中。后从佛索众。佛呵之曰。痴人无知。尚不以众付舍利弗及目犍连等。况汝痴人食人涕唾者。因兹结恨。别构五法。以诱佛众。言五法者。一粪扫衣。二常乞食。三坐食。四常露坐。五不受盐及以五味。与正理论不同。正理云。一不受五味。二断肉。三断盐。四不受割截衣。五不居聚落边寺。佛在王舍城。有因缘集僧。调达从座起。行五法筹云。忍此五法者是毗尼。时有五百新学无智捉筹。调达语言。不须佛及僧。便将往伽耶山。自共作羯磨。时诸比丘以此事白佛。佛言。痴人消灭善心。坠于泥黎。一劫莫救。身子目连往伽耶山。调达告身子曰。为众说法。我今背痛。便右胁卧。目连现通。身子说法。遂将五百新学。还归佛所。卧起失众。而生嗔恨。推山压佛。密迹金刚。以杵拟之。碎石迸来。伤佛足指。华色比丘尼呵之。拳打眼出。作三逆罪。复教阇世。杀父成就。害母加行。自行教佗五逆罪故。生身堕入阿鼻地狱。
报恩经云。尔时如来。即遣阿难。往到地狱。问讯提婆达多。苦可忍不。尔时阿难。受如来教。至地狱门外。问牛头阿旁言。为我唤提婆达多。牛头阿旁言。汝问何佛提婆达多。过去诸佛皆有提婆达多。阿难言。我唤释迦牟尼佛提婆达多。尔时阿旁。即语提婆达多。阿难在外。欲得相见。提婆达多即言。善来阿难。如来犹能怜念于我耶。阿难言。如来遣我问讯。苦痛可堪忍不。提婆达多言。我处阿鼻地狱。犹如比丘入三禅乐。佛言。菩萨摩诃萨。修大方便。引接众生。其受生死无量大苦。不以为患。若有人言。提婆达多实是恶人。入阿鼻狱者。无有是处。如来尔时。即为大众。显发提婆达多微密妙行大方便时。无量百千菩萨。得无生法忍。无量百千人。发阿耨多罗三藐三菩提心。无量百千人。得须陀洹果乃至阿罗汉。虚空神天。雨众天华。遍覆大众。作天伎乐。放大光明。赞言善哉。如来所说未曾也。一切大众闻佛说法。头面作礼欢喜而去。
提婆达多善知识缘
法华提婆达多品云。尔时佛告诸菩萨。及天人四众。吾于过去无量劫中。求法华经。无有懈倦。于多劫中常作国王。发愿求于无上菩提。心不退转。为欲满足六波罗蜜。勤行布施。心无吝惜。象马七珍。国城妻子。奴婢仆从。头目髓脑。身肉手足。不惜躯命。时世人民。寿命无量。为于法故。捐舍国位。委正太子。击鼓宣令。四方求法。谁能为我说大乘者。吾当终身供给走使。时有仙人。来白王言。我有大乘。名妙法华经。若不违我。当为宣说。王闻仙言。欢喜踊跃。即随仙人。供给所须。采果汲水。拾薪设食。乃至以身而为床座。身心无倦。于时奉事经于千岁。为于法故。精勤给侍。令无所乏。尔时世尊。欲重宣此义。而说偈言。
我念过去劫　　为求大法故　　虽作世国王
不贪五欲乐　　推钟告四方　　谁有大法者
若为我解说　　身当为奴仆　　时有阿私仙
来白于大王　　我有微妙法　　世间所希有
若能修行者　　吾当为汝说　　时王闻仙言
心生大欢喜　　即便随仙人　　供给于所须
采薪及果蓏　　随时恭敬与　　情存妙法故
身心无懈倦　　普为诸众生　　勤求于大法
亦不为己身　　及以五欲乐　　故为大国王
勤求获此法　　遂至得成佛　　今故为汝说
佛告诸比丘。尔时王者。则我身是。时仙人者。今提婆达多是。由提婆达多善知识故。令我具足六波罗蜜。慈悲喜舍。三十二相。八十种好。紫磨金色。十力四无所畏。四摄法。十八不共。神通道力。成等正觉。广度众生。皆因提婆达多善知识故。告诸四众。提婆达多。却后过无量劫。当得成佛。号曰天王如来。应供。正遍知。明行足。善逝。世间解。无上士。调御丈夫。天人师。佛世尊。世界名天道。时天王佛住世二十中劫。广为众生。说于妙法。恒河沙众生。得阿罗汉果。无量众生。发缘觉心。恒河沙众生。发无上道心。得无生忍。至不退转。时天王佛般涅槃后。正法住世二十中劫。全身舍利。起七宝塔。高六十由旬。纵广四十由旬。诸天人民。悉以杂华。末香烧香涂香。衣服璎珞。幢幡宝盖。伎乐歌颂。礼拜供养七宝妙塔。无量众生。得阿罗汉果。无量众生。悟辟支佛。不可思议众生。发菩提心。至不退转。佛告诸比丘。未来世中。若有善男子善女人。闻妙法华经提婆达多品。净心信敬。不生疑惑者。不堕地狱饿鬼畜生。生十方佛前。所生之处。常闻此经。若生人天中。受胜妙乐。若在佛前。莲华化生。
论曰。夫顺以逆成。善因恶济。譬如火能克金。金非火不炼。石能攻玉。玉非石不砻。是则释迦如来。性善法门。究竟圆满。全由提婆达多性恶法门。多方造就。故法华云。由提婆达多善知识故。令我具足六波罗蜜。慈悲喜舍。三十二相。八十种好。紫磨金色。十力四无所畏。四摄法。十八不共。神通道力。成等正觉。广度众生。又曰。提婆达多。却后过无量劫。当得成佛。号曰天王如来。具足十号。夫提婆达多。果以恶而为之恶。则永为恶知识。长沉沦三苦海。不得受记作佛矣。又释迦如来。果视逆而为之逆。则不应云由提婆达多善知识故。令我具足六波罗蜜等。而得作佛矣。求其深故。苟微性善恶法门。则无以阐扬。故列于分真性善恶法门之首。有以知上让释迦。下冠文殊也。然如来则全性善以起修善。以修善而臻极乎性善矣。若夫提婆达多者。岂不得云全性恶以起修恶。以修恶而臻极乎性恶。是则提婆达多。本迹俱深。固不可得而思议者也。
净名居士降天魔缘
净名经云。佛告持世菩萨。汝行诣维摩诘问疾。持世白佛。世尊。我不堪任诣彼问疾。所以者何。忆念我昔住于静室。时魔波旬。从万二千天女。状如帝释。鼓乐弦歌。来诣我所。与其眷属。稽首我足。合掌恭敬。于一面立。我意谓是帝释。而语之言。善来憍尸迦。虽福应有。不当自恣。当观五欲无常。以求善本。于身命财而修坚法。即语我言。正士。受是万二千天女。可备扫洒。我言憍尸迦。无以此非法之物。要我沙门释子。此非我宜。所言未讫。时维摩诘来为我言。非帝释也。是为魔来娆固汝耳。即语魔言。是诸女等。可以与我。如我应受。魔即惊惧。念维摩诘将无恼我。欲隐形去而不能隐。尽其神力。亦不得去。即闻空中声曰。波旬。以女与之。乃可得去。魔以畏故。俯仰而与。尔时维摩诘语诸女言。魔以汝等与我。今汝皆当发阿耨多罗三藐三菩提心。即随所应而为说法。令发道意。复言汝等已发道意。有法乐可以自娱。不应复乐五欲乐也。天女即问。何谓法乐。答言。乐常信佛。乐欲听法。乐供养众。乐离五欲。乐观五阴如怨贼。乐观四大如毒蛇。乐观内入如空聚。乐随护道意。乐饶益众生。乐供养师。乐广行施。乐坚持戒。乐忍辱柔和。乐勤集善根。乐禅定不乱。乐离垢明慧。乐广菩提心。乐降伏众魔。乐断诸烦恼。乐净佛国土。乐成就相好故修诸功德。乐庄严道场。乐闻深法不畏。乐三脱门。不乐非时。乐近同学。乐于非同学中心无恚碍。乐将护恶知识。乐亲近善知识。乐心喜清净。乐修无量道品之法。是为菩萨法乐。于是波旬告诸女言。我欲与汝俱还天宫。诸女言。以我等与此居士。有法乐。我等甚乐。不复乐五欲乐也。魔言居士。可舍此女一切所有施于彼者。是为菩萨。维摩诘言。我已舍矣。汝便将去。令一切众生得法愿具足。于是诸女问维摩诘。我等云何止于魔宫。维摩诘言。诸姊。有法门。名无尽灯。汝等当学。无尽灯者。譬如一灯燃百千灯。冥者皆明。明终不尽。如是诸姊。夫一菩萨开导百千众生。令发阿耨多罗三藐三菩提心。于其道意亦不灭尽。随所说法。而自增益一切善。是名无尽灯也。汝等虽住魔宫。以此无尽灯。令无数天子天女。发阿耨多罗三藐三菩提心者。为报佛恩。亦大饶益一切众生。尔时天女头面礼维摩诘足。随魔还宫。忽然不现。
文殊师利菩萨三处度夏缘
宝箧经云。时大德迦叶。语舍利弗。我亦曾见文殊师利希有神通。舍利弗。尔时世尊成佛未久。我久出家。是时文殊师利童子。始初至此娑婆世界。从宝王世界宝相佛所。来欲见佛释迦牟尼。供养恭敬。尔时世尊。在舍卫国祇陀林中。给孤穷精舍。夏坐三月。我时不见文殊师利。若如来前。若众僧中。若于食时。若说戒日。若僧行次。都不见之。过三月已临自恣时。乃见其面。我即问言。文殊师利。何处坐夏。即答我言。大德迦叶。我住是舍卫大城波斯匿王后宫一月。复一月住童子学堂。复一月住诸淫女舍。我闻是已。心甚不悦。即作是念。云何当共是不净人。而作自恣。我即出堂便击楗椎。欲摈文殊师利童子。尔时世尊。即告文殊师利童子。汝往看是摩诃迦叶。今者何故打楗椎也。白言世尊。我已见之。欲摈于我。佛语文殊师利童子。今可现汝自在神力神通境界。令彼声闻心得清净。勿于汝所生不净心。于时文殊师利童子。即入三昧。其三昧名现一切佛土。文殊师利入三昧已。十方各如恒河沙等诸佛世界。其中皆有摩诃迦叶头陀第一。悉打楗椎。于时世尊。即问我言。摩诃迦叶。汝今何故打于楗椎。我言世尊。文殊师利。自说是言。夏三月中住王后宫及淫女舍。为摈是故。打于楗椎。尔时世尊。身放光明遍照十方。而告我言。汝今遍观十方世界。为见何事。我时遍观无量无边恒河沙等十方世界。其中皆有摩诃迦叶。而打楗椎欲摈文殊。是一切处。亦有文殊在佛前坐。佛告我言。汝今欲摈何处文殊。为此世界。为十方界。我时即礼佛世尊足。作如是言。听我悔过。世尊。是文殊师利法王之子。成就菩萨如是不可思议功德。我从佛所。成有量智。而欲度无量智慧。以不知故而打楗椎。佛告我言。摩诃迦叶。汝之所见十方世界文殊师利。亦复夏三月住王后宫及淫女舍。此间文殊师利童子。令是波斯匿王宫中五百女人。不退阿耨多罗三藐三菩提。亦令五百淫女五百童子。得不退转无上正道。复有百千众生。以声闻法而调伏之。无量众生得生天上。我时白言。大德世尊。文殊师利为说何法。乃能如是教化众生。佛言迦叶。汝今可问文殊师利。自当答汝。我时即间文殊师利。汝说何法。教化调伏如是众生。彼答我言。非惟说法教导众生。大德迦叶。或有众生。以娱乐而调伏之。或以护持。或以威伏。或以财摄。或以贫劣。或现大庄严。或现神通。或现释身。或现梵身。或现护世身。或现转轮王身。或随各各所事诸天而为现身。或以软语。或以粗语。或二俱用。或以谪罚。或以密益。或现作子。何以故。大德迦叶。众生有于杂种之行。以杂种法而调伏之。大德迦叶。我以方便化众生界。然后说法。令其究竟毕定调伏。
文殊菩萨现神变缘
宝箧经云。尔时大德阿难。复语舍利弗。我亦曾见文殊师利神通变化。大德舍利弗。昔于一时。世尊在此舍卫国祇陀林中给孤穷精舍。与大比丘僧八百人俱。诸菩萨众万二千人。是时兴大悲云。时雨经七日七夜而不休止。诸大德声闻。若得禅定及解脱者。若入禅定。七日不食。余凡夫人及诸学人。五日绝食。饥困羸瘦。不能往觐见佛世尊。礼敬供养。我时念言。是诸比丘。甚为大苦。当往白佛。我时便法佛世尊所。顶礼佛足。白佛言世尊。诸比丘僧。绝食五日。极为羸瘦。不能从床而自起止。世尊告我。阿难。汝今可以是事。往语文殊师利。彼当充足比丘僧食。我承佛教。往诣彼文殊师利所住室中。到已具说如是之事。时文殊师利。为释梵护世而演说法。即答我言。阿难。汝往敷座。若时已至。便击楗椎。我从文殊师利。闻是语已。即便敷座住在一处。看文殊师利何时出房。是文殊师利。普为梵释护世天王。广演说法。名曰分别一切身三昧。不出于房。我作是念。文殊师利。将不令诸比丘失食。时文殊师利。凡作己身。为诸释梵护世。说是分别一切身三昧。文殊师利。亦即入此分别一切身三昧已。从房而出。入舍卫大城。次华乞食。我时不见。魔王波旬作是念言。文殊师利师子吼已。入舍卫大城而行乞食。我今当蔽舍卫城中。诸婆罗门长者居士。无入出者。不令施食。尔时文殊师利童子。随所至处。门户悉闭。无往来者。文殊师利。即时观知是魔波旬隐蔽诸人。我今当作诚实言誓。尔时即作是志诚言。我之所集一毛孔中所有福慧。设恒河沙等诸佛世界满中诸魔之所无有。我此语实。魔蔽当去。令魔自身作居士像。于四衢道诸巷陌中。唱如是言。当施文殊当施文殊。若施是者。获大果报。若施三千大千世界。其中所有一切众生。给诸乐具百千亿岁。不如施此文殊师利。一指端许。所生福胜。文殊师利。须臾之间立此誓已。尔时诸天遍开城中一切门户。令诸人众皆趣文殊师利童子。时魔波旬作居士像。于诸四衢街巷陌中。唱如是言。当施文殊当施文殊。若施是者。获大果报。若施三千大千世界一切众生乐供养具。经百千岁。不如施此文殊师利一指端许。所生福胜。时文殊师利。以神通力。令所持钵。受诸种种美妙饮食及饼果等。不相和杂。如别器盛。八百比丘。万二千菩萨所食之食。在一钵中。不见此钵若满若减。尔时文殊师利童子。于舍卫大城乞食已足。出舍卫城。以钵置地。语魔波旬。以为净人。可持此钵在前而去。时魔波旬不能举钵。生惭耻心。语文殊师利。我今不能举此地钵。文殊师利语波旬言。汝今成就大威神力。云何不能举地小钵。时魔波旬尽其神力。不能举钵如毛分许。怪未曾有。语文殊师利。我之神力。举伊沙陀山。置之手掌掷虚空中。今不能举如此小钵一毛分许。文殊师利语波旬言。若大众生。大人大力。彼所持钵。非汝波旬所能擎举。是时文殊师利童子。即以一指持举地钵。着波旬手。语波旬言。汝为净人持钵前行。时魔波旬尽力行钵。在前而去。尔时自在天子。与万二千天子侍从围绕。来向文殊师利童子。顶礼其足。右绕已毕语波旬言。汝非使人。何故持钵在他前行。魔言。天子。我今不堪与有力者诤。天子语言。波旬。汝亦成就大威神力。尔时波旬为文殊师利力所持故。答言。天子。愚痴之力。是为魔力。慧明之力。是菩萨力。憍慢之力。是为魔力。大智慧力。是菩萨力。诸邪见力。是为魔力。空无相无作力。是菩萨力。诸颠倒力。是为魔力。正真谛力。是菩萨力。我我所力。是为魔力。大慈悲力。是菩萨力。贪瞋痴力。是为魔力。三解脱力。是菩萨力。生死之力。是为魔力。无生无灭无有诸行无生忍力。是菩萨力。魔王波旬说是法时。于大众中五百天子。发阿耨多罗三藐三菩提心。千二百菩萨得无生法忍。时文殊师利。共魔波旬。持此钵食。置迦利罗华园中已。俱出外去。我时不见文殊师利。乃至食时犹不出房。我作是念。文殊师利将不令诸比丘僧众失于日时。当往佛所具白是事。即至佛所。顶礼佛足。白言世尊。食时已至。文殊师利。犹不出房。佛告我言。阿难。汝不到此迦利罗园中而看之耶。我白佛言。大德世尊。见一小钵。其食满中。佛告我言。速打楗椎。集比丘僧。我言世尊。比丘僧多。是一钵食当与谁耶。佛语我言。汝勿虑是。设使三千大千世界。所有一切诸众生等。于百千岁。食此钵食。犹不能尽。何以故。是文殊师利力所持钵。文殊师利。有种波罗蜜无量功德。我闻佛语。便打楗椎。集比丘僧。时此钵食。不相和杂。香美众味。取不可尽。充满大众。钵食不减。时魔波旬。欲恼文殊师利童子。即便化作四千比丘。衣服弊坏。威仪粗恶。执持破钵。鼻眼角睐。手拳脚跛。其形丑恶。在下行坐。以此钵食。复充足之。时魔波旬。令化比丘。人人各食摩伽陀国千种之食。然此钵食犹满不减。令诸守园作使之人。传食疲顿。时文殊师利。以神力持。令魔波旬所化比丘钵食不减。手口俱满。而不能咽。气闭眼张。悉皆躄地。文殊师利语波旬言。汝诸比丘。何不更食。恶魔答言。文殊师利。是诸比丘在地垂死。汝将不以毒食与耶。文殊师利语波旬言。已尽毒人当有何毒。内有毒者。则施人毒。内无毒者。不施人毒。波旬。所谓毒者。名贪瞋痴。善赞法中所调伏者。若与人毒无有是处。又魔波旬。所谓毒者。无明。有爱见。我我所见。无因缘见。于名色见。爱恚瞋见。我见。众生见。诸盖缠。计着诸阴起种性慢。报着诸入常住三界。系着所依守护取舍。若来若去。爱著于身。坚着寿命。不净思念。爱乐染心。多起诸过违逆因缘。断见常见。謟曲憍慢。妄想分别。示现诈伪。执着巢窟。出没卷舒。惊畏于空。于无想中生堕落想。于无作中生死畏想。于无著处生起畏想。于出生死生起缚想。于驶流示生度想。助菩提生非法想。于邪见中生正见想。于恶知识生善知识想。违佛谤法轻众僧。不舍憍慢。增长诤讼。实不实想。不实实想。于欲乐中生功德想。于有为中心生狂惑。于生死行。不见其过。涅槃中生惊怖想。波旬。如是诸法。于妙法中。名之为毒。佛正法中。无如是事。波旬。甘露法者。是名佛法。安隐法者。是名佛法。无戏论法。是名佛法。无过恶法。是名佛法。无结使法。是名佛法。出要之法。是名佛法。无怖畏法。是名佛法。无分别法。是名佛法。不执自他法。是名佛法。无讥呵法。是名佛法。作舍作归依。作洲渚作守护法。是名佛法。调伏寂法。是名佛法。自净无垢照明之法。是名佛法。正向正趣法。是名佛法。无诸妄想善调伏法。是名佛法。善教善道随宜之法。是名佛法。自说说他法。是名佛法。如法调伏诸外道法。是名佛法。降诸魔法。是名佛法。断生死流法。是名佛法。正念之法。是名佛法。住念处故。正断法是名佛法。断诸恶故。神足法是名佛法。观身心轻故。诸根法是名佛法。信为首故。诸力法是名佛法。无能降伏故。诸觉法是名佛法。次第觉故。正道法是名佛法。正流入故。三昧法是名佛法。究竟寂静故。智慧法是名佛法。贯穿诸圣解脱法故。真谛法是名佛法。无忿恚故。诸辨法是名佛法。法辞及义乐说无滞故。明了无常苦无我法。是名佛法。呵毁一切诸有为故。空法是名佛法。降伏一切诸外道故。寂静法是名佛法。趣涅槃故。波罗蜜法是名佛法。至彼岸故。方便法是名佛法。善摄取故。慈法是名佛法。无过智故。悲法是名佛法。无逼切故。喜法是名佛法。灭不喜故。舍法是名佛法。所作办故。禅法是名佛法。灭憍慢故。不断三宝法是名佛法。发菩提心故。一切安乐无苦恼法。是名佛法。不求诸有故。说是法时。魔王所将五百天子。发阿耨多罗三藐三菩提心。
性善恶论卷之三

[book_title]性善恶论卷之四
天台山幽谿沙门传灯着
文殊师利菩萨降魔缘(此犹属分真即性恶法门第五缘)
魔逆经云。文殊师利菩萨。与大光天子演说大法。天子闻已报曰难及。(云云)至未曾有。文殊师利。今所说者。微妙巍巍。无极之慧。超异如是。而魔波旬不来至此。欲废乱之行於逆乎。适说是已须臾未久。时魔波旬在於虗空。兴大云雨。謦扬大音。其音普闻。一切时众各心念言。何等声流溢乃尔。尔时世尊告文殊师利。仁宁见魔所兴乱乎。答曰。唯然天中天。文殊师利即如其像。三昧思惟。令魔自然五处见缚。寻便堕地唤呼称怨。恚恨。骂詈文殊师利。今当祖械鎻缚我身。文殊答曰。咄魔波旬。复有系缚。坚固难解。逾过於此。今者所被。如卿不觉。何谓坚缚。吾我颠倒恩爱邪见缚。因缘系缚。卿常为此枷鎻所缚。不自觉知。魔又启曰。惟见原赦。使得解脱。文殊答曰。汝当兴造行作佛事。我能令卿从缚得脱。魔即对曰。我於佛法无所妨废。亦无所坏。当以何因兴作佛事。文殊答曰。波旬。欲知兴作佛事。乃为菩萨智慧变化。假使如来兴作佛事。不足为难。魔作佛事斯乃为奇。於是文殊师利。即如其像三昧思惟。使魔波旬变作佛像。三十二相庄严其身。坐师子床。智慧辨才。所说如佛。而宣此言。所欲问者。一切众生。诸所狐疑。自恣所启。当为发遗。时大迦叶问魔波旬。比丘修行以何为缚。魔寻答曰。计我禅定。而志寂然。则是有想。无想品第想空为要。毁众见想。想於要想。兴於众念。御无愿想。坏诸所愿。为泥洹想。而乐无为。毁生死想。是迦叶修行比丘之系也。所以者何。迦叶当知。不当毁坏诸所独见。因而行空也。所谓空者。诸见皆空。不当毁念。未於无相。所以者何。敢可所念。悉为无相。不当毁愿而求无愿。其所愿者。悉亦无愿。不当毁生死而求泥洹。晓了生死不可得处。则为泥洹。迦叶当知。其行泥洹。不起思想。当於众着。令无所起。毁坏灭尽。泥洹本净无所起生。乃为无为。说是语时。五百比丘心逮清净。如是乃至须菩提舍利弗目揵连。其尊弟子五百人等。各各自问己身所知。时魔波旬。各各分别而发之。於是诸天天众。有一天子。名曰须深。问魔波旬。文殊师利。属者讲说诸魔事业。仁岂堪任重复理议。何谓菩萨之魔事。时魔答曰。天子当知。菩萨魔事则有二十。何谓二十。恐畏生死。欲得解脱。遵修玩习。於佛正法。稽首归命而有望想。则为魔业。如是菩萨魔事凡有二十。具说如经。於时世尊赞魔波旬。善哉善哉。快说於斯菩萨魔事。假使有人论此法事。听省奉行。不从魔教。其人则建佛大道法。说讲经典。获诸二十事。何为二十。大慈大哀。如是凡有二十条。具如经说。於是须深天子。问魔波旬。怯哉善利。巧为如来之所嗟叹。时魔报曰。吾身不用快哉善利。譬如男子鬼神着之。当可所说计实不是。其人所语。鬼神所言也。如是仁者。今吾所说。文殊师利之所发动不当宣传言是我说。天子问曰。今仁变成佛身形。不以欢乎。又复相好庄严其身。坐师子床。讲说经法。不以乐耶。魔复报曰。卿等见我相好严身。我还自观枷鎻系缚。天子告曰。波旬自归悔过伏罪文殊师利。文殊师利威神。原赦波旬。波旬答曰。不当首悔学於大乘菩萨大士。所以者何。行菩萨者。不见缺漏瑕秽之界。兴嗔恚者。设坏冤恨。乃当对悔稽首自归。天子又问。菩萨忍辱为何等类。其魔报曰。菩萨忍辱有十二事。何谓十二。志性忍辱而无瑕玼。如是有十二种。如经具说。於是须深天子。问魔波旬。卿若寻说此二十事。至十二忍。宁踊跃乎。答曰欢喜。须深即启文殊师利。仁者原赦魔波旬罪。文殊问魔。谁为系汝。报曰。不知谁为缚我。答曰。波旬。卿不被缚。自想为缚。一切愚痴凡夫之士。其亦若兹。心本悉净。无所思念。志在想着。不知无常。计有常想。苦为乐想。无身计身。不净净想无色色想。无痛痒思。想生死识而想五阴。如今波旬恶畏系缚。何因得脱。又曰。今我不复得解脱乎。答曰。如是波旬。已得解脱者。不复更脱。何因得脱。由缘从於虗伪之想。而致系缚。蠲除此秽名曰解脱。於是文殊师利。舍所建立威神感动。令魔波旬即复如故。文殊师利。复与须深天子说法将毕。尔时魔波旬。心怀忧戚。泣泪如雨。而说此言。若此经典所流布处。诸魔波旬不得其便。脱有受持。断绝魔事。魔说此语。即便没去。
魔界行不污菩萨化魔缘
首楞严三昧经云。舍利弗白佛言。世尊。未曾有也。今说首楞严三昧。而是恶魔不来娆乱。佛告舍利弗。汝欲见魔衰恼事不。唯然已见。尔时佛放眉间白毫相光。一切众会。皆见恶魔。被五系缚。不能自解。佛告舍利弗。汝见恶魔被五缚不。唯然已见。此恶魔者。为谁所缚。佛言。是首楞严三昧威神之力。尔时会中有一菩萨。名魔界行不污。白佛言。唯然世尊。我今当现於魔界中自在神力。令魔得住首楞严三昧。佛言随意。时魔界行不污菩萨。即於会中忽然不现。现於魔宫。语恶魔言。汝宁不闻佛说首楞严三昧。无量众生。皆发阿耨多罗三藐三菩提心。出汝境界。亦复当度脱余人出汝境界。魔即报言。我闻佛说首楞严三昧名字。以被五缚。不能得往。所谓两手两足及头。又问恶魔。谁系汝者。魔即答言。我适发心。欲往坏听受首楞严三昧者。即被五缚。我适复念。诸佛菩萨。大有威德。难可坏乱。我若往者。或当自坏。不如自住於此宫殿。作是念已。即於五缚而得解脱。菩萨答言。如是一切凡夫。忆想分别。颠倒取相。是故有缚。动念戏论。是故有缚。见闻觉知。是故有缚。此中实无缚者解者。所以者何。诸法无缚。本解脱。诸法无缚。本无脱故。常解脱相。世问愚痴。如来以此法门说法。若有众生。得知此义。欲求解脱。勤心精进。则於诸缚而得解脱。时魔众中七百天女。以天香华末香涂香。及诸璎珞。散魔界行不污菩萨。而作是言。我何时於魔境界。而得解脱。菩萨报言。汝等若能不坏魔缚。则得解脱。云何名为魔缚。谓六十二见。若人不坏此诸见者。即於魔缚而得解脱。天女复言。云何名为不坏诸见而得解脱。答言。诸见本无所从来。去无所至。若诸知见无去来相者。即於魔缚而得解脱。诸见非有非无。若不分别有无。即於魔缚而得解脱。若无所见。是为丘见。如是正见。无正无邪。若法无正无邪。无作无受。即於魔缚而得解脱。是诸见者。非内非外。亦非中间。如是诸见亦复不念。即於魔缚而得解脱。七百天女。闻说此法。即得顺忍。而作是言。我等亦当於魔界中行无所污。度脱一切魔所缚者。尔时魔界行不污菩萨。语恶魔言。汝诸眷属。已发阿耨多罗三藐三菩提心。当从此缚而得解脱。时诸天女慈愍魔故。皆作是言。可发阿耨多罗三藐三菩提心。弗於安隐生怖畏想。弗於乐中而生苦想。弗於解脱而生缚想。尔时恶魔生謟曲心。而作是言。若汝舍离菩提心者。我当发心。时诸天女以方便力。而谓魔言。我等皆已舍离此心。汝便可发阿耨多罗三藐三菩提心。若一菩萨发菩提心。一切菩萨亦同是心。所以者何。心无差别。於诸众生心皆平等。尔时恶魔。谓魔界行不污菩萨言。我今当发阿耨多罗三藐三菩提心。以是善根令我脱缚。说此言已。即自见身。从缚解脱。时魔界行不污菩萨。以神通力。放大光明。现净妙身。照於魔宫。魔自见身。无有威光。犹如墨聚。时魔众中二百天女。深着婬欲。见此菩萨身色端正。起染爱心。各作是言。是人若能与我从事。我等皆当随顺其教。时此菩萨。知诸天女宿缘应度。即时化作二百天子。色貌端严。如身无异。又作二百宝交露台胜魔宫观。是诸天女。皆自见身。在此宝台。各各自谓。与此菩萨共相娱乐。所愿得满。婬欲意息。皆生深心。爱敬菩萨。菩萨即时。随其所应。而为说法。皆发阿耨多罗三藐三菩提心。时魔界行不污菩萨。谓恶魔言。汝可诣佛。魔作是念。我缚已解。当诣佛所坏乱说法。尔时恶魔。眷属围遶。行诣佛所。白言世尊。弗复说是首楞严三昧。所以者何。说是三昧。我身即时被五系缚。惟愿如来。更说余事。时坚意菩萨。谓恶魔言。谁解汝缚。答言。魔界行不污菩萨。解我系缚。汝许何事。而得解脱。魔言。我许发阿耨多罗三藐三菩提心。尔时佛告坚意菩萨。今是恶魔为解缚故。发菩提心。非清净意。如是坚意。我灭度後。後五百岁。多有比丘。为利养故。发菩提心。非清净意。坚意。汝观首楞严三昧势力。佛法威神。是诸比丘比丘尼。优婆塞优婆夷。以轻戏心。贪利养心。随逐它心。闻是三昧。而发菩提心。我皆知此心。与阿耨多罗三藐三菩提。得作因缘。何况闻是首楞严三昧。能以净心。发阿耨多罗三藐三菩提。当知此人。於佛法中。已得毕定。坚意菩萨白佛言。世尊。今此恶魔。闻说首楞严三昧。为解缚故发菩提心。亦得具足佛法因缘耶。佛言。如汝所说。恶魔以闻是三昧福德因缘。及发菩提心因缘故。於未来世。得舍一切魔事魔行。魔謟曲心。魔衰恼事。从今以後。渐渐当得首楞严三昧力。成就佛道。坚意菩萨。谓恶魔言。如来今已与汝授记。魔言。善男子。我不以清净心发阿耨多罗三藐三菩提。如来何故与我授记。如佛言曰。从心有业。从业有报。我自无心求菩提道。如来何故与我授记。时佛欲断众会疑故。告坚意言。菩萨授记凡有四种。何谓为四。有未发心而与授记。有适发心而与授记。有密授记。有得无生法忍现前授记。是谓为四。惟有如来能知此事。一切声闻辟支佛。所不能知。广如经说。尔时魔界行不污菩萨。所化天女。令发阿耨多罗三藐三菩提心者。各以天华散於佛上。白佛言世尊。我等不乐密得授记。我等愿得无生法忍现前授记。惟愿世尊。於今与我授阿耨多罗三藐三菩提记。佛时微笑。口出种种妙色光明。照诸世界。还後顶入。阿难白佛言世尊。何因故笑。佛告阿难。汝今见二百天女。合掌敬礼如来者不。已见世尊。阿难。是诸天女。已曾於昔五百佛所。深种善根。从是已去。当复供养无数诸佛。过七百阿僧只劫已。皆得成佛。号曰净王。阿难。是诸天女命终之後。得转女身。皆当生於兜率天上。供养奉事弥勒菩萨。尔时恶魔闻诸天女得授记已。白佛言世尊。我今自於所有眷属。不得自在。以闻说是首楞严三昧故。况余闻者。若人得闻首楞严三昧。即得毕定住佛法中。尔时天女以无怯心。语恶魔言。汝弗大愁。我等今者不出汝界。所以者何。魔界如即是佛界如。魔界如。佛界如。不二不别。我等不离是如。魔界相即是佛界相。魔法界佛法界不二不别。我等於此法相。不出不过。魔界无有定法可示。佛界亦无定法可示。魔界佛界不二不别。我等於此法相。不出不过。是故当知。一切诸法无决定。无决定故。无有眷属。无非眷属。尔时恶魔忧愁苦恼。欲还天上。魔界行不污菩萨。谓恶魔言。汝欲何去。魔言。我今欲还所住宫殿。菩萨谓言。不离此众。即是汝宫殿。尔时恶魔。即自见身处本宫殿。菩萨语言。汝见何等。恶魔答言。我自见身处本宫殿。好林园池。是我所有。菩萨语言。汝今可以奉上如来。魔言可尔。适作是语。即见如来声闻菩萨一切大众。皆在其中。说首楞严三昧。尔时阿难。语恶魔言。汝得大利。能以宫殿施佛令住。魔言。是魔界行不污菩萨。恩力所致。坚意菩萨。白佛言世尊。是魔界行不污菩萨。住首楞严三昧。神力自在。乃如是乎。佛言。如尔所说。今此菩萨。住是三昧。能以神力。随意自在。示现一切行魔界行。而能不为魔行所污。与诸天女现娱乐。而实不受婬欲恶法。是善男子。住首楞严三昧。现入魔界。而身不离於佛会。现行魔界游戏娱乐。而以佛法。教化众生。
观世音菩萨化面然饿鬼缘
焰口经云。尔时世尊。在迦毗罗城尼俱律那僧伽蓝所。与诸比丘。并诸菩萨。无数众生。周帀围遶而为说法。尔时阿难。独居静处。一心系念。即於其夜三更之後。见一饿鬼。名曰面然。住阿难前。白阿难。而後三日。汝命将尽。即便生此饿鬼之中。是时阿难闻此语已。心生惶怖。问饿鬼言。我此灾福。作何方计。得免斯苦。尔时饿鬼报阿难言。汝於晨朝。若能布施百千那由它恒河沙数饿鬼。并百千婆罗门及仙人等。以摩伽陀国斛。各施一斗饮食。并及为我供养三宝。汝得增寿。令我离於饿鬼之苦。得生天上。阿难见此面然饿鬼。身形羸瘦。枯燋极丑。面上火然。其咽如针。头发髼乱。毛爪长利。身如负重。又闻如是不顺之语。甚大惊怖。身毛皆竪。即从座起。疾至佛所。五体投地。顶礼佛足。身心战栗。而白佛言。救我世尊救我善逝。过此三日命将终尽。昨夜见一面然饿鬼。而语我言。汝於三日必当命尽。生饿鬼中。我即问言。以何方计。得免斯苦。饿鬼答言。汝若施於百千那由它恒河沙数饿鬼。及百千婆罗门。并诸仙等饮食。汝得增寿。世尊。我今云何得免此苦。尔时世尊告阿难言。汝今弗怖。有异方便。令汝得施。如是饿鬼。诸婆罗门。及仙等食。弗生忧恼。佛告阿难有陀罗尼。名曰一切德光无量威力。若有诵此陀罗尼者。即成已施俱胝那由它百千恒河沙数饿鬼。及六十八俱胝那由它百千婆罗门。并诸仙等前。各有摩伽陀斛。四斛九斗饮食。佛告阿难。我於前世曾为婆罗门时。於观世音菩萨及世间自在德力如来所。受此陀罗尼。我当以此陀罗尼力。便得具足施於无量无数饿鬼。及婆罗门。并仙等食。以我施诸饿鬼食故。舍离此身得生天上。阿难。汝今受持此陀罗尼。当自护身。即说呪曰。
那麽萨缚怛它揭多缚路枳帝唵三瞂罗三[口*友]罗虎吽。
佛言阿难。若欲作此施食法者。先取饮食。安置净盘器中。诵此陀罗尼呪。呪食七遍。於门内立。展臂户外。置盘净地。弹指七下。作此施已。於其四方。有百千俱胝那由它恒河沙数饿鬼。於一一饿鬼前。各有摩伽陀斛四斛九斗饮食。如是鬼等。遍皆饱满。是诸饿鬼吃此食已。悉舍鬼身。尽得生天。复言阿难。若比丘比丘尼。优婆塞优婆夷。若能常诵此陀罗尼。并奉饮食。即为具足无量功德。命得延长。即成供养百千俱胝。如来功德。颜色鲜洁。威德强记。一切非人步多鬼等夜叉罗刹。并诸饿鬼。皆畏是人。心不忍见。是人即为成就具足大力勤进。复言阿难。若欲施婆罗门及仙食者。当取饮食。满置鉢中。诵此陀罗尼呪。呪食七遍。写流水中。具足奉献无量俱胝。百千恒河沙数婆罗门。并仙人等。吃此食已。诸根具足。圆满吉祥。各发其愿。赞叹施人。其施食人心得清净。而便疾证梵天威德。常修净行。具足成就供养百千俱胝恒河沙数如来功德。於诸怨敌。而常得胜。若比丘比丘尼。优婆塞优婆夷。若欲供养一切三宝。应当具办香华饮食。诵此陀罗尼呪。呪所施食及香华等。二十一遍。供养三宝。此善男子善女人等。具足成就诸天妙供。及无上供。尊重赞叹一切如来刹土三宝。诸佛忆念称敭赞叹。诸天拥护。佛言。汝去阿难。当自护身。并及广为诸众生说。令诸众生成就具足无量功德。所生之世常值百千俱胝诸佛。
第三相似即性恶法门
舍利弗尊者降六师缘
贤愚经云。外道六师。闻如来欲来舍卫国。往白国王言。长者须达买只陀园。欲为瞿昙兴立精舍。听我徒与共角术。沙门得胜。便听起立。若其不如。不得起也。王召须达而问之言。今此六师。云卿买园。欲为瞿昙起立精舍。来共沙门弟子。较其技术。若得胜者。听立精舍。苟其不如。便不得起。须达归家。着垢腻衣。愁恼不乐。时舍利弗。明日时到。着衣持鉢。至须达家。即问之曰。何故不乐。须达具答。此六师辈。出家来久。精诚素有。所学技术无能及者。我今不知尊人技艺能与角不。舍利弗言。正使此辈六师之众。满阎浮提。数如竹林。不能动吾足上一毛。欲角何等。自恣听之。须达欢喜。更着新衣。沐浴香水等。即往白王。我以问之。恣听其意。王告六师。今听汝等共沙门角术。六师宣告国人。却後七日。当於城外与沙门角术。舍卫国中十八亿人。时彼国法。击皷会众。若击铜皷。八亿人集。若打银皷。十四亿人集。若击金皷。一切皆集。七日期满。至平博处。推击金皷。一切皆集。六师徒众有三亿人。是时人民。悉为国王及其六师。聚设高座。尔时须达为舍利弗而施高座。时舍利弗在一树下。入诸禅定。而作是念。此会大众。习邪来久。憍慢自高。艹芥群生。当以何德而降伏之。思惟是已即立誓言。若我无数劫中。慈孝父母。敬尚沙门婆罗门者。我初入会。一切大众。为我作体。六师见众已集。而舍利弗独未来到。便白王言。瞿昙释子。自知无术。众会既集。怖畏不来。王告须达。角时已到。佛弟子宜来谈论。时须达至舍利弗所。长跪白言。大德。大众已集。愿来诣会。时舍利弗从禅定起。更正衣服。以尼师坛。着左肩上。徐详而步。如师子王。往诣大众。是时大众及其六师。忽然起立。如风靡艹。不觉作礼。时舍利弗。便昇须达所敷之座。六师众中有一弟子。名劳度荖。善知幻术。於大众前。呪作一树。自然长广。荫覆众会。枝叶郁茂。华果各异。众人咸言。此变乃是劳度荖所作。时舍利弗。便以神力作旋岚风。吹拔树根。倒着於地。碎为微尘。众人皆言。舍利弗胜。复作一池。其池四边面皆以七宝。池水之中生种种华。舍利弗又作一大六牙白象。其一一牙上。有七莲华。一一华上。有七玉女。其象徐详。往诣池边。并含其水。池即时灭。复作一山。七宝庄严。众池树木华果茂盛。舍利弗又化作金刚力士。以金刚杵。遥用指之。山即破坏。无有遗余。复作一龙。身有十头。於虗空中。雨种种宝。雷电震地惊动大众。舍利弗又化作一金翅鸟王。擘裂噉之。复作一牛。身体高大。肥壮多力。觕脚利角。跑地大吼。奔突来前。舍利弗又化作师子。分裂食之。复变其身。作夜叉鬼。形体长大。头上火然。自赤如血。四牙长利。口目出火。腾跃奔趣。时舍利弗。自化身作毗沙门王。夜叉恐怖。即欲退走。四面火起。无有去处。惟舍利弗边。凉冷无火。即时屈伏。五体投地。求哀脱命。辱心已生。火即还灭。众咸唱言。舍利弗胜。劳度差不如。舍利弗。身昇虗空。现四威仪。作十八变。作是变已。还摄神足。坐其本座。时会大众见其神力。咸怀欢喜。时舍利弗即为说法。随其福行。各得道迹。六师徒众三亿弟子。於舍利弗所。出家学道。
目连现二神足力降二龙王缘
降龙经云。佛命长者阿那邠坻。当行布施。即起长跪。叉手白佛。愿佛众僧。明日降神到舍。欲设麤饭。佛默然受。佛告诸比丘。明早当上天投日中下。会邠坻舍饭。佛以明旦。与诸比丘。如弹指顷。即昇虗空。时有罗汉。名曰私檀。即正衣服。於虗空中白佛言。我数上天。未曾闇冥如今。佛言。有两龙王。大瞋吐雾。是故冥闇。复有罗汉。名曰受波。即白佛言。余欲止之。佛言。此二龙大有威神。汝往必当兴恶吐水。没杀人民蠕动之类。目连白佛。我欲往谏。佛言大善。目连即到龙所。龙见目连。即口出烟。须臾出火。围目连一重。目连以道意。亦化出火。围龙三重。复变身入龙目中。左入右出。右入左出。如是次第从耳鼻入出。或飞入其口。龙谓目连。在其腹中矣。目连复变身。遶龙十四重。以身勑两龙。龙大恐怖。毛扇海水。动须弥山。佛遥告目连。此龙尚能吐水。没杀天下人。汝且慎之。目连白佛。我有四禅神足。常信行之。我能取是须弥山及两龙。着於掌中。挑掷它方。又能以手。撮磨须弥山。令碎如尘。令诸天人无觉知者。两龙闻之。即便降伏。目连还复沙门。龙化为人。稽首作礼。悔过目连。愚迷狂惑。不识尊神。触犯云雾。乞哀原罪。两龙忏悔。前受五戒。稽首佛足。作礼而去。
优波笈多出家降魔缘
阿育王经云。舍那婆私。於大醍醐山起造寺。卖香商主名曰笈多。舍那婆私以方便力。教化卖香商主。令其精进。时舍那婆私。独入其家。笈多问言。圣人何故独无弟子。我乐在家爱五欲乐。不欲出家。若我生儿。当随长老。乃至笈多生儿。名阿波笈多。至其长大。舍那婆私。往至笈多所语言。汝先有愿。若我生儿。当与长老。今已生儿。汝当听其随我出家。笈多言。我今惟有一儿。若第二儿生。当与长老。乃至第二儿生。名阿那笈多。复从其求。如是不与。第三优波笈多。亦从其求。答言。我当作誓。令优波笈多治生。若长若退。不得出家。不长不退。乃听出家。是时魔王。令摩偷罗国一切人众。悉买其物。令其得利。时优波笈多。正自卖香。时舍那婆私长老语言。汝心心法云何为善。云何为恶。答言不知。长老又言。若心心法。与贪瞋痴相应。是名为恶。与不贪不瞋不痴相应。是名为善。是时长老。以墨土白土各各为九。而语之言。若汝黑心起取黑丸。若白心起取白丸。时优波笈多。即依其言。心不生善。乃至不得一枚白丸。如是渐进取丸。一分黑丸。一分白丸。复更思惟。半黑丸半白丸。次第念善。遂不起恶。取白丸时。摩偷罗国有淫女。名婆婆达。其有一婢。往优波笈多处。买香多得。其主问言。汝於何处。得此多香。将不偷耶。俾言。有贾客。名优波笈多。形色具足。言语微妙。以法卖物。其主闻已。起婬欲心。复令其婢至优波笈多处。汝当语彼云。我欲与汝共相娱乐。优波笈多答言。相见未是其时。如是至三。犹故不听。时又召长者子。往至其所。商主从北天竺来。将五百匹马及种种物。至摩偷罗国。至已问摩偷罗国人。此国何处有第一端正女人。国人答
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:28:23-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>