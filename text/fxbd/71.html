<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="三国佛法传通缘起卷上,三国佛法传通缘起卷中,三国佛法传通缘起卷下,三国佛法传通缘起全文在线阅读,三国佛法传通缘起全文在线下载,大玄古籍书库">
<meta name="description" content="凡三卷。日僧凝然撰于应长元年（1311）。乃连亘印、中、日三国，略述各宗传播之佛教通史。上卷略举印度佛法传通概况，次列我国毗昙、成实、戒律等十三宗，中、下二卷叙述流传日本之三论、法相、华严等诸宗。_三国佛法传通缘起_全文在线阅读_三国佛法传通缘起_全文在线下载_大玄古籍书库">
<title>三国佛法传通缘起_凝然_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">三国佛法传通缘起</span> <br/>
          作者： <span class="inputVal" id="bkauthor">凝然</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]26623</span> <br/>
          说明： <span class="inputVal" id="bkdec">凡三卷。日僧凝然撰于应长元年（1311）。乃连亘印、中、日三国，略述各宗传播之佛教通史。上卷略举印度佛法传通概况，次列我国毗昙、成实、戒律等十三宗，中、下二卷叙述流传日本之三论、法相、华严等诸宗。</span> <br/>
          封面： <span class="inputVal" id="bkimg">Z_71.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]三国佛法传通缘起
[book_author]凝然
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]26623
[book_dec]凡三卷。日僧凝然撰于应长元年（1311）。乃连亘印、中、日三国，略述各宗传播之佛教通史。上卷略举印度佛法传通概况，次列我国毗昙、成实、戒律等十三宗，中、下二卷叙述流传日本之三论、法相、华严等诸宗。
[book_img]Z_71.jpg


[book_title]三国佛法传通缘起卷上
东大寺沙门　凝然述
夫毗卢遮那释迦世尊。本则非古非今离待对於思议之门。迹则能今能久开救摄於机感之路。迦毗罗城示降诞之迹。摩訶陀国显果极之德。道树祇林饰七处九会之嘉运。仙苑提河播三衍一实之宏仪。法门八万随应宜缘教迹十二契会体义毕波之窟三藏分路。铁围之洞二諦异衢。眾圣应时降临。诸贤託缘出现。西天弘大小之法。东土敷权实之教。故觉母文殊送四百五十之年序。补处弥勒有九百餘岁之降下。各弘佛世之亲闻。俱传实道之契范。迦多衍那立八犍之章。訶梨跋摩分四諦之段。三论是正观之幽旨。五论乃中实之玄奥。出现南天造之。降下中印说之。十八五百小宗之諍论。二十三十大乘之唯识。龙军坚慧演深奥之义马鸣无性立卓朗之宗。东邦弘通专守印度之轨范。西国流演要思震旦之洽润。教法传通普遍為心。诸国非一。眾域悉布。连陆之嶮境。隔海之群土。任那百济皆传梵天之教。新罗高丽俱飡印度之宗五印封壃各有边国皆弘佛法建兴真俗。具陈事迹难知难言。且就三国示传法迹。一明天竺宗源。二陈震旦传法。三述日域弘通广相难述。略举尘露。
天竺佛法传通
如来是开法之大师。餘人乃稟教之助化。如来成道第二七日说华严经。小乘六七日等后说四諦等法。成道二年度五比丘。三年度三迦叶及千比丘。四年在象头山為龙鬼说法。五年度舍利弗。目莲及二百五十弟子。(舍利弗七日得罗汉。目连十五日得罗汉。)六年建祇洹精舍。七年為婆陀和菩萨等八人说一卷般舟经。如是十二年一一明说法相。十二游经。第十二年时佛还父王国。中本起经。六年时还。十二年中说四諦教。三十年中说般若经。四十年后八箇年说法华或五年说。十六年时说维摩经。菩提留支云。成道五年说大般若(云云)。十六年时说大集经。第十年时说如来藏经。二十八年说瓔珞经。二十九年说摩訶般若。金刚般若。天王问般若。光讚般若。三十八年说解深密经。四十二年说观无量寿经。与法华初集同年。观经犹前。於圆寂时说涅槃经。如来一期四十九年随缘制戒随宜说教前后森罗。佛灭度后眾圣结集分大小异。开五乘别。如来灭后五师持法各二十年。优婆毱多时横分五宗。二百餘年大眾部中分出九部。三百餘年至四百满。上座部中分十一部。本末合成為二十部。根本二部百年时分。此是小乘诸部分派。如来以律付优婆离。自尔已后次第传付。僧祇律中列二十七人。善见论中列二十四人。善见论七百年时造。二百三十六年师子国中佛法流传。如来灭后一百年中提婆设摩罗汉造识身足论。三百年初尊者世友造品类足论。三百年中迦旃延子造发智论。三百年末世友造界身足论。四百年时五百罗汉造婆沙论。九百年时达磨多罗造杂心论。六百年时马鸣菩萨造起信论等。七百年时龙树菩萨造大无畏论中论十二门论智度论等。坚慧菩萨七百年时造法界无差别论。九百年时世亲菩萨造俱舍论。眾贤论师造顺正理论。显宗论。世亲菩萨三十颂等诸论皆此时造。其后十大论师各释三十唯识。华严法华龙树诵传。无著菩萨造摄大乘本论。无性天亲各作解释。天亲菩萨造净土论解释三经。又造十地论释华严十地品。龙猛菩萨初开铁塔。值金刚萨埵受法灌顶大弘真言教。龙智菩萨传受流布。久住世间大利后代。自餘诸教流布五印广多无量。难可具陈。震旦所弘一十三宗皆以天竺所弘為本。毗曇俱舍依天竺诸毘曇等。成实论宗即依訶梨跋摩。律宗即依五师传持。三论即依龙树。提婆。涅槃宗即依本经。地论宗依十地经。十地论。净土是依三经一论。禪法达磨以心传心。迦叶阿难等二十八祖传正法眼藏。摄论宗即依无著世亲本释二论。天台宗即依法华建立圆顿一乘。华严宗即依三部华严。十地论等。法相宗依解深密经。瑜伽论等。真言秘宗即依内证真说三部密藏本经仪轨等。如是诸宗皆有所依经论等教。依此立宗义理极成。行用可轨化益无穷。
震旦佛法传通
如来灭后一千十六年佛法传汉地翻译弘通。自尔已后诸教渐传。随译依行。讲敷流演。或从西土传之。或於此国立义。皆以佛经為本据。以西天论為所凭。渐次弘传遐世繁兴。摠有十三宗。则渐渐流传。一毗曇宗。二成实宗。三律宗。四三论宗。五涅槃宗。六地论宗。七净土宗。八禪宗。九摄论宗。十天台宗。十一华严宗。十二法相宗。十三真言宗。上来所列多依兴起弘传讲敷次第举之。
毗曇宗
夫毗曇宗者。是萨婆多部。如来灭后三百年初上座部中离分立异。后后分离皆从此出。若约本源。如来灭后一百年时。第五传法优婆毱多下横分五部。萨婆多部即其一也。三百年初萨婆多者是后分部取百年时萨婆多名。义同彼故。如杂心法救取婆沙法救。三百年初者。指满三百年时言初。如来灭后三百餘年迦多衍尼子大阿罗汉造阿毗曇八犍度论。苻秦僧伽提婆共竺佛念译為二十卷。与唐朝玄奘所译发智论二十卷是同本也。如来灭后四百年时(旧云六百年间。)五百罗汉造大毗婆沙释发智论。玄奘译之為二百卷。昔北凉天竺浮陀跋摩译為百卷。号旧婆沙。兵火所烧六十卷存。解三犍度。七百年时法胜罗汉嫌婆沙太博。略撰要义作二百五十偈名阿毗曇心译成四卷。世号法胜毗曇。东晋瞿曇僧伽译。又有法胜阿毗曇心论六卷。优婆扇多造。為利弟子於法胜论加增义理。高齐那连提耶舍共法智译。千年之间达磨多罗尊者以婆沙太博四卷极略更撰三百五十偈足前四卷合六百偈名為杂心有十一卷。宋代僧伽跋摩译。眾事分阿毗曇十二卷。宋天竺三藏求那跋陀罗译。与玄奘所译品类足论同本异译。甘露味阿毗曇二卷。尊者瞿沙造。曹魏代译失译人名。萨婆多宗根本有七。发智本论為身。以六足论為足。言六足者。一集异门足论。舍利弗造。有二十卷。二法薀足论十二卷。大目犍连造。三施设足论。迦多衍那子造。其论未译。上三足论竝佛世时造。四识身足论十六卷。佛灭百年提婆设魔罗汉造。五品类足论十八卷。筏苏密多罗唐云世友造。六界身足论三卷。亦世友造。上二竝佛灭三百年中造。五事毗婆沙论二卷。尊者法救造。如来灭后九百餘年世亲菩萨造俱舍论。梵本九千颂。玄奘三藏译為三十卷。与陈真諦三藏旧译俱舍论二十二卷同本异译。顺正理论八十卷。眾贤论师造。破俱舍义。显宗论四十卷。眾贤论师造。直显有宗正义。毘曇萨婆多宗论藏东流分齐部数如是。依学此等诸论名毗曇宗。然大唐代贞观已前学旧毗曇。玄奘新译已后专学新翻诸论。俱舍為本兼学发智六足毗婆沙等罄萨婆多幽旨。俱舍為门名俱舍宗。俱舍论主。显虽辨明萨婆多义。而密经部所立為善。未必婆沙评家為本随自所好取捨造论。诸师多释新俱舍论。普光。法宝。神泰。圆睴等师是也。新译有宗皆玄奘三藏翻所传也。三千门人七十达者服膺钻仰。大唐一均无不习学。昔东晋第九主孝武帝讳曜。太元十六年辛卯北天竺罽宾国瞿曇僧伽提婆晋云眾天创译法胜毗曇四卷。此即东夏毗曇宗之初也。当日本国人王第十七代仁德天皇七十九年辛卯。自尔已来迦延毗曇八犍度论。杂心毗曇。优婆扇多六卷心论。旧毗婆沙。旧俱舍等。数朝渐译。诸师各讲相承弘通横竪甚昌。唐朝新译有宗诸论大小十部传译详悉。举世讲敷造疏述章。诸师竞学阑菊諍美。
成实宗
夫成实论者。如来灭后八百九十年罽宾国小乘萨婆多宗英学之匠鳩摩罗陀上足弟子中天竺国婆罗门子訶梨跋摩此云师子鎧之所造也。跋摩本是数论外道苗裔学者。弘彼宗法所计坚强。后弃邪出家。即学有部宗。然彼跋摩慨罗陀所宗近在名相意致未玄。遂从辙僧祇兼学大小钻仰九经研究三藏。二部五部贯统无遗。二十五百包括罄旨。道振罽宾声流诸方。造成实论弘其所宗。二百二品十有六卷(或二十卷)四諦建章。五聚明义。印度翫之。诸处学之。昔姚秦弘始十三年辛亥当日本国人王第十九代反正天皇御宇六年辛亥罗什三藏初译此论。明年十四年九月十五日译讫。此依开元录明。若依南山大师内典录云弘始八年译成实论开元录主智昇法师依成实论后记作此说也。罗什译论命僧叡令讲之。什公三千门人皆弘此论。讲敷研寻横竪不绝。即道生。僧肇。道融。曇影。慧观。道恒。慧严。僧标。僧叡。僧敦等是也。厥后宋代僧导法师初作论疏。其门人僧音。慧威竝善成论讲敷弘通。慧严弟子法智亦善成实。道高法师作义疏八卷。齐僧钟法师慧次法师。梁三大法师。谓光宅寺法云。开善寺智藏。庄严寺慧旻龙光法师。法安法师。慧球法师。僧渊。智顺。法宠。慧韶等。讲学弘通横竪专昌。成实论宗梁世盛翫。陈世继弘。宣武寺洪偃法师。彭城寺宝琼法师。白马寺警韶法师。栖霞寺慧布法师。竝是陈世名哲。各竞弘持成论。琼公讲成实论九十一遍。撰玄义二十卷。即讲其义满二十遍。成论文疏一十六卷。通别解义无有所遗。警公讲论五十餘遍。四方义学云集奔波。隋代慧暅法师。灵裕法师。智脱法师。道庄法师等竝提义纲精研法纲。至于唐朝者。胜光寺道宗。庄严寺保泰。弘业寺道庆。庄严寺慧日。武丘山智琰法师等。俱弘成论秉持摄化。如来灭后经一千三百六十年至姚秦弘始十三年初译成论。次第弘传横竪繁昌。唐朝中运已后讲成实者渐少。如来灭后九百年时弥勒菩萨降下中印说五部大论。即是大乘甚深法相。正是传说佛在亲闻。尔前大乘法相未弘故。龙树等大乘论师建立法相专用小乘萨婆多等性相法数。弥勒无著世亲已后大乘论师即用大乘所说法相。提婆坚慧等大论师等多守先[矢*见]亦用小乘诸部法相。震旦诸师唐朝玄奘归朝已前竝用小乘所立法相。三论天台涅槃宗等皆用有宗法数法门。或诸师中具用成实论宗法相。如梁三大法师等是。贞观年后法相一宗专弘自宗大乘深广显了法相。华严一乘即用大乘法相法义兼用小乘。如愚法小乘所说义是。梁朝光宅大师。日本国上宫王三经疏中全用成实法相立义随世所用法应尔故。
戒律宗
如来灭后经一千十六年天竺佛法创传震旦。即后汉永平十年丁卯也。其后摠经一百八十三年戒法未传。至曹魏嘉平二年庚午行十人受。此时戒法初传受行。此是曇无德四分律宗所说戒体创所纳得。而其广律未传汉地。厥后经一百五十五年至姚秦弘始六年甲辰译十诵律。是广律初传也。次弘始十二年庚戌译四分律。此是如来灭后经一千三百五十九年。此曇无德四分律宗广律初传。当日本国反正天皇御宇五年庚戌。此后渐次僧祇五分二律传译。四分虽传未广讲敷。频讲餘律非是纯一。四分传后经五十六年至元魏(亦云北魏。亦云后魏。)第六主文帝延兴元年辛亥此年即当宋第六主明帝泰始七年。并日本国人王第二十二代雄略天皇御宇十五年辛亥。佛灭度后经一千四百二十年。其后有北臺法聪律师。本学僧祇开通精详。而考震岭初受。专以四分羯磨停讲僧祇创讲四分。从此已后专弘四分。或口以传。或章以授。作四分疏将二十家。或立眾章。或著诸钞。天下齐均地际平夷。梁陈隋唐次第传承。普天率土横竪弘敷。各被世门俱沾时宾。礪宣素三宗互諍其金玉。钞主要家峙立义锋。资持会正两宗兰菊。昔姚秦弘始庚戌译四分律已来。东晋餘运有一十岁。宋朝八主五十九年。南齐五主二君二十三年。梁朝四主五十六年。陈朝五主三十三年。隋朝三主三十七年。唐朝二十主二百九十年。唐朝之后五朝继起。一梁朝三主十六年。其初年当日本国延喜七年丁卯二后唐三主十三年。初年当日本国延长元年癸未。三大晋三主十一年当日本国朱雀天皇御宇承平六年丙申已后。四汉朝二主四年当日本国村上天皇御宇天历元年丁未已后。五周朝三主九年当日本国天历五年辛亥。大宋朝初当日本国天德四年庚申入宋朝后经三百十三年至第十五主庆宗皇帝咸淳十年甲戌。此数代中律法昌行。包摄该括讲通开敷。师资相继横竪弘传。然咸淳八年壬申德祐改元而復咸淳。此年蒙古伐国。帝避往南蛮国。从咸淳十一年方用蒙古年号。即号至元十二年乙亥也。蒙古名太元国。此年当日本国建治元年乙亥。至元年号至三十三年丙申。其次大德元年丁酉当日本国永仁五年丁酉。大德已后于今经十五年即至辛亥蒙古伐国已后律法废绝不行。虽有讲通事不如法。问越海人如是陈语。
三论宗
中观论百论十二门论是名三论。若加智论即有四论。姚秦弘始十一年己酉罗什三藏译出中论四卷。当东晋安帝义熙五年日本国人王第十九代反正天皇御宇四年己酉。十二门论一卷。弘始十一年译。百论二卷。弘始六年甲辰译。智论百卷。弘始四年壬寅初译至同七年乙巳岁末译场解座。四论竝什师译。百论提婆所造。餘三竝龙树造。罗什三藏生龟兹国。少年之时往北天竺。随磐头达多学诸阿含经。往北竺时年甫九岁。十二母携还于龟兹到沙勒国。一年留住诵阿毘曇六足论等。什公已还龟兹国。随沙车王之子须利耶苏摩习学三论。年满受具。从卑摩罗叉学十诵律。于后往五天竺广学内外大小诸典。亦还龟兹大弘佛法。年六十三至东晋朝西凉州。厥后经十九年至姚秦国。弘始二年已后传译经论。诸宗本教多以罗什所译為源。三论宗以罗什為神州高祖。成实论宗亦什师译。天台宗以法华经中论智论為本為源立三观义。菩萨戒宗梵网為本。阿弥陀经净土本经。金刚般若诸宗皆翫。般若心经诸师服膺。维摩詰经诸宗解译。皆是罗什三藏所译。龙树菩萨三论高祖。真言秘藏龙猛所传。十万华严龙树所诵。大不思议论龙树大士造。天台亦以龙树為高祖。智论三智一心中得。中论三諦偈等。此等竝是所凭所立宗义。曇鸞法师专仰龙树為净教高祖。十住婆沙难易二道為立教本。中论一部天竺释之有七十家。其中无著菩萨造顺中论。护法论师释提婆百论。竝安归命阿闍梨句。世亲菩萨亦註百论。安慧菩萨释中观论。如是法相诸祖解龙树提婆论。布贵道詮有言。四河入海同从无热池而出。七宗分鑣俱从三论宗而分。三论是七宗之本。诸宗是三论之末。(取意。)显密诸宗龙树為祖。真言秘藏专在龙猛。罗什三藏译三论竟。举世讲说。通国习学。三千门人皆悉钻仰。八宿上首各互弘通。道生上足有曇济法师。道朗。僧詮继踵弘敷。法朗。吉藏承跡氷蓝。僧导。道温宋代耀灯。僧钟。智林齐朝飞风。慧勇。慧布竝陈朝敷教。慧哲。法灯同隋世弘宗。至入唐朝风光弥昌。智枝慧瑜。法敏慧璿。慧眺。云眷。元康。玄壁。如是等师横竪弘布。弥纶普天敷遍广地者也。
涅槃宗
北凉高祖武王元始三年甲寅天竺曇无讖三藏初译涅槃经。至同十年十月二十三日译竟。一部四十卷。文义周备焉。初译之年当东晋安帝义凞十年。姚秦弘始十六年。日本人王第二十代允恭天皇御宇三年甲寅。南山内典录云。此涅槃经摠十万偈。今出四帙止三万偈。所少二分有餘。若具本文以唐言度则百有餘卷。(已上)本经已译举世开敷。宋慧静法师。曇无成法师。僧庄法师。道汪法师。静林。慧定。是斌。超进。法瑶。道登。曇度。道盛。如是等诸师。开宗立义製疏作章。师资相承弘通多端。立此号涅槃宗。讲通流传不绝。隋朝慧远法师意在涅槃。彼门人智徽法师兴涅槃宗。相州法礪律师学涅槃宗。西河道绰多讲涅槃。南山宣师意在涅槃。京兆法宝立涅槃宗。举五时教摄大小典。大日本国昔於大安寺真言院之傍弘涅槃宗讲敷彼经。号常修多罗宗是也。
地论宗
华严大经有七处九会。其第六会十地一品。龙树菩萨於海龙宫诵此华严经九会等十万颂文。出阎浮提流布五印。后人摘第六会十地一品别行流传。菩萨造论释此一品。即坚慧菩萨。金刚军菩萨等其人也。如来灭后九百餘年天亲菩萨释十地经名十地论。即第六会十地一品别行五天名十地经。天亲论中具牒本经一一解释。昔后魏(亦云元魏。亦云北魏。)第七主宣武帝永平元年戊子之岁四月上旬命北天竺三藏菩提留支此云道希并中天竺勒那摩提此云宝意。及传译沙门北天竺佛陀扇多。并义学緇儒一十餘人在太极紫庭初译此十地论。　上皇自亲笔受。后付沙门僧辨等。至同四年辛卯之岁夏首译竟。一部十二卷始末整足焉。留支勒那各译一本。光统律师自解梵文合两三藏对御和会合成一本。永平元年戊子当梁高祖天监七年戊子。日本人王第二十七代御宇继体天皇二年戊子。十地宗义创被神州。光统律师十地宗匠。光统门人有慧顺法师。道慎法师。俱為神解之秀。各立若干门辈。灵裕。慧藏。慧远。智矩。竝隋朝高匠。道宗。法偘。灵干。辨相。俱唐朝法英。齐朝大僧统合水寺法上者。地论涅槃之高德也。道慎师事稟承所宗。大禪定寺灵璨法师随净影寺慧远习学地论。辨相法师亦从远公慧觉法师著十地疏。如是诸师讲敷地论建立宗旨非一眾多。唐朝圣运盛弘华严。地论啻是一会法门。后代渐次讲者不多。属华严宗非别宗故。
净土宗
前魏之世康僧鎧三藏译无量寿经二卷。宋世畺良耶舍三藏译观无量寿经一卷。姚秦罗什三藏译阿弥陀经一卷。如来灭后九百餘年天亲菩萨造无量寿经优婆提舍一卷。名净土论。亦名往生论。后魏菩提留支翻译弘之。曇鸞法师受之留支。留支授观无量寿经。鸞师註净土论。道绰禪师归宗為祖。善导承继造疏弘宗。怀感。法照。少康。知玄。盛弘净教。昔庐山慧远法师创开莲社弘持净教。十八贤眾修习净业。乃至后代开敷弥昌。后世慈云。元照等师。弘敷净教。横竪耀光。念佛法门末代[矢*见]矩。三经一论為所凭教。上古庐山法师。中古曇鸞。道绰。善导。怀感等师。后代慈云。灵芝。灵芝律师先学律宗。次学台宗。宗有所证。次亦弘律。南山律师三大律部各施记解。后研净教二十餘年。取捨诸师作二经疏陈自正义。依承者眾。记述非一。天下净教皆归彼义。行业义解事在一均。泉涌俊芿不可弃法师远越波澜入宋学法。正传台教律宗。兼传灵芝净教。即是净教相传规模。厥后彼寺宗师智镜大德入宋传律。亦习净教。遂还本寺昌弘所学。净教所传泉涌為本。然日本所弘皆用善导。镜公本学善导。彼此兼包取捨在意。后二大德允公阿公皆兼京师灵芝二途。兼正两门亦在意虑。
禪宗
禪门法理由来良久。三代僧传皆举习禪之德。数世法匠多有静虑之学。或初开荒途。或自寻教典。竝学路之山籍宗途之渐次也。梁室已后学道稍多。或达磨门叶。或餘宗兼匠。慧胜。慧景。道善意学。僧那。慧满。觉明心地。诸大乘宗皆有禪法。教相观行要飞双轮。天竺传法第二十八祖菩提达磨梁朝嘉运西来化物以心传心。事超言象。义在纯一。非兼带域。正法智眼次第相付。灵知妙心连续传授。慧可僧璨风靡相随。道信弘忍芬郁端肃。五祖之下南北分宗。南宗亦开五家七宗。北宗纯一未必相諍。五祖弘忍之下有神秀禪师。是北宗始祖。普寂禪师承于神秀。寂禪师下有道璿禪师。日本天平八年丙子来朝住大安寺。弘所习学禪法律法。璿公以禪授与同寺行表和尚。行表授之最澄大德。最澄大德后习天台。即入唐受法。开比叡山大弘天台宗。兼弘禪法。日本禪法传教大师飡其风芳。与台宗禪一均弘通。南宗禪法后代甚昌。五家之后亦分二宗。摠号七宗。南宗禪法后代之中稍施芬郁。日本禪法近代当世华洛餘方流传甚昌。
摄论宗
摄大乘论者。无著菩萨解释阿毗达磨经十万颂中摄大乘一品。天亲菩萨更作释论解本论文。真諦三藏梁代西来。至陈第二主文帝天嘉四年癸未别译本论。三轴成部。翻译释论為十五卷。(释论之中具牒本论。)真諦门人各讲此论。师资相承立义製疏。义势森罗施其光用。诸师翫习号摄论宗。慧旷法师亲从真諦三藏听摄大乘论。普光寺法常法师真諦孙弟。於摄大乘专所精研。法常弟子有智儼法师讲敷华严兼研摄论。道岳法师慧休法师竝摄论扬名。僧辨大德。灵润大德。俱摄宗播德。栖巖寺神素弘地摄二论。仁寿寺海顺亦通地摄两宗。崇圣道场靖嵩法师专弘摄论。大兴国寺法祥大德是慧远弟子。兼研摄论十地。如是陈隋唐朝诸师翫摄大乘讲文製疏。天下一均无不服膺。然摄大乘法相宗论。玄奘三藏传法相宗普天九州无不靡风。摄大乘论人法相宗通畅显扬无有异路。成唯识论引六部之经十一部论成唯识义。摄论是随一。法相宗专学之。十殊胜语贯诸法义。佛法渊府穷源尽性而已。
天台宗
北齐之代。慧文禪师修得无生法忍开显一乘妙理。此当梁之末陈之初运焉。纲领整足证道精美。次南岳慧思禪师精大詮而廓尔。入妙理而朗然。登相似之阶。居根净之位。大陈之世化仪洋洋显扬一乘引发三昧。次有天台智者大师。稟承南岳入法华场。妙悟开发证陀罗尼。位登五品。身备十德。开四教路通八万詮。立五时门判五千法。陈隋二代敷演大被。神地九州化仪广布。自尔已来。师资相承。弘通繁昌敷演纵横。章安是结集之匠。荆谿乃记述之英。行满。道邃。如天之日月。知礼。仁岳。似时之鸞凤。遐方弘演终古流通。啻是天台教观而已。
华严宗
昔东晋第十主安帝义凞十四年戊午觉贤三藏传译六十华严经。厥后诸师讲敷。眾哲开演。製疏作章释文立义。翻译本经当日本国人王第二十代允恭天皇御宇七年戊午。至陈之嘉世有杜顺禪师。是清凉山文殊应化。居终南山弘布华严开五教止观。立三重法界。圆融妙义方提纲领。智儼大师发挥五教证悟六相开济弥纶。香象大师普贤应迹。显扬一乘恢弘十宗。清凉。圭山。高张圆网。净源。师会。广转教轮。杜顺尊者年三十七。终南九州盛播法化。即当日本国人王第三十四代推古天皇御宇元年癸丑。即隋开皇十三年癸丑也。杜顺大师至大唐第二主大宗皇帝贞观十四年庚子入灭。春秋八十四。于时智儼大师年三十九。第三高祖香象贤首大师大周则天圣后嘉运大播化仪。一天归敬四海朝宗。大唐第六主玄宗皇帝先天元年壬子贤首入灭。春秋七十。当日本国人王第四十三代元明天皇御宇和铜五年壬子。大唐第十四主文宗皇帝开成四年己未清凉大师入灭。春秋一百有二。当日本国人王第五十四代仁明天皇御宇承和六年己未。
法相宗
大唐第二主大宗皇帝贞观十九年乙巳玄奘三藏从西天还。译所賷经论等。弘所习法相宗。三千门人七十达者四般上足一秀入室、举世学法相宗。经国习唯识教。出萃高足一般入室慈恩基师即其人也。二藏眼目百本疏主目放神光。口流辩河。淄洲扑扬。继踵敷教。义忠。如理。竝肩立义。因内二明腾羽翼於义天。教观两门驰轮乘於法地。后代连踵不绝。永世履踪无废。
真言宗
大唐第六主玄宗皇帝开元四年丙辰善无畏三藏始届长安。东夏之中创弘祕教。当日本国人王第四十四代元正天皇御宇灵龟二年丙辰。三藏创译大日苏悉地经等及诸仪轨等。开元八年庚申金刚智三藏初到东都。大賷祕教梵本翻译传授弘通。开元庚申当日本国养老四年庚申。不空三藏年甫十四。随金刚智方来东夏。至三十七往南天竺遇龙智菩萨更受金刚顶瑜伽五部祕藏等。大宝五年丙戌归至上都。当日本国人王第四十五代圣武天皇御宇天平十六年丙戌。玄宗深敬勑令译经。即金刚顶经。般若理趣。诸仪轨等。密藏所有诸经祕典。并密严。仁王等诸部经教。大开译场皆悉翻传。善无畏等三人三藏皆随龙智菩萨习学真言。随诸三藏受祕教者各尽恳志。其数其多。不空三藏弘传尤久。兴善含光。新罗慧超。慧辨。又慧果。元晓。觉超。慧琳等。竝随不空三藏习学祕教。如是诸师弘密藏者大唐甚多。不可具擧。
上来所陈一十三宗大小诸教。竝是震旦汉地之中所传兴宗。上古已来乃至后代渐渐传兴竞行流演。此十三宗旨归多途。或是大小二教辙异。如毗曇成实是小乘宗。律宗一藏。教在小乘行通大小。震旦日域诸师所兴律是大乘。直入一乘三聚圆戒。於律仪行用诸律藏。诸部律藏与大一故。菩萨万行所应行故。菩萨戒律未传来故。自餘十宗皆是大乘。或是化制二教义别。律宗是制。餘皆化教。或性相二宗分途。如法相唯识是法相宗。华严天台等是法性宗。或圣道净土宗异。如净土教是净土宗。餘宗皆是圣道教宗。诸大乘宗有说净土。所立义门属彼宗。不应别立為一宗教。然一类机别成教行如善导等故為别宗。或禪教两门。或显密二教。如是分路无不括尽。如来灭后一千十六年后汉第二主显宗孝明帝永平十年丁卯摩腾罗汉賷佛经等始来汉地。当大日本国人王第十一代垂仁天皇御宇九十六年丁卯自尔已来大小乘经律论渐次传来。西来三藏远越嶮路方入汉境。以隶字替于梵书。以汉语易于天语。所詮义理彼此不别。名之翻译。匡详不易。復有从汉往梵之者。法显三藏初开荒途。其后往往至彼者眾。博译圣教继续甚多。横竪数朝满二十代。古来诸师随所乐经各事讲学。互立门辈弘所习学。若以此為宗宗承甚多焉。或从天竺传来弘之。或於汉地立宗传之。建立虽多取广翫习不过十三。如上已列虽十三宗。后代浇漓。渐次废怠所学不多。
三国佛法传通缘起卷上　终

[book_title]三国佛法传通缘起卷中
东大寺沙门　凝然述
大日本国诸宗传通
夫大日本国人王第三十代天国排开广庭(钦明)天皇御宇十三年壬申十月从百济国创传佛法。彼国主圣明王自作愿文送献日本圣朝。乃金铜释迦佛像并幡盖等及经论若干卷是也。次第三十一代圣主渟中仓太珠敷(敏达)天皇御宇六年丁酉十一月復从百济国彼国之王献经论若干卷并律师禪师比丘尼呪禁师佛工造寺工六人。遂安置於难波大别王寺。圣德太子六岁时也。明年七年太子披览彼经论。选六斋日禁断杀生。下勑詔於诸国普禁杀生。如是渐渐佛法传世。持法之僧从他国来。佛法渐弘。人皆归信。其间有守屋大臣破灭佛法等事。以太子方便国皆归佛法。堂塔多兴。寺宇广造。推古天皇御宇佛法僧宗特昌。诸宗渐传。眾教大兴。佛法初传汉地之后三百餘年佛法从汉传百济国。厥后百济一百餘年壬申之年法传日本。是故日域佛法滥觴从百济来。隋朝佛法未传日域推古天皇御宇十五年丁卯太子遣妹子於大唐衡山。召先身道具等。厥后第三十七代圣主孝德天皇御宇白雉四年癸丑道昭和尚往大唐国。随玄奘三藏学法相宗。自此已后渐渐往还。诸师习学佛法而还。传法高僧往还传法。乃至后代住住不绝。日域佛法摠有八宗。古来诸师渐渐传之。
一三论宗。二法相宗。三华严宗。四俱舍宗。五成实宗。六律宗。七天台宗。八真言宗。随一一宗陈弘传相。
三论宗
百济佛法传日域后。至推古天皇御宇三十三年乙酉经七十四年。当大唐高祖武德八年乙酉。此年高丽国王贡僧慧灌来朝。此乃三论学者。随大唐嘉祥大师受学三论而来日本。是日域界三论始祖。而未讲三论。裹玉而未开。从此前年观勒法师自百济国来。此亦三论宗之法匠。亦未讲通法教。至第三十七代圣主孝德天皇御宇。乃请元兴寺僧高丽慧灌法师令讲三论。其讲竟日任以僧正。此乃日本僧正第二。(第一僧正同寺观勒。)然僧纲补任记云。慧灌(或作观字。)法师第三十四代推古天皇御宇三十三年任僧正焉。有此异说。若会异说。本元兴寺有九僧正。谓慧观。观勒。慧师。慧轮等。前后补任。此等僧徒皆為听眾。讲论竟日摠预劝赏。多人任僧正矣。慧灌僧正以三论宗授福亮僧正。福亮授智藏僧正。智藏越海入唐。重传三论。遂乃归朝弘通所传。是第二传也。智藏授法道慈律师。道慈第四十二代圣主文武天皇御宇大宝元年辛丑越海入唐。摠传六宗。三论為本。在唐学法一十八年。第四十四代元正天皇御宇养老二年戊午道慈归朝。此年迁都於奈良经十一年。道慈於唐賷西明寺图样而来。即奉勑詔迁古京本大安寺於奈良京。任西明寺图样华构周备。即於彼寺弘在唐所学宗三论為本。兼弘法相真言等宗。道慈在唐十八年间普学大唐所有诸宗善无畏三藏开元四年丙辰来唐。道慈在唐具经三年。其间道慈随善无畏习学真言。大安寺有庆俊律师。善议大德随从道慈俱学真言庆俊大德专以真言為其本宗。乃爱宕山本愿也。三论一宗从唐土传有三代传。一云慧观僧正传。二云智藏僧正传。三云道慈律师传。孝德天皇御宇大化二年丙午慧师。慧轮。智藏三般。同时任僧正。是三论讲竟日之劝赏也。智藏上足有三般匠。乃道慈。智光。礼光也。智光礼光奈良新元兴寺住侣。立仙光院弘通法宗。庄严极乐房。图安养依正安置彼房。是智光法师所建立也。如来灭后经一千五百七十四年乙酉之岁慧观来朝。来朝之后二十一年未广讲敷。大化二年丙午初开三论讲场。此即佛法传日本后经九十五年始讲三论。其第二传智藏僧正。未详时代。应勘僧史。第三传者。道慈律师。大宝元年辛丑初传之后经十七年。当大唐第六玄宗帝开元六年戊午。善无畏三藏来唐之后经三年焉。道慈天平十六年甲申十月入灭。年七十餘。善无畏三岁於唐翻译大日经后。来日本国初著东大寺西南之阿。(古老传云。结庵八十日住。)后卢来目寺东院之岫。经二箇年七百二十日住。其间建立多宝大塔八丈。移南天铁塔之半分。以佛舍利三粒纳宝塔之底。以大日经七轴安剎柱之下。然后三藏还大唐国。开元二十三年乙亥入灭。春秋九十九。当日本国天平七年乙亥。善无畏三藏来至日本年代未详。然开元十二年已后翻译大日。苏悉地。苏婆呼经。三藏為一行禪师讲大日经。随讲记录成二十卷。此即一行具以三藏讲授口传如言记之。全是三藏自亲解释。非一行自作。只是具结集。最初草本弘法大师传之弘通。唐朝后人取捨文句或為十卷。十四卷等。开元十五年丁卯十月一行入灭。春秋四十二。当日本国圣武天皇御宇神龟四年丁卯。其后善无畏应是来日本国。即神龟五年戊辰。次天平元年己巳二年庚午应此时代未立东大寺前。当此寺西南之阿结庵居住。于后弘法大师於此处所建立真言院。摠言南院者是也。其后三藏归大唐者。应是天平三年已后焉。三藏西来先译求闻持法。道慈传求闻持法者。即随此传受。道慈律师於日本国应謁善无畏。其时道慈造大安寺。土木终功。昌弘宗教。道慈授三论法义於善议。善议授法於安澄。勒操。西大寺实敏大僧都受法於安澄大德。即弘之彼寺。西大寺三论宗者。实敏所弘也。自尔已后彼寺学三论宗。名哲继踵横竪弘通。弘仁圣代玄叡律师製三论大义抄四卷。奉勑詔造之。法隆学问寺。昔元弘三论宗。布贵道詮及贞玄律师等。即法隆寺三论宗也。近代弘法相宗。从昔习学太子三经疏。近代已来昌致学业。本元兴寺本学三论。迁彼寺於平城都已来。专弘三论。智光。礼光俱住彼寺。智光授法於灵叡法师。灵叡授之於药宝法师。药宝授之愿晓律师。此等诸德皆元兴寺三论宗也。愿晓授法於圣宝僧正。圣宝者七大寺之捡挍也。以三论為本宗。兼学法相。华严。因明。俱舍。成实。显宗义途精覈究畅。秘藏真言研覈旨归。包括之德无敌对者。遂於东大寺建东南院。以為永代三论本处。即以宣旨元兴寺三论知识供见迁于东大寺。此寺元学三论。八宗兼学自昔传来。人王第六十代醍醐天皇御宇延喜五年乙丑圣宝建此三论本处。补此院主者。乃三国相承三论长者。昔者诸寺之中三论硕学以官府宣為宗长者。东南院主代代硕德皆為其选。至第七十代圣主后三条天皇御宇。殊以东南院务為宗长者所被宣下。东南院务圣宝已后于今一十八代。显密兼学作宗贯首。(但胜贤一代唯密宗。)寺中眾徒从昔至今学三论者。竝肩继踵。互夺金玉。俱諍兰菊。永观。珍海。树朗。重誉。竝中古学英。乃智解鸞凤也。明遍。贞敏。秀慧。觉澄。俱近代名哲。是学识玉镜也。厥后树庆。智舜。快圆。定春等。继踵腾旨。不可胜计者也。
法相宗
法相大乘应理圆实宗。亦曰唯识宗。亦名普為乘教。玄弉三藏往中天竺大传此宗。还支那国讲弘天下。三藏上足有慈恩基师。基师上足有淄洲师。淄洲上足有扑扬师。嫡祖相承横竪弥昌。此法相宗弘传日域朝代非一。师承有数。昔钦明天皇御宇壬申之岁百济佛法创传此国厥后经一百二年至第三十七代孝德天皇御宇白雉四年癸丑。道昭和尚越海往唐。遇玄弉三藏学法相宗。即当唐朝第三主高宗皇帝永徽四年癸丑。玄弉三藏年五十一。慈恩大师龄二十二。道昭与三藏宿在同房。与慈恩同学。久在门下受学积年。提诱慇懃特传观门。于后归朝即弘所传。三藏新翻经论诸典创传日域即其人焉。第二传者。道昭入唐之后经於六年至第三十八代女帝齐明天皇御宇(皇极重祚)四年戊午。智通。智达两般法师。乘新罗船往大唐国。遇玄奘三藏学法相宗。大日本国此戊午岁始行维摩会為永代规矩。兼学法於慈恩大师。后还本朝大弘宗旨。第三传者。道昭入唐之后经五十一年至第四十二主文武天皇御宇大宝三年癸卯。新罗智凤。智鸞。智雄三师。俱奉勑命渡海入唐。謁扑扬大师学法相宗。(或遇玄奘慈恩学习宗旨者。然二师入灭经年序。)遂归本朝大弘宗教。智凤庆云三年丙午维摩讲师。第四传者。道昭入唐之后经六十四年至第四十四代女帝元正天皇御宇灵龟二年丙辰。玄昉法师渡溟入唐。乃謁扑扬智周大师研法相宗。于时智周年三十八。唐开元四年也。玄昉法师在唐学法经二十年。第四十五代圣武天皇御宇天平七年乙亥七月归朝。大於所传妙扬宗旨。四代连绵各传宗教。而智凤门叶经世甚昌。玄昉所传与凤一合。事无异途惣通弘演。道昭和尚授法於行基菩萨也。智凤。智鸞。各授法於义渊僧正。义渊有七人上足。谓玄昉僧正。行基菩萨。宣教大德。良敏大僧都。行达大僧都。隆尊律师。良辨僧正也。道慈律师亦从学法。即成八人。然道慈律师虽学诸宗三论為本。故专為彼宗祖师。并兴福元兴南北两寺学者眾多竞立义理。因内二明互諍金玉。朋党相扇成两寺异。乃至当代兴福一寺学侣继踵论难弥昌。并是智凤玄昉后裔门叶而已。然法相宗虽兴福寺根本所学而诸寺多学。无不弘敷。谓延祥僧正。守印大法师。守宠法师。神叡小僧都。广达大法师。胜虞大僧都。护命僧正。明詮僧都。平备已讲。施平律师。长源已讲。峯基律师。贤应已讲。玄宗和尚。如是等师皆是元兴寺法相宗也。仲继律师。明哲律师。长朗律师。戒明和尚。慧达大僧都。真慧律师。隆光律师。平智律师。药仁已讲。义圣律师。义叡小僧都。藏祚小僧都。慈念律师等。竝药师寺法相宗也。东大寺本愿良辨僧正者。虽建东大寺专弘华严宗。而元随义渊僧正学法相宗。故东大寺兼弘法相。良辨弟子或有华严法相兼学。如安宽律师。标琼律师。镜忍律师等。或有唯华严宗。如良兴小僧都。良慧大僧都。永兴律师等。三修律师。平仁已讲。明一大德。义济已讲。法藏僧都。圆艺已讲等。并是东大寺法相宗也。泰演律师。善海律师。玄叡律师。实敏大僧都。平詮大法师。忠芬小僧都。常腾小僧都。延善小僧都。浮珍已讲等。并西大寺法相宗也。大安寺亦有法相宗。道慈律师入唐学法归朝之时。最初讲慈恩七卷章。自尔已来法相餘风大扇彼寺。法隆寺中古已来习学法相于今甚昌。药师寺习学法相於今弥昌。兴福寺者。自昔已来乃至后代专学法相。学侣繁昌论难弥昌。学侣不知数。钻仰不限年。智海濬濬义峰峙峙。欲陈述其相承次第。横竪支流难率擧尽。且擧一流嫡祖次第。智凤。义渊。宣教大法师。贤璟大僧都。明福小僧都。延宾已讲。空晴僧都。真喜僧正。林怀大僧都。主恩大德。(或经救大僧都)。永超僧都。湛秀已讲。觉晴大僧都。藏俊赠僧正。觉宪僧正。贞庆上人。贞庆之后乃至当代若干英哲智德无非皆是贞庆后裔门流。六宗长官自昔孤在法相一宗。补兴福寺别当之人遂此前途。应和已后被置权官。维摩大会行在兴福。遂业遂讲非唯专寺。他寺他宗亦遂洪业。
华严宗
大日本国传佛法后。诸教渐弘。诸宗亦昌。华严圆宗传来是久。然华严宗古德记述日本佛法初传年代总有二说。一昔新罗学生大安寺审祥大德记云。檜隅芦入野宫御宇宣化天皇即位三年岁次戊午年十二月十二日从百济国佛法传来。宣化天皇即第二十九代帝王也。二东大寺圆超僧都延喜十四年甲戌奉詔撰华严宗并因明章疏目录彼序中云。磯城嶋金指宫御宇钦明天皇十三年佛法始传矣。虽有二说若依多分圆超所说以為正录。由此义故。华严学者应以超录定法初传。宣化天皇戊午年后经十五年至钦明天皇御宇十三年壬申彼戊午岁虽佛法传。事是草创趾基未广。不以為定。壬申初传事歷天下。是故诸家多以為定。壬申已后至第四十五代天瑞国押开丰樱彦圣武天皇御宇天平八年丙子之岁。经一百八十年。此年七月二十日大唐道璿律师来朝。璿公是华严寺普寂和尚之弟子。普寂即华严宗法匠随北宗神秀禪师传达摩禪法。璿公随普寂习传华严及以禪法。亦明律宗。亦善天台宗。达菩萨戒。璿公賷华严宗章疏始传日本。如来灭后至此丙子之岁已经一千六百八十五年。宗教虽传而未讲弘。当时有一高德沙门。讳曰良辨。凝神真原垂化俗林悲智潜用难可思焉。欲弘此宗深发誓愿。决彻弥固。遂感灵梦。有一紫衣青裙僧。从东方虚空下来告云。汝欲弘演此一乘教。请严智师以為座主。方於不空羂索之前可令开讲。(云云)梦觉喜跃。感悦无极。然严智师在元兴寺。良辨和上即往彼寺请彼大德。北师答云。吾名是严智而心非严智。然新罗学生大安寺审祥大德是真严智。应请彼师讲敷华严。僧正良辨乃往彼寺屈请彼师。大德辞之。再三慇请。固辞不向。僧正和上于是奏闻。仍以勑请。此时方向。遂以天平十二年庚辰十月八日於金鐘道场(即东大寺羂索堂也。名法华堂。)大集京城名僧大德以审祥师為其师宗。方讲宣此大华严经。初讲之时。上现紫云亘覆春山。圣朝叡览奇叹无量。乃施綵帛一千餘疋。天皇皇后及诸卿等施入衣等不可胜计。厥年天皇四十满贺始弘一乘。叡感祥祥。由兹天皇即发弘誓大愿。於此一乘极為尊重。特詔隆為务救济為心矣。遂以天平十六年岁次甲申归命三宝降勑百寮肇建知识华严别供。自尔已后每年不绝。恒昌讲敷為永代式。然则此华严宗平城御宇胜宝感神圣武皇帝為其初兴大檀主以传遐世。天皇以东大寺為首。於诸大寺弘六宗教。厥中大华严经最是根本法轮。如来成道第二七日说。觉帝人王最初同崇乃斯华严一乘而已。故勑詔曰。当今实尔何生恠恨。愿同趣者莫拨莫退。勤勤学悟此一乘之大义。(已上)当知此宗最初传者。天平八年大唐道璿律师乃其人也。讲弘传者。丙子之后经五箇年天平十二年庚辰审祥禪师乃厥匠也。发愿初兴者。即良辨僧正是其英也。良辨本随义渊僧正学法相宗。彼七人上足之一也。今正发愿初兴华严。金鐘道场执金刚神者。良辨僧正之本尊也。良辨元名金鷲仙人。是弥勒应迹。自造弥勒像安羂索堂。执金刚神放光照内里。良辨奉祈圣朝安稳音闻内里已达上闻。乃被立勑使。良辨奏闻奉祷圣朝安隐建立大伽蓝。祈祷恳志深契叡虑迺先赐以羂索堂。以公家土功造营已毕。此处名金鐘寺。天平庚辰华严初讲即在此堂。天平五年癸酉初造羂索院。而此院中有二月堂。安十一面像。实忠和尚现身昇兜率天。迁四十九院中观音院行业。劝请补陀落山观音為堂本尊。修懺悔法。兼安小像為堂本尊。今此不空羂索观音惣名金鐘寺。后立东大寺為彼所管处。华严本经惣有三部。六十华严自昔已传。而未讲演徒积年序隐密不弘。八十华严大唐证圣元年乙未之岁始开译场至圣歷二年己亥之岁首尾五年翻译摠讫。圣历己亥当日本国文武天皇御宇三年己亥之历。于后天平八年丙子玄昉法师(后任僧正。)賷一切经来。即传此经。于后天平胜宝六年鉴真和尚来朝之时。此八十经从身賷来。四十华严及清凉八十经大疏二十卷大同元年丙戌之岁弘法大师初传此国。当大唐第十一主宪宗皇帝元和元年丙戌。此四十经大唐贞元十二年初译。名贞元华严经。译后经十一年方传此国。天平十二年始所讲之者。乃是旧译六十华严。新罗学生大安寺审祥大和尚属讲弘之选初演此宗。审祥即往大唐随香象大师学华严宗。即是亲承高祖之名哲也。既以勑詔為宗讲师。于时请慈训小僧都。(兴福寺最初别当)镜忍僧都。圆证大德以為复师。请十六德為其听眾。首尾三年讲六十经。一年二十卷。三年之中终六十卷。以探玄记讲六十经。审祥禪师三年终经。天平十四年壬午奄焉卒矣。厥后即请前三复师立為讲师次第讲敷。言讲师者。读经论文初开义途立理顾旨穷尽纲目。言复师者。讲师初开义理之后。别时如前讲文立义显扬庄严讲师所说。讲师所说如如来初转法轮。复师重敷如舍利弗第二转法轮。昔智胜如来初说法华经。后十六王子覆说彼法华。今立讲师复师即此等例。讲师没时复师转补。三般讲师各二十卷三年继续摠尽一部。次请元兴寺严智大德以為讲师。标琼律师并性泰大德為其复师。亦讲六十经竟。次智璟大德以為讲师。澄叡大德。春福大德為其复师。讲六十经并疏二十卷毕。奉始经之日。天朝行幸卢舍那佛前。证明彼讲。自此以后古经及疏新经及疏讲演繁多。不可数量。上依别供缘起载之。言始经之日行幸者。应是讲始六经八经之日。言新经及疏者。是刊定记一十六卷释八十经。具言续华严疏刊定记。清凉大疏未传度前。以刊定记讲八十经。东大寺者四圣垂应所建立也。圣武天皇救世观音上宫太子再诞。良辨僧正弥勒垂化。天竺婆罗门菩提僧正普贤化身。行基菩萨文殊应现。或為大檀主立大伽蓝弘华严宗。或為祈祷师奉授一乘於帝王。或為供养导师奉果叡愿。或為劝进栋梁奉助御愿。自餘开眼鯖翁传戒雅乐乃至木工金师无非皆是大圣应作。翁之所荷鯖者八十华严经是也。以东大寺是华严宗故。化来者以经表彰。南大门悬大华严寺名额。大佛殿二阶之间显恒说华严院灵额。寺内遍满皆学华严。自天平十二年至延历八年己巳五十年恒说华严。自后讲说于今不绝。论难决择任持法命。良辨僧正临终以华严宗付崇道天皇。崇道受嘱於大安寺建立东院弘华严宗。彼寺本有审祥禪师曾讲华严。后更兴之。药师寺正义大威仪师者。元是法相慈训弟子。慈训兼学华严。正义随慈训亦学华严宗。药师寺亦有长朗律师者。元是法相学者。正义奏闻以官府宣移长朗於华严宗。长朗随正义学华严宗。药师寺有明哲律师。随慈训学华严。长朗弟子有义圣律师。於五教章多作私记录长朗义。昔药师寺如是弘通华严宗也。西大寺亦兼弘华严宗。元兴寺有严智大德。弘华严宗。大宋高僧传东大寺名為城大寺。国分寺门悬金光明四天王护国之寺名额。是日本国摠国分寺门。大护海内。专保天下。国土丰乐随由此门兴荣。弘法大师书此门名额。造梵天帝释四大天王金刚力士形像安置额二边。以示天等护国之相。额之文字笔点有表。国字极大表国大荣国中王字体相极大。表示帝德弥纶普天如是等也。日本华严。良辨為初兴本愿。审祥是初讲祖师。圣武天皇乃造寺兴宗之大檀主。三大祖师建兴一乘。永世绍隆[矢*见]矩在兹。良辨上足有实忠和尚。是十一而观音应迹。自餘安宽律师。镜忍僧都。标琼律师。良兴小僧都。良慧大僧都。永兴律师。忠慧律师等。并良辨门人。各秉宗教横竪流演。实忠上足有等定大僧都。是桓武天皇御师范也。桓武天皇东宫已前於龟瀨山峯师子现无畏之身。大圣示老翁之姿。师子復本形显童子之形。必是五髻文殊童子。等定拜之奉进临幸於寺。乃河内国西林寺也。彼寺是天智天皇之御愿。等定即是彼寺住僧。东大寺為本寺。习学华严讲敷不倦。桓武天皇践祚之后修造西林寺兴隆东大寺。显扬华严绍续圆宗。即以等定大僧都补东大寺别当。等定大兴宗教双建真俗。延历十九年等定奄逝。春秋八十有餘。西林道场有等定房。于后弘法大师自京往还高野常宿等定遗房。彼房于今安大师真影。等定弟子有正进律师。进公授法于长岁和尚。长岁兼因明师。岁公授法道雄小僧都。道雄随弘法大师传受真言。创立海印寺。弘华严圆宗兼真言城壍一方。道雄授宗於基海大德。次良绪律师继踵弘传。良绪之下有圆超僧都。有光智大僧都。圆超延喜圣代献华严宗并因明目录。光智僧都日本华严第十代祖。人王第六十二代村上天皇御宇天历元年岁次丁未当大汉高祖开运四年丁未光智大德始建尊胜院為永代华严弘通本处。司彼院务之人。即為日本华严宗贯首。光智已后乃至当代十有二代宗绪继续。建兴二諦绍隆三宝。学侣竝肩钻仰宗教。法徒继踵论难精详。光智五世门叶有良觉大法师。觉公门人有如幻。景雅两哲。如幻僧都播州立寺名曰性海。大弘华严学业不绝。景雅法桥门人有高辨大德。显扬一乘播氷蓝德。开高山寺弘华严宗。学业繁昌修练勇励。竝是本寺之清流。圆宗之风芳者也。辨晓法印者。中古之英匠也。论说兼备真俗竝畅。绍隆有功宗绪无坠。宗性权僧正者。近代之名哲也。智辨纵横把弥天之德。论难清雅播经国之量。华严因明俱舍法相皆悉研究无不精详。诸宗奥旨兼畅无遗。辨晓者。后白河天皇御宇奉论说之勑詔。宗性者。后嵯峨天皇嘉运预智解之劝赏。智德联跡不慙昔日。大日本国华严宗绪审祥良辨已来乃至当代贯首二十一代。灯灯相传学业繁昌。法法流演绍隆连绵。
俱舍宗
梵具言阿毗达摩俱舍。此翻言对法藏此论从婆沙论而生焉。婆沙解释发智本论六足中义皆悉通会。发智婆沙是对法藏。今此俱舍全取彼名。此乃全取他名有财释也。是故取本名俱舍论。俱舍為门兼研有宗诸论所说。随其章品彼此对当一一格之。错练贯括。有宗义理无不究尽。光师宝师俱解释论。兼罄发智六足婆沙幽旨圆暉一师啻释本颂。而释论难义无不皆註解。唐朝解释圆暉颂疏。多家群起互諍金玉。大日本国习学俱舍。昔通诸寺各立义门附法相宗研窍此论。元兴寺护命明全等乃其人也。护命僧正传新罗智平法师义。建立有為法体不生灭义。餘先德等多是有為法体生灭义也。东大寺自昔已来习学俱舍。寺内所置八宗兼学。虽俱舍宗附法相宗而满寺皆学。诸宗学者皆学俱舍。中古已来华严三论两宗学者各峙词锋互諍兰菊。两宗学者自昔已来达有宗义善俱舍宗。以东大寺為俱舍本处。自昔学者钻仰功多。发智六足贯括胷内。俱舍婆沙包纳肝底。正理显宗悬味舌端。法胜杂心浮见眼前。依毗婆沙作问答式言陈意许转变相反。忽闻问题令惑人心。如难提菩萨试阿罗汉。似大乘论中转变祕密义。如是学者充满寺中。是东大寺俱舍宗不共德也。华严三论两宗学者既皆兼学有宗俱舍。其师资相承事全同二宗血脉。而或有承异师。是随时宜而已。中古有秀慧。显范。觉雄。尊玄四英。如须弥半腹有四天王焉。各研有宗同婆沙四评家。次有觉澄。贞禪。义海。承僧四哲。俱舍婆沙莹玉。发智六足悬镜。论难纵横决断任运。近代有良忠。圣禪两德。如孔门游夏。同什公肇叡次有快圆。定春两雄。是有宗之龙象。毗曇之麟凤也。彼同时有华严贯首权僧正宗性上纲。非唯华严因明為最极上首。亦兼研俱舍宗。萨婆多宗深义奥理。探颐究底洞微尽幽。大解孤绝之德。深智独标之誉。如日轮映眾光。同大海吞眾流。若有难决之义共圣禪语话耳。当代满寺俱舍学侣相继不绝。论难弥昌。
成实宗
成实论宗由来良久。日本佛法初传之时。成实宗与三论宗同时传来。是故后代以成实宗附三论宗。圣德太子作三经疏。以成实论為法相门。依光宅义以立义门。光宅法师是成实师。正弘大乘而以成实判法性相。高丽慧慈。慧观。百济慧聦。观勒。竝三论宗法轮之匠此為初起。后渐传教。此等诸师皆通成实。太子以慧慈。慧聪。观勒為师习学佛法。即是三论成实宗义而已。昔百济道藏法师造成论疏有十六卷。上古传来于今有之。昔以成实即附三论。自尔已来彼宗之人相承习学。东大寺三论宗。昔日兼学成实论宗。讲成实论以道藏疏。又有成实义章二十三卷。未详谁造。又有成实义林二卷。成实学有翫此等章讲论谈疏。昔日已来中古已前人各策励。元兴大安西大法隆学三论处皆兼成论。昔西大寺三论宗玄叡律师作三论大义抄。即成立成实宗附三论宗之义。俱舍附法相宗。彼抄具明之。东大寺中古已来三论宗学侣虽不别讲成实论。而净影大乘义章明三宗中有成实义故。彼宗人知成实义。嘉祥大师章疏文中。多擧成实论宗之义破之拆之。净影章中犹多明成论义。故后代学侣知成实义要在三论宗学者之中。成实论宗相承次第应知其相。净影义章三宗义者。毗曇成实大乘是也。若依此义学彼章人亦知毗曇。道基法师摄论义章有十四卷。亦明三宗。毗曇成实摄大乘宗。彼师亦作阿毗曇章十五卷明毗曇义。其中往往明成实义。成实宗缘起如是。
三国佛法传通缘起卷中　终

[book_title]三国佛法传通缘起卷下
东大寺沙门　凝然述
律宗
律宗教法其来尚矣。钦明天皇御宇壬申佛法初传。厥后连续佛法渐传。壬申已后经三十七年第三十三代崇峻天皇御宇元年戊申从百济国献於佛舍利及僧画工。于时马子宿禰请百济僧问受戒仪式。彼僧答云。僧眾受戒以十人五人行之。尼眾受戒於彼尼寺先行本法。后往僧寺随僧受之。尼眾亦往二眾具足於中受之。此国尼眾无其行法。二眾不具不能受戒。禪藏等三尼遂往百济。十戒六法具戒三重皆已成就。经三年归。尼寺仪式移此而来。三尼已归。他国僧眾来朝是多。然人数不足诸缘不具。尼眾受戒其事全无。他国僧眾即彼国中如法僧人此国初起非如法受。唯是相似缘不具故。而僧极多不可称计。推古天皇御宇三十二年甲申四月戊午詔曰。自今以后任僧正僧都应检校僧尼。即九月丙子校寺及僧尼。当于是时。寺四十六所。僧八百十六人。尼五百六十九人。(云云)即以百济僧观勒初為僧正法务。明年乙酉以高丽王贡僧慧观补任僧正。如是虽有僧尼二眾未行如法受戒仪式。第三十七代孝德天皇御宇白雉二年辛亥十二月晦日於昧经宫请二千一百餘僧尼使读一切经。如是眾僧非仪式受。第三十八代齐明天皇御宇六年五月有司奉勑造一百高座一百衲袈裟设仁王般若之会。第四十代天武天皇御宇白凤四年乙亥四月请僧尼二千四百餘人大设斋会。僧尼虽多未传戒律。天武天皇御宇詔道光律师為遣唐使令学律藏。奉勑入唐经年学律。遂同御宇七年戊寅归朝。彼师即以此年作一卷书名依四分律抄撰录文。即彼序云。戊寅年九月十九日大倭国净御原天皇大御命勑大唐学问道光律师撰定行法。(已上)奥题云。依四分律撰录行事卷一。(已上)净御原天皇御宇已遣大唐令学律藏。而其归朝与定慧和尚同时。道光入唐未详何年当日本国天武天皇御宇元年壬申至七年戊寅岁者。厥时唐朝道成律师满意怀素道岸弘景融济周律师等盛弘律藏之时代也。道光定謁彼律师等习学律宗。南山律师行事钞应此时道光賷来。所以然者。古德记云。道宣律师四分律钞自昔传来。而人不披读空送年月。爰道融禪师自披读之為人讲之。自尔已后事钞之义人多读传。(已上取意。)道融并智璟皆是通达律藏之人。道融禪师圣武天皇御宇天平年中朗辨僧正由灵梦告请道融禪师為说戒师行布萨法。此即梵网菩萨说戒。即请智璟法师令讲行事钞。此即世间渐讲律藏。然未行彼受具戒法。如贤璟言。鉴真和尚已前诸僧皆依瑜伽行三聚净戒自誓作法。其从他受亦受三聚成七眾戒。贤璟大德於维摩堂与思託律师论难之时。即立此义成立通受比丘得具足戒之义。如行基菩萨随德光法师受具足戒者即是通受从他行相。天武天皇御宇戊寅已后经五十九年至圣武天皇御宇天平八年丙子大唐道璿律师来朝。此时多齎华严章疏及律宗行事钞等来朝。璿公住大安寺恒讲律藏行事钞等。厥时人多习学律藏。即於大安寺最初讲行事钞。善俊律师等明律名匠即彼门人也。道璿律英虽先来朝。僧眾不。足不能秉行结界登坛受具戒法。啻恒讲敷律藏而已。天平丙子已后经十九年至第四十六代女帝高野姬孝谦天皇御宇天平胜宝六年甲午鉴真和尚来朝。当大唐第六主玄宗皇帝天宝十三年甲午。于时鉴真年六十七。钦明天皇壬申已后至此(甲午)经二百三年。於其中间虽有受戒於百济学律於大唐律师来朝等之事。而诸缘未备不行坛法。鉴真胜宝五年十二月二十六日入大宰府。遣唐使等此年归朝。明年胜宝六年(甲午)二月四日鉴真入京。今取此年為其初基数时方斋。鉴真入京已前数日之间僧眾俗侣远往遣使慰劳迎接。其事极多。入洛之日勑遣正四位下安宿王於罗城门外迎拜慰劳。引入东大寺安置。同月五日唐道璿律师天竺婆罗门菩提僧正各来慰问。右大臣大纳言宰相已下官人百餘人来礼拜问讯。后勑使正四位下吉备朝臣真吉备来口詔曰。大德和上远涉沧波来投此国诚副朕意。庆喜无喻。朕造此东大寺经十餘年。欲立戒坛传受戒律。自有此心日夜不忘。今诸大德远来传戒冥契朕心。自今已后授戒传律一任和上。又勑僧都良辨令录诸临坛大德名进内。不经於日勑授传灯大法师位。其年四月初於卢舍那殿前立於戒坛。天皇初登坛受菩萨戒。次皇后皇太子亦登坛受戒。寻為沙弥澄修等四百四十餘人授戒。又旧大僧灵福。贤璟。志忠。善顶。道缘。平德。忍基。善谢。行潜。行忍等八十餘人。捨於旧戒重受和上所授之戒。后於大佛殿西别建戒坛院。即移天皇受戒坛之土筑以作之。过海大师大唐天宝二年癸未乘船离唐。当日本国天平十五年癸未。逆浪五迴第六度时著日本地。其间若难经十二年。去天平五年癸酉勑兴福寺永叡禪师。大安寺普照大德入唐留学。并请传戒律之僧。先请东都大福先寺道璿大德令向日本。道璿年三十五。天平八年丙子当唐开元二十四年丙子。随副使中臣朝臣名代之舶方来朝矣。而师僧不足不行坛法。叡照二德留唐学问。具经十年欲归日本。天宝元年壬午诣大明寺请鉴真师。酬雅请故。明年发足而天平胜宝六年癸巳来朝。传律授戒宿誓满足。鉴真和尚是天台宗第四祖师。(从天台取。若从南岳取者是第五世。)随弘景禪师受具足戒。并学台教。弘景是南山律师亲度授具弟子。随章安大师学天台宗。鉴真随道岸律师受菩萨戒。即是三聚通受之法。随融济律师学南山律钞。业疏。轻重仪等。道岸。融济。竝南山道宣律师受学弟子。弘景。融济。俱释南山律钞。鉴真随西京禪定寺义威律师听法礪律师四分律疏一遍。次就西明寺远智律师听彼疏一遍。次於东京授记寺从全修律师及慧策律师听彼疏各一遍。后随西京观音寺大亮律师听礪疏五遍。前后始终学相部大疏摠获九遍。上之诸师竝西塔满意律师受学门人也。鉴真受具五夏之中如是游学究礪宣宗。年二十六讲礪律疏。至三十一讲南山钞及轻重仪。年至四十讲羯磨疏。其后迄六十六四部文籍常恒讲说。定慧证修。内外该亘。天台教观研究精详。五乘洞达。三藏通晓。淮南江北传灯明朗。修造故寺八十餘所。继衲袈裟一千领布袈裟二千领供五臺山眾僧。写一切经三部。各一万一千卷。其先所造石塼浮图忽然放光。和尚显现菩萨三目六臂自名般若仙。為讲说灵验。唐朝诸人胡国崐崘新罗等人皆以鉴真為受戒和上。讲四分律及法礪疏满四十遍。讲律钞七十遍。讲轻重仪十遍。讲羯磨疏十遍。亲度僧尼四万有餘。厥中智行拔群者四十餘人。各化一方俱是龙象。皆究律藏兼研经论。或是法相天台。或是俱舍三论摄论维摩詰等眾典无不该畅。和尚来朝之时随身圣教广多非一。厥中律宗诸典天台诸文齎持是眾。随来弟子法进。曇静。思託。义静。法载。法成等一十四人。竝是智解名哲皆兼台宗。所立戒场有三重坛表大乘菩萨三聚净戒故。於第三重安多宝塔。塔中安释迦多宝二佛像。表一乘深妙理智冥合之相。鉴真和尚宗研天台律弘四分。四分当宗分通大乘。况依内证天台教宗立坛弘律。一乘法华开麁显妙。毗尼学者即大乘学。五篇七聚即摩訶衍第一义光非青黄等。三归五戒八戒十戒皆是一实妙摩訶衍梵网大乘三聚十重六八八万顿说顿圆。即与妙圆一味会同。平等夷齐废权绝待。本来一实开发俱时法位居然。待麁显妙徧外有圆。和尚弘律犹非待麁。岂涉藏通共门之义。当知纯圆顿妙极戒。所结戒场一乘顿极三聚圆坛。登此圆坛受戒法者。通受则顿发三聚普遍之体。别受则成三聚周圆之义。祖师和尚传戒立坛高广深妙意致如是。诸宗学人於此戒坛各受戒法随宗立义。皆是大乘一实境界。鉴真和尚显扬梵网。彼经义途用扑扬疏及法铣疏。而扑扬师依天台义广作义疏。后学法相专弘彼宗。道璿律师註梵网经全依扑扬弘之遐邇。法进僧都註梵网经全是台宗弘和尚化进公有功。和尚以戒坛院及唐禪院让于法进大僧都。即為戒坛第二和上。天台教观二代弘之。华严宗人登此宝坛受具足戒及三聚戒即得成就十玄六相四种法界擧一全收相即相入主伴具足重重无尽通别二门深广戒法。三论宗人此坛受戒。即得成就依名入实甚深因缘见道无得无方圆戒。普遍周通微妙自在。法相宗人受此戒法。通包三聚尽未来际一一戒具三聚戒义律仪一戒全同诸律本自应理周遍圆实。真言行者登此坛上受具戒者。即成祕密金刚不坏胜义行愿三摩地坛五相成身四重曼荼六大相应佛性圆体。唐招提寺丰安僧正戒律宗旨云。此戒或名三摩耶戒。或名金刚戒或名佛性戒(已上)三摩耶戒即三聚法。金刚宝戒及佛性戒即梵网中三聚通名。俱舍成实随入法相三论两宗随应依学。大乘学人傍知小宗。日本自昔唯有大乘学人行者本自无有小乘行人。丰安戒律宗旨中云。问大小二教律宗何摄。答惣束诸戒学以為一宗之。於我朝唯有菩萨律师元来无為偏执局见小乘故。四分律亦义大乘故。宣律师四分律钞中教授云。发上品心。言上品心者。断一切恶修一切善度一切眾生成佛从初迄今坛上师僧教授词句在於兹也。故戒律云。所说诸功德皆共成佛道。又若有自為身欲求於佛道当尊重禁戒。此是诸佛教。(已上)此中意云。摠取一切大小二藏所说戒学以為一宗菩萨广大之心摠摄一切法故。以此国都无偏局小者故。纵学四分小乘毗尼此亦都非偏小之教。分通上乘义隣大极。况非止此通大之教。梵网极乘金刚宝戒宏宗心地深远者乎。南山大师圆教域心以此為宅。摄诸戒学皆会大乘。竝契法性。即同瑜伽惣集蕴积三聚广大甚深戒藏。问。瑜伽所说。云何圆教。答。天台大师判云。弥勒以二番四悉坛造地持论通华严。(已上)地持即是瑜伽菩萨地同本异译。所释华严既说别圆二教。能通地持瑜伽岂无圆教义乎。今依圆教成立宗义。顿入圆人不用开会。经小乘者必用开会法华唯被经小之者。是故必用开三显一。顿大行者唯是应用法华所入。不应强同小乘须开显之者。鉴真和尚传戒已来以临坛和上為律宗绪。七大诸寺律师以戒﨟為任次第。其事永代于今不绝。至习学律藏者。虽诸寺有律宗唐招提寺自昔相续。鸟羽天皇御宇保安三年壬寅中川实范大德造戒坛式。中兴戒律之时。即彼上人往招提寺传受戒律。自尔已来宗绪继续。鉴真和尚天平宝字三年(己亥)建唐招提寺安置佛舍利。以持戒力镇护国家。即甞地味知律法久住。弘法礪律疏并定宾记。南山律宗等。和尚在世任法务大僧都并僧正。圆寂之后赠大僧正焉。天平宝字七年癸卯五月六日入灭。春秋七十六。和尚以招提寺付如宝法载义静三人。三人同心劝人造寺。讲学律法横竪繁昌。和尚有十一人门辈。各有从属互燃一灯。枝流繁广不可胜计。且如宝小僧都弟子有丰安赠僧正。丰安弟子有道净律师。道净授律法于仁阶大德。仁阶授之真空大德。如此六代次第而来。又鉴真。如宝。丰安。圆胜。丰慧。安康。如是六代。又鉴真。法载。真璟。戒胜。寿高。增恩。安谈。喜宽。如是八代传持而来。此时即至人王第六十一代朱雀天皇御宇承平元辛卯。自尔已后住持寺院继续律法宗绪不绝横竪甚多。而其名行不记于世人名难知。虽然习学不绝宗裔相续。自承平辛卯至第七十四代鸟羽天皇御宇大仁元年戊子经一百七十八年不知宗绪人名。厥后实范授于菩提院藏俊赠僧正。俊公授于觉宪僧正。觉宪授于贞庆上人。贞庆授之于戒如。觉真。乘心等。戒如授之于不空院圆晴大德。唐招提寺觉盛大德等。此等中古戒律相承。皆是学解传持不绝。其后第八十六代四条天皇御宇嘉禎二年丙申。圆晴。觉盛。慈禪。叡尊四德。自誓受戒三聚通受。自尔已来如法持戒如教持律。次第相承充满诸方。不可知数。北洛泉涌不可弃法师入宋传律。四般弘律南北多端。恐繁不陈。
天台宗
昔人王第四十六代孝谦天皇御宇天平胜宝六年甲午。鉴真和尚齎天台宗章疏而来。谓摩訶止观。法华玄义。法华文句。小止观。六妙门等也。和尚门人法进。曇静。思託。如宝等。竝天台宗学者也。道璿律师亦学天台。鉴真和尚在唐之时。湛然法师记章未作。然公天宝元年壬午年三十二出家。同八年己丑三十九受具足戒。当日本国天平胜宝元年己丑。然公自俗习天台教。鉴真年五十六。天宝二年癸未进发日本故。湛然师虽学台教未施记述。鉴真不及齎持来朝。传教大师作天台付法缘起三卷。其中列道璿。鉴真并其门人法进等為弘天台之匠故。彼文云。大福律师先入和国乃传圆明利益有情白塔僧统后游日本復传圆义开佛知见。所以大安唐律注戒经於此苏东大僧统注梵网於唐院。两圣用心弘天台义。群生同钦天上甘露。(已上)餘如彼明。鉴真和尚既传台宗于此国而未广讲敷。先弘戒律故。从胜宝六年甲午至第五十代日本根子皇统弥照桓武天皇御宇延历二十三年甲申经五十一年。当大唐贞元二十年甲申。此年传教大师奉詔入唐。即謁天台山国清寺道邃和尚受学天台宗。又随佛陇寺行满座主学台宗教。遇顺晓和尚传受真言教。亦值道邃受菩萨戒。延历二十四年乙酉八月归朝。厥时天台教观妙乐诸记餘师记述皆传无遗。然传教大师入唐已前获鉴真和尚将来天台教观诸文研精洞覈。方讲三大部一遍已毕亦更讲之。至半未毕。其后入唐值师受之。归朝之后弘之比叡山。名延历寺。传教大师讳最澄。延历四年乙丑年甫十九初住叡山作建兴务。七年戊辰建立中堂。大唐之人名之日本天台山。大师延历十六年丁丑龄三十一天心有感预内供奉例。以近江正税充山供料。大师发愿写一切经论章疏等。弟子经珍。叡胜。光仁等皆俱助写。又差经藏。妙胜等於七大寺劝经生之供。大安寺僧闻最於龙渊寺(大安寺别院)助成此愿。眾僧倾鉢添经生供。事果卷成。延历二十年辛巳最澄年三十五请七大寺英哲胜猷。奉基。宠忍。贤玉。光证。观敏。慈詰。安福。玄耀等十大德。於比叡峰一乘止观院修法华十讲。自此后代每年无闕。同二十一年壬午正月十九日朝议大夫和气朝臣弘世於高雄山延请七大寺高僧善议。胜猷。奉基。宠忍。贤玉。安福。勤操。修圆。慈詰。玄耀。岁光。道证。光证。观敏等十餘大德讲演天台法门天皇下勑叡感是深。日本开天台会乃此為初。此年所讲即止观。玄义。文句也。大师此年初蒙渡海宣旨。大师弘天台於叡山。门人极多俱学台教。弘仁十三年壬寅六月四日入灭。春秋五十六。先三十八渡海入唐。归朝兴宗一十八年。弘仁十四年二月九日依勑宣改叡峰一乘止观院之名赐延历寺名额。贞观七年乙酉十一月依圆珍小僧都之奏赠号传教大师。迁化之后经四十四年。天台初传鉴真和尚入唐传之。大兴此宗者传教大师是其力也。山门本愿号為始祖。有义真和尚元是大安寺与传教师同住彼寺。与传教同入唐。同时学法。俱归本朝同兴叡山。為叡峰第一座首。奉勑詔撰天台法华宗义集一卷。於延历寺立菩萨戒坛。传教之时虽有奏闻七大寺三纲诉讼不许。天长十年癸丑七月四日入寂。春秋七十七。诸徒仰德号修禪大师。仍次本愿大师為台教宗绪。圆澄大德传教上足。研精台宗大获玄奥。天长十年癸丑任第二座首。光定。圆仁。竝传教神足。光定緇素崇敬号别当大师。圆仁阿闍梨后赠号為慈觉大师。慈觉承和五年戊午年四十五入唐学法。更习天台大学真言。在唐学法十年。仁明天皇御宇承和十四年丁卯归朝。厥后经十八年大弘显密二宗。传教大师初传密教。慈觉大师更传真言。山门真言慈觉所传。后代繁昌横竪弘兴。清和天皇御宇贞观六年甲申圆仁入灭。春秋七十一。夏﨟四十九。明年乙酉传教慈觉俱赠大师号。金刚顶经。苏悉地经。各製七卷疏现行于世。次有圆珍阿闍梨。是义真和尚上足。精详宗旨该博包摄。第五十五代文德天皇御宇仁寿三年癸酉入唐学法。于时年四十。当唐大中七年癸酉。随良諿(【考】諿恐諝)和尚受学台宗。随般若怛罗三藏。法詮阿闍梨。慧轮阿闍梨同受祕教尽两部玄奥。在唐学法六年。天安二年戊寅归朝。厥后三十四年弘通显密达兴真俗。第五十九代宇多天皇御宇宽平三年辛亥迁化。春秋七十八。赠号智证大师。智证弟子有增命。良基。康济。猷宪等。各研教观横竪流通。智证门人皆在叡山弘通宗旨。号山王院门流是也。后迁园城寺盛弘通显密。寺门天台别有相承。慈觉门人学侣极多。慧亮。安慧。遍昭。长意。相应等也。安慧授法于安然。然公亦承慈觉。慧亮弟子有满贺。贺公弟子有良源。号慈慧大僧正。慈慧门人有源信。觉运两哲。如次慧心檀那两德。后代各立门徒乃此两德门流。慧心僧都门人有宽印。觉超等。又皇觉。范源者。慧心之清流。永辨。智海者。檀那之荣叶。俱流名於遐邇。飞威於远近。证真。静严。竝肩耀法光。显真。明禪。继踵踏教迹。天台座首為宗重职。法绪历焉继续无穷。
真言宗
真言教法。东流传来滥觴由渐事非一途。昔人王第四十四代元正天皇御宇养老二年戊午道慈律师从唐归朝。在唐一十八年。习学六宗三论為本。入唐已前随义渊僧正学法相宗。在唐六宗真言随一。求闻持法特所精详。自行化他啻以此法。或云。道慈随智凤受求闻持法。而年代可考。道慈以真言法授善议。庆俊。议公授之于勤操僧正。勤操授求闻持法于弘法大师。大师入唐已前於阿州大龙寺土州室户崎等行闻持法。道慈於唐随善无畏三藏受学真言。开元四年善无畏来。同六年戊午道慈还日本。三箇年中於唐传受。善无畏来大唐初译虚空藏求闻持法。开元十二年甲子已前译大日经并苏婆呼。苏悉地经。三藏译大日经。為弟子一行开讲敷演。一行随讲闻即记录。此间定经年月日时。随讲结集成一经疏有二十卷。然一行禪师开元十五年奄卒。无畏其后应来日域。久目东边立一基塔。三年之后还于大唐。三藏於大唐国奄焉物故。年九十九。三藏裹玉而来。根机未熟。纳经安塔。于后弘法大师具感灵梦即往彼寺获大日经。以此缘故有入唐志。善无畏三藏来朝之年虽无记录应是圣武天皇御宇神龟季历天平初运。此数年间弘法大师延历二十三年甲申越海入唐。遇青龙寺慧果阿闍梨两部大法祕藏奥旨穷究渊府传受已毕。平城天皇御宇大同元年丙戌归朝。归朝之年当大唐第九主德宗皇帝贞元二十二年丙戌。大师年三十三。比叡传教大师与弘法同船入唐。彼学天台教观兼传真言。即值顺教和尚传受两部祕法。明年延历乙酉归朝。天台教观并真言教弘之叡岳。弘法大师专学真言。传多祕藏归朝弘通。普天归宗诸方传受。自尔已来诸德间出越海求异。各传密乘归朝弘之。古来诸德入唐传密。前后连续摠有八家。一传教大师。二弘法大师。三小栗常晓和尚。四灵巖寺圆行和尚。五叡岳慈觉大师。六安祥寺慧运大僧都。七叡岳智证大师。(后名三井寺。)八圆觉寺宗叡僧正。名之惣為八家真言。虽有八家朝宗所归不过东寺天台两流。传教。慈觉。智证三流。竝是天台。餘皆东寺。然所立义途所归奥旨孤绝独步。达兴高卓唯是弘法大师所传东寺真言所趣而已。依大日经菩提心论等立十住心摄一切教。所立真言大超显宗。出萃孤标极祕深奥。弘法大师兴祕宗时。显教诸宗或有敌论。或有对谈。大师直现祥瑞显觉顿极。诸宗信伏无敢措言。弘法大师承和二年乙卯三月二十一日於高野山入定。受法弟子有若干人。各研祕藏横竪流演。第三世下顿分小野广泽两流。乃益信。圣宝两哲其人也。至于后代渐出派流灯灯相承。流流互润。各播威肃俱彰灵德。诸流义途眾门理致。所立非一所说是多。非可具陈。岂言尽哉。
上来略陈八宗所传之缘起竟。然震旦国弘通禪法是达磨大师所传宗旨也。道璿律师传北宗禪授之大安寺行表和尚。行表授之传教大师。传教受之弘于叡山。南宗禪法昔未传之。近代禪师或从唐而来此。或从此而往还。皆是南宗。其事甚多。非可数尽。震旦诸师弘净土法。日本先德不立為宗。诸宗先哲各随自宗立义陈宗弘通而已。近代源空上人已后立净土宗弘通世间。空公门人各立徒属义途极多。破立无穷。其事繁广不能具陈。若加此二应是十宗。佛法旨归无过此数。功业不虚必成二利而已。
三国佛法传通缘起卷下
于时应长元年(辛亥)七月五日於东大寺戒檀院述之
华严宗沙门　凝然　春秋七十二
造此三国佛法缘起三卷奉為叡览献上大觉寺法皇御所于此御所叡感以此草本最初写之毕
沙门凝然造此佛法缘起并十重唯识琼鑑章一卷心要义鑑一卷进览之其中十重唯识者奉勑命於御前委细讲读之了彼十重唯识之后显示华严宗义诸门八十餘科法门长行问答略释后擧偈颂颂有八十五条八十三颂皆缀四韵於中二颂五言四韵唯识惣结八韵述怀四句二韵愚草游心颂百首之内抽出八十三颂载之心王等五种唯识本觉业等九相及三祇颂合十七条不载之彼载列诸颂琼鑑唯一本书在法皇御所而已
戒坛示观律师学该乎三藏智辨汗澜焉。空有性相犹庖丁之於牛也且所遗之心画凡千有餘卷焉然不出卷而投诸宗之閫域知三国之传通者莫若乎斯书也苟从事于此者岂不云乎回千里之迷途者一呼之力也不遇於斯说则吾终昧於大方者邪所恨未约刊行所利不广仍命工鋟板云尔
应永(己卯)年正月　日
三国佛法传通缘起卷下　终

        </div>
      </div>
    </div>
  </div>
</div>
<!--update:2025-08-30 09:22:37-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>