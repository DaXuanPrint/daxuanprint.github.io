<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="佛语法门经,佛语法门经全文在线阅读,佛语法门经全文在线下载,大玄古籍书库">
<meta name="description" content="全一卷。北魏菩提流支译。又作佛语经。收于大正藏第十七册。本经系佛陀对龙威德上王菩萨宣说‘佛语’之义，谓‘非语’即‘佛语’。因真理无法以言语解释，若予肯定、否定，或予相对之言词，如身口意、地水火风空、有漏无漏等，已非真正之佛语。由本经可彻见大乘空观思想，故本经堪称为般若经之缩影。_佛语法门经_全文在线阅读_佛语法门经_全文在线下载_大玄古籍书库">
<title>佛语法门经_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">佛语法门经</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]1920</span> <br/>
          说明： <span class="inputVal" id="bkdec">全一卷。北魏菩提流支译。又作佛语经。收于大正藏第十七册。本经系佛陀对龙威德上王菩萨宣说‘佛语’之义，谓‘非语’即‘佛语’。因真理无法以言语解释，若予肯定、否定，或予相对之言词，如身口意、地水火风空、有漏无漏等，已非真正之佛语。由本经可彻见大乘空观思想，故本经堪称为般若经之缩影。</span> <br/>
          封面： <span class="inputVal" id="bkimg">Z_382.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]佛语法门经
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]1920
[book_dec]全一卷。北魏菩提流支译。又作佛语经。收于大正藏第十七册。本经系佛陀对龙威德上王菩萨宣说‘佛语’之义，谓‘非语’即‘佛语’。因真理无法以言语解释，若予肯定、否定，或予相对之言词，如身口意、地水火风空、有漏无漏等，已非真正之佛语。由本经可彻见大乘空观思想，故本经堪称为般若经之缩影。
[book_img]Z_382.jpg


[book_title]佛语法门经
元魏天竺三藏菩提流支译
如是我闻。一时婆伽婆。住毗耶离大林楼阁上。与大比丘众八千人俱。八万四千诸大菩萨。复有学无学无量人众。围绕说法。
尔时会中有一菩萨。名龙威德上王。从坐而起。整服右肩右膝著地。合掌向佛白言。世尊。如来先说佛语修多罗诸经。复有说非佛语。世尊。此有何义。云何受持。尔时佛告龙威德上王菩萨言。善男子。如汝所问。于诸经中而说佛语非佛语者。善男子。如是非语即是佛语。善男子。善思念之。我于今者善为汝说。时龙威德上王菩萨。而白佛言。善哉世尊。愿乐欲闻。佛言。善男子。言非语者即是佛语。善男子。言佛语者。是则名为最重身业。我之所说。皆悉无有不利身业口业意业。彼亦无语无能说者。亦无言者。善男子。诸有色语皆非佛语。若龙威德上王。色非语非佛语者。受想行识非语亦非佛语。善男子。若无色语。无受想行识语者。是名佛语。
善男子。若有身口意业语者。不名佛语。善男子。若无身口意业语者。是名佛语。善男子。若有地水火风空界。如是等语不名佛语。善男子。若有不说地水火风空界等者。是名佛语。善男子。若有贪嗔痴语不名佛语。善男子。若无贪嗔痴语是名佛语。善男子。若有漏语及无漏语。不名佛语。善男子。若非漏语非无漏语。是名佛语。善男子。若有所悕。如是语者不名佛语。以彼佛语不悕求故。善男子。若无高下。如是语者是名佛语。善男子。若有事语非事语者。不名佛语。善男子。若有非事非非事语。是名佛语。善男子。若于自性清净法上。言得证者彼非佛语。善男子。若非自性非他性语。是名佛语。善男子。若有实语非实语者。不名佛语。善男子。若无实语无不实语。是名佛语。善男子。若有此语。是凡夫人之所说语。此是圣人之所说语。不名佛语。善男子。若无凡语无圣人语。是名佛语。善男子。若有内语及有外语内外语者。不名佛语。善男子。若无内语及无外语内外语者。是名佛语。善男子。若于诸法。有色所依受想行识所依语者。不名佛语。善男子。若于诸法无色可依。亦无受想行识可依。如是语者。是名佛语。善男子。若有处语。是魔王语是魔民语。不名佛语。善男子。若无一切诸处语者。是名佛语。善男子。若有色觉分别而语。受想行识觉分别语。不名佛语。善男子。若无色觉分别而语。受想行识觉分别语。是名佛语。以此义故。魔及魔民不得其便。复次善男子。言菩萨者。若色无我。亦不分别非是我所。如是受想行识无我。亦不分别非我所者。名为菩萨。时龙威德上王菩萨。面白佛言。世尊。以何义故。而有言说。何者言说。佛言。善男子。魔波卑掾。复次善男子。若菩萨色不作念。我当如是。受想行识亦不作念。我当如是。如是菩萨于一切处皆无有语。龙威德上王。诸善男子。有上胜者。断一切语。断一切障。灭诸我慢。断一切网。离诸二见。离一切想。以无语故。云何有言亦无可语。是故非语名为佛语。善男子。以此义故。当如是知此是佛语。
善男子。若无身无身行。无口无口行。无意无意行。非行非非行。非谤非不谤。不生不起无想无处。无住无没非寂非行。谛语不动复非不动。而亦不住。自然不缘亦非不缘。善男子。此是佛语。以彼无有可能语故。是名佛语。善男子。菩萨能作如是学已。是则名为学上上智光明佛语。清凉佛语。遍悦一切诸众生身。开发一切诸众生意。趣向佛智受持法义。遍悦一切诸菩萨众。觉诸睡者善入法界。是善决定向于法轮。转于法轮击大法鼓。降诸魔众降伏异怨。降伏一切诸外道众。是能救护向恶道者。是能庄严诸佛世界。是一切佛之所称叹。必坐道场。如是菩萨已坐道场。如是菩萨已得菩萨诸陀罗尼。说此佛语法门之时。圣龙威德上王菩萨。菩提分法皆悉满足。即时获得无生法忍。二万六千诸菩萨等。得陀罗尼及诸三昧。八千比丘得无漏法。复有八万四千众生。皆发阿耨多罗三藐三菩提心。即以神力雨种种花供养世尊。
如来说是法门之时。圣龙威德上王菩萨。及诸大众天人阿修罗迦楼罗紧那罗摩睺罗伽等。一切大众闻佛所说皆大欢喜。信受奉行。
佛语经

        </div>
      </div>
    </div>
  </div>
</div>
<!--update:2025-08-30 09:23:40-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>