<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="普陀洛迦新志卷首,普陀洛迦新志卷一,普陀洛迦新志卷二,普陀洛迦新志卷三,普陀洛迦新志卷四,普陀洛迦新志卷五,普陀洛迦新志卷六,普陀洛迦新志卷七,普陀洛迦新志卷八,普陀洛迦新志卷八,普陀洛迦新志卷九,普陀洛迦新志卷十,普陀洛迦新志卷十一,普陀洛迦新志卷十二,跋,普陀洛迦新志全文在线阅读,普陀洛迦新志全文在线下载,大玄古籍书库">
<meta name="description" content="佛教史志。民国初王亨彦撰。十二卷。全书共分十二部分,记载了普陀山的山川风貌、自然景观和作为主要内容的佛教兴衰史迹。同时收集了历代帝王、僧俗有关普陀山佛教的敕令、奏疏、碑铭等二百余篇,其中有关寺院经济方面的敕赐、奏议、碑文等六十余篇,为研究普陀山佛教史提供了有价值的参考。_普陀洛迦新志_全文在线阅读_普陀洛迦新志_全文在线下载_大玄古籍书库">
<title>普陀洛迦新志_王亨彦_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">普陀洛迦新志</span> <br/>
          作者： <span class="inputVal" id="bkauthor">王亨彦</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]267668</span> <br/>
          说明： <span class="inputVal" id="bkdec">佛教史志。民国初王亨彦撰。十二卷。全书共分十二部分,记载了普陀山的山川风貌、自然景观和作为主要内容的佛教兴衰史迹。同时收集了历代帝王、僧俗有关普陀山佛教的敕令、奏疏、碑铭等二百余篇,其中有关寺院经济方面的敕赐、奏议、碑文等六十余篇,为研究普陀山佛教史提供了有价值的参考。</span> <br/>
          封面： <span class="inputVal" id="bkimg">Z_2437.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]普陀洛迦新志
[book_author]王亨彦
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]267668
[book_dec]佛教史志。民国初王亨彦撰。十二卷。全书共分十二部分,记载了普陀山的山川风貌、自然景观和作为主要内容的佛教兴衰史迹。同时收集了历代帝王、僧俗有关普陀山佛教的敕令、奏疏、碑铭等二百余篇,其中有关寺院经济方面的敕赐、奏议、碑文等六十余篇,为研究普陀山佛教史提供了有价值的参考。
[book_img]Z_2437.jpg


[book_title]普陀洛迦新志卷首
序一
释迦入灭，以金缕袈裟，付摩诃迦叶波。迦叶奉衣，住鸡足山，以待慈氏。据奘师所记，屈屈吒播陀，此言鸡足。亦名窭卢播陀，此言尊足。在摩竭陀国，莫诃河东百余里。道里明白如此。乃今云南宾川之境，有鸡足山，亦以为即迦叶传衣示寂之处，著之山志。华严末会，鞞瑟胝罗居士告善财言：「南方有山，名补怛洛迦，有菩萨名观自在。」奘师所记，为布呾洛迦。在南印度，[禾+末]罗矩吒国之南，[禾+末]刺邪山之东。道里明白如此。乃今定海县东海中，有普陀山，亦以为即补怛洛迦，观自在菩萨说法之处，著之山志。然则记可据乎？志可据乎？曰：是有说。地志者流，出于山经，禹与伯益，主名山川，量其道里，游方之内，此其职也。至于华严法界，毗卢法身，超情离见，不在此类。即人即法，即依即正，毗卢之法身也。自他无碍，一异无碍，华严之法界也。即人即法，法之所在，佛之所在也。即依即正，佛之所在，土之所在也。法外无佛，佛外无土，观自在外无此山，此山之外无东土，无南印度，可也。自他无碍，则此山之在东方，与此山之在西方，无碍也。一异无碍，则西方有此山，东方有此山，乃至余方亦有此山，亦无碍也。非他非自，非一非异，则此方之山，非补怛洛迦，非在西方，乃至非在余方，亦无碍也。事事无碍法界性也。普贤偈曰：「如于此处见佛座，一切尘中悉如是。佛身无去亦无来，所有国土皆明现。」然则古记之文，与今志之说，为同为异，孰为可据，又不足论也。抑余之感于玆志，鸡足僻在徼外，普陀介在海中，开山皆晚。而普陀当海通之后，市舶上下。在昔莲池望洋而叹者，乃今凡夫搴裳可涉。独鸡足百年以来，日以榛翳。山之显晦如此，然则时节因缘，固有在欤。余家腾冲，与宾川同直云南之西。而闲关千里，虽无风涛之忧，亦有泥涂之苦。然民国初元，犹得从容解兵，宿山中者旬月然后去。比居海滨，普陀一水，朝发夕至。而数岁之闲，未得一往。故亦不能无感于时节因缘之说。鸡足之志，草创于钱邦芑，修饰于范成勋。自兹以后，遂无继者。余与赵介庵师，常因游览，别为小志，补其阙略。属稿初定，讫未刊行。普陀山志，自清康熙迄道光，凡三修焉。今相距仅百年，开如了余两师，独发弘愿，延邑儒王雅三学博，从事纂修。书成，寄京师属余为序。余于此山，无一日之勤，又罕闻法要，诚不足以叙兹志。而因缘遭值，重违两师付嘱之意。得援法界之旨，稍解世俗之诤，并为鸡足发凡。挂名简牍，亦不可谓非幸也。
中华民国十二年冬勋三位一等文虎章一等大绶嘉禾章
云威将军上将衔陆军中将农商总长腾冲　李根源谨序
序二（此序专说撰本迹颂之缘起。）
吾人一念心性，不变随缘，随缘不变。随迷染缘，则背觉合尘，轮回六道，极之则永堕阿鼻地狱，而心性无减。随悟净缘，则返妄归真，趣证三乘，极之则圆成无上觉道，而心性无增。然在凡夫地，若得闻佛名号，及甚深经义，斯时菩提法润，已纳八识田中。其始虽漠然不自觉知，果能不自暴弃，极力扩充。继则由涓滴而滥觞，渐至泛舟，以及滔天。终必直趋萨婆若海，圆满菩提，归无所得，彻证即心本具常住不变之妙真如性。从兹又复由本垂迹，带果行因，俾得灯灯相传，明明无尽，岂不伟然大丈夫哉。法华经云：「诸佛两足尊，知法常无性，佛种从缘起，是故说一乘。」缘之时义大矣哉！予自弱冠，即读佛经，彼时但欲剽窃文义，作词料用。于民国二年，始归心净土，以期出此火宅，入彼珍池。固知观音大士，为莲邦导首，而复现身尘刹，随机利生，又与娑婆因缘最深。其应化之迹，在浙江普陀，于是遂动朝礼之念，然尚未有行期也。后于报读印老法师文数篇，提倡念佛，勖励敬心，不觉深洽予怀，而正中吾病也，（病在全不知敬，今自发露，用作忏悔。）乃一心愿见。于十一年促装就道，造山拜谒，以礼观音疏呈师，深蒙许可。且不待请求，而以心仰之文钞持赠，傥非夙缘所追，何至契合如是耶！隔日下山，师更以大士颂相委。予亦自忘固陋，瞀然应承。夫山志加修大士颂一篇，师盖怀之数年矣，以度生心切，问道者多，未遑秉笔。而吾邑佛学同人，数年前曾嘱颂普门感应，予畏用心，托故谢之。乃今竟承师付嘱，终以文章报答大士，而慰同人之望，其因缘又宁可思议耶！初辑经文，暨感应事迹，叹其浩如烟海，不知从何处下笔。数得师训，曰期遍界流通，同沐慈化。曰令法界众生，同种善根，同生西方而后已。曰令阅者由欢喜，而得生善、破恶，入理之益。不觉恍然悟吾师之语，即大士之心。夫大士功德，普贤菩萨不能测其一毛，何能颂？穷乡僻壤，愚夫愚妇，莫不耳大士名，奉为慈母，何庸颂？此之颂者，不过借大士本迹，以训世化俗耳！颂首契经，次感应，先本后迹也。经中修证，本中之本。应化，本中之迹也。感应中示现类，由本垂迹。救苦与乐，迹中之权。弘法摄生，迹中之实也。结后十心，劝进行者，由迹返本也。复次，感应类首示现者，我辈背觉合尘，以心性为耳目之奴隶久矣。凡见闻所不及者，每视为子虚乌有。不信法身常住，有佛菩萨。亦不信法身流转，有因果报应。死后断灭之见，其祸不可胜言，故以大士示现警之，欲人毋辜佛恩，毋负己灵也。次救苦与乐者，我辈历劫迷妄，纵知心为主人，身如传舍，而我见必不能顿空。然向外驰求，业复造业，如抱薪救火，只益自焚。一念回光，将心转业，形端影直，所谓自求多福也。次弘法者，三界无安，犹如火宅，牺牲文绣，庸足自豪。以佛法而祈福报，明珠弹雀，智者惜焉。故退世闲法，进出世法。而修行莫简于持名，成佛莫易于生净，故以摄生终焉。此循循诱人之微意，亦即宗楞严圆通章，先示现，继救苦满求，而以得大涅槃为归之旨也。正文并注，共三卷，后附经证一卷，脱稿即呈印师鉴定，蒙许可后，乃敢作为定本。辞虽谫陋，然于欲究大士本迹感应者，不无小补。愿三宝加被，俾读者悉能信而行之，则直达乐邦，不游三界，彻证自性，常住寂光矣。然大藏经教，如标月指，世俗秕糠，讵足当明眼人一顾。而声论宣明，如来悬记，景仰大士者，固不得以凡庸之文，遂置之不观也。故予以此初则寓缘于大士，既乃结缘于印师，终或以大士之缘，普遍流通于天下后世。则灯灯相传，明明无尽，庶可满大士度生之愿，而区区纂述之功，亦不唐捐矣。此固晨夕馨香所祝祷者。
民国十三年甲子盂夏彭泽许止净述
序三（此序专说大士之深恩重德，兼示净土为一切凡圣同修之道。）
娑婆世界，苦事最多。娑婆众生，耳根最利。维我观音大士，慈悲心切，故与此世界，因缘最深。以其随类逐形，寻声救苦，故令众生闻名见形，恋慕赞叹。由此因缘，令其近种人天之福，远证菩提之果。昔于楞严会上，显示本所修因，从闻思修，入三摩地，反闻闻性，证真圆通。所证本妙觉心，上合十方诸佛究竟所证，下合十方众生即心本具。故与诸佛同一慈力，与诸众生同一悲仰。从兹现十界身，以三十二应、十四无畏、四不思议无作妙力，度脱众生，今其悉皆亲证即心本具妙觉真心而已。佛敕文殊，选择契机法门，以利现未。文殊因兹拣去二十四圣，独推观音。盲摸之徒，不详所以，遂谓观音登科，势至下第。由此一言，令诸无识，藐视念佛法门，不肯修持。不知耳根圆通，乃逗当时阿难畜闻成过，与后世利根专参向上之机。念佛圆通，则普逗十方三世一切众生之机。所以证齐诸佛者，尚须回向往生。将堕阿鼻者，十念遂登末品。观音势至，同为弥陀上首，同于十方世界摄念佛人，归于净土。但以所示修法，微有不同。以一则注重在念他佛，而非自何由显他。一则注重在念自佛，而非他何由了自。念他佛，似属事相，而理由事显。念自佛，似属理性，而事由理成。了此，则自他不二，理事一如，同归萨婆若海，共趣菩提觉道，有何同异之可论哉！又大士于大悲经，令诵咒者，至心称念我之名字，亦应专念我本师阿弥陀如来，然后诵咒。又于佛前，自说誓言，诵持大悲神咒，若不生诸佛国者，我誓不成正觉。是正势至所谓忆佛念佛，现前当来必定见佛者也。须知大士应化，始终皆以念佛而为宗本。普门一品，佛令一切凡圣念观世音者，究与念佛有何殊异？浙东普陀山，为大士应化道场，即当年为善财说法处也。印光法师，卓锡是山三十余年。以普陀旧志，皆于大士本迹感应，未曾发挥，诚所谓舍本逐末，买椟还珠，甚可痛惜。拟将大藏大士本迹，及此方感应，撰为颂词，并一一注其义意。又辑诸经大士本述诸事，以为证据。庶可令一切有情，同知大士历劫深恩，而悉皆常念恭敬，各满所愿矣！以力不暇及，乃托挚友许止净居士撰之。幸已脱稿，拟欲排印数万，遍布中外，爰志所以，用告阅者。
民国十三年甲子仲夏上海黄庆澜序于会嵇道署
序四（此序虽为流通单行本颂文而作。实于修志撰颂各缘起，言之綦详。）
世出世闲一切诸法，皆由时节因缘而为发起，故古德云：时节若至，其理自彰。诚然诚然！光以庸劣，百无一能，寄食普陀山法雨寺三十二年。昔阅普陀志，见其所载，皆属道场废兴，以及种种寻常等事。至于观音大士往劫本迹事理，以及此方感应因缘，悉皆阙略，不禁令人长叹。民国六年，王采臣、周孝怀、陈锡周三居士来山见访。王周谓普陀为观音大士圣道场地，中外景仰，何可久撤讲筵，忍令法道寂寞乎！祈师发心讲经，我等当为筹备道粮。光以固陋力辞。锡周则曰：「山志久未修，板已模糊，师若肯修，我当刊刻。」光曰：「此事颇不容易，若照旧例，则文人皆能为之。若将大士往劫本迹修证，及此方感应事迹，一一略叙大端。令阅者咸知大士恩周沙界，慈济无疆。从兹发起正信，身心归依，近获人天之福，远证菩提之果者，非遍阅大藏，备考群籍不可。若不发挥大士本迹感应诸事理，则成遗主志宾，舍本逐末，与寻常山经水志何异？何以显普陀为大士应化道场？又何以显大士为法界众生之大慈悲父母，而与娑婆众生因缘最深也！然光以宿业，致令心无知识，目等盲瞽，尚须忏悔一二年，待其业消智朗，障尽目明时，当不惜身命，勉令成就。如其业重，不能感格，当往江西，求黎端甫居士，代为了此公案。此公学贯儒释，笔超侪伍，必能发挥大士之慈悲心迹也。」次年徐蔚如居士，以文钞印行，致不加详察者，谬谓之为知识，从兹信札来往，日不暇给。八年春间，端甫归西，先所发心，竟成空谈。十一年春，定海知事陶在东公来山。谓山志流通，令人由信向而改恶迁善，返妄归真，实为挽回世道人心之根本要务，念宜重修。光以陶公护法心切，救世情殷，即令普济法雨两寺主人，恳请陶公亲任其事。陶公以公事无暇，乃托邑绅王雅三君任之。一切事宜，外有陶公，山有开如退居，商酌料理。光以无暇，绝不过问。次年，陶公升于杭县，犹复鱼雁往还，商酌其事，若非宿受大士付嘱，其能如是也耶！初于修志议成之后，未及一月，江西彭泽许止净居士来访，一见即成莫逆。光叙昔衷曲，遂以大士颂见托，彼即允许，若非大士冥垂加被，何有如此之际遇乎！许君乃备搜藏典，及诸群籍，时经二载，稿方告竣。述成颂文，近二万言，而复逐联注其义意，俾阅者悉知所以。又节录各经以为明证。颂文三卷，经证一卷，共三百七十余页，于夏初寄来。颂中义意，许序已陈，兹不复赘。光昔本欲冠于山志之首。今以卷帙繁多，特为别行。兼欲遍布天下后世，傥与志合行，则不易广播矣。（后以陶公见颂文超妙，谓须冠于志首。乃删其注语及经证等，仅录正文，统作一卷，名本迹门，为卷一。）然大士从无量劫来，分身尘刹，其本迹感应，非佛莫知。此数卷颂，不过大地一尘，大海一滴，令不知大士之深慈大悲者，略知梗概。从兹赧然愧怍，勃然奋发曰：吾人之心，与大士之心，无二无别。而大士圆成佛道，久经长劫。又以悲心无尽，不离寂光，垂形九界，普现色身，度脱众生。我辈从无量劫来，轮回六道，其亲蒙拔苦与乐之恩者，不知凡几，直至今日，尚为凡夫。上负大士拯拔深恩，下负自己本具佛性，静言思之，能不愧死。彼既丈夫我亦尔，不应自轻而退屈。由是翻转凡情，追随圣迹，克己复礼，闲邪存诚，敦行世善，兼修净业，久而久之，与之俱化。上焉者，即于现生断惑证真，了生脱死。下焉者，迨至临终，仗佛慈力，往生西方。能如是，则人人敦礼义，各各识因果，自然干戈息而人祸永灭，雨晹时而天眷常临矣。陶公所谓挽回世道人心之根本要务者，其在斯乎！所愿见者闻者，同发景仰大士之心，而勉力修习，则幸甚幸甚。
民国十三年甲子中秋日古莘印光释圣量谨撰
石印普陀山志序（附录）
观世音菩萨，于无量劫前，久成佛道，号正法明。但以度生念切，救苦心殷，不离寂光，垂形六道，遍于十方微尘佛国，普现色身，度脱众生。非独止现菩萨之身，而二乘六道，无身不现。法华所谓应以何身得度者，即现何身而为说法。虽则遍入十方佛国，而于娑婆因缘，甚深甚深。虽则普现十法界身，而世人据迹而论，止云菩萨而已。以其彻证唯心，圆彰自性，故得悲运同体，慈起无缘。由本高而体大，故迹广而用宏。其随类逐形，寻声救苦，有感即应，无愿不从之迹，喻如月丽中天，影现众水。不但江湖河海，各现全月，即小而一勺一滴，无不各各皆现全月。又江湖河海中月，一人观之，则其月与己相对；即百千万人，于百千万处观之，亦皆各各与己相对。人若东行，月则随之而东；人若西行，月则随之而西；人若安住不动，月则不离当处。一人乃至百千万人，悉皆如是。菩萨于一念中，遍法界感，遍法界应，感应道交，无少差殊，与此一月普现众水，随人随地各见全月，了无有异。良由菩萨心包太虚，量周沙界，以众生之心为心，以众生之境为境。故得不谋而合，无缘而应，岂世智凡情，所能测度者哉！至若水昏而目盲，则不能见，非月不现，是昏盲咎。其感应之迹，有显感显应，冥感冥应，冥感显应，显感冥应，亦冥亦显感而显应，亦冥亦显感而冥应之不同。（显感显应者，现生竭诚尽敬，礼念供养，即蒙加被，逢凶化吉，遇难成祥，及业消障尽，福增慧朗等。冥感冥应者，过去生中，曾修竭诚礼念等行，今生虽未修习，由宿善根，得蒙加被，不知不觉，祸灭福臻，业消障尽等。冥感显应者，宿生曾种善根，今生得蒙加被，显感冥应者，现生竭诚礼念，不见加被之迹，冥冥之中，承其慈力，凶退吉临，业消障尽等。亦冥亦显感而显应者，宿世曾种善根，今生竭诚礼念，显蒙加被，转祸为福等。亦冥亦显感而冥应者，宿世曾种善根，今生竭诚礼念，冥冥之中，承其慈力，获种种益也。了此，则知功不虚弃，果无浪得，纵令毕生不见加被之迹，亦不至心生怨望，半途而废。庛应之道，微妙难思，略书梗概，以勖来哲。）其应之大小优劣，在其诚之至与未至而已。纵令心不谛信，致诚未极，但能一念投诚，亦必皆蒙利益。但随己一念之诚，而分优劣。不能如竭诚尽敬者，蒙益之殊胜超绝耳。如昏水中亦有月影，但晦而不显。盲人虽不能亲见月光，又何尝不蒙其照烛也！菩萨大慈大悲，普为法界众生恃怙，由兹举国人民，各皆信奉，故有家家观世音之常谈。其应化道场，固非一处，如陕西南五台山、大香山，浙江天竺山等。其感应昭著，香火肸蚃，唯南海普陀山，最为第一。以其名载华严，昔年善财亲参，恩周庶类，历代皇帝敕建，故致举世钦崇，各国景仰。缅维菩萨应化三乘天仙一类大机，固于此山经劫常住，何止天长地久。至于凡夫所见之迹，乃于五代朱梁贞明二年，慧锷大师，由五台请铜观音像，欲归日本，至此舟胶不动，方始开山。迄今千有余年，其事迹诗文，录之成帙，名曰普陀山志。余尝病其于菩萨不思议感应事理，殊欠发挥。拟欲遍阅大藏，博览群书，凡属菩萨随机赴感之迹，悉备录之，刊板流通。一以阐菩萨度生之妙道，一以启众生出苦之良缘。但以目疾未愈，未能如愿。会稽何廉臣居士者，儒得圣心，医称国手，志行高洁，信心纯真，曾邀同人，结桑榆社，以其暮景无多，拟作归计，同修净业，企生安养。又以一切众生，久沈苦海，不仗法力，莫由得出。拟将菩萨应化事迹，为救生船，泛于其中，振臂疾呼，俾诸溺者，相引登舟。庶可同登彼岸，直达家乡，永离众苦，但受诸乐矣！因石印山志，以广其传，用酬大士度生之恩，用开众生投诚之路，令余作序。遂不胜欢喜，顿忘固陋，乃将菩萨感应之妙，略为发挥。其余事迹，固有全书在也，何须多赘。
民国八年释印光撰
南五台山观音菩萨示迹记（并赞○山去陕西省城七十里○附录）
示迹之记，文词典雅，叙事精详，惜于菩萨不思议无作妙力，殊欠发挥。光不惴固陋，勉述一赞，以冠于首，俾事理交融，体用咸彰，生之所以能感，圣之所以能应，俱在斯焉。以企后之览者，发菩提心，见贤思齐，以观音之心为心，以观音之事为事，庶可亦为未来世之观世音耳。虽文不雅驯，而其意义有可取焉。赞曰：
观音大士，于无量劫，久成佛道。为度众生，不离寂光，现菩萨身。又复普应群机，垂形六道，以三十二应、十四无畏、四不思议无作妙力，寻声救苦，度脱群萌。应以何身得度者，即现何身而为说法。直同月印千江，春育万卉，虽则了无计虑，而复毫不差殊。良由彻证唯心，圆彰自性，悲运同体，慈起无缘，即众生之念以为心，尽法界之境以为量，是知无尽法界，无量众生，咸在菩萨寂照心中。故得云布慈门，波腾悲海，有感即赴，无愿不从也。
民国三年甲寅释印光述（以下乃示迹之记）
大山岩穴，龙蛇所居，岁久成祅，肆其凶孽。吞啮不已，祸及生民，变怪升腾，非人所制。若非应身大士，孰能救济。巍巍乎妙智神力，其容思议。然于不思议境，强以文字纪述事迹者，冀千载之下，方来君子，启深信耳。昔隋时仁寿中，此山有毒龙焉。以业通力，变形为羽人，携丹药货于长安，诈称仙术，以欺愚俗。谓此药之灵，服者立升于天。呜呼！无知之民，轻信此语，凡服此药而升天者，不知其几何，又安知堕彼羽人之穴，以充口腹耳。而一方之民，尚迷而不悟。唯我大士，以悲愿力，现比丘身，结草为庵，止于峰顶。以妙智力，伏彼祅通，以清净风，除其热恼，慈念所及，毒气潜消，龙获清凉，安居岩穴。民被其德，各保其生，昔之怪异，不复见矣。由此灵贶达于朝廷，以其于国有功，于民有惠，建寺峰顶，而酬酢之。大士以慈风法雨，普济含灵，慧日净辉，破诸冥暗。于是搢绅向慕，素俗钦风，割爱网以归真，弃簪缨而入道。大士尝居磐石，山猿野兽，驯绕座隅，百鸟聚林，寂然而止，如听法音，久而方散。呜呼！建寺之明年，六月十九日，大士忽示无常，恬然入灭。异香满室，愁雾蔽空，鸟兽哀鸣，山林变色。于是寺众闻于朝廷，中使降香，奉敕赙赠，以崇冥福。茶毗之际，天地晦冥，斯须之闲，化为银界。忽闻空中箫鼓响，山岳摇，瑞云奔飞，异香馥郁。忽于东峰之上，现金桥，桥上列诸天众，各竖幢幡，及雨金华，纷纷而不至于地。最后于南台上，百宝灿烂，广莫能知，冲天无际，影中隐隐现自在端严之相。慈容伟丽，缨络铢衣，天风飘飘，焕然对目。尔时缁白之众，千百余人，咸睹真仪，悲喜交集，莫不涕泣瞻依，称名致敬，始知观音大士示迹也。清气异香，经于累月。左仆射高公，具奏其事，皇上览表，嘉叹久之。收骨起塔，御书牌额，锡号为观音台寺，拨赐山林田土，方广百里，每岁时降御香，度僧设供，大崇法化。至唐大历六年，改号为南五台山圣寿寺焉。五代之世，兵火连绵，诸台殿宇，并遭焚毁，虽有残僧坏屋，尚与木石共处矣。至宋太平兴国三年夏，前后六次，现五色圆相祥云等瑞。主僧怀伟，具申府尹，被奏天廷，敕赐金额，为五台山圆光之寺。由是增修宝殿，绘塑真仪，烟霞与金碧争辉，铎韵共松风演妙。诸台屋宇，上下一新，嗣续住持，香火不绝，慈辉所烛，石孕祥云，法雨所沾，水成甘露。台南数百步，有石泉焉，注之方池，色味甘洁，能除热恼，能润焦枯，舒之则沙界滂沱，卷之则石池澄湛。或时亢旱，迎请者相继于道途，感应如期，州郡已彰于简牍。怀生蒙祐，草木沾恩，自昔迄今，声华不泯。噫！大圣以悲愿力，福被一方，而一方之民，亦不忘于慈祐。每遇清明之月，及夏季忌辰，不远百里，陟险登危，皆以净心踵足而至者，何啻百千万耶。扶老携幼，阗溢道路，相继月余，各以香花音乐，缯盖幢幡，资生之具，持以供养。于是头面顶礼，致敬致恭，睹相瞻仪，旋绕赞叹，莫不洗罪蒙福，弭障沾恩，岂徒为奔走跋涉而已哉！寺僧法忍，虑其岁月经久，灵迹湮没，持诸残碑，嘱为斯记。普明固辞弗获，甚愧非文，傥遇贤士，改而正诸，不亦宜乎。
太白山释普明谨撰（元至元七年正月立石）
（石印普陀志序，发挥感应理致颇详。南五台示迹之记，乃大士现比丘身，救苦实迹，亦六月十九香会之根原。故附录之，冀阅者生正信焉。印光谨识。）
礼观世音菩萨疏（此系作颂之原因，故并录之。○附录）
盖闻诸佛如来，以大悲为体。菩提萨埵，依般若观心。寂灭现前，故得上同下合。真空无相，乃能救苦寻声。然入俗度生，七行方始。同事爱语，六地犹惭。茍非早成正觉，现劣应以行慈，度尽众生，始明相而成佛者，孰有威神之力，巍巍如是乎！伏维我大慈大悲观世音菩萨，居补怛洛迦之山，得大悲解脱之法。师承静住，标正法明之称。补处弥陀，授功德山之记。宝藏住世，回向菩提。威德园观，宏深誓愿。从闻思修，顿入摩提。得圆通常，举皆真实。熏修金刚三昧，清净宝觉圆融。十四无畏，福备众生。卅二应身，度该等觉。具大自在之功，妙容顿现。有不思议之德，极果能施。故六十二亿之名号，一念等齐。二十四圣之法门，都归拣别。涅槃一路，三世佛学尚闻闻。示现普门，八万众发无等等。加以左辅虽居安养，摄生现处娑婆。金城熊耳，竞说化身。五台泗洲，并彰圣迹。甚至蛤蜊蚌壳，现妙像之庄严。鸡卵圆鱼，睹金容之赫奕。故知慈父恩深，纵焚身难报。而老婆心切，实垂涕相招也。弟子止净，舍父逃逝，久穷露于他乡。随业飘流，更蹉跎乎半世。八年供奉，担粪遗金。二竖魔缠，认沤忘海。自愧怖头。发心礼足（在家礼三圣像）。手珠念佛，日三百回。顶礼诵经（指弥陀经），月百八卷。读金刚之文，惟求作佛。礼普贤之偈，发愿度生。念往生陀罗，我佛常住其顶。持大悲神咒，浴水亦得度人。凡兹大善因缘。藉作往生公据。更以今生根钝，魔障难消。夙世孽深，正信易退。特叩白华。虔参宝像。如慈愍之西渡，冀睹真容。学善财之南询，愿逢圣友。尚乞慈哀。隐为加被。示张使于云里，璎珞端严。指史相于岩头，金光照耀。甘露灌顶，增智觉之辩才。宝手破肠，疗法义之气疾。傥寄此旅亭，不遑安处。则赐与华屋，愿得门开。数李母之珠，预知时至。食廷璋之芋，克日西行。印泥而印坏文成。念佛而佛随心现。垂红莲之臂，接以金台。放白毫之光，导归宝阁。同登安乐，生佛本无差分。回入娑婆，母子不相违远。布兹心愿。伏乞证盟。此日金刚石上，归依智海之导师。他年摩尼华中，随侍天冠之胜友。（卅，音萨，三十也。○民国十年壬戌春许止净谨撰。）
普陀洛迦新志例目
例
一　纪录普陀，元盛熙明，始为普陀洛迦山传。明侯继高，始为志。厥后明周应宾、清裘琏、朱谨、许琰、秦耀曾，并沿志例，各有修辑。其题名，或称普陀山志，或称补陀山志，且冠以南海二字。其以普陀洛迦四字并举者，惟盛传。今依之，题曰普陀洛迦新志。名从主人，不敢意为增损也。
一　诸山志之流传于今者，惟秦志。许志，已不概见。裘志、未志、益成孤本。至盛传，及侯周二志，尤罕有传者。清上元朱绪曾著昌国典咏（该书亦仅有抄本），闲引及之。吉光片羽，弥足珍贵。兹编采录一人所辑者，曰某传，某志。诸志相同者，曰旧志。
一　乾隆许志，为法雨寺所延修。道光秦志，为普济寺所延修。二志各有所袒。其比事属辞，往往详主寺而略他寺。秦志尤甚。兹编凡关于普陀者，应有尽有，应无尽无，不敢存偏私之见。
一　前人文字，原非一成不易，补缺正误，修志者责也。是编援引各书，既注明于每条下。其有疑义，或别有说者，必详加按语。俾阅者，得以考异同，而参得失。
一　山境，总绘一图。详列寺院，不限篇幅。其著名胜景，别为分图。用照片铜板，以存其真。
一　普陀之名，原由大士而著，实以大士为主体。今辑山志，应先从大士本迹感应叙起。故将许止净居士所撰之观世音菩萨本迹感应颂，列于第一，名本迹门，为一卷，是为内篇。其下形胜灵异等十一门，各为一卷，是为外篇。内外共十二卷。则佛恩之洪深，道场之原委，均可悉知矣。
一　形胜门，自当从山说起。裘许二志，先提海字，再疏普陀洛迦，明其在南海也。然普陀，无论其为南海，为东海，总之皆浙海也。以浙海而专属普陀，殊嫌蛇足。秦志删海一段，首列普陀洛迦山，较为了当，今从之。
一　普陀，夙著灵异，见于载籍者，极多。兹编广为搜罗，择其有姓名爵里岁时缘起者录之。非是则不书。
一　旧志，于帝王赐与，多立门目。如裘志，颁赐附命使。许志，增以赐施。秦志，改为赐与。朱志朝典，许秦二志，改为旧章，别清帝宸翰为天章。此在帝制时代则然。今以国体共和，佛法又尚平等。凡列朝敕谕碑序，均与诸艺文，散载各类本条下。而删前志旧章天章各门目。明释广宾撰上天竺山志，有帝王檀越品。清缪燧增修旧志例，以山志但载内廷赐与，未闻朝士布金为惜。又言南海乘桴，身命以之。故匹夫单妇，虽斗粟尺布，不可不谓之大布施，为志所不当略。厉鹗增修云林寺志，有檀越门。是帝王臣民，均以檀越概之。今依其例，别立檀施门。凡帝王赐与，与臣民施助巨款之关于大工程者，悉隶之。而删旧志颁赐施与命使诸门目。惜旧志略去臣民施助，杞宋无征，详不得闻。姑存什一于千百，为后海之先导，并为信施者劝。
一　旧志，有建置、梵刹、精蓝各门。今但立一梵刹门，而以精蓝茅篷废庵附之。然梵刹昔唯普济法雨二寺。而慧济于光绪末年，恭请龙藏，已蒙赐额，亦可与普济法雨鼎足为三。其所建置，则各附于其寺之后。其余各庵，无论大小，均属精蓝，附于梵刹之后。茅篷废庵，则又附之。以示同修持而有所统耳。旧志无茅篷之名，则数椽斗室，亦名为庵。今则凡自力经营道粮，不领香客给施者，均名为庵，均属精蓝。凡资香客给施者，则名茅篷，即净修梵行之独处者。每篷止一人，不收徒众，不接香客。但依香客给施而为过活。旧志混而不分。今则名称井然，秩序不紊矣。
一　裘志，分法统、释系二门。许秦二志，又改释系为禅德。此犹儒家区别道学儒林为二传也。然宋史别道学于儒林之外，先哲多微言。法统禅德，同有功于佛门，犹道学儒林，同有功于圣教。事本同揆，理无二致。兹总以禅德概之。援正史例。凡有功象教，无论一事足称，或行事多者，各著一传。闲有因师而及其徒，因徒而叙其师者。行茍足法，悉为采录。于中分四：一普济住持，二法雨住持，三本山出家，四十方寄寓。各以年代先后为次序。合而不混，分而不歧。以禅德乃修一切诸法诸行之通称，实为佛教之一大统绪也。
一　历来普济法雨两寺方丈，为当道及合山公推，主持道场。虽非尽如潮音别庵，其人要皆著有声望，翘异僧众者。若听其湮没无闻，殊非善善从长之道。兹仿清沈鑅彪云林续志例。于禅德后，附两寺住持表，第以年分。其无年分可稽者，但按旧志所列次序而列之，使无紊乱。惜书缺有闲，详不得闻。至慧济方丈，虽多高行，以非出自公推，略之。
一　裘志事略门小序云：「或细事而系钜，或厄言而寄深，或发明所未足，或补载所未详，以明立门之微意。」兹亦师其意，别为志余门。凡遗闻轶事，不能专立门目者，隶之。但不敢如裘志，于事略，而涉及灵感、禅德、流寓，甚有涉及修志事例者，致贻混杂之弊。
一　旧志，桥塔道路隶形胜，亭祠附梵刹，或建置，殊为失当。兹编于梵刹外，别立营建。凡属工程者，悉隶之。俾览者便于寻检。
一　旧志，于艺文诗咏，居全书之大半。虽为表扬名山起见，究于志例有喧宾夺主之嫌。兹编于旧志已录，与有关掌故者，分别订入各条。其登临山水，流连光景之作于旧志后者，概从割爱。拟别辑普陀纪游集一书，以广流传。
一　山僧著述，仿汉书艺文志例，详载书名，并录序文，以见作书之大意。故兹编艺文一门，与旧志所云艺文者，迥异。
一　旧志，列法产、方物二门。兹编法产，订入梵刹各寺下。方物，援明释传灯天台山志，清徐增灵隐寺志例。略载普陀特产于志余门。其他动植各物，与郡县从同者，虽众不书。
一　旧志，流寓不列僧人，但中有二人，应须区别。一则释行帜，出家得法后，方来普陀，一住六年。仍用林增志之俗名，列于流寓，殊与体例不合。今乃用释行帜之名，移于禅德之十方寄寓中。二则建文帝，久已为僧，尚于酒肴无所戒，而心犹未能忘情于往昔之富贵，乃僧俗俱不能定名者。今移于志余，只取记有其事耳。至于依理论判，自有具眼高人。吾人但任记事之责而已。
一　维持山中秩序，全恃规制。矧迩来人心不古，行辄逾法，益应拘以绳墨，为林下仪则。旧志，附规制于法产，兹别为一门。凡僧人普通应守之仪规，及本山特别之规约，择其要者录之于前。僧人正行既立，方有受外护之资格。内外相辅，则法道兴，而外侮熄。故将民国教令，及县道示令，录之于后。俾有所遵守，而安心修持焉。
一　山志，如盛传等，书虽不传，其序自在。兹别为叙录门，详载各山志纂修姓氏，序文，例目，以存梗概。而以此次新修缘起往来函件殿焉。
一　山志，点染形胜，首推裘辑。刷新体例，始于兹编。裘以沧桑转换，兵燹沦胥，不但所闻异辞，抑且无闻可异为慨。兹亦苦于期限既迫，文献寡征。虽殚心摭拾，究难免疏漏之讥。网罗群籍，发挥钜篇，勒成完书，上诸东观，则有俟夫后之君子焉。
中华民国第一癸亥中秋翁山寄翁王亨彦雅三甫谨识

[book_title]普陀洛迦新志卷一
彭泽许止净敬述　古翁山王亨彦辑
本迹门第一（此门即观世音菩萨本迹感应颂正文。其单行本，有注并经证，分四卷。已刻木板作四册，于南京三汊河法云寺流通。又排铅版作二册，于上海中华书局，已印八万余部。纸型现存苏州穿心街报国寺内弘化社。今列于山志之首，仅录正文，统为一卷。）
原夫真如法界，本无生佛之名。幻起无明，遂有升沈之判。众生愚昧，火宅嬉游。大士慈悲，垢衣粪埽。作无畏之施主，为极乐之导师。遂使王臣崇奉，争投甘露之门。士女皈依，齐拜莲华之座。但经藏浩博难稽，而野史流传失实。致令普门妙义，未获宣扬。净土圆音，难臻信仰。爰体佛心，敷陈本迹。永令浊世，大作光明。志本迹。
此门颂文分三：初叙意，二正颂，三结劝回向。
今初叙意。明作颂之缘起，为全篇总冒。分四段：初颂大士悲智双修；次颂大士以古佛应世，故名震十方；三颂大悲救苦为急，故娑婆缘重；四据经正讹，令起正信，为作颂之缘起。
尝闻诸佛无身，而般若实为其母。菩提非树，而大悲自发其芽。故法身解脱，非智慧不得圆融。本智万行，惟慈悲始能和会。是以自他不二，明极即是如来。因果交参，行深实惟菩萨。（李长者注华严，谓观音表悲，自在表智。且悲智二字，总该一切佛法理事各门，故以冠首。）然而地入现前，犹惭四摄。位居不动，尚待三加。岂非出缠之智障易生。入俗之愿王难见乎！惟大士寻声救苦，寄号观音。断惑证真，得名自在。称为捻索，实遇无空过之辞。号作应声，有感而遂通之义。本正法明而作佛，原为释迦之师。具千光眼而度生，又作弥陀之辅。（此因出悲智二名，顺点出其他各名，俾世俗得知其远本。）愿深无量，与毗卢同称丈夫。德举一毛，虽普贤莫知边际。故刹那称念，等百千亿兆之如来。偶尔受持，胜六二河沙之菩萨。信乎名号尊贵，难可得闻。梵释天人，皆应生敬也。（此从大悲经，言菩萨以至天龙，皆应恭敬，引起娑婆缘重。）惟是华藏无尽，娑婆之苦集偏多。极乐易生，菩萨之慈哀尤切。故尘刹现身，而此号施无畏者。莲邦补处，更来兹摄念佛人。为世间作眼目，曾昭皎日之光。唯海上多圣贤，乃属白华之寄。盖以众生业重。一子情殷也。庸是珍宝舍身，王臣供奉。香花稽首，妇孺归依。致崇祀者，五百身而有余。纪感应者，千万言而不足。但文人记载，善籍原多。而野史流传，讹言亦众。或称舍身之王女，或谓服气之神仙。或疑帝释之臣僚，或误面然之形像。虽传述不失于尊崇，而名位实邻于诬谤。爰据契经，广陈本迹。欲令善信，共结法缘。（此从缘重，致多讹传，特据经作颂，俾得正信。欲究或称舍身之王女以下各讹，宜阅此颂单行注本，群疑自释。）
二正颂，分二：初颂往劫本迹，以显道大德宏。二颂此方感应，以显悲深愿重。
今初颂往劫本迹，以显道大德宏。内分二大段：首修证，次应化。○修证门复分二段：首发心，颂受记经之往昔因缘。次证圣，颂楞严经之圆通章。○应化门复分二段：首释迦佛前应化，颂悲华经发心受记。次佐释迦佛应化，内分六小段：一教悲，颂华严经善财二十七参章。二教智，颂心经。三神咒，颂十一面咒经，消伏毒害咒经，不空罥索经，大悲咒经，并其他各咒经。四受记，颂受记经。五观想，颂观经之华座观，及观大士身相文。六礼敬持名，颂法华经普门品，楞严圆通章之十四无畏，并观经之接引文。
夫学者欲求作佛，首重发心。不修广大之因，岂获真常之果。菩提一发靡涯，福德乃能无量。故华藏大众，屡叹其难。净土往生，又言其易。欲求大士之发心，乃溯空王之往劫。粤有刹名德聚，佛号金光。有威德之明王，闻如来之法印。在园观中，入于三昧。见莲华内，化生二童。证一切之法空，为三际之坐断。名无真实，说是假施。偶呈宝意之名，同礼金师之佛。问香华之供养，福德谁多。知尘刹之庄严，菩提最胜。于龙天中，作师子吼，发四弘誓，叹本际之难知。为一众生，许历劫而行道。断除五结，拔身火宅之中。超过二乘，不宿草庵之内。愿于万亿之劫，济度众生。摄取清净之行，庄严佛土。此大士初发菩提，于众生最为勇猛时也。（以上颂受记经之往昔因缘，说大士初发菩提心事。）
然而众生本来成佛，无非约理之谈。菩萨发心度人，岂竟不劳而获。性德虽具，非修德无以全彰。自觉已圆，而觉他乃能双满。惟是归元无二，何为方便之门。圣性皆通，孰是涅槃之路。大士于是知以生灭心，不足为因地心也，故拣除意识。无分别智，乃合乎本地觉也，故圆照耳门。盖十方击鼓，彰闻性之圆融。三次撞钟，证法位之常住。纵使梦中颠倒，偶迷舂捣之音。定知觉出思惟，固匪身心能及。（颂大士初选耳根，得圆通常三真实。）爰有如来，名同菩萨。教以闻熏，入于禅定。颠倒闻机，直旋流而深入。返归自性，更何妄之能生。一念回光，不因明而立所。二尘俱遣，亦耽静之忘情。然根尘两种，同为镜上之痕。相见双亡，始入人空之位。此大士证我空真如，见思惑尽时也。但龟毛兔角，事障易除。水月镜花，理魔难遣。不加拶入之功，难免功勋之堕。非幻成幻，佛亦是尘。远离复离，空尤当殒。此大士成法解脱之时，而始尽尘沙之惑也。既已空空，更须灭灭。到竿头而进步，向劫外而转机。功成者退，太平不见将军。绝后再苏，丧亡乃安野老。烧木而烟灭灰飞，磨镜而垢尽明现。无明顿断，寂灭现前。此大士从三摩地，得无生忍时也。盖奢摩密照，不同默默昏昏。禅定增明，长是惺惺寂寂。双轮并运，三种圆修。故得十方圆明，二种殊胜也。于是五蕴全空，诸根互用。住行向地，刹那顿超。身界根尘，觉心遍满。上同诸佛，现三十二之应身。下合众生，施十四种之无畏。彼法华龙女，不闻普度之功能。华严善财，未获无作之妙德。此则证于究竟，故传古佛之名。善得圆通，始受观音之记也。（以上颂楞严经之圆通章。）
自此已后，虽知诸法离名，而说幻焰之法。众生无相，而度梦影之生。则有劫届善持，佛名宝藏。弥陀御世，方号离诤。菩萨为储，假名不眴。大臣梵志，普度遍及天龙。诸子小王，发愿乃求魔外。大士于是同事爱语，寄位凡夫。求富生天，不知缘觉。死生互啖，俨同豺虎之身。命债须偿，长转人羊之毂。尔乃大悲海济，再劝发心。正觉弥陀，首蒙授记。大士以九旬之供养，回向菩提。本七载之思惟，取净佛土。慨夫六道旋轮，三涂易堕。退失正法，尽诸善根。摄取邪行，多由恶友。愿行菩萨道时，远离恐怖等事。无衣无舍，众生之烦恼多途。若见若闻，我愿之弘深如海。生大悲心而救苦，仍号观音。继无量寿以称尊，复名积德。此大士率百亿人，共发大心。故能于十方界，再受佛记也。（以上颂悲华经发心受记。）
洎乎我佛能仁，降神堪忍。是威德之明王，今成正觉。即大悲之梵志，早有因缘。故大士示居菩萨，随学恒多。佐度众生，现身尤普。初演华严，同归法界。善财问道，已过善度之城。含摄推升，特示梵音之海。厥有山号白华，地成众宝。泉流池沼，功德之水常盈。华果树林，教化之香普被。（颂华严鞞瑟胝罗叹德推升，以大悲菩萨，特加颂赞一段。）见夫岩谷林中，金刚石上。有勇猛之丈夫，即慈悲之圣者。无尽智炬，作闇夜之光明。一切法云，覆福芽之增长。（颂善财初见大士，心中赞叹。）大士寄随顺众生回向，说大悲解脱行门。现行四摄，非同三五之身。发愿同居，永断十八之怖。令彼称名觌面，同归方便之门。忏果修因，终入菩提之路。（颂大士为善财说大悲解脱法门。）诚以众生譬如树根，诸佛乃为华果。十二类生，如奉父母。三世诸佛，始得菩提。盖自他不隔毫厘，生佛本无差别。故普贤长子，繁兴万行。文殊小男，圆成种智。不登大士之门，难入毗卢之海也。（颂大士随顺众生回向。○以上颂华严经善财二十七参章。）
然而顿圆之教，只接大根。聋哑之伦，尚行小道。良以镜中认影，无故发狂。不知衣里藏珠，本来未失。大士深动哀怜，指陈般若。回象王之顾，呼鹙子之名。即色即空，非假邻虚之析。不生不灭，毋忘恒水之观。五阴能破，十八之界相全消。四谛不为，十二之缘生顿息。至此身裹十方，口吞三世。不见涅槃之佛，何来挂碍之心。如唱金刚字母，已过茶字之门。是为般若总持，乃说波罗之咒。此令利钝普被，亦使悲智交融故也。（以上颂心经。）
学者深谙修慧，固登华屋之门。仅得闻熏，亦植金刚之种。所贵至诚恭敬，如觐天威。毋以妄想思惟，徒烧萤火而已。（先别颂持经功德。）惟是众生无慧，偏多分别之心。我见易增，翻以畜闻成过。争猜乳色，言以众而愈淆。未透牛皮，理以障而不见。爰开秘密之门，用塞思惟之路。（此于分颂神咒之前，出其咒语不翻之理由。故古德云：咒圆解偏，解生咒丧。○以上总颂神咒持颂之法。）
时则我佛在竹笋道场，阐无遮之大会。大士以莲华部主，统持咒之神仙。宣十一面之咒心，普四悉檀之威力。忆夫莲华眼前，美音香处。或作仙人，得无生法忍。或为居士，获大悲智藏。以百八遍之诵持，超四万劫之生死。十重胜利，既受福于生前。四种功能，更得效于死后。但得至心诵念，极乐能生。傥能如法修行，菩提在掌。（此颂十一面咒经。以受此咒时为仙人，为居士，故前列之。）
次则佛在庵罗园中，病满毗舍国内。夜叉爱取，既束手于良医。月盖情殷，乃求哀于我佛。佛以五浊不可久居也，令系心于净土。六识最宜速转也，请智照之观音。祝净光之普放，灭暗除痴。求安乐之能施，消灾护厄。大士本慈悲父母，乃宣心印除烦。世尊为怜愍众生，更请陀罗破恶。欲得现身，当知数息。六字章句，毕定吉祥。五门禅观，更增定力。故离恶若飘云遇风，见佛如奔流赴壑。味饶甘露，滴来杨柳之枝。口放霞光，赞遍莲华之舌。以故诸天供奉，如敬尊亲。首题得闻，亦生净土。（此颂消伏毒害咒经。）
复有布怛山中，庄严殿里。降妙觉之世尊，会大悲之菩萨。乃宣如意神珠，是名不空罥索。授从世主，教遍天人。十亿数之妙智现前，二十种之大利成就。更加八法，净土随愿往生。得入三摩，诸天常来拥护。纵使罪难忏悔，癣疥亦得消除。即令诈现受持，沉麝自饶香气。欲成最胜之业，更严自在之身。螺髻右旋，华冠上戴。鹿皮左覆，绀发下垂。璎珞以作庄严，香华而为供奉。信心自能感佛，故教身有光明。画像无异真身，所以愿能满足也。（此颂不空罥索经。）
惟是大士受领秘密法门，原有微尘之数。普摄陀罗妙语，更非一会能宣。故我佛再临，圣凡重集。将说大悲神咒，密放神通光明。盖自无量劫前，千光王处。受此无碍陀罗，普作未来利乐。千手眼应念具足，八地超登。十方佛悉放光明，一时来证。凡属学人，当修弘誓。先开十愿，广发菩提。再入三涂，普为解脱。昔礼空王之佛，因果无殊。今称大士之名，始终不二。更念本师，乃持神咒。于是灭亿万劫之重罪，随愿往生。获十五种之善生，更无恶死。得阶小果，尚是钝根。成就慧身，不由他悟。沐余风之吹体，常生佛前。遇浴水之沾身，同归净土。赞其功德，十二藏广未能该。称尔祈求，四十手施无不尽。求大悲之别相，当具十心。是神咒之总持，聊宣九号。此等威神之力，实菩萨所未前闻。广大之经，即如来亦应随喜者也。（此颂大悲咒经。）
外此三世最胜，演十五之真言。一切随心，详四八之印法。须弥顶上，身出明妃。净居天中，目流妙女。包罗莲部，有七字之咒心。误戴华鬘，受三回之佛请。应金刚之祈愿，曾现叶衣。遍法界而蒙熏，更饶香印。庄严地狱，宣历劫之因缘。秘密莲峰，等神珠之如意。顶呈罗刹，髻号一尊。头现马王，印崇千转。六字心咒，如来尚待寻求。千臂陀罗，译者曾蒙圣证。清净奉请，天拜白衣。圆满慈悲，相尊青颈。说如来之名号，破恶生天。修菩萨之观行，将身作佛。凡此无边神咒，众多妙容。莫非运诸子之安车，诣道场之夷路。大作佛事，已符宝藏预言。圆满菩提，宜受释迦悬记矣。（此颂其他各咒经。）
于是波罗奈仙人之苑，华德藏菩萨白言。谓欲普度众生，当得如幻三昧。晨星有数，慨东土之难逢。弹指能超，羡西方之无量。求世尊放白毫之光，直趣安乐。大士现紫金之相，来驻閰浮。大士乃敬白弥陀，相偕势至。率四十亿皈依之眷属，化一十二由旬之宝台。七重珍宝，具足庄严。四色莲华，交光乱转。八万四千之玉女，华果分披。三十二相之如来，瓶香供养。宝池宝树，居然极乐之风。妙乐妙音，远胜夜摩之奏。不行而至，示殊特之妙容。无为而成，现庄严于浊世。一念一时，普照佛会。无法无得，受记菩提。世尊于是溯往昔之因，示未来之果。于众宝普集庄严之刹，尊普光功德山王之名。安乐德聚，难与比伦。缘觉声闻，总归退席。大乘种界，永断讥嫌。寿命随心，宁论时劫。盖大士于菩萨中，誓愿最深。故成如来时，庄严迥绝也。（此颂受记经。）
更以如来在世，赖佛力以加持。我佛涅槃，慨群生将安仰。再开观想之门，巧说思惟之法。广陈依正，既见弥陀。遍观色身，更思菩萨。在如来之左傍，想大士之敷座。现八万四千之莲叶，色作宝光。广二百五十之由旬，脉如天画。百亿珠王，放光如盖。八万金宝，校饰为台。须弥山顶，愿瞻高大之幢。夜摩天宫，差拟庄严之幔。宝珠夺目，有无量之光明。金色成云，作十方之佛事。大士面似檀金，顶彰肉髻。紫金身色，现五道之众生。摩尼天冠，立千里之化佛。圆光则众圣来临，毫相则七珍悉备。流出无量如来，遍满十方世界。臂等莲红，掌同华丽。光明璎珞，普现庄严。柔软印文，飞光旋转。虽三十二大人之相，顶上不及世尊。而五百亿安步之台，足下原同我佛。但闻名字，获福尚觉无涯。傥得谛观，破障自能净尽。盖众生易度，唯妄想之难除。佛法无边，在制心于一处。而起灭无停，实心目为咎。欲伏见思之惑，无逾观想之功。虽用归意识，依然生灭之心。而熏入赖耶，即可执持成种。如在左右，如见羹墙。非惟至诚感神，亦且是心作佛矣。（此颂观经之华座观，及观大士身相文。）
然而金银众宝，尚非髻上之珠。乳酪二酥，不及醍醐之味。慨妙观之难成，无如礼敬。叹诵经之被转，莫若持名。举手低头，皆成佛道。名字究竟，二即融通。法以简而弥高，门以普而增妙也。（此总颂礼敬持名。○按天台判普门品，谓称名除七灾，礼拜满二愿。天亲往生论，以礼敬入一门，持名入三门。故于颂法华劝念佛之前颂之。）
大士因入流相，发妙耳门。五观圆融，四音殊胜。故佛顶经中，阿难陀请求方便。法华会上，无尽意启问因缘。妙德既已自宣，神力更加佛赞。果能以念念之信心，契观观之妙觉。则火坑推落，池现清凉。巨海漂流，水成长养。船飘鬼国，易铁城为釜金。身堕山头，等须弥于芥子。经过险路，贼起慈心。陷入王刑，兵如割水。禁系幽囚之处，画地徒劳。诅咒毒药之来，唾天自浼。遭逢猛兽毒蛇，诚能感物。消散迅雷闪电，力可回天。离嗔离欲，三毒全消。求女求男，两情堪慰。为作良医，自臻上寿。灭除烦焰，克入三摩。凡此念无空过，福不唐捐。莫非众生之一心，致感菩萨之十普也。（此颂法华经普门品，楞严经圆通章之十四无畏。以法华偈为主。为礼敬持名者，现世之小应。）
更望凡夫，追踪净圣。世间福报，原非太子之心。净土因缘，才是大悲之愿。慨夫大地爪土，人身之易失何多。浮木盲龟，佛法之难逢莫喻。纵有善根，得闻正法。而浮光掠影，几见真修。见性明心，仍多蹉路。惟蒙佛力加持，方免临终堕落。譬之婴儿长养，全仗亲恩。弱羽高鶱，难凭自力。况十地不离念佛，教本圆中之圆。七日即得往生，法又径中之径。（此先颂净土法门殊胜。）大士显教则为补处，密宗即是如来。以尘刹之现身，作莲邦之导主。学者以礼敬为近门，藉持名为深入。无论称诵大士，忆念弥陀。只众生心内，时时发愿往生。即大士身中，念念佛成正觉。于是或执金台劝进，或随化佛来迎。或放光而说深经，或梵音而为安慰。广开方便，许凡圣以同居。不退菩提，慰涅槃之大愿。（此正颂观经接引文。○楞严经之求大涅槃得大涅槃，为礼敬持名者，临终之大验。）呜呼！尽众生为胜友，方遂父母之怀。奉尘刹以深心，尚觉佛恩难报也。（此总结大士说法利生。○以上颂观经之接引文。）
既述经文，本原可据。再陈感应，事匪无征。俾修行不退信心，故作颂不嫌词费也。（此一段结上起下。）
二颂此方感应，以显悲深愿重。内分五大段：首示现，二救苦，三与乐，四弘法，五摄生。○示现内分六小段：一普陀现相，二他处现相，三木石现相，四物类现相，五现光明，六现神变。
夫佛身充满于法界，梵响量等于虚空。实普现于当前，亦无时而或断。故寒空满目，无非大士之颜。日夜潮声，即是普门之诵。岂必示现变化，始说神奇。游戏神通，方增信仰乎。惟是日月虽明，盲人不见。甘霖普润，焦种难芽。死后断灭，信外道之魔言。佛性真常，谤如来为妄语。伤叹古今，几知恩德。不有示现，何醒蚩蒙。特陈史册之载言，庸著法身之常住。（此一段总颂示现，破断灭之疑，以定信根。）
曰普陀现相。则有示舜封于海上，月相光明。指史浩于岩头，金容照耀。珠璎交错，钦范子之重瞻。七宝庄严，纪曹公之三叩。别传渡海，云涌金莲。蓬山祝厘，光腾碧碗。巍巍金相，龟年之老稚同看。冉冉白衣，普陀之僧伽共见。方袍阔领，蓝公委悉之容。霞葆霓裳，端伯迷离之见。面容正侧，随张氏之虔求。形相昭昏，慰丁君之自疚。高僧然指，异代同瞻。老人舍身，随时克见。珊瑚碧玉，光炫粹昭。宝盖珠鬘，火明胡炜。脚头脚尾，信无隐之能逢。童女童男，满刘君之歆愿。叔型母子，睹落发之尼僧。行义同人，见庄严之妙女。督漕仁本，谓无异于画图。服贾兆禧，叹不类于绘塑。更或善财龙女，合掌旁参。罗汉韦天，步云翊卫。珠幢玉节，罗立云涛。鹦鹉频伽，飞翔香霭。法身匪异，而所见不同。譬之春荣万卉，原不择乎薰莸。而月印千江，终自殊其清浊。永乐朝之五现，未能专美于前。滋德堂之全图，不足包罗于后。以故元军悔罪，矢愿庄严。盛子祛疑，惟殷叩拜。此大士示现者一也。
曰他处现相。则有长安惠炬，争传灵应之台。摩竭孤山，屡出庄严之相。木平山上，身像垂璎。育王寺中，首形顶塔。天王奕奕，同如来之炽盛光明。塔影重重，有菩萨之香华供养。奖灵芝之戒律，六臂交辉。祛增忍之疑团，双拳并耀。法常行道，瞻身相之瑰琦。贺氏写真，见金光之缭绕。凤翔念切，身现五峰。永乐报恩，光昭千佛。林魁观剧，映世界若琉璃。普明述经，垂彩云之杨柳。安阳侍御，光显烛中。南郭善人，仪标帘上。盖随诚感之浅深，从心而应。或以法缘之厚薄，触物而通。虽现身于一时，实启信于无既。此大士示现者二也。
曰木石现相。则有如皋古柏，景物犹生。水月香杉，人禽毕备。江都造舰，鬘影成双。临安斧薪，身仪径尺。白云柱内，忽现宝珠。天竺涧中，更来香木。松滋蕴碧，倚竹安禅。宗室空青，陵虚欲活。凭虚钟乳，滴成自在之容。海底石龛，宛肖普陀之岛。庄严宝相，文靖珍藏。磨洗兜尘，元谟亲见。板桥伐竹，慈云与劲节同高。顾室磨砖，送子继比丘迸出。是则毛端现刹，永驻凡区。尘里转轮，长留里耳。此大士示现者三也。
曰物类现相。则有庖中蚌蛤，三现金容。釜底圆鱼，两呈妙相。怀琛牛胫，骨髓凝金。无咎猪牙，髻珠似粟。唐询鸡卵，妙现庄严。谭氏蚕衣，居然相好。凡兹物命之戕，即出佛身之血。为一子之偏怜，代众生而受苦。此大士示现者四也。
曰现光明。则有返朝廷之璎珞，晦色大明。示钦使于宝山，中宵如昼。图传东壁，耀唐宋之两宫。像奉西天，照云汉为三道。洛迦步去，色现如虹。天竺工成，光能掩日。幸逢圣诞，有潮音之珠光。为祝皇厘，显清凉之金色。称尊吴氏，灵孚净水之瓶。供到瓜州，明彻圆光之镜。记雷峰之授戒，光满一庭。喜王琰之迎归，辉腾三尺。病僧帷外，朗见金趺。渔父滩边，火明铁首。纪大观于崇圣，毫相常留。欣修礼于慈林，莲华时涌。左溪敛念，彩色如云。开诇肃诚，金辉映壁。盖众生佛性，本具摩尼。菩萨缘熏，有如净镜。能冥合乎本始，即无隔于自他。朗朗神珠，非从外得。重重帝网，原可交罗。此大士示现者五也。
曰现神变。则有陈妻室内，座现金躯。郑媪瓶中，钱镕宝像。阻舟示警，叠发铁莲。防海移居，忽浮金钵。江阴波面，鸲鹆归钟。楚国尼庵，鸽儿画像。助苍山之鼓铸，沟浍流铜。成天竺之模型，云房崩土。葑门镜内，帝释天人。潮音洞中，间罗玉女。智勤孝养，枝枝遍坐如来。心达诚孚，叶叶梦瞻菩萨。国王面镜，影现神山。普明铸钟，声闻邻县。寿安圣像，海上浮来。董古经囊，水中飞去。手握利宾之骨，隔宿还归。身呈天女之容，须臾三变。孙妻炉内，华挺青莲。缪子斋中，竹垂翠盖。幽溪加被，身化金钟。普陀著灵，指浮华瓣。寺崇光福，金容涌自泥涂。像驻回龙，胜地不虞水潦。青原朴老，壁现莲华。平泉女郎，榻横杨柳。善才脱难，有羊裘桃枣之遗。邹浩诵经，现舍利竹枝之瑞。此等如幻三眛，非徒炫以神奇。当知对治悉檀，实普施其悲悯。此大士示现者六也。（以上分颂示现，启发信心。）
凡此或现色身，或呈幻相。大而世界山河，小而微尘草芥。莫不从心所欲，应念而生。如此，可信大士之法身，历万劫而不磨。亘十方而常满矣。（此总结示现文，颂法身常住。）
既定信心，请增义解。是诸佛之法身，即众生之自性。水腾波浪，只是随缘。金与指环，本来非变。浮沉五浊，不污清净之身。堕落三途，仍具庄严之德。徒以认沤弃海，恋四大之假名。误奴为郎，纵六尘之缘影。徇欲须臾，受辛历劫。大可哀也。（此颂众生之佛性，与大士无二无别。破断灭之邪见。）
幸逢大圣，是智海之导师。恒顺众生，作火宅之慈父。欲求解脱，堪作归依。况有救苦与乐之征，能为振瞆启聋之据。昭兹来轸，鉴彼前车。（此承上文心性不灭，劝人归依大士。总提大士悲能救苦，慈能与乐，以劝进行者。）
顾或谓幻身无体，死生了不相关。妄境全空，憎爱从何而寄。不知身安始得道隆，缘具方能证果。永嘉发愿，尚护身心。大慧礼文，亦求安乐。未曾实证，无尚空谈。但办信心，决无虚掷。（此为好作口头禅者，下一针砭，劝人死心踏地归依大士。以上总结示现，诫勖勉修。△单行本卷一至此终）
二救苦，分八门：一救焚，二救溺，三脱险，四免杀，五免刑，六愈疾，七除祟，八拯堕。
曰救焚。则有慈云诵咒，三爇不然。长舒持名，四投皆灭。惊四周之俱至，地有容身。唯一字之称名，风能返焰。梦惊李母，只爇衣篮。诵听毓菁，得留苎帐。国卿脱难，亲瞻大士提携。法雨焚楼，自有神灵呵护。专忱礼佛，汪店终存。至信动天，蔡居无恙。天禧塔上，不损金经。比部室中，得全绘像。旧经一板，叠消善邑之灾。老屋三闲，大救东邻之劫。傥非香赐栴檀，谁免臭烟[火+逢][火+孛]。此大士救苦者一也。
曰救溺。则有迎飙惠庆，隐来金甲之神。坠水景仁，幸诵普门之品。徐荣陷于洄洑，焰烛山头。吕翁险入奔湍，炬明岸上。行童入海，倏来赭布之僧。刘子覆舟，乃得红光之照。顾迈安济，屡嗅奇香。万寿回舟，亦瞻神火。商人浮海，一僧杖锡而行。刘济过湖，两人挟舟而渡。梁山童子，忽尔牵衣。彭蠡巨人，惊呼抱木。令宗避贼，鹿引渡于孟津。刘使堕洋，鱼负追于溟海。跃水栾荀，足如履地。堕江廷堉，浪仅沾裾。舟子持斋，鬼因违命。一乘宣号，灵感趋篷。法纯得遇仙槎，成圭忽逢浮木。日旭梦令号我，允升利在度生。暗护程昭，物来托足。导归熙载，桑幻维舟。潘君蹈海，愚匪类于商丘。王媪陵波，足如履于平地。应验作记，粟翁庆两次生还。尊像迎归，林氏得回环报答。涧南天锡，舟子同惊。映奎大成，余生独活。江宁庄母，群女生全。南粤周君，阖舟遇救。冥中调护，是孤儿寡妇之船。暗里推呼，免失火殃鱼之痛。呜乎！与其拘泥儒书，徒守临深之戒。曷若归依佛法，不占灭顶之凶。此大士救苦者二也。
曰脱险。则有妇来入浴，救岩下之居民。女唱卖鱼，出洞中之工役。单骑逃窜，示毕览以归途。猛兽往来，任成圭之潜伏。道因入洛，皓首偕行。陈公绝粮，紫衣呼起。彦山祖父，教防压屋之灾。士启童孙，屡免坠楼之祸。笈多塞外，同侣衔恩。那跋海中，一舟蒙济。善冲现炬作导，儒俊得马而驰。避迹坟堂，竟遗之楷。隐身枯树，遂免令宗。开达逢羌，虎为啮栅。安起避贼，狼掷过河。道秀穷山，真容示路。怀明虏穴，神火归人。沈公仗义，现圣像以来援。夏仆全忠，蒙长人之负出。佛经所说，事实全符。至于化流沙之池草，三藏全身。设滨水之茶庵，宋衎寄宿。尊称遇贼，自有神功。智显隐身，不同方术。棘中法智，一任搜寻。林里窦传，居然安隐。霍山穴内，萤火流光。榛芥丛中，鸭栏现相。徐公丛草竟潜，德祖蓬蒿半隐。骑追超达，目障牛皮。灵显善才，鼻柱狼吻。见佛光之七段，仍然车宅之灯。陷石窟以三年，还咽赵经之字。于以见身境之无处是真，亦以知佛力之无尘不遍。此大士救苦者三也。（至于下颂险中境界如幻。）
曰免杀。则有宁朔将军，临刑遇赦。南宫戍卒，下刃生疲。名持道集，贼屡斫而惊逃。经诵慈恩，胡拔刀而还卧。法禅箭不能伤，沈甲刃还自断。军谍游戎，并显三刀之异。陆晖敬德，更钦双像之痕。张传佛语，顿释前怨。程唤王名，转为世好。善才受戮，再生涧树之间。王乙逢凶，忽履高崖而上。指一受异僧之戒，贼为回心。高荀邀菩萨之怜，斩真不死。仆承主教，赦不待乎三年。弟被兄诬，冤乃雪于一藏。安家奉像，背击铜声。储尉持名，顶腾毫相。语传县令，三救米商。梦警谯王，终全张畅。简荣归命而刃折，廷爱遇寇而粮存。脱难如鹰隼之飞，将行有鹦哥之唤。此皆失命亡身之顷，竟沾起死肉骨之恩。更若云中现相，两佑宋室之兵。空际传声，屡御钱王之寇。王将进爵，阻武肃之穷兵。贼惊有神，止士诚之妄杀。遂张崇之悲愿，裂石全贞。感刘度之精诚，坠经挽劫。妇负巨石，却敌滇南。神跨两山，弭兵河北。是虽天发杀机，铁笼难覆。而佛开寿域，金鼓能扬。（更若下至此兼颂息兵。）至于有门持咒，出鹭鸶于网罗。世亨写经，脱鸦群之箭镞。哀矜螺鳖，顾翁得判放生。扑杀鹁鸠，程子仅邀宽限。入场须解猫怨，送子每来牛隔。诵大士之咒，网面宏开。念菩萨之名，怨魂得度。不惟广锡类之仁，更以弭未来之劫。此大士救苦者四也。（至于下至此兼颂救物。）
曰免刑。则有郭宣感梦，自知大命无忧。王忻衔恩，悔诮异端所媚。两脱董雄之锁，依旧钩连。再加张畅之刑，仍然寸断。子乔白鹤，恍瞻炎汉之祥。米贾青蝇，复显苻秦之异。瓦官寺内，铸像来临。晋阳狱中，普门获宥。窦传蒙佑，啕笑见于同人。张妇宵奔，长跪逢其夫婿。苞怜六劫，说法解枷。朗率同门，称名叩石。延僧礼诵，可明现异色之祥。为政宽仁，叔达受光明之品。徐义惊梦，发解身腾。盖护得光，门开锁脱。徽因叔累，销鸣爆石之声。圭苦官贪，械乃自梁而解。僧明受谤，绳为从宽。张达自新，梏应不著。心经阴相，慰给谏之孤忠。禅定无伤，昭孝廉之诬陷。增光被系，免瞻狱吏之尊。御史从军，自有刀环之望。所愿舍恶迁善，发心当学高荀。免罪作功，违誓莫同处茂。此大士救苦者五也。
曰愈疾。则有戒贤受记，现碧色若琉璃。处伯归依，见金辉之资质。如庵垂髻，甘露频倾。应吉竟陵，醍醐并灌。惠恭诚至，鸡乃迎猫。昙颖心虔，蛇来吞鼠。两唤宏源之字，亲现白衣。三摩玄藻之身，忽来金像。疾生重膇，鼠咋无漏之胻。祸起沈鲐，牛入李家之梦。盛鸣府种，起以神针。王子痈痒，自饶臼药。口流白沫，法通梦啖驮筋。顶放电光，曹[王+玉]竟除尸蛊。矢愿而除肉蠹，黏经而破喉鹅。智檀以现相痊痾，冶牧以舍身弗药。潘母于君，并叨灵药。薛妻沈妇，普锡神汤。爇彭妇之心香，轻如枣叶。去陈妻之业障，拂以莲华。除风愈疟，非夸文章有神。破腹湔肠，自有神膏能傅。更加慈视众生，相怜同病。故光加瓶水，便足蠲痾。诚感灵泉，遂能疗疾。经传菩萨，早造福于西河。坛谕仙人，更流慈于东粤。玉溪彭蠡，大札不用移民。陈宅方门，护卫莫疑梦竖。游君劝信，吉[口+十]家人。谭子弘经，利沾同志。天台修忏，救永阳堕马之危。杯度重来，慰邵信无人之憾。汪有难兄，恍瞻挥麈。李怜少子，灵应衔珠。持经消内子之灾，叩祷益良人之算。门开甘露，众生普获清凉。山驻光明，赤子都无夭札。治以道术，故神圣工巧不能几。饮以伽陀，故寒热气风无不愈。须知片念能通，莫虑临时安应也。（更加下至此，颂救众疾，愈他疾。）抑或病未及死，只余根缺讥嫌。而养必待人，未免自伤残废。则诵处[王+舀]之偈句，目可同光。传淮甸之伽陀，足能健步。令吞羊目，顿瞻菡萏之华。自数螺纹，大慰桑榆之景。庵开存济，灵纪扬州。僧号半崖，美谈山左。神膏续断，堪救医伤。甘露点睛，免为鬼害。市民折足，幸得续骨之方。夏老断肱，恍遇含光之剑。潮音泉水，即号光明。日精摩尼，从心观想。呜呼！九折成医，已乏华陀之术。一心念我，幸留慧集之名。虽盲砻挛躄，夙业原深。而灭恶满求，悲心足怙。慎勿具文了事，想经无灵。更无我慢自矜，临危不变。此大士救苦者六也。（抑或下至此，兼颂全废疾。）
曰除祟。则有展伽黎于大理，镇身罗刹之邦。结茅茨于南台，弘法毒龙之窟。道融旅邸，慑据座之鬼兵。智楷山居，降揽衣之魔女。身现空际，狐莫逃刑。梦降云端，魅皆屏迹。求经玄奘，不遭恶鬼之挠。多病王琦，屡御群魔之侮。侍儿与药，二竖离身。天使行创，双童退舍。阴天车骑，难登太华之山。行病鬼王，不入罽宾之国。飞光射蟒，越女技过王妃。当道诛蛇，黎臣雄如帝子。新坊婢子，诵经可度魔民。江夏女郎，伏鬼得瞻圣像。施李君以无畏，治赵女之病狂。欧阳见巨物遁形，慧简任黑人相试。求食则飞刀难忍，归妹以神咒堪虞。茒□庙畔，免责顽民。荆棘丛中，指迷行者。舍人谏议，顿除王宅之妖。汪子张诚，同免阿尼之鬼。顶踵皆灯之疠鬼，退入民家。衣冠尽白之巨人，不殃信士。夫铸鼎象物，只期山泽无逢。而持咒诵经，自有神灵效顺。此大士救苦者七也。
曰拯堕。则有盂兰会上，领赴香斋。地狱声中，洒来净水。观音经见重幽冥，育王塔亦宜礼拜。耶舍入鬼途而无畏，嘉祎挟负者以腾空。崔轨写经资福，李暐造像生天。挽同堕落，庆顶暖于庐山。严整威仪，处沙弥于金座。郡君默诵，堂庑动摇。吴悦发声。油铛迸裂，西方造福。免为水上之猪羊。南海还魂，莫顾当垆之佳丽。诵经守戒，汤君不赴刀山。离暗投明，何子得逃铁棒。憨山弟子，作观遂获清凉。三果亡兄，乘愿顿教解脱。高僧修忏，命妇升入天宫。慈母诵经，亡子庆生皇室。官犯波夷之罪，几罚为牛。女持般若之经，免令作犬。将心转业，伯时救马腹之投。闻教生天，宗演解猴王之劫。忏修斑竹，得离鬼使之拘。铛放莲华，幸举韦天之杵。旭庭天柱，顿释沉怨。刘院桂佣，不酬宿债。灌以咒水，现身之饿鬼潜消。才举经题，地狱之苦轮顿息。范母生天受福，方妻作子成名。造寺不堕三途，孝亲免偿夙业。挑除破碎，罢五鬼之揶揄。痛过烧煎，幸合家之斋戒。盖大悲发愿，本来重在三途。而罪性原空，固可灭从一念。此大士救苦者八也。
嗟呼！生为分段，谁逃五痛之刑。死便沉沦，更受六交之报。疾痛惨怛，置慈母而不呼。骄恣狐疑，弃良医而不顾。自贻伊戚，宁非大愚乎？况乃药怀无畏，不惟诸难全消。而珠握摩尼，更庆所求如愿。聊陈福报，藉作欲钩。（此结上救苦，起下与乐。）
三与乐，内分四段：首佑岁，次锡福，三长寿，四得子。
曰佑岁。则有刀加盆上，慰梁帝之祈求。瓶洒空中，解唐宗之焦虑。金身现相，诚孚王古之求。灵迹随缘，事有刘赓之记。潮音致祷，欢喜来迎。泗州闻歌，东西大稔。泽流浙水，非夸香木之灵。福溥吴山，不爽金身之异。天汉并资润泽，广丰亦纪恩膏。奋雷电以除蝗，塞河流而止潦。感道舟之悲愿，雨雪如期。纪无畏之神通，日轮现相。二林诵咒，诗记观河。孟夙持经，颂腾高苑。茅开程督，法身不囿于方隅。梦警钱王，佛像必求其清净。如彼辟支受食，丰盈迦跋之邦。法音为王，沾洽阎浮之地。此大士与乐者一也。
曰锡福。则有山陈锦绮，示文穆以安宁。界隔彩绳，许忠懿之归顺。如璜遘急，助有神功。元吉自沈，阴蒙天相。彩舆下降，助文简之词章。珠宝探怀，广法程之医术。手援蔬食，侯家有奏凯将军。顶礼莲台，张氏喜荣归夫婿。张景消灾获福，元相善贾多财。刘景庆兄弟重逢，道显得妻孥聚首。徐公小婢，竟来大士之媒。李令情魔，终慰生平之愿。命由我造，有联捷之梦占。巧为拙奴，惊七题之佛赐。成鉽藉乎内助，端方庇及友朋。再加积德累仁，更觉如响斯应。名留天锡，重钦司马之高风。封到林翁，媲美提控之盛德。知可陈楼闲处，医术功多。信之裸裎何伤？诚心难得。保全妇节，陛锦成名。善体天心，如宾受诲。冯行仁术，富以秘方。岑有善缘，位登显仕。阅涧南之题跋，灵应非欺。观成秀之记言，功名可冀。虽改步改玉，国家罢贡举之科。而予取予，求菩萨无疵瑕之见。此大士与乐者二也。（再加下至此，兼颂修德获福。）
曰长寿。则有容图仁倩，却亡友之弓招。咒护心余，免冥王之瓜代。广施经籍，嘉猷延四一之年。五赠良言，宏儒脱重阳之限。友教如幻，顿改仪容。母祷无明，甘为服役。益吕公之二纪，报应无差。戒汪子之力行，期颐可望。密行持经，等圣人之无相。放生延命，唯阴律之当知。孤侄成名，绍庭克臻上寿。佳儿迎养，士玉更享遐龄。更有常姑割股，父得延年。金氏刲肱，翁因增纪。山英祈算，得沾杯水之贻。云姑酬神，洽梦药丸之赐。幡幢遥集，阴护彭子之创。丸药涂伤，太息刘儿之苦。鸟衔朱果，灵孚玉凤之投。咒诵白衣，魂返金鸡之召。感恩文玉，称佛法之无边。奉法景贤，信灵符之第一。振焜学藻，均佑母以高年。刘霁传英，亦延亲于数月。盖爱物仁民，必先教孝。而问安侍膳，不外知年。故凡孝子之祈龄，定有神灵之默佑也。（更有下至此，颂延亲寿。）复有放生戒杀，脱产难之凝姑。救苦呼援，诲善根之董母。兆庚述冥游确记，灵化闻心地观经。知俭见簿示前程，帅氏得筹添半纪。自修训人，开元遇赦。守分安命，杨亮生还。顾君作礼，得瞻广大之身。曹子持斋，乃饮清凉之水。是皆名登鬼箓，竟同秦谍之苏。赋未魂招，还说汉宫之事。枝挑杨柳，便成续命之汤。土赐牟尼，即是返魂之药。此大士与乐者三也。（复有下至此，颂死后回生。）
曰得子。则有七朝体变，艳说嗣姑。俄顷形殊，咸称佛赐。建千金之阁，伯仲联生。许六日之期，信忠同老。彩云香绕，李清抱子之图。圆月华生，潘照添丁之咏。香盘印字，慰章藻之残年。瓶柳为儿，酬新斋之远拜。传经吉氏，两利官人。施主潘公，孪生衲子。傅家叔侄，接踵归依。李氏弟昆，比肩信仰。文产得男，甥原似舅。子翚有后，侄乃从姑。赐以笑容，嘉邹君之补过。克符喜相，祛熊子之多疑。梁文建白华之庵，隆将梦红儿之授。志淳开梓，叹如响之应声。道德梦兰，幸改邪之归正。庆绵绵之瓜瓞，颂遍荆衡。咏缉缉之螽斯，声腾徽婺。更加乐善行慈，必获光前裕后。故书经画像，王文肃奕世簪缨。利物济贫，徐文敬两朝相国。奖张君之阴德，孙获六龙。赐冯氏以瘦儿，子垂三组。绝好秀才，诞忠臣于嘉定。式佑上帝，降天妃于莆田。沈祖布金，孙曾蔚起。周姼乐善，福寿绵延。怜贫僧之焚指，子入词林。拒乳妇之弄姿，族成蕃衍。音通梵国，远稽晋代之尚书。铭著狼山，近纪胜朝之殿撰。存心仁孝，无子者终育贤孙。韶养废残，合天者必昌后代。尚祈饮水思源，祝永裔之信佛。傥或始勤终懈，当猛力以自新。此大士与乐者四也。（更加下至此，颂兼得贵子。）
夫避凶趋吉，乃周易所屡言。而赐福消灾，是菩萨之行愿。铜山崩而洛钟应，佛即是心。阴德现而阳报来，理能成事。彼吉祥天女，能令念者遂心。坚牢地神，亦使有情安隐。况大士为诸天奉行，万神翊卫者乎。所求如意，无庸疑者。（此及后段，总结救苦与乐。）
惟是弊衣粪扫，为除贫子之惊惶。黄叶杨枝，但止小儿之啼泣。凡兹世谛浮华，难入道流慧眼。盖白驹过隙，须富贵以何时。黄土长埋，问妻孥之安用。况肥脓甘脆，药号腐肠。皓齿峨眉，斧称伐性。乃为儿孙作牛马，鼻被人牵。嗜钱癖入膏肓，心为形役。既为众怒所丛，又作入道之障。濒死不悟，真觉可怜。不知患得患失，欲贵者翻觉苦多。负我负人，多男者原由业重。是以释迦修道，弃国捐王。大士济人，鬻妻卖子。正以断绝爱根，乃得入预道品也。至于身则四大假合，何处坚牢。九孔常流，徒增臭秽。纵得百年寿考，终如处茧之蚕。即论千岁仙人，仍是守尸之鬼。长囚胎狱，永锢形山。是大患之所存，非智人所当乐也。故三多而陈华祝，有帝尧谢绝之辞。五福而殿者终，是箕子无常之感。凡在痴迷，速宜猛省。堕井甘蜜，休同桀纣善忘。弃金担麻，免笑婆罗不敏。况乎不修净土，何有长生。未读华严，安知富贵。此所以继救苦与乐之文，而陈弘法度生之事也。（此以大士悲愿，实欲一切众生，无不成佛。其救苦者，无非如永嘉所愿，无病苦，无贫苦，不受难事，不被魔恼，俾得近明师，修梵行，专心定慧，回向菩提而已。其与乐者，无非以欲钩牵，令入佛智而已。若专以此为目的，则辜负大士入浊世之本怀矣。故一一抹杀，令生向道之心。△单行本卷二至此终。）
四弘法，内分六段：一应化，二说法，三锡嗣，四护法，五牖慧，六证果。
曰应化。则有传佛心于熊耳，禅开五叶之华。示儿泣于鹰巢，灵显两朝之迹。括里沙弥，称名解脱。泗州大士，具足神通。金沙滩上，妙女传经。忠孝祠前，道人授卷。道行洱海，争传七化之形。居寄潮音，爰作二士之传。剃度昙藏，知入道之堪嘉。教授普明，信度生之宜广。佑孝亲之施氏，两来妙海宫中。慰寻母之吴君，三现大庾岭畔。三年常唤，竟令宿业潜消。半卷偶持，直使亡亲得度。簪花老婆，导帝行施。碧眼胡衲，戒王弭兵。驾云而逝，曾钦花子之名。斩首无伤，再挽缁流之劫。饷短姑于海上，境不碍心。宿孝子于山头，亲原是佛。下至为超鬼趣，尚彰焦面之身。欲度微虫，特示妙香之口。是皆以同类之形，作共居之化。此大士弘法者一也。
曰说法。则有顶摩慧日，劝念洪名。面责婆罗，毋求王位。指示灵照，净土非遥。训诲百娘，西方应礼。奉大明咒经，须知重大。诵金刚般若，务要虔诚。烧香祈福，字纸无捐。诚谨持经，秽柴当禁。谕江宁之吕叟，为善必获祯祥。叹钱塘之屠公，过刻殊伤仁厚。持经必跪，常殷恭敬之心。戒杀得生，广布慈悲之化。世风日下，鬼神伺察加严。送心到西，菩提自然不退。盖娑婆国土，以声论而得宣明。愚昧群生，虽现身不知说法。故或定中亲授，或梦里相传。一历耳根，便含道种。
他若元谟就戮，十句经传。敬德将刑，高王灵著。山东御史，咒述白衣。燕邸王妃，经称梦授。载之简编，应如桴鼓。固匪魔民符谶，妄敢攀援。亦非灵鬼乩坛，所能假托。此大士弘法者二也。（他若下至此一段，乃带颂世俗经。）
曰锡嗣。则有菩萨万回，名题佛柱。台宗遵式，梦授明珠。老僧托宿，有述古之念常。明星入怀，得宏戒之慈藏。螺溪尊者，传以继忠。鱼篮老妪，送来源正。恪恭受像，璧峰诚智慧之男。宴坐作观，国宝正太师之位。圣达奇相不伦，静之骨观明净。求从塔寺，大觉不昧其师承。梦烛神光，道丕尽孝于父母。大通赐号，博极群书。开诇行慈，并遗生命。授来珠贯，得圆谛之雪窗。吞以金光，有碎虚之疏石。名驰观幻，曾任太史之官。统纪绎堂，克绍婴儿之行。仰僧家之北斗，名著憨山。作苦海之南针，道崇藕益。瞽庵则云中现相，颛愚则梦里投怀。耶溪称师子之儿，寄禅等穆公之兆。人见辉腾僧史，喜龙象之尉兴。庸知赐以法嗣，受灵山之付嘱。此大士弘法者三也。
曰护法。则有位绍戒日，为印度之明王。身留辩僧，偕修罗而长住。求通华语，竟更跋陀之头。为变秦音，即换知玄之舌。握刀天将，嘱道冏以受香。执戟神人，警慈恩之行路。法桥祈报，响遏行云。净意感恩，心知阴相。周理无蹇涩讥评，董伽省本来面目。吞来朱颗，等道家服饵之仙。咒破石屏，作佛法干城之选。起征发愿，道源梦供经文。元履炷香，冒公即遗善本。岩石现乎咒文，竹里传来印诀。连称菩萨，启总镇之奏闻。梦到补陀，坚孝宗之信仰。入荆王之梦，乞补衣裳。登俨斋之门，愿新相好。彦琮有授碗之兆，觉范叹堕像之灵。梦警而返金躯，杵击而完宝石。卖纸忽惊断截，易釜更索偿还。素屏岑寂，代除阿秀之凶。古庙尘封，托救万蓝之厄。施金反噬，现白衣而解围。附载遭沈，引明灯而施救。道宪水中，捧来菩萨。维新足下，托以莲华。垂失衣钵，道汪以云雾生全。投入蒸笼，元礼得僧人挽救。关帝有禁荤之谕，游魂避护戒之神。举元坦而梦牛，记元达之赐紫。湛修授咒，地无猛虎之殃。贞辩安禅，心绝天魔之侮。朱君感旧，绣像归来。张氏破斋，画帧毁去。万寿楼上，定八卦之阴阳。孝感程门，示一年之休咎。花云供奉，命授饿夫之飧。栖霞绝粮，嘱赠高僧之米。勖僧端之净念，出闵预于淫窝。更若无竭求经，狮为护卫。元康得慧，鹿任乘骑。善觉持名，道高伏虎。法洪犯禁，哀感乘牛。白雀寺前，獐来作礼。莲华庵畔，鲤亦贺辰。宿山而鹦鹉翔空，夺经则巨鱼阻道。御庖鸡卵，曾闻呼吁之声。金殿雪娘，亦切皈依之愿。虽云物各有灵，实乃佛无不覆。（更若下至此一段，乃颂感物。）至于毁像而被漂焚，镕身必堕地狱。易石招来苦果，焚经陷入畜生。盗金作狂犬之狺，出殿遇毒蛇之啮。果报昭然，不忍尽述。是非如来作烦恼因缘，乃欲阐提得安住正法耳。此大士弘法者四也。（至于下至此一段，乃带颂惩恶。）
曰牖慧。则有善女称观音之号，得瞻我佛真身。义寂登文殊之台，忽与大士同体。劈胸现首，照慧目以光明。破膈易心，启彦伦之妙悟。修幽溪之忏法，看云顿悟无生。指道子之画图，警玄莫疑有相。保恭受学，以顷刻为长时。法京更名，顿照了乎三世。元康求智，得宗说之咸通。渐源闻经，识死生之不道。三敲鼎盖，妙智现前。偶触窗棂，圆闻可悟。黑风吹舫，嗔心之起无端。火鲾敲柴，闻性本来非缚。十二面向甚处去？未许转身。三二相虽好弗歆，恐行邪道。归宗弹指，是否还闻。仁岳修观，恍如梦觉。夜摸枕子，遍身何似通身。手捻数珠，求人不如求己。虾蟆蚯蚓，助汝发机。糊饼馒头，令人深省。重喜自缝败衲，顿获辩才。慧才得被袈裟，立时彻悟。分之手眼，梵庵即获清凉。不转意根，憨山忽忘身世。海宁不学，自解吟诗。谷声诵经，恍如宿习。灌琉璃之瓶水，子英得法圆通。遗古木之香炉，摄庵发明心地。持刀解剖，独冠沾换骨之恩。戴像经行，云谷悟唯心之旨。舍身海上，行童竟悉梵音。涤垢河滨，元初急寻归路。摩雪关之顶，禅净兼修。拊大云之身，因缘夙具。外此身摩王子，大启文思。目洗莹师，忽明地理。盖菩萨具万善庄严，故众生得随机获益。此大士弘法者五也。
曰证果。则有优波系念，见菩萨而赞无生。澄照蒙衣，得天人以为侍卫。许生兜率，慈恩臂挂花鬘。隐处贺兰，无漏身成金色。利宾宿茧，遗像垂灵。妙严拜砖，芳踪炳异。无畏受摩顶之记，广著神通。文捷转如意之轮，亦多奇迹。坐忘溪涨，璧峰得生佛之名。咒退海潮，弘济显慈心之定。广恩食果，牛受戒而鸡啄香。玄朗知津，鸟听经而猿捧钵。经持一卷，慧恭诚福德难量。咒诵三年，澍庵超人天之表。僧实救讲堂之摧折，智显息川原之战争。观音寺明咒效彰，圣寿院大悲名著。称名不息，潜子道著镡津。持咒无停，秀恒位登罗汉。小姗梦召，白华紫竹之闲。灵睿往生，海国光山之地。此皆信心满足，宿植深因。故蒙佛力潜加，渐臻圣果。此大士弘法者六也。
然而乍开慧眼，难禁隔阴之昏。纵得神通，未免出胎之昧。故云门曾作国王，草堂复为宰相。五祖沦于学士，大成转作殿元。高谈出世，依旧轮回。故尽富罗而作骨，未逾一劫之多。截草木以为筹，难罄受身之数。甚至误下转语，堕入野狐。偶动邪心，沦于地狱。从此视人天为客舍，以恶道作常家。七佛以来，犹为蚁子。八万劫后，未脱鸽身。涅槃云：「一失人身，难可追复。」言念及此，悲痛奚如。（此段以下颂弘法证果之结归。○共四段。○此一段承上文，言修行人，或参禅虽得智慧，而未断见思，或诵经咒虽得神通，而未证罗汉者，难出轮回。不出轮回，易于堕落。实大士发心取净，度人生净之根由。）
纵使得保本来面目，不昧夙世熏修。而断见惑如断四十里之流，证不退须经一万劫之久。夫多闻庆喜，尚有淫魔。神通目连，难逃杀业。万年劝化，须菩提堕入毒龙。多劫修行，舍利弗退于乞眼。大集经云：「末法亿亿人修行，罕一得道。」岂虚言哉！（此段言纵不失人身，决难登不退。找足上文之义，劝人求生净土。）
盖处五浊恶世，不离八苦煎心。韶华易逝，每伤壮不如人。糊口维艰，又有饥来驱我。漫漫长夜，既佛道之难闻。藐藐微躬，复病魔之肆虐。发心出世，必交谪于室人。访道参禅，每盲引于恶友。不有径路修行，安免火宅长住耶。必也寿命无量，离老大之伤悲。衣食自然，免往来之熙壤。法音流布，常宣木铎之声。相好庄严，同具金刚之体。不闻环钏，犯断染污。常在钧陶，会皆上善。永离造恶之因，自获证真之果。然则不归净土，而奚归乎！（此以娑婆之苦，安养之乐，两两对照，动人欣厌之心。杨次公云：「爱不重不生娑婆，念不一不生极乐。」厌浊，实断爱之根本。欣净，乃一念之方便也。）
况安乐无逾于生净，而简易莫过于持名。既不择乎智愚，更无拘乎久暂。一念相应，随愿往生。以带业之凡夫，得横超于圣位。诚如来之胜异方便，大士之彻骨慈悲也。故现居此界，自甘尘土坌身。摄受众生，愿放屠刀成佛。爰举先正之典型，庸作后生之轨范。六门顺叙，实互摄而靡遗。一路涅槃，愿未来之无惑耳。（此承上文而颂念佛法门，至简易，亦至圆顿，故大士尘刹现身，无非摄念佛人，生于净土耳。后二联，为摄生六门之总冒。六门之前三为因，后三为果，而因必有果，果必有因，实不可划分，但行文必有次序，故顺列之，特以互摄靡遗句点醒焉。）
五摄生，内分六门：初至诚，二深信，三发愿，四得验，五接引，六瑞应。○前三，本观经。而唐译起信论之正直心，深重心，大悲心，与此正同。
曰至诚。则有大悲习定，法宗九载输诚。苦行焚修，明证三年不寐。齿延精进，听梦诵之琅琅。元礼正观，泯玄功之汩汩。孙良廿载，日课佛以万声。思照卅年，常系念于三圣。左伸造像，梦感伟人。宋满设斋，空腾化佛。礼佛百万余拜，从雅心殷。刺血二十七年，祖南骨立。吴君然臂，作四字之求生。柳氏割肱，得三业之清净。发心然指，顿空万镒之身。画像写经，竟枯坦如之血。弘道六时，想成净境。一心百叩，终现祥光。诚心忏悔，妙德唯流派无言。设像作观，印妇乃绝粒以待。血画千片，贞女宝池化生。饮水四旬，朱氏金莲托质。叹姜思之精进，早断恩情。赞广洲之书持，更敦孝弟。是皆闻名悲喜，有竖毛出泪之诚。誓度死生，怀履薄临深之惧。既行止之勿违，自功德之无量。永无曲相，上同如来之出离。死尽偷心，故得菩萨之接引。此大士摄生者一也。
曰深信。则有同住实隙，慈云请佛证明。十念功成，明瞻不愁迟暮。疾蠲蒙润，专修三昧之王。辩赐永明，决定万人之去。慧亨作偈，持定生之决心。用钦示人，极出家之能事。念佛不惜身命，孺子可嘉。净土只在堂边，翁儿堪睹。看孺人之手段，撒手便行。除弟子之疑怀，坦胸以验。节妇愈疾而益虔，盲母得明而不辍。茂师定四更归去，善女决重九当行。苦海顾妻，喜三日之能出。病身王女，先一月而来迎。雁过影沈，往原非往。神游光照，生则定生。盖由净念相继，绝无间断之时。故能劫火洞然，直达庄严之域。更有慧延求示，感大师之西来。张妇怀疑，指家人之生处。不惟自信于生前，更且诲人于身后。至若造罪雄俊，竟得宝台。事酒惟恭，更来伎乐。虽非丑妇所能效矉，益见信心之能作佛。故大悲经云：「惟除疑者，随愿往生。」此大士摄生者二也。
曰发愿。则有名高莲社，随初祖者百廿三人。院记报恩，学弥陀之四十八愿。顶摩自觉，利物为先。水洒愿登，诲人不倦。兆荣化众，罄家产而售棺。法云奉亲，邀佛光之照室。绣成经像，如一广利群生。空现舟车，陆氏普度物命。此皆修行功德，不贪著于自身。随顺菩提，必摄取乎大众。具此广大心愿，是真供养如来。（此以上颂大愿度生。）至于道昂志决，不随兜率来迎。怀玉品高，更却银台接引。像绘惟岸，任凭童子之随。经写善荣，卒赴宣公之约。莹珂痛悔，得浊世之早离。明证加勤，喜红尘之不到。显超弟子，恳留十有五年。春华友人，诀别再迟两日。辩才焚指，应念得睹光明。芳果折枝，七日更教鲜翠。余杭张老，夫妇偕行。汶州沙弥，长幼共化。为孙忠而久驻，孺子齐瞻。许姚氏以少留，范婆并见。沈妻祝愿，现佛像之庄严。王女孝心，消母身之臭秽。莫不有求必应，如愿相偿。夫像前戏祝，终得为威武之将军。况心出至诚，何虑无莲华之父母。此大士摄生者三也。（至于下至此一段，乃颂有愿必果。）
曰得验。则有三瞻圣相，神运标名。同听法华，灵山未散。莲台行树，辉映慧成。天冠宝瓶，光昭法智。启芳圆果，同为莲沼之游。真清慧才，并受戒香之记。精进菩萨，地再现乎琉璃。五会法师，身两登于金窟。邦华荣祖，置身常在光明。睎湛憨山，随意得瞻相好。慈云元净，迸舍利于眉闲。大善行童，吞数珠于口内。华授陶氏，佛立经函。庚梦周妻，莲开烟蕊。诚感悟通之梦，云涌舟来。欣看妙圆之灯，佛临叶上。浩象入定，舟泛莲池。楚石安禅，心冥佛境。侍女刻苦，忽成天眼之通。邵媪精诚，亦睹西方之胜。唐公窗外，佛坐神山。廉氏楼中，像生舍利。是盖净心功极，已渐破乎色阴。凝想日深，故得化成善境也。顾或谓三心圆发，即一念横超。既自信其往生，更何求乎近验。得毋信自性之不真，取如来以求实乎？不知天如求验，实驽骀之警鞭。法照示人，亦见闻之毒鼓。不作圣解，无患魔邪。况此为欣厌之想成，亦即是接引之公据。此大士摄生者四也。
曰接引。则有彻悟称名，递见一分之相好。嘉祎作礼，双瞻千丈之金身。佛迎僧炫，授导师之香衣。僧引彦通，登毗卢之楼阁。物如满月，示接引于刘君。粒计数珠，指归期于李母。慧命同瞻乎三圣，有基示梦于众人。了然时至，示以双龙。法喜神呵，免偿一雉。盛媪郑氏，并赐金台。仲闵槐庭，各登银座。实修造像，即现千眼之身。佛琦闻香，更见双童之侍。了义思赞，光腾金宝之台。钟氏薛妻，目眩莲华之色。法琳见圣贤咸集，刳心知感应道交。孟妪现振锡之沙门，张妇见手招之和尚。倪子买蔬不及，周君绝荤而行。善益睹净室光明，王氏叹真身高大。顾来法信，稽首欣众圣咸迎。偕去广潭，屈指示三果克证。静文诲妇，好相见于西方。胡闉待僧，劳久临之菩萨。安人得现身示梦，信女则合掌称名。迎陶善于莲华，接午亭于净土。盖弥陀愿海，偕大众以现前。菩萨咒心，作比丘而慰喻。但贵心能正念，莫愁佛不来迎。此大士摄生者五也。
曰瑞应。则有兜率石城，金弥大地。曹溪莲寺，光耀中天。祖南灵照，舍利迸流。仁岳大行，色身不坏。护吕君而念佛，室满莲香。幸金奭之改渔，空盈天乐。赤云垂布，导思义之往生。华盖庄严，欣虔公之预睹。白衣璎珞，志西登百宝之船。紫色光明，常智灿莲华之焰。善月几呈莲萼，影像不磨。大圩室产灵芝，红黄争耀。万宗衣烬，惊圣相之分明。节妇裙污，开芙蕖之灿烂。贫婆化榇，金辉三圣之身。徐氏焚衣，焰绚五莲之彩。张妻汝婉，香溢栴檀。王女黄姑，灰生菡萏。何公见幡盖纷纭，裴女庆天华飞舞。杨媪现檀香缭绕，严妻瞻颜色鲜红。净衣受赐，敬听莲祖之经。裙幅生辉，妙胜僧繇之笔。耀华云之色，一寺咸惊。放白毫之光，千灯普照。盖六字洪名，本饶福德。而一心不乱，即具庄严。法流相接，海印发光。菩萨以历劫修来，众生得一时具足。此大士摄生者六也。
此后华开见佛，庆游子之来归。光照利生，听大士之说法。光明无量，得瞻自性弥陀。究竟如虚，实证唯心净土。化身无数，智力遍于十方。补处一生，大愿成于俄顷。凡此学者之功能，莫非菩萨之赐与。众生界尽，同归乐国逍遥。菩萨名消，始是悲心圆满。故穷辩才之天女，莫赞洪恩。写经典若须弥，难扬圣德。特体慈怀，广宣正法。以众生之回向，报大德以涓埃。赞叹已穷，伽陀继作。（此一段总结摄生六门，并总颂大士慈深恩厚，颂无可颂，报无可报，引起后段颂辞，仍以劝化众生为主。）
三结劝回向，内分三段：初段六偈，取法华一喻，总结正颂文。中十偈，以大悲咒经十心，劝道行者。后一偈，三回向。
圆通大士，功德巍巍。久辅寿佛，乃号大悲。谛思谛审，所悲伊谁。心摧胆裂，悔莫能追。法华有言，稚子遁逃。父怜追唤，怨咨而号。譬日初出，高山先昭。（此结正颂第一大段，大士历劫说法度生，我辈今尚未悟。）
更著垢衣，潜操粪器。入俗度生，白华托寄。得近其子，应现同事。（此结正颂第二大段示现文。）
救苦与乐，须给频频。如父如儿，情均天伦。犹在本处，未脱苦轮。（此结救苦与乐文。）
得窥佛藏，财宝充牣。不餐王膳，终为道殣。此念佛门，易行难信。（此结弘法文，不念佛者，虽有禅定感通，亦不易了脱。）
大志成就，佛道担任。了知净土，不离己心。是谓宝藏，自然来临。（此结摄生文。）
既已欣净，即应厌浊。广拔众苦，非贪自乐。大士十心，克登妙觉。首大慈悲，众生当学。（此十心中一慈悲心。）
众生佛性，具足万能。在凡不减，在圣不增。大士造诣，我亦克承。此平等心，大而非矜。（二平等心。）
一切有为，梦幻泡影。蜉蝣之身，桑榆之景。速会无为，时时自省。（三无为心。）
威势必失，亲属终离。吁嗟爱根，永矢弗遗。哀哀三界，一爱羁縻。谁无染著，天人之师。（四无染著心。）
精神离形，骸骨反根。四大离散，我尚何存。空观破执，解脱之原。（五空观心。）
虽观诸佛，及众生空。礼拜供养，必敬必隆。像真一致，畏爱攸同。佛从敬起，毋懈初衷。（六恭敬心。）
芸芸众生，未来之佛。父母师长，头出头没。涸辙呼援，声嘶力竭。云何相煎，食肉剔骨。此卑下心，慎毋逾越。（七卑下心。）
三业清净，一心向往。断杂乱思，离见取想。即教即禅，法门无两。导祖专修，高山景仰。（八无杂乱心，九无见取心。）
为菩提道，求生净土。得觐如来，更亲左辅。径登佛乘，长餐法乳。大菩提心，光圆照普。（十大菩提心。）
此十种心，大悲相貌。惟我众生，是则是效。出世之舟，度人之桌。伟矣佛恩，大哉圣教。（总结十心。）
大士本迹，于以昭垂。末劫修途，直指无歧。斯文功德，唯佛证知。普皆回向，同证菩提。（上四句，总结全颂。次二句，求佛证明。末二句，即三回向。○单行本卷三至此终。卷四经证未录。若欲详知，请阅单行本。）
附录
观音灵感近闻二则
民国十五年秋，武昌被围四十余日，时余家老幼二十余人，无计出险，食粮垂尽。枪炮之声，又震耳欲聋，人人以泪洗面。忽忆前任汝南道时，曾得中央刻经院印送之观音灵异纪一册，亟检出。其中经咒，不易卒读。乃择最易持诵之白衣大士神咒，令合家讽诵，昼夜不辍。并发愿印送万本。三数日后，觉精神疲倦异常，群思入睡。旋竟酣然高卧，一事不知。及醒，则城破已久，秩序早安。左右邻居，被劫一空。遭饥饿惊恐，及奸淫枪杀而死，者不知凡几。而余家独以熟睡，一无惊恐，亦未受有损失。斯诚大士寻声救苦，悲悯众生之灵应也。谨出净资一千八百元，印赠万本，以广流传。武昌许霭人谨记。
民国十六年，奉军围攻涿县百日之久。城内炮弹如雨，房屋无一全者。只西北隅，方圆三十余户，安然无恙。盖其处有一小庙，内供观音大士，附近居民常往顶礼。故全城遭难，此处独免。戴联青记。

[book_title]普陀洛迦新志卷二
古会稽陶镛鉴定　古翁山王亨彦辑
形胜门第二（内分山峰岭岩石门洞沙隩湾涧泉潭井池境及附录等子目）
一念无明，世界于焉相续。四大假合，山河等于空花。故浊世不碍乎寂光，金地或见为瓦砾。大士随顺众生，秽土忽现净境。山成几宝，灿若锦屏。石是金刚，光如雪浪。爇光明之炬，地映金沙。润福德之芽，泉流玉涧。善财龙女，洞里诵经。正趣达摩，峰前听法。信乎山多圣贤，萃聚灵秀也。志形胜。
山（普陀洛迦，为全山之总名。内另分十六小山名。）
普陀洛迦山
在浙江，定海县治东百里许海中。（按或称百余里，或称二百余里，均失之。）为华严经善财第二十八参观世音菩萨说法处。（按善财初见文殊，次参德云，次第而至参观音，则为第二十八。因参弥勒后，又复参文殊。故人多以初见文殊不算，云是初参德云，乃至参观音，则为第二十七。故本志卷一本迹门，依普通说，作二十七。此依许志，及磐陀石陶题，均云善财第二十八参，观音处，乃从初见文殊算起，作二十八。以后凡有作参观音为二十八者，均本乎此。恐阅者疑为错谬，故特注明。）传记称南海，东大洋海西，紫竹栴檀林者，是也。山境，东尽青鼓垒，西尽风洞嘴，南尽短姑道头，北尽伏龙山，纵横各十里许，周遭屈曲，则有百里。唐以前，仅传梅子真、葛稚川之寄隐。自宣宗大中间，天竺僧来，即洞中燔尽十指，亲睹观音，与说妙法，授以七色宝石，而灵迹始著。自后梁贞明二年，建不肯去院，而法址始开。自宋神宗元丰三年，敕建宝陀寺，而香灺始盛。自高宗绍兴元年，真歇建海岸孤绝处，易律为禅，海山业渔七百余户，闻教音俱弃去，而净土始成。厥后历元明清三朝，虽闲有兴废，（详梵刹普济寺下。）而地孤悬海，境杳隔俗。凝山海清迥之气，资缁素禅定之缘。宜其历劫常然，庄严法相。陶铸衲子，为震旦第一绝胜道场也。（盛熙明普陀洛迦山传，大德昌国州志，旧志，形胜，建置，法统，真歇传，合篡。○灺，音谢，烛烬也。）
按：普陀洛迦，梵语也。有作补陀洛迦、补陊洛伽、补怛洛伽、补陀罗伽者，当为翻译梵语之异文。在华言，为小白华。苏东坡送冯判官之昌国诗：「兰山摇动秀山舞，小白桃花半吞吐。」桃花，为桃花山；小白，当即指小白华言也。清康熙普济寺御碑文，补陀罗迦有三：一居厄纳忒黑，一居忒白忒，一居南海，即是山。以是推之，玄奘西域记，言南印度濒海，有布呾落迦山，顶有池，池侧有石天宫，观自在菩萨往来游舍。布呾落迦，疑亦为普陀洛迦译文之异。而朱绪曾昌国典咏，据此谓南印度之布呾落迦，乃佛书所指。普陀洛迦之在定海者，乃近似得名。夫以传记称普陀洛迦为南海，印度属南，朱说似近之。又称普陀洛迦为东洋海，定海属东，是山之普陀，当非尽出附会，况小白华树，又遍满山中也。惟普陀洛迦，为一山名。或单称普陀，单称洛迦者，省语也。今俗称是山为普陀。而以距东南二十余里，悬峙海中之小山为洛伽。询之僧众，以彼山亦有圣迹，故称是山为普陀，彼为洛迦。然信如所言，亦应称为小普陀洛迦。而旧志以彼山为小洛迦，就省文言，说尚可通。康熙定海县志云：「普陀山，在东海洋中，孤山独峙。」又云：「大小洛迦山，与普陀接近。」既别普陀于洛迦之外，又分洛迦为大小二山，实为误加一大字，以致词与事悖。至宝庆成化两四明志，大德昌国州志，并云普陀，一名梅岑山，并称宝陀禅寺在梅岑。夫梅岑，因子真炼丹得名，为一人一地事，殊不足概称全山。参后梅岑峰下。
双峰山
在潮音洞上，梁不肯去观音院建此。（大德志）
清，裘琏诗：
海外奇峰翠入天，峰头朵朵削青莲。名山如此不肯去，成佛应居灵运前。
释能仑诗：
脱却恒河选佛场，一拳补怛峙南洋。峰峦叠翠迎朝旭，烟水苍茫送夕阳。特降慈云消蜃气，常施法雨现灵光。从教印作莲花主，石蠢林顽亦惹香。
按：大德志云：张氏舍所居双峰山，卓庵奉之，俗呼为不肯去观音院。是双峰为佛选名山之山，旧志俱失载。裘志附见古迹云：洞口无所谓双峰山者，为代久名易。然潮音洞，本无甚高山峰，易名之说，恐亦未然。是盖依海而观，以立此名，称双峰山。不然，山岂久而遂失乎？
佛顶山
亦名白华顶、菩萨顶，居四山之中，高百十六丈有奇。俯睇光熙妙应诸峰，累累如杯瓢覆积水上。巅圆而平，广约二十余亩。旧有石亭，供石佛其中。近又建塔然灯，为行舟指南。（旧志，采访）
明，鄞，张煌言，登菩萨顶诗：
绝磴陵云嵌佛龛，扪天住笏恣豪探。苍茫远水横空碧，历乱群峰倒蔚蓝。双屐俄从银汉落，一卷几为石梁参。如来肉髻应非幻，最上何须驾鹤骖。
清，邑人，武镐，次宋仁圃明府，佛顶望日诗：
傍晓日升东，祥辉照眼红。眸开千里旷，心静万缘空。色相窥难定，光芒射处通。扶桑疑可接，好趁一帆风。
释德立，登白华山，赠闻先禅师诗：
高怀人不识，知喜对沙鸥。蜃气浮金钵，潮声吼石牛。云开山洞晓，月出海门秋。时立梅岑上，乾坤双眼收。
释常誉，九日登菩萨顶诗：
绝巅云深处，登临兴倍雄。水明天际碧，霜薄树头红。万虑一身外，千山四望中。天庵容我住，归懒下山东。
雪浪山
双峰叠峙，亦称大小雪浪，在佛顶山右。上多白石，辉映林木，如积雪、如涌浪，因名。（旧志）
锦屏山
在佛顶山左，为法雨寺主山。环若列屏，林木青碧。加以白葩丹蕊，开放四时，掩映如锦，因名。（旧志）
莲台山
在飞沙隩右，即功德岭，下有洞，即莲台洞。（旧志）
青鼓山
一名青鼓垒，为普陀东尽境。初与普陀有潮汐之隔，自飞沙成隩，遂合为一。（旧志）
茶山
在佛顶山后。自北亘西，其地最广，中多溪涧。旧称山上多产茶茗，僧于雨前采摘供用，可治肺痈血痢。又有山茶花树，高数丈。冬春之交，丹葩被谷，若珊瑚林。（旧志，采访）
明，鄞，屠隆，茶山夙雾诗：
龙宫蛟室雾絪缊，几树珊瑚认未真。雪里赪霞高十丈，红绡恐是献珠人。
李桐诗：
山山争说采香芽，拨雾穿云去路赊。制就漫将炉火试，絪缊佳气遍僧家。
丹阳，丁鸿阳诗：
珊瑚几树傍莲台，薄霭絪缊锁不开。漫向定中窥色相，分明龙女献珠来。
镇海，邵辅忠诗：
菩提那不是莲花，雷荚云林长露芽。山气谁嘘晴不散，半笼祇树半笼茶。
清，释幻敏诗：
浓浓淡淡隐岩龛，重若凝云轻若岚。分付巽郎勤扫荡，毋令雀舌减余甘。
伏龙山
一名龙头山。为普陀北尽境，与茶山相接。蜿蜒如游龙出海，小山洞（在东北海中）乃其珠。登白华顶望之，俨如攫然。（旧志）
天竺山
在东北茶山尽处。山之以庵得名者。（旧志）
梵山
在普济寺南。高逊诸峰，体庄严圆净而少石，为寺之案山。（旧志）
按以上为普陀支山之著称者。
南山
正南悬岛，潮落始通，俗名杨梅跳，为普陀南尽处。旧无梵宇，自清初，普济寺住持通旭增创，名南天门。（旧志，采访）
观音眺山
在潮音洞右。登此以眺四望，故名。眺，或讹作跳，殊非。（旧志）
毛跳山
在潮音洞东。（旧志）
六峤山
在西南境。六阜联并，中各有峤，故名。（旧志）
长短山
在北境八仙岩后。两小山参差并出，故名。（旧志）
喇叭嘴山
在正西。（旧志。按旧志又云亦茶山之麓也。然茶山在东北，此在正西，何可为麓。不敢盲从。）
按以上为普陀四至之小山。
峰（共十八峰）
光熙峰
在佛顶山左。一名石莲花，又名石屋。望之峰石耸秀。（旧志）
清，冯天贵，光熙雪霁诗：
千仞冰霜皎，晴光豁两眸。余辉凝宝地，寒焰动珠楼。玉累孤峰顶，花开万树头。独传梅信早，岭外暗香浮。
释能仑诗：
花飞六出满光熙，见晛犹知造化奇。世界三千齐色相，莲台十二现牟尼。天排玉垒难寻路，鸟向琼林特借枝。看到彤云消欲尽，上方无地不琉璃。
踞狮峰
在东天门上。本名白衣峰，明僧大智改今名。奇石蹲踞如狮，雄特可畏。（旧志）
圆应峰
在朝阳岭北。（旧志）
翔凤峰
在朝阳岭东。翔舞如凤，因名。（旧志）
象王峰
在雪浪山右。一名清凉冈。崇冈逶迤，迭起三峰。东峰高与雪浪将埒，面临东洋。其下为千步沙，背为圆通岭，稍伏为烟墩峰，旧设斥堠处也。南折则为观音峰一带南山矣。（旧志）
烟墩峰
在象王峰后。顶有若石塔者三，为古烽火台遗迹。中空外圆，旁有洞门，二台尚完好，一半毁矣。（采访）
炼丹峰
在几宝岭上，相传羽客炼丹于此。（旧志）
妙应峰
在踞狮峰西。（旧志）
观音峰
在普济寺后山之左。钜石隆起，高五丈，周百丈，平巅丰下，状如覆莲。东偏之石，惟此峰为高。西则达摩，隐相望也。（旧志）
释通树绝句：
何故不肯去，中流砥一岑。海潮日夜吼，倾尽大悲心。
灵鹫峰
在普济寺后。为寺主山，三石嵯峨并立，东峰倍高，约二丈，昂头尖喙，状如定鸟，故名。（旧志。○裘志注云：鹫鸟，梵名耆阇。西域记，耆阇崛山，山是青石，头似鹫鸟。阿育王使人凿石，假安两翼两脚，琢治其身，远望若鹫鸟形，故曰灵鹫山。）
达磨峰
磨亦作摩，在灵鹫峰右。大石矗峙十余丈，锐首丰背，肤离中合。远望之，如人荷物而立，面西将行也。其北面刻赵孟俯题瀛洲界石四字，西面刻罗汉石三字，姓名漫灭不可辨。（旧志）
清，华亭，吴祺诗：
萧梁台殿草茸茸，面壁亲传少室宗。只履西归无觅处，惟留明月照孤峰。
释通树诗：
嵩山人如壁，补洛壁似人。独立孤峰上，谁逢葱岭身。
释空脉诗：
不著西兮不著东，本无背向在山中。芦枝浮海知谁载，赤脚且行最上峰。
塔子峰
在西天门下。（旧志）
弥陀峰
在塔子峰西。（旧志）
梅岑峰
在达摩峰右。南山最高处，林石幽秀，相传汉梅子真隐修于此。（旧志）
明，邑人，张信诗：
浮生寄丹壑，感慨兴我情。文章岂足恃，所贵矢坚贞。拂之蘅窦下，浩渺驾长鲸。和风洒玉宇，清奏来瑶笙。眷言梅子真，千古留其名。愿共游仙侣，趣趾上蓬瀛。
邵辅忠诗：
几树疏梅倚石斜，问梅开落属谁家。东风昨夜频吹到，也作如来小白华。
清，邑令，缪燧诗：
子真隐吴市，胡为在海涯。岂慕岩谷幽，与佛成一家。梅岑留遗迹，高迥陵青霞。我来当三月，满林杜鹃花。披襟一长望，海涛浴浮槎。三山如可到，蓬莱路不赊。稚川晚得道，岂真在丹砂。一令复一尉，超然不可偕。
鄞，全祖望诗：
叵君安车驷马遍山扃，吴门市卒变姓名。犹惧危机不可脱，远作天东海上行。投竿翠碣逾蓬顶，（慈水翠碣，象山蓬顶，皆有梅尉遗迹。）履穿四明冻雪几千层。乘槎竟出大浃口，吾知免矣逃吾生。生前名氏虽可埋，死后孤岑翻以姓见称。东有梅岑，西有严陵。妇翁郎婿同芳馨，东霍山高桐江清。门阑喜气成客星，山川因之俱不朽。永为赤符曜长庚，斯人何藉神丹九转成。
吴瞻泰诗：
春云天地绿，灌木落寒峭。何图入海南，子真领其要。鹿裘念一夫，幽栖有同调。尝闻三神山，方士久不报。灵砂得真铅，眼底烧丹灶。茶寮植铁蕉，安榴赪照耀。异境除尘缨，禽鸣宛先导。淙淙疏清泉，海月动微啸。
按：朱绪曾云：普陀、梅岑、洛迦、本一山，后人以南峰最高处，名梅岑。然梅岑，既名为峰，自不足以概全山。况普陀洛迦，在佛书以四字为一山名，后人或单称普陀，单称洛迦，因其称谓之便，是则普陀洛迦，乃全山之总名。梅岑，乃一峰之别号耳。
正趣峰
在梵山右。向离（于寺为未方）兀峙，巅平正，如覆釜盂而稍长。白石磷磷，如嵌珠璧。普济寺外之山，亘西南而濒海者，皆此峰之支属，旧称玉趣。住持通旭，以此地为大士说法道场。善财二十八参中，正趣菩萨从他方来，示现说法，经载甚明。故改为正趣焉。（旧志）
释通树诗：
遥忆南询子，东方特特来。凭空长在定，星月夜登台。
雨华峰
在正趣峰右。经言：观自在菩萨，与诸大菩萨，围绕说法，天雨曼陀罗华。因名。（旧志）
会仙峰
亦名天柱峰，在梅岑右。石甚耸拔，广崖钜壁，展列如屏。冥蒙杳霭闲，恍若安期羡门，鸾骖鹤驭来游也。（旧志）
金刚峰
在金刚窟上。一云正趣峰西。（旧志）
岭（共十二岭）
几宝岭
在东南境，为普济寺之青龙山。石磊落，如珍宝委积几上，故名。（旧志）
白华岭
在正趣峰下。（旧志）
栴檀岭
一在清凉冈下，一在金沙南。（旧志）
圆通岭
在东天门左。（旧志）
欢喜岭
在大六峤。（旧志）
葡萄岭
在小六峤。（旧志）
青鼓岭
在法雨寺东。（旧志）
啸天狮子岭
在青鼓垒北。（旧志）
朝阳岭
在白华顶下。（旧志）
东屏岭
即功德岭，在锦屏山东。（旧志）
孝顺岭
在茶山东。（旧志）
香云岭
在佛顶山，亦名香云路。（采访）
岩（共十五岩）
八仙岩
在青鼓山西。白石玲珑似玉，异于他峰。（旧志）
东方岩
在茶山前。（旧志）
西方岩
在圆通岩西，亦名西方境。明万历丁巳春，宁绍参将刘炳文，题中流砥柱四字。（旧志，采访）
玲珑岩
在金刚窟西，与巫山石相对。高十余丈，下削上突，刻画玲珑，如雕镂沉香木状。中一石，嵌两峰闲，从内视之欲堕，从外视之若合，巧奇绝伦。（旧志）
石浪岩
在梅岑山腰，磐陀石东。高三十丈，石纹如浪，睨之欲动。（旧志）
圆通岩
在西天门北。石险峻桀奡，或陵空孤峙，或参差排突。循行环视，无有隔碍，故题壁曰圆通境。（旧志）
狮子岩
在无畏石侧。俨如狻猊，作跳跃之势。（旧志）
虎岩
在东天门上。数石倚凑，宛然生成。（旧志）
象岩
在几宝岭上。（旧志）
兔岩
在象岩上。驯耳趺踞，首目宛然。（旧志）
龙岩
在灵鹫峰西。下瞰北海，自北亘南，长三四十丈，高二十丈，蜿蜒夭矫，俯首欲降。后山之岩，此为最大。（旧志）
鹰岩
在雪浪山中。昂首锐喙，俨若苍鹰飞集岩际。（旧志）
狮象岩
在几宝山，朝阳洞石之顶。一石驯伏如象，一石俨若狮踞。回首相向，近观愈肖。（旧志）
佛手岩
在观音峰后。高者丈许，卑者数尺。伸如掌长，短如指，了了可数。（旧志）
文殊岩
在西天门左。峰峦雄叠中，一石威严如象。（旧志）
石（共三十石）
磐陀石
山之西境，两石相累如盘。下石高身锐顶，上石丰面杀足。其顶足相累处，旁空中倚，亦有罅闲，睨之通明。面之丰，纵横各十余尺，平坦可容二三十人。石旁雅俗题识甚多。缘梯而上，环眺山海，洋洋大观。朝山妇女之登斯石者，又各选持制钱，磨擦石上，使发光。携归佩于小儿身上，为壮胆之用，其或然欤。（旧志，采访）（○杀，音晒，减削也）
清，鄞，万言诗：
何年巨灵展双手，劈尽千山万山后。余技犹能向此闲，点缀峰峦无不有。观音洞里石玲珑，观音洞外石相负。层层枕压钜细横，大石如冈亘其首。上承一石状如菱，坐有百余人可受。底平一线曾不连，黠者隙处支碎瓿。其旁大石复数寻，前有二石龟形丑。岂因顽石能点头，龟来听法亦所偶。吾谓磐陀如片云，或者菩萨乘之来洞口。巨鳌鼓鬣忽相迎，遗此海滨当石纽。望夫老妇能化石，况兹灵物千年久。指看磐石有时飞，两龟眼赤应能走。
何辰生诗：
见说槃陀著地灵，普门曾此坐谈经。二龟何事翻成石，想是当年不解听。
武进，孙渭诗：
洛伽二百里，巨石不可数。磐陀独标异，其以神佛故。方广十余丈，崖巅谁辇附。念彼观音力，黄金可地布。说法惊波涛，两龟竞相赴。至今岩石上，昂首吐烟雾。听法岂无人，水族反得度。千载留磐石，令人屡回顾。
邑人，夏昌渭诗：
阿谁信得毓灵奇，怪石陵空却坦夷。聊藉蒂根千载固，安然位置万年基。登高偏喜身殊泰，济胜还愁势欲攲。过此再寻纡曲径，笑看一对听经龟。
释空璧诗：
巍巍磐石立孤峰，大士何年坐此中。听法不真龟化石，谩劳千载聚鱼龙。
按：旧称槃陀两石相累处，可闲以线。又称形模不甚宽广，及登陟甚众，人不挨挤，石亦不觉其隘。此或偶现灵异，非常常如是也。
又按：旧志言，洛迦岩峰洞窟皆石也。奇险幻诡，洞壑天然。大都危石若悬，庋石若举，堕石若扶，崩石若斧。成形肖象，不一而足，此说为近之。而王士祯，池北偶谈云：「普陀岩石，有大士像。华鬟天然，竹林鹦哥，善财龙女之形，种种皆具。」此殆指人所雕刻者而言，非天然生成之岩石也。总之岛石多剑削，而是山独圆润。岛石多险恶，而是山又柔善。磐陀、紫竹两石，尤为奇特。李黼堂言：「天台雄胜，雁荡奇胜，普陀幽胜。」以就近各海岛之石较之，当在牛奇、章僧儒，甲乙丙丁石品之列，而普陀又为石胜欤。
说法台石
在槃陀石东。相距百步，高若相望。大士说法处，亦可登。（旧志）
五十三参石
在槃陀石西。参差矗立，石听法者。故数虽未必符，而以经所云者名之。（旧志）
清，郭立杰诗：
烟水重重只一人，分身满地太零星。不知当日毗卢阁，几见铜头铁额形。
二龟听法石
在槃陀石西。一蹲石顶，一缘石直上。昂首延颈，筋膜尽露，真称奇肖。（旧志）
柱空石
在锦屏山中。一石如柱，屹立空际。（旧志）
八卦石
在雪浪山巅。乱石排空，悬崖百仞，偃仰攲伏，不可名状。（旧志）
释源法诗：
怪石萃中峰，巍然居山顶。犹如章甫冠，仿佛九州鼎。日月听盈亏，沧桑随萍梗。不知伏羲前，此石名何等。
云扶石
在西茶山上。两石，上如攲钟，下如累棋。峻险怪特，危而不坠。上石，有云扶二字，题者莫详。下石，有海天佛国四字，明云闲侯继高题。（旧志，采访）
巫山石
在金刚峰侧。巫山，盖状其高。怪石嵯峨，劈一为二，亦巨灵五丁之所幻也。（旧志）
不二石
在西天门右。两石相距丈许，稍参差前后，而高广相等，如析圭破璧之状，故曰不二。今覆于圆通庵三层楼下。（旧志，采访）
一叶扁舟石
在不二石南。平广近亩，俨如虎邱千人坐而稍仄斜。中载一石，颇似菱角横陈其端，远望之。宛如扁舟。（旧志）
仙掌石
在石浪岩侧。参差对列，高十余丈，形如仙掌。题有天设闲关四字，姓名无考。（旧志，采访）
佛牙石
在普济寺后之西，巫山石下。高丈许，顶半凹半突，如倒牙，又如幞头。（旧志）
鹦哥石
在观音洞侧。白石竦□，圆首细颈而短身，酷似鹦鹉，因名。（旧志）
水墨石
在飞沙隩西，功德岭东尽处。陂麓闲，有石铺三四十丈，平无孔突。色如水墨渲染，其光油然，若展绡縠。（旧志）
马鞍石
在大雪浪山中。（旧志）
天篦石
在摩尼洞西，义未详。（旧志）
点头石
在磐陀石东南。高八丈，周广二十丈。孤峙平岩，旁悬中凑。撼之则动，若点头然。与说法台石相望，故名。（旧志）
无畏石
在普济寺东。高五六丈，三面方广如佛座。西稍洼狭，旁有二石，高不及半。一如挂衣，一如覆釜，皆断崖悬壁，不可登陟。游人钜公，勒名其上。题曰三一岩，曰空有境，曰海天春峣，联曰：寰区照瑞相，刹海遍潮音。（旧志）
虾蟆石
在龙岩西。修丈许，广半之。张颐趺足，状类虾蟆，因名。（旧志）
香炉石
在圆通岩后。（旧志）
真歇石
在普济寺后湾。真歇庵废址，石以僧名者。（旧志）
灵芝石
去虎岩咫尺，不高而状特奇。中孔突，宛如灵芝。（旧志）
慈云石
在葛洪井西。高三丈，头如大鸟，北向。会稽陶望龄，题曰鹫岭慈云。（旧志）
明，丁继嗣诗：
皈心来宝地，蹑足上慈云。泉溜穿厨入，昙香满院闻。纵观蛟蜃窟，闲集凤凰群。何幸逢林远，幽探绝世纷。
叠子石
在佛手岩南。磊磊然若叠也。（旧志）
鼓石
在南天门崖石上。体圆而高，状若置鼖。撼之，应空作响，逢逢然如挝鼓。（旧志）
紫竹石
在紫竹林，俯拾即是。剖之白质黑章，纹皆作竹形，枝叶宛然。惜质粗不宜文玩。（采访）
清，邑人，曹伟皆紫竹岩诗：
石晕斑斓水气昏，竞传灵迹凿山根。试看墨泼桃花石，一样潮音紫竹痕。
按：旧志言：唯潮音洞南天门为然，余处亦或有之，但不如潮音洞是石悉蕴此形也。紫竹林，殆因此石而立名欤。
紫云屏石
在息耒院西麓。壁立空中，高广百尺，厚不及丈。上有小峰十余，下作三足，如乳如杵，俱有涡以承之，若趺坐然。旧镌翠屏二字。清，邑人曹伟皆，以其石色深绀，易是名。（秦志曹伟皆诗序。）
曹伟皆诗：
怪石陵空高百丈，横亦如之薄如壁。面纹平削丰碑树，顶上峰攒错凹凸。足根离合线路通，涡中鼎立无差忒。下无根柢上无援，背有赘疣腹有隙。岂是娲炉崩裂鼎倾泻，五色丝飞一片赤。抑或月中修斧屑乱堕，八宝堆中碎琥珀。留落人闲千万年，桑田沧海几经历。法华洞，磐陀石。听经龟，短姑迹。名山灵异登志乘，附会其辞曰脍炙。山僧指点半依稀，劳我登临折齿屐。嶙峋突兀声奇观，没膝春茅溪径塞。荆行棘走履踵决，裳裂衣穿手龟拆。艰辛历尽一瞻拜，周匝摩挲不能释。石乎石乎宜自爱，勿向尘中争黑白。君不见璞玉未剖光沉沉，徒使卞和被严斥。又不见良桐被爨声铮铮，不遇中郎谁珍惜。弃瑜取瑕惟所好，有才自炫转遭厄。幸赖不胫处山阿，莫将大块登几席。旷代难逢真赏人，镌题亦是知音客。夕阳蒸郁明霞彩，薜荔斑斓凝黛碧。我来为易紫云屏，赤水丹山同赫赫。（龟，音群，手裂也。）
白马石（裘志）
清，释元志诗：
谢却长安道上尘，人闲骐骥那能亲。昂昂逐日追风骨，芳草横眠海角春。
蟠桃石（裘志）
释元志诗：
缚屋新开一坞云，种桃恰傍蟠桃石。清风明月共长闲，不问人闲何旦夕。
狮子石
在南天门大殿左旁。缘梯而上，其石有目蓄水，有鼻泛沫。下通泉源，水常不涸。石平可容眺望，惟四无遮阑，登临时不免心悸。（周庆云海岸梵音）
门（共三门）
东天门
有二处，一在光熙峰右，高止丈许。门上之石，嵯岈嵌突，高逾三倍。一在虎岩侧，即法华洞之顶，突起两岩如门。仰窥不甚崇，俯瞩则岩窟杳深，林木亏蔽，惴惴恐坠也。（旧志）
明，屠隆，天门清梵诗：
野衲齐翻贝叶书，磬声遥度暮沙虚。神龙听法妖蛟舞，亲见如来金臂舒。
南天门
在南山。清康熙闲，普济寺住持通旭题名。正南有小桥通焉，亦有梵宇。殿右有大士坟，坟上建小龛，竖碑题字。大士遗蜕，岂尚在土中欤？入门有巨石矗立，总兵蓝理题曰：山海大观。（海峰梵音，采访）
清，总兵蓝理，登南天门题字诗：
东西门既列，午阙可无开。海不扬波地，山偏尽日雷。钟鸣刁斗静，帆动象龟来。何必燕然石，始称汉将才。
民国十年，县令陶镛题石云：
梁贞明二年，张氏舍宅，名不肯去观音院。距今民国第一辛酉，千七年，作偈磨崖。借问观世音，因何不肯去。为度大中华，有缘来此处。
西天门
在金刚窟西。两石对峙，兀立高冈。中仅容一人，危石横亘其上，额曰西天法界。人须伛偻得入，真鬼工也。左右耸峭，题曰：振衣濯足。又题曰：同圆种智。姓名年月俱未详。（旧志，采访）
清，释通旭诗：
谁谓天无路，天门此地开。青冥通帝座，杳霭瞰蓬莱。有响音俱梵，留丹仙是梅。磐陀说法处，犹在白云隈。
洞（共十七洞）
潮音洞
在普济寺左，龙湾之麓。岩石丛起沙中，广至亩许，齿齿然不可容足。从崖至洞脚，高数丈，通穴为天窗。歧处如门户，潮声昼夜摐击，遇风更声若轰雷。吞吐倏忽，险怪万状，令观者眩目震耳，悸魄惊魂。宋元时，叩求大士现身者，多在此洞，迨后多在梵音洞。亦或有投崖舍身者，有司以舍身有违我佛慈悲之旨，并于洞旁立石禁止之。（旧志，采访）
明，余姚，卢元选诗：
灵窍何年著化工，嶙峋倒插水云中。浪花飘瀑晴飞雪，海月浮光夜现虹。石壁雨余泉出窦，栴檀秋老树吟风。虔诚欲叩如来面，双鹤盘旋下碧空。
新安，汪学信诗：
山根盘结水潆回，大士当年说法台。礁滑平波翻雪浪，岩悬白日起风雷。龙从洗钵洋边化，莲就然檀定里开。紫竹满林看不见，怪来偏向石中栽。
通州，卢纯学诗：
大海灵山迥，龙宫岂易寻。万年垂妙相，孤洞启潮音。天削峰成玉，沙铺地是金。泠泠俱作梵，早已涤凡心。
上虞，徐如翰诗：
群公共礼潮音洞，莫作潮音洞口诗。纵有绣肠描不出，直须绝倒叫神奇。
清，裘琏诗：
巨灵劈奇石，海岸豁深洞。中广如室房，其巅裂罅缝。下窥深以窅，勇者生奇恐。怒涛澎湃来，狂飙善激送。一触迅雷轰，再触巨钟从。天地殊晦冥，林樾相震动。巨浪倏吞吐，盈涸在操纵。来惊瀑布飞，回骇明珠弄。谁击冰壶碎，琼瑶错万钟。当其疾怒时，下拒乃上涌。乘窍泛跃腾，洒面成雾淞。不知涛作雨，惊身堕崖空。造化工幻戏，神圣假示众。哀哉洞口人，何恃醒尘梦。
鄞，李暾诗：
两日得追随，游子怯脚力。徘徊不敢前，仆夫请少息。人生名胜区，一失难再得。摄衣直前行，不觉重岭陟。风逼万树斜，沙松双屩没。潮音倏入眼，使我肃胸臆。我思清净根，心契无相色。见者固渺茫，传者复逆亿。天窗洞顶开，紫竹壁闲匿。潮头激丈余，既扬还复抑。上涌山头倾，下涌山脚拭。龙神数千丈，来去生羽翼。听言方拟议，暮钟喧耳侧。急归恐逋亡，奚童呈笔墨。
同安，许琰诗：
佛选千年地，汪洋幻一沤。石迎根尽啮，洞自顶俱浮。梵宇崇当代，灵光始此邱。我今犹不肯，临去再三留。
邑人，周西诗：
海岸潮音洞，波涛日夜流。石崩牢设槛，岩隙补为楼。峭壁摩文古，高僧避世幽。斯游冒艰险，对此豁吾愁。
释性统诗：
铁瓦翚飞久不存，金光重现荷皇恩。欲知大士今何在，静听潮音撼海门。
释悦参诗：
无端绝壁起雷霆，倏尔神兵战鼓临。黥吼一声震谷响，鳌翻千里浪潭深。洒来石穴纷纷雨，激向岩中点点金。欲说此闲灵异处，竞传大士听潮音。
善财龙女洞
在潮音洞右。亦神道显现之地，岩有罅，峭峻而蹙狭，其中窈不可测。外有石壁立，珠泉喷滴不断，号菩萨泉，人祷取之，以疗目疾。（旧志）
明，梅魁诗：
雪肤苍貌紫霞裾，几驾苍虬下碧虚。踪迹尚留青海上，佩环遥向玉楼居。云封洞口尘氛绝，潮涨沙头月影孤。欲就此中求至理，本来妙相一明珠。
按：各记载，均称善财洞。许秦二志，只标龙女洞。实一事也。然菩萨灵迹，随人称谓，固无所碍。今为随顺两种称谓，故标为善财龙女洞云。
法华洞
在几宝岭，东天门下。洞凡数十处，方圆巨石，自相累架。有嵌空刻露，伛行可达者。有宽广如室，中奉佛像者。有上丰下削，泉涓滴，自石罅出，而下注为池者。山中洞壑虽多，层复幽奇，惟此为最。平旷处，多构茅篷。一篷一僧，日事焚诵，饶有静栖之乐。（旧志，采访）
清，万言诗：
天地有山川，示人文章样。近文日肤陋，山川灵岂让。良由士不学，闻见只闾巷。胸中邱壑少，笔底烟云障。我来沧海外，到处得心旷。尤奇法华洞，不可说名状。东西二三里，上下百千嶂。巨石削不成，细石出磨铴。穿处等户牖，坐来即床帐。稍有空阔地，架楼供佛像。侧出望旭亭，当前海万丈。安得及五更，红轮黑中漾。
漳浦，洪陈斌诗：
游山须选峰，峰峰必造极。试问何处佳，法华最奇特。开豁发精神，幽邃引胸臆。上下巧穿插，东西任眺陟。高瞰不疑危，深入鲜僻仄。径多曲而通，泉香深且湜。老树薜萝扶，千株绝荆棘。小阁悬无脚，孤亭俯垂翼。欲雨见云根，侵晨收旭色。我拟作斯图，世无妙笔墨。颇疑混沌初，鬼工肆深刻。
鄞，张超宗诗：
雨晴春色满岩前，散步寻幽小洞天。忽讶山空通碧涧，旋经石室接清泉。昌黎只解称盘谷，摩诘徒能画辋川。试问法华如可借，便须从此谢尘缘。
上元，朱绪曾诗：
雕锼万象结星胎，兜率天宫户牖开。灵隐寺峰才一角，西湖惊诧说飞来。
释来向诗：
别是一天地，苍茫入望间。白云翻石浪，青霭断松山。径陡扶藤上，林深拨雾攀。洞门尘迥绝，皓发老僧闲。
释明成诗：
携筇寻古洞，平揖万峰头。树树烟中出，山山水上浮。云深苔径滑，地僻鸟声幽。茅屋藤萝秀，青红挂老秋。
释能仑诗：
苔径纡迥雅致多，玲珑岩洞绕卷阿。方经翠窦当泉石，又见雕窗启薜萝。我向此中参七谕，人于何处问三摩。同游喜订重来约，谓可清心不厌过。
释维章诗：
阅尽名山香刹界，惟于此地独钟灵。空清不亚神仙府，转折如翻贝叶经。越过飞梁门户别，攀来悬磴薜萝青。盘桓到得峰初半，又见衔题观旭亭。
朝阳洞
在几宝岭尽处。复道转折，层梯而下，洞广不逾丈，海涛时吼其下。晨间旭光常映其中，故观旭者多登焉。（旧志，海岸梵音。）
清，许琰诗：
洛伽分秀气，海岸一峰悬。建刹疑无地，穿楼别有天。白知潮欲响，红见日初燃。心境两俱寂，真堪静者禅。
何月生诗：
朝朝红日漾深渊，破晓无如此洞先。莫谓江南春信早，朝阳花木发春前。
释能仑诗：
万顷潮光涌日光，天吴送景出扶桑。山钟扣醒尘闲梦，海客烧回洞口香。黛色未分笼宿雾，曙晖先已到朝阳。渔舟钓罢扬帆去，一曲清歌引兴长。
释铁庵诗：
大观沧海太阳丸，万里秋光豁目端。玉鉴半开天气爽，金乌一照地形宽。山山雁渡霜风早，树树鸦啼晓月残。欲系长绳虽有便，恐升无上逐应难。
摩尼洞
在天篦石东。（旧志）
白云洞
在大雪浪山中。（旧志）
金刚洞
在雪浪山腰，八卦石下。深广三十丈，甲于诸洞。（旧志）
宝塔洞
在后东天门左。不甚深广，上刻宝塔七层，故名。（旧志）
观音洞
在梅岑后。一说石室之大者，当推是洞，香火亦称盛。（旧志，采访）
清，许琰诗：
地势磨旋海，岩形笠覆僧。路危侵叶过，岭峻挟云登。鸟向归龛佛，龟呼上岸朋。不因留圣迹，雕镂恐无能。
莲台洞
在功德岭下。孤石横峰，状如片云，下有洞。其巅平广，可登眺东海。（旧志）
梵音洞
在青鼓垒。与潮音洞，东南相峙，为灵壤之眉目。洞口峭壁危峻，高三四十丈。陡劈，两崖如门，色青黝。距崖前数丈，架石甃台，台下屈曲通海。潮水激荡，听者悚栗。凡谒洞者，先至崖顶，纡回随磴而下，二三百级，始至台上，得面崖礼佛求现。然礼者甚众，而所现佛相，则言人人殊。即一人亦常随睹随变，莫可名状。清康熙三十八年，御书梵音洞额赐挂。五十五年，滇抚甘国璧，遣人赍金，俾法雨寺住持性统，在台上架二层。上奉菩萨，下供人礼拜。雍正九年，又赐帑重建。（旧志，海岸梵音。）
清，秀水，刘廷谟诗：
高崖绝磴势穹[山/隆]，峭壁平分浩渺中。色相俨然波接引，洒来花雨化长虹。
许琰诗：
海岸穷危磴，悬梯俯石矼。洞从天半劈，潮向阁阴摐。沿月浮金钵，闲云宿宝幢。睇观千百丈，真觉毒龙降。
孙渭诗：
补陀山左涧壑深，悬崖拍浪峰攲嵚。历级下上四五折，手扪足躩时惊心。水石搏激无昼夜，不断轰雷成古今。何年斧劈两壁分，日暮风雨蛟龙吟。洞门直下百千尺，望之杳冥生寒阴。霞光倏眼照石壁，俯首瞥见观世音。石栏匍伏叹灵异，仪容端静披红襟。有时鹦鹉鸣洞口，视之未久无追寻。
富沙，方允猷诗：
想像如来极目希，梵音灵洞得稀微。水帘半卷黄金面，宝盖深笼翠柳衣。潮鼓尽成仙鼓乐，山光俱是佛光辉。忽然一阵香风起，疑见雪花鹦鹉飞。
天都，吴崧诗：
山水多奇缘，况复挟胜侣。磴道穿梵音，上下身伛偻。夹壁自摩天，未辟五丁斧。凭栏窅然深，沧海一壑贮。雪喷万古雷，帘卷四时雨。掀髯一老人，白皙半可睹。倏忽妙色相，庄严手挥麈。冉冉下金身，观者盖如堵。长干涌浮图，瑞霭千丝缨。自谓最灵贶，对此难比数。浩荡惬幽怀，翰飞出尘宇。
范郊诗：
两之大士所，勤恳鉴初心。一识真空体，无劳著相寻。灵禽含妙语，天籁发清音。珍重平生志，难忘此日襟。
邑人，韩廷峨诗：
我生漫道佛无缘，望到梵音却俨然。点滴雨疑甘露洒，灵空岩拟法云缠。轻衫恍惹清风舞，活象还同满月圆。更有十分真色相，添青半臂画难全。
沈骏声，两洞潮声诗：
山北山南午夜倾，静中吞吐各分明。时人著眼知音少，试问声从何处生。
释超眸诗：
买得扁舟到洛迦，群峰日日绕烟霞。乘云已上磐陀石，蹑屩还过千步沙。频礼断崖思现相，却怜老眼未生花。衰残不禁忙回首，万里沧溟水一涯。
释能仑，两洞潮声诗：
东望汪洋万马奔，潮回两洞撼晨昏。天窗屹屹通蛟窟，石甃嶙嶙控海门。浪破长风飞宝筏，波摇片月洗灵根。洪涛声里闻仙籁，震及云山亿万村。
洛迦洞
在梵音洞西。石峻壑深，洞脚插海，人不可到。结茅石上者，架古木，庋蒲团，如鸟巢悬缀涛端，惴惴恐坠也。（旧志）
平天洞
在茶山北尽处。（旧志）
古佛洞
在后山。有苦行僧仁光，蜕化而躯壳不坏。其徒泥漆装金，供奉洞中。（海岸梵音）
弥勒洞（采访）
释通树诗：
自到长汀后，何年出定关。度生生自度，且向洞中闲。
灵佑洞
在梅岑庵。吴瞻泰题名。（采访）
小山洞
在伏龙山下海中。潮落可以直去。在白华顶望之，伏龙山如龙，小山如珠，肖极。远望之，如贮石盆沼，玲珑可爱。潮落时，由积沙中，约三百步即到。沙间之石，白如蹲虎，青如伏牛，历历可数。登山之道，纡曲上坪。坪不广，高数级，三面濒大海。俱崇崖峭壁，钜石累空，若委若坠。最高一石，有穴，名小山洞。洞下有石，石中又有洞。如层台复室，危不可到。从石峻处，俯瞰洞根，深数十仞，潮水或不能至也。石罅古木嵌生，山茶冬青黄杨沙棠之属，百数十本，丹茶尤多。大者一二百年物，郁葱亏蔽。远波漏光，怒涛腾雪，荫木坐石，迥非人世。觉从前经历洞府，尚尘嚣矣。其山有二茅篷，一名小山洞，非潮退尽，不能往来，洵属静境。然人心不古，近来每有暴客，抢劫斗粟尺布，或至拷打以索金钱。孤僻住静，亦甚危险。（旧志，采访）
沙（共四处）
金沙
在龙湾西。路皆黄沙，不著寸土，长数里许。日光照耀，炫成金色。即经言金沙布地处也。（旧志）
千步沙
在几宝岭北。循山为玉堂街，沿海为千步沙。自几宝岭至法雨寺东，长约三里许。沙色如金，略不沾滞。宽坦软美，又如铺茵。潮声昼夜拍岸，来如飞瀑，止如曳练。遇大风激荡，尤雷轰雪涌，眩目震耳。倏忽诡异，不可名状。夏日外人游山者，每浴于潮阳洞西之千步沙中，景致稍逊于此，以其便也。或植立水中，与潮相斗。或用钠子[抨-平+台]至深处，并钠子掷之，如是互[抨-平+台]互掷以为乐。若有大亏心事人，亦有从屈大夫游者。（旧志，海岸梵音，陆宝游普陀记。）
明，屠隆诗：
黄如金色软如苔，曾步空王宝筏来。九品池中铺作地，只疑赤脚踏莲台。
清，孙渭诗：
千步堪留月，祥光散碧霞。远看金布地，近泛浪成花。水气云飞絮，波声雷驾车。慈航如可渡，此夜拟乘槎。
鄞，李起隆诗：
午夜波涛去复临，几番淘汰见真心。恒河无数虽云阔，不及沧涯步步金。
释通顺诗：
谁把珠沙布得成，传闻佛步此中行。卷将浪影千寻白，铺就潮痕一片清。不管晴阴雷惯吼，才交子丑日光生。想来净土贪痴净，满地黄金却不争。
塔前沙
在多宝塔后。后，俗呼讹作前。本俱沙阜，浪涛冲洗，沙去石存。巉岩耸峙，有若刻镂，亦若幻设。（旧志，采访）
龙沙
为普济寺之青龙，故名。飘沙累积，高丈余。其闲古木怪藤，幽花异草，森阴馥郁。与飞沙龙湾又异。（旧志）
隩（共六隩）
飞沙隩
在八仙岩西。相传昔为浅海，明初贾舶，犹避风其中。后飞沙日积，渐成邱阜。今则高积如山，自东至西，亘三里，广半之，旷无草木，履之辄陷。风起时，沙又飞涌，逾时即能没踝。有僧耙去之，以便行人，为适茶山者之要道。今又成平地，不似三十年前之不爬便难行走矣。（旧志，采访）
梵隩
在梵山中，俗呼捣饭隩。（旧志）
雨华隩
在雨华深处。（旧志）
吉祥隩
在梵隩西。（旧志）
后隩
在茶山背，旷土多田。（旧志）
虓虎隩
在天竺山下。潮吼如哮虎，故名。（旧志）
湾（共五湾）
龙湾
在梵隩东。地无土，积沙成阜。（旧志）
司基湾
在南山西，白华峰之峤也。（旧志）
按：清康熙二十七年，设宝陀巡检司，雍正二年裁。湾名司基，其即宝陀巡检司之遗址欤？
幽静湾
在金刚窟左，两岸怪石森列。巫山上瞰，境尤佳。（旧志）
青石湾
在飞沙隩左。海岸皆沙，独此积青石累累，亘百余丈。形如鹅卵而大，远望如堵墙，风潮激荡，亦不散没。近山居民，经年常挑，亦不见少，此亦不可以凡情测者。（旧志，采访）
梅湾
明，屠隆，梅湾春晓诗：
梅尉丹炉火不温，疏枝淡月岛烟昏，只愁海叟吹龙笛，颠落罗浮万树魂。
李桐诗：
万树梅花开满湾，冥蒙春色驻枝闲。回思仙尉成丹日，开落随时待九还。
丹阳，丁鸿阳诗：
扶桑旭日射朝霞，春入疏梅瘦影斜。一自星龛依雪窦，只今错认是昙花。
释明慧诗：
梅花万树满前湾，仙尉于今丹灶闲。春色自来还自去，何曾一片落人间。
三摩地
在普济寺西。嘉木萧森，甘泉清冽，为寺西最胜处。实则即指全山而言，梵语三摩地，亦云三昧，此翻正定、正受。谓境地清净，堪修正定，堪得正受。正受者，即修正定所亲得之正道也。故董其昌于道头路口，题曰入三摩地。谓从此道而入，无一不是三摩地也。若认作一境一区，则呆矣。（旧志，采访）
涧（共六涧）
东涧　西涧　中涧
俗亦呼沟，俱在茶山中。山分三大支，界处俱有溪涧。阔至寻丈，狭亦数尺，架石桥略彴以通往来。清泉响流，古木繁荫，奇石纵横其际。经游至此，几忘身在海岛中矣。（旧志）
青玉涧
在光熙锦屏诸峰之下。出法雨寺前，环抱若带。其下碧石莹灿，掩映清流。水石相触，漱珠喷玉。洛迦溪涧，此为冠矣。（旧志）
清，裘琏诗：
一涧泠泠澈底清，镜人心影得嘉名。谁言观海难为水，雨后飞泉十丈赢。
澄灵涧
在圆应峰下。绕舍利塔北流，故名。（旧志）
雪浪涧
在雪浪山下。（旧志）
泉（共十泉）
龙泉
源出锦屏峰麓，入法雨寺东祖堂下，从巨石罅中迸出，而蓄之池。清冽异常，虽旱不竭。镌有龙泉遗石四字，近因扩祖堂基，遂湮没之。（旧志，采访）
菩萨泉
在普济寺左，香积厨外。方广丈许，澄泓窅深。色如拖蓝，味甘冽，寺众千余人，日汲不竭。（旧志）
菩提泉
在普济寺右山麓，禅堂西。方数丈，色白如玉，掬饮清芬，旱干不竭。（旧志）
真歇泉
宋僧真歇，驻锡是山，凿石出泉，起遣后不可考。清法雨寺住持性统，见白华主人，启石得泉，史浩篆碑犹在，作偈纪之。（许志）
释通树诗：
始倡宗风地，人名泉亦名。洪涛千万顷，何似一泓清。
三昧泉
在永寿桥南，旧甃方池蓄之。周广丈余，今渐淤，仅席一潭。以傍路故，水亦不甚洁清矣。（旧志，采访）
活眼泉
在息耒院内。清普济寺住持通旭，治退居之室，得泉，饮之而甘，故名。（旧志）
八功德泉
在妙庄严路西。遇旱祈雨，请三昧于是泉，不往别所。今在三圣堂内。八功德者，乃西方极乐世界七宝池中之水。一澄清，异此方浑浊。二清冷，异寒热。三甘美，异咸淡劣味。四轻软，异沉重。五润泽，异□腐褪色。六安和，异急暴。七除饥渴，异生冷。八长养诸根，异损坏诸根，及沴戾增病没溺等。明万历间，僧大方结茅于此。嗣后张随、党礼，督造前寺藏殿，闲游于此，饮水而甘。并闻虽经旱潦，水不增减。寺中祈雨，取水于此。遂捐资修三圣堂，而名其泉曰八功德。盖拟以极乐世界七宝池中之水也。（旧志，采访）
涤心泉
在道头濒海。潮涨若欲没然，水清味甘，揖之不竭。（旧志）
灵一泉
在故育恩院西。磐石上，有水穴盈尺，清泚可掬。（陆宝游普陀记）
功德泉
在莲花洋畔，关圣殿左。清，信商、李才官，建以济众。（秦志）
按：普陀孤峙大海，为斥卤咸坟之区。而山中涧泉，独味淡而洁。瀹茗烹茶，不逊江心峡口。山僧多用巨竹为筒，引行数里，入香积厨以供用。省取汲之劳，无旱涸之虞。旧志谓非惟造化之奇，抑亦圣灵之泽，洵然。
潭（共二潭）
龙潭
在潮音洞口。旧传娑竭罗龙王居此，兴云吐雾，常著灵异。（旧志）
龟潭
在茶山中，近飞沙隩。深碧汪泓，旱不竭，潦不泛，相传龙种居此。（旧志）
明，屠隆，龟潭寒碧诗：
清江使者梦冥冥，五兆空嗟朽甲灵。岂是来游莲叶上，水天雾冷月痕清。
井（共四井）
葛洪井
在烟霞馆侧。甃池方广丈许，相传葛仙翁炼丹之井。绕溜涓涓，日夜不息。色湛碧，而味甘鲜，嗽之清人肺腑。（旧志）
清，万言诗：
丹灶无存汞已灰，一泓泉水碧山隈。须知当日乘槎意，不为求仙海上来。
邑人，包九围诗：
泛海投簪一叶轻，求仙恐似强安名。空传一勺岩闲水，照见当年心地清。
仙人井
在几宝岭下。从岭麓下坪，低丈许，自坪东折，低又丈余，有石窟，中有孔如斗，即井也。其水虽大旱大潦，了无增减。色味甘洁，洵为第一。窟中寒气侵人，虽酷暑不可久居。称为仙人井者，子真、稚川，不可得而辨之矣。（旧志）
清，裘琏诗：
寿春仙尉早忘家，避地终浮海外槎。一斛澄波赢万顷，至今犹宿汉烟霞。
徐载阳诗：
新室衣冠视若泥，飘然浮海凿山池。丹成跨鹤归何处，想见清泉对月时。
清，光绪二十九年，癸卯春，僧戒如，砌井功德碑记：
圆通大士，永劫常住此山。超尘仙人，不时安居斯地。虽像教未至，凡俗莫睹乎慈容。而应身所居，仙真恒瞻夫佛日。故秦之安期生，汉之梅子真，晋之葛稚川等，悉皆寄寓兹山，修真养道。所饮甘泉，名仙人井。及至梁贞明闲，始建道场。则大士宏慈，由天章而广被。仙人古迹，随佛法以流传。其井前邻大海，上覆土窟。入地丈余，从下涌出。极旱不减，大涝不增。酷暑则凉，严寒则燠。质沉重而清澄，味甘美而润泽。信士饮之，多愈沉痾。故闽粤吴楚之朝礼此山者，必瓶贮携归，以为法药。若非大悲法水，从菩萨大慈悲心中流出，俾饮者近愈疾
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:29:26-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>