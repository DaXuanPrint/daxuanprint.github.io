<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="盂兰盆经疏新记(并序),盂兰盆经疏新记卷下,盂兰盆经疏新记全文在线阅读,盂兰盆经疏新记全文在线下载,大玄古籍书库">
<meta name="description" content="盂兰盆经疏新记，二卷，唐宗密疏并序，宋元照记。简称《报恩记》,亦称《芝园记》。佛典注疏。是唐宗密撰《盂兰盆经疏》的注释书。书中元照不同意宗密判《盂兰盆经》属“小乘律藏”的观点,而判该经属“大乘经藏”。见载于日本《续藏经》。_盂兰盆经疏新记_全文在线阅读_盂兰盆经疏新记_全文在线下载_大玄古籍书库">
<title>盂兰盆经疏新记_元照_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">盂兰盆经疏新记</span> <br/>
          作者： <span class="inputVal" id="bkauthor">元照</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]42624</span> <br/>
          说明： <span class="inputVal" id="bkdec">盂兰盆经疏新记，二卷，唐宗密疏并序，宋元照记。简称《报恩记》,亦称《芝园记》。佛典注疏。是唐宗密撰《盂兰盆经疏》的注释书。书中元照不同意宗密判《盂兰盆经》属“小乘律藏”的观点,而判该经属“大乘经藏”。见载于日本《续藏经》。</span> <br/>
          封面： <span class="inputVal" id="bkimg">Z_3091.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]盂兰盆经疏新记
[book_author]元照
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]42624
[book_dec]盂兰盆经疏新记，二卷，唐宗密疏并序，宋元照记。简称《报恩记》,亦称《芝园记》。佛典注疏。是唐宗密撰《盂兰盆经疏》的注释书。书中元照不同意宗密判《盂兰盆经》属“小乘律藏”的观点,而判该经属“大乘经藏”。见载于日本《续藏经》。
[book_img]Z_3091.jpg


[book_title]盂兰盆经疏新记(并序)
钱唐沙门元照述
教是道门，孝为行本。既沉冥而忘返，故恻隐以流慈。托彼亲缘，兴斯至教。
且夫行者所以趣道，经者所以诠行，疏者所以通经，记者所以解疏。
此盖名教发起之大端，讲学讨论之要术也。
叔世浮侈，正教支离，既阙师承，率从狂简。事唇吻之铦利，逞记问之繁多，私节游辞，横攻俗典。
岂念修身报德，但知逐利活名。辜负生成，背违天地。
斯由传授者鲜能开诱，撰述者互有瑕疵。
由是辄事操觚，集成新记，文从简要，义取优长，教有宗途，理归至当。
庶乎学者由记以达疏，由疏以通经，由经以起行，由行以造道。
然后敷于四海，施之后世，而无朝夕者，不在斯文乎？
【疏】盂兰盆经疏(并序)
【记】解释经题，疏文自备。今略以五门料简：初、分能所，二、简通别，三、辨华梵，四、明立题，五、显异同。初中。依本经题，上加佛说，共有七字。疏为能解，上六字并所解。经为能诠，上五字即所诠。盆为能救，盂兰为所救。佛为能说，下并所说。二、通别者。且就经题，佛说是通，下四字为别。又经字是通，上三字为别。又疏字是通，上经题为别。揽别简通，则局今经、今疏矣。三、华梵者。佛与盂兰，全是梵语，生善不翻。说及盆经，并翻梵成华。疏之一字，全是华言。四、立题者。凡经首题，不过人、法、喻三，单复全具，历为七别。此经则以人、法、喻具足为题。佛说，人也。盂兰，喻也。即下疏云：魂沉闇道，命似倒悬。故盆字是法。经云：吾今当说救济之法。即盆供也。上依疏解。若据经音义，盆亦梵语，同翻倒悬，则人、喻为题矣。五、同异中。按应法师经音义云：梵语乌蓝婆拏，此翻倒悬。今详乌蓝，即盂兰也。婆拏，即今之盆也。是则三字，并是梵言，但音之讹转耳。疏主且据经文安着盆中之语，故作华言。解释音义，则梵言得实。疏家则一往符经，疑故两存，随人去取。(相传宋三藏云：乌监婆拏，盆佐那翻，倒悬救器。未见典据，不敢信用。)疏即训疏，谓疏决文义，使无壅并。序者，谓以疏题兼目序首。述作从省，故注以示之。
【疏】充国沙门宗密述。
【记】充国即县邑别号，今系果州。九州地里记云：充国，汉时巴子国，后以人风充盛，因以名焉。后汉灵帝分为南充、西充二县，因省下国字耳。按晋书地理志，巴西郡有西充国县、南充国县，故知充国乃古全名，如谯国、沛国、鲁国之类。疏主西充县人，今从古名，但云充国耳。若据佗文，多标居处。今以此经宗于孝道，故标父母之邦，复由归乡致请，因记撰述之处也。宗密即疏主之名，生于唐朝，大弘至教，平居终南之圭峰，故人以圭峰称之。宣宗追谥定慧禅师。诸余化迹，并载宋高僧传。沙门与述，如常所解。
【疏】始于混沌，塞乎天地，通人神，贯贵贱，儒释皆宗之，其唯孝道矣。
【记】初句叹竖深，次四句叹横广，下一句结示所叹。竖谓推其初始，始则莫先于混沌。横乃显其该遍，偏则无出于三才。竖深横广，叹孝尽矣。言混沌者，儒宗谓天地万物，本于混元之气。元气生天地，天地生万物。故愚智贵贱，贫富苦乐，皆推天命。死生变化，终归一气。然天地阴阳未分之前，清浊相和，故名混沌。此即儒宗之至论也。其次道家，谓虚无大道，生成养育。道法自然，生于元气。故云道生一(混元)，一生二(天地)，二生三(三才)，三生万物。万物归根，复于虚寂。此为道教之极致也。若论释教，且就小乘。谓一切众生，三毒三业，造立器界，成住坏空，四相循环，各二十劫。且从空劫，初成世界者。俱舍颂曰：空界大风起，傍广数无量。金刚不能坏，此名持界风(道以空界为虚无，儒以大风为混沌，道家所谓道生一也)。光音金藏云，布及三千界。雨如车轴下，风遏不听流。先成梵王界，乃至夜摩天(儒谓清者升天)。风波清水成，须弥七金等。滓浊为山地，四州及泥犁。咸海外轮围(儒谓浊者为地，道谓一生二也。)方名器界立时，经一增减。(经一增减劫，世界方成。)乃至二禅福尽，下生人间。(道谓二生三，儒谓盘古生于中。)初食地饼林藤，后餐粳米不消。大小便利，男女形别。分田立主，求臣佐等，种种差别。(道谓三生万物，儒宗亦然。)总十九增减，兼前总二十增减，名为成劫。(住坏空各二十劫。)圭峰云：空界劫中，道教指为虚无之道。大风即彼儒家混沌一气，是知混沌即成劫之初。此时孝道已蕴其中，故云始于也。(上并出圭峰原人论。孤山云：此方外教，认空劫为混沌者非。)问：今释佛经，反依儒宗云混沌者？答：行孝报亲，正存诱俗。况归乡设会，道俗同闻。若指劫初，则俗流难晓。故标混沌，则四众通知。以至下明二教同异，多引儒书，意亦同此。孤山云：此经宗旨，是人天乘，故得附近儒书而言混沌。今谓不然。佛教人天，已明报应。一途方便，诱接钝根，岂与儒书而相附近？纵是人天，犹非比拟，况复此经非人天乎？(如后广破。)次明横广，即约三才。初句天地，下三句并就人中以论差别。或可天地约无情，下并有情。塞天地者，即孝经云：夫孝，天之经也，(经，常也。谓三光照临，四时运行，万物资生，古今皆然，乃天之常德也。)地之义也。(义，利也。山泽林野，所出万物，随风土所宜，乃地之为利也。)谓天之常德，下临区宇，天之孝也。地之所利，养于生灵，地之孝也。则知孝道充乎天地之间，明矣。通人神者，人则可知，神谓鬼神，总收四趣。天修鬼狱，虽分幽显，皆有君亲，则验幽灵，咸知孝敬。若准下云，慈乌鹦鹉，尚解酬恩，是则孝道通于六趣矣。(有云行孝感于鬼神者，非。)贯贵贱者，且就人论，天子最贵，庶人唯贱。诸侯卿土，望下则贵，望上为贱。孝经五章，各明孝行。五用虽别，孝行不殊。故后结云：自天子至于庶人，孝无终始，而患不及者，未之有也。(死而后已，故无终始。未有患力不及，而容不行者。)儒释皆宗者，即下彰孝道中，通明孝为二教之宗本。疏自委释，不复繁词。讲者临文，探引此说。人神约趣，贵贱据位，儒释约教。三结中，唯即训独，意谓余行局在一端，独兹孝道，该贯彼此。举上诸义，对历可知。尔雅云：善父母为孝。凡为人子，当行其中，故云孝道。
【疏】应孝子之恳诚，救二亲之苦厄，酬昊天恩德，其唯盂兰盆之教也！
【记】应，犹称也。孝子者，通语末代报亲之人。恳诚，言其专至。苦厄，目于恶道。恩德，不出乳养。文有四句：初句标举所应之机，末句结示能应之教也，中间二句则通机教。在机则是所应之事，在教则为能应之功。准下经宗，备有四义：一、孝顺，二、设供，三、捘苦，四、报恩。引对今文，唯缺设供，义必具之，以见佗经不具诸义，故云唯也。
【疏】宗密罪衅，早年丧亲，每履雪霜之悲，永怀风树之恨。
【记】初二句叙幼岁丧亲，次一句示以时追慕，下一句恨不及侍养。衅亦训罪，意谓失于侍养，遂致丧亡，引过归己，是罪逆人也。早年，即童稚之时。雪霜悲者，礼记祭义云：秋，霜露既降，君子履之，必有凄怆之心，非其寒之谓也。春，雨露既濡，君子履之，必有怵惕(上丑律，下他历，忧也)之心，如将见之。今略举秋时，仍易露字，则通于秋冬也。风树恨者，鲁史云：孔子出行，见虞丘子哭于路(楚国相)。问其故，对曰：吾有三失，是以哭之：少游学，周流天下，父母已终，阙于侍养，是吾一失；素高其志，不事庸君，而臣节不遂，是吾二失；少择交游，寡于亲友，老无所托，是吾三失。夫树欲静而风不止，子欲养而亲不待。往而不返者，年也；不可再见者，亲也。设以此辞，遂立哭而死。孔子顾谓左右曰：记之，可以为诫。于是弟子辞归养亲者，十有二焉(旧引家语，与此颇差，请以史文为正)。今止用文中一句，以喻事与心违，故长怀叹恨。
【疏】窃以终身坟垄，卒世蒸尝，虽展孝思，不资神道。
【记】初二字，标能思之心。窃以谓，私自虑之。下四句，示所思之事。上二句，明依儒行。终身卒世，语变义同。古之人，父母既丧，负土为坟，植柏成列，庐墓三年，以尽孝诚。坟垄者，封土为坟，平除曰墓。垄，即墓之茔域。蒸尝，即祭名。礼记：祭有四时：春曰礿(音药)，夏曰禘，秋曰尝，冬日蒸。文中略举秋冬，且标祭礼。然三年庐墓，四时祭祀，据论礼制，未必终身。今此举久况近，用显无功耳。虽下二句，彰无益。上句是纵，谓上二事但可申于己心；下句是夺，谓不足助于冥路。
【疏】遂搜索圣贤之教，䖍求追荐之方，得此法门，实为妙行。年年僧自恣日，四事供养三尊。
【记】初二句，叙寻经求法。圣贤教，不出三藏律。唯佛说经论，通弟子、诸仙、诸天、化人等说。佛为极圣弟子，则通大小圣贤。小则七贤四圣，大则三贤十圣。仍列天仙，义通凡矣。索，亦训求，䖍敬方法也。下四句，明得法称怀。上二句，标叹功深。下二句，略示行相。初中，经明目连慈母，堕鬼时长。惑业既深，神通莫救。而乃假一日盆供，少顷修崇，能使冥途应时脱苦。既彰灵验，可谓神方。理绝言思，故称妙行。次示行相。即撮下经，略示时事。四事，即房舍、衣服、饮食、汤药。三尊，即目三宝，并世所尊。
【疏】宗密依之修崇，已历多载，兼讲其诰，用示未闻。
【记】初二句明设供，下二句示讲经。修崇在己，是自利行。讲示未闻，即利佗行。诰谓佛敕，即指此经。
【疏】今因归乡，依日开设，道俗耆艾，悲喜遵行，异口同音，请制新疏。
【记】初二句明归乡启会。即唐文宗大和二年，徴入内殿，咨问法要，寻请归山(欲还终南)。后因众请，入蜀立先代祖师碑铭，由是还乡。适值夏末，故云依日等。开谓开讲，设即设盆。次二句示二众相从。道俗之言，通收四部。曲礼：五十曰艾(发白如艾)，六十曰耆(耆亦老也)。言悲喜者，闻父母深恩而怀感怆，故所以悲；获酬报胜法，已得遵行，故所以喜。后二句明制疏缘起。异口谓能请不一，同音谓所请无异。对古所述，故云新疏，即下引三藏云等是也。问：古既有疏，何必重制？答：彼文已亡，莫知优劣。然立今废古，必不徒然。或恐宗途不同，或是解释差谬，或浮华而少实，或质野而不文。将使适叶群机，宣流百世。故因众请，乃制斯文。
【疏】心在松柏，岂慢乡闾！式𠃔来情，发挥要道。
【记】上二句述怀，下二句许请。松柏，即坟墓所植之树，盖指物以表父母也。乡闾，闾即乡里之门，即指处以名耆老也。式，敬。𠃔，顺也。发，谓为之发起。挥，谓使其流布。要道，与上妙行辞异义同，即指此经设供报亲法门，以为至要耳。
【疏】稽首三界主，大孝释迦尊，累劫报亲恩，积因成正觉。
【记】西土。此方诸师撰述，必先立偈，归敬三宝。所以须者，凡有六义：一、为荷恩故，二、求加护故，三、令生信故，四、表敬仪故，五、显胜故，六、开众生佛法僧念故。(出南山戒本疏)然三宝多种，化相住持，理体一体，该涉大小，如别所明。且约化相，以释今偈。初偈上二字。能敬仪，谓将撰疏时，先致敬故。形表心敬，头顶至地，故曰稽首。稽，下也，又至也。三界已下，即所敬境。初二句举名，下二句叹德。三界是所化之境，欲、色、无色，统及大千。佛为化主，即经云今此三界，皆是我有；其中众生，悉是吾子是也。大孝是因行，释迦尊即果德。行虽万别，举孝统收；德虽无量，约姓齐摄。释迦别在教主，大孝与尊通于诸佛。具云释迦牟尼，此翻能仁、寂默。以寂默故，不住生死，即法身也；以能仁故，不住涅槃，即报应也。叹德中，上句释上大孝，下句释上释迦尊。累劫且约三祗，报恩须分通别。通则六度万行，无非报恩；别则在处奉亲，皆能尽孝。至于成道，先度慈亲。始为摩耶，升天说法；终为净饭，躬自舁棺。累劫功成，故称大孝。积因者，蹑上报亲；成正觉，显今果满。梵云阿耨多罗三藐三菩提，此云无上正等正觉。正以简邪，觉即昭了。觉有二义：一者觉察，对烦恼障，四住如贼，唯圣觉知故；二者觉悟，对所知障，无明如睡，唯圣独悟故。余广如后。
【疏】将永锡众类，应请演斯经，欲使背恩人，咸能酬罔极。
【记】初句怀机。将，谓将欲。永，长也。锡，即训赐。众类，即目群生。在孝子则远恶迁善，在二亲则离苦得乐。凡在群伦，莫不承赐，即下经云是佛弟子修孝顺者，又云令一切难皆离忧苦是也。次句设教。至圣立言，非缘不发，酬目连请，故说是经。下二句，示教意。背恩人，通目世间不孝之者。且凡负人恩，咸须知报，况乎父母生育恩深？为儒者，苟不能立身扬名，顺色承志；出家者，又不能奉戒修心，说法开悟，皆为不孝，尽是背恩。此教所兴，正摄斯类。酬罔极者，诗云：欲报是德，昊天罔极。言亲恩至大，犹天之无尽也。
【疏】我今所赞述，愿众圣冥加，自佗存没亲，离苦常安乐。
【记】初句叙撰疏。赞谓助彼圣教，言其志也。述谓循于旧迹，示其谦也。次句乞加护。上申归敬，则唯在释尊；此求加护，则遍祈众圣。岂唯诸佛，亦总三乘。言冥加者，圣力加物，有显有冥。显谓现睹好相，摩顶放光；冥谓潜被功能，功成事遂。不敢辄祈显应，故请冥加。孤山问曰：此经既属小教，何得云诸佛耶？答云：小乘诸部，宗计不同。萨婆多则不说十方(戒本稽首释师子故)，昙无德则许有诸佛(戒序稽首礼诸佛故)。今云众圣，无违小宗。今详此答，凡有三非：一者，偈中但云众圣，岂局诸佛？二者，昙无德部稽首诸佛，由此宗中，义通大乘。故首标诸佛，还依大教，那云小宗许谈诸佛？三者，此经大体，全非小乘。不究经文，但循旧判，强生和会，引误来蒙。有智深思，幸无自累。下二句立弘誓。上句所誓人，下句所誓事。自佗存没是大心，拔苦与乐即大行。近则出三途苦，获人天乐；远则脱二死苦，得涅槃乐。自古科此三偈，以为四段：初、明致敬；二、赞所归；三、请冥加；四、发誓愿。又云：诸论俱归三宝，今但归于佛者，以法是佛言，僧是佛子，举人以摄言，明父以包子。有人云：此之三偈，即对三宝。初偈归佛，自可知之；次偈演经，即归法也；后偈众圣，岂非僧也？今详古释，所敬虽偏，而分节文相，颇有伦贯。然此三偈，虽有三宝之义，而始末叙事，文理相由，然非一向专谈三宝。故今科释，去取从中，三宝具含，文义宛顺。但知稽首两字，文局在前，义须该后；最后二句，文局于后，义必承前。
【疏】将解此经，先开四段：一、教起所因；二、藏乘所摄；三、辨定宗旨；四、正解经文。
【记】标分为四：初、叙教起，究其发端；次、辨藏乘，显其所属；三、定宗旨，指其归趣；四、解经文，释其名相。前三示总义，后一释别文。又初后是能诠，中二属所诠。或可初缘，次义，三行，四文，次第相由，判释尽矣。
【疏】初中，复分为四：一、酬宿因故，二、酬今请故，三、彰孝道故，四、示胜由故。
【记】初科。通于诸教下，三、别在今经：初、是填愿，二、即赴感，三、明行深，四、显法要。
【疏】初、酬宿因者。悉达太子不绍王位，舍亲去国者，本为修行得道，报父母恩。然菩萨用心，不务专己，故开盂兰法会，以福自佗二亲。此经所兴，本意如此。
【记】初正明。此下，结示。初中又二。初叙宿因。然下，明酬报。悉达，此云一切义成，即净饭王之嫡嗣，故名太子。不绍王位，厌世荣也。舍亲去国，逾城入山也。及乎得道，即还本国，启悟父王，又升忉利，度脱亡母，即知修道本为报亲。
【疏】二、酬今请者。大目犍连因心之孝，欲度父母，报乳哺之恩，故出家修行，神通第一。观见亡母堕饿鬼中，自救不能，白佛求法，方陈盆供，救母倒悬。由爱其亲，施及一切，故为道俗弟子，请佛留此教门。酬目连所问，即是说经之由致也。
【记】初正明酬。目连下，二、结示。初中，即是撮略一经始终文相，如后自释，不劳预解。就文为三：初是序分；自救下，即正宗；由爱下，即流通。天性本有，非佗使然，故曰因心方大也。施字音异训移，谓移及于他也。
【疏】三、彰孝道者，复有其二：一、通明孝为二教之宗本；二、别明二教行之同异。
【疏】初通明中。
【记】通明者，对下同异，别开科目故。
【疏】且明儒教以孝为本者，谓始自天子，至于士人，家国相传，皆立宗庙，虽五孝之用则别，而百行之源不殊。
【记】初标。谓下，释。此准孝经，尊卑五位，总收天下并须行孝，则儒教以孝为本明矣。文中两段，初别举宗庙，以明立庙存祀为尊。祖考，国家之大事，故先举此以彰本义。家国相传者，国对天子、诸侯，家对卿、士、庶人。无庙，但收四人。按礼记祭法：天子立七庙：一、考(父也)，二、王考(祖也)，三、皇考(曾祖)，四、显考(高祖)，五、祖考(始祖也。上五皆月祭，下二祧，四时祭)。远庙为祧，有二祧(祧即庙之别名，即文、武庙也。文、武远祖，有功特留，故谓之祧)。诸侯五庙：一考，二王考，三皇考(皆月祭之)，四显考，五祖考(四时祭之)。卿大夫三庙：一考，二王考，三皇考(皆四时祭，显考、祖考无庙)。士立二庙：一考，二王考(四时祭，皇考无庙)。庶人无庙。然此且局周家宗祖，故有文、武二祧。若据商书云七世之庙，可以观德，则知宗庙自古通规。且举大纲，以遣文相。寄言后学，须究本宗，无劳广引俗书，妄生穿凿。虽下，次通约行相，以显上句明事别，下句示心同。孝经云：爱敬尽于事亲，德教加于百姓，天子孝也。行无危溢，长守富贵，能保社稷，和其人民，诸侯孝也。服饰言行，皆遵礼制，能守宗庙，卿大夫孝也。爱敬君父，忠顺不失，能保禄位，守其祭祀，士之孝也。谨身节用，以养父母，庶人孝也。此所谓五孝别也。百行者，趣举大数，源即是本。
【疏】故开宗明义章中，标为至德要道，道德以之为体，教法由是而生，何有君子而不务本！既为天经地义，须令企及俯从，虽论礼坏乐崩，终呵衣锦食稻。
【记】初至而生，正示本义。何有下，明在人必行。虽论下，明事不可废。初中。开宗明义章，即孝经首章也。至德要道，即目孝行。此引仲尼首告曾子之言，故云标也。经曰：先王(五帝三王)有至德(孝德尊于百行)、要道(孝道总于五常)，以顺天下(上行)，民用和睦，上下无怨(下化)。道德下二句，亦见此章。上句明行本由所依故(体即本也)，下句明教本以从生故。经曰：夫孝，德之本也(疏加道字，因上文故)，教之所由生也(先王因孝立言垂训)。次段初二句，出论语。彼云：君子务本(孝悌)，本立而道生(五常百行由成)。孝悌也者，其为仁之本欤？仁是五常之首，孝为仁行之本。是知非孝，则仁义道德无所依矣。既下一句，出孝经三才章。经曰：夫孝，天之经也，地之义也(如上已释)，民之行也(德之本故)。言孝既是天常地利，人生天地间，固当法而行之。须下一句出礼记。彼云：曾子谓子思曰：(子思，伯鱼子，孔子孙。)伋！(伋，子思名。)吾执亲之丧也，水浆不入于口者七日。子思曰：先王制礼，过之者俯而就之，(贤者能过，当须下就。)不至者跂而及之。(常人不至，当须跂上使及之。跂，望也。今作企，义同。)故君子执亲之丧，水浆不入于口者三日。此明先王立法，通贤不肖，则知孝道不择于人。后段中二句并出论语。彼云：宰我问：(孔子弟子。)三年之丧，期已久矣。(期，谓周年。)君子三年不为礼，礼必坏；三年不为乐，乐必崩。(谓周年已久，而况三年，将恐礼坏乐崩故也。)子曰：食夫稻，衣夫锦，于汝安乎？(食，音嗣。衣，去呼。)曰：定。(宰我答也。)子曰：汝安，则为之！夫君子之居丧，食旨不甘，(旨，美也。)闻乐不乐，居处不安，故不为也。今汝安，则为之！(再言者，责之深。)虽论谓宰我申问，终呵即孔子重责。
【疏】甚哉，孝之大也！圣人之德，又何以加于孝乎！
【记】三句并孝经。初句出三才章。曾子闻上五孝，故惊而叹之。今用彼语，总结前文。下二句出圣治章。经曰：夫圣人之德，又何以加于孝乎？(圣德不加，大可知矣。)
【疏】次、释教以孝为本者。然一切诸佛，皆有真、化二身。释迦化身，说随机权教；舍那真身，说究竟实教。教者，经、律也。经诠理、智，律诠德、行。
【记】初句标。然下，释。初二句通举。释迦下，别示。真身即报，化身即应。若约三身，即真中兼法；若论四身，即化中分应。或处说生、法二身，生即是应，法中含报。若离若合，随宜不定。古今用与，各据宗途，无以己宗校佗同异。随机权教，总收鹿苑、鹤林一代时经；究竟实教，唯局华严一部。然此且据贤首一家所判耳。(孤山更收圆觉、胜鬘，此乃化身所说，还属随机。)舍那者，具云卢舍那，此翻满净。满谓果圆，净即障尽。教者下，总释教义。权教经律，各有大小。经则可知：二部、五部，是小乘律；善戒、璎珞，即大乘律；实教纯一，大乘经是。华严律即梵网，理智即定慧，德行即戒业。真化二身，权实两教，并推孝道，则知释教宗孝明矣。
【疏】故我卢舍那佛最初成正觉时，便说华严大经菩萨大戒。戒虽万行，以孝为宗。故初标云：尔时释迦牟尼佛，初坐菩提树下，成无上正觉，初结菩萨波罗提木叉，孝顺父母、师僧、三宝，孝顺至道之法(亦同孔圣云至德要道)。孝名为戒，亦名制止。
【记】真身实教，则梵网为最先；化身权教，则涅槃为终极。故引初后，摄尽中间。初料为二。初悬叙。说华严者，总举大部也。菩萨戒者，别举最初也。故下，引示为四。初标化主。问：舍那真身，而云释迦者？答：一、以化身从舍那传来故；二、谓释迦即是舍那，故戒经偈云如是千百亿，卢舍那本身是也；二、标处所，谓坐菩提树，树下得道，因名道树(亦名觉树)；三、明得道，谓成正觉；四、出所结法，谓菩萨波罗提木叉，此云别别解脱。就第四中复有四：初、标所结名，即是木叉；二、能成胜因，即孝顺父母等三位；六、别，父母生育恩，师僧法乳恩，三宝度脱恩，此谓重恩，下云六道众生皆是我父母，则于一切通须孝顺；三、明能得胜果，谓至道法(注中会通儒释，语同行别)；四、结名字(上并依天台疏分节)。孝名戒者，以菩萨戒无非顺物，皆孝行故。名制止者，于众生上断诸恶故。
【疏】涅槃云：奇哉父母！生育我等，受大苦恼，满足十月，恼抱我身。既生之后，推干就湿，除去不净大小便利，乳哺长养，将护我身。以是义故，当须报恩，随顺供养。
【记】初叙恩。以是下，劝报，初中。上三句通标苦恼。满下，别列苦相。阿难问经说：识托母胎，凡经三十八个七日。每七一日，各有一风，吹令变易(名为一转)。计三十八个七日，总二百六十六日，成九个月(五大四小，故少四日)。又准五王经，自此已前，与母同气。尔后四日，将欲趣产，与母别气。则九月四日，涉于十月。今云满足，且论月满。然人受胎，长短不定。如罗云六年生死苦，比丘六十年(即胁尊者)，老聃八十年，亦有五七月者。故知十月，多分为言。
【疏】上通明二教以孝为本竟。
【疏】次别明二教行孝之同异者，于中，初明其异，后显其同。
【记】大论二教，在事皆异，论心并同。故初明异，不妨自同；及后明同，还须见异。显儒释之优劣，彰事用之浅深，欲使儒流归心释典故也。
【疏】初，谓生前侍养异；后，谓没后追思异。
【疏】侍养异者，儒宗则慎护发肤，扬名后代，故乐春不出，曾子开衾；释教则祝发坏衣，法资现世，故优陀通信，净藏回邪。是谓为善不同，同归于孝。
【记】初、总标，二、别释。又为二：先儒，后释。已后诸条，分文皆尔。是谓下，后结示儒宗。初二句出孝经。经曰：身体发肤，受之父母，不敢毁伤，孝之始也。立身行道，扬名于后世，以显父母，孝之终也。乐春者，礼记云：乐正子春(为乐长，名子春)下堂而伤其足，数月不出，犹有忧色。弟子问其故，答曰：吾闻诸曾子，曾子闻诸夫子曰：天之所生，地之所养，唯人为大。父母全而生之，子则全而归之，可谓孝矣。不亏其体，不辱其身，可谓全矣。君子顷(音跬，半步也)步之间，而不敢忘孝也。是以有忧色。曾子开衾，论语云：曾子有疾，召门弟子曰：启予足！启予手！(开衾使视其体，衾即被也。)诗云：战战兢兢，如临深渊，如履薄冰。而今而后，吾知免夫！(言今将死，免伤于体。)释教中祝发，祝即训断，谓断绝也。坏衣，青、黑、木兰三如法色，如物故坏，不同世俗五方正间故也。法资现世，谓说法开悟，令归三宝。优陀者，普耀经云：佛告优陀(即佛弟子)：我初出家，与父母誓，若得佛道，还度父母。今已得佛，必当还国。汝以神足，变现迦维罗卫，令信吾身已成大道。优陀奉教，化现多瑞，父乃信佛道果已成(所谓通信也)。王问如来几时还国？优陀即答七日后来。王喜严路，合国欣仰。时佛领四众八部，归国入宫，受王供养，说法化导，王得道证(初果)。一切亲族，皆受戒法(此说如来报亲，优陀但是传信)。净藏回邪，即法华经：妙庄严王夫人，名净德，有二子，一名净藏，二名净眼。其父信受外道婆罗门法，二子现种种神变，父王心净信解(所谓回邪也)，共诣宿王华智佛所，发菩提心。彼佛即授王记，当得作佛，号娑罗树。王于是以国付弟，与夫人二子出家修道等(二子回邪，尚未出家，则法资在先，祝发当后)。结中，上句示异，下句显同。尚书云：为善不同，同归乎治；为恶不同，同归乎乱。今借而用之。
【疏】没后异者有其三。
【疏】一、居丧异，儒则棺椁宅兆，安墓留形；释则念诵追斋，荐其去识。
【记】棺椁者，周尸曰棺，周棺曰椁。宅兆，即墓穴。安墓，谓置于墓中。留形，谓不使速朽。念诵，即通佛名经咒。追斋，谓追慕修斋。去识，即神灵所住之处。
【疏】二、斋忌异。儒则内斋外定，想其声容；释则设供讲经，资其业报。
【记】内斋等者。儒中，凡欲行祭祀，先修斋戒。礼记祭义云：致斋于内(三日庙中，故曰内斋。致谓精至)，致斋于外(七日庙外，静定其心，故曰外定)。斋之日，思其居处，思其语笑，思其志意，思其所乐，思其所嗜(所谓想声容也)。设供讲经，与上念诵追斋，皆一往趣举，随力修崇，不必楷定业报，即所生处。
【疏】三、终身异：儒则四时杀命，春夏秋冬；释则三节放生(一、岁终；二、夏满；三、忌辰。随力所及，皆须为父母放生命一七，乃至七七之数。初七诸七，卒哭祥日，然今但满三年)，施戒盆会(此经云云)。
【记】且举四时，须兼月祭三节，节即时也。注中，初示三节。随力下，次教须行。一七至七七，且约至少更多为善。初七下，明余时。卒哭即百日，祥日即周年、三年。据今至于终身，而世中不行，故云然今等。施即布施，戒谓受戒。
【疏】良由真宗未至周孔，且使系心(爱礼存羊之类)。今知理有所归，不应犹执权教。
【记】杀命祭先，违仁垂教，欲令儒士咸禀佛言，不唯亡过者脱苦生天，抑使生存者怀仁受福。初科。真宗，即佛教。佛出周时，教行西竺，故云未至。至于后汉，始流此方。若论祭法出于往古，且取文典垂世，故推周公、孔子。然而周、孔皆是大权，先制礼法，使人从善，然后佛化易可弘通。四时祭祀，非本圣意，故云且使系心。注引论语，证成权意。彼云：子贡欲去告明之饩羊(告朔，谓月祭。生牲曰饩。鲁自文公不亲视朔，子贡欲使孔子撤之)。子曰：赐也(召子贡名)！尔爱其羊(悯其徒死)，我爱其礼(于事虽非，且欲不废告朔之礼，此见权暂系心之意也)。上二句出立祭本意，下二句劝舍儒从释。理有归者，放生、施、戒等，必能拔苦。故权教者，儒、释相望，则儒教为权，释典皆实。就释教中，自分权、实，如别所明。
【疏】且福之大者，莫大于施生，是梵释之本因，是天地之大德。今杀彼祭此，岂近仁心！是若可忍，孰不可忍！虽云祈福(月令云，九月中气，日在氐，命有司合秩刍以养牺牲，乃至以祠宗庙之灵，为人祈福)，实是立仇，自徇虚名，殃于神道(故途中有歌哭二类)。
【记】初四句，叙放生之德。上二句，标。放生者，谓不杀物命，是与其生。下二句，释。言福无如梵、释，论德岂过天、地？此二备举三才，复兼两教。梵王修四等，则慈心为首(四等，即慈、悲、喜、舍，亦名四弘、四无量心)；帝释修十善，则不杀居初(十善，不杀、不盗等)。易曰：天地之大德曰生(天地以生物为德)。又曰：大哉乾元，万物资始。天资地成，品物全生。生生无极，德莫大焉。今下，次显行杀之过，又二。初斥其违行。儒宗以推爱及物为仁，今既杀害他命，祭我祖考，深乖仁行。行既不仁，则非君子矣。是若等者，谓若此不仁之事，尚忍为之，则更有何事是不可忍耶？虽下，责其妄执。初句标所执。祈福之言，出礼记月令。祈，求也。注中，每月有二气：寒露为九月节，霜降为九月中(二气之中，谓之中气)。日在氐，谓太阳躔氐宿。命有司，谓掌祭之官。合秩刍，合，聚也。秩刍，即草牺牲，纯色牛、羊、豕。乃至者，略中间三句。彼云：以供皇天上帝、名山大川、四方之神。次句彰非。净名云：是杀生，是杀生报。佛说因果报应，丝毫不差，故云实也。仇，谓怨对。下二句，正责。徇，循也。虚名，即祈福之言。神道，即祖上幽灵。注引事证，出譬喻经。彼云：饿鬼五百，歌舞而行；好人五百，啼泣而过。或有问佛，佛言：饿鬼家子孙，为其作福，当得解脱，故歌；好人家子孙，唯行杀害，将受大苦，故哭。
【疏】问：若父母生于余趣，则可改祭为斋；如堕鬼中，宁无飨祀？答：黍稷非馨，苹蘩可荐，应知礿祭，胜于杀牛。况鬼神等差，岂皆受飨！
【记】问中。以生鬼趣，容受飨祀，若令改祭，则非考诚。答中有二。初明行祭在诚，宜用蔬素替之，不必杀命。初句出尚书，武王命君陈曰(君陈，臣名)：我闻至治馨香，感于神明。黍稷非馨，明德惟馨(鬼神享德而不享物)。次句出左传，文云：苟有明信，涧溪沼沚之毛(苔草)，苹蘩蕴藻之菜(苹即大萍，蘩即是蒿。蕰音温，节中生菜。藻即水藻)，筐筥锜釜之器(方筐圆筥，无足釜，有足锜。筥音举。锜音蚁)，潢污行潦之水(潢音黄。污音乌，停水也。潦音老，行迹水也)，可荐于鬼神(祭祀)，可羞于王公(羞谓进献)。应下二句出周易，文曰：东降杀牛(殷纣厚祭)，不如西邻之禴祭，实受其福(西伯文王薄祭，祭祀尚德，故厚不如薄)。况下，二、明鬼趣不同，不必皆飨，且用蔬素，亦可表心矣。下明三品九类，唯多财鬼，有食可啖。又中含云：人死祭祝者，若生入处饿鬼中者，得食，余趣不得，由各有活命故(入处鬼者，鬼中别类之名)。
【疏】上明异竟。
【疏】次显其同者，复有二：初明存没同，后明罪福同。
【疏】今初，约纪孝行章中五句之文以辨其同，即摄于生前没后也。
【记】纪孝行章，即孝经第十章，五句中。前三摄生前，后二属没后。
【疏】一云：居则致其敬者，儒则别于犬马，释则举身七多。
【记】居谓平居之时。儒中别犬马者，论语云：子游问孝，子曰：今之孝者，是谓能养(衣食直养)。至于犬马，皆能有养(养通余类)，不敬何以别乎？(养亲不敬，则与养余类无以简别。)释中，即佛初成道，还本国时，净饭王严驾出迎，见佛作礼。佛即踊身虚空，高七多罗树(一多罗高七仞，一仞七尺，合数可见)。礼讫下地，发言起居等。佛为世间慈父，犹故敬亲，不正受礼，意使将来以此为法。
【疏】二、养则致其乐者。儒则怡声下气，温清定省等也，故有扇床温席之流；释则节量信毁，分减衣钵等也，故有割肉充饥之类(须阇太子)。
【记】儒中。曲礼云：父母有过，下气怡声以谏之。又云：凡为人子之礼，冬温而夏清(温帝扇床。清音倩，凉也)，昏定而晨省(定衾枕，省安居)。故下，举事。东观汉记云：黄香孝廉无婢仆，躬执勤劳，竭力侍养。暑则扇床枕，寒则以身温席。释中。节谓节约，量即观量。信毁谓信与不信。僧祇律云：父母不信三宝即少供，信即恣与。减衣钵者，若三衣一钵，理无与俗。或恐字误，合云衣食。然今世俗谓僧长物以为衣钵，或恐疏主随俗为言。此谓贫乏，故须分减；必自富足，不须强与。施物难消，反成罪累。割肉充饥大报恩经云：须阇太子父母被贼所篡，逃逝外国，失路绝粮，乃割己肉供须父母，令达前路。
【疏】三病则致其忧者，儒中如文帝先尝汤药，武王不脱冠带；释中如太子以肉为药，高僧以身而担。
【记】儒中。汉书云：文帝母疾病逾年，文帝目不睫，不解衣冠，汤药不尝不进。礼记云：文王有疾，武王不脱衣冠而养。文王一饭亦一饭，文王再饭亦再饭，旬有二日乃间。(间谓病差。)释中。大报恩经云：忍辱太子，父母病重。医者云：须不瞋人肉为药。太子自念：生来不瞋，因名忍辱，可充此药。又念：国中设有不瞋者，如何取彼救我亲乎？遂自割肉充药，厥疾乃瘳。(音抽。)唐僧传云：高齐道纪，往必荷担，不耻微行。经书塔像为一头，老母扫帚为一头。齐佛境内，有塔斯扫。每语人曰：经不云乎：扫僧地如阎浮，不如佛地一掌者，由智田胜也。亲供母者，福与登地菩萨齐也。至于便利女人，经理不许人兼。或有助者，纪曰：母，吾母也，非他之母。形骸之累，并吾身也。有身必有苦，何得以苦劳人？所以身为苦先，幸勿相助。
【疏】四、丧则致其哀者，儒有武丁不言，子皋泣血；释有目连大呼，调御舁棺(于儒礼虽不同，而亦哀有余也)。
【记】儒中。武丁，殷高宗名。论语：子张问曰：高宗谅阴，三年不言，何谓也？(信任百官，阴默三年。)子曰：何必高宗，古之人皆然。子皋即高柴。礼记云：高子皋执亲之丧也，泣血三年，(泣无声，如血下。)未尝见齿。(少言笑故。)释中。目连缘如后释。调御即佛通号。对举曰舁。增一阿含经云：净饭王崩，白氎棺殓。佛与难陀在前，阿难、罗云在后。难陀白佛：父王养我，愿听担棺。阿难、罗云亦尔。佛念当来凶暴，不报父母，故躬自担棺。大千六反震动，释梵诸天皆来赴丧，代佛担之。佛执香炉前引。就山注中，以此门明同，而引事全别，故特点之。上句示事异，下句明哀同。而哀又过之，故云有余。后注亦然。准前三句，例须通会。儒释事别，敬乐忧同。
【疏】五祭则致其严者，儒有荐笋，释有饷饭之类也(严虽有异，祭意大同)。
【记】严，谓精严。儒中孝德传云：西晋孟宗为郎中，母丧，委官而归。母性嗜笋，宗每当时供奉。母亡后，冬至欲以笋祭，乃入竹园，哀告天地，乃得以荐之。饷饭，即目连，事如下引。饷，犹献也。
【疏】以至教未来，难弘报应，故先且立于祭法，令敬事于神灵。
【记】至教即佛法，报应即三世因果。言且立者，示权义也。
【疏】神灵则父母之识性，是显祖考之常存，既形灭而神不灭，岂厚形而薄神乎！余如前辨。
【记】上二句会异。前引月令云：四方之神，宗庙之灵。儒谓神灵，即佛教识性。灵识不灭，所谓常存。下二句，反责儒教尚形。生事、死葬及祭等礼，皆为重形。言厚形者，谓但行祭祀；言薄神者，谓不严去识。若禀佛教，则厚神而薄形矣。形同朽木，不足可贵；神是心灵，特须济拔。下句指前，即明异中。
【疏】上来存没同竟。
【疏】次辨罪福同。
【疏】罪同者，儒则条越五刑，犯当五擿，而恩赦不该；释则名标七逆，戒黜七遮，而阿鼻定入。
【记】儒中。五刑者，墨(墨额)、劓(鱼器反，截鼻)、剕(音费，截脚)、宫(男去势，女幽闭)、大辟(音辟，死也)，此古五刑。笞、杖、徒、流、死，为今五刑。古今虽殊，而五逆罪不在其内，故云条越。孝经云：五刑之属三千，而罪莫大于不孝(言在五刑之外)。五擿，以五车系五体，纵横裂之。三十国春秋云：池汤用妻言，将母于山中杀之。秦王闻，令以五车杀之。恩赦不该者，纵有大赦，必先除五逆，例不该赦，赦即放也。释中，小乘五逆，杀父、害母、杀阿罗汉、出佛身血、破和合僧，大乘更加杀和尚、阇黎，名为七逆(梵网中杀圣人，即杀阿罗汉也)。戒黜者，谓七逆之人，戒法简退，并是戒障，故名七遮。梵网云：若有七遮者，师不应与受戒，无者得受。观佛相好经说：犯逆为阿鼻因。阿鼻，此翻无间。涅槃云：间无暂乐，故云无间。又一人独堕此狱，身遍狱中，间无空处(其狱四方交过，通彻八万由旬，身与狱等，不相彰碍)。
【疏】福同者，儒则旌于门闾，上天之报；释则莹于戒德，净土之因(如观经说，当修三福：一、孝养父母等，乃至此三种业，是三世诸佛净土正因)。
【记】儒中。国家凡于州县有行孝者，即赐旌表，榜其门闾，斯亦劝奖之意。上天报者，以释校儒，尽诚行孝，必得生天。上句现福，下句来报。(旧谓舜行孝，尧以二女妻之等，为上天报者，非。对下释教，于义颇疏。)释中，莹戒德者，孝名为戒，行孝则戒德清白。注中文略，应从父母字下，接云：奉事师长，慈心不杀，修十善业。二者，受持三归，具足众戒，不犯威仪。三者，发菩提心，深信因果，读诵大乘，劝进行者。如是三事，名为净业。余如注引。
【疏】上来总彰孝道竟。
【疏】次当第四，示胜田者。
【疏】喻如世间人，欲得仓廪中五谷丰盈，岁岁不乏者，必须取谷麦种子，以牛犁耕于田地而种之，不种则竭尽也。
【记】举喻可解。五谷，谓麻、黍、稷、麦、豆也。
【疏】法中亦尔，以悲心、敬心、孝心为种子，以衣食、财帛、身命为牛犁，以贫病、三宝、父母为田地。
【记】悲心对贫病悲田，敬心对下三宝敬田，孝心对下父母恩田。衣食为外财，身命为内财。
【疏】有佛弟子，欲得藏识中百福庄严，生生无尽者，须运悲敬孝心，将衣食、财帛、身命，敬养供给于贫病、三宝、父母，名为种福也。不种，即贫穷无福慧，入生死险道，谓种福之田，如种谷之田，名为福田也。
【记】佛弟子，合上世人。藏识，合仓廪等。须运下，合上取种子等。不下，合上竭尽。谓下，示名。上云三田皆可种福，通号福田。福田之名，法喻合举。
【疏】然种子有精新干焦，田有肥浓确瘦，如悲敬孝心，有恳切闲慢，贫有浅深，病有轻重，佛有真化，化有住世入灭，法有小大，教有权实，僧有持毁，父母有所生七世，一一配肥瘦之田，昭然可见。
【记】初举喻确。瘦谓瘠薄之地。如下，配法。初配种子。恳切如精新，闲慢如干焦。贫下，二、配田地，有三。初配悲田。浅轻如瘦，深重如肥。佛下，配敬田。佛则真住为浓，化灭为瘦。法则权小为瘦，实大为肥。僧则毁戒为瘦，持奉为肥。父母下，配恩田。所生为肥，七世为瘦。
【疏】今盂兰供会，具三种肥田，故云胜也。谓佛欢喜日，供养自恣，净戒大德，敬田胜也；报父母恩，恩田胜也；父母在厄难中，悲田胜也。为欲示此胜田，故说此经。
【记】初总标。谓下，别示。敬田中，佛欢喜是佛宝，自恣是法宝，净戒大德是僧宝。恩田是今正宗。悲田本济贫病，今举厄难，以意取之，即下经云当为七世、现世父母厄难中者是也。为下，结显。
【疏】第二，藏乘所摄者，藏谓三藏，乘谓五乘。
【记】藏能含蕴，乘能运载，故以比焉。三藏约教，五乘约行。
【疏】三藏者。
【疏】一、修多罗，此云契经。契者，契理、契机；经者，佛地论云：贯摄为义。谓贯穿所应知义，摄持所化众生故。此教于三学中，诠于定学。
【记】初翻名，亦名修妒路。契者下，次释义。初释契义。契理者，皆如实故；契机者，能随宜故。契即合也。次释经义。论中贯穿义者，持于名理也；摄持众生者，被于物机也。此下，结判。诠即显也。
【疏】二、毗奈耶，此云调伏。调谓调练三业，伏谓制伏过非。此教诠于戒学。
【记】翻名释义，并据一端。亦云毗那耶、毗尼等，古翻为灭，正翻为律。调练对治，是作持行；制伏离过，即止持行。
【疏】三、阿毗达磨，此云对法。法谓涅槃四谛，对谓对向、对观。其能对者，即无漏慧，此教诠于慧学。
【记】初翻名，亦云阿毗昙法。谓下，释义。涅槃是所向果，四谛即所观理，二皆属境。对向配涅槃，对观配四谛，二并属智。无漏慧者，初果已去，断惑智也。
【疏】然经是化教，开诱化导也；律是制教，制约行业也；论则推徴解释。
【记】开诱化导者，但开信解，任物违从。制约行业者，必使修持，不容违背。论中推徴解释，该上化制，经律各局，论则两通。
【疏】今此盂兰盆，据其名题，即化教所摄，属于经藏；据其义意，亦制教摄，属于律藏(制比丘等年年自恣，日行此法故)。
【记】据名题者，题云经故。据义意者，如注显故。今详后判，诚所未安。且约藏摄经，要知所属。若依两判，未审此经定属何藏？一不可也。又题标经义，义必应题。若谓据题属经，据义属律，是则题与义别，两不相应。二不可也。又经中但云：行慈孝者，皆应先为父母作盂兰盆。又云：是佛弟子修孝顺者，应念念中常忆父母，为作盂兰盆等。此乃通途劝导，正是化义，何尝定制比丘等年年行耶？三不可也。又南山云：化教通于道俗，行教唯局内众(即制教也)。准下，具列国王、太子、百官、万民，通明道俗，非专内众。四不可也。又下疏云：制令必为，不为即是违制。且律明违制，必须结犯。今不行兰盆，为结何罪？五不可也。此由不达化制，遂致乖疏。义学存公，无宜执旧。
【疏】五乘者，乘以运载为名，五谓人、天、声闻、缘觉、菩萨。此五力有大小，载有远近。
【记】初示名。五下，列位。人乘力小载近，菩萨力大载远。中间三位，望前则大远，望后则少近。菩萨乘者，从此因名；云佛乘，则从果号。
【疏】一、人乘，谓三归五戒，运载众生，越于三涂，生于人道，其犹小艇过溪涧。
【记】初标，二释。释中，先法后喻。法中，有所乘法、所越境、所感报。下三例此分之。三归，则从师作法，归投三宝。五戒，谓不杀、不盗、不邪淫、不妄语、不饮酒。才犹略也。
【疏】二、天乘，谓上品十善及四禅、八定，运载众生，越于四洲，达于上界，如次船越小江河。
【记】十善分三品。下品修罗，中品生人，上品生欲界天。四禅别举色界，异上界故。八定总色、无色，俱不动业故。四洲，欲界下地，是所越境。上界通指三天，即所感报。若第论所越，则十善越四洲，四禅越欲有，四空越色有。
【疏】三、声闻乘，谓四谛法门；四、缘觉乘，谓十二因缘法门。皆运载众生越于三界，到有余、无余涅槃，成阿罗汉及辟支佛，皆如大船越大江河。
【记】声闻、缘觉，乘法虽殊，所越所到，二皆无异，故合明之。结惑已尽，若依身在，名有余涅槃；化火焚身，身智俱亡，名无余涅槃。
【疏】五、菩萨乘，谓悲智六度法门，运载众生，总超三界三乘之境，至无上菩提大般涅槃之彼岸，如乘舶过海。
【记】下化故悲，上求故智。施、戒、进、忍、禅、智为六，修此六法，能至彼岸，故云六度。越三界，出分段也。越三乘，出变易也。菩提、涅槃，即佛果。菩提翻觉，拣二乘自觉，菩萨未满，故云无上。涅槃翻寂灭，拣前小乘，故云大也。舶，大船也。
【疏】今此经者，是人天乘所摄，在小乘藏中。
【记】圭峰判释。依贤首宗，彼立小乘有二：一者人天，二即二乘。此经犹非小乘，但摄属小乘耳。今应问曰：如此判经，为从何义？(孤山云：约所救人说。)若谓目连母脱苦生天，而云人天者，且目连母亦止生天，那得兼人？又生天之语，遍诸大乘。如法华云：书写是经，命终当生忉利天上。受持读诵，即往兜率天等。又梵网云：讲说菩萨戒，福资亡者，生人天上。又云：受持菩萨戒者，常生人道天中等。即应皆属人天教耶？又上所明人天两乘，行果全别，如何一混而云人天？既云摄教，须定所归，毕竟此经为归何摄？又彰孝道中，引华严、涅槃，对明释教以孝为本。既引圆顿终穷了义而彰孝道，如何判教止在人天？又归敬偈云：累劫报亲恩，积因成正觉。则显孝行深通佛乘。及乎判经而云人天，岂非前后自相违耶？又孤山记中，释归敬偈，则明同体三宝，乃云：真如性中，有觉了轨持和合义故。又释离苦安乐，乃云：得无上菩提大涅槃，常乐我净四德之乐。又释主成就，即云：了迷即真，而妄菩提即烦恼故。了悟即妄，而真烦恼即菩提故。又释异熟果，即明八识真异熟等。既用大乘名义释上诸文，则不当判为人天小教。既约人天小教判此一经，则不当用大乘名义释上诸文。又释十地大人权现，乃云：即同法华内秘菩萨，外现声闻。仍自问云：今经与法华何别？既以此经判属人天，那将法华挍其同别？是知疏记宗途紊乱，始末差讹，历代同迷，莫知体究。且夫人天为教，唯被极钝之机，令脱三途，容可受道，未免生死，非佛本怀。是故天台四教，不列人天；南山二疏，唯存圣道。乃曰：为道制戒，本非世福，天主人王，咸兴有教，佛还说有，则与凡同等。请寻祖训，深究佛心，岂唯洞晓一经，抑乃通明大化矣。今详此经，三藏之中，定属经藏化教所收；五乘之中，定属菩萨大乘所摄。然凡论判教：一、观正宗所诠行相；二、考听众结益浅深；三、求文义意趣优劣。行是一经之主，益乃被物之功，文即能诠之体，用斯以判，无往不通。初明行者，且通论孝行，则有多途：若同儒宗，纯孝奉亲，止是世报人天行也；若如目连，为亲修道，果成罗汉，即是小乘声闻行也；若同前引华严、涅槃、十六观经，并是菩萨大乘之行。次局就今经，唯专大行，良以于自恣日，设供报恩，一运已诚，二兼他力，无论存没，不简自他，悯物倾财，拔苦与乐，既非小行，须归大乘。故经云：吾今当说救济之法，令一切难，皆离忧苦。且一切之语，遍该生境，岂止吾亲？离苦之言，毕超二死，非唯鬼趣。即梵网云：一切众生，皆我父母，我生生无不从之受生。即前所谓累劫报恩，积因成佛。准斯明据，大教何疑？二、明结益。谓经家结示同闻之众，开悟证入，故云结益。非谓约彼所救之人。即如经云：目连比丘，及大菩萨众，皆大欢喜。若是小行，人天凡福，岂得大菩萨众，闻皆欢喜？既云欢喜，即是开悟，增发大心。故下，引恩重。经结益云：帝释诸天，发菩提心，岂非明证？彼经又云：若善男女，能为父母，受持此大乘摩诃般若一句一偈，一经耳目，五逆重罪，悉得消灭。二经同类，而彼明标大乘，决无疑矣。三、明文义。一者，如上示行文。二者，即前结益文。三、同闻之众，有大菩萨。四、受供僧中，有十地权化。安有小教，而谈十地示权耶？五、智升法师大藏目录，判在大乘，深符经旨。而孤山记中，辄斥为谬。秉笔垂训，率易若此。且录中所判，一代时经，如何此经，独指为谬？(古录有判小乘者，已为升师所破。)世多执诤，不免繁辞。幸依法而勿依人，岂闻义而不能从？所虑淹沉至教，抑塞来蒙。诚不遑安，固非好辩。宗师不党，试为裁之。
【疏】三、辩定宗旨者。此经以孝顺设供，拔苦报恩为宗。今以二门分别：一、释行相，二、配句数。
【记】总分有四。孝顺是心，设供是事，拔苦是功，报恩是用。今详经宗，宗是主义，国无二主，安得有四？今立报恩为宗，余三任运自摄。经文首标欲报父母乳哺之恩，斯一证也。又疏引三译，第三立题为报恩经，斯二证也。且依疏释，学者宜知。
【疏】初者，谓目连本为孝诚，欲酬恩德，力所未及，故先出家。是以始得六通，便观三界，见其亡母生饿鬼中(诸得道人，未必皆为父母，即验目连为欲报恩，故出家也)，虽饷香餐，旋成猛火，悲号投佛，奉教设盆，拔冥涂身，脱一劫苦，不辜生育，大报劬劳。细详经宗，备斯四义。
【记】初叙孝顺。注文遮疑，恐疑诸圣入道，皆因亲故，始得便观，故云即验。虽下，叙设供。旋字平呼，寻也。拔下，叙拔苦。不下，叙报恩。末后二句总结。
【疏】二、配句数者，有四四句。
【疏】一、孝顺两字，自有四句：一、孝而非顺，如三牲之养等；二、顺而非孝，如病索禁忌之食而即供，欲行非为之事而不谏等；三、亦孝亦顺，谓有隐无犯三谏，而随顺色观志，三年无改；四、非孝非顺，如水中葬父之类。
【记】第一句，孝经云：居上不骄，为下不乱，在丑不争。(丑即众也。)居上而骄则亡，为下而乱则刑，在丑而争则兵。(兵谓兵斗。)三者不除，虽日用三牲之养，犹为不孝也。(彼谓不孝，今云孝者，以其非不尽养，但不能修己，故云非顺。)第二句，供忌食，恶不谏，是顺而非爱亲，故非孝。孝经云：父有争子，则身不陷于不义。故当不义则争之，从父之令，又焉得为孝乎？第三句中，礼记云：事亲有隐而无犯，(当隐过几，谏不犯颜。)事君有犯而无隐，(当犯颜直谏，言其得失。)事师无犯无隐。(虽不犯颜，容言得失。事亲是恩，事君是义，师则恩义之间。)三谏随者，礼云：子之事亲也，三谏而不听，则号泣而随之。顺色者，论语云：子夏问孝。子曰：色难。注云：承顺颜色，乃为难也。观志者，礼记：曾子曰：君子之谓孝者，先意承志，谕父母孝道。(此谓子观父志，颇合文意，与下论语言同意别。或可字误，合云承志。)三年无改者，论语云：父在观其志，父没观其行，三年无改于父之道，可谓孝矣。四中，世传昆子(有作浑子)水葬父在昆明池中，由子不孝，多违于父，父令弃水，意使土葬，而子特顺之。反是不顺，
【疏】二、以孝顺与设供相对，复为四句：一、孝顺非设供，如董黯、王祥等；二、设供非孝顺，为己求福而修齐等；三、俱是，即盂兰盆会；四、俱非，谓逆而悭也。
【记】初句。孝德传云：董黯，会稽人(碑作句章人)。少孤养母，承颜致乐，虽贫而充。邻有恶人，令母常忧，虽富而悴，因相问之。邻人怒，候黯不在，遂击其母。母告黯，黯恨。至母终葬讫(谓卢墓三年服除已)，遂杀邻人，将头以献之，曰：娘知始在侍养，今养终仇讫。自投官声罪，会赦免之。王祥母嗜鱼，严凝冰冻，祥即卧冰，得鱼奉母。第三中二俱句，指兰盆者，欲简经宗故也。下二亦尔。例前孝顺双亦一句，收盂兰盆。四中，逆故非孝，悭不设供。
【疏】三、以孝顺对拔苦，亦为四句：一、孝顺非拔苦，谓董永等；二、拔苦非孝顺，谓救佗人之苦厄；三、俱是，即盂兰会也；四、俱非，谓逆小之人也。
【记】初句。董永家贫母丧，遂佣身葬母。感天女为妻，织绢以赎之。四中逆，即非孝小人，不济佗苦。
【疏】四、以孝顺对报恩，亦为四句：一、孝顺非报恩，护发肤，不骄危，非法不言等；二、报恩非孝顺，扶轮报一食，修行报施主等；三、俱是，盂兰盆会也；四、俱非，谓辜恩逆人。
【记】初句引事，并出孝经。余如前引。卿大夫章云：是故非法不言，非道不行，然后能守其宗庙。次句扶轮报餐者，左传云：晋侯(灵公)饮赵盾酒，伏甲(甲兵)将攻之(公无道，盾数谏，欲杀之)。初，盾田(田猎)于首山，见灵辄饿，问之，曰：不食三日矣。食之，舍其半。问之，曰：官三年矣(官，学也)，未知母之存否。今近焉，请以遗之。既而为公介(辄为灵公甲士)，倒戟以御(盾走，伏兵至，辄乃击之。史记作反击伏土)，公徒而免之(公谋不成，盾免此难)。问曰：何故？对曰：翳桑之饿人也。问其名居(名与所居)，不告而退，遂自亡也(辄亦去国)。按：左传、史记并无扶轮之说，唯类林有之。彼云：盾走出乘车，车已脱一轮，公先令人脱之。辄扶盾上车，以臂承轴躯，驾而行。
【疏】今修此一门，即圆四行，所得功德，何可挍量！实由境胜心弘，彻于神理故也。
【记】初显功胜。实下，推所由。境胜即三田，心强即三心。彻，通也。神理，谓幽冥之处。
盂兰盆经疏新记卷上

[book_title]盂兰盆经疏新记卷下
【疏】四、正解经文，于中复二。
【疏】初、释题目。
佛说盂兰盆经
【疏】述曰：此经总有三译：一、晋武帝时，刹法师翻云盂兰盆经；二、惠帝时，法矩法师译云灌腊经，应以文云具饭百味、五果、汲灌盆器、香油、挺烛等故；三、旧本别录，又有一师翻云报恩经，约所行之行而立名故。今所释者，即初译也。
【记】初译。晋武，即西晋第四帝。刹法师，具云竺昙摩罗刹，竺字是姓。下翻法护，言翻云者，谓翻经置题。次译惠帝，武帝子，即第五帝。法矩字误，合作炬。(准开元录，亦法护翻，疏中应误。)具云般泥洹后灌腊经，灌谓浴佛，腊即夏满。经明佛灭后二时供养之法，故以为名。经云佛泥洹后，四辈弟子，四月八日、七月十五日灌腊等是也。(疏作汲灌挺烛，解者失校本经。)藏录又云：古录皆谓重译，云与兰盆经同本异译者，误也。今寻文殊异，故为单译，则知今疏犹循古耳。(孤山循疏释灌字，而言腊者，以七月十六是比丘五分法身，生来岁首。则以七月十五为岁除者，非以七月十六方始入腊，八月十六是岁首，十五为岁除耳。学者宜知。)三中，旧本别录，即古藏录，开元录云附东晋录是也。又失译主，故但云一师。准经，具云报恩奉盆经，上文通列，今下，别指。
【疏】义净三藏云：倾自我口，畅之彼心，以教合机，故称佛说。
【记】以教对上倾我口，合机对上畅彼心。
【疏】盂兰是西域之语，此云倒悬盆，乃东夏之音，仍为救器。若随方俗，应曰救倒悬盆。
【记】倒悬者，状其极苦也。孟子云：当今之时，万乘之国行仁政，民之悦之，如解倒悬。(孟子之时，诸国多行虐政，民受困苦，故如倒悬。)今用彼语，以译此名。盆是华言，未见梵语，且依疏释，余广如前。
【疏】斯由尊者之亲，魂沉闇道，载饥且渴，命似倒悬，纵圣子之威灵，无以极其涂炭。佛令盆罗百味，式贡三尊，仰大众之恩光，救倒悬之窘急。即从此义，以制经名。
【记】载，则也。且，兼也。涂炭，喻其苦迫如泥涂火炭。尚书云：有夏昏德(夏桀为君不明)，民坠涂炭(言苦民也)。窘，穷也。
【疏】经者，正名为线，义曰契经。线能贯华，经能持纬。谓所诠之义，似纬似华；能诠之文，能持能贯。今顺此方典诘，是以目之为经，借义助名，仍加契字。
【记】初依西土，翻释西天风俗。以线贯华，带于顶上。经即纵经，能持横纬。今下，次取此方俗典，则训法训常。法则尊卑共遵，常乃古今不易。
【疏】此释扶佛地论二义中贯穿之义(如上释)，杂心论五义中结鬘之义也(余四者，涌泉出生，绳墨显示)。
【记】佛地论。贯、摄二义，贯义同此。或可线同贯义，经同摄义，杂心结鬘即同贯华，注涌泉取无尽义，出生取生善义，绳墨取楷定义，显示取明了义。
【疏】次解本文，分三：第一、序分；二、正宗分；三、流通分。以三分之兴，弥天高判，冥符西域，今古同遵。
【记】初分三分。以下，示本缘。弥天，即东晋道安法师。襄阳习𣫫齿初访安云：四海习凿齿。安对曰：弥天释道安。因是人以弥天为称。安始以三分判经，后佛地论至果分三分，与彼暗合，故云冥符。
【疏】初、序分中。诸经多有二序：一、证信序，谓如是之法，我从佛闻，标记说处，分明大众同闻非谬，以为证据，令物信受。经无丰约，非信不阶，由是经初必须证信。故智度论云：说时方人生信故。二、发起序，发明生起正宗之法，如净名、宝盖、法华、毫光之类。
【记】初总标。一下，别释。初证信序。丰约犹广，略阶犹入也。智论：问曰：何以不直说般若，而说住王舍城？答：如疏引。方即是处，人即是众。论中略标三种，余三亦然。发起中，净名因五百长者献五百宝盖，如来合之为一；法华佛放眉间白毫相光，照东方万八千世界等。
【疏】然证信亦云通序，诸经皆同故；亦云经后序，佛说法时未有故。发起亦云别序，诸经各别故；亦云经前序，佛先自发起，方说正宗故。
【记】通别前后，名义可解。
【疏】初、证信者。
闻如是：一时，佛在舍卫国祇树给孤独园。
【疏】述曰：则佛临灭度，阿难请佛令置此言也。所问四事，佛一一答，谓：一、令依四念处住(谓观身不净，受是苦，心无常，法无我)；二、以戒为师；三、默摈恶性比丘；四、一切经初，皆云如是我闻，一时佛在某处，与某众若干人等。
【记】初文。阿难问四事：一、问依何修道，二、问以谁为师，三、问恶性比丘以何摈治，四、问一切经首当安何语。疏引佛答。注中四法，破众生四倒。由诸众生，谓身为净，以苦为乐，无常计常，无我计我，故以四法反而破之。一、观身不净(头等六分、四大、五根，假合名身。智慧明见内身五种不净：一、种子，二、受生，三、住处，四、举体，五、究竟也)，二、观受是苦(六触生六受，六受生三受，对违顺中庸，生苦、乐、舍。智慧明达三受皆苦)，三、观心无常(六识能生诸识，分别攀缘，谓之为心。智慧了知心从缘生，刹那不住，念念生灭)，四、观法无我(想、行二阴，及余一切世、出世法。智慧达通诸法无我、我所，毕竟不可得，即得我空)。是中四智为念，见正破倒，即是其处。初、观色阴，二、观受阴，三、观识阴，四、观想、行二阴，及余诸法。此乃一切大小圣贤入道初门，佛令依住，当自留心。
【疏】诸经多具六种成就，文或阙略，义必具之，谓：一、信，二、闻，三、时，四、主，五、处，六、众。六、缘不具，教则不兴，必须具六，故云成就。今经阙于列众也。
【记】初文二。初通列六种。通名成就者，由假彼六缘，成此一经故。今下，别点。
【疏】又闻成就为初异余经者，各是译人之意，谓或云如是之法我从佛闻，或云我于佛边闻如是法，皆是指法之辞也。
【记】初示异。谓下，出译人意。皆下，会同，指法之辞。法即所集之经。
【疏】又无我者，意彰圣人皆证无我。余经有者，即阿难自指。五蕴假者，不同情计之我，亦无过也。
【记】初释今无之意。余下，次通余有所以。五蕴假者，智论云：凡夫三种我(见、慢、名字)，学人二种(思惑未尽，犹有慢我)，无学一种(但有名字)。阿难结集时，已证无学，但有名字，故上文云皆证无我(孤山云阿难学人，能伏慢我，云证无我者，非)。
【疏】闻，谓耳根发识，听彼外声。
【记】根、境、识三，和合成闻，缺一不成。智论云：耳根不坏(根也)，声在可闻处(境也)，作心欲闻即闻也(作心即识)。
【疏】次云如是者，信成就也。夫信者，言是事如是；不信者，言是事不如是。故肇公云：信，顺之辞。
【记】初标示。夫下，释相。故下，引证。肇公，即秦时僧肇法师，注净名经，释如是文。
【疏】一时者，师资合会，说听究竟，总名一时，拣异余时。谓如来说经，时有无量，不能别举，一言略周，故但云一；诸方时分，延促不定，故言一也。
【记】初通示。一切经文，不问广略，但取说经始终究竟，皆名一时。拣余时者，非说他经之时。谓下，别释，有二：初约说经不一释，次约方土不定释。西竺或有国土，一年三时：十二月十六去，为春分；四月十六去，为夏分；八月十六去，为冬分。或立四时，更加秋分，如光明中三月是夏等，同此土也。相传或立六时(两月一时)：正月十六，去渐热时；三月十六，去盛热时；五月十六，去雨时；七月十六，去茂时；九月十六，去渐寒时；十一月十六，去盛寒时。又每一日，或立十二时，或十八时。春秋二分，昼夜各九时。夏至昼十二时，夜六时。冬至反之，或三十须臾等。故云延促不定也。
【疏】然诸经皆不指定时，而必指定处者(有说展转招难，故不用之)。
【记】举处徴时，欲申教意。注中标示他解，但未尽理，故云招难。示今删去，故云不用。(孤山强作展转难词，甚失文意。然彼文已亡，不须忆度。)
【疏】今详其意，以处则不过十六国中游化住止之处，而有其数，易为标指；时则年月、春秋、寒热、昼夜、寅卯、须臾等时，变易迅速，积数无量，不可说录，难为标指故也。
【记】初示处定。十六国出长阿含：一、央伽，二、摩竭提，三、迦尸，四、拘萨罗，五、䟦祗，六、末罗，七、支提，八、䟦沙，九、尼楼，十、盘阇罗，十一、阿湿波，十二、婆蹉，十三、苏罗，十四、乾陀罗，十五、剑浮沙，十六、阿盘提。游化是国土，住止即伽蓝。时下，次明时不定。寒热即冬夏。
【疏】佛者，梵云佛陀，此云觉者，谓觉了真妄性相之者。觉有三义：一、自觉我空，拣异凡夫；二、觉佗法空，拣异二乘；三、觉满俱空，合于本觉，名究竟觉，或名大觉、妙觉，拣异菩萨。
【记】初翻名。谓下，释义。真妄，真即所证涅槃，妄即所除惑业。性相者，谓了性如实，了相如幻。此之四字，须约大小教门以释，不可笼通。凡夫都不觉，二乘不觉法空，菩萨未能究竟，故并为所拣。觉满非菩萨，俱空非二乘。众生本性名本觉，从迷获悟名始觉。万行熏修，究竟果满，即合本觉。言究竟对菩萨，大则对二乘，妙则对三乘。
【疏】在舍卫等者，处成就也。真谛记云：住处有二：一、境界处(游历之境)，为化在俗之流；二、依止处，为统出家之众。初即舍卫，后即祇园。又婆沙论云：举舍衡令远人知(国是总也)，举祇园令近人知(园是别也)。
【记】初文，真谛记中，初引示。境界是国土，依止即寺舍。婆沙令远人知，拣他国故；令近人知，拣别寺故。
【疏】舍卫，此云闻物，谓具足欲尘财宝之物，多闻解脱之人，远闻诸国故也。义净三藏译金刚经云名称大城。
【记】初翻名，次引证。闻物，言本国之美。名称，谓他国所称。
【疏】祇树等者，即祇陀太子所施之树，给孤长者所买之园。
【疏】祇陀，此云战胜，波斯匿王太子也。生时王与外国战胜，因以为名。给孤独者，是臣之号，本名须达多，此云善施。谓给孤(孤者，少而无父也)给独(独者，老而无子也)，即是善施，又常行施，故名善施。乡人美之，号给孤独。
【记】列名为二：初太子，名波斯匿，此翻和悦；次长者，名翻释，可解。
【疏】然园是须达所买，树是祇陀所施，园总树别，先合标园。今以礼别尊卑，故树先园后。
【记】约总别，则宜先园后树；据君臣，则先树后园。礼别尊卑，语出曲礼。
【疏】西国呼寺为僧伽蓝，此云众园。以佛教东流，初至中国，止鸿胪寺，宾异域僧；僧既渐多，散置别馆，存其本号，皆曰寺焉。
【记】初示西土。以下，次示此方。寺即国家司存之名。鸿胪寺，本礼四夷远国之舍，腾兰初至，即止其中，因以为名。
【疏】其买园施树者，涅槃经说：须达长者为儿娉妇，诣王舍城，因见佛发心，请入舍卫说法。佛令舍利弗随归，先拣住处，拣得祇陀太子之园。长者问买，太子戏云：侧布黄金满，即卖之。长者便欲交付，太子云：是戏言，共请断事之人。被断，令依先语。长者载金侧布，唯余一隅。太子见其不惜财宝，知佛殊胜，遂施所余之地，置立门屋，施园中树，以为林荫。二人共成精舍，请佛居之。故云祇树等也。
【记】初买园缘。初、须达虔请。娉，娶也。此时佛在王舍城，往彼因见。佛下，二、遣人择处。长下，三、布金买园。共请断事者，彼方俗法，令依先语。太子君上理无戏言，故太子见。其下，次施树缘。二人下，总结，可知。
【疏】阙众成就者，但文略也，如无常经等。然有其时，必具徒众，故经末云：四辈弟子，欢喜奉行。
【记】初示文略。无常经亦名三启经，亦不列众，余应更有，故云等也。然下，明义具。师资说听，故名一时，则知有时，其必有众。仍引末文，可验前略。
【疏】二、发起者。此经既以孝顺拔苦为宗，故托救母之缘而为发起。文分为六：第一、知道已证，第二、知恩欲酬，第三、攀慕遍寻，第四、得见所在，第五、恸哭往救，第六、恶习现前。
【记】初、叙意，二、分文。
【疏】今初。
大目犍连，始得六通。
【疏】述曰：此人姓大目犍连，唐言辨菽氏。彼国上古有仙，常食菉豆，尊者是彼种族故也。名尼拘律陀，即树名也。尊者二亲，因祭此树神而生尊者，故名此也。是王舍城中辅相之子，时人贵其种，所以称其氏也。
【记】若据姓氏，本无大字，以同名者多，故加标简。余处或加摩诃者，即翻大也。尼拘律陀，此翻杨柳。
【疏】始得六通者。
【疏】始即是初。初得圣道，便度二亲者，本因亲而修道故也。道虽无异，本愿各殊，故诸圣者，不必皆尔。
【记】初示目连本因。道下，明诸圣各异。道无异者，断证同故；本愿殊者，发心不一故。
【疏】六通者：一、神境通，知证神境故；亦名如意通，身如其意，欲往即到故；二、天眼通；三、天耳通，谓能见能闻，若近若远，障内障外，色声等故；四、宿命通，能知宿世本生本事故；五、佗心通，谓于定散，漏、无漏心，一切能知故；六、漏尽通，谓身中漏尽而能知故。六皆无壅，故总名通。
【记】神境，亦名如意。此摄二种：一、能转变自身佗身，世间所有，随心自在，即神境也。于深禅中，发智证得，故云智证。二、能飞行速到，山障无碍，即如意也。天眼、天耳，谓于定中，发得色界四大清净造色，住眼耳根中，即能见闻六道众生，及一切世间形色音声，近远对声，障内外对色。宿命者，谓于定中发智，能知自佗过去一世、二世、百千万世，乃至八万大劫宿命(即本生也)，及所行之事(即本事也)。佗心者，谓定中发智，能知六道众生心种种缘念事，即定散等。定散摄三界，漏、无漏，总世、出世。漏尽者，谓于定中发无漏真智，断尽三界漏结，即身中漏尽也。六皆圣人修得，前五亦通业报得。
【疏】第二，知恩欲酬。
欲度父母，报乳哺之恩。
【疏】述曰：度，谓度脱。然报恩两字，但是通标虚位，度脱正是其报。乳，谓母乳；哺，是嚼哺(乳哺如齐食，是恩之实事；度脱如扶轮，是报之实事)。
【记】初释上句。然下，报恩二字，未见定实，故云通标虚位。欲显度字是的，指报恩之实耳。乳下，次释。
下句注中，举事类显，如前已引。
【疏】然父母有远近，恩有轻重，报有分全。
【记】通标，可解。
【疏】远者，七世乃至多世；近者，即生此身。
【记】初文。且一往粗分，若以七世展转相望，乃至多世，一一皆有远近。
【疏】七世者，外教所宗人，以形质为本，传体相续，以父母已上为七世，故偏尊于父。佛教所宗人，以灵识为本，四大形质为灵识所依，世世生生，皆是父母。生养此身已去，乃至七生，所生父母为七世，寄托之处，唯在母胎，生来乳哺怀抱，亦皆是母，故偏重母。是以经中但云乳哺之恩也。
【记】初儒教尚形，不知灵识故；父祖为七世，不知三世故。次明佛教，反上二义，寻文可知。
【疏】乃至多世者，于中偏取归依佛已来所生身之父母，以能生我修道之器，故诸佛成道之时，多生父母皆相会遇，闻法获益。
【记】未归三宝，虽有劬劳，未为至重，故取归佛以为分齐。若准梵网，一切众生皆我父母，则其多世通于无始也。
【疏】恩轻重者，此生父母最重，余渐轻也。
【记】前生已上，转转相远，七世至于多世，展转相望，故云渐轻。
【疏】报有分全者，侍养一生为分，度脱多生为全。
【记】侍养一生通二教，度脱多生局佛教。
【疏】经云：左肩担父，右肩担母，遍行大地，亦不能报恩。故知此生所报，设同孟宗、董黯、董永之类，亦为分也。今经云欲度者，明其全也。若总不报，便是不孝罪人，况加逆事！
【记】初明分报。俗以左为上，故父在左；右为下，故母在右(有云：写讹。西土以东为尊，左北右南。北方是阴，故母左；南方是阳，故父右。然遍行大地，岂专东向耶？依经为正)。此盖经家特举劳苦以彰难报，未必担也。孟宗等事，并如前引。今下，次明全报。
【疏】且泛论一切人恩。华严经云：不知恩者，多遭横死。观佛相海经云：是阿鼻因。诸恩尚然，况于父母之恩，无可校量！
【记】华严，示现报。观佛相海，明生报横死，谓不能尽寿，夭殇而死。
【疏】故诗云：(第十三，周幽王好征伐，民人劳苦，孝子不得终养耳。)蓼蓼者莪，匪莪伊蒿。哀哀父母，生我劬劳。乃至无父何怙？无母何恃？出则䘖恤，入则靡至。父兮生我，母兮鞠我拊我，长我育我，顾我复我，出入腹我。欲报之德，昊天罔极！
【记】注第十三卷(幽王又是第十三主)。诗有六章，四章章四句(前二章，后二章)，二章章八句(中间二章)。第一章四句(如疏引)。蓼蓼，长大貌。莪，字书云：草名，似斜蒿。匪，非也。伊，是也。莪已长大，视之反谓之蒿。喻在忧思，心不精别其物。哀哀者，恨不得终养，报其生己之苦。第二章四句(疏中不引)。蓼蓼者莪，匪莪伊蔚(蔚，音尉。尔雅云：蒿[藪-婁+((即-ㄗ)-日+口)]。注云：青蒿，谓有子者。蔚，牡[藪-婁+((即-ㄗ)-日+口)]。注云：即无子者。[藪-婁+((即-ㄗ)-日+口)]，去刃反)。哀哀父母，生我劳瘁(瘁，病也)。第三章八句(疏引后四句，故云乃至)。瓶之罄矣，维垒之耻(瓶小而尽，垒大而盈，故为垒耻。刺王不使贫富圴也。)鲜民之生，不知死之久矣。(鲜，寡也。生不如死，恨之深矣。)即接疏中无父下四句。怙恃，并依赖也。出门则思而忧，故云䘖恤。(衔，含。恤，忧。)入门未见，则心无所诣，故云靡至。(靡，无。)第四章八句。(如疏备引。)父生我者，本其气也。鞠，养也。拊，拍也。畜，藏也。长，谓长大。育，谓覆育。顾，回视也。复，反覆也。腹，怀抱也。之，犹是也。罔，无也。第五章四句。南山烈烈，(民人苦役，视南山烈烈然，言其高峻难至也。)飘风发发。(发发，疾貌。言寒且疾。飘，音瓢，疾风也。)民莫不谷，(谷，养也。言他皆得养其亲。)我独何害？(我独何故睹此寒苦之寒。害，音曷。)第六章四句。南山律律，(同上烈烈。)飘风弗弗。(同上发发。)民莫不谷，我独不卒。(卒，终也。言我独不得终养父母。)旧记误云：前四章，章四句；后二章，章八句。故具引正之，想无惑矣。
【疏】故三藏云：父母义高天地，恩深巨海。是以系仰顾腹之恩，思答劬劳之德。
【记】系，犹系也。顾腹，见前诗中。
【疏】父母恩重云：父母怀抱，和和弄声，含笑未语。饥时须食，非母不哺；渴时须饮，非母不乳(云云)。十指甲中，食子不净(云云)。计论母恩，昊天罔极。呜呼慈母！云何可报(云云)？至于行来东西邻里，井灶碓磨，不时还家，母忽心惊，两乳流出，即知我儿家中忆我，即便还家(反如啮指心痛)。
【记】从初至不净，叙恩深。和和，学语之声。指甲受秽，食之不恶。计下，叹难报。至于下，乃至后段莫复过是来，并彰爱重。此叙寒贱之家，为人佣作，故云井灶等。不时，谓不及时。注中即曾子出外，人传曾参杀人，母啮指念之，参即心痛，此即母感于子。经中子感于母，复云反如。
【疏】问：详此经文浅朴，偏诫贫贱之流，何也？答：君子自孝，故偏诫小人。又，君子有箪瓢之贫，何妨碓磨等事！偏叙艰勤之语，始彰鞠养之劳耳。
【记】问词。浅朴二字，宜乎删之。由是佛言，深所不便。答中。初约小人答。又下，次通君子答。君子小人，约行分异，不取贫富。簟瓢，即颜子论语云：子曰：贤哉回也！一箪食，一瓢饮(以竹盛饭，用瓢贮水)，在陋巷，人不堪其忧，回也不改其乐(他人不能堪其忧，而回自乐)。贤哉回也！
【疏】又云：其儿遥见母来，或在阑车，摇头弄脑；或复曳腹随行，呜呼向母。母为其子，曲身下就，长舒两手，靡拂尘土，鸣和其口，开怀出乳，用以与之。母见儿欢，儿见母喜，二情相交，恩爱慈重，莫复过是(云云)。既至长大，朋友相随，梳头摩发，欲得好衣，覆盖其身。弊衣故破，父母自着新好绵帛，先与其子。至于行来，官私急疾，倾心南北，逐子东西，横簪头上。既与索妇，得佗女子，父母转疏，私房屋室，共妻语乐。父母年高，气力衰老，终朝至暮，不来借问。或复父孤母寡，独守空房，犹如客人，寄止佗舍，常无恩爱。或无襦被寒冻，苦辛厄难，遭之太甚。年老色衰，多铙蚤虱，夙夜不卧，长吟叹息：何罪宿𠍴，生此不孝之子？或时呼唤，瞋目惊怒，妇儿骂言，低头含笑(乃至云云)。帝释梵王，诸天人民，一切众会，闻经欢喜，发菩提心，号哭动地，泪下如雨。
【记】即接上文。曳腹，俗谓匍匐。鸣和，即口相接。至于等者，谓行往出外，忽有公私急疾之事。既与下，明悖逆。父孤无妻，母寡无夫，或无襦被下，传文脱误。正本云：单寒苦辛，饥羸之甚。夙，早也。帝释下，示听众得益。文中发菩提心，可例今经，非人天明矣。
【疏】评曰：细思其事，诚哉是言！或有母不如此，儿不如彼者，百中之一也。良由众生无始无明，迷真执妄，既根本颠倒，故枝末一一皆然。祸哉凡愚，云何可度！
【记】初叹事实。母不爱子，儿不悖逆。百中之一，言其少也。良下，推所以。妄起无端，故云无始。懵然不觉，故曰无明。不达自心常住寂灭，故曰迷真。反认四大六情为己身心，计我、我所，故云执妄。上二句明惑，故云根本。从惑起业，故云枝末。且约上经于亲反疏，于疏却亲等，非唯背亲，一切颠倒，故云一一皆然。末后二句，伤其痴暗，教所不被。
【疏】三、攀慕遍寻。
即以道眼，观视世间，
【疏】述曰：观求生处是天眼，通由证道而得，故云道眼也。
【记】或可显示修得，简非业报，故加道字。
【疏】世间有二，谓三界是器世间，六道是有情世间。
【记】亦名无情、有情二种世间。
【疏】然尊者丧亲之日，犹是凡夫，不知父母生于何道。今成圣果，力可追求，故以天眼上下观视，于三界处寻六道身，得通便观，故云即也。
【记】可解。
【疏】四、得见所在。
见其亡母，生饿鬼中，不见饮食，皮骨连立。
【疏】述曰：本观世间，俱寻父母。父生乐处，不假施劳，既非经宗，故此不述。母生鬼道，已属三涂，复在饿中，是鬼之极苦。拔济苦者，唯盂兰盆，发起正宗，意在斯也。
【记】施劳，犹用功也。
【疏】生饿鬼中，是异热果，酬引业故；不见饮食，是等流果，酬满业故；是悭食之业也；皮骨连立，是增上果。
【记】所明三果二业，理趣深微，故当委示。义门分三：初、释名。异类而熟，故名异熟。以因通善恶(善恶有记，造成因种)，果唯无记故(至果成熟，报法［非］。因果性别，故云异类。或约异趣，或云异时记，今并不取)。等流者，与因同类故。增上者，更甚于因故。二、明体者。异熟有二：一、真异熟，即第八识最初结生，展转相续，至舍寿时，亦最在后，为总报主，名真异熟(此局大教，下通大小)。二、异熟。生之异熟，谓从真异熟中种子发现，今即今无记报得色心，名生之异热。今此具兼二种，不可偏判。等流、增上，并依生之异熟而分异耳(上三种果，并通六趣，不唯在鬼)。三、明因中又三：初、云二业名。引业，谓有胜力牵引趣生。满业，谓于总报之上，庄严圆满。因唯有二，果则有三。增上无因，即上二业，余势所成。二、辨二业体。凡善恶业，皆有三品，三位明之：一、约境。于劣不杀为上，如蚊蚁等；于胜不杀为下，如父母等；余者为中(不善反之)。二、约心。猛利心作为上，泛尔心作为下，余则为中。善恶业皆尔。三、约时。若善若恶，但三时无悔为上，二时无悔为中，一时无悔为下。今并取上品为引业，下皆满业。三、明二义相。大约三归、五戒生人，八戒、十善、四禅、四定生欲、色、无色天。强胜多疑者，生修罗。嗔心造十恶业，引生地狱。贪心造者，生饿鬼。愚痴心造，生畜生。引业所感名总报，满业所感名别报。由此互作四句：一、总善别不善(人受贫穷疾病)，二、别善总不善(畜有肥好庄严等)，三、总别俱善(人道受富贵等)，四、俱不善(畜类有盲跛等)。俱舍云一业引一生，多业能圆满是也(今目连母当第四句)。问：此二种业，何识所造？答：通大小乘，并第六识造，以强胜故。前五识亦能造满，不能造引，以力微故。第七识但与前六为染污，第八止能含藏，已成业种，并不能造(七八二识，小教不谈)。文中三果二业，分对可知。是悭食业者，即青提缘也。皮骨连立，言其枯瘁，唯皮连骨而住耳。
【疏】准正理论中说，鬼本住在于此下五百由旬，纵广亦尔，有琰魔罗界(一云此瞻部四边直下等)，从此展转散趣余方，以人间一月为一日，乘此积月积年，寿五百岁。
【记】此下，即指南州。琰魔罗，亦云阎罗，具云阎魔罗社，此翻双王。兄及妹皆作地狱主，兄治男事，妹治女事，故曰双王。或云苦乐并受，故云双也(狱报是苦，居尊故乐)。余方山林树庙等，注中示异，不同上论，限数量故。日月岁数，且据一相，不必一定。
【疏】然鬼有三种：一、无财鬼，亦无福德，不得食故；二、少财鬼，少得净妙饮食故；三、多财鬼，多得净妙饮食故。
【记】财即饮食。净妙食者，虽是秽物，饿鬼难得，自谓净妙。
【疏】此三种中，复各有三。
【疏】初、无财三者：一、炬口鬼，谓火炬炎炽，常从口出。由前生烧坏村栅，焚炙贤良，以此求财，堕于地狱；从地狱出，堕此鬼中。故正法念经云：若人贪嫉，枉夺人财，破人城郭，杀害抄掠，得财奉王、大臣，转增凶慕，堕炽然饿鬼中。二、针咽鬼，谓腹大如山，咽如针孔。谓破斋夜食，盗窃众僧之食故。故斋法清净经说：目连路逢数百万人，头如太山等。三、臭口鬼，谓口中腐臭，自恶受苦。以多贪名利，自是非佗，赞叹恶人，毁谤贤善故。据此三种，宁吞铁丸，不食信施。
【记】初炬口者，即行军劫盗，多受此报。先出报相，后云业因，余八皆尔，临文自点。贤良谓善人，余二可解。据下，申诫。
【疏】少财三者：一、针毛鬼，毛利如针，行便自刺。为贪利故，妄行针炙及刺畜生，但为求财，不能愈疾故。二、臭毛鬼，毛利而臭，自拔受苦。以贩卖猪羊，烹宰鹅鸭，汤烂刀剥，痛楚难堪，地狱罪终，堕斯鬼趣。三、大瘿鬼，咽垂大瘿，自决啖脓。由嫉妒于人，常怀瞋恨故。
【记】愈，音雨，病差曰愈。瘿，于郢反，瘤也。决，音穴，下流也。
【疏】多财三者：一、得弃鬼，谓常得祭祀所弃食故，以罪多福少，少施多悭，弃掷之物，方能惠施故；二、得失鬼，谓常得巷陌所遗食故，以于现财常生悭着，拟欲失者，方起舍心故；三、势力鬼，谓夜叉、罗刹、毗舍阇等，所受富乐，类于天人，或依树林，或住山谷，或居灵庙，或处空宫，形竖而行，属于鬼趣。此等变化多端者，以因地罪福不精故，惑乐相杂故。付法藏传中说：僧伽耶舍比丘游大海边，见妙宫殿，其家锁二鬼等(云云)。
【记】夜叉，此云轻捷。罗刹，此云可畏。毗舍阇，此云啖精气。形竖行者，异于畜趣，皆旁行故。惑乐者，惑谓多疑，乐谓不受饥渴等苦。今时作福，不识因果，互用三宝，强胜过人，虽徒役力，多堕斯类。故下，引证。见宫殿等者，彼云：见一宫殿，七宝庄严，食时已至，即往乞食。是时舍主出迎，请入就座。耶舍见其家内有二鬼，裸黑饥瘦，锁其身首，各着一床。耶舍悭问，舍主答曰：斯鬼过去，一是吾息，一是儿妇。我昔布施，而彼夫妻常恚恼我，因立誓曰：如此罪业，必受恶报。若受罪时，我当看汝。由是因缘，得斯苦恼。所锁二鬼，自属无财。今引舍主，是势力鬼。
【疏】今尊者之亲，是无财鬼中(不见饮食故)炬口鬼也(食未入口，化为火故)。
【记】然今目连之母，临食变火，口无火炬，据相非类，且从疏解。
【疏】又有处说饿鬼有三种：一、外障，以得遇水时，即见人执刀杖等障故；二、内障，口有火炬，或咽如针故；三、无障，见河是猛火，或食粪秽，或自拔自啖等。
【记】初、二即无财鬼，三即少财鬼。
【疏】今尊者之亲，当内障也。
【疏】上来诸鬼等，皆出自心，因行既招，果报必应。譬如影响，由于形声，虽父母至亲，不相替代。
【记】初二句推能造。次二句示所造，即因果也。譬下，引喻。影响如果，形声似因。虽下，彰自受。
【疏】故诸智者，宜各励心，傥遇善缘，不应空过。一朝去世，谁为修崇？纵托子孙，七分获一，况无孝子，悔恨何追！
【记】励，谓勉励。七分获一者，随愿往生经云：普广菩萨白佛：若有父母亲族，命终堕三途八难，受诸苦恼，得为修福否？佛言：七分之中，唯获一也。何故尔？缘去世不信道德故。若以亡者严身具以施三宝，此福最多，可拔地狱之殃，往生净土。有子修崇，尚获少分；子孙不孝，则冥路茫茫，孤魂独游，三途受苦，悔不可及。故云况无等追及也。
【疏】具浊世凡流，鲜怀仁孝，唯忧妻子，岂念幽灵！贫贱者迫以饥寒，富贵者荒于财色，设能追福，厌课者多，竭力罄心，万中无一，世途目击，岂不昭然！
【记】鲜，少也。迫，谓逼迫荒迷也。厌课，谓事不得已而为之。竭、罄，皆训尽。击，犹对也。
【疏】故恩重经云：夫妻和合，同作五逆，或时呼唤，急速走使，十度九违，不相从顺，骂詈瞋毒。生存尚尔，没后可知。身既不仁，儿岂能孝！故昔有送祖林野，乃持舆回归。以古观今，虽迹异而心同也。
【记】初引经。急速走使，谓父母有急切之事，欲使其子。十度，经作十唤。毒字写错，经作瞋恚。(孤山云：走使下，依经有父母之语四字，检经并无。又云：瞋毒字误，合作嗔目。皆非。)生下，举存况没。身下，推己所致。送祖林野者，孝德传云：元启年十岁，其祖年老，父母令启舆送深山，启苦谏不从。既而送往，乃收舆而返。父曰：此何用耶？启曰：复当送父。父遂感之，方复收养。然启本欲感动其父，而非不孝。今且取子孙，仿上之义耳。迹异，谓古今事别。心同，谓相承不孝。
【疏】五、恸哭往救。
目连悲哀，即以钵盛饭，往饷其母。
【疏】述曰：悲哀者，生育恩重，如上所陈。死别隔生，忽然再见，纵使颜容仍旧，亦可涕泣悲伤。况睹鬼形，皮骨连立，喉中烟𦦨，腹里空虚，苦似倒悬，命唯喘息，岂不能碎身擗踊，竭气号啕！恨罪逆之偷安，痛慈亲之受苦。经标总意，但曰悲哀，细察当时，疑不尔
【记】拊心曰擗。跳身曰踊。号跳，大呼也。父母在难，子不能救，谓之偷安。经标下，示经略意。
【疏】故三藏科云摧恸，释云：感激彻于骨髓，号叫动于天地。
【记】三藏，即慧净三藏。旧疏科为摧恸往救，所以今疏不依用者，以经文语简，但曰悲哀，科须贴经，故易之耳。然犹可证碎身等义，故复引之。恸，音洞，哀过也。
【疏】钵饭往饷(下同三藏)。母既气绵夕漏，厄在朝饥，饥而且渴，理须救济。济此之急，饭食为先，故以钵盛饭，持饷于母。
【记】下并旧疏，故注示之。绵，微也，谓微微喘息，以过长夜。漏，即更漏。厄，苦也，谓苦在终朝之饥。
【疏】六、恶习现前。
母得钵饭，便以左手障钵，右手抟食，食未入口，化成火炭，遂不得食。
【疏】述曰：境随心变，果藉业成，饿因未除，饱缘宁致？鬼是炬口，食近口而炽然；水作坚冰，冰近汤而确尔。即知神力不禁业力，除饥要且除悭，故六通往饷而招殃，百味盆罗而拔苦。大哉业熟，可思者焉！
【记】初叙恶习。初句明食化，次句推宿因。饿下二句，明不得食。鬼下四句，举喻对显。水喻宿因，冰喻今果。近汤确尔，喻圣力不能救。确，坚也。即下，次彰业重。初二句标示。禁字，平呼胜也。故下二句，配释。对上二句，文义可见。即知盆供为除悭习，悭即鬼业，业尽果亡。是以目连奉教以追严，慈母应时而解脱。大慈救济，要在于慈。大下二句，伤叹。业果成熟，圣力莫加，理越凡情，故非思及。(孤山云宿善业熟，得子度脱者，甚非文意。)
【疏】今左手障钵，悭恐余侵；右手抟食，贪于自给。悭贪猛盛，如此现行，饭食劣缘，若何充济？故化为火，不得食也。
【记】可解。
【疏】上来序分竟。
【疏】自下，正宗，文分为二：初目连悲陈苦危，后如来广示因缘。
【疏】今初。
目连大叫，悲号涕泣，驰还白佛，具陈如此。
【疏】述曰：子急告父，臣急告君，自力不如，理宜投佛。弟子勤观四谛，已证三明，可以反覆山河，回转日月。岂料母萦极苦，命若倒悬，竭其孝诚，尽其神变，竟不能令除恶报，暂济饥肠，所以叫泣奔还，备申哀恳。
【记】初明告上之意。上二句引况，下二句正明，即资急告师也。弟子下，次明陈告之辞，为三。初叙己功力。初句叙因，次句示果。三明者，谓过去宿命明，二、现在漏尽明，三、未来天眼明，即六通中三。余三但有通义，故不称明。岂下，次明母业重，力不能加。所下，三、明投佛。据此经文，合在序分，彼宗判教，大途皆尔。意欲发后佛言，故节序文在正宗耳。
【疏】后如来广示因缘中，且依三藏，大分八段：第一、彰母罪深，第二、明子德薄，第三、斥邪无力，第四、显正有能，第五、许以救方，第六、示其正法，第七、孝子领悟，第八、慈母获益。
【疏】今初，彰母罪深。
佛言：汝母罪根深结。
【疏】述曰：有经说：定光佛时，目连名罗卜，母字青提。罗卜欲行，嘱其母曰：若有客来，娘当具膳。去后客至，母乃不供，仍更诈为设食之筵。儿归问曰：昨日客来，若为备拟？母曰：汝岂不见设食处耶？从尔已来，五百生中，悭悭相续，故云罪根深结。
【记】八段，始终次第可解。初段引缘中，未定所出，故标有经(世有目连经，与此不同，乃人造伪经耳)。定光，远古佛也。未见解释，今以意求，寂而常照，故曰定光(旧记云：即是然灯，定合作锭，有足曰锭，无足曰镫。今详锭字，自音为碇，或音定曰，乃锡之属。又𩜦与镫，自是食器，亦非灯也)。
【疏】罪，谓身口之业。根，谓悭贪之心。多生相续为深，交固难解为结。从悭所起，皆是罪业，非唯彼时一度妄语。
【记】身口是业道，悭贪是烦恼道，相续难解是苦道。从下，转释深结之义。五百生悭，造业无量，故云从悭起等。
【疏】谓悭贪是苦根，所作是苦业，饿鬼是苦果，为三道也。若准十重戒中，悭亦是业，唯贪为惑。
【记】初示三道。苦根即烦恼，业果由生，故云根也。若下，辨异。十重即菩萨戒，十波罗夷所制。彼云若佛子，自悭、教人悭等戒所制者，即属业非，而不制贪，故知属惑。
【疏】问：五百生悭，为人为鬼？答：人鬼相间，造受相资。若唯人身，不名恶报；若唯鬼身，不应造业，或亦为畜，于理无妨。但悭习不除，即名相续。
【记】初二句正答。若下，四句互显。以人是善道，故不常为人；鬼不能造业，故不常为鬼。或下，示余趣。文出畜生，义该地狱。
【疏】问：目连自定光佛世已来，所生之母不一，如何偏救彼之青提？答：青提与目连缘深，今生复为其母，但救此身所生之母，非谓救彼远世青提。余论云云，皆为未达。
【记】准上经文。今生之母，即远世青提，故须问释。答文可解。余下，斥非。即应古疏别有解释，彼文已亡，未知所说。
【疏】第二，明子德薄。
非汝一人力所奈何？
【疏】述曰：汝母悭心，悭于一切，时经多世，事历多人，岂汝一人，力可济拔？
【记】悭一切者，谓所悭物，非唯食也。
【疏】第三，斥邪无力。
汝虽孝顺，声动天地，天神、地祇、邪魔、外道、道士、四天王神，亦不能奈何。
【疏】述曰：三藏云：纵汝感天灵于上界，激地祇于下方，纵摄邪魔，横罗外道，统六合以同家，总八部为一众，并其神力，亦不奈何。
【记】激，动也。纵，竖也。罗，谓包罗四方，上下为六。合八部者，四天王下，各有二部鬼神，或可天、龙、夜叉等并合也。
【疏】外道道士者，外道中之道士也。拣内道中之道士，佛教初传，此方呼僧为道士故也。
【记】道士者，本释子之美称。晋、宋已前，多呼僧为道士，故翻译之家，特须标简。
【疏】四、天王者，毗沙门等，护持世界者也。
【记】毗沙门，即北方天王等，取东方提头赖吒，南方毗留勤叉，西方毗留博叉。
【疏】第四，显正有能。
当须十方众僧威神之力，乃得解脱。
【疏】述曰：三藏云：一缕不能制象，必假多丝；一人不能除业，必资众德。
【记】喻法相对，可解。
【疏】今详前后解文，以邪正一多相对，乃有四句：一、正而非多，此不能救，故前非汝一人奈何；二、多而非正，亦不能救，即前神祇、邪魔、外道等也；三、亦多亦正，方可救拔，即十方僧也；四、不多不正，居然不可，故经无文。
【记】前后经文者，初二两句是前文，第三一句是当科，望前为后。居，犹必也。
【疏】第五，许以救方。
吾今当说，救济之法，令一切难，皆离忧苦。
【疏】述曰：今当说者，正是许辞。救济法者，是所许事。令一切等者，千钧之弩，不独为鼷鼠发机；三界之尊，岂偏令汝母离苦！
【记】第五，所许事，即次科，示正法也。三十斤为一钧。鼷鼠，说文云：小鼠也。机即弩牙，法合可解。
【疏】第六、示其正法，于中分二：初教孝子献供之法，后教众僧受供之仪。
【疏】初中，复有五段：一、定胜时；二、发胜意；三、设胜供；四、赞胜田；五、获胜益。谓自恣日为胜，时如春阳之月；孝心为胜，意如精新种子；百味、百果等为胜，供具如好牛犁；以之供养，如能耕垦；贤圣为胜，田如膏腴之地；存亡父母、六亲、眷属，乃至七代；离苦生天为胜，益如千厢万斛，秋收冬藏。经文意势，岂不然乎？智者详之，如指其掌。
【记】开章五段，次第有序。膏腴，肥地也。厢，合作箱车也。如指掌者，言其易见也。
【疏】今初，第一，定胜时。
佛告目连：十方众僧七月十五日僧自恣时。
【疏】述曰：梵语僧伽，此云众和合。谓若众而不和，如群商、群吏及军众等，不名僧宝；若和而不众，如二人同心之类，亦非僧宝；众而和合，为福之因，方名僧宝。
【记】初翻名僧伽。止翻为众，复加和合，乃是义用，非对翻也。谓下，释义。群吏，即公吏。二人同心者，此周易系辞明同人卦，彼云：君子之道，或出或处，或默或语(此言迹异，下明心同)。二人同心，其利断金(谓人心同，则裁断成决，如刃之利。金性坚刚，而能断之，喻利之甚)；同心之言，其臭如兰(心同言合，如兰之香，言其可爱。臭，谓兰之气也)。
【疏】和合者，有六种，谓身和同事，语和同默，意和同忍，戒和同修，见和同解，利和同均也。
【记】六和。上三是相和，下三即体和，此六并号事和均等也。
【疏】儒说小人君子，或和或同；今释子比丘，和而同也。
【记】论语云：君子和而不同(谦光守正)，小人同而不和(群党私已)。释子和而又同，则与儒中君子优劣可见矣。
【疏】今云十方者，法无限局，岂隔亲疏？众僧者，唐、梵重标，译人之拙。
【记】法无限局。谓该一化，据通余法，且指自恣众僧之言。联绵成句，未必为拙，如似忏悔，可以例之。
【疏】七月十五日，前三月夏安居竟，故可自恣。自恣有三日，或十四，或十五、十六，今举中间也。
【记】初正释。安居通三位：四月十六为前，五月十六为后，中间二十九日为中前安居，七月十五夏满后安居，八月十五夏满中安居，随日不定。今云七月十五，即当前安居也。自恣三日，出四分律增三中文。准南山事钞，定须十六自恣，非谓前二不通，恐谓解制向前出界，成破夏故。安居自恣，律部广之，非学不知，故不繁引。
【疏】此剩僧字，去之，又句阙，亦是译之失也。何不云共自恣时？
【记】剩僧字者，今谓不然。上僧字通标一化，下僧字局在一集，疏指译失，考文不细。
【疏】自恣者，自己之过，恣他所举。谓一夏安居，九旬加行，不阶四果，亦得四禅。佛设教门，本意如此，正法、像法、僧等阶。然虽后五百岁，亦有持戒修福(福是定也)，然将超苦海，谨护浮囊。犹恐当局者迷，必藉旁观得失，纵不断惑证果，还希罪灭福生。故偏袒于众中，白大德长老，或见我过，或闻我罪，或疑我犯，恣任所举，哀愍语我，我当忏悔。如此则身心清净，犹如琉璃，况禅定解脱，或有之矣！
【记】初略示。谓下，广释，又三。初叙佛教意。正法下，二、显被。三时正像各一千年，末法万年。后五百岁，即金刚般若经语。大集经中明五五百岁：第一五百，解脱坚固；第二五百，禅定坚固；第三五百，持戒坚固；第四五百，多闻坚固；第五五百，斗诤坚固。今指第五为后五百，即末法之初也。然将下，三、明自恣功益。初叙制意。三界苦逼，无有边底，故喻如海。浮囊，谓熟皮为囊，以鸟毛实之，或以气吹，用此度海，无虑没溺，即喻菩萨所受戒体。出涅槃经。彼云：罗刹乞浮囊(罗刹喻三毒欲犯戒)，初全乞，喻犯四重；二乞半，喻犯十三；三乞三分之一，喻犯偷兰；四乞手许，喻犯舍堕单提；五乞微尘许，喻犯吉罗(经阙提舍，义同吉罗)。菩萨皆不与，喻谨护遮性故也。当局，谓临境。旁观，谓他人。故下，明行相。偏袒，示有罪也。白大德者，求他证也。见闻疑者，举过根也。过罪犯者，语之变也。如下，显益。戒定慧学，随人有所得也。
【疏】供养此者，力用可知，岂不拔济先亡，资熏现在？故三藏云：比丘受岁之日，大众自恣之时，僧多获道于四果，故能济厄于七代。
【记】初正示。故下，引证。夏竟入腊，故云受岁。
【疏】二、发胜意。
当为七世父母，及现在父母厄难中者。
【疏】述曰：当为者，能救之心；七世下，所救之境。约境明心，故云胜也。
【记】约境明心者，境是父母，异余人故。
【疏】七世者，所生父母，不同儒教，取上代祖宗厄难。中者，通于存没，没则地狱鬼畜，存则病痛枷禁，皆名厄难。
【记】前释七世，简异儒宗，如上已示。次释厄难，通存没者，没即七世，存即现在，若作现世生身释者，则通存没。
【疏】七世生身，虽似转疏，皆是生我修道之器，既蒙鞠育，岂负深恩！故三藏云，天地覆载，既无惮于劬劳；幽显沉沦，理合答于罔极。
【记】经文。且举七世，准上归佛已来，则通多世矣。天地，即父母。惮，犹厌也。幽显，即存没。沉沦，即厄难。
【疏】三、设胜供。
具饭，百味五果，汲灌盆器，香油挺烛，床敷卧具，尽世甘美，以着盆中，供养十方大德众僧。
【疏】述曰：具饭百味者，总标也。如人盛馔盘筵，邀命宾客，唯云吃饭，故饭为总，统于百味。百者大数，非定一百。五果者：一、核果，如枣、杏、桃、李等；二、肤果，如爪梨、奈椹等；三、[聲-耳+邪]果，如胡桃、石榴等；四、糩果，如苏、荏等；五、角果，如菱、豆等。上皆舌所尝也。汲灌盆器者，沐浴等所用，并下床敷卧具，皆身所觉也。香者，鼻所嗅也。油挺烛者，照燎等用，即眼所见者。亦可香油涂身，亦属身摄。西域如此，尽世甘美者，亦属舌也。上来于五欲境中，唯阙声也。
【记】初至舌。尝，味尘也。汲下，触尘。香即香尘。油下，即色尘。挺谓挺直。今之蜡烛、香油涂身，西域虽然，而非经意，不须此释。上下，示阙。今时或以音乐、螺钹、歌赞等，则五尘备矣。而言五欲，语似非便，思之。
【疏】尽世之言，详其意趣，有二种尽：谓富贵则尽世所有，有即须求；贫贱则尽力所及，及则须觅。即知不定少多之物，但在竭尽其心，亦类彼享于克诚，馨于明德也。
【记】初约贫富两释。即下，示其要义。尚书云：鬼神无常享，享于克诚(谓不常受享，唯亨能诚信者)，馨于明德。如前所引。
【疏】着盆中者，译经讹错，如何床等可置盆中？应云着盂兰盆供会之中也。
【记】初牒示。如下，斥非。应下，改正。今详疏家未善经意，今为科释。经文从初至盆中，示能供之物；末后二句，明所供之境。初中又二：初通列；四、尘尽世下，别点味尘。虽通众物，正在盆供，恐其轻略，特举嘱之。智者无党，勿谓讹错。
【疏】供养二句者，正明行也。
【记】正明行者。设盆正意，为供圣故，救亲拔苦。由此力故，经云众僧三乘总摄，如下列故。
【疏】据经本意，但可以受用物供艰大德之僧，不必雕镂金玉，剪割缯彩，高耸阑架等也。故三藏云：汝须物华四事(房舍、衣服、饭食、汤药)，盆美八珍(食之米面，味之𪉩醋，果之李奈，菜之芥姜)，历十方而运想，澄一心而供养。
【记】初示经意。不下，斥滥行。在古尚然，今时罔冒，无足怪矣。故下，引证。四事是通举，八珍是别标。
【疏】四、赞胜田。
当此之日，一切圣众或在山间禅定，或得四道果，或在树下经行，或六通自在教化声闻、缘觉，或十地菩萨大人、权现比丘，在大众中皆同一心，受钵和罗饭，具清净戒。圣众之道，其德汪洋。
【疏】述曰：初二句，约人赞时而总标；末二句，以威仪赞人总结。
【记】经标。当此之日，故云赞时。后云其德汪洋，即是威仪。人下脱而字。
【疏】中间人、法，有其五对，但文不次。谓处有山间、树下对；证有四果、六通对；行有自利、利佗对(经行自利，教化利他)；学有戒、定对(各有其文)；人有大小对，亦名权实对(声闻、缘觉为实为小，十地、菩萨为权为大)。
【记】初总示。谓下，别列。自佗对中，准知二乘非不化佗，但不如菩萨弘誓深广，所以佗文但云自利耳。戒定对中，注各有其文，前云山间禅定，后云具清净戒。大小对中，注二乘为实，谓是实行，非权现也。据论受供，须通大小贤圣及与凡夫。经举三乘，且从胜说。
【疏】又总束之，不出人、法，为三学、三乘对也。从初至四果，禅定也；次从或在下，至自在教化，智慧也；皆同下三句，净戒也。三乘者，即声闻、缘觉、十地大人也。
【记】人、法者。法即三学，人即三乘。言十地者：初、欢喜(亦名入宝所)，二、离垢，三、明(亦名发光)，四、炎(亦名焰慧)，五、难胜，六、现前，七、远行，八、不动，九、善慧，十、法云(依天台戒疏出)。今详分对，前后参乱，文相难晓，更为科释。大分为三：初二句总标；或在下，别列；皆同下，通结。就别列中又二：初至声闻、缘觉，是二乘僧；或十地下，至在大众中，即大乘菩萨僧。就二乘中又二：前四句叹德，末一句指人。又四句中，上三自行，下句化佗。又自行中，禅定可解。得果、断惑，即慧学；经行、调身，义属戒学。又禅定、经行，必须托处；得道、教化，不局方所。通结中，上二句明受供，下三句叹道德；上句叹行，下二句叹所证。汪洋水，深广之貌。如此析文，方见经旨。孤山云：十地权现，即同法华内秘菩萨行，外现是声闻。又自难曰：此经与法华何异？答：此但密云权现，不显其人，故知大异。有人破曰：虽不指人，而明云权现，岂是密耶？识者试为评之。
【疏】皆同一心者，是意和合。谓受供时，皆同运惭愧殷重心，慈悲报因救济心。人虽位有凡圣，德有优劣，而所运心，一而无异，故云同也。
【记】据律意，和同忍乃约法事为言，今此一往，且取同义。惭愧是自利，慈悲等即利他。
【疏】受钵和罗饭者，钵中饭也。梵云钵多罗，此云应器，和字讹也。今时但云钵者，略也。
【记】钵和罗，疏作应器解之。若准应法师经音义云：钵和兰，此翻自恣食。颇合文意。
【疏】经题云盆，即是钵也。译时随俗，题之云盆，盆之与钵，皆器故也。三藏释题，翻为救器。
【记】下引三藏者，彼释题云倒悬救器。
【疏】此一句经，正明自恣大德受盂兰盆供也。
【记】圣众受饭，即是设盆故。
【疏】五、获胜益。
其有供养此等自恣僧者，现世父母、六亲、眷属得出三涂之苦，应时解脱，衣食自然。若父母现在者，福乐百年；若七世父母生天，自在化生，入天华光。
【疏】述曰：此一唱经，有两节意：初一半者，蒙悲愿之力而离苦；后一半者，蒙慈愿之力而得乐，乐中有存亡之异。
【疏】初云此等自恣僧者，指前五对所说也。
【记】初文，指前五对，不出三乘。
【疏】现世父母者，生此身之父母也，非谓未亡名为现世，故指得益云出三涂。其现在未亡之父母下，自有文云福乐百年是也，不应重举。三藏错会，故作异释，甚非文意。
【记】次科。初示今释。非谓下，遮滥。三藏下，斥谬解。彼疏：问曰：何故现在能出三涂？答：验因之果，所谓异释也。
【疏】六亲者，父母、兄弟、夫妻(或云男女不取兄弟)。眷属者，一切姻戚，通于表里。
【记】六亲。依老子注，出之注中。或云未详何典。若准汉书注云：六亲者，父、母、兄、弟、妻、子。盖随人所立，故有不同。姻戚皆亲也，表即母族，里即父族。
【疏】出三涂解脱者，总明离苦也。衣食自然者，且翻三涂生于人道，故属拔苦之文，亦可便得乐属于后也。
【记】衣食自然，文有两释：前义为正；后释据文在前，约义兼后。
【疏】若父母下，明存亡得乐，文相可知。天华光者，天上妙华光明也，略指快乐之相矣。
【记】妙华光明，即上界依报庄严之事，非唯此二，故云略指。
【疏】自上第二，教众僧受供之仪。
时佛来，十方众僧皆先为施主家咒愿，愿七世父母行禅定意，然后受食。初受食时，先安在佛前塔寺中，佛前众僧咒愿竟，便自受食。
【疏】述曰：此中，前半净三业，后半具三宝。
【记】从初至然后受食为前半，初受已下即后半。据此科分，文意未显。今详前半敕令运意，后半正教受仪，寻之可见。
【疏】前中，咒愿，口业；禅定，意业；受食，身业。
【疏】后中，塔前是佛，咒愿是法，受食是僧。从佗受而后食，法、律如此，即受字亦属法也。
【记】律制比丘凡食必从净人受，不受自捉，犯波逸提，故云法律如此。经云先安佛前，据俗舍也；塔寺佛前，约伽蓝也(孤山约在世灭后分)。
【疏】塔者，边国讹语，正云窣堵波，此云高显处。此中意通殿、塔，塔安舍利，殿安佛像。
【记】合云塔婆，单云塔者，讹而复略。此下，示通意。
【疏】自下大文第七，孝子领悟。
时，目连比丘及大菩萨众皆大欢喜，目连悲啼泣声释然除灭。
【疏】述曰：净业既成，必知离苦，观因验果，声响不差，故喜而止啼也。如处世刑狱，嘱大力人，财贿既行，其心已喜。
【记】言既成者，从佛受教，审后所修，必无疑故。观因验果，配上二句。声响不差，喻上因果，谓如声答响，决定相应，故经云释。然，谓消散也。下引世事，以显经意。贿，呼罪反，亦财也。
【疏】第八，慈母获益。
是时，目连母即于是日，得脱一劫饿鬼之苦。
【疏】述曰：目连闻经，且是受教，施设盆供，合在余时。今说经次，便云脱饿鬼者，译经阙略也。应于正宗终处，叙结集家。文云：尔时目连闻是法已，至七月十五日，施设盆供，自恣僧已，其母即于是日，得脱一劫饿鬼之苦。则文义俱显矣。
【记】初叙阙。应下，义补。或恐说经正当夏满，即时营设，故云是时等。又前示正法中五科，委示盆供之法，故此但云是时、是日，义含设供，则非阙矣。
【疏】故三藏云：孝子既献供于此辰，慈母乃除殃于是日。大哉圣力，速疾如斯！
【疏】其饿鬼受苦，年劫时分，待捡叙之。
【记】器界一增，减为一劫。目连亡母，合堕一劫。鬼趣岁月，与人不同，劫数长短，未见所出，故云待捡也。
【疏】自下大文第三，流通分也，文中有三。
【记】谓此教法，被及无穷，有同江河，流而无雍，故曰流通。
【疏】一、申请。
目连复白佛言：弟子所生母，得蒙三宝功德之力，众僧威神之力故。若未来世一切佛，弟子应亦奉盂兰盆，救度现在父母，乃至七世父母，为可尔否？
【疏】述曰：详此语时，亦是设供之后，非一场之事，至毕钵罗窟，方始总集为经也。
【记】设盆已后，方复申请，故非一场之事，诸经多然。毕钵罗窟，阿难结集之所，在王舍城灵鹫山中。
【疏】目连爱其亲而及佗人，如颖考叔谏庄公云云。
【记】下引考叔以况目连。注云云者，左传云：郑武公娶于申，曰武姜(申，即国各)，生庄公及共叔段(共，音恭)。庄公寤生(寤寐中生)，惊，姜氏遂恶之。爱共叔段，欲立之(立为太子)。亟请于武公，公弗许。及庄公即位，姜氏与叔段谋篡庄公。公闻，师兵伐之，叔段奔共(共，国名，因号共叔段)。遂置姜氏于城颖(置，音至，置也。城颖，即郑地)，而誓之曰：不及黄泉，无相见也(地中之泉，故曰黄泉)。既而悔之。考叔为颖国封人(典强封者)，闻之，有献于公。公赐之食，食舍肉。公问之，对曰：小人有母，皆尝小人之食矣，未尝君之羹。请以遗之(遗字去呼)。公曰：尔有母遗，繄我独无(繄，语助也)。考叔曰：敢问何谓也？公语之故，且告之悔。对曰：君何患焉？若阙地及泉，隧而相见，其谁曰不然(隧，若今之埏道)？公从之。公入而赋：大隧之中，其乐也融融(赋，诗也。融融，和乐貌)。姜氏出而赋：大隧之外，其乐也泄泄(泄泄，舒散貌。泄，音曳)。遂为母子如初。君子曰：颖考叔，纯孝也。爱其母，施及庄公(纯，笃也。施，音异)。然考叔止及于一人，尊者广被于群有。应知大士，现作声闻，方便度生，故为发起。人到于今，咸受其赐。疏举故事，且欲通文。细校行功，实非伦匹。
【疏】二、赞请。
佛言：大善快问！我正欲说，汝今复问。
【疏】述曰：初句标赞。大善快者，深契圣心。后二句释所以。以正欲说，即遇问辞，机感相投，潜通密应，故言快也。
【记】大善，谓其理当。快问，谓适我心。潜通，谓机投于佛。密应，谓感赴于机。不谋而自合，故云潜密也。
【疏】佛意本者，欲说孝道最大故，拔苦事重故，盂兰法胜故，众睹尊者胜缘机熟可教化故。
【记】四义，以求佛意。总括所归，无非利物。权巧方便，何止于数端？拯济慈悲，岂专于一类？孝道最大者，道德本故；拔苦重者，大士行故；兰盆法胜者，心境异故；众睹胜缘者，应验速故。
【疏】三、答请，于中有五。
【疏】一、教起行。
善男子，若比丘、比丘尼、国王、太子、大臣、宰相、三公、百官、万民、庶人行慈孝者，皆应先为所生现在父母、过去七代父母，于七月十五日、佛欢喜日、僧自恣日，以百味饭食安盂兰盆中，施十方自恣僧。
【疏】述曰：虽贵贱品隔，僧俗道殊，自非化生湿生，无不有父有母。慈鸟鹦鹉，尚解思恩，岂况人伦，而不济拔！孝之利害，已具悬谈，既识是非，须依正道，故云应先为所生等也。
【记】贵即国王、宰相，贱即万民、庶人。僧即局在僧尼，俗即通收贵贱。六道不出四生，谓胎、卵、湿、化。若胎、卵二生，定有父母。慈鸟者，说文云：孝鸟也，以能反哺于母故。鹦鹉者，杂宝藏经说：佛过去世，于雪山中，曾为鹦鹉，父母俱盲，常辨华果稻穗，以奉养之。其盲父母，即净饭及摩耶也。然慈鸟是现事，鹦鹉乃昔缘。今之鹦鹉，则非其类。利害具悬谈者，即彰孝道中罪福同也。未入经文，义章先说，故曰悬谈。悬即先也。经云三公者，周官立大师、太傅、太保也。
【疏】据制令，必为不为，即是违制，故亦当于制教，是以前亦属律藏。
【记】经曰：皆应非制必为，不为无犯，复非违制。前文据此，故复重明。上已指非，不可承用。
【疏】然佛无悲喜，今于此日示现欢喜者，应机缘也。以佛本出世，祗为劝人修行，见人造业则悲，见人修道则喜。今比丘九旬加行日满，倍更恳诚，三千界中，皆同如此，称佛本意，宁不欣欢！此日设盆，其福甚也。
【记】佛无悲喜者，据自行也。示欢喜者，约化他也。三千界者，一化境也。
【疏】二、教发愿。
愿使现在父母寿命百年，无病，无一切苦恼之患，乃至七世父母离饿鬼苦，生人天中，福乐无极。
【疏】述曰：所修必假行门，所获必由心愿。愿者心之乐欲，欲得存没咸安。存者保寿于人间，常无病恼；没者迁神于天上，永绝冥涂。行愿相资，无所不利。
【记】经文。愿使二字是能愿，现在七世等即所愿。初释能愿。上可蹑前段。次句即当科乐字去呼。存者下，次释所愿。存即现在，没即七世，一一配经可见。后二句总结。无不利者，言必有所获。人有目足，所往必至；事有愿行，所未必遂故。
【疏】三、教常作。
是佛弟子修孝顺者，应念念中常忆父母，乃至七世父母，年年七月十五日，常以孝慈忆所生父母，为作盂兰盆施佛及僧，以报父母长养慈爱之恩。
【疏】述曰：是佛弟子修孝顺者，反明非佛弟子及不孝者，即任不设盆也。念念常忆者，无终始也。长养是事，慈爱是心，故前起行及发心愿以报之也。余文可解。三藏云：父母结爱，既念念不离心；孝子报恩，须年年不绝供。
【记】初释所教人。佛弟子者，禀师教故。修孝顺者，知恩重故。念念下，次释所教法。父母长养慈爱，既无终始；孝子起行发愿，故须尽世。以行报事，以愿报心，对待法尔，不可阙一。下文引证，可解。
【疏】四、劝受持。
若一切佛弟子，应当奉持是法，
【疏】述曰：智度论云：信力故受，念力故持。今云奉者，即受之义。皆应者，勖此二力。
【记】非信不能受，非念不能持。勖，谓诫勖。
【疏】五、喜而奉命。
时，目连比丘四辈弟子欢喜奉行。
【疏】述曰：四辈者，僧、尼、士、女，或云人、天、龙、鬼，疑故两存。
【记】言两存者，各有所出故。
【疏】然凡厥生灵，皆依恃怙，故父母恩均于天地，此虽至孝，不得其门。今受神方，兼睹灵验，必能除七世之厄难，报二亲之劬劳。自知心有所之，是以欢喜承命。
【记】初叙恩深。厥，其也。生灵语通，且目四辈。恃怙即父母，向引诗云无父何怙，无母何恃是也。此下，次释众喜。初二句，叙群机无法。此之一字，指上生灵。不得门者，若非佛说，余无知故。今下，明得法欢喜。神谓神妙，方即是法。序云得此法门，实为妙行，与此颇同。睹灵验者，即目连现事。之犹诣也，命谓教命。
盂兰盆经疏新记卷下(终)

        </div>
      </div>
    </div>
  </div>
</div>
<!--update:2025-08-30 09:31:35-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>