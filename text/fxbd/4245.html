<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="阿毗达磨集异门足论。第一卷,阿毗达磨集异门足论。第二卷,阿毗达磨集异门足论。第三卷,阿毗达磨集异门足论。第四卷,阿毗达磨集异门足论。第五卷,阿毗达磨集异门足论。第六卷,阿毗达磨集异门足论。第七卷,阿毗达磨集异门足论。第八卷,阿毗达磨集异门足论。第九卷,阿毗达磨集异门足论。第十卷,阿毗达磨集异门足论。第十一卷,阿毗达磨集异门足论。第十二卷,阿毗达磨集异门足论。第十三卷,阿毗达磨集异门足论。第十四卷,阿毗达磨集异门足论。第十五卷,阿毗达磨集异门足论。第十六卷,阿毗达磨集异门足论。第十七卷,阿毗达磨集异门足论。">
<meta name="description" content="梵名Abhidharma。-sam!gi^ti-parya^ya-pa^da。。凡二十卷。印度舍利子造，唐玄奘译。又作说一切有部集异门足论。略称集异门足论。收于大正藏第二十六册。为阿毗达磨六足论之一。本论系舍利子为预防佛陀入灭后之诤论而作，计分十二品：第一缘起品，明示舍利子代佛陀结集法律之缘起。自第二之一法品至第十一之十法品，明示一法乃至十法之法门。第十二赞劝品，明示佛陀之印可。此论常引法蕴足论，故必作于是书之后。又广本有一万二千颂，今流传者为八千颂。此外，有关本论之作者另有异说，称友之梵文俱舍释论及西藏">
<title>阿毗达磨集异门足论_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">阿毗达磨集异门足论</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]138766</span> <br/>
          说明： <span class="inputVal" id="bkdec">梵名Abhidharma -sam!gi^ti-parya^ya-pa^da 。凡二十卷。印度舍利子造，唐玄奘译。又作说一切有部集异门足论。略称集异门足论。收于大正藏第二十六册。为阿毗达磨六足论之一。本论系舍利子为预防佛陀入灭后之诤论而作，计分十二品：第一缘起品，明示舍利子代佛陀结集法律之缘起。自第二之一法品至第十一之十法品，明示一法乃至十法之法门。第十二赞劝品，明示佛陀之印可。此论常引法蕴足论，故必作于是书之后。又广本有一万二千颂，今流传者为八千颂。此外，有关本论之作者另有异说，称友之梵文俱舍释论及西藏传说均载为执大藏（梵Maha^kaus!t!hila ）所作。</span> <br/>
          封面： <span class="inputVal" id="bkimg">Z_4245.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]阿毗达磨集异门足论
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]138766
[book_dec]梵名Abhidharma -sam!gi^ti-parya^ya-pa^da 。凡二十卷。印度舍利子造，唐玄奘译。又作说一切有部集异门足论。略称集异门足论。收于大正藏第二十六册。为阿毗达磨六足论之一。本论系舍利子为预防佛陀入灭后之诤论而作，计分十二品：第一缘起品，明示舍利子代佛陀结集法律之缘起。自第二之一法品至第十一之十法品，明示一法乃至十法之法门。第十二赞劝品，明示佛陀之印可。此论常引法蕴足论，故必作于是书之后。又广本有一万二千颂，今流传者为八千颂。此外，有关本论之作者另有异说，称友之梵文俱舍释论及西藏传说均载为执大藏（梵Maha^kaus!t!hila ）所作。
[book_img]Z_4245.jpg


[book_title]阿毗达磨集异门足论 第一卷
尊者舍利子说
三藏法师玄奘奉诏译
缘起品第一
世尊一时。游力士生处。至波波邑。住折路迦林。时彼邑中诸力士众。于恒聚戏东西村间。嗢跋诺迦旧制多所。共造台观莹饰初成。未有沙门婆罗门等。及诸力士曾所受用。时力士众闻佛世尊。将苾刍僧住近林内。互相庆慰咸共议言。我等所修胜妙台观。应先请佛及苾刍僧。无上福田于中止住。然后我等随胜善业。所获资财于中受用。由斯我等长夜获得。利益安乐岂不善哉。诸力士众作是议已。各集徒侣并诸眷属。出波波村往如来所。到已顶礼世尊双足。右绕三匝退坐一面。时薄伽梵以慈软音。慰问力士并诸眷属。复以种种微妙法门。示现教导赞励庆喜。说是事已默然而住。诸力士辈闻佛所说。欢喜踊跃即从座起。合掌恭敬俱白佛言。我此邑中诸力士众。于恒聚戏东西村间。嗢跋诺迦旧制多所。共造台观莹饰初成。未有沙门婆罗门等。及诸力士曾所受用。唯愿世尊哀愍我等。将诸弟子于中止住。令我长夜利益安乐。尔时如来哀愍彼故。将诸弟子往住其中。复以妙音。为诸力士宣扬种种施果差别。问答往还过初夜分。诸力士辈并其眷属。闻法欢喜礼佛而去
尔时世尊告舍利子。吾今背痛暂当寝息。汝可代吾为苾刍众宣说法要勿空度也。时舍利子默然受教。佛便四叠嗢怛罗僧。敷为卧具大衣为枕。端身累足右胁而卧。如理作意住光明想。及当起想具念正知。如大宝山寂然无动
尔时舍利子。告苾刍众言。此波波村离系亲子。处无惭众自号为师。其人命终未逾旬月。诸弟子辈两两结朋。诤讼纷纭互相[夌*欠]蔑。各言法律我解非余。如我所知是法是律。我之所说应理合仪。汝等于斯悉皆绝分。于其师教各随己执。回换前后或减或增。破析支离遂成多部。欲知胜负便共激论。为脱过难递相诽斥。虽有论言而无论道。口出刀矟以相残害。诸有白衣信彼法者。见其弟子乖诤如斯。皆共嗔嫌毁而舍去
时舍利子复告众言。此波波村离系亲子。所有法律恶说恶受。不能出离不趣正觉。是可坏法无趣无依。我等如来应正等觉大师法律。善说善受能永出离。能趣正觉非可坏法有趣有依。我等今应闻佛住世。和合结集法毗奈耶。勿使如来般涅槃后。世尊弟子有所乖诤。当令随顺梵行法律。久住利乐无量有情。哀愍世间诸天人众。令获殊胜义利安乐
集异门足论一法品第二
时舍利子复告众言。具寿当知佛于一法。自善通达现等觉已。为诸弟子宣说开示。我等今应和合结集。佛灭度后勿有乖诤。当令随顺梵行法律。久住利乐无量有情。哀愍世间诸天人众。令获殊胜义利安乐。一法云何。嗢柁南曰
一法谓有情依食依行住
于一切善法不放逸为尊
一切有情皆依食住。一切有情皆依行住。于诸善法不放逸胜是谓一法。一切有情依食住者。何等是食而言有情皆依食住。如世尊说。苾刍当知食有四种。能令部多有情安住。及能资益诸求生者。何谓四食。一者段食若粗若细。二者触食。三者意思食。四者识食。由此四食说诸有情皆依食住。何缘故知诸有情类皆依食住。谓诸有情于彼彼聚。由此诸食未尽为因。有想等想施设言说。活住存济差别而转。若诸有情于彼彼聚。由此诸食已尽为因。有想等想施设言说。死殁殒逝差别而转。由此故知诸有情类皆依食住
问如是四食当言有为当言无为。答应言有为。问如是四食当言常当言无常。答应言无常。问如是四食当言恒当言非恒。答应言非恒。问如是四食当言变易当言不变易。答应言变易。问如是四食当言缘已生。当言非缘已生。答应言缘已生。问如是四食当言名摄当言色摄。答段食应言色摄。余三食应言名摄。问如是四食当言有见当言无见。答应言无见。问如是四食当言有对当言无对。答段食应言有对。余三食应言无对。问如是四食当言是心当言非心。当言是心所当言非心所。当言心相应当言心不相应。答段食应言非心非心所心不相应。触意思食应言是心所与心相应。识食应言唯是心。问如是四食当言善。当言不善当言无记。答段食应言无记。余三食应言或善或不善或无记。云何善触食。答若善有漏触为缘。能令诸根长养大种增益。又能滋润随滋润。充悦随充悦。护随护转随转。持随持是谓善触食。云何不善触食。答若不善触为缘。能令诸根长养大种增益。又能滋润随滋润。乃至持随持是谓不善触食。云何无记触食。答若无记触为缘。能令诸根长养大种增益。又能滋润随滋润。乃至持随持是谓无记触食。云何善意思食。答若善有漏触相应诸思等。思现前等。思已思思类造心意业。是谓善意思食。云何不善意思食。答若不善触相应诸思等。思乃至意业是谓不善意思食。云何无记意思食。答若无记触相应诸思等。思乃至意业是谓无记意思食。云何善识食。答若善有漏思相应诸心意识。是谓善识食。云何不善识食。答若不善思相应。诸心意识是谓不善识食。云何无记识食。答若无记思相应。诸心意识是谓无记识食。问如是四食当言有漏。当言无漏。答应言有漏。问如是四食当言学当言无学。当言非学非无学。答应言非学非无学。问如是四食当言欲界系。当言色界系。当言无色界系。答段食应言欲界系。余三食应言或欲界系。或色界系。或无色界系
问诸食皆是段食耶。答诸段食皆是食。有是食非段食。谓余三食及世俗。问诸食皆是触食耶。答诸触食皆是食。有是食非触食。谓余三食及世俗。问诸食皆是意思食耶。答诸意思食皆是食。有是食非意思食。谓余三食及世俗。问诸食皆是识食耶。答诸识食皆是食。有是食非识食。谓余三食及世俗。问诸段皆是食耶。答应作四句。有是段而非食。谓段为缘诸根损减大种变坏。有是食而非段。谓余三食及世俗。有是段亦是食。谓段为缘诸根长养大种增益。又能滋润随滋润。乃至持随持。有非段亦非食。谓除前相。问诸触皆是食耶。答应作四句。有是触而非食。谓无漏触及有漏触为缘。诸根损减大种变坏。有是食而非触。谓余三食及世俗。有是触亦是食。谓有漏触为缘。诸根长养大种增益。又能滋润随滋润乃至持随持。有非触亦非食。谓除前相。如触食有四句。意思识食应知亦尔。颇有食为缘。生食生非食生食非食耶。答生。云何食为缘生食。答段食为缘生余三食。云何食为缘生非食。答段食为缘。生受想作意等。云何食为缘。生食非食。答段食为缘。生余三食及受想作意等。颇有非食为缘。生非食生食生食非食耶。答生。云何非食为缘生非食。答如眼及色为缘。生受想作意等。云何非食为缘生食。答如眼及色为缘。生触意思识食。云何非食为缘。生食非食。答如眼及色为缘。生触意思识食。及受想作意等。颇有食非食为缘。生食非食。生食生非食耶。答生。云何食非食为缘。生食非食。答如眼及色眼识为缘。生触意思识食。及受想作意等。云何食非食为缘生食。答如眼及色眼识为缘。生触意思识食。云何食非食为缘。生非食。答如眼及色眼识为缘。生受想作意等。问若段食已断已遍知。触食亦尔耶。答若触食已断已遍知。段食亦尔。有段食已断已遍知。非触食。谓已离欲染未离上染。如以段食对触食。对意思识食亦尔。问若触食已断已遍知。意思食亦尔耶。答如是。如以触食对意思食。对识食亦尔。问若意思食已断已遍知。识食亦尔耶。答如是。问若于食已断已遍知。彼于欲色无色界已离染耶。答若于段食已断已遍知。彼于欲界已离染。非于色无色界。若于余三食已断已遍知。彼于欲色无色界皆已离染。尔时于一切一切事一切种一切位一切处一切结。皆已离染故
一切有情依行住者。何等是行。而言有情皆依行住。如世尊说。苾刍当知。若诸有情于彼彼聚不死不殒。不破不没不失不退。皆由寿住命根相续。此寿命根说名为行。由此行故一切有情存济住活。此行于彼能护随护能转随转。由此故说一切有情皆依行住。何缘故知诸有情类皆依行住。谓诸有情于彼彼聚。由此寿行未尽为因。有想等想施设言说活住存济差别而转。若诸有情于彼彼聚。由此寿行已尽为因。有想等想施设言说。死没殒逝差别而转。由此故知诸有情类皆依行住
问如是寿行当言有为。当言无为。答应言有为。问如是寿行当言常。当言无常。答应言无常。问如是寿行当言恒当言非恒。答应言非恒。问如是寿行当言变易。当言不变易。答应言变易。问如是寿行当言缘已生。当言非缘已生。答应言缘已生。问如是寿行当言名摄。当言色摄。答应言名摄。问如是寿行当言有见。当言无见。答应言无见。问如是寿行当言有对。当言无对。答应言无对。问如是寿行当言是心当言非心。当言是心所。当言非心所。当言心相应。当言心不相应。答应言非心非心所心不相应。问如是寿行当言善。当言不善。当言无记。答应言无记。问如是寿行当言有漏。当言无漏。答应言有漏。问如是寿行当言学当言无学。当言非学非无学。答应言非学非无学。问如是寿行当言欲界系。当言色界系。当言无色界系。答应言或欲界系。或色界系。或无色界系。云何欲界系。答欲界寿云何色界系。答色界寿。云何无色界系。答无色界寿
问若欲界寿已断已遍知。色界寿亦尔耶。答若色界寿已断已遍知。欲界寿亦尔。有欲界寿已断已遍知。非色界寿。谓已离欲染未离色染。问若欲界寿已断已遍知。无色界寿亦尔耶。答若无色界寿已断已遍知。欲界寿亦尔。有欲界寿已断已遍知。非无色界寿。谓已离欲染未离无色染。问若色界寿已断已遍知。无色界寿亦尔耶。答若无色界寿已断已遍知。色界寿亦尔。有色界寿已断已遍知。非无色界寿。谓已离色染未离无色染。问若于寿行已断已遍知。彼于欲色无色界。已离染耶。答若于欲界寿行已断已遍知。彼于欲界已离染。非于色无色界。若于色界寿行已断已遍知。彼于欲色界已离染。非无色界。若于无色界寿行已断已遍知。彼于欲色无色界皆已离染。尔时于一切一切事一切种一切位一切处一切结。皆已离染故
于一切善法不放逸胜者。云何不放逸。答若为断不善法。为圆满善法。常习常修坚作恒作。数修不止名不放逸
集异门足论二法品第三之一
时舍利子复告众言。具寿当知。佛于二法自善通达。现等觉已。为诸弟子宣说开示。我等今应和合结集。佛灭度后勿有乖诤。当令随顺梵行法律。久住利乐无量有情。哀愍世间诸天人众。令获殊胜义利安乐。二法云何。嗢柁南曰
二法谓名色乃至尽无生
总二十七门应随次别释
有二法。谓名色。复有二法。谓无明有爱。复有二法。谓有见无有见。复有二法。谓无惭无愧。复有二法。谓惭愧。复有二法。谓恶言恶友。复有二法。谓善言善友。复有二法。谓入罪善巧出罪善巧。复有二法。谓入定善巧出定善巧。复有二法。谓界善巧作意善巧。复有二法。谓质直柔和。复有二法。谓堪忍可乐
复有二法。谓和顺供养。复有二法。谓具念正知。复有二法。谓思择力修习力。复有二法。谓不护根门。食不知量。复有二法。谓能护根门。于食知量。复有二法。谓匮戒匮见。复有二法。谓破戒破见。复有二法。谓具戒具见。复有二法。谓净戒净见。复有二法。谓见如理胜。复有二法。谓厌如理胜。复有二法。谓于善不喜足。于断不遮止。复有二法。谓奢摩他毗钵舍那。复有二法。谓明解脱。复有二法。谓尽智无生智。此中有二法。谓名色者。名云何。答受蕴想蕴行蕴识蕴。及虚空择灭非择灭。是谓名。色云何。答四大种及所造色。是谓色
复有二法。谓无明有爱者。无明云何。答如法蕴论说。有爱云何。答色无色界诸贪等。贪执藏防护耽着爱染。是谓有爱
复有二法。谓有见无有见者。有见云何。答若谓我世间常。由此发起忍乐观见是谓有见。云何无有见。答若谓我世间断。由此发起忍乐观见。是谓无有见
复有二法。谓无惭无愧者。无惭云何。答如世尊说。有无惭者。于可惭法而不生惭。可惭法者。谓诸恶不善法。顺杂染顺后有。有炽然苦异熟。顺当来生老死。彼于如是恶不善法生时。无惭无所惭无别惭。无羞无所羞。无别羞无崇敬。无所崇敬。无随属无所随属。于自在者无怖畏转。是谓无惭。无愧云何。答如世尊说。有无愧者于可愧法而不生愧。可愧法者。谓诸恶不善法。乃至顺当来生老死。彼于如是恶不善法生时。无愧无所愧。无别愧无耻无所耻无别耻。于诸罪中不怖不畏。不见怖畏是谓无愧
复有二法。谓惭愧者。惭云何。答如世尊说。诸有惭者于可惭法而生于惭。可惭法者。谓诸恶不善法。乃至顺当来生老死。彼于如是恶不善法生时。有惭有所惭有别惭。有羞有所羞有别羞有崇敬有所崇敬。有随属有所随属。于自在者有怖畏转。是谓惭。愧云何。答如世尊说。诸有愧者于可愧法而生于愧。可愧法者。谓诸恶不善法。乃至顺当来生老死。彼于如是恶不善法生时。有愧有所愧有别愧。有耻有所耻有别耻。于诸罪中有怖有畏。能见怖畏是谓愧
复有二法。谓恶言恶友者。恶言云何。答如法蕴论说。恶友云何。答亦如法蕴论说
复有二法。谓善言善友者。善言云何。答如有一类。若亲教若同亲教。若轨范若同轨范。若余随一尊重可信往还朋友。如法告言。汝从今去。勿坏身业。勿坏语业。勿坏意业。勿行不应行处。勿亲近恶友。勿作三恶趣业。如是教诲称法应时。于所修道随顺磨莹。增长严饰宜便常委。助伴资粮于此教诲。欣喜爱乐信受随顺。不左取而右取。不拒逆不毁訾不非拨。是谓善言。善友云何。答如法蕴论说
复有二法。谓入罪善巧出罪善巧者。入罪善巧云何。答罪谓五部五蕴罪。何等为五。一者他胜。二者众余。三者堕煮。四者对首。五者恶作。入罪善巧。谓如实知见。如是苾刍犯他胜罪。如是苾刍犯众余罪。如是苾刍犯堕煮罪。如是苾刍犯对首罪。如是苾刍犯恶作罪。复次如实知见。如是苾刍犯趣他胜罪。如是苾刍犯趣众余罪。如是苾刍犯趣堕煮罪。如是苾刍犯趣对首罪。如是苾刍犯趣恶作罪。复次如实知见。此苾刍犯如是他胜罪。此苾刍犯如是众余罪。此苾刍犯如是堕煮罪。此苾刍犯如是对首罪。此苾刍犯如是恶作罪。复次如实知见。此苾刍犯趣如是他胜罪。此苾刍犯趣如是众余罪。此苾刍犯趣如是堕煮罪。此苾刍犯趣如是对首罪。此苾刍犯趣如是恶作罪。复次如实知见。诸苾刍所犯罪若重若轻。若深若浅若有余若无余。若隐覆若不隐覆。若显了若不显了。若已发露若未发露。若已除灭若未除灭。若可说若不可说。若可作若不可作。于如是入种种罪中。解了等了近了遍了。机黠通达审察聪睿。觉明慧行毗钵舍那。是谓入罪善巧。出罪善巧云何。答罪谓五部五蕴罪。如前说出。罪善巧。谓如实知见众余。堕煮。对首。恶作四罪。可出其事云何。如有说言。我如是说如是显。于如是罪非说非显。我如此说如此显。于如是罪是说是显。我如是显了如是发露。如是作法于如是罪。非发露非除灭。我如此显了如此发露。如此作法于如是罪。是发露是除灭。于如是出种种罪中解了。乃至毗钵舍那。是谓出罪善巧

[book_title]阿毗达磨集异门足论 第二卷
尊者舍利子说
三藏法师玄奘奉诏译
二法品第三之二
复有二法。谓入定善巧出定善巧者。入定善巧云何。答定谓八部八蕴定。即四静虑四无色定入定善巧。谓如实知见如是补特伽罗。入初静虑定。如是补特伽罗。乃至入非想非非想处定。复次如实知见如是补特伽罗。于初静虑定有善巧作意。如是补特伽罗。乃至于非想非非想处定有善巧作意。复次如实知见如是补特伽罗。入初静虑道。如是补特伽罗。乃至入非想非非想处道。复次如实知见如是补特伽罗。于入初静虑道。有善巧作意。如是补特伽罗。乃至于入非想非非想处道。有善巧作意。其事云何。如有说言。我如是作意如此作意。于入初静虑定。乃至入非想非非想处定。善等了善近了善分别。善思惟善通达。我如是想如是观。如是胜解如是任持如是分别。于入初静虑定。乃至入非想非非想处定。善等了乃至善通达。我如是摄心策心伏心。持心举心舍心制心纵心。于入初静虑定。乃至入非想非非想处定善等了乃至善通达。我如是法于入定。及入定善巧。无作用无利益。无多所作但为障碍。我于此法善等了乃至善通达。我如是法于入定。及入定善巧有作用有利益。有多所作不为障碍。我于此法。善等了乃至善通达。于如是入种种定中。解了等了近了遍了。机黠通达审察聪睿。觉明慧行毗钵舍那。是谓入定善巧。出定善巧云何。答定谓八部八蕴定。即四静虑四无色定出定善巧。谓如实知见如是补特伽罗。出初静虑定。如是补特伽罗。乃至出非想非非想处定。复次如实知见如是补特伽罗。于出初静虑定有善巧作意。如是补特伽罗。乃至于出非想非非想处定。有善巧作意。复次如实知见如是补特伽罗。出初静虑道。如是补特伽罗。乃至出非想非非想处道。复次如实知见如是补特伽罗。于出初静虑道。有善巧作意。如是补特伽罗。乃至于出非想非非想处道。有善巧作意。其事云何。如有说言我如是作意。如此作意于出初静虑定。乃至出非想非非想处定。善等了善近了善分别。善思惟善通达。我如是想如是观。如是胜解如是任持如是分别。于出初静虑定。乃至出非想非非想处定。善等了乃至善通达。我如是摄心策心伏心。持心举心舍心制心纵心。于出初静虑定。乃至出非想非非想处定。善等了乃至善通达。我如是法于出定。乃至出定善巧无作用。无利益无多所作但为障碍。我于此法善等了乃至善通达。我如是法于出定。乃至出定善巧有作用。有利益有多所作不为障碍。我于此法善等了。乃至善通达。于如是出种种定中解了。乃至毗钵舍那。是谓出定善巧。复有二法。谓界善巧作意善巧者。界善巧云何。答如有苾刍如实知见十八界。谓眼界色界眼识界。耳界声界耳识界。鼻界香界鼻识界。舌界味界舌识界。身界触界身识界。意界法界意识界。复次如实知见六界。谓地界水界火界风界空界识界。复次如实知见六界。谓欲界恚界害界。出离界无恚界无害界。复次如实知见六界。谓乐界苦界喜界忧界舍界无明界。复次如实知见四界。谓受界想界行界识界。复次如实知见三界。谓欲界色界无色界。复次如实知见三界。谓色界无色界灭界。复次如实知见三界。谓过去界未来界现在界。复次如实知见三界。谓劣界中界妙界。复次如实知见三界。谓善界不善界无记界。复次如实知见三界。谓学界无学界非学非无学界。复次如实知见二界。谓有漏界无漏界。复次如实知见二界。谓有为界无为界。于如是种种界。解了等了近了遍了。机黠通达审察聪睿。觉明慧行毗钵舍那。是谓界善巧作意。善巧云何。答如有苾刍。或受持素呾缆。或受持毗奈耶。或受持阿毗达磨。或闻亲教师说。或闻轨范师说。或闻展转传授藏说。或闻随一如理者说。依止如是如理所引闻所成慧。于眼界乃至意识界。有善巧作意。思惟非常苦空非我。于地界乃至识界有善巧作意。思惟非常苦空非我。于欲恚害界有善巧作意。思惟非常苦空非我。于出离无恚无害界。有善巧作意。思惟非常空非我。于乐苦喜忧舍无明界。有善巧作意。思惟非常苦空非我。于受想行识界。有善巧作意。思惟非常苦空非我。于欲色无色界。有善巧作意。思惟非常苦空非我。于色无色界有善巧作意。思惟非常苦空非我。于灭界有善巧作意。思惟空非我。于过去未来现在界有善巧作意。思惟非常苦空非我。于劣中界有善巧作意。思惟非常苦空非我。于妙界有善巧作意。思惟非常。苦空非我。于善不善无记界有善巧作意。思惟非常苦空非我。于学无学界有善巧作意。思惟非常空非我。于非学非无学界有善巧作意。思惟非常苦空非我。于有漏界有善巧作意。思惟非常苦空非我。于无漏界有善巧作意。思惟非常苦空非我。于有为界有善巧作意。思惟非常苦空非我。于无为界有善巧作意。思惟空非我。复次如有苾刍。如实知见过去未来现在作意。善不善无记作意。欲界系色界系无色界系作意。学无学非学非无学作意。见所断修所断非所断作意。于如是等种种作意。解了乃至毗钵舍那。是谓作意善巧
复有二法。谓质直柔和者。质直云何。答心不刚性。心不强性。心不硬性。心纯质性。心正直性。心润滑性。心柔软性。心调顺性。是谓质直。柔和云何。答身不刚性。身不强性。身不硬性。身纯质性。身正直性。身润滑性。身柔软性。身调顺性。是谓柔和
复有二法。谓堪忍可乐者。堪忍云何。答谓能忍受。寒热饥渴风日蚊虻蛇蝎等触。又能忍受他粗恶语。能起身中猛利切心夺命苦受。是谓堪忍。可乐云何。答设有事至。不可容纳不可矜持。不可回转不可忍耐。而能于彼不暴不恶。不粗不犷堪忍可乐。易可共住止息众恶。若有事至。可能容纳可能矜持。可能回转可能忍耐。亦能于彼不暴不恶。不粗不犷堪忍可乐。易可共住止息众恶。是谓可乐
复有二法。谓和顺供养者。和顺云何。答若有乐作可憙乐语可爱味语。容貌熙怡远离频蹙。先言慰问具寿善来。事可忍不。可存济不。安乐住不。食易得不。乐作如是可憙语等诸悦豫事。是谓和顺。供养云何。答供养有二种。一财供养。二法供养。财供养云何。答以可意色声香味触。衣服饮食卧具医药及余资具。于他有情能惠能施能随惠施。能弃能舍能遍弃舍。是谓财供养。法供养云何。答以素呾缆或毗奈耶或阿毗达磨。或亲教语或轨范语或传授藏。或余随一可信者。语于他有情。能惠能施能随惠施。能弃能舍能遍弃舍。是谓法供养。如是二种总名供养
复有二法。谓具念正知者。具念云何。答若依出离远离善法。诸念随念专念忆念。不忘不失不遗不漏。不失法性心明记性。是谓具念。正知云何。答若依出离远善法。于法拣择极拣择最极拣择。解了等了近了遍了。机黠通达审察聪睿。觉明慧行毗钵舍那。是谓正知
复有二法。谓思择力修习力者。思择力云何。答如世尊说。苾刍当知。诸多闻圣弟子应如是学。诸身恶行现法当来招恶异熟。谓我若行身恶行者。现自厌毁。亦复为他天神诸佛之所诃责。亦为有智同梵行者以法讥嫌。一切世界恶名流布。身坏命终堕崄恶趣生于地狱。由正了知诸身恶行。现法当来招恶异熟。故能勤断诸身恶行。亦能勤修诸身妙行。于语恶行及意恶行广说亦尔。乃至勤修语意妙行。若能如是因思择。依思择住思择。断不善法修诸善法。说名思择亦名为力。是谓思择力。修习力云何。答如世尊说。苾刍当知。诸多闻圣弟子修念等觉支。依止厌依止离。依止灭回向于舍。修择法精进喜轻安定舍等觉支。依止厌依止离。依止灭回向于舍。若能如是因修习。依修习住修习。断不善法修诸善法。说名修习亦名为力。是谓修习力。问何故名力。答以因此力依此力住此力。能断能碎能破。一切结缚随眠随烦恼缠。故名为力
复有二法。谓不护根门食不知量者。不护根门云何。答如世尊说。苾刍当知。无闻异生眼见色已。由眼根故取相随好。即于是处不护眼根。由住不护起世贪忧。恶不善法随心生长。彼于眼根不防不守。由斯故说不护眼根。以不护眼根贪嗔痴生长。耳鼻舌身意根亦尔。且说意根者。谓意了法已由意根故取相随好。即于是处不护意根。由住不护起世贪忧。恶不善法随心生长。彼于意根不防不守。由斯故说不护意根。以不护意根贪嗔痴生长。彼由发起非理思择眼。见诸色耳闻诸声。鼻嗅诸香舌尝诸味。身觉诸触意了诸法。于六根门不防不等防。不遍防不藏。不覆不蔽不寂静。不调伏不守护。是谓不护根门。食不知量云何。答如世尊说。苾刍当知。无闻异生不思择而食。为勇健故为傲逸故。为颜貌故为端严故。而食所食不思择而食者。谓住非理所引思择而食所食。为勇健故食所食者。谓如一类食所食时。起如是心我食此食必使饱满令身勇健。能作重业能荷重担。资益寿量久住世间。能摧怨敌能越车乘。能远跳掷能作种种世间掉戏。为傲逸故食所食者。谓如一类食所食时。起如是心我食此食必使饱满令我傲逸憍醉之心起等起生等生。相续引发[夌*欠]蔑一切。随情所乐作纵逸业。为颜貌故食所食者。谓如一类食所食时起如是心我食此食。必使饱满当令我身容貌光鲜肤体润滑。为端严故食所食者。谓如一类食所食时。起如是心。我食此食必使饱满。当令我身成就第一美妙形色众所爱敬。诸有如是爱重饮食。于诸饮食不平等性。不知量性不黠慧性。不了其相不了相已不自裁量。我今但应食尔所食。是谓食不知量。复有二法。谓能护根门。于食知量者能护根门云何。答如世尊说苾刍当知。诸多闻圣弟子。眼见色已由眼根故。不取其相不取随好。即于是处能护眼根。由住能护不起世贪。忧恶不善法不随心生长。彼于眼根能防能守。由斯故说能护眼根。以能护眼根贪嗔痴不起。耳鼻舌身意根亦尔。且说意根者。谓意了法已由意根故。不取其相不取随好。即于是处能护意根。由住能护不起世贪忧恶不善法。不随心生长。彼于意根能防能守。由斯故说能护意根。以能护意根贪嗔痴不起。彼由发起如理思择。眼见诸色。耳闻诸声。鼻嗅诸香。舌尝诸味。身觉诸触。意了诸法。于六根门能防能等防能遍防。能藏能覆能蔽能寂静。能调伏能守护。是谓能护根门。于食知量云何。答如世尊说。苾刍当知。诸多闻圣弟子能思择而食。不为勇健不为傲逸。不为颜貌不为端严。而食所食但为此身。暂住存济止息饥渴。摄受梵行而食所食。为断故受不起新受。无罪存济力乐安住而食所食。能思择而食者。谓住如理所引。思择而食所食。不为勇健食所食者。非如一类食所食时。起如是心我食此食。必使饱满令身勇健。能作重业能荷重担。资益寿量久住世间。能摧怨敌能越车乘。能远跳掷能作种种世间掉戏。不为傲逸食所食者。非如一类食所食时。起如是心我食此食。必使饱满令我傲逸。憍醉之心起等起生等生。相续引发[夌*欠]蔑一切。随情所乐作纵逸业。不为颜貌食所食者。非如一类食所食时。起如是心我食此食。必使饱满当令我身。容貌光鲜肤体润滑。不为端严食所食者。非如一类食所食时。起如是心我食此食。必使饱满当令我身成就第一美妙形色众所爱敬。但为此身暂住存济。食所食者。谓身亦名身身根亦名身。五色根亦名身。四大种所造聚亦名身。于此义中说四大种所造聚身。诸圣弟子食所食时。但起是心我食此食。令四大种所造聚身。暂住等住近住安住故名暂住。诸圣弟子食所食时。但起是心我食此食。令四大种所造聚身存随存济。随济护随护转随转故名存济。但为止息饥渴食所食者。此中饥渴所起苦受说名饥渴。诸圣弟子食所食时。但起是心我食此食。当令饥渴所起苦受。暂时止息不为恼害。但为摄受梵行食所食者。谓离淫欲亦名梵行。八支圣道亦名梵行。于此义中八支圣道说名梵行。诸圣弟子食所食时。但起是心我食此食。为欲摄受随顺增益八支圣道。为断故受不起新受食所食者。不食为缘所起苦受说名故受。饱食为缘所起苦受说名新受。诸圣弟子食所食时。但起是心我食此食。为断故受不起新受。非为充悦为无罪。存济而食所食者。存济有二种。一有罪存济。二无罪存济。云何有罪存济。答如有一类矫妄诡诈现相激磨。以利求利而求饮食。如是方便得饮食已欢喜受用。贪爱迷闷耽着不舍。不见过患不知出离。如是名为有罪存济。云何无罪存济。答非如一类矫妄诡诈现相激磨。以利求利而求饮食。如实方便得饮食已如法受用。不贪不爱不迷不闷不耽不着。能见过患善知出离。如是名为无罪存济。诸圣弟子但为如是无罪存济。而食所食为力乐故食所食者。谓圣弟子食所食时。但起是心我食此食。欲令身力得不衰退。心受喜乐能办善事。为安住故食所食者。谓圣弟子食所食时。但起是心我食此食。欲令行立坐卧读诵。修定等时身心安隐。诸有如是不重饮食。于诸饮食有平等性。有知量性有黠慧性。能了其相既了相已。能自裁量我今但应食尔所食。是谓于食知量。复有二法。谓匮戒匮见者。匮戒云何。答断生命不与取欲邪行。虚诳语离间语粗恶语杂秽语。复次若断生命若不与取若非梵行。复次诸所有不善戒。诸所有非理所引戒。诸所有障碍定戒。是谓匮戒。问何故名匮戒。答此法自性不可爱。不可乐不可憙。不可意不安隐。不正直不可欣。不悦意违正理。复次此法能得不可爱果。不可乐果不可憙果。不可意果不安隐果。不正直果不可欣果。不悦意果违正理果。复次此法能感不可爱异熟。不可乐异熟不可憙异熟。不可意异熟不安隐异熟。不正直异熟不可欣异熟。不悦意异熟违正理异熟故名匮戒匮见云何。答诸所有见无惠施。无亲爱无祠祀。无妙行无恶行。无妙行恶行业果异熟。无此世无他世。无母无父无化生有情。无世间阿罗汉正至正行。谓于此世他世。自通达作证证知。我生已尽梵行已立。所作已办不受后有。复次诸所有不善见。诸所有非理所引见。诸所有障碍定见。是谓匮见。问何故名匮见。答此法自性不可爱。乃至违正理。复次此法能得不可爱果。乃至违正理果。复次此法能感不可爱异熟。乃至违正理异熟故名匮见。如匮戒匮见。应知破戒破见亦尔
复有二法。谓具戒具见者。具戒云何。答离断生命离不与取。离欲邪行离虚诳语离离间语。离粗恶语离杂秽语。复次离断生命离不与取离非梵行。复次诸所有学戒。诸所无学戒诸所有善非学非无学戒。是谓具戒。问何故名具戒。答此法自性可爱。可乐可憙可意安隐。正直可欣悦意随顺正理。复次此法能得可爱果。可乐果可憙果。可意果安隐果。正直果可欣果。悦意果顺正理果。复次此法能感可爱异熟。可乐异熟可憙异熟。可意异熟安隐异熟。正直异熟可欣异熟。悦意异熟顺正理异熟。故名具戒。具见云何。答诸所有见。有惠施有亲爱。有祠祀有妙行有恶行。有妙行恶行业果异熟。有此世有他世。有母有父有化生有情。有世间阿罗汉正至正行。谓于此世他世自通达。作证具足住如实证知。我生已尽梵行已立。所作已办不受后有。复次诸所有学见。诸所有无学见。诸所有善非学非无学见。是谓具见。问何故名具见。答此法自性可爱。乃至随顺正理。复次此法能得可爱果。乃至顺正理果。复次此法能感可爱异熟。乃至顺正理异熟。故名具见。如具戒具见。应知净戒净见亦尔
复有二法。谓见如理胜者。见云何。答谓依出离远离善法。于法拣择极拣择最极拣择。解了等了近了遍了。机黠通达审察聪睿。觉明慧行毗钵舍那。是谓见。如理胜云何。答谓有苾刍如其所见。若由如是诸行相状。世间正见未生而生。彼便如理思惟如是诸行相状彼由如理思惟如是诸行相状。便令圣道起等起生等生转现转修集出现。是名道如理胜。复次若有苾刍如其所见。若由如是诸行相状随一出离。远离善法未生而生。彼便如理思惟如是诸行相状。彼由如理思惟如是诸行相状。便令圣道起等起生等。生转现转修集出现。是名道如理胜。如是二种总名如理胜
复有二法。谓厌如理胜者。厌云何。答谓依四种顺厌处法而生于厌。如理胜云何。答谓正思惟引生圣道。何等为四顺厌处法。一自衰损顺厌处法。二他衰损顺厌处法。三自兴盛顺厌处法。四他兴盛顺厌处法。依自衰损顺厌处法。而生于厌如理胜者。如有一类等随观见。自身恶行语恶行意恶行。究竟圆满增上淳熟。便作是念。我因放逸。依放逸住放逸。由放逸故造斯恶事。我今当令恶不善法。未生者不生。已生者永断。彼由如是出离勇猛。所引生厌是名为厌。既生厌已如理思惟。复令圣道起等起生等。生转现转修集出现。是名道如理胜。如是名为依自衰损厌如理胜。依他衰损顺厌处法。而生于厌如理胜者。如有一类等随观见。自他身恶行语恶行意恶行。究竟圆满增上淳熟。便作是念。彼因放逸。依放逸住放逸。由放逸故造斯恶事。我今当令恶不善法。未生者不生已生者永断。彼由如是出离勇猛。所引生厌是名为厌。既生厌已如理思惟。复令圣道起等起生等。生转现转修集出现。是名道如理胜。如是名为依他衰损厌如理胜。依自兴盛顺厌处法而生于厌如理胜者。如有一类等随观见。自身妙行语妙行意妙行。究竟圆满增上淳熟。便作是念。我因不放逸。依不放逸住不放逸。由不放逸故作斯善事。我今当令诸胜善法。未生者生已生者倍复增广。彼由如是出离勇猛所引生厌。是名为厌。既生厌已如理思惟。复令圣道起等起生等。生转现转修集出现。是名道如理胜。如是名为依自兴盛厌如理胜。依他兴盛顺厌处法而生于厌如理胜者。如有一类等随观见。他身妙行语妙行意妙行。究竟圆满增上淳熟。便作是念。彼因不放逸。依不放逸住不放逸。由不放逸故作斯善事。我今当令诸胜善法。未生者生已生者倍复增广。彼由如是出离勇猛所引生厌。是名为厌。既生厌已如理思惟。复令圣道起等起生等。生转现转修集出现。是名道如理胜。如是名为依他兴盛厌如理胜
复有二法。谓于善不喜足。于断不遮止者。于善不喜足云何。答于善喜足者。如有一类唯得少戒便生喜足。唯得少禁便生喜足。唯得离欲便生喜足。唯得不净观便生喜足。唯得持息念等便生喜足。或唯得初静虑。乃至第四静虑便生喜足。或唯得慈无量。乃至舍无量便生喜足。或唯得空无边处定。乃至非想非非想处定便生喜足。或唯得预流果。一来果。不还果。便生喜足。或唯得神境智证通。天耳智证通。他心智证通。宿住随念智证通。死生智证通。便生喜足。此等名为于善喜足。于善不喜足者。如有一类非唯得少戒便生喜足。广说乃至非唯得死生智证通便生喜足。彼作是念。我修诸善。乃至未得阿罗汉果。于其中间终不喜足。是名于善不喜足。于断不遮止云何。答于断遮止者。如有一类为断不善法。为圆满善法。勇猛精进炽然爱乐。勤修不息。作是念言。云何令我速疾证得如理善法。彼于如是勇猛精进炽然爱乐。勤修习时未能证得如理善法。便作是念。我所修断。空虚无果无利无义无味无益。由彼于断谓无胜利。便生厌患诽谤毁呰。如是名为于断遮止。复有一类为断不善法。为圆满善法。勇猛精进炽然爱乐勤修不息。作是念言。云何令我速疾证得如理善法。彼于如是勇猛精进。炽然爱乐勤修习时。未能证得如理善法。或虽证得而不了知。便作是念。我所修断。空虚无果无利无义无味无益。由彼于断谓无胜利。便生厌患诽谤毁呰。如是亦名于断遮止

[book_title]阿毗达磨集异门足论 第三卷
尊者舍利子说
三藏法师玄奘奉诏译
二法品第三之余
于断不遮止者。如有一类为断不善法。为圆满善法。勇猛精进炽然爱乐勤修不息。作是念言。云何令我速疾证得如理善法。彼于如是勇猛精进。炽然爱乐勤修习时。未能证得如理善法。便作是念。如世尊说无处无容。善男子等勤修正行。而不证得如理善法。由我所修正行未满。是故未证如理善法。我所修断定应不空不虚。有果有利有义有味有益。由彼于断知有胜利。不生厌患诽谤毁呰。是名于断不遮止。复有一类为断不善法。为圆满善法。勇猛精进炽然爱乐勤修不息。作是念言。云何令我速疾证得如理善法。彼于如是勇猛精进。炽然爱乐勤修习时。未能证得如理善法。或虽证得而不了知。便作是念。如世尊说无处无容。善男子等勤修正行。而不证得如理善法。由我所修正行未满。是故未证如理善法。我所修断定应不空不虚。有果有利有义有味有益。由彼于断知有胜利。不生厌患诽谤毁呰。是名于断不遮止。复有一类为断不善法。为圆满善法。勇猛精进炽然爱乐勤修不息。作是念言。云何令我速疾证得如理善法。彼于如是勇猛精进。炽然爱乐勤修习时。遂能证得如理善法。便作是念。我所修断决定不空不虚。有果有利有义有味有益。由彼于断知有胜利。不生厌患诽谤毁呰。是名于断不遮止
复有二法。谓奢摩他毗钵舍那者。奢摩他云何。答善心一境性是谓奢摩他。毗钵舍那云何。答奢摩他相应。于法拣择极拣择最极拣择。解了等了近了遍了。机黠通达审察聪睿。觉明慧行毗钵舍那。是谓毗钵舍那。如世尊说
非有定无慧非有慧无定
要有定有慧方证于涅槃
非有定无慧者。谓若有如是类慧。则有获得如是类定。若无如是类慧。则无获得如是类定。故说非有定无慧。非有慧无定者。谓若有慧是定所生以定为集。是定种类由定而发。若有如是类定。则有获得如是类慧。若无如是类定。则无获得如是类慧。故说非有慧无定。要有定有慧方证于涅槃者。爱尽离灭名曰涅槃。要具定慧方能证得。若随阙一必不能证。由此因缘故作是说。要有定有慧方证于涅槃。复次或有补特伽罗。得内心止不得增上慧法观。或有补特伽罗。得增上慧法观不得内心止。或有补特伽罗。不得内心止。亦不得增上慧法观。或有补特伽罗。得内心止亦得增上慧法观。何等补特伽罗。得内心止不得增上慧法观。答若补特伽罗。得世间四静虑。不得出世圣慧。何等补特伽罗。得增上慧法观。不得内心止。答若补特伽罗。得出世圣慧。不得世间四静虑。何等补特伽罗。不得内心止。亦不得增上慧法观。答若补特伽罗。不得世间四静虑。亦不得出世圣慧。何等补特伽罗。得内心止亦得增上慧法观。答若补特伽罗。得世间四静虑。亦得出世圣慧。如说世间四静虑相应。心住等住近住安住。不散不乱摄止等持。心一境性者。此显内心止。如说出世圣慧所摄。于法拣择极拣择最极拣择。解了等了近了遍了。机黠通达审察聪睿。觉明慧行毗钵舍那者。此显增上慧法观。是名奢摩他毗钵舍那
复有二法。谓明解脱者。明云何。答无学三明。何等为三。一者无学宿住随念智作证明。二者无学死生智作证明。三者无学漏尽智作证明。是谓明。解脱云何。答三种解脱。何等为三。一者心解脱。二者慧解脱。三者无为解脱。心解脱者。谓无贪善根相应心。已胜解当胜解今胜解。是名心解脱。慧解脱者。谓无痴善根相应心。已胜解当胜解今胜解。是名慧解脱。无为解脱者。谓择灭。是名无为解脱。此中心解脱或学或无学或非学非无学。云何学。答学无贪善根相应心。已胜解当胜解今胜解。是谓学。云何无学。答无学无贪善根相应心。已胜解当胜解今胜解。是谓无学。云何非学非无学。答有漏无贪善根相应心。已胜解当胜解今胜解。是谓非学非无学。慧解脱或学或无学。或非学非无学。云何学。答学无痴善根相应心。已胜解当胜解今胜解。是谓学。云何无学。答无学无痴善根相应心。已胜解当胜解今胜解。是谓无学。云何非学非无学。答有漏无痴善根相应心。已胜解当胜解今胜解。是谓非学非无学。无为解脱唯非学非无学。是名明解脱。复有二法。谓尽智无生智者。尽智云何。答谓如实知我已知苦。我已断集。我已证灭。我已修道。此所从生智见明觉解慧光观。是名尽智。无生智云何。答谓如实知我已知苦不复当知。我已断集不复当断。我已证灭不复当证。我已修道不复当修。此所从生智见明觉解慧光观。是名无生智。复次若如实知已尽欲漏有漏无明漏。是名尽智。若如实知所尽三漏不复当生是无生智。复次若如实知已尽一切结缚随眠随烦恼缠。是名尽智。若如实知所尽。一切结缚随眠随烦恼缠不复当起。是名无生智
集异门足论三法品第四之一
时舍利子复告众言。具寿当知。佛于三法自善通达。现等觉已。为诸弟子宣说开示。我等今应和合结集。佛灭度后勿有乖诤。当令随顺梵行法律。久住利乐无量有情。哀愍世间诸天人众。令获殊胜义利安乐。三法云何。此中有五嗢柁南颂。初嗢柁南曰
初三法有十谓根寻行界
前三各有二后一有四种
有三不善根三善根。三不善寻三善寻。三恶行三妙行。欲恚害三界出离无恚无害三界欲色无色三界色无色灭三界
三不善根者。谓贪不善根。嗔不善根。痴不善根。贪不善根者。贪云何。答谓于欲境诸贪等贪执藏防护坚着爱乐迷闷耽嗜遍耽嗜内缚欲求耽湎苦集贪类贪生总名为贪。不善根云何。答谓此贪法是不善性能为无量不善法根。是故此法能为病根痈根箭根恼根苦根秽根浊根诸杂染根不清净根不鲜白根。是故名为贪不善根。嗔不善根者。嗔云何。答谓于有情欲为损害。内怀栽杌欲为扰恼。已嗔当嗔现嗔。乐为过患极为过患意极忿恚于诸有情各相违戾欲为过患。已为过患当为过患现为过患。总名为嗔。不善根云何。答谓此嗔法是不善性。能为无量不善法根。是故此法能为病根痈根箭根恼根苦根秽根。浊根诸杂染根不清净根不鲜白根。是故名为嗔不善根。痴不善根者。痴云何。答谓于前际无知。后际无知。前后际无知。于内无知。外无知。内外无知。于业无知。异熟无知业异熟无知。于善作业无知。恶作业无知。善恶作业无知。于因无知因所生法无知。于佛无知法无知僧无知。于苦无知集无知灭无知道无知。于善法无知不善法无知。于有罪法无知无罪法无知。于应修法无知不应修法无知。于下劣法无知胜妙法无知。于黑法无知白法无知。于有敌对法无知。于缘生法无知。于六触处如实无知。如是无知无见非现观。黑闇愚痴无明盲冥。罩网缠裹顽騃浑浊障盖。发盲发无明发无智。灭胜慧障碍善品令不涅槃。无明漏无明暴流无明轭。无明毒根无明毒茎。无明毒枝无明毒叶。无明毒花无明毒果。痴等痴极痴改等改极改。痴类痴生改类改生。总名为痴。不善根云何。答谓此痴法是不善性。能为无量不善法根。是故此法能为病根痈根箭根恼根苦根秽根浊根诸杂染根。不清净根不鲜白根。是故名为痴不善根。如世尊说
诸恶贪嗔痴恼害自心者
如树心有蝎皮果等皆衰
三善根者。谓无贪善根。无嗔善根。无痴善根。无贪善根者。无贪云何。答谓于欲境诸不贪。不等贪不执藏不防护不坚着不爱不乐。不迷心闷不耽嗜不遍耽嗜不内缚不欲不求不耽湎。非苦集非贪类非贪生总名无贪。善根云何。答谓无贪法是善性。能为无量善法根。是故此法能为无病根。无痈根无箭根无秽根无浊根不杂染根清净根鲜白根。是故名为无贪善根。无嗔善根者。无嗔云何。答谓于有情不欲损害。不怀栽杌不欲扰恼。非已嗔非当嗔非现嗔。不乐为过患不极为过患意不愤恚。于诸有情不相违戾不欲为过患。非已为过患。非当为过患。非现为过患。总名无嗔。善根云何。答谓无嗔法是善性。能为无量善法根。是故此法能为无病根。无痈根无箭根无秽根无浊根不杂染根清净根鲜白根。是故名为无嗔善根。无痴善根者。无痴云何。答谓知前际智。后际智前后际智。知内智外智内外智。知业智异熟智业异熟智。知善作业智恶作业智善恶作业智。知因智因所生法智。知佛智法智僧智。知苦智集智灭智道智。知善法智不善法智。知有罪法智无罪法智。知应修法智不应修法智。知下劣法智胜妙法智。知黑法智白法智。知有敌对法智。知缘生法智。知六触处如实智。如是智见明觉解慧光观总名无痴。善根云何。答谓无痴法是善性。能为无量善法根。是故此法能为无病根。无痈根无箭根无秽根无浊根不杂染根清净根鲜白根。是故名为无痴善根。如世尊说
若离贪嗔痴说名为智者
亦名为上士不恼害自心
是故应远离贪嗔及无明
勤修起慧明速得众苦尽
三不善寻者。谓欲寻恚寻害寻。欲寻云何。答欲贪相应诸心寻求。遍寻求近寻求。心显了极显了现前显了。推度构画思惟分别总名欲寻。恚寻云何。答嗔相应诸心寻求。遍寻求近寻求。心显了极显了现前显了。推度构画思惟分别总名恚寻。害寻云何。答害相应诸心寻求。遍寻求近寻求。心显了极显了现前显了。推度构画思惟分别。总名害寻。如世尊说
恶寻伏众生令于秽见净
倍增长贪爱自为坚固缚
三善寻者。谓出离寻无恚寻无害寻。出离寻云何。答于诸欲寻思惟过患。谓此欲寻是不善法。诸下贱者信解受持。一切如来及诸弟子。贤贵善士共所呵厌。能为自害。能为他害。能为俱害。能灭智慧。能碍彼品。能障涅槃。受持此法不生通慧。不引菩提不证涅槃。如是思惟诸欲寻过患时。诸心寻求遍寻求近寻求。心显了极显了现前显了。推度构画思惟分别名出离寻。复次为断欲寻于出离寻思惟功德。谓出离寻是胜善法。是尊胜者信解受持。一切如来及诸弟子贤贵善士共所称赞。不为自害。不为他害。不为俱害。不灭智慧。不碍彼品。不障涅槃。受持此法能生通慧。能引菩提能证涅槃。如是思惟出离寻功德时。诸心寻求乃至分别名出离寻。复次思惟欲寻如病。如痈如箭恼害。无常苦空非我转动。劳倦羸笃是失坏法。迅速不停衰朽非恒。不可保信是变坏法。如是思惟诸欲寻时。诸心寻求乃至分别名出离寻。复次为断欲寻思惟彼灭。是真寂静思惟彼道是真出离。如是思惟彼灭道时。诸心寻求乃至分别名出离寻。复次思惟舍心定。及道舍心定相应。无想定灭定择灭。如是思惟时诸心寻求。乃至分别名出离寻。复次思惟出离。及出离相应受想行识。及彼等起身语业心不相应行时。诸心寻求乃至分别名出离寻。无恚寻云何。答于诸恚寻思惟过患。谓此恚寻是不善法。诸下贱者信解受持。一切如来及诸弟子。贤贵善士共所呵厌。能为自害。能为他害。能为俱害。能灭智慧。能碍彼品。能障涅槃。受持此法不生通慧。不引菩提不证涅槃。如是思惟诸恚寻过患时。诸心寻求遍寻求近寻求。心显了极显了现前显了。推度构画思惟分别名无恚寻。复次为断恚寻于无恚寻思惟功德。谓无恚寻是胜善法。是尊胜者信解受持。一切如来及诸弟子。贤贵善士共所称赞。不为自害。不为他害。不为俱害。不灭智慧。不碍彼品。不障涅槃。受持此法能生通慧。能引菩提。能证涅槃。如是思惟无恚寻功德时。诸心寻求乃至分别名无恚寻。复次思惟恚寻如病。如痈如箭恼害。无常苦空非我转动劳倦羸笃是失坏法。迅速不停衰朽非恒。不可保信是变坏法。如是思惟诸恚寻时。诸心寻求乃至分别名无恚寻。复次为断恚寻思惟彼灭是真寂静。思惟彼道是真出离。如是思惟彼灭道时。诸心寻求乃至分别名无恚寻。复次思惟慈心定。及道慈心定相应。无想定灭定择灭。如是思惟时诸心寻求。乃至分别名无恚寻。复次思惟无恚。及无恚相应受想行识。及彼等起身语业心不相应行时。诸心寻求。乃至分别名无恚寻。无害寻云何。答于诸害寻思惟过恚。谓此害寻是不善法诸下贱者信解受持。一切如来及诸弟子。贤贵善士共所呵厌。能为自害。能为他害。能为俱害。能灭智慧。能碍彼品。能障涅槃。受持此法不生通慧。不引菩提。不证涅槃。如是思惟诸害寻过患时。诸心寻求遍寻求近寻求。心显了极显了现前显了。推度构画思惟分别名无害寻。复次为断害寻。于无害寻思惟功德。谓无害是胜善法。是尊胜者信解受持。一切如来及诸弟子。贤贵善士共所称赞。不为自害。不为他害。不为俱害。不灭智慧。不碍彼品。不障涅槃。受持此法能生通慧。能引菩提。能证涅槃。如是思惟无害寻功德时。诸心寻求乃至分别名无害寻。复次思惟害寻如病。如痈如箭恼害。无常苦空非我转动。劳倦羸笃是失坏法。迅速不停衰朽非恒。不可保信。是变坏法。如是思惟诸害寻时。诸心寻求乃至分别名无害寻。复次为断害寻。思惟彼灭是真寂静。思惟彼道是真出离。如是思惟彼灭道时。诸心寻求乃至分别名无害寻。复次思惟悲心定。及道悲心定相应。无想定灭定择灭。如是思惟时诸心寻求。乃至分别名无害寻。复次思惟无害。及无害相应受想行识。及彼等起身语业心不相应行时。诸心寻求乃至分别名无害寻。如世尊说
乐灭诸恶寻勤修不净观
常念断贪爱能坏坚固缚
三恶行者。谓身恶行语恶行意恶行。身恶行云何。答断生命不与取欲邪行。复次断生命不与取非梵行。复次诸所有不善身业。诸所有非理所引身业。诸所有身业能障碍定。总名身恶行。语恶行云何。答虚诳语离间语粗恶语杂秽语。复次诸所有不善语业。诸所有非理所引语业。诸所有语业能障碍定。总名语恶行。意恶行云何。答贪欲嗔恚邪见。复次诸所有不善意业。诸所有非理所引意业。诸所有意业能障碍定。总名意恶行。如世尊说
若造身恶行语意恶行已
不修对治者当堕于地狱
三妙行者。谓身妙行语妙行意妙行。身妙行云何。答离断生命离不与取离欲邪行。复次离断生命离不与取离非梵行。复次诸学身业诸无学身业。诸善非学非无学身业。总名身妙行。语妙行云何。答离虚诳语离离间语离粗恶语离杂秽语。复次诸学语业诸无学语业诸善非学非无学语业。总名语妙行。意妙行云何。答无贪无嗔正见。复次诸学意业。诸无学意业。诸善非学非无学意业。总名意妙行。如世尊说
若修身妙行语意妙行已
无余缘碍者当生天受乐
欲界恚界害界。及出离界无恚界无害界。如法蕴论说。欲界色界无色界。亦如法蕴论说。如世尊说
诸有能遍知欲色无色界
超一切依故当触无余依
身证甘露界无漏不思议
世尊说涅槃为饶益含识
色界无色界灭界。亦如法蕴论说。如世尊说
住色界有情及住无色界
不证知灭故定当往后有
若遍知色界不住于无色
趣向究竟灭后解脱生死
第二嗢柁南曰
二三法有十世言依处行
心数趣上座聚举不护三
有三世三言依三色处三行三心。三补特伽罗三上座三聚三举罪事三不护
三世者。谓过去世未来世现在世。过去世云何。答诸行已起已等起。已生已等生。已转已现转。已聚集已出现。落谢过去尽灭离变。过去性过去类过去世摄。是谓过去世。未来世云何。答诸行未已起未已等起。未已生未已等生。未已转未已现转。未聚集未出现。未来性未来类。未来世摄。是谓未来世。现在世云何。答诸行已起已等起。已生已等生。已转已现转。聚集出现。住未已谢。未已尽灭。未已离变和合现前。现在性现在类现在世摄。是谓现在世。问世是何义。答世是显示诸行增语。三言依者。谓过去言依未来言依现在言依。过去言依者云何。过去云何言云何依。而说过去言依耶。答诸行已起已等起。已生已等生。已转已现转。已聚集已出现。落谢过去尽灭离变。过去性过去类过去世摄。是谓过去。即依如是过去诸行所起。语言唱词评论呼召宣说显示教诲。语路语音语业语表是谓言。即前所说过去诸行亦名为依。是言因本眼路缘起无间引发。能作生缘集等起故。依过去行起诸言说故。过去诸行名过去言依。未来言依者云何。未来云何言云何依。而说未来言依耶。答诸行未已起未已等起。未已生未已等生。未已转未已现转。未聚集未出现。未来性未来类未来世摄。是谓未来。即依如是未来诸行所起。语言唱词评论呼召宣说显示教诲。语路语音语业语表是谓言。即前所说未来诸行亦名为依。是言因本眼路缘起无间引发。能作生缘集等起故。依未来行起论言说故。未来诸行名未来言依。现在言依者。云何现在云何言云何依。而说现在言依耶。答诸行已起已等起。已生已等生。已转已现转。聚集出现。住未已谢未已尽灭。未已离变和合现前现在性现在类。现在世摄。是谓现在。即依如是现在诸行所起。语言唱词评论呼召宣说显示教诲。语路语音语业语表是谓言。即前所说现在诸行亦名为依。是言因本眼路缘起无间引发。能作生缘集等起故。依现在行起诸言说故。现在诸行名现在言依。无第四第五者依有为说。谓有为法唯有三种更无第四第五可得。有说此依一切法说。诸无为法即是现在言依摄故。更无第四第五可得。如世尊说
乐言想有情恒依言想住
未遍知言想趣生死无穷
若遍知言想于他无所说
亦不乐他说常欣修静虑
寂定勤精进见生死尽边
摧伏诸魔军至生死彼岸
三色处者。谓有三处摄一切色。何等为三。一者有色有见有对。二者有色无见有对。三者有色无见无对。云何有见有对色。答一处。云何无见有对色。答九处。云何无见无对色。答一处。少分
三行者。谓身行语行意行。身行云何。答身亦名身行。身业亦名身行。入息出息亦名身行。于此义中意说入息出息身行。所以者何。入息者呼吸外风令入身内。出息者引发内风令出身外。由此势力令身动转通畅安隐。故入出息说为身行。语行云何。答语亦名语行。语业亦名语行。寻伺亦名语行。于此义中意说寻伺语行。所以者何。要寻伺已能发语言非无寻伺是故寻伺说为语行。意行云何。答意亦名意行。意业亦名意行。想思亦名意行。于此义中意说想思意行。所以者何。以想及思是心所法。依止于心系属于心。依心而转扶助于心。是故想思说为意行
三心者。一漏疮喻心。二电光喻心。三金刚喻心。漏疮喻心云何。答如世尊说。苾刍当知。世有一类补特伽罗。禀性暴恶言憙粗犷。少有触恼便多愤恚。结怨佷[仁-二+戾]语言凶勃。如恶漏疮才被物触。便多流出脓血不止。彼心亦尔少遇违缘。即便愤恚怨恨不息。问何故彼心名漏疮喻。答彼心意识暂触违缘。便速发生种种秽恶。是故名曰漏疮喻心

[book_title]阿毗达磨集异门足论 第四卷
尊者舍利子说
三藏法师玄奘奉诏译
三法品第四之二
电光喻心云何。答如世尊说。苾刍当知。世有一类补特伽罗。居阿练若或居树下或住空闲。精勤修习多修习故。证得如是寂静心定。依是定心能永断五顺下分结得不还果。受上化生即住上界。得般涅槃不复还来生于欲界。如过夏分至秋初时。从大云台电光发已。暂现色像速还隐没。如是一类补特伽罗。居阿练若乃至广说。彼所得心名电光喻。问何故彼心名电光喻。答彼心意识证不还果。暂能照了速还隐没。是故名曰电光喻心。金刚喻心云何。答如世尊说。苾刍当知。世有一类补特伽罗。居阿练若或居树下或住空闲。精勤修习多修习故。证得如是寂静心定。依是定心能尽诸漏。证得无漏心慧解脱。于现法中以胜通慧。自证觉受圆满功德。谓自证知我生已尽。梵行已立所作已办不受后有。譬如金刚无有少物。而不能断或穿或破。所谓若铁若牙若贝。若角若珠若玉石等。如是一类补特伽罗。居阿练若乃至广说。彼所得心名金刚喻。问何故彼心名金刚喻。答彼心意识证无学果。无结缚等而不能坏。是故名曰金刚喻心
三补特伽罗者。一者覆慧补特伽罗。二者膝慧补特伽罗。三者广慧补特伽罗。云何覆慧补特伽罗。答如世尊说。苾刍当知。世有一类补特伽罗。为听法故苾刍前坐。苾刍哀愍为说法要。开示初善中善后善。文义巧妙纯一圆满。清白梵行彼在法座。于所说法初中后分皆不能知。从座起已于所说法。初中后分亦不能了。所以者何。彼都无慧犹如覆器亦如覆瓶。虽多溉水竟无受入。如是一类补特伽罗。为听法故苾刍前坐。广说乃至彼都无慧。是名覆慧补特伽罗。问何故名覆慧补特伽罗。答彼有是慧在法座时。于所说法初中后分。虽皆欲知而无慧故皆不能知。彼有是慧从座起已。于所说法初中后分。虽皆欲了而无慧故。亦不能了故名覆慧补特伽罗。云何膝慧补特伽罗。答如世尊说。苾刍当知。世有一类补特伽罗。为听法故苾刍前坐。苾刍哀愍为说法要。开示初善中善后善。文义巧妙纯一圆满。清白梵行彼在法座。于所说法初中后分。虽皆能知而从座起。于所说法初中后分皆不能了。先虽领受而后忘失。譬如有人得妙饮食。置于膝上以失念故。欻从座起皆悉坠落。如是一类补特伽罗。为听法故苾刍前坐。广说乃至而后忘失。是名膝慧补特伽罗。问何故名膝慧补特伽罗。答彼有是慧在法座时。于所说法初中后分。随所欲知以有慧故。虽皆能知彼有是慧。而从座起于所说法初中后分虽皆欲了。而无慧故皆不能了。先虽领受而后忘失。故名膝慧补特伽罗。云何广慧补特伽罗。答如世尊说。苾刍当知。世有一类补特伽罗。为听法故苾刍前坐。苾刍哀愍为说法要。开示初善中善后善。文义巧妙纯一圆满。清白梵行彼在法座。于所说法初中后分皆悉能知。从座起已于所说法初中后分亦悉能了。复能善知所说义趣。如刹帝利女或婆罗门女。或长者女或居士女。清水沐浴妙香涂身。梳剪发爪莹饰眉面。服鲜净衣着诸缨络。以环钏等而自庄严。唯少花鬘未冠其首。有诸尊者持妙花鬘。谓嗢钵罗瞻博迦等。随其所好而授与之。诸女尔时欢喜踊跃。恭敬受取冠在顶上。深心爱玩终无遗失。如是一类补特伽罗。为听法故苾刍前坐。乃至善知所说义趣。是名广慧补特伽罗。问何故名广慧补特伽罗。答彼有是慧在法座时。于所说法初中后分随所欲知。以有慧故皆悉能知。彼有是慧从座起已。于所说法初中后分随所欲了。以有慧故亦悉能了。复能善知所说义趣。故名广慧补特伽罗。如世尊说
覆慧不聪明虽数多闻法
无智不能了如灌覆瓶器
膝慧胜于前坐听虽能了
而起已皆忘如遗膝上食
广慧最为胜在法座若起
于文义俱了如女冠花鬘
具持念辩才乐修净业染
断憍慢放逸能舍诸恶趣
三上座者。谓生年上座世俗上座法性上座。云何生年上座。答诸有生年尊长耆旧。是谓生年上座。云何世俗上座。答如有知法富贵长者共立制言。诸有知法大财大位。大族大力大眷属大徒众。胜我等者我等皆应推为上座。供养恭敬尊重赞叹。由此因缘虽年二十或二十五。若能知法得大财位大族大力。有大眷属大徒众者。皆应和合推为上座。供养恭敬尊重赞叹。如诸国土城邑王都。其有多闻妙解算数辩才书印。或随一一工巧业处。胜余人者皆共和合推为上座。供养恭敬尊重赞叹。如商侣中有多财者众人和合推为上座。供养恭敬尊重赞叹。如得为王或大臣等。众人皆共供养恭敬尊重赞叹。如难陀王长发王种欲兴战争。召马胜王刹帝利种。重赐财宝令其示现种种技能。知彼胜已告大臣曰。封主当知吾欲敬礼刹帝利种马胜王足。大臣白言。天不应礼刹帝利种马胜王足。所以者何。彼是臣佐君不应礼臣佐之足。如是等事有无量种。今此意说长发王种。难陀王时世俗上座。云何法性上座。答诸受具戒耆旧长宿是谓法性上座。有说此亦是生年上座。所以者何。佛说出家受具足戒名真生故。若有苾刍得阿罗汉诸漏永尽。已作所作已办所办。弃诸重担逮得己利。尽诸有结正智解脱。心善自在此中意说。如是名为法性上座。如世尊说上座颂言
心掉多绮语染意乱思惟
虽久隐园林而非真上座
具戒智正念寂静心解脱
彼于法能观是名真上座
三聚者。谓邪性定聚正性定聚不定聚。云何邪性定聚。答五无间业。云何正性定聚。答学无学法。云何不定聚。答除五无间业。余有漏法及无为
三举罪事者。谓见举罪事闻举罪事疑举罪事。见举罪事者。云何见云何举罪云何事。而说见举罪事耶。答见谓见有苾刍故思断生命。不与物而取。行非梵行淫欲法正知而说。虚诳语故思出不净。非时食饮诸酒。自手掘地。坏生草木。歌舞作乐冠饰花鬘放逸纵荡。是名为见举罪。谓五种举罪。一者觉察举罪。二者忆念举罪。三者应告羯磨举罪。四者布洒他时安立举罪。五者于恣举时安立举罪。云何觉察举罪。答谓有觉察他苾刍言。具寿已犯如是如是罪。应发露勿覆藏。发露则安隐不发露罪益深。是名觉察举罪。云何忆念举罪。答谓有教他令自忆念。告言具寿汝已曾犯如是如是罪。应发露勿覆藏。发露则安隐不发露罪益深。是名忆念举罪。云何应告羯磨举罪。答谓应告言。具寿不应不令我觉默然。从此住处出去。我于具寿欲有少言。是名应告羯磨举罪。云何布洒他时安立举罪。答谓布洒他时所差举者。作如是言。此苾刍众和合共坐作布洒他。我某苾刍为布洒他之所差举。是名布洒他时安立举罪。云何于恣举时安立举罪。答谓恣举时所差举者作如是言。此苾刍众和合共坐作恣举事。我某苾刍为恣举众之所差举。是名于恣举时安立举罪。是名举罪事。谓即前所见犯事是名为事。如是合名见举罪事。闻举罪事者。云何闻云何举罪云何事。而说闻举罪事耶。答闻谓闻有苾刍故思断生命。不与物而取。行非梵行淫欲法。正知而说虚诳语。故思出不净。非时食。饮诸酒。自手掘地。坏生草木。歌舞作乐冠饰花鬘放逸纵荡。是名为闻举罪。谓五种举罪如前说。是名举罪事。谓即前所闻犯事是名为事。如是合名闻举罪事。疑举罪事者。云何疑云何举罪云何事。而说疑举罪事耶。答疑谓五缘而生于疑。一由色故。二由声故。三由香故。四由味故。五由触故。由色故者。谓见苾刍非时入聚落非时出聚落。或与女人入出丛林。或亲狎外道。或亲狎扇搋半择迦。或亲狎苾刍尼。或亲狎淫女。或亲狎小男。或亲狎大女。或亲狎寡妇。见如是等可疑事已。便生疑念观此具寿。现行如是不清净。非沙门非随顺行。如是具寿定应已犯非梵行法。是名由色而生于疑。由声故者。谓闻苾刍非时入聚落非时出聚落。或闻与女人入出丛林或闻亲狎外道。亲狎扇搋半择迦。亲狎苾刍尼。亲狎淫女。亲狎小男。亲狎大女。亲狎寡妇。闻如是等可疑事已便生疑念。闻此具寿现行如是不清净。非沙门非随顺行。如是具寿定应已犯非梵行法。是名由声而生于疑。由香故者。如有苾刍或为澡手。或为洗面。或为饮水。或随一缘入余苾刍所住之处嗅杂染香。谓女人香或酒肉香。或涂薰香或余随一淫泆之香嗅是香已便生疑念。今此具寿所住之处。既有如是不清净。非沙门非随顺香。定应已犯非梵行法。是名由香而生于疑。由味故者。如有苾刍或为澡手。或为洗面或为饮水。或随一缘入余苾刍所住之处。见彼苾刍口中含嚼杂染诸味。谓耽餔罗龙脑豆[寇-(敲-高)+女]或余随一淫泆之味。见彼苾刍尝是味已。便生疑念今此具寿。舌尝如是不清净非沙门非随顺味。定应已犯非梵行法。是名由味而生于疑。由触故者。如有苾刍或为澡手或为洗面。或为饮水。或随一缘入余苾刍所住之处。见彼苾刍所止床座。宝香挍饰细软杂彩。锦绣绫罗以为敷具。于床两头俱置丹枕。迦陵伽褐而覆其上。于彼住处复见女人。端正少年或坐或卧。见是事已便生疑念。今此具寿身触如是不清净。非沙门非随顺触。定应已犯非梵行法。是名由触而生于疑。是名为疑举罪。谓五种举罪如前说。是名举罪事。谓即前所疑犯事是名为事。如是合名疑举罪事
三不护者。谓诸如来三业无失。可有隐藏恐他觉知故名不护。何等为三。一者如来所有身业。清净现行无不清净。现行身业恐他觉知须有藏护。二者如来所有语业。清净现行无不清净。现行语业恐他觉知须有藏护。三者如来所有意业。清净现行无不清净。现行意业恐他觉知须有藏护。云何如来所有身业清净现行。答身业清净现行者。谓离断生命。离不与取。离欲邪行。复次离断生命。离不与取。离非梵行。复次所有学身业清净现行。所有无学身业清净现行。所有善非学非无学身业清净现行。总名身业清净现行。于此义中意说如来。所有无学身业清净现行。及所有善非学非无学身业清净现行。如来具足圆满成就如是身业清净现行。故说如来所有身业清净现行。云何如来无不清净现行身业。答不清净现行身业者。谓断生命。不与取。欲邪行。复次断生命不与取非梵行。复次所有不善身业。所有非理所引身业。所有身业能障碍定。总名不清净现行身业。如来于此不清净现行身业。已断已遍知。如断草根多罗树头。令永于后成不生法。由此如来无可隐匿覆蔽藏护。勿他见我此秽身业。故说如来无不清净现行身业。云何如来所有语业清净现行。答语业清净现行者。谓离虚诳语离离间语离粗恶语离杂秽语。复次所有学语业清净现行。所有无学语业清净现行。所有善非学非无学语业清净现行。总名语业清净现行。于此义中意说如来。所有无学语业清净现行。及所有善非学非无学语业清净现行。如来具足圆满成就如是语业清净现行。故说如来所有语业清净现行。云何如来无不清净现行语业。答不清净现行语业者。谓虚诳语离间语粗恶语杂秽语。复次所有不善语业。所有非理所引语业。所有语业能障碍定总名不清净现行语业。如来于此不清净现行语业。已断已遍知。如断草根多罗树头。令永于后成不生法。由此如来无可隐匿覆蔽藏护。勿他见我此秽语业。故说如来无不清净现行语业。云何如来所有意业清净现行。答意业清净现行者。谓无贪无嗔正起。复次所有学意业清净现行。所有无学意业清净现行。所有善非学非无学意业清净现行。总名意业清净现行。于此义中意说如来。所有无学意业清净现行。及所有善非学非无学意业清净现行。如来具足圆满成就如是意业清净现行。故说如来所有意业清净现行。云何如来无不清净现行意业。答不清净现行意业者。谓贪嗔邪见。复次所有不善意业。所有非理所引意业。所有意业能障碍定。总名不清净现行意业。如来于此不清净现行意业。已断已遍知。如断草根多罗树头。令永于后成不生法。由此如来无可隐匿覆蔽藏护。勿他见我此秽意业。故说如来无不清净现行意业
第三嗢柁南曰
三三法有九谓三爱漏求
及有黑闇身怖受苦慢类
有三爱三漏三求三有三黑闇身三怖三受三苦性三慢类
三爱者。一欲爱。二色爱。三无色爱。欲爱云何。答于诸欲中诸贪等贪。执藏防护耽着爱染。是谓欲爱。复次于欲界系十八界十二处五蕴诸法中诸贪等贪。执藏防护耽着爱染。是谓欲爱。复次下从无间大地狱。上至他化自在天。于此所摄色受想行识诸法中诸贪等贪。执藏防护耽着爱染。是谓欲爱。色爱云何。答于诸色中诸贪等贪。执藏防护耽着爱染。是谓色爱。复次于色界系十四界十处五蕴诸法中诸贪等贪。执藏防护耽着爱染。是谓色爱。复次下从梵众天上至色究竟天。于此所摄色受想行识。诸法中诸贪等贪。执藏防护耽着爱染。是谓色爱。无色爱云何。答于无色中诸贪等贪。执藏防护耽着爱染。是谓无色爱。复次于无色界系三界二处四蕴诸法中诸贪等贪。执藏防护耽着爱染。是谓无色爱。复次如欲色界决定处所上下差别不相杂乱。无色界中无如是事。然可依定依生胜劣说有下上。谓下从空无边处天。上至非想非非想处天。于此所摄受想行识诸法中诸贪等贪。执藏防护耽着爱染。是谓无色爱。如世尊说
有爱诸士夫长世数流转
数受胎藏苦往还诸有中
断爱诸有情瀑流已断故
无爱润生故不流转后有
复有三爱。一欲爱。二有爱。三无有爱。欲爱云何。答于诸欲中诸贪等贪。执藏防护耽着爱染。是谓欲爱。有爱云何。答色无色界诸贪等贪。执藏防护耽着爱染。是谓有爱。无有爱云何。答欣无有者。于无有中诸贪等贪。执藏防护耽着爱染。是谓无有爱。此复如何。如有一类怖畏所逼。怖畏所恼。忧苦所逼。忧苦所恼。苦受触故。作是念言。云何当令我身死后断坏无有。永绝众病岂不乐哉。彼欣无有。于无有中诸贪等贪。执藏防护耽着爱染。是谓无有爱。如世尊说
爱所执有情心贪有无有
魔轭所轭故身常不安乐
流转诸有中生已归老死
如犊子爱乳随母尝不离
三漏者。一欲漏。二有漏。三无明漏。欲漏云何。答除欲界系无明。诸余欲界系结缚随眠随烦恼缠。是谓欲漏。有漏云何。答除色无色界系无明。诸余色无色界系结缚随眠随烦恼缠。是谓有漏。无明漏云何。答三界无智。是谓无明漏。如世尊说
若苾刍已断欲有无明漏
诸漏永尽故无影般涅槃
三求者。一欲求。二有求。三梵行求。欲求云何。答住欲有者于欲界法未得为得。诸求随求平等随求。悕求欣求思求勤求。是谓欲求。有求。云何。答住色无色有者于色无色界法未得为得。诸求乃至勤求是谓有求。梵行求云何。答离二交会说名梵行。八支圣道亦名梵行。于此义中意说八支圣道梵行。诸有于此八支圣道未得为得。诸求乃至勤求。是谓梵行求。复次欲求者。非求死后当生诸有。然于现在可意色声香味触衣服饮食卧具病缘医药诸资生具未得为得诸求乃至勤求。是名欲求。有求者。有谓五取蕴。何等为五。谓色取蕴。受取蕴。想取蕴。行取蕴。识取蕴如有一类作是念言。云何令我得未来世如是类色受想行识。彼于死后当生诸有。色等五蕴。诸求乃至勤求。是名有求。梵行求者。从世第一法趣苦法智忍时。有梵行求非有梵行。所以者何。八支圣道说名梵行。彼于尔时未得未近得。未有未现有。从苦法智忍趣苦法智时。有梵行求亦有梵行。所以者何。八支圣道说名梵行。彼于尔时已得已近得。已有已现有。如是从苦法智趣苦类智忍。从苦类智忍趣苦类智。从苦类智趣集法智忍。从集法智忍趣集法智。从集法智趣集类智忍。从集类智忍趣集类智。从集类智趣灭法智忍。从灭法智忍趣灭法智。从灭法智趣灭类智忍。从灭类智忍趣灭类智。从灭类智趣道法智忍。从道法智忍趣道法智。从道法智趣道类智忍。从道类智忍趣道类智。从道类智趣道类智。或趣所余无漏智时。有梵行求亦有梵行。所以者何。八支圣道说名梵行。彼于尔时已得已近得。已有已现有。复次若世间道。证一来果不还果时。有梵行求非有梵行。所以者何。八支圣道说名梵行。彼于尔时未得未近得。未有未现有。若无漏道证预流果。或证一来不还阿罗汉果时。有梵行求亦有梵行。所以者何。八支圣道说名梵行。彼于尔时已得已近得。已有已现有。如世尊说
具念定正知诸佛真弟子
正知求圣道终不求余事
若悕求已灭圣道当趣尽
苾刍求尽故无影般涅槃
三有者。一欲有。二色有。三无色有。欲有云何。答若业欲界系取为缘欲感当有。彼业异熟。是谓欲有。色有云何。答若业色界系取为缘欲感当有。彼业异熟。是谓色有。无色有云何。答若业无色界系取为缘欲感当有。彼业异熟。是谓无色有
三黑闇身者。一过去黑闇身。二未来黑闇身。三现在黑闇身。过去黑闇身者。云何过去云何黑闇云何身。而说过去黑闇身耶。答过去者。谓诸行已起已等起。已生已等生。已转已现转。已聚集已出现。落谢过去尽灭离变。过去性过去类过去世摄。是谓过去。黑闇者。谓于过去行。发起种种求解异慧。广说乃至疑犹豫箭。是谓黑闇身者有说与疑相应无明名身。于此义中即疑名身。所以者何。黑谓无智。由黑故闇。说名黑闇。此即是疑即此黑闇说名为身。故名过去黑闇身。未来黑闇身者。云何未来云何黑闇云何身。而说未来黑闇身耶。答未来者。谓诸行未已起未已等起。未已生未已等生。未已转未已现转。未聚集未出现。未来性未来类未来世摄。是谓未来。黑闇者。谓于未来行发起种种求解异慧。广说乃至疑犹豫箭。是谓黑闇。身者有说与疑相应无明名身。于此义中即疑名身。所以者何。黑谓无智。由黑故闇。说名黑闇。此即是疑即此黑闇。说名为身。故名未来黑闇身。现在黑闇身者。云何现在云何黑闇云何身。而说现在黑闇身耶。答现在者。谓诸行已起已等起。已生已等生已转已现转。聚集出现住。未已谢未已尽灭。未已离变和合现前。现在性现在类现在世摄。是谓现在。黑闇者。谓于现在行发起种种求解异慧。广说乃至疑犹豫箭。是谓黑闇。身者有说与疑相应无明名身。于此义中即疑名身。所以者何。黑名无智。由黑故闇。说名黑闇。此即是疑即此黑闇。说名为身。故名现在黑闇身
三怖者。一病怖。二老怖。三死怖。病怖者云何病。答头痛等。广说如法蕴论。是谓病。云何怖。答如有一类见他病已深生厌患。自念我身亦有此分。亦有此性亦有此法未越此法。由此便生惊恐怖畏。惶惧毛竖。是谓怖。由病起怖故名病怖。老怖者云何老。答发落等。广说如法蕴论。是谓老。云何怖。答如有一类见他老已深生厌患。广说乃至惶惧毛竖。是谓怖。由老起怖故名老怖。死怖者云何死。答彼彼有情即于彼彼诸有情聚移转坏没。广说如法蕴论。是谓死。云何怖。答如有一类见他死已深生厌患。广说乃至惶惧毛竖。是谓怖。由死起怖故名死怖。如世尊说
诸异生虽能厌病老死法
而不能如实厌此所依身
我能厌此身深了知此法
故不乐久住速入无余依
我观一切种无疾少年命
病老死所坏唯出离安隐
我已勤精进通达究竟迹
虽不习诸欲而舍修梵行

[book_title]阿毗达磨集异门足论 第五卷
尊者舍利子说
三藏法师玄奘奉诏译
三法品第四之三
三受者。一乐受。二苦受。三不苦不乐受。乐受云何。答顺乐受触所生身乐心乐平等受受所摄。是谓乐受。复次修初第二第三静虑时。顺乐受触所生身乐心乐平等受受所摄。是谓乐受。苦受云何。答顺苦受触所生身苦心苦不平等受受所摄。是谓苦受。不苦不乐受云何。答顺不苦不乐受触所生身舍心舍非平等非不平等受受所摄。是谓不苦不乐受。如世尊说
具念定正知诸佛真弟子
能正知诸受令贪等不生
于诸受及道俱令渐次灭
苾刍受尽故无影般涅槃
三苦性者。一苦苦性。二坏苦性。三行苦性。苦苦性云何。答欲界诸行由苦苦故苦。坏苦性云何。答色界诸行由坏苦故苦。行苦性云何。答无色界诸行由行苦故苦。复次不可意诸行由苦苦故苦。可意诸行由坏苦故苦。顺舍诸行由行苦故苦。复次若诸苦受。若彼相应法。若彼俱有法。若从彼生。若彼种类不可爱异熟果由苦苦故苦。若诸乐受。若彼相应法。若彼俱有法。若从彼生。若彼种类可爱异熟果由坏苦故苦。若不苦不乐受。若彼相应法。若彼俱有法。若从彼生。若彼种类非可爱非不可爱异熟果由行苦故苦。复次苦苦性云何。答诸身所有由苦苦故苦。所以者何。依身生起老病死等种种苦故。坏苦性云何。答如世尊说可意朋友可意眷属可意境界。若变坏时。若遭毁谤[夌*欠]蔑等时。发生愁叹忧苦悲恼。彼于尔时由坏苦故苦。行苦性云何。答除苦苦性及坏苦性。诸余有漏行由行苦故苦。三慢类者。一我胜慢类。二我等慢类。三我劣慢类。我胜慢类云何。答如有一类作是念言。我之种族形色作业工巧财位寿量力等。或总或别皆胜于彼。由此起慢。已慢当慢。心高举心恃蔑。是谓我胜慢类。我等慢类云何。答如有一类作是念言。我之种族形色作业工巧财位寿量力等。或总或别皆等于彼。由别因缘而起于慢。已慢当慢。心高举心恃蔑。是谓我等慢类。我劣慢类云何。答如有一类作是念言。我之种族形色作业工巧财位寿量力等。或总或别皆劣于彼。由别因缘而起于慢。已慢当慢。心高举心恃蔑。是谓我劣慢类
第四嗢柁南曰
四三法有十谓火福欲乐
及慧根眼仗六一火慧二
有三火三福业事三欲生三乐生三慧三根三眼三仗。火慧各二。余六各一。初三火者。一贪火。二嗔火。三痴火。贪火云何。答谓于欲境诸贪等贪。执藏防护坚着爱乐。迷闷耽嗜遍耽嗜内缚欲求耽湎。苦集贪类贪生。总名为贪。由此贪爱所蔽伏者。发生种种身热心热身心俱热。身烧心烧身心俱烧。身恼心恼身心俱恼。又由贪爱缠为缘故。长夜领受不可爱不可乐。不可欣不可意异熟果。是谓贪火。嗔火云何。答谓于有情欲为损害。内怀栽杌欲为扰恼。已嗔当嗔现嗔。乐为过患极为过患意极忿恚于诸有情各相违戾欲为过患。已为过患当为过患现为过患。总名为嗔。由此嗔恚所蔽伏者。发生种种身热心热身心俱热。身烧心烧身心俱烧。身恼心恼身心俱恼又由嗔恚缠为缘故。长夜领受不可爱不可乐不可欣不可意异熟果。是谓嗔火。痴火云何。答谓于前际无知后际无知前后际无知。广说乃至痴类痴生改类改生。总名为痴。由此愚痴所蔽伏者。发生种种身热心热身心俱热。身烧心烧身心俱烧。身恼心恼身心俱恼。又由愚痴缠为缘故。长夜领受不可爱不可乐。不可欣不可意异熟果。是谓痴火。如世尊说
诸有愚夫类贪嗔痴火烧
如次耽欲境害生憎圣法
于三毒炽火若不如实知
便耽著有身不能趣寂灭
由斯履邪路堕三恶趣中
受剧苦沦回不解脱魔缚
正等觉弟子昼夜常精进
以秽想慈慧如次灭三火
从斯入圣道降伏诸魔军
证得二涅槃清凉无取漏
后三火者。一应奉事火。二应给施火。三应供养火。应奉事火云何。答父母是子所应奉事。如世尊为高直身形婆罗门说。云何名为应奉事火。谓世父母应受其子种种乐具。随处随时无倒奉事。云何其子以诸乐具。随处随时无倒奉事应奉事火。谓族姓子以精进力。及手足力若汗血力。如法所得财物乐具。随处随时无倒奉事供养父母。何故名为应奉事火。谓族姓子从彼而生。由彼长养乃得成立。是故父母诸佛说为应奉事火。应给施火云何。答妻子奴婢作使亲友。是其家主所应给施。如世尊为高直身形婆罗门说。云何名为应给施火。谓世妻子奴婢作使及诸亲友。应受家主种种乐具随处随时无倒给施。云何家主以诸乐具。随处随时无倒给施应给施火。谓族姓子以精进力。及手足力若汗血力。如法所得财物乐具。随处随时无倒给施妻子奴婢作使亲友。何故名为应给施火。谓族姓子如法居家。其妻子等无倒承事。如教为作所应作业。令无匮乏速得成办。是故妻子奴婢作使及诸亲友。诸佛说为应给施火。应供养火云何。答真沙门婆罗门。是诸施主所应供养。如世尊为高直身形婆罗门说。云何名为应供养火。谓沙门婆罗门。若已离贪或复修行调伏贪行。若已离嗔或复修行调伏嗔行。若已离痴或复修行调伏痴行。如是沙门及婆罗门。应受施主种种乐具。随处随时无倒供养。云何施主以诸乐具。随处随时无倒供养应供养火。谓族姓子以精进力。及手足力若汗血力。如法所得财物乐具。随处随时无倒供养。如前所说。诸沙门婆罗门。何故名为应供养火谓族姓子供养阿罗汉及诸有学者。彼是世间真福田故。能令施主于中树福。感得最胜此世他世富乐异熟及解脱果。是故真沙门及真婆罗门。诸佛说为应供养火。余世间火非应奉事给施供养。彼不能令诸有情类得胜果故。如世尊说
智者能如法祭事前三火
生有乐世间证无苦解脱
三福业事者。一施类福业事。二戒类福业事。三修类福业事。施类福业事者。云何施类云何福云何业云何事。而说施类福业事耶。答施类者。谓施主布施诸沙门婆罗门贫穷苦行道行乞者。饮食汤药衣服华鬘涂散等香。房舍卧具灯烛等物。是名施类。复次或由身布施。谓或施身或施身业。或施所舍物。或由语布施。谓或施语或施语业。或施所舍物或由意布施。谓或施意或施意业。或施舍心。是名施类。福者谓施俱行身律仪语律仪命清净。是名福。业者谓施俱行诸思等思现等思已思思类作心意业。是名业。事者谓施主受者及所施物。是名事。此中施类名施类亦名福亦名业亦名事。此中福名为福亦名业亦名事亦名施类。此中业名为业亦名事亦名施类亦名福。此中事唯名事。戒类福业事者。云何戒类云何福云何业云何事。而说戒类福业事耶。答戒类者。谓离害生命。离不与取。离欲邪行。离虚妄语。离饮窣罗迷丽耶末陀放逸处酒。是名戒类。福者。谓戒俱行身律仪语律仪命清净。是名福。业者谓戒俱行诸思等思。现等思已思思类作心意业。是名业。事者谓若防若止若遮。若离害生命事。是离害生命事。若防若止若遮。若离不与取事。是离不与取事。若防若止若遮。若离欲邪行事。是离欲邪行事。若防若止若遮。若离虚妄语事。是离虚妄语事。若防若止若遮。若离饮窣罗迷丽耶末陀放逸处酒事。是离饮诸酒事。是名事。此中戒类名为戒类。亦名福亦名业亦名事。此中福名为福亦名业亦名事亦名戒类。此中业名为业亦名事亦名戒类亦名福。此中事名为事亦名戒类亦名福亦名业。修类福业事者。云何修类云何福云何业云何事。而说修类福业事耶。答修类者。谓慈悲喜舍四无量。是名修类。福者谓无量俱行身律仪语律仪命清净。是名福。业者谓无量俱行诸思等思现等思已思思类作心意业。是名业。事者谓所缘事缘彼而起四无量。是名事。此中修类名为修类。亦名福亦名业亦名事。此中福名为福亦名业亦名事亦名修类。此中业名为业亦名事亦名修类亦名福。此中事唯名事。如世尊说
智者能依法勤学施戒修
生无苦世间受三种乐果
三欲生者。有诸有情。乐受现前诸妙欲境。彼于现前诸妙欲境富贵自在转。谓人全天一分是第一欲生。有诸有情乐受自化诸妙欲境。彼于自化诸妙欲境富贵自在转。谓乐变化天是第二欲生。有诸有情乐受他化诸妙欲境。彼于他化诸妙欲境富贵自在转。谓他化自在天是第三欲生。此中有诸有情者。谓诸有情谛义胜义。不可得不可近得。非有非现有但于诸蕴界处。由想等想假言说转谓为有情那罗意生儒童命者生者养者士夫补特伽罗。由斯故说有诸有情乐受现前。诸妙欲境者。谓彼有情恒乐受用藏护积集委寄安置。随本所生现前欲境。彼于现前诸妙欲境富贵自在转者。谓彼有情于所受用。藏护积集委寄安置。随本所生现前欲境。有势力得自在随意受用。谓人全者。显一切人。天一分者。显欲界下四天。是第一者。谓随算数渐次顺次相续次。第此居第一。欲生者。谓此于欲界生。复次有诸有情者。谓诸有情谛义胜义不可得。广说如前。乐受自化诸妙欲境者。谓乐变化天造化增长如是类业。彼由此业随所爱乐。化作种种男女等事而自娱乐。谓若天女化作天男而自娱乐。若诸天男化作天女而自娱乐。彼于自化诸妙欲境富贵自在转者。谓乐变化天造作增上如是类业。彼由此业随所爱乐。化作种种男女等事。彼于此事有势力得自在随意受用。谓乐变化天者。显一切乐变化天。是第二者。谓随算数渐次顺次相续次第。此居第二。欲生者。谓此于欲界生。复次有诸有情者。谓诸有情谛义胜义不可得。广说如前。乐受他化诸妙欲境者。谓他化自在天造作增长如是类业。彼由此业与诸他化自在天。虽同一类身同一趣同一生同一进趣。而有高下胜劣差别。诸下劣天子化作种种色声香味触诸妙欲境。令高胜天子于中受用。彼于他化诸妙欲境富贵自在转者。谓他化自在天造作增长如是类业。彼由此业随所爱乐。令他下劣天子化作种种色声香味触诸妙欲境。彼高胜天子于此欲境有势力得自在随意受用。譬如梵天虽同类同一趣同一生同一进趣。而有高下胜劣差别。谓梵众天下劣梵辅天高胜。梵辅天下劣大梵天高胜。他化自在天亦复如是。造作增长如是类业。彼由此业。广说如前。谓他化自在天者。显一切他化自在天。是第三者。谓随算数渐次顺次相续次第。此居第三。欲生者。谓此于欲界生
三乐生者有诸有情。即如是身离生喜乐之所滋润遍滋润。适悦遍适悦。充满遍充满。滋润乃至遍充满已安乐而住。谓梵众天是第一乐生。有诸有情。即如是身定生喜乐之所滋润遍滋润。适悦遍适悦。充满遍充满。滋润乃至遍充满已安乐而住。谓极光净天是第二乐生。有诸有情。即如是身离喜之乐之所滋润遍滋润。适悦遍适悦。充满遍充满滋润乃至遍充满已安乐而住。谓遍净天是第三乐生。此中有诸有情者。谓诸有情谛义胜义。不可得不可近得非有非现有。但于诸蕴界处。由想等想假言说转。谓为有情那罗意生儒童命者生者养者士夫补特伽罗。由斯故说有诸有情。即如是身者。身名为身。身业亦名身。身根亦名身。五有色根亦名身。四大种聚亦名身。今此义中意说四大种聚身。故说即如是身。离生喜乐者。谓初静虑中所可得乐平等受受所摄。是名离生喜乐之所滋润遍滋润适悦遍适悦。充满遍充满者。谓梵众天于此离生喜乐随欲而得。无艰无难即此离生喜乐。起等起。生等生。聚集出现。能令如是四大种聚身。滋润遍滋润。适悦遍适悦。充满遍充满。滋润乃至遍充满已安乐住者。谓彼尔时由离生喜乐。身心无苦恼安乐而住。如世尊于分别生记经中说。苾刍当知。如修定者从此处没生梵众天。数现受离生喜乐。彼先住此入初静虑。亦数现受离生喜乐。彼先后所受离生喜乐无异无差别。依定等故。谓先此间于初静虑。若习若修若多所作。后方生彼梵众天故。二所受离生喜乐品类相似。谓梵众天者显初静虑。梵众等天是第一者。谓随算数渐次顺次相续次第此居第一。乐生者。谓此生处长时受安隐乐。离苦乐乐受乐故名乐生。复次有诸有情者。谓诸有情谛义胜义不可得广说如前。即如是身者。身名为身。乃至广说。定生喜乐者。谓第二静虑中所可得乐平等受受所摄。是名定生喜乐之所滋润遍滋润。适悦遍适悦。充满遍充满者。谓极光净天于此定生喜乐随欲而得。无艰无难即此定生喜乐起等起。生等生。聚集出现。能令如是四大种聚身。滋润遍滋润。适悦遍适悦。充满遍充满。滋润乃至遍充满已安乐住者。谓彼尔时由定生喜乐。身心无苦恼安乐而住。如世尊于分别生记经中说。苾刍当知。如修定者。从此处没生极光净天。数数现受定生喜乐。彼先住此入第二静虑。亦数现受定生喜乐。彼先后所受定生喜乐。无异无差别。依定等故。谓先此间于第二静虑。若习若修若多所作。后方生彼极光净天故。二所受定生喜乐品类相似。谓极光净天者。显第二静虑极光净等天。是第二者谓随算数渐次顺次相续次第。此居第二。乐生者。谓此生处长时受安隐乐。离苦乐乐受乐故名乐生。复次有诸有情者。谓诸有情谛义胜义不可得。广说如前。即如是身者。身名为身乃至广说。离喜之乐者谓第三静虑中所可得乐平等受受所摄。是名离喜之乐之所滋润遍滋润。适悦遍适悦。充满遍充满者。谓遍净天于此离喜之乐随欲而得。无艰无难即此离喜之乐。起等起。生等生。聚集出现。能令如是四大种聚身。滋润遍滋润。适悦遍适悦。充满遍充满。滋润乃至遍充满已安乐住者。谓彼尔时由离喜之乐。身心无苦恼安乐而住。如世尊于分别生记经中说。苾刍当知。如修定者。从此处没生遍净天。数数现受离喜之乐。彼先住此入第三静虑。亦数现受离喜之乐。彼先后所受离喜之乐。无异无差别。依定等故。谓先此间于第三静虑。若习若修若多所作。后方生彼遍净天故。二所受离喜之乐品类相似。谓遍净天者。显第三静虑遍净等天。是第二者。谓随算数渐次顺次相续次第。此居第三。乐生者。谓此生处长时受安隐乐。离苦乐乐受乐故名乐生
初三慧者。一闻所成慧。二思所成慧。三修所成慧。闻所成慧云何。答因闻依闻由闻建立。于彼彼处有势力得自在正遍通达。其事如何。如有苾刍。或受持素呾缆。或受持毗奈耶。或受持阿毗达磨。或闻亲教师说。或闻轨范师说。或闻展转传授藏说。或闻随一如理者说。是名为闻。因此闻依此闻由此闻建立故。于彼彼处有势力得自在正遍通达。是名闻所成慧。思所成慧云何。答因思依思由思建立。于彼彼处有势力。得自在正遍通达。其事如何。谓如有一如理思惟书数算印。或随一一所作事业。是名为思。因此思依此思由此思建立故。于彼彼处有势力得自在正遍通达。是名思所成慧。修所成慧云何。答因修依修由修建立。于彼彼处有势力得自在正遍通达。其事如何。谓如有一方便善巧。自勤修习诸离染道。由此所修离染道故。离欲恶不善法。有寻有伺离生喜乐。入初静虑具足住。广说乃至入第四静虑具足住。是名为修。因此修依此修由此修建立故。于彼彼处有势力。得自在正遍通达。是名修所成慧。有作是说。如此亦是思所成慧。所以者何。唯依佛法不共所修。乃可名为修所成慧。今此义中依诸等引所起寂静慧。皆名修所成慧
后三慧者。一学慧。二无学慧。三非学非无学慧。学慧云何。答学作意相应。于法栋择极栋择最极栋择。解了等了近了遍了。机黠通达审察聪睿。觉明慧行毗钵舍那。是名学慧。无学慧云何。答无学作意相应。于法栋择。广说乃至毗钵舍那。是名无学慧。非学非无学慧云何。答有漏作意相应。于法栋择广说乃至毗钵舍那。是名非学非无学慧
三根者。一未知当知根。二已知根。三具知根。如法蕴论广说其相。如世尊说
学者学诸根恒随正直道
常委勤精进守护于自心
初慧根无间生第二慧根
若第三慧根解脱位方有
不动解脱位诸有结永尽
无漏根圆满乐止息诸根
将入永寂灭任持最后身
降伏诸魔军证毕竟常乐
三眼者。一肉眼。二天眼。三圣慧眼。肉眼云何。答杂骨肉血净四大种所造。眼界眼处眼根。是名肉眼。天眼云何。答不杂骨肉血极净四大种所造眼界眼处眼根。是名天眼。圣慧眼云何。答诸有学慧及无学慧。并一切善非学非无学慧。是名圣慧眼。如世尊说
肉眼最为劣天眼名次上
圣慧眼最胜有三种差别
诸世间善慧能顺趣决择
学无学正知尽生老病死
大觉天人中名称最高远
亦由慧速证妙觉庄严身
三仗者。一闻仗。二离仗。三慧仗。闻仗云何。答多闻闻持闻积集者。若所说法初中后善。文义巧妙纯一圆满清白梵行。于如是法具足多闻。忆持所闻言教纯熟专意观察所闻言教。于诸法义见善通达。是名为闻。因此闻由此闻建立故。能断不善法能修诸善法。此名为闻。亦名为仗。亦名闻仗。故名闻仗。离仗云何。答离欲恶不善法有寻有伺离生喜乐。入初静虑具足住。广说乃至入第四静虑具足住。是名为离。因此离依此离由此离建立故。能断不善法能修诸善法。此名为离。亦名为仗。亦名离仗。故名离仗。慧仗云何。答如实了知此是苦圣谛。此是苦集圣谛。此是苦灭圣谛。此是趣苦灭道圣谛。是名为慧。因此慧依此慧由此慧建立故。能断不善法能修诸善法。此名为慧。亦名为仗。亦名慧仗。故名慧仗。如世尊说
闻仗最为劣离仗名次上
慧仗最为胜精进力具足
具念乐静定知世间生灭
于一切解胜至世边彼岸
第五嗢柁南曰
五三法有十谓学修住定
导净默增上无上明各三
有三学三修三住三定三示导三清净三寂默三增上三无上三明
三学者。一增上戒学。二增上心学。三增上慧学。增上戒学云何。答安住具戒守护别解脱律仪。轨则所行悉皆具足。于微小罪见大怖畏。受学学处。是名增上戒学。增上心学云何。答离欲恶不善法有寻有伺离生喜乐。入初静虑具足住。广说乃至入第四静虑具足住。是名增上心学。增上慧学云何。答如实了知此是苦圣谛。此是苦集圣谛。此是苦灭圣谛。此是趣苦灭道圣谛。是名增上慧学。如世尊说
苾刍具三学乐修如理行
增上戒心慧恒相续现行
具精进势力及明盛静虑
常守护诸根勤行不放逸
如昼夜亦然如夜昼亦尔
如前后亦尔如后前亦然
如下上亦然如上下亦尔
胜伏诸方所由不放逸定
说此为学迹不放逸而住
由能了能舍故得心解脱
世说为等觉雄猛至行边
明行俱圆满恒住无忘失
命根不相续爱尽解脱故
如灯火涅槃究竟心解脱
三修者。一修戒。二修定。三修慧。修戒云何。答于诸善戒亲近数习。殷重无间勤修不舍。是名修戒。修定云何。答于诸善定亲近数习。殷重无间勤修不舍。是名修定。修慧云何。答于诸善慧亲近数习。殷重无间勤修不舍。是名修慧。如世尊说
善修戒定慧至极究竟者
已永尽诸有无垢亦无忧
于着得解脱具利慧深定
超众魔境界遍照如日轮

[book_title]阿毗达磨集异门足论 第六卷
尊者舍利子说
三藏法师玄奘奉诏译
三法品第四之余
三住者。一天住。二梵住。三圣住。天住云何。答谓四静虑。何等为四。谓离欲恶不善法有寻有伺离生喜乐。入初静虑具足住。广说乃至入第四静虑具足住。如世尊为吠那补梨婆罗门说。梵志当知。若时我于世间四静虑中。随为一静虑故行。尔时我为天住而行。若时我于世间四静虑中。随为一静虑故住或坐或卧。尔时我为天住而住或坐或卧。如是世间四静虑中。随于一静虑亲近数习。殷重无间勤修不舍。是名天住。梵住云何。答谓四无量。何等为四。谓慈悲喜舍。如世尊为吠那补梨婆罗门说。梵志当知。若时我于四无量中。随为一无量故行。尔时我为梵住而行。若时我于四无量中。随为一无量故住或坐或卧。尔时我为梵住而住或坐或卧。如是四无量中随于一无量亲近数习殷重无间勤修不舍。是名梵住。圣住云何。答谓四念住四正断四神足五根五力七等觉支八圣道支。如世尊为吠那补梨婆罗门说。梵志当知。若时我于出离远离所生善法中。随为一出离远离所生善法故行。尔时我为圣住而行。若时我于出离远离所生善法中。随为一出离远离所生善法故住或坐或卧。尔时我为圣住而住或坐或卧。如是出离远离所生善法中。随于一出离远离所生善法亲近数习殷重无间勤修不舍。是名圣住
三定者。一有寻有伺三摩地。二无寻唯伺三摩地。三无寻无伺三摩地。云何有寻有伺三摩地。答若三摩地寻俱伺俱。寻等起伺等起。寻相应伺相应。依寻伺转心住等住。广说乃至心一境性。是名有寻有伺三摩地。云何无寻唯伺三摩地。答若三摩地非寻俱唯伺俱。非寻等起唯伺等起。寻不相应唯伺相应。寻已止息唯依伺转心住等住。广说乃至心一境性。是名无寻唯伺三摩地。云何无寻无伺三摩地。答若三摩地非寻俱非伺俱。非寻等起非伺等起。寻不相应伺不相应。若寻若伺俱已止息心住等住。广说乃至心一境性。是名无寻无伺三摩地
三示导者。一神变示导。二记心示导。三教诫示导。神变示导者。云何神变云何示导。而说神变示导耶。答神变者。谓诸神变现神变已神变当神变。谓诸所有变一为多变多为一。或显或隐。若知若见。各别领受墙壁山岩崖岸等障身过无碍。如是广说乃至梵世身自在转。是名神变。示导者。谓有苾刍虽于多种神变境界各别领受。若不令他知见。但名神变自在。不名示导。若有苾刍能于多种神变境界各别领受。亦能令他知见名神变自在。亦名示导。是故所说神变示导。要能令他见等见了等了调伏随顺。乃名神变。亦名示导。由此说名神变示导。记心示导者。云何记心云何示导。而说记心示导耶。答记心者。如世尊说。苾刍当知。谓有一类或。由占相或由言说。随记他心。彼意如此。彼意如是。彼意转变。或随记过去。或随记未来。或随记现在。或随记久所作。或随记久所说。或随记少。谓随记心。或随记多。谓随记心所法。诸所随记一切如实非不如实。或有一类不由占相不由言说随记他心。然由天神或由非人。闻彼声故随记他心。彼意如此。彼意如是。彼意转变。广说如前。或有一类不由天神不由非人。闻彼声故随记他心。然由内心知他有情心所寻伺。随记他心。彼意如此。彼意如是。彼意转变。广说如前。复有一类不由内心。知他有情心所寻伺。随记他心。然由现见他有情住无寻无伺三摩地。见已念言。如是具寿。无寻无伺意行微妙。如是具寿从此定出。当起如此如此寻伺。诸所随记一切如实非不如实。如是具寿从此定出。当起如是如是寻伺。诸所随记一切如实非不如实。是名记心。示导者。谓有苾刍。虽由占相或由言说随记他心。广说乃至。如是具寿从此定出。当起如是如是寻伺。诸所随记一切如实非不如实。若不令他知见。但名记心自在。不名示导若。有苾刍或由。占相或由言说随记他心。广说乃至。如是具寿从此定出。当起如是如是寻伺。诸所随记一切如实非不如实。亦能令他知见名记心自在。亦名示导。是故所说记心示导。要能令他见等见了等了调伏随顺。乃名记心亦名示导。由此说名记心示导。教诫示导者。云何教诫云何示导。而说教诫示导耶。答教诫者如世尊说。苾刍当知。谓有苾刍为他宣说。此是苦圣谛应遍知。此是苦集圣谛应永断。此是苦灭圣谛应作证。此是趣苦灭道圣谛应修习。是名教诫。示导者。谓有苾刍虽能为他宣说。此是苦圣谛应遍知。乃至此是趣苦灭道圣谛应修习。若他闻已不起谛顺忍。不得现观边世俗智。但名教诫自在不名示导。若有苾刍能为他宣说。此是苦圣谛应遍知。乃至此是趣苦灭道圣谛应修习。亦能令他闻已起谛顺忍。得现观边世俗智。名教诫自在亦名示导。是故所说教诫示导。要能令他见等见了等了调伏随顺。乃名教诫亦名示导。由此说名教诫示导
三清净者。一身清净。二语清净。三意清净。身清净云何。答离害生命。离不与取。离欲邪行。复次离害生命离不与取离非梵行。复次诸所有学身业。诸所有无学身业。诸所有善非学非无学身业。如是一切名身清净。语清净云何。答离虚诳语。离离间语。离粗恶语。离杂秽语。复次诸所有学语业。诸所有无学语业。诸所有善非学非无学语业。如是一切名语清净。意清净云何。答无贪无嗔正见。复次诸所有学意业。诸所有无学意业。诸所有善非学非无学意业。如是一切名意清净。如是世尊说
身语意净中我说无漏净
名圆满清净能永净诸恶
三寂默者。一身寂默。二语寂默。三意寂默。身寂默云何。答无学身律。仪名身寂默。语寂默云何。答无学语律仪。名语寂默。意寂默云何。答无学心。名意寂默。如世尊说
身语意默中我说无漏默
名圆满寂默永寂诸恶故
三增上者。一世增上。二自增上。三法增上。世增上云何。答如世尊说。有诸苾刍居阿练若。或在树下或住空闲。学所学法应作是念。今此世间有多众集。夫众集处必有天神。成就天眼具他心智。若近若远皆能睹见。心劣心胜悉能了知。我若发生不善寻伺。能为诸恶耽嗜所依。则诸天神现知见我。既知见已互相谓言。今应共观此善男子。已能厌俗正信出家。云何复生不善寻伺。能为诸恶耽嗜所依。又于世间大众集处。或现有佛及佛弟子。成就天眼具他心智。若近若远皆能睹见。心劣心胜悉能了知。我若发生不善寻伺。能为诸恶耽嗜所依。则诸圣众现知见我。既知见已互相谓言。今应共观此善男子。已能厌俗正信出家。云何复生不善寻伺。能为诸恶耽嗜所依。复作是念。彼诸世间虽见知我而不及我自审了知。故我今应自审观察。勿生如是不善寻伺。能为诸恶耽嗜所依。彼因如是自审知见。发勤精进身心轻安。远离惛沈安住正念。心定一趣制伏愚痴。彼由世间增上力故。能断不善修诸善法。如是世间增上势力。起善有漏或无漏道。名世增上。自增上云何。答如世尊说。有诸苾刍居阿练若。或在树下或住空闲。学所学法应作是念。我已厌俗正信出家。不应复生不善寻伺。能为诸恶耽嗜所依。数数宜应自审观察。勿生如是不善寻伺。能为诸恶耽嗜所依。彼因如是自审知见。发勤精进身心轻安。远离惛沈安住正念。心定一趣制伏愚痴。彼由自我增上力故。能断不善修诸善法。如是自我增上势力。起善有漏或无漏道。名自增上。法增上云何。答如世尊说。有诸苾刍居阿练若。或在树下或住空闲。学所学法应作是念。一切如来应正等觉。所说之法善说现见。离诸热恼随顺应时。来观来尝智者内证。如是正法我已了知。不应复生不善寻伺。能为诸恶耽嗜所依。数数宜应自审观察。勿生如是不善寻伺。能为诸恶耽嗜所依。彼因如是自审知见。发勤精进身心轻安。远离惛沈安住正念。心定一趣制伏愚痴。彼由正法增上力故。能断不善修诸善法。如是正法增上势力。起善有漏或无漏道。名法增上。如世尊说
世无有智者乐作诸恶业
彼能自通达谛实虚妄故
贤善者能证不应自轻篾
应常省己恶有便无隐覆
世现有天神佛及佛弟子
恒见知愚者造作诸恶行
是故世增上自法增上力
能断不善法修法随法行
我说有勇健能摧伏魔军
度生老病死证彼永寂灭
三无上者。一行无上。二智无上。三解脱无上。行无上云何。答无学八支圣道。是名行无上。智无上云何。答无学八智。是名智无上。解脱无上云何。答尽智无生智。是名解脱无上
三明者。谓无学三明。一无学宿住随念智作证明。二无学死生智作证明。三无学漏尽智作证明。云何无学宿住随念智作证明。答如实忆知诸宿住事。谓如实忆知过去世。或一生。或十生。或百生。或千生。或百千生。或多百生。或多千生。或多百千生。或坏劫或成劫。或坏成劫。或多坏劫。或多成劫。或多坏成劫。我于如是有情聚中。曾作如是名如是种如是姓。曾食如是食。曾受如是苦如是乐。曾如是长寿如是久住如是寿量边际。我曾从彼处死生于此处。复从此处死生于彼处。于如是等若形相若因缘若言说无量种宿住事。皆能随念如实忆知。是名无学宿住随念智作证明。问此中何者是明。答知前生相续智。是名明。云何无学死生智作证明。答以净天眼超过于人。见诸有情死时生时。若好色若恶色。若劣若胜。若往善趣。若往恶趣。如是有情成就身恶行。成就语恶行。成就意恶行。发起邪见毁谤贤圣。成就邪见业法受因。由此因缘身坏命终。堕诸恶趣生地狱中。如是有情成就身妙行。成就语妙行。成就意妙行。发起正见赞叹贤圣。成就正见业法受因。由此因缘身坏命终。升诸善趣生于天中。于如是等诸有情类业果差别。皆如实知。是名无学死生智作证明。问此中何者是明。答知自业智。是名明。云何无学漏尽智作证明。答如实知此苦圣谛。此苦集圣谛。此苦灭圣谛。此趣苦灭道圣谛。彼如是知如是见。心解脱。欲漏心解脱。有漏心解脱。无明漏心解脱。已如实知见。我生已尽梵行已立。所作已办不受后有。是名无学漏尽智作证明。问此中何者是明。答知漏尽智。是名明。如世尊说
牟尼如宿住见善恶趣别
了生死已尽得究竟通慧
知心永解脱贪等一切漏
成就三明故名具三明者
集异门足论四法品第五之一
时舍利子。复告众言。具寿当知。佛于四法自善通达现等觉已。为诸弟子宣说开示。我等今应和合结集。佛灭度后勿有乖诤。当令随顺梵行法律久住利乐无量有情。哀愍世间诸天人众。令获殊胜义利安乐。四法云何。此中有五嗢拖南颂初嗢拖南曰
初四法有十念断神虑谛
想无量无色圣种果各四
有四念住。四正断。四神足。四静虑。四圣谛。四想。四无量。四无色。四圣种。四沙门果
四念住者。一身念住。二受念住。三心念住。四法念住。身念住云何。答十有色处及法处所摄色。是名身念住。受念住云何。答六受身。谓眼触所生受。乃至意触所生受。是名受念住。心念住云何。答六识身。谓眼识乃至意识。是名心念住。法念住云何。答受蕴所不摄无色法处。是名法念住。复次身增上所生诸善有漏及无漏道。是名身念住。受增上所生诸善有漏及无漏道。是名受念住。心增上所生诸善有漏及无漏道。是名心念住。法增上所生诸善有漏及无漏道。是名法念住。复次缘身慧名身念住。缘受慧名受念住。缘心慧名心念住。缘法慧名法念住
四正断者。为令已生恶不善法断故。起欲发勤精进策心持心。是名第一。为令未生恶不善法不生故。起欲发勤精进策心持心。是名第二。为令未生善法生故。起欲发勤精进策心持心。是名第三。为令已生善法坚住不忘修满倍增广大智作证故。起欲发勤精进策心持心。是名第四。为令已生恶不善法断故。起欲发勤精进策心持心。正断云何。答为断已生恶不善法。增上所起诸善有漏及无漏道。如是名为第一正断。为令未生恶不善法不生故。起欲发勤精进策心持心。正断云何。答为遮未生恶不善法。增上所起诸善有漏及无漏道。如是名为第二正断。为令未生善法生故。起欲发勤精进策心持心。正断云何。答为起未生善法增上所起诸善有漏及无漏道。如是名为第三正断。为令已生善法坚住不忘修满倍增广大智作证故。起欲发勤精进策心持心。正断云何。答为增已生善法增上所起诸善有漏及无漏道。如是名为第四正断
四神足者。一欲三摩地断行成就神足。二勤三摩地断行成就神足。三心三摩地断行成就神足。四观三摩地断行成就神足。云何欲三摩地断行成就神足。答欲增上所生诸善有漏及无漏道。是名欲三摩地断行成就神足。云何勤三摩地断行成就神足。答勤增上所生诸善有漏及无漏道。是名勤三摩地断行成就神足。云何心三摩地断行成就神足。答心增上所生诸善有漏及无漏道。是名心三摩地断行成就神足。云何观三摩地断行成就神足。答观增上所生诸善有漏及无漏道。是名观三摩地断行成就神足
四静虑者。谓初静虑。第二静虑。第三静虑。第四静虑。云何初静虑。答初静虑所摄善五蕴。是名初静虑。云何第二静虑。答第二静虑所摄善五蕴。是名第二静虑。云何第三静虑。答第三静虑所摄善五蕴。是名第三静虑。云何第四静虑。答第四静虑所摄善五蕴。是名第四静虑
四圣谛者。一苦圣谛。二苦集圣谛。三苦灭圣谛。四趣苦灭道圣谛。云何苦圣谛。答五取蕴。谓色取蕴。受取蕴。想取蕴。行取蕴。识取蕴。是名苦圣谛。云何苦集圣谛。答诸有漏因。是名苦集圣谛。云何苦灭圣谛。答择灭无为。是名苦灭圣谛。云何趣苦灭道圣谛。答诸学法无学法是名趣苦灭道圣谛
四想者。一小想二大想。三无量想。四无所有想。小想云何。答作意思惟狭小诸色。谓或思惟青瘀。或思惟脓烂。或思惟破坏。或思惟膖胀。或思惟骸骨。或思惟骨锁。或思惟地。或思惟水。或思惟火。或思惟风。或思惟青。或思惟黄。或思惟赤。或思惟白。或思惟诸欲过患。或思惟出离功德。与此俱行诸想等想。现前等想已想当想。是名小想。大想云何。答作意思惟广大诸色而非无边。谓或思惟青瘀。广说如前。是名大想。无量想云何。答作意思惟广大诸色其量无边。谓或思惟青瘀。广说如前。是名无量想。无所有想云何。答此即显示无所有处想
四无量者。一慈无量。二悲无量。三喜无量。四舍无量。慈无量云何。答诸慈及慈相应受想行识。若彼等起身语业。若彼等起心不相应行。是名慈无量。悲无量云何。答诸悲及悲相应受想行识。若彼等起身语业。若彼等起心不相应行。是名悲无量。喜无量云何。答诸喜及喜相应受想行识。若彼等起身语业。若彼等起心不相应行。是名喜无量。舍无量云何。答诸舍及舍相应受想行识。若彼等起身语业。若彼等起心不相应行。是名舍无量
四无色者。一空无边处。二识无边处。三无所有处。四非想非非想处。空无边处云何。答空无边处略有二种。一定二生。若定若生所有受想行识。是名空无边处。识无边处云何。答识无边处略有二种。一定二生。若定若生所有受想行识。是名识无边处。无所有处云何。答无所有处略有二种。一定二生。若定若生所有受想行识。是名无所有处。非想非非想处云何。答非想非非想处略有二种。一定二生。若定若生所有受想行识。及有一类定所等起心不相应行。即灭想受定。是名非想非非想处
四圣种者。一有苾刍。随得衣服便生喜足。赞叹喜足不为求觅衣服因缘。令诸世间而生讥论。若求不得终不懊叹。引颈希望抚胸迷闷。若求得已如法受用。不生染着耽嗜迷闷藏护贮积。于受用时能见过患。正知出离。彼由随得衣服喜足。终不自举[夌*欠]篾于他。而能策勤正知系念。是名安住古昔圣种。二有苾刍。随得饮食便生喜足。广说如前。三有苾刍。随得卧具便生喜足。广说如前。四有苾刍。爱断乐断精勤随学于断爱乐。爱修乐修精勤随学于修爱乐。彼由如是断修爱乐。终不自举[夌*欠]篾于他。而能策勤正知系念。是名安住古昔圣种。随得衣服喜足圣种云何。答随得衣服喜足增上。所生诸善有漏及无漏道。是名随得衣服喜足圣种。随得饮食喜足圣种云何。答随得饮食喜足增上。所生诸善有漏及无漏道。是名随得饮食喜足圣种。随得卧具喜足圣种云何。答随得卧具喜足增上。所生诸善有漏及无漏道。是名随得卧具喜足圣种。爱乐断修圣种云何。答爱乐断修增上所生诸善有漏及无漏道。是名爱乐断修圣种
四沙门果者。一预流果。二一来果。三不还果。四阿罗汉果。预流果云何。答预流果有二种。一有为二无为。有为预流果者。谓证预流果时所有学法。或已得或今得或当得。是名有为预流果。无为预流果者。谓证预流果时所有择灭。或已得或今得或当得。是名无为预流果。一来果不还果应知亦尔。阿罗汉果云何。答阿罗汉果有二种。一有为二无为。有为阿罗汉果者。谓证阿罗汉果时所有无学法。或已得或今得或当得。是名有为阿罗汉果。无为阿罗汉果者。谓证阿罗汉果时所有择灭。或已得或今得或当得。是名无为阿罗汉果
第二嗢柁南曰
二四法有九谓支净智力
处蕴依迹法各四智有二
有四预流支四证净四智四力四处四蕴四依四法迹四应证法。智有二门余八各一
四预流支者。一亲近善士。二听闻正法。三如理作意。四法随法行。云何亲近善士。答善士者。谓佛及弟子。复次诸有补特伽罗具戒具德。离诸瑕秽成调善法。堪绍师位成就胜德。知羞悔过善守好学。具知具见乐思择爱称量喜观察。性聪敏具觉慧。息追求有慧类。离贪趣贪灭。离嗔趣嗔灭。离痴趣痴灭。调顺趣调顺。寂静趣寂静。解脱趣解脱。具如是等诸胜功德。是名善士。若能于此所说善士。亲近承事恭敬供养。如是名为亲近善士。云何听闻正法。答正法者谓前说善士未显了处为正显了。未开悟处为正开悟。以慧通达深妙句义。方便为他宣说施设安立开示。以无量门正为开示。苦真是苦。集真是集。灭真是灭。道真是道。如是等名正法。若能于此所说正法。乐听乐闻。乐受持乐究竟。乐解了乐观察。乐寻思乐推究。乐通达乐触乐证乐作证。为闻法故不惮艰辛。为受持故数以耳根。对说法音发胜耳识。如是名为听闻正法。云何如理作意。答于耳所闻耳识所了无倒法义。耳识所引令心专注。随摄等摄作意发意。审正思惟心警觉性。如是名为如理作意。云何法随法行。答如理作意所引出离。远离所生诸胜善法。修习坚住无间精勤。如是名为法随法行
四证净者。如契经说。成就四法说名预流。何等为四。一佛证净。二法证净。三僧证净。四圣所爱戒。云何佛证净。答如世尊说。苾刍当知。此圣弟子以如是相随念诸佛。谓此世尊是如来。阿罗汉正等觉明行圆满善逝世间解无上丈夫调御士天人师佛薄伽梵。彼以此相随念诸佛。见为根本证智相应诸信信性。现前信性随顺印可。爱慕爱慕性心澄心净。是名佛证净。云何法证净。答如世尊说。苾刍当知。此圣弟子以如是相随念正法。谓佛正法善说现见无热应时。引导近观智者内证。彼以此相随念正法。见为根本证智。相应诸信信性。现前信性随顺印可。爱慕爱慕性心澄心净。是名法证净。云何僧证净。答如世尊说。苾刍当知。此圣弟子以如是相随念于僧。谓佛弟子具足妙行质直行。如理行法随法行和敬行。随法行。于此僧中有预流向有预流果。有一来向有一来果。有不还向有不还果。有阿罗汉向有阿罗汉果。如是总有四双八只补特伽罗佛弟子众。戒具足。定具足。慧具足。解脱具足。解脱智见具足。应请应屈应恭敬无上福田。世所应供。彼以此相随念于僧。见为根本证智相应诸信信性。现前信性随顺印可。爱慕爱慕性心澄心净。是名僧证净。云何圣所爱戒。答无漏身律仪语律仪命清净。是名圣所爱戒。问何故名为圣所爱戒。答圣谓诸佛及佛弟子。彼于此戒爱慕欣喜忍顺不逆。是故名为圣所爱戒。诸预流者成就此四

[book_title]阿毗达磨集异门足论 第七卷
尊者舍利子说
三藏法师玄奘奉诏译
四法品第五之二
四智者。谓法智类智他心智世俗智。法智云何。答缘欲界行诸无漏智。缘欲界行因诸无漏智。缘欲界行灭诸无漏智。缘欲界行能断道诸无漏智。复次缘法智及缘法智地诸无漏智。是名法智。类智云何。答缘色无色界行诸无漏智。缘色无色界行因诸无漏智。缘色无色界行灭诸无漏智。缘色无色界行能断道诸无漏智。复次缘类智及缘类智地诸无漏智。是名类智。他心智云何。答若智修所成是修果。依止修已得不失。能知欲色界和合现前他心心所。及一分无漏他心心所。是名他心智。世俗智云何。答诸有漏慧。是名世俗智
复有四智。谓苦智集智灭智道智。苦智云何。答于五取蕴。思惟非常苦空非我所起无漏智。是名苦智。集智云何。答于有漏因思惟因集生缘所起无漏智。是名集智。灭智云何。答于诸择灭思惟灭静妙离所起无漏智。是名灭智。道智云何。答于无漏道思惟道如行出所起无漏智。是名道智
四力者。一信力。二精进力。三定力。四慧力。信力云何。答依诸如来应正等觉所殖净信。是有根生安立坚固。一切沙门及婆罗门诸天魔梵。若余世间。皆无有能如法牵夺。是名信力。精进力云何。答为令已生恶不善法断故。起欲发勤精进策心持心。为令未生恶不善法不生故。起欲发勤精进策心持名。为令未生善法生故。起欲发勤精进策心持心。为令已生善法坚住不忘修满倍增广大智作证故。起欲发勤精进策心持心。是名精进力。定力云何。答离欲恶不善法有寻有伺离生喜乐。入初静虑具足住。广说乃至入第四静虑具足住。是名定力。慧力云何。答如实了知是苦圣谛。如实了知是苦集圣谛。如实了知是苦灭圣谛。如实了知是趣苦灭道圣谛。是名慧力。问何故名力。答以因此力依此力住此力。能断能碎能破一切结缚随眠随烦恼缠。故名为力
四处者。一慧处。二谛处。三舍处。四寂静处。慧处云何。答如薄伽梵于辩六界记别经中为具寿池坚说。苾刍当知。最胜慧处。谓漏尽智。是故苾刍应成就漏尽智。若成就漏尽智。说名成就最胜慧处。是名慧处。谛处云何。答如薄伽梵于辩六界记别经中为具寿池坚说苾刍当知。最胜谛处。谓不动解脱。谛者。谓如实法。诳者。谓虚妄法。是故苾刍应成就不动解脱。若成就不动解脱。说名成就最胜谛处。是名谛处。舍处云何。答如薄伽梵于辩六界记别经中为具寿池坚说。苾刍当知。先所执受无智无明越正路法。今时应舍应变吐应除弃。苾刍当知。最胜舍处。谓弃舍一切依。爱尽离染永灭涅槃。是故苾刍应成就此涅槃。若成就此涅槃。说名成就最胜舍处。是名舍处。寂静处云何。答如薄伽梵于辩六界记别经中为具寿池坚说。苾刍当知。贪染恼心令不解脱。嗔染恼心令不解脱。痴染恼心令不解脱。苾刍当知。此贪嗔痴无余永断变吐除弃爱尽离染永灭静没。名真寂静。是故苾刍应成就真寂静。若成就真寂静。说名成就最胜寂静处。是名寂静处
四蕴者。一戒蕴。二定蕴。三慧蕴。四解脱蕴。戒蕴云何。答如薄伽梵于辩三蕴记别经中作如是说。苾刍当知。我说学戒若无学戒。若一切善非学非无学戒。皆是戒蕴。是名戒蕴。定蕴云何。答如薄伽梵于辩三蕴记别经中作如是说。苾刍当知。我说学定若无学定。若一切善非学非无学定。皆是定蕴。是名定蕴。慧蕴云何。答如薄伽梵于辩三蕴记别经中作如是说。苾刍当知。我说学慧。若无学慧。若一切善非学非无学慧。皆是慧蕴。是名慧蕴。解脱蕴云何。答如薄伽梵于辩三蕴记别经中作如是说。苾刍当知。我说学解脱。若无学解脱。若一切善非学非无学解脱。皆是解脱蕴。是名解脱蕴
四依者。一思择一法应远避。二思择一法应受用。三思择一法应除遣。四思择一法应忍受。云何思择一法应远避。答如薄伽梵于防诸漏记别经中作如是说。汝等苾刍。应审思择。恶象恶马恶牛恶狗恶水牛等当远避之。应审思择株杌毒刺。坑堑崖谷井厕河等当远避之。应审思择恶行恶威仪。恶友恶伴侣恶行处恶卧具等当远避之。恶卧具者。谓若受用如是卧具。为诸有智同梵行者。不应分别处。而生分别。不应测量处。而生测量。不应猜疑处。而生猜疑。如是卧具我说为恶。汝等苾刍。应当远避。是名思择一法应远避。云何思择一法应受用。答如薄伽梵于防诸漏记别经中作如是说。汝等苾刍。应审思择。如法衣服当受用之。不为勇健。不为傲逸。不为颜貌。不为端严。但为遮防蛟虻寒热蛇蝎等触。及为覆蔽。深可羞耻丑陋身形。应审思择如法饮食当受用之。不为勇健。不为傲逸。不为颜貌。不为端严。但为此身暂住存济。止息饥渴摄受梵行。为断故受不起新受。无罪存济力乐安住。应审思择如法卧具当受用之。不为勇健。不为傲逸。不为颜貌。不为端严。但为遮防寒热风雨。及得最胜安隐寂静。应审思择如法医药当受用之。不为勇健。不为傲逸。不为颜貌。不为端严。但为止息未起已起。所有疾病得修善业。是名思择一法应受用。云何思择一法应除遣。答如薄伽梵于防诸漏记别经中作如是说。汝等苾刍。已起欲寻恚寻害寻。不应韫畜。应速断灭变吐除遣。是名思择一法应除遣。云何思择一法应忍受。答如薄伽梵于防诸漏记别经中作如是说。汝等苾刍应起精进。有势有勤。勇悍坚猛。不舍善轭。假使我身。血肉枯竭。唯皮筋骨连拄而存。若本所求胜法未获。终不止息所起精进。又精进时身心疲惓。终不由斯而生懈怠。应深忍受寒热饥渴蛇蝎蚊虻风雨等触。又应忍受他人所发能生身中猛利辛楚夺命苦受毁辱语言。是名思择一法应忍受
四法迹者。一无贪法迹。二无嗔法迹。三正念法迹。四正定法迹。云何无贪法迹。答无贪者。谓于欲境诸不贪不等贪。广说乃至非贪类非贪生。是名无贪。法迹者。谓即无贪亦名为法。亦名为迹。亦名法迹。是故名为无贪法迹。云何无嗔法迹。答无嗔者。谓于有情不欲损害。不怀栽杌。不欲扰恼。广说乃至非已为过患。非当为过患。非现为过患。是名无嗔。法迹者。谓即无嗔亦名为法。亦名为迹。亦名法迹。是故名为无嗔法迹。云何正念法迹。答正念者。谓依出离远离所生善法。诸念随念。广说乃至心明记性。是名正念。法迹者。谓即正念亦名为法。亦名为迹。亦名法迹。是故名为正念法迹。云何正定法迹。答正定者。谓依出离远离所生善法。诸定令心住。广说乃至心一境性。是名正定。法迹者。谓即正定亦名为法。亦名为迹。亦名法迹。是故名为正定法迹
四应证法者。谓或有法是身应证。或复有法是念应证。或复有法是眼应证。或复有法是慧应证。云何有法是身应证。答谓八解脱。是身应证。云何有法是念应证。答谓宿住事。是念应证。云何有法是眼应证。答谓死生事。是眼应证。云何有法是慧应证。答谓诸漏尽。是慧应证
第三嗢拖南曰
三四法有九行修业受轭
离系与瀑流取系各四种
有四行四修定四业四法受四轭四离系四瀑流四取四身系
四行者。一苦迟通行。二苦速通行。三乐迟通行。四乐速通行。云何苦迟通行。答静虑不摄下品五根。是名苦迟通行。云何苦速通行。答静虑不摄上品五根。是名苦速通行。云何乐迟通行。答静虑所摄下品五根。是名乐迟通行。云何乐速通行。答静虑所摄上品五根。是名乐速通行
复有四行。一不堪忍行。二堪忍行。三调伏行。四寂静行。云何不堪忍行。答谓不堪忍寒热饥渴蛇蝎蚊虻风雨等触。又不堪忍他人所发能生身中辛楚猛利夺命苦受骂辱语言。如是种类。是名不堪忍行。云何堪忍行。答谓能堪忍寒热饥渴蛇蝎蚊虻风雨等触。又能堪忍他人所发能生身中辛楚猛利夺命苦受骂辱语言。如是种类。是名堪忍行。云何调伏行。答眼见色时专意系念。防护眼根。调伏其心。不令发起烦恼恶业。耳闻声时。鼻嗅香时舌尝味时。身觉触时。意了法时。专意系念防护耳根。广说乃至防护意根。调伏其心。不令发起烦恼恶业。是名调伏行。云何寂静行。答谓四念住。四正断。四神足。五根五力。七等觉支。八圣道支。四通行四法迹。奢摩他毗钵舍那。是名寂静行。问何故说此名寂静行。答以于此行若习若修。若多所作。能令已生贪欲嗔恚愚痴慢等。寂静等寂静。最极寂静。是故说此名寂静行
四修定者。一有修定若习若修若多所作。为能获得现法乐住。二有修定若习若修若多所作。为能获得最胜知见。三有修定若习若修若多所作。为能获得胜分别慧。四有修定若习若修若多所作。为能获得诸漏永尽。云何修定若习若修若多所作为能获得现法乐住。答于初静虑所摄离生喜乐。俱行心一境性。若习若修坚作常作精勤修习。是名修定若习若修若多所作为能获得现法乐住。云何修定若习若修若多所作为能获得最胜知见。答于光明想俱行心一境性。若习若修坚作常作精勤修习。是名修定若习若修若多所作为能获得最胜知见。云何修定若习若修若多所作为能获得胜分别慧。答于受想寻观俱行心一境性。若习若修坚作常作精勤修习。是名修定若习若修若多所作为能获得胜分别慧。云何修定若习若修若多所作为能获得诸漏永尽。答于第四静虑所摄。清净舍念俱行。阿罗汉果无间道。摄心一境性。若习若修坚作常作精勤修习。是名修定若习若修若多所作为能获得诸漏永尽。如薄伽梵于波罗衍拏起问中说
断欲想忧怖离惛沉睡眠
及恶作掉举得舍念清净
法轮为上首得正智解脱
我说断无明得胜分别慧
四业者。一黑黑异熟业。二白白异熟业。三黑白黑白异熟业。四非黑非白无异熟业能尽诸业。云何黑黑异熟业。答如世尊为持俱胝牛戒布剌拏说。圆满当知。世有一类补特伽罗。造有损害身语意行。彼造有损害身语意行已。积集增长有损害法。彼积集增长有损害法已。感得有损害自体。彼感得有损害自体已。生有损害世间。彼生有损害世间已。触有损害触。彼触有损害触已。受有损害受。一向不可爱。一向不可乐。一向不可喜。一向不可意。如那落伽诸有情类。彼由此类有此类生。生已复触如是类触。是故我说彼诸有情随自造业。圆满当知。是名黑黑异熟业。造有损害身语意行者。谓造不善身语意行。于此义中意说不善身语意行。名有损害身语意行。彼造有损害身语意行已。积集增长有损害法者。谓造不善身语意行已。造作增长不远离法。于此义中意说造作增长不远离法。名积集增长有损害法。彼积集增长有损害法已。感得有损害自体者。谓造作增长不远离法已。感得地狱中有。于此义中意说地狱中有。名有损害自体。所以者何。谓住彼中有中。眼所见色。耳所闻声。鼻所嗅香。舌所尝味。身所觉触。意所了法。一切不可意非可意。不悦意非悦意。不可意相非可意相。不平等相非平等相。彼由此缘纯受忧苦。彼感得有损害自体已。生有损害世间者。谓感得地狱中有已。生地狱趣。于此义中意说地狱趣名有损害世间。所以者何。谓生地狱趣已。眼所见色。乃至意所了法。一切不可意非可意。广说乃至不平等相非平等相。彼由此缘纯受忧苦。彼生有损害世间已。触有损害触者。谓生地狱趣已触地狱触。于此义中意说地狱触名有损害触。彼触有损害触已。受有损害受者。谓触如是类触。定受如是类受。触顺苦受触时必受苦受。由此故说触有损害触已。受有损害受。一向不可爱。一向不可乐。一向不可喜。一向不可意者。谓彼苦受一切有情皆共不爱不乐不憙。亦不可意。由此故说一向不可爱乃至不可意。如那落迦诸有情类者。谓显趣向地狱世间诸有情类。由此故说如那落迦诸有情类。彼由此类有此类生者。谓彼有情有所依事有因有缘而生于彼。由此故说彼由此类有此类生。生已复触如是类触者。谓生地狱已复触地狱触。由此故说生已复触如是类触。是故我说彼诸有情随自造业者。谓设若造有损害身语意行。若不造有损害身语意行。俱积集增长有损害法。或俱不积集增长有损害法。若积集增长有损害法。若不积集增长有损害法。俱感得有损害自体。或俱不感得有损害自体。若感得有损害自体。若不感得有损害自体。俱生有损害世间。或俱不生有损害世间。若生有损害世间。若不生有损害世间。俱触有损害触。或俱不触有损害触。若触有损害触。若不触有损害触。俱受有损害受。或俱不受有损害受。则不应言。是故我说彼诸有情随自造业。以若造有损害身语意行。则积集增长有损害法。若不造有损害身语意行。则不积集增长有损害法。若积集增长有损害法。则感得有损害自体。若不积集增长有损害法。则不感得有损害自体。若感得有损害自体。则生有损害世间。若不感得有损害自体。则不生有损害世间。若生有损害世间。则触有损害触。若不生有损害世间。则不触有损害触。若触有损害触。则受有损害受。若不触有损害触。则不受有损害受。由此应言。是故我说彼诸有情随自造业。是名黑黑异熟业者。谓此业是不善感非爱异熟。云何白白异熟业。答如世尊为持俱胝牛戒补剌拏说。圆满当知。世有一类补特伽罗。造无损害身语意行。彼造无损害身语意行已。积集增长无损害法。彼积集增长无损害法已。感得无损害自体。彼感得无损害自体已。生无损害世间。彼生无损害世间已。触无损害触。彼触无损害触已。受无损害受。一向可爱。一向可乐。一向可喜。一向可意。如超段食天诸有情类。彼由此类有此类生。生已复触如是类触。是故我说。彼诸有情随自造业。圆满当知。是名白白异熟业。造无损害身语意行者。谓造善身语意行。于此义中意说善身语意行。名无损害身语意行。彼造无损害身语意行已。积集增长无损害法者。谓造善身语意行已。造作增长远离法。于此义中意说造作增长远离法。名积集增长无损害法。彼积集增长无损害法已。感得无损害自体者。谓造作增长远离法已。感得色界中有。于此义中意说色界中有。名无损害自体。所以者何。谓住彼中有中。眼所见色。耳所闻声。身所觉触。意所了法。一切可意非不可意。悦意非不悦意。可意相非不可意相。平等相非不平等相。彼由此缘纯受喜乐。彼感得无损害自体已。生无损害世间者。谓感得色界中有已。生色界天趣。于此义中意说色界天趣。名无损害世间。所以者何。生色界天趣已。眼所见色乃至意所了法。一切可意非不可意。广说乃至平等相非不平等相。彼由此缘纯受喜乐。彼生无损害世间已。触无损害触者。谓生色界天趣已。触色界天触。于此义中意说色界天触。名无损害触。彼触无损害触已。受无损害受者。谓触如是类触。定受如是类受。触顺乐受触时必受乐受。由此故说触无损害触已受无损害受。一向可爱一向可乐一向可喜一向可意者。谓彼乐受无量有情。皆共可爱可乐可喜可意。由此故说一向可爱乃至可意。如超段食天诸有情类者。谓显趣向色界世间。由此故说如超段食天诸有情类。彼由此类有此类生者。谓彼有情有所依事。有因有缘而生于彼。由此故说彼由此类有此类生。生已复触如是类触者。谓生色界已复触色界触。由此故说生已复触如是类触。是故我说彼诸有情随自造业者。谓设若造无损害身语意行。若不造无损害身语意行。俱积集增长无损害法。或俱不积集增长无损害法。若积集增长无损害法。若不积集增长无损害法。俱感得无损害自体。或俱不感得无损害自体。若感得无损害自体。若不感得无损害自体。俱生无损害世间。或俱不生无损害世间。若生无损害世间。若不生无损害世间。俱触无损害触。或俱不触无损害触。若触无损害触。若不触无损害触。俱受无损害受。或俱不受无损害受。则不应言。是故我说彼诸有情随自造业。以若造无损害身语意行。则积集增长无损害法。若不造无损害身语意行。则不积集增长无损害法。若积集增长无损害法。则感得无损害自体。若不积集增长无损害法。则不感得无损害自体。若感得无损害自体。则生无损害世间。若不感得无损害自体。则不生无损害世间。若生无损害世间。则触无损害触。若不生无损害世间。则不触无损害触。若触无损害触。则受无损害受。若不触无损害触。则不受无损害受。由此应言。是故我说彼诸有情随自造业。是名白白异熟业者。谓此业是善感可爱异熟。云何黑白黑白异熟业。答如世尊为持俱胝牛戒补剌拏说。圆满当知。世有一类补特伽罗。造有损害无损害身语意行。彼造有损害无损害身语意行已。积集增长有损害无损害法。彼积集增长有损害无损害法已。感得有损害无损害自体。彼感得有损害无损害自体已。生有损害无损害世间。彼生有损害无损害世间已。触有损害无损害触。彼触有损害无损害触已。受有损害无损害受。相间相杂如人及一分天诸有情类。彼由此类有此类生。生已复触如是类触。是故我说。彼诸有情随自造业。圆满当知。是名黑白黑白异熟业。造有损害无损害身语意行者。谓造善不善身语意行。于此义中意说善不善身语意行。名有损害无损害身语意行。彼造有损害无损害身语意行已。积集增长有损害无损害法者。谓造善不善身语意行已。造作增长远离不远离法。于此义中。意说造作增长远离不远离法。名积集增长有损害无损害法。彼积集增长有损害无损害法已。感得有损害无损害自体者。谓造作增长远离不远离法已。感得人及欲界天中有。于此义中。意说人及欲界天中有。名有损害无损害自体。所以者何。谓住彼中有中。眼所见色。耳所闻声。鼻所嗅香。舌所尝味。身所觉触。意所了法。一切可意亦不可意。悦意亦不悦意。可意相亦不可意相。平等相亦不平等相。彼由此缘杂受苦乐。彼感得有损害无损害自体已。生有损害无损害世间者。谓感得人及欲界天中有已。生人及欲界天趣。于此义中。意说人及欲界天趣。名有损害无损害世间。所以者何。谓生人及欲界天趣已。眼所见色。乃至意所了法。一切可意亦不可意。广说乃至平等相亦不平等相。彼由此缘杂受苦乐。彼生有损害无损害世间已。触有损害无损害触者。谓生人及欲界天趣已。触人及欲界天触。于此义中。意说人及欲界天触。名有损害无损害触。彼触有损害无损害触已。受有损害无损害受者。谓触如是类触。定受如是类受。触顺苦乐触时。必受苦乐受由此故说。触有损害无损害触已。受有损害无损害受。相间相杂者。谓苦乐受相间相杂而现在前。由此故说相间相杂。彼由此类有此类生者。谓彼有情有所依事。有因有缘而生于彼。由此故说彼由此类有此类生。生已复触如是类触者。谓生人及欲界天已。复触人及欲界天触。由此故说生已复触如是类触。是故我说彼诸有情随自造业者。谓设若造有损害无损害身语意行。若不造有损害无损害身语意行。俱积集增长有损害无损害法。或俱不积集增长有损害无损害法。若积集增长有损害无损害法。若不积集有损害无损害法。俱感得有损害无损害自体。或俱不感得有损害无损害自体。若感得有损害无损害自体。若不感得有损害无损害自体。俱生有损害无损害世间。或俱不生有损害无损害世间。若生有损害无损害世间。若不生有损害无损害世间。俱触有损害无损害触。或俱不触有损害无损害触。若触有损害无损害触。若不触有损害无损害触。俱受有损害无损害受。或俱不受有损害无损害受。则不应言。是故我说。彼诸有情随自造业

[book_title]阿毗达磨集异门足论 第八卷
尊者舍利子说
三藏法师玄奘奉诏译
四法品第五之三
以若造有损害无损害身语意行。则积集增长有损害无损害法。若不造有损害无损害身语意行。则不积集增长有损害无损害法。若积集增长有损害无损害法。则感得有损害无损害自体。若不积集增长有损害无损害法。则不感得有损害无损害自体。若感得有损害无损害自体。则生有损害无损害世间。若不感得有损害无损害自体。则不生有损害无损害世间。若生有损害无损害世间。则触有损害无损害触。若不生有损害无损害世间。则不触有损害无损害触。若触有损害无损害触。则受有损害无损害受。若不触有损害无损害触。则不受
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:35:02-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>