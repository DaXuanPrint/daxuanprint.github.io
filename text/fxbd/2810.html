<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="法华经疏一,法华经疏二,法华经疏三,法华经疏全文在线阅读,法华经疏全文在线下载,大玄古籍书库">
<meta name="description" content="法华经疏，三种，各一卷，首尾缺，编号二七四九，二七五〇，二七五一。原卷无题,现题据内容拟补。因卷首已佚,此疏科分不清。释文较精。从行文风格看,似为六朝时作品,待考。历代大藏经未收,后被收入日本《大正藏》第八十五卷。_法华经疏_全文在线阅读_法华经疏_全文在线下载_大玄古籍书库">
<title>法华经疏_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">法华经疏</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]30932</span> <br/>
          说明： <span class="inputVal" id="bkdec">法华经疏，三种，各一卷，首尾缺，编号二七四九，二七五〇，二七五一。原卷无题,现题据内容拟补。因卷首已佚,此疏科分不清。释文较精。从行文风格看,似为六朝时作品,待考。历代大藏经未收,后被收入日本《大正藏》第八十五卷。</span> <br/>
          封面： <span class="inputVal" id="bkimg">Z_2810.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]法华经疏
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]30932
[book_dec]法华经疏，三种，各一卷，首尾缺，编号二七四九，二七五〇，二七五一。原卷无题,现题据内容拟补。因卷首已佚,此疏科分不清。释文较精。从行文风格看,似为六朝时作品,待考。历代大藏经未收,后被收入日本《大正藏》第八十五卷。
[book_img]Z_2810.jpg


[book_title]法华经疏一
值遇者檦难值也。所以者何。诸薄德人。过无量劫。或见不见者。释难值也。以此事故我言如来难可得见者。结难值也。
经曰。斯众生等至而言灭度者。此得效也。斯等闻语生难遭想者。内心启悟也。心怀恋慕渴仰于佛者。外仰至真也。便种善根者。发心修行也。为有此效故。须不灭言灭也。
经曰。又善男子至皆实不虚者。此宗益也。诸佛如来法皆如是者。权行同也。为度众生皆实不虚者。利物一也。若不权唱涅槃。岂能进彼懈怠。彼既得进利益不虚。
经曰。譬如良医至善治众病者。第二譬说两重。一明不死作住有余譬。二明唱死作入无余譬。不死十重。一教主譬。二根缘譬。三道隐譬。四或生譬。五佛兴譬。六机过譬。七说教譬。八令修譬。九利解譬。十钝迷譬。此第一教主譬良善也医意也。善解四病之原。妙通八术之要。下针定差。投药必愈故曰良医。阿含经说良医有四德。一知病。二知病因。三知治方。四知差已不生。如来亦尔。一知苦。二知苦因。三知苦灭。四知苦灭道故名良医。凡夫能治二界烦恼为下医。二乘能治三界烦恼为中医。如来能治四界烦恼为上医。又外道治病还发为下医。二乘治病或发不发为中医。如来治病毕竟不发为上医。故曰良医。意无不决为智。听无不了为聪。思无不通为达。智譬种智。聪譬六通。达譬三达方。以譬教药。以譬理审教知理故日明练方药。随授必行故曰善治众病。
经曰。其人多诸至乃至百数者。第二根缘譬。受化为子。传化为息。旧解上根为十。中根为二十。下根为百数。胜人少劣人多故。
经曰。以有事缘远至他国者。第三道隐譬。他方感兴为事缘。此土息化为远至。
经曰。诸子于后至宛转于地者。第四或生譬。诸魔外道。为他所立邪道为药。能害慧命为毒。诸子信受为饮。药发者见爱互兴。闷绝者痴缠络无出于三界。轮回于六道故曰宛转于地。
经曰。是时其父还来归家者。第五佛兴譬。缘尽所以前去。感熟所以还来。来何所归还入火宅故曰归家。
经曰。诸子饮毒至更赐寿命者。第六机过譬。失心者行浅惑深忘于本见。不失心者行深或浅。犹存旧解。位在暖前得暖则不受邪教故。遥见其父者未亲给侍。皆大欢喜者意已归心。礼拜者身业崇重。问讯者口言称叹。称叹之辞即是善安隐归。安隐谓涅槃即是真实。善从真实善道中来故曰安隐归。我等愚痴者悔受邪教。误服毒药者悔行邪道。愿见救疗者邪病须攻。更赐寿命者正道须得。
经曰。父见子等至与子令服者。第七说教譬。见子苦恼者愍彼病机。依诸经方者导行古法。求好药草者简伪取真色。香美味者备答三学。色以譬戒。香以譬定。味以譬慧。三学圆满故言具足。捣蒒和合者说有　时。说小为捣。说大为蒒。说一为合。又示转为捣。劝转为蒒证转为合。又令下种为捣。令修行为蒒。令解脱为合。以此授机故曰与子令服。
经曰。而作是言至无复众患者。第八令修譬。此大良药色香美味者称美正教。汝等可服者劝令修行。速除苦恼者必得解脱。除苦苦恼即于嗔解脱。除坏苦恼即于贪解脱。除行苦恼即于痴解脱。于嗔解脱是解脱欲界。于贪解脱是解脱色界。于痴解脱是解脱无色界故曰无复众患。
经曰。其诸子中至病尽除愈者。第九利解譬。不失心者条前利根。见此良药者明受正法。即便服之者如说修行。病尽得愈者漏尽解脱。
经曰。余失心者至而谓不美者。第十钝迷譬。余失心者者条前钝根。见其父来者明得值佛。虽亦欢喜者明有信心。求索治病者厌苦求乐与药。不服者彰其懈怠。失本心故者见深慢重。于此良药谓为不美者不得法味。
经曰。父作是念至心皆颠倒者。次第二唱死作入无余譬。文亦十重。一愍病。二兴嗟。三变术。四告期五付嘱。六敦励。七现灭。八解生。九复真。十除妄。此第一愍病也。邪教居心四倒竞发封常既重。怠慢更深故曰心皆颠倒。
经曰。虽见我喜至而不肯服者。第二兴嗟也。虽有信法之心。而无诣理之行故曰而不肯服。
经曰。我今当设方便令服此药者。第三变术也。更须权称灭度令其心生渴仰故。曰令服此药。
经曰。即作是言至死时已至者。第四告期也。如经说吾年八十形如故车。当般涅槃故曰死时已至。
经曰。是好良药今留在此者。第五付嘱也。三藏法宝尚传不灭。汝须记忆故曰今留在此。
经曰。汝可取服勿忧不差者。第六敦励也。四倒虽重行之即除。故曰勿忧不差。
经曰。作是教已至汝父已死者。第七现灭也。作是教已者。付嘱已周。复至他国者。身归寂灭。遣使还告者。碎身布骨。汝父已死者。隐智轁光。
经曰。是时诸子至毒病皆愈者。第八解生也。闻父背丧心大忧恼者。承凶权恸父在慈愍。能见救护者。追仰深恩。今者舍我远丧他国者。慈尊永住。自惟孤露无所恃怙者。飘零何托。常怀悲感心遂醒悟者。忆前付嘱。乃知此药色味香美者。审教中机。即取服之毒病皆愈者道修病破。
经曰。其父闻子至咸使见之者。第九复真也。权效既彰。真身须现。欲救变易归令见之。
经曰。诸善男子至不也世尊者。第十除妄也。不灭唱灭于言似虚。无益得益于心即实故。无虚妄之罪也。
经曰。佛言我亦至阿僧祇劫者。次第三合说三重。一合不死譬。二合唱死譬。三合无妄譬。此合不死也。
经曰。为众生故至言当灭度者。此合唱死也。
经曰。亦无有能至虚妄过者。此合无妄也。次偈颂二十五偈半两重。初十九偈半颂菩提无上。后六偈颂涅槃无上。菩提两重。初十一偈半颂前唱久成。后八偈颂后称不灭。久成转势四节。颂之初一偈标久成。次一偈颂久说。次八偈半拂久疑。后一偈示久所。拂久疑八偈半四重。初三偈拂自处灭。次两偈半拂自处生。次一偈半拂他处生。后一偈半拂他处灭。初三偈拂自处灭。约平等意说他灭为已灭。拂此灭有三意。初偈明灭非实灭破中间不说疑。次偈明不灭能灭破中间不见疑。后偈明不灭须灭破中间何益疑。初偈破中间不说疑者。疑曰。若释迦久成而常说者何得。于其中间入于涅槃耶。偈答明涅槃者。方便示之耳。上半明以权示灭。下半明以实破之。既灭非实灭。我所以常说。次偈破中间不见疑者。疑曰。若言常说不灭。何故中间不见耶。偈答明不见者。神力隐之耳。上半明我能用神。下半明彼不能见。我既能灭。彼所以不见。后偈破中间何益疑者。疑曰。若能令他不见中间有何利益耶。偈答明令他慕之耳。上半令崇舍利。下半令慕真身。为有此益。我所以须灭。次两偈半拂自处生者。疑曰。一时一处无有二佛。若释迦久成不灭。何得中间复有燃燃出世耶。今约平等意说他生为自生拂。此生有四意。初一偈明有生机。次半偈即呈生相。次半偈拂生非实。后半偈显生是权。生机一偈。上半明内心柔软。下半明外求见佛。生相半偈。挺出灵山令彼得见此为生耳。拂生半偈。若前有灭可今有生。前既不灭故今不生。显权半偈。前现涅槃为灭。此灭既为非实。今现不灭为生。此生理即是权。次一偈半拂他处生。明彼处感成则彼生而此灭。后一偈半拂他处灭。明此处感成则彼灭而此生。次一偈第四示久所可见。次八偈颂后称不灭两重。初五偈明土不灭。后三偈明身不灭。明土四重。初一偈明土体不灭。次一偈明土相不灭。次一偈明土严不灭。后两偈明土障不灭。土体一偈上半明众生见灭。下半明土体常存。土障两偈。初偈明不灭见灭。后偈明应闻不闻。次三偈明身不灭三重。初一偈为缘现身。次一偈为缘说法。后一偈示缘寿量。偈内上半示慧命无尽。下半示身命无尽。次六偈颂涅槃无上明唱灭非虚三重。初一偈劝信非虚。次一偈譬说非虚。后四偈合说非虚。合说四意。初一偈合前唱限次一偈合前指病。次一偈合前说难。后一偈合前宗益。合说难云行道不行道者。即有功德人无功德人。随应所可度为说种种法者。为有功德人说佛不灭。为无功德人说佛灭度。难可值遇。宗益偈云。以何令众生速成就佛法者。即以不灭唱灭法令不行者得行。
分别功德品第十七
前来十四品广显经宗。自下四品广明经用。故论曰胜妙力无上余残修多罗示现。案余残二义。一上残如前解。二下残即自下四品。初三品明生福胜妙力。常不轻品明进道胜妙力。生福即约多以显力。进道即约速以显力。生福有五门示现故。论曰法力有五门。一者证二者信三者供养四者闻五者读诵持说。四种门弥勒品示现。一法门常精进品示现。案言弥勒品。即摄分别功德品及随喜品。言常精进品。即法师功德品也。初三门分别功德品示现。第四门随喜功德品示现。第五门法师功德品示现。分别功德品明闻经得多福。随喜功德品明随喜得多福。法师功德品明修行得多福。闻经得多福是生解益。随喜得多福是方便益。修行得多福是起行益。今随品别即以为三。初言分别功德者。分别闻经得功德故以为名。品内三序三颂即为三节。第一节明亲闻功德。第二节明传闻功德。第三节明修行功德。初节序说两重。一总述二别述。
经曰。尔时大会至得大饶益者。此总述也。寿命劫数长远者。法身之寿无始无终。即无长无短。报身之寿即有始无终。有长无短。应身之寿则有始有终。有长有短。今明报身之寿。虽复有始而无有终故。曰劫数长远。然当受之寿巧历所不知故言长。已受之寿心计莫测故言远。时会闻此深生信仰故得大饶益。
经曰。于时世尊至得无生法忍者。次别述也。经文有十三章。功德论主总为三门。一证二信三供养。依论即为三别。初十一章明因闻得证。第十二章明因闻生信。第十三章明因闻供养。证是得果。信是发心。供是报德。初章两重。初六章即现闻现证。后五章即现闻当证。现证即深行入法。当证即浅行受道。现证从浅至深。次第六阶。当证从赊至促。次第五阶。合十一章。初六者。一无生二闻持三乐说四捉持五不退六清净。无生入见道。闻乐捉三入修道。不退清净入无功用道。无生忍者。若仁王五忍。地前为伏。初三地为信。四五六为顺。七八九地为无生。第十地为寂灭。信者证信无生。顺者随顺七地无相无生七地功用无相。八地九地无功用无相。此明初地始证法空无生解行终心闻说进入初地无生。闻持者。摄论云。三地菩萨得不退定大法光明闻持陀罗尼以为依止。案三地证见法界胜流始得闻持。乐说者。若约师位在第九。随分在五六地。捉持者。七地证见法界无差别功德功用心住无相无间故得义。持八地证见法界不增减无功用心恒住无相有相有功用不能退转。为他说此九地转不退为胜。从初为名清净者。第十地因位究竟名清净。为他说此名清净。摄论云。初地名得清净。至第十地究竟清净。次现闻当证谓证初无生。
经曰。佛说是诸菩萨至供养大会者。自下第三因闻供养两重。一诸天供养。二菩萨供养。诸天即祥瑞下罗。菩萨即神幡上列。诸天在上故向下呈祥。菩萨地居故浮空表瑞。初章天瑞有六。一雨花。二雨香。三鸣鼓四雨衣。五垂璎。六烧香。雨花香是见受用。鸣鼓是闻受用。垂璎是触受用。
经曰。一一佛上至至于梵天者。次菩萨供养。一财二法。此财供养。
经曰。是诸菩萨至赞叹诸佛者。此法供养。次颂说十九偈七重。初一偈颂闻法。次一偈颂总益。次七偈颂得证。次一偈颂得信。次一偈颂量福。次六偈颂供养。后两偈总结叹。七偈颂得证两重。初三偈颂现闻现证。后四偈颂现闻当证。现证三重。初偈颂四证。次偈颂不退。后偈颂清净当证得信。量福并可解。六偈颂供养两重。初四偈颂诸天供养。后两偈颂菩萨供养。诸天五重。初一偈颂雨华次一偈颂雨香。次半偈颂鸣鼓。次半偈颂雨衣。后一颂偈烧香颂。菩萨两重。初一偈半颂财供养。后半偈颂法供养。
经曰。尔时佛告至无有限量者。次第二节明传闻功德。由入道之徒通依五人而受法。一佛二弟子三诸天四变化五神仙。今依后四人故是传闻也。序说三重。一即信明功德。二对行明功德。三望果明功德。即信五意。一信人即其有众生。二信境即闻佛寿命。三信时即乃至一念。四信体即是信解。五信益即所得无限。此五中三劣而二胜。人劣时劣体劣。由境胜故得福多也。
经曰。若有善男子至所不能知者。此对行明功德也。亦五意。一行人即善男善女。行境即阿耨菩提。三行时即那由他劫。四行体即五波罗蜜。五行果即得福无边。此五中三胜而二劣。人胜时胜境胜。但由体劣故得福少也。但明五度者。信解之心即般若也。次颂说十九偈半四重。初十一偈举行体。次三偈量信力。次四偈发信愿。后一偈半奖信人。行体六重。初一偈颂慧行。次三偈颂檀行。次一偈颂戒行。次两偈颂忍行。次一偈颂进行。后三偈颂定行。檀行三偈。初一偈颂檀境。次一偈颂檀具。后一偈颂檀心。忍行两偈。初一偈忍重恶。后一偈忍轻恶颂。定行三偈。初一偈离定障。次一偈出定体。后一偈起定愿。次三偈量信力三重。初一偈牒行体。次一偈量信力。后一偈结信成。次四偈颂信愿四重。一偈叹信寿。一偈叹得寿。一偈叹比寿。一偈叹说寿。
经曰。又阿逸多至天上之慧者。次第三明修行功德。前明信而无行。今明行必有信。有信无行得益则少。有信有行得益则多。从少至多开化渐也。序说两重。一分别现在修行功德。二分别未来修行功德。现在三重。一行因即闻信功德。二行体即弘法功德。三行果即见佛功德。初即闻惠。次即思惠。后即修惠。此即行因也。
经曰。何况广闻至一切种智者。此明行体也。
经曰。阿逸多至围绕说法者。次明行果三重。一见常身。二见常土。三显见力。此见常身也。
经曰。又见此娑婆至咸处其中者。此见常土也。
经曰。若有能如是至深信解相者。此显见力也。
经曰。又复如来至深信解者。自下第二分别未来修行功德。约三行分别。即为三重。一单修弘法行。二兼修六度行。三兼修供养佛僧行。修一行者得福少。修二行者得福多。修三行者得福极。此即初中后次第也。弘法行中八重。一本因。二出体。三显力。四劝省。五释意。六示相。七兼成。八结定。此即本因。
经曰。何况读诵受持者。此出体。
经曰。斯人则为顶戴如来者。此显力。
经曰。阿逸多至供养众僧者。此劝省。
经曰。所以者何至供养众僧者。此释意。
经曰。则为以佛至供养是已者。此示相亦已供养佛。
经曰。阿逸多至其数无量者。此兼成亦已供养僧。
经曰。以此现前至供养众僧者。此结定。
经曰。况复有人至一心智惠者。次第二明兼修六度行三重。一明行渐多。二明福渐积。三明力渐速。此明行渐多也。
经曰。其德最胜至亦复如是无量无边者。此明福渐积。
经曰。疾至一切种智者。此明力渐速也。
经曰。若人读诵至若教人书者。次第三兼修供养行亦三重。一明行渐多。二明福渐积。三明力渐速。初章复三。一修弘法行。二修供养行。三修六度行。此修弘法行也。
经曰。复能起塔至菩萨功德者。此修供养行也。
经曰。又为他人至善答问难者。次修六度行。解说此经者是法檀行。复能清净持戒与柔和者而共止者。是持戒行。忍辱无瞋志念坚固者。是忍辱行。常贵坐禅得诸深定者。是禅定行。精进勇猛摄诸善法者。是精进行利根智惠善答问难者。是智惠行。
经曰。阿逸多至诸善功德者。此明福渐积。
经曰。当知是人至坐道树下者。次明力渐速两重。一令身尊。二令处贵。此令身尊由成佛故。
经曰。阿逸多至如佛之塔者。此令处贵也。次颂说十九偈半转势颂未来功德三重。初四偈半颂兼修供养舍利行。次四偈颂兼修供养众僧行。次十一偈颂兼修六波罗蜜行。初二章可解。后章三重。初三偈明修法。次三偈明修度。后五偈明修力。修力三重。初一偈半明得天敬。次一偈明速成道。后两偈半令处尊。
随喜功德品第十八
此品第二明方便益。随以顺从为义。喜以庆悦为名。所谓闻法顺从心生庆悦故名随喜。随喜有两。一自闻生喜。二劝闻生喜。自闻生喜即受他法施。劝闻生喜。即以法施他。受他法施。明生自闻慧。以法施他。令他生闻慧。生自闻慧。即自利行。生他闻惠。即利他行。如是因闻随喜生闻惠。因闻惠生思惠。因思慧生修惠。因修惠生证智。闻即熏。思即觉。修即寂。证即通。此四即以随喜为本故。名随喜品。品内两序两颂即为四重。一序问。二颂问。三序答。四颂答。前二可解。
经曰。尔时佛告至随喜已者。次序答分别五人功德即为五重。一随喜人。二往听人。三分坐人。四劝听人。五修行人。前后二人明因不明果。中间三人明果不明因。隐显互论耳。初明随喜有五十人。即十信十解十行十回向十地为五十。此中从胜向劣而为次第故。以法云地为最初人。信心为最后人。初随喜为最胜。后随喜为最劣。是故数至五十不多不少。文有六重。一立初二总转三条后四对田五起行六量福。立初两重。一喜闻二喜化。此明喜闻三意。一喜时即如来灭后。二喜人即道俗四众。三喜事即闻经随喜。
经曰。从法会出至随力演说者。此喜化三意。一化处即僧坊等。二化境即父母等。三化事即随力演说。
经曰。是诸人等至第五十者。第二总转也。
经曰。阿逸多至汝当善听者。第三条后也。
经曰。若四百万亿至众生数者。第四对田也三意。一器多即四百万亿阿僧祇世界。二生多即五类众生。三结多即如是等在众生数也。五类者。一道类。二生类。三界类。四体类。五相类。道类则六趣。如序品解。生类即四生。谓卵胎湿化生者新诸根起也。依㲉而生曰卵。含藏而出曰胎。假润而兴曰湿。欻然而现曰化。卵生者孔雀鹦鹉等。胎生者象马驼驴等。湿生者蚊蚋精蛉等。化生者地狱诸天等。于五道中人畜具四生。地狱诸天但化生。鬼神二种化生胎生。人卵生者。如世罗优波世罗二比丘。从鹤卵中生。鹤鸟于山中生二卵卵出两童子。人夺养之为立名字。一名大山。二名小山。后出家得罗汉。世罗言山。优波世罗言小山。又如弥伽罗母毗舍佉夫人。一时生三十二卵。卵出三十二子。值佛出家并得初果。又如般遮罗王生五百子。并是卵生。王及王子。后时并悟缘觉果。人胎生者如今世人也。人湿生者。如顶生王遮娄王优波遮娄王。劫初时布萨王顶生一胞。胞破生顶生王。顶生王膝上生一胞。胞破生遮娄王。遮娄王𨄔上生一胞。胞破生优波遮娄王。此三即是祖父孙并登转轮王位。又如耆婆母。从庵罗树生。亦是湿生也。人化生者。如劫初时人。一切化生。畜生四生者前三可见。唯龙及金翅鸟有化生不尽皆。然地狱诸天并中阴。此三处唯化生。鬼神多化生。而亦有胎生者。如女饿鬼。白目连云。我夜生五子。昼时亦生五。生已皆食尽。如此我无饱。问。何生最胜。答。化生。问。若尔云何最后生菩萨。已得生自在唯受胎生。答。见大利益故。大利益者。由亲属相关。今无量释迦种得入正法故。此人是转轮种。但由此名生他恭敬尊重。背邪归正故。人道得此胜利。起受化者。正勤心故。除世间疑。此众生是何幻或为天为鬼故。除外道谤。一百劫尽。幻人世啖食世间故。余师说为安立舍利。令他供养得生天解脱。何以故。化生众生无外种子。若死身不得住故。若人信佛有成愿通慧此救不然。因论起论。若化生众生尸骸不可得。经中云何说化生迦娄罗取化生龙为食。答不解故无失。复有食乃至未死。若死无复饱。此谓生类也。界类者即有形无形也。界有三。欲界二色界三无色界。俱舍云。界以持为义。或性为义。案持是摄义。性是因义。各摄自相同类相生故名为界。若法为欲欲所缚故名欲界。为色欲所缚故名色界。为无色欲所缚故名无色界。三处欲体是欲亦是界。三处欲外法是界而非欲。而名欲界色界无色界者。一与三处欲相应故。二能持三处欲故。故俱舍明是界与欲欲相应故名欲界。复次此界是欲界家界能持欲故。余二亦尔。问。若三界通有欲则通是欲界。云何立三界。答。欲界具有四欲。一色欲。二心欲。三食欲。四淫欲。色界有二欲。色欲心欲。无色界有一欲。谓心欲。欲界欲满而色微。色界色满而欲微无色界色断而欲微。欲界欲满故名欲界。色微故不名色界。有色故非无色界。色界色满故名色界。欲微故不名欲界。有欲故非无欲界。如是建立三界。欲界以二十处为体。色界或十六处。或十七处为体。无色界四处为体。于中若众生若器世。若善若染污若无记若中阴。悉为三界体。由三界贪使所使故。由能持三界欲故。故俱舍明有诸界出五道。若善染污器世界中阴为性。是界非道。五道者是无覆无记众生非中阴故。然此三界。欲界其必有色。色界其必无欲。无色一界无色无欲。言有形摄下二界众生。言无形摄上一界众生也。体类者即有想无想非有想非无想也。一切众生以想为性。一有想。谓有心而粗。二无想。谓无心而寂。三非有想非无想。谓虽有心非粗非寂非粗故异乎有想。非寂故异乎无想。故曰非有想非无想也。言有想即摄七有想定及欲界众生也。言无想即摄二无想定及无想天众生也。言非有想非无想即摄非想非非想众生也。真谛又解分别众生有凡有圣。凡夫二种。谓未成已成。未成者未成想位。谓从托胎以去乃至爱位但名得界。未能得想。由未能具足分别是非及安立来世生因故。但名无想。已成者已成想位。谓从取至有得名有想。已能分别是非及能安立来世生因故。故名有想圣人。但有第三句。谓非想非非想非想者。离三界想阴故。非非想者离三界所余阴故。唯是三无流根说名为觉。小乘从初果至罗汉。大乘从初地至金刚。皆名非想非非想。五方便及四十心并名相。似非想非非想。佛果非是菩萨所化故不论之。相类者。即无足二足四足多足可解。十地论云。六趣者苦乐差别。四生者依止差别。依止业故。有形无形者。色无色差别。有想无想者。粗细差别。有足无足者。形相差别。如是等在众生数者总结也。
经曰。有人求福至满八十年已者。此第五起行也两重。一起财施行。二起法施行。财施三意。一随求施。二胜物施。三长时施。随其所欲皆给与之者。是随求施。七珍象马等是胜物施。与七宝者生藏摄利益喜。与象马车乘者生代步利益喜。与宫殿楼阁等生受用利益喜。是大施主如是布施满八十年者。是长时施。佛在时上寿百二十。中寿百岁。下寿八十。欲显命难保故。以下寿为其量。
经曰。而作是念至而训导之者。次起法施行三重。一谋化。二正化。三受化谋化也。五欲之具虽充百年之期已及。既与现世之乐。须拔当来之苦故。曰当以佛法而训导之。
经曰。即集此众生示教利喜者。此正化也。示教利喜如上解。
经曰。一时皆得至具八解脱者。此受化也。受化之徒并具四沙门果及八解脱。
经曰。于意云何至宁为多不者。第六量福也。四重。一问多。二答多。三比多。四况多。此问多也。二施既弘两福理积所生功德可为多不。
经曰。弥勒白佛至阿罗汉果者。此答多也。直施一人之财福已难测。况施多人之法福岂可量。
经曰。佛告弥勒至所不能知者。此比多也。财施但令得世间乐离贫穷苦法施。但令得二乘乐离分段苦。随喜能令得大乘乐离变易苦。欲量其胜算如难知。
经曰。阿逸多至不可为比者。此况多也。最后人喜最劣。其福既已过前。最初之喜最胜。其福理难为比。
经曰。又阿逸多至及乘天宫者。次明第二往听人。此中取行诣听法所故。以乘天宫等为其报。若以听法根亦无边。然往人三品。下品得乘象马。中品得乘宝舆。上品得乘天宫。
经曰。若复有人至所坐之处者。次明第三分坐人。亦由三心分坐故得三王坐处。下品得轮王坐处。中品得帝释坐处。上品得梵王坐处也。
经曰。阿逸多至利根智惠者。次明第四劝听人。以劝听义边得四种胜根。一得胜智。二无恶相。三有善相。四值善缘。此得胜智也与陀罗尼菩萨同生一处者。此是得智缘。前由劝人听法故。为他得智缘。今与菩萨同生故为自得智缘。利根智惠者。此是得智体外闻必受为利根。内思必解为智惠。
经曰。百千万世终不喑哑者。次明无恶相也。无八种恶相。一无声恶二无气恶。三无舌恶。四无口恶。五无齿恶。六无唇恶。七无鼻恶。八无面恶。此无声恶声恶有二。言不出为喑。声不转为哑。由高声劝人听故无此二恶。
经曰。口气不臭者。此无气恶气恶有一。即是口臭。实语为香语。虚语为臭语。由香语劝人听故无此臭恶。
经曰。舌无病口亦无病者。此二是无恶舌恶口。口中三等为舌。人之面门为口。舌病则噤口病爽。由耎语劝人听故无舌噤恶。由正语劝人听故无口爽恶。
经曰。齿不垢黑至不差不曲者。此无齿恶齿恶有六。薄黧为黑。微赤为黄。本阙为疏。中伤为缺。差者不正之貌。曲者如钩之像。由齿发声劝人听故。总得无此六恶。
经曰。唇不下垂至无诸可恶者。此无唇恶唇恶有九。下垂者辽怊而不掩。褰缩者编浅而露断。粗涩者加之以皮朘。疮紧者增之以肉坼。缺坏者体段不足。呙斜者相貌不圆。厚者表里过肥。大者东西越度。黧黑者自无丹色。可恶者人不喜看。由唇发声劝人听故。总得无此九恶。
经曰。鼻不䐔䏲亦不曲戾者。此无鼻恶鼻恶有二。䐔䏲者高下不平。曲戾者东西不正。由鼻发声劝人听故。无此二恶。
经曰。面色不黑至不可喜相者。此无面恶面恶有四。面黑者色乏红颜。狭长者形亏满月。窊者边高中下。曲者额亚颐钩。由含喜正面劝人听故。无此四恶。
经曰。唇舌牙齿至人相具足者。此明有善相。翻前恶即是好。
经曰。世世所生至信受教诲者。此明值善缘。见佛者是见受用。闻法者是闻受用。信受者是念受用。教诲者显触受用。值此善缘得出世四种受用也。此如序品中解。
经曰。阿逸多至如说修行者。此明第五修行人可解。次偈颂十八偈颂。五人即五重。此中转势从劣至胜次第颂之。初九偈随喜人。次五偈颂劝听人。次两偈颂往听人。次一偈颂分坐人。后一偈颂修行人。随喜四重。初一偈颂立初。次一偈颂条后。次五偈颂起行。后两偈颂对量起行两重。初一偈颂财施。后四偈颂法施。法施三重初一偈半颂谋化。次一偈半颂正化。后一偈颂受化。对量两重。初一偈初一偈颂比多。后一偈颂况多。次五偈颂劝听人三重初一偈颂能劝。次一偈颂受劝。后三偈颂劝果可解。次两偈颂往听人。初一偈颂往听。后一偈颂往报颂。分坐修行二人可解。
法师功德品第十九
此品第三分别法师五行得六根功德故以为名。此法师在三贤位。十信一向弟子故。十地已舍分段故。品内两重。一略标二广释。
经曰。尔时佛告至皆令清净者。略标也。四意。一扣告。二指因。三示果。四显胜。佛告常精进者。扣告也。欲因名以表义。非常精进者。不能行故。告常精进也。
经曰。受持法华经至若书写者。指因也。受持是总相。读诵说写是别相。受是信力。持是念力。读诵书写是精进力。解说是惠力定力。一心通在其间。总别五业即为五因也。
经曰。是人得八百眼功德至千二百意功德者。亦果也。正法华及庄严论。六根各具千二百功德。合有七千二百功德。今经六根二例三根各八百三根。各千二百。旧解一云。十善为本。一善以九善庄严。十善成百善。自行百教他百叹百法叹行百者。合有四百善。此四百有三品。成千二百。三根持经胜具三品故有千二百。三根持经劣但有中下品故唯得八百。二云。六根各具百福。一一福以十善庄严成一千。一根一千六根即六千。但三根弘经胜故增二百。三根弘经劣故减二百。
经曰。以是功德庄严六根清净者。显胜也。论云。此得六根清净者。谓凡夫人以经力得胜根用。未入初地菩萨。应知。又六根清净者。于一根中悉能具足见色闻声知香味触法等。诸根互用应知。
经曰。是善男子至清净肉眼者。次广释。释六根即六重。六根各有序颂合十二章。经序眼根六意。一体类胜。二照境宽。三缘悉。四过地度。五穷生类。六委事绪。此明体类胜眼体有五。肉天惠法佛。如方便品解。眼类有两。一果根类。谓宿业所生。二长养类。谓现缘所发。今言父母所生者。明是果根也清净肉眼者。明是净根体也。以是地前菩萨分段根故。
经曰。见于三千世界者。照境宽也。明此眼力用。与缘觉修得天眼及佛根。得天眼见境相似。真谛引随实论云。声闻根得天眼见小千世界色。修得天眼见中千世界色。缘觉根天眼见中千世界色。修得天眼见大千世界色。佛眼得天眼见大千世界色。修得天眼见无边世界色。此与杂心同。彼云。声闻不方便见小千世界。方便见二千世界。缘觉不方便见二千世界。方便见三千世界佛不方便见三千世界。方便见无量无边亿百千三千世界。案不方便者是用根得天眼。方便者是用修得天眼。真谛明此言报得天眼者。并是欲界业所感。然胜天中根得天眼。三乘无学漏若不尽应用此业。欲界天中受根。由不受后有故。先所有胜业。悉于无学身中受胜天眼。在肉眼中随觉观所弘。若欲见近色则发肉眼识。若欲见远名则发天眼识。今明持经力故。肉眼亦见三千明力大也。不见三千外者。智度论云。三千外有风轮。与眼相违故不能见也。
经曰。内外所有山林河海者。见缘悉也。前虽见宽其间或有见大不见小。如远见大山不睹细物。或见远不见近。如远睹日轮不见眼𥇒。今明大小远近一切悉见。一四天下有八大山。有八大海。如是三千世界有百亿八十山百亿八大海。有千中铁围有一大铁围。其中小山小海诸林诸河不可胜数。如是悉见。
经曰。下至阿鼻上至有顶者。过地度也。地度法上得见下下不见上。今此眼力亦能见上至有色之顶故。过地度也。
经曰。亦见其中一切众生者。穷生类也。如上五类众生悉皆见之故。言一切也。
经曰。及业因缘果根生处悉见悉知者。委事绪也。四意。一知业体。二知业因。三知业缘。四知业果。业者业体。谓身口意。身业眼根境。口业耳根境。意业意根境。知身业者自用。知口意者互用。因者业因也。恶业以三恶根为因。善业以三善根为因。并是意根境。眼根知者互用。缘者业缘。一人缘恶业。以恶友为缘。善业以善友为缘。二物缘恶业。以刀仗等为缘。善业以香花等为缘。此是眼根自境果根生处者。是业果也。知果略有六门。一知好恶。二知交赊。三知多少。四知生熟。五知受处。六知受心。一知好恶者。十住论云。知根者知诸业各各有根。善业或善处生或得涅槃恶业恶处生。二知交赊者。谓知三时根。得现根为交。得生后为赊。三知多少者感一世为少。感二世三世为多。如是过去业得七根。三单感三复感一总感现在业得三报。二单感一总感未来业得一根。一单感合三世业感　一根故。十住论说。佛知众生过去业根。或业过去根在过去。或业过去根在现在。或业过去根在未来。或业过去根在过去未来。或业过去根在过去现在。或业过去根在未来现在。或业过去根在过去未来现在。或业现在根在现在。或业现在根在未来。或业现在根在现在未来。或业未来根在未来。有如是分别。四知生熟者。智度论云。二种业必受根不必受根。必受者不可离或待时待处待人受根。如人应共轮王受福。待轮王出时。是待时人即轮王处即轮王出处。五知受处者。智度论云。欲界受三受业根处。色界受二受业根处。无色界受一受业根处。六知受心者。智度论云。善心中受善不善无记根不善心无记心亦如是。如是六事一一知是名知业果。问。为即肉眼知未来耶。为有别智知未来耶。若即肉眼知者。肉眼见现在色不应知未来。若有别智知者。云云何说父母所生肉眼知耶。答。因肉眼起别智知故说肉眼知。肉眼见人死时生时色。意识知未来。如天眼知未来。此亦尔故。俱舍云。天眼天耳以色声为境。若尔死生通惠。云何知彼众生与身口意邪行相应诽谤圣人。由此舍命。必受无行恶道堕负黑闇处生。广说如经。答由天眼不得知有别智。是天眼通惠伴类圣人相续中生能知如此。解脱道论亦云。天眼生四智。未来分智。自作业智。如行业智。果报业智。以未来分智。于未来色当起知之。以自作业智见他。以此业当往彼趣知之。以如行业智。见此人生趣。以此业在先生此知之。以业果报智。至此明至此烦恼至此方便。此业应熟。此业不应受。此业应多受。此业应少受知之。案今由经力肉眼起。智亦复如是。故云肉眼知。非即肉眼知也。次偈颂六偈三重。初一偈颂眼因。次一偈颂眼体。后三偈颂眼用。用中云弥楼山者。此云高山。亦日光山。须弥山者。此云妙高山。
经曰。复次常精进至得千二百耳功德者。次明耳根功德。序说四重。一指定因果。二总境宽狭。三委知巨细。四结其力能。此指定因果也。
经曰。以是清净耳至言语音声者。此总境宽狭。
经曰。象声马声至佛声者。此委知巨细也。
经曰。以要言之至不坏耳根者。此结其力能也。凡人六根取尘过度。及尘过强其根则坏。今由经力虽过虽强亦不能坏。次颂十八偈四重。初一偈总境宽狭。次九偈半能知事类。次四偈半善听法音。后三偈美其力用。事类六重。初两偈闻人中事类声。次一偈闻天中事类声。次两偈闻山中事类声。次两偈闻海中事类声。次一偈闻乱鸟事类声。后一偈半闻净天事类声。次四偈半闻法音三重。初一偈半闻声闻说法声。次一偈半闻菩萨说法声。后一偈半闻如来说法声。次三偈美其力用。初两偈美能。后一偈美位。
经曰。复次常精至八百鼻功德者。次明鼻根。序说四重一指定因果。二总境宽狭。三委知巨细。四结其力能。此指定因果也。
经曰。以是清净鼻根至种种诸香者。总境宽狭也。
经曰。须曼那华至悉能分别者。次委知巨细也。四重。一闻地居身外香。二闻地居身内香。三闻天居身外香。四闻天居身内香。此闻地居身外香也。须曼那者此云好意。阇提者此云生亦曰实。瞻卜者此云黄华。亦曰金色华。波罗罗者此云重(平声)。
经曰。又复别知至分别不错者。此闻地居身内香也。
经曰。持是经者至无不闻知者。此闻天居身外香。波利质多罗者。此云护种种。𤘽鞞陀罗者。此云大游戏破地。
经曰。又闻诸天身香至皆悉遥闻者。次闻天居身内香两重。一闻地天身香。二闻空天身香。此闻地天身香。忉利已下地居故。炎摩已上空居故。
经曰。如是展转至知其所在者。此闻空天身香二意。一闻住空天身香。即生天住空不解空故。二闻解空天身香。即净天解空不住涅槃故。
经曰。虽闻此香至忆念不谬者。此结其力能也。次颂三十偈三重。初一偈颂总境。次二十八偈颂别用。后一偈颂结力。别用八重。初五偈知人中事。第二四偈知初天事。第三一偈知修罗事。第四一偈知畜生事。第五五偈知未形事。第六五偈知第二天事。第七两偈知空天事。第八五偈知净天事。人中五得。一偈知花香。一偈知男女。一偈知君臣。一偈知宝物。一偈知内身第二四偈知初天事。初一偈知游戏。次一偈知华果。次两偈知臣人。第三一偈知修罗。第四一偈知畜生可解。第五五偈知未形。一偈知胎男女。一偈知胎成坏。一偈知人善恶。一偈知宝隐伏。一偈知价轻重。第六五偈知第二天事。一偈知华果。一偈知。一偈知宫殿。一偈知园林。一偈知听法。一偈知周游。第七两偈知空天事。一偈知禅出入。一偈知禅死生。第八五偈知净天事。初两偈知声闻事。次一偈知菩萨事。后两偈知如来事。
经曰。复次常精进至千二百舌功德者。次明舌根序说两重。一指定因果。二叙其力能。此指定因果也。
经曰。若好若丑至无不美者。次叙力能三重。一能变尘。二能善说法。三善持法。此能变尘也。变成上味者。如佛咽喉有甘露泉和一切食皆成甘露。持经人亦尔。又随福德力故变成上味。
经曰。若以舌根至随侍供养者。此明善说五意。一悦众。二来天。三来神。四来人。五来侍可解。
经曰。又诸声闻至深妙法音。此明善持四意。一圣人乐见。二诸佛向说。三闻悉能持。四诵声深妙可解。次颂八偈半两重。初一偈颂变尘。后七偈半颂善说。善说五重。初一偈半颂悦众。次三偈颂来听。次一偈颂来供。后两偈来护。来听两重。一偈颂神来听。二偈颂人来听。来护两重。一偈生天来护。一偈净天来护。
经曰。复次常精进至众生喜见者。次明身根。序说两重。一指定因果。二镜朗内外。此指定因果也。
经曰。其身净故至现其色像者。镜朗内外也三意。一横镜三千。二竖朗二界。三远现。四尊可解。次颂七偈半通为六重。初一偈颂得体。次一偈半颂明用。次一偈半颂横照。次一偈半颂竖朗。次一偈颂现圣。后一偈颂现力。
经曰。复次常精进至千二百意功德者。次明意根五重。一指定因果。二委知法义。三外引俗论。四善察他心。五美其力用。此指定因果也。
经曰。以是清净意根至不相违背者。此善知法义也。闻一偈一句者得法辨。通达无量无边义者。得义辨。演说一句一偈至一月四月一岁者。得辞辨。一月是一时中一月。四月是三时中一时。外国以四月为时。一岁是三时。十二月所说。义趣与实相不违者得应辨。
次颂十一偈通为五重。初一偈颂知法。次一偈颂得辨。次两偈颂察心。次四偈颂说法。后三偈颂结。能说法四偈。一偈颂受持说。一偈颂不倒说。一偈颂次第说。一偈颂无畏说。次三偈颂结能。一偈结体相。一偈美地位。一偈赞善巧。
常不轻菩萨品第二十
前三品已明生福胜妙力。此一品次明进道胜妙力。前则约多显力。此则约速显力速由菩萨常行不轻行故以为名。品内一序一颂。序说三重。一张速本。二序速事。三会速人。
经曰。尔时佛告至如向所说者。第一张速本两意。一戒恶即张增上慢本。二奖善即张常不轻本。言持法华经者骂詈诽谤获大罪报如前所说者。如譬喻品末所说。言其所得功德如向所说者。如向法师功德品所说。
经曰。得大势至阿僧祇劫者。第二序速事四重。一值速缘缘。二逢速障。三违速名。四修速行。值缘两重。一值一佛缘。二值多佛缘。一佛八重。一时节。二化主。三劫名。四国号。五立教。六寿限。七住持。八归寂。
经曰。有佛名威音王至佛世尊者。此化主也。
经曰。劫名离垢者。此劫名也。
经曰。国名大城者。此国号也。
经曰。其威音王佛至究竟清净者。此立教也。
经曰。得大势至恒河沙□□□限也。
经曰。正法住世至四天下微尘者。此住持也。
经曰。其佛饶益至然后灭度者。此归寂也。
经曰。正法像法至皆同一号者。次明叙多佛缘。
经曰。最初威音王至有大势力者。此第二逢速障也。
经曰。尔时有一至名常不轻者。此第三违速名。即名常不轻文六重。一举名。二徴义。三晓意。四专修。五受难。六得名。此举名也。
经曰。得大势以何因缘名常不轻者。此徴义也。
经曰。是比丘至当得作佛者。此晓意。由行不轻行故得不轻名。言我深教汝等不敢轻慢者。为汝本有自性住佛性。言所以者何汝等皆行菩萨道者。为汝即有引出性。言当得作佛者。为汝当有至得果佛性。
经曰。而是比丘皆当作佛者。此专修故。往礼拜者专修身不轻。赞叹者专修口不轻。汝当作佛者。专修意不轻。
经曰。四众之中至汝当作佛者。此受难。先□□詈难。后受打掷难。此受骂詈难。
经曰。说是语时至皆当作佛者。此受打掷难。杖木以打之。瓦石以掷之。恐其得重罪所以。避走而远住。恐其不闻记所以高声唱是言。
经曰。以其常作至号之为不轻者。此得名。
经曰。是比丘临欲终时至悉能受持者。次第四修速行四重。一威王佛所行速行。二灯明佛所行速行。三云自在佛所行速行四□□□□□□□□□□佛所六重。一禀速道。二净速根。三增速寿。四□□□□□□□□□□□□□□善此禀□道也。
经曰。即得。

[book_title]法华经疏二
华报。若复有人。于讲法处坐。至转轮王所坐之处。第三分坐人。亦是华报也。阿逸多。若复有人语余人言。至信受教教诲。第四劝人听经。此人相劝之时。和颜悦色。鼓□唇舌扪今德。诸根具足。悉皆严好也。何况一心以下。第五况出初依也。初九偈颂第一人。若有劝一人五偈。先颂第四人。故诣僧房二偈。颂第二人。若于讲法处一偈。颂第三人。况复一心听一偈。颂第五人也。
法师功德品
此品所以而来。上虽明弟子。未明师之现报。今明二依菩萨。未来流通大法。化功归已。经力勋修。即得现报。六根清净。所以来也。此品大泮有二段。初总明六根。三根得八百。三根得千二百。耳根生识。能闻十方诸佛。所说经法。意地思惟分别。生其惠解。舌能说法度人。三根入道中胜。偏得千二百。三根发道缘弱。但得八百也。今解。依旧经。六根齐等。鼻舌身三根尘到。故知。三根遥嘱者也。此当是凡夫六根也。今道六根清净者。此是性地菩萨。受持此经。经力勋修。尽皆遥嘱。故道遥嘱香也。受持得一百。乃至书写。生五百善。教人复生五百。是一千善。自性随喜。教人随喜。复二百。是为千一百也。是善男子以下　别明六根也。舌根道变者。食体资身。要侍破质。得未成身最胜。故道变也。意根道解偈句。非谓文也。初依人得理鲜少。言偈句也。心之所行者。识阴也。心所动作者。起相受也。心所戏论者。行阴也。虽未得无漏智惠者。未得初住无漏也。
常不轻品
此品所以来。上虽复玄谈未来之事。现坐未有得者。犹故难信。勿若引成事来证。昔日威音王佛时。穷自受持。即得现报。六根清净。此事以成证。未来若尔。必得不虚。所以来也。就此品中。可有六段。第一从初。至有大势力。出不行行之处。获大罪报者。有如法师品中。毁骂持经。重于骂佛。所得功德。如法师功德品所说。何故道二万威音。正欲取最初威音王佛像正法中。不惜身命。修行法华。复有一意。若以一佛两佛为证。何必可信。故须多佛为证。下皆出不轻行行也。第二尔时有一菩萨。至名常不轻。四众与作不轻名字。流通大乘。行行不同。但见四众。有举手抬头暹豪之善。皆是大乘。故言皆当作佛。不专读诵。但行礼拜也。避走远住者。不轻是初依菩萨。岂可畏加毁。惜身身命也。要藉此身。得通大法。故避走远也。是故经言。不爱身命。但昔无上道也。第三临欲终时。至三菩提。明不轻闻法华经。得六根清净现报。更增寿命。广为人说。增上慢者。信伏随从。神通力者。六根现报。乐说辨力者。为四众说法华。万善资已。名为大善寂力也。菩萨伏化千万亿众。住菩提者。位皆性地也。第四命终之后。至当得作佛者。三值佛故。同号日月灯明心也。无畏者。初依菩萨。离五怖畏也。第五于意云何。至不退者是。会古今。得大势彼时四众以下。会弟子古今。由轻贱我故。言二百亿劫常值佛。千劫于阿鼻。受大苦恼者。若不值我。受苦无遍。由见我以。受苦有其畔济。以道圣人不作烦恼因缘。毕是罪已。复遇不轻。得性地解。故道得三菩提。得大势四众。岂异人乎以下。会弟子名字。第六得大势。当知是法华经。大饶诸菩萨。讫长行。劝令受持也。说偈重颂。初一偈半。颂第一不轻行行之处。是佛灭后四偈。颂第二四众与不轻作名字。时诸四众。计着法者。学小乘人。可有渐化之理。故言到其所也。其罪毕已三偈颂第三六根现报。不轻命终一偈半。颂第四值三佛。下五偈半。颂第五会古今。亿亿万劫以下。颂第六劝人受持也。
如来神力品
此品所以而来。上虽引证。未能取信。要须广现神变。表明大法。现在未来。皆有实益不虚。欲不嘱流通。所以来也。尔时千世界。从地踊出者。上明闻如来。言我下方。自有恒河沙菩萨。自能受持。咸皆从地踊出。今者说法既同。欲以此法。末代世中。流通法华。自行兼人也。尔时世尊。于文殊师利。旧住大众等前。现其神力。付嘱流通也。此品大泮。有七种神力。第一出广长舌者。表明不谈语相。上来明因乘真实。一果长孝。明师及弟子。所得果报。上来所说。皆实不虚。所以出广长舌。上至梵世者。通化之处故也。第二一切毛孔。放无数色光者。欲明大乘之道。善无不积德无不备表明一乘具足之理。欲使四依。未来于彼有缘经因。开其惠目。照事法相。已如似因光照于万像。故放无数色光也。教化十方人等。故遍照十方也。分身诸佛。出广长舌者。证理是一。皆表不望语相。第三一时磬咳者。明道自昔以来。但说三乘。一乘离隔。在于凶衿。今日时中。大理得障。本意得畅也。第四俱供弹指者。明昔日以来。设有所说。皆契当法法相也。是二音声遍至十方者通化之处也。第五动地者。地本刚矿难动。欲明像正中人。烦恼刚矿。喻若于地。欲使二依。未作流通以大乘柔伏喻除其三毒。故动地应之。豫现柔软之拔也。欲使他方八部。以佛神力。皆使遥见娑婆净土。见诸佛及以四众也。即时诸天。于虚空中唱言以下。所以唱告者。今若不使十方众生。识诸佛名字。及以国土。二依未来道化。何能取信。故先唱告。使识诸佛名字。及以国土。二依未来流通。闻音都障。靡不从顺也。彼诸众生闻空中声已。合掌向娑婆者。明十方顿首。理可钦敬。故重归命。称南无释迦也。第六所散诸物以下。变成宝帐者。如来遂其人意。盖合为一欲明万善之因。归一果也。亦欲使二依诸人。未来弘通大乘。十方同行也。第七是时十方世界。如一佛土者。欲明十方诸佛。法轮道同。理处唯一也。尔时佛告上行菩以下。明经理深重。付嘱二依。若我以是神力。于阿僧祇劫。为嘱累故。说是经功德。曾不能尽明。法华大乘。理处无量何可具说。以要言之者。文简而理收。为要言也。如来所有一切之法以者。自上以来。明破三归一。万善同归。大乘之道也。自在神通之力者。即是观彼久远。由若今日也。秘密之藏者。明此经自昔以来。隐而不彰。名秘密。功德积聚名。如来一切甚深之事者。常住理深。显在此经。故言甚深藏也。亦言我净土不毁。而不见烧尽。皆指此法华经。宜示显说。汝等于如来灭后以下。劝二依人。受持如说修行。若其经所住之处。皆应起塔供养者。明理深故也。所以者何。下释明经理深重。当知道场者。此经是诸佛之母。由之得佛也。道场者。是得道之处。由此经故。能断其惑得。一切智。故言是处即是道场。诸佛于此经中。修学道成正觉也。欲以法道照天下。不欲独善一已。故言请佛于此。转于法轮。缘尽则化灭。故诸佛于此。而般涅槃。自下说偈。初四偈。颂七种神力之事。上直明叹经理深重。自下有十二偈。人以叹法。何以得知。经文言。嘱累是经故。叹美持经者。故知。就人叹经也。
嘱累品
此品所以而来。上明师及弟子所得果报。引证分明。现其神力。明经深重。欲以此法委之二依。摩顶付嘱。故所以来也。自下正明付嘱二依。末代流通。像正中人。要假二依。已为匠主。行得成就。事相之中。似若供相劳累。故言嘱累。理而言之应名嘱利。所以然者。明二依像正流通。匠导化物□已万行得成。有此大利。应名嘱利也。所以然者。二依□□□以右手摩无量菩萨顶者。明理甚深故。如摩顶劝人。如是殷勤至三。我于无量阿僧祇劫。修集是难得无上菩提法。今以付嘱汝等。汝等应末代流通。自行兼人。随缘施化。广作利益。令一切众生。普得闻知。所以者何下。释所劝汝者。何明如来有大慈悲。慈本与乐至极。悲能拔苦尽原。故言有大慈悲。每叹与人。无说悭吝。更何所惠也。能与众生。大乘佛之智惠也。如来是一切之大施主者。施中最极。莫过大乘。故言是施主也。汝等亦应随学如来。勿以悭吝。以法付之。应仿而成。须勤修行之。于未来世。若有善男子等。有大乘几根。信如知惠者。当为广说是法华经。若众生不信受者。当于如来余深法中。何者是余深法。二乘是大乘家余。为说二乘。示教利喜也。汝等若能如是。则已报诸佛之恩也。明释迦分身。及以多宝。三佛之意。正使流通大法。彼能流通。则称三佛意。故言。则为已报诸佛之恩。自下明师□殷勤。至为第三。弟子之法。亦须领受至三。唯然世尊。则不有虑。即受之辞也。上来明因果理周。付嘱流通。自下唱随意。分身诸佛。及以多宝。大众各随所安。虽唱随意。由未离坐。普贤品末。方去之耳。何以得知。药王品。赞叹宿王。故知未去也。
药王本事品
此品所以而来。上如来摩顶付嘱。四依领受。讫在于上。自下六品。流通方轨。上言因药王告八万大士。未知其人有备何德行。所以因之明。药王昔日有此苦行之德亡身取法。勘能弘经。是以因之也。自下明药王本流通之事。故名本事品也。此品凡有三意。一者明药王上依之人弥劫苦行。舍身烧臂。弘通大乘。此是流通方轨。二欲使诸小菩萨。则而行之。三为一段。诸人德道也。就此品中。可有十二段经文。第一明宿王华。问药王苦行之处。欲列八部三乘人也。佛答劫数久近。佛之名号。先明行行之处也第二尔时彼佛以下。为说法华。第三既闻法已。于中修行□德三昧。第四即作是念以下。明欲报经佛恩。即入三昧。而香华以供养佛。虽以神力供养。未表虔恭之心。单成之至。以身供养。即服诸香。使内外俱香也。以神通愿力。而自然身。不由水火也。光明遍照。诸佛赞叹。是名真法供养。身者是财。何故名法。为法烧身。故名为法供养经。佛法施无穷。财施有限也。又解。莫问财法。要解名用。得作法施之名。若不解名用而施者。由名为财也。第五喜见菩萨。命终之后。净德王家。忽然化生。即为其父说偈。道昔舍身。德报之处。闻法华经。甄迦罗七言偈。频婆罗五言偈。阿閦娑等四言偈。此土方法。西土音异。未必如是也。又此土三句。是国数法。此不得播还。欲供养白父已。住到佛所。头面礼足。说偈赞叹。犹故在世者。自庆载遇大圣也。第六尔时日月净明德佛下。明唱告灭度。以佛法委之。使千载不隧。诸菩萨大弟子。付嘱于汝。使教令成就。并无上菩提。明法不自显。弘之由人。故委于汝。七宝世界。及给侍诸天。悉付嘱汝。诸天可尔。土田无情。云何委付。解者言。土田何由有。是众生果报。净秽之来。功由众生行业所成。今以净土。委付汝使不据㧌。如若不流通大法。广作利益。则众生起惑。若法不行。土由据㧌。是故委之。舍利者。欲使流通。而起塔供养付嘱也。入涅槃。喜见菩萨。敬顺佛语故。起塔供养。第七喜见菩萨。复白念言以下。上明法界委之。使不据㧌。令使供养舍利。即于四众之前。然百福庄严臂。而以供养。令无数声闻。阿僧祇人。发三菩提。得色身三昧。四众见其无臂。其意闵然。故立其誓。愿力因缘。还复如故。感其异相。众生欢喜。即是土田据㧌之义显矣。第八宿王华以下。明会古今。劝令生信。第九格量功德。若然手指为菩提者。胜以国城妻子。诸珍宝物。而供养也。第十若复有人以下。明经理深。能受持者。其福最高以三千世界。满中七宝供养三圣。不如受持此经。一四句偈。其福最高。所以尔者。下作喻来。释明此经最尊第一。故能尔也。有受持以下。明劝人流通。满一切诸渴乏者。除生死渴乏也。如寒者得火。去烦恼冰霜。稞者得衣。法身严宜。商人得主。亦以大□路。如子得母。乳养法身。如度得船。到于彼岸。如病得愈。烦恼患如闇。灯照了法相。如贫得宝七财具足。如民得王。里烦恼我。如贾客得海。得无贾宝珠。如炬除闇者。惠炬晕世。无幽不朗也。上来明其外喻。今还以法结之。若人得闻此法华经已下。第十一劝人受持。就中有六子句。第一劝下依受持。明流通之人。所得功德。无其遍畔。故言以佛智惠。筹量多少。不得其边也。第二若有人。闻是药王本事品者。劝下依弟子。应当随喜生信。知理是深。要其苦身。而流通者。亦得无量无边功德也。若有女人。得闻此经。尽是秽恶之刑。后不复受。此是实女也第三若如来灭后。五百岁中。有女人。闻经修行者。劝上依受持。此是依现为女也。诸佛遥赞叹。善男子汝能于释迦牟尼以下。结劝上依受持也。若有人闻药王品。随喜赞善以下。第四劝上依弟子。随喜生信。能永除三毒。下明闻此品。随喜赞善者。所德功德。如随喜品所明也。是宿王华以下。第五总劝二依受持。以此品嘱累于汝。当广流布。勿令断绝。魔得便也。汝当以神力。守护是经以下。总结劝二依受持。所以然者。此经即是阎浮提人。烦恼病之良药。若人有烦恼病者。得闻是经。烦恼消灭。得其真常。故言不老不死。亦可。得闻是经。要满百年。终不中拔。故言不老不死也。宿王华汝若见有受持是经以下。第六总劝二依弟子。随喜生信。广兴供养也。下劝人供养。何以故。是人当得度脱众生故。求佛道者。应于是人。生供敬心也。第十二明诸人得道。多宝赞叹也。
妙音菩萨品
此品所以来□欲弘经。要须分身散体。殊刑六道。非行处行。流通大法。故有此品来也。此是药王一流有三意。一欲显德行之方轨。二为流通方轨。欲使诸小菩萨则而行之。三为一段诸人得道。就中有三段经文。初又从讫故来至。此应在方便品。略说三请中事。尔时华德白佛以下。至陀罗尼。在药王品中来。还归本土以下。应普贤品后也。就中大泮有十二段。第一放二种光。照净华宿王智佛国。召于妙音妙音大士。何假光召。但此土时会。及妙音所得。诸小菩萨。要以光为缘。故以光召也。放大人想肉结光明者欲显大乘最上之理也。眉间白豪者。欲明中道之义也。第二一切净光庄严以下。叹妙音德行。初叹智。后叹定。第三释迦牟尼以下。明妙音与彼佛辞。兼被戒敕。莫轻彼国。生下劣想。释迦应同丈六。现处苦秽。菩萨众等。其刑亦等。汝身长大端正。是故敕汝。见彼佛菩萨及国土。于此三事。莫生下劣也。师令教至。妙音即受戒敕也。我今诣彼。皆是如来神力。智惠庄严故。得住彼土侍树。于上三事。不起下劣想也。又解。妙音法身大士。岂假如来之力。俱为会中诸小菩萨。现有所假。故道。皆是如来神力也。第四妙音欲来光现瑞相。欲使土众生。豫生渴仰。兼作利益也。第五文殊以下。为其请。文殊岂容不达。但始行之流不恻其意。是以文殊为□之流。故发斯问也。第六尔时释迦以下。如来答。妙音欲来。为供养听法故。先瑞相也。第七文殊白佛以下。问彼菩萨。修何功德。有是神力。神通是果。果不自有。要由于因。故问行何三昧。识名字故。与彼同习。然后乃可得见。如其不见。其身细妙。非我境界。何由可见。故言。愿世尊。以神通力。彼菩萨来。令我得见。所以不答。圣者玄鉴知华得后问。若答华得。即通答也。自下高推多宝。命其人也。所以然者。正欲二佛同心。为于一理也。第八于时妙音菩萨以下。明妙音发来至此。相问相问讯流通方法。请见多宝也。此问同大乐说。欲见多宝也。上来至此。是是方便品中事。第九尔时华得以下。接次药王品末也。今答华得。即通文殊。亦可前答文殊。但经家见文句相似。不能烦文。隐前而显后也。下明妙音。过去修行来久。有是神力。即会故今也。第十佛告华得。汝但见妙音以下。明妙音符应六道现刑说法。于神通变化知惠。无所损咸者。意谓。菩萨非行处行谓损。菩萨得故言无所损咸也。若干智惠。即释迦符应六通。乃至后宫流通大化。广作利益。道成万行。斯备智惠余余明。何损之有也。第十一上明现刑非一。即是神通之果。果不自有。要由因得。何以故。如来下答三昧。名现一切色身。妙音住是三昧。能饶益无量众生也。第十二说妙音菩萨品时以下。诸人得道。尔时妙音菩萨以下。明供养三佛已。还归本土。妙音由未去。说普贤竟。尔乃去耳。但出经家。见下诸人得道。故置在此也。既到本国。自言我娑婆世界饶益众生见其三佛。礼拜供养。又见诸菩萨等。亦命彼菩萨。得见一切色身三昧。来住品时以下。明后得道人也。
观音品
此品何由而来。娑婆众生。道悟不同。宜应普现诸门。救危拔苦。乘音齐物。当如观世。故有此品来也。亦有三意。一显观世音德行。二为流通方轨。欲使诸小菩萨。则而行之。三诸人德道。就此品中。大泮有六假。第一从初讫常应心念明剬观音名。能除内外二患。此是西方菩萨。先在此土修行彼愿住生于有缘偏重。故迁施化耳。就中无尽意。问此菩萨之名。所以名观世音下。答苦恼众生。称名念之。必皆得解脱。以是因缘。名观世音。何故问者。欲使众生识名。以念之故。先列名也。断其外也。便得离欲等者。明除其内患。所以常念供敬。便得离三毒患者。解言。为念不以精成之至。感观世音。为其说法。得生理解。永断三毒也。第二若有女人以下。明礼拜供敬。必能生福捐之言叶明。供敬礼拜者。福不唐捐也。是故众生以下。劝人受持。正等无异者。格量功德。一解就前田格量。明观世音。是十住大士。福田是胜。是故供养六十二亿及小菩萨。与供养观世音。福正等无异。有一解。观世音。于此土有缘偏强。是以供养者。福德处多。六十二亿小菩萨。于此土缘弱。是故供养六十二亿。与观世音正等也。尔时无尽意以下。第四施之方也。从初讫度脱众生。明法身大士。普现诸身。无尽意有三句。一问法身大士。久绝粗刑。云何游于娑婆。符应六道。二问既无身口。为众生说法。当复云何。三问方便之力。其事云何。佛告无尽意以下。答其三问。汝问云何游者。正以众生应见佛身。现种种刑。所以得游。汝问说法云何。正由现刑故。随缘为说也。问方便之力。其事云何。正以非刑现刑。非说能说。此是其事。第五无尽意以下。讫游于娑婆。表明法身大士。有此高德。是故劝汝供养也。第六尔时持地以下。明诸人得道也。
陀罗尼品
此品所以而兴。未来恶世。多诸流难。大法雍塞不通。自非假咒防护。无以得说。故须说就陀罗尼。就此品之中。有三意。一明格量功德。二明流通方轨。三明诸人得道。此中说咒有五。二是圣人说。二是诸天说。一是鬼子母说咒。初明格量功德。二说咒护于法师初住以上圣人位中不复假咒。住下凡夫菩萨。虽伏烦恼。未得无相真解。必有可假。故须说咒护于法师。尔时药王以下。况说宁为多不。格量福田。佛告以下。况出下依法师男子。供养八百万亿。恒河沙诸佛其人所得功德。宁为多不。供养诸佛。此是福德业。功德由甚多。岂况理中得真无相解。此是智惠业。俱然高胜。其人既理在怀。不独善一已。欲流通大法。第一药王说咒。防护其人。使令大法久流。第二勇世说咒。第三北方毗沙门说咒。第四东持国天王说咒。第五鬼子母说咒。若热病一日。乃至七日。热病之鬼。我说咒护之。莫得恼乱。即说偈结罪。从诸罗刹女。说此偈已以下。讫消众毒药。明以身咒。防护下依法师。便得流通。佛告诸罗刹女善哉。明如来述叹。汝等拥护受持法华名者。由尚福不可量。说咒拥护。具足受持者。功德甚多。更有一解。下依法师。得理鲜少。由尚不可限量。故知。上依之人。得理俞深。具足受持。所以功德。不可称计。上来明五种说咒。防护二依法师。得流通大法。以明诸人得道也。
妙庄严王品
未来世中。柄善巧方便。为物作真善知识。能命回邪入正。当知净藏净眼。故引妙庄严王。此品亦有三意。一表明二子有六度之德。二欲使下依菩萨。则而行之。三明诸人得道。就此品中。有十二段经文。第一从初讫亦悉通达。明云雷王佛国。及二子德行。师之眷属。尔时彼佛讫说是法华经。第二为二子说法华经。第三从净藏净眼以下。讫好乐佛法。明二子为其父母。广现十八变。时净藏净眼。讫宜应听受。明二子到其父所劝母。同到佛所。所以劝母。亲近者何。此佛于一切天人众中。说法华经。是以故劝母。往到佛所。而听受也。母告子言以下。明我久以信竟。汝父虽复染外道邪法。今日根熟时到。但当劝父与供俱去。而生此邪见家者。非是怒辞。我是法王之子。知其根悟时熟。正欲化邪从正。是以应生其中。相顺之义也。第四于是妙庄严王。讫大王欢悦。明王眷属相与往诣佛所。为期说法。得法欢喜。第五从尔时妙庄严王。讫微妙之色。既到佛所。已蒙法利。舍所珍真珠璎珞。以供养佛也。第六云雷音。讫功德如是。上来得理在怀。所施既重其解分明。如来即为受记。号娑罗树王。第七从其王即时以国付弟。讫庄严三昧。明出家修道。第八从即迁虚空讫来生我家。明领解得道成圣。功由善知识。第九从云雷音以下。讫令住正见。明如来述叹近善知识。第十妙庄严王。即从虚空中下。讫礼佛而出。叹如来三十二相功德。第十一佛告大众。于意云何以下。讫亦应礼拜。结会古今。第十二说是妙庄严王以下。诸得道也。
普贤品
此品所以而来。大法难闻。远来听受。请说四行。兼复说咒防护。当如普贤。故次明普贤品也。此品亦有三意。一显普贤一流通之能。二使下依菩萨。则而行之。三明诸人得道。此品大泮有二种劝发。一贤在劝发。从初讫当为说之。在方便品中事。第二若善男子善女人以下。接次在妙庄严王品后。明未来劝发。就未来劝发中。可有六句。第一从善男子善女人以下。至说此陀罗咒。明未来世中。流通方轨。就第一段明善男子。明下依菩萨。具此四法。未来世中。流通大法。何者是。一者为诸佛护念。内有精成之至。外感诸佛威神加护。二者殖众德本。若不殖众德本。不为诸佛之所加援。正由其人久殖德本。所以感得诸佛之所加护。三者入正定聚。若在退位之中。不能殖众德本。正以得登性地。必定位中。故知得本成就。四者发救一切众生之心。既具三行。成兴大慈悲。普度一切。既具四行。未来世中。能流通此经。尔时普贤。五百浊恶世中以下。讫即说咒曰。明普贤拥护二依弟子。得通化也。妄失句偈者。非是妄是妄文理相难知容失。文理俱时。名旋陀罗尼。下依至受持。第二说咒防护敕。第三从世尊若有菩萨。讫使不断绝。劝二依菩萨受持。就第三假中。从若有菩萨以下。讫威神之力。叹普贤德能。若有受持。讫手摩其头。举二依弟子。得行况出弟子。若但自书写以下。讫娱乐快乐。明二依弟子。流通得果报。何况受持以下。举二依弟子来劝。自下况出其师。第四尔释迦牟尼以下。讫普贤之行。竟明其述赞叹佛。第五普贤若如来灭后。讫当如敬佛。明善恶两相所得果报。第六说是普贤品时。明诸人得道也。

[book_title]法华经疏三
究竟教亦备之理而言之不过身为真应教为权实。此经备明。故知理深说不尽也。此长一中明经功德说示于尽。下偈中道流通之人功德不尽绮事说也。为乘尔者大意。正明流通经人德不尽耳。不欲明经所以。举经者德备。由经故道也。以要言者。欲明如来德乃无量。为明四义故称要也。四者是有如来一切所有之者。此句欲明举手低头。皆第一理。此是第一明其教实。如来一切自在神力者。是第二明形方便。则短显长必求应道。即长明短分伤真极明自在神力也。如来一切秘要之藏者。此是第三所乘方便。如来为物分齐亡不求其一。如来一切甚深之事者。至极法身虽复为物权生脱灭真身深无其迁变。此是第四身真宝也。此经备明一切言。皆于此经宜示显说。从是故已下品之第四结劝二人。是以此经理深益物大故。汝未来不得不说。尔时故言于如来灭后应一心受持读诵。劝其弟子。解说已下劝其师也。从所在国土已下。正举理深并劝之。人说经之处卷所住处。皆应于中起塔供养重经故也。所以者何已下。便持所以此中非是生处得道。便转法轮处般处而起塔者何。若外识知为弘一乘供养法华造此塔者。乘理关心解生或灭万行满足。得道之处持其经旨。即转法轮处知圣应迁即涅槃处。偈中之明不颂品物。第一诸菩萨请求流通初有三偈颂。上第二五种瑞相。就中但颂舌相放光磬欬弹指动地。第五十方钦敬略而不颂。身放无数光者。欲明众生根感万差应亦非一。从以灭虔缘已下十一偈半颂。上第三佛告举经理深以劝二依。初有三偈。正是颂上持经之人功德弥大。从能持是经者已下。广叹功德无量劝令弘经。则为见我欲明三以佛真极理用之为体悟理在心名见也。佛亦可随刑不离圣故恒见也。若能末世通经化物不但见佛。亦复无顺即法供养。从于诸法之义已下四得上明自行。从此已下明其外化经理资益具曰无碍便能称根导利群生。灭恶生善故云行世间。能灭众生闇即是灭恶。教化已下明具生善经益既人二依未来不得不勤宜通后代。从是故已下一偈半颂上第四结劝二人。
嘱累品
从此已下。后世文中。第二文也。如来亲自口告付嘱。此明如来以此大法付诸菩萨。恶世宣通即是菩萨累重之事。二者欲使二依。在于未来。宣通此经。使累世不绝。故言嘱累品。就此品中凡有四文。第一从初以下。讫普得闻知。欲明如来口自殷勤诫敕二依　第二从所以者何已下讫诸佛之恩。欲明如来劝彼二依。流通之时。应彼二依。通化之时。应□佛成颂　第三从时诸菩萨已下讫愿不有虑。明诸菩萨敬诺施行也　第四从命时释迦已下讫于长行。明此如来说经也。讫唱散随意。以右手摩无量菩萨顶者。明其一手及于众顶。亦是神力隐其神力存口告之名。我于无量修集是难得三菩提者。欲明如来因地之时。修行旷劫修因方始克得法身。其果故云难得。如来欲以此之大法与物同证故付二依。传化来闻使千载不隧故云汝。汝当一心流布此法。广令增益也。令一切众生普得闻知。从所以者何已下。品之第二劝彼二依。□佛成颂。所以汝等未来之世能流通者何要当学佛四种之法。一明如来有大慈悲。二明如来无诸悭吝。三明如来应机授法故云无所畏。四明如来是诸众生之大施主。若能修持如来四法。便能恶世流通此经故。云亦应随学如来之法勿生悭吝。从于未来世若男子女人已下。劝其二依相。根授法有大根者。为说其一故。云信如来智慧者当为演说此法华经。从若有众生已下。明根小之人。为说三乘故。云余深法中示教利喜。经师寻此经文广说法华。当是空中所前以得知。从上已来未曾有起。此中始言从法生起摩顶付嘱以此验知。
药王品
袭　从此已下讫于经末后世文中大段第三教二依。未来之世流通法用。然二依大士岂将圣教方文。于流通欲对二依。该于始学乘世之中苦行流通。当如药王权道普入当如妙音观音。说咒拥护。如陀罗尼。藉善知识。汝妙庄敬作善知识如净藏等也。劝发二人如似普贤。以此证便故引文在此也。若论次第应在不轻后安。就此品中凡为二文　第一从初已下讫闻皆欢喜。将明药王本苦行事故宿王华说请其佛说　第二从佛告已下讫以明供养。明期药王苦行流通之处　第三从尔时彼佛如一切众生已下讫其福最多正。明药王现在未来烧身辟苦流通。所以乃导。尔时彼佛为一切众生说法华经者。欲明□见庄严法中流通法华蒙经理益。即时获得色身三昧荷佛恩重。并袍经泽故。尽财命以供养之故。以此苦行彰经理深。得弘法华故云我今当供养日月净明德佛及法华经不如以身供养。若欲明此中一段众生应见烧身丧命报经发道处多故。言不如以身供养也。欲明舍身亦是舍财。云何道言真法供养。但自悟道不同。要烧身得解大乘为通大法故便舍身。故言真法供养之耳。如似香积因闻香故得解大乘也。第一施者财施养形为下。因财通小乘为中。今日因财通大乘法为上。故言第一千二百岁身乃尽有众生灭尽应身则迁此之烧辟则烧欲伏还伏。当知大士有物不同随根隐显耳。不欲明指福多欲道烧指伤筋伤骨难而能为其功则大。若能持经功过于此。以劣形胜心明经深理劝人流通　第四从宿王譬如一切川流已下讫此经能救一切众生已来。正明此经理深。言远益物处多出过余经二依未来应当流通　第五从此经能救一切众生者已下讫所得功德亦复无量。上明理深。何以得知下。明此经能除物患利益无量证知深理也　第六从若有人闻是药王菩萨本事品已下。应当如是□□□心。付嘱此品并劝二人。在于末代受持流通。从若有女人闻是品能受持者。先劝弟子未来应当勤加听受。从若如来灭后二五岁以下。劝其法师流通彼物。从初已下明其灭恶故。云不复为贪欲所恼。从得菩萨神力已下明其生善。从是时诸佛已下广明诸佛叹持经人德行深远。从是故宿王华已下。正劝法师当于未来通经益物。从宿王汝若见有受持是经已下。劝彼弟子未来应当供养法师诸求大法。从是求佛道者已下。结劝供养　第七从说是药王品已下。明当时之益。
妙音品
其人乃法身大士先应东方。此土有缘放光召之。就此品中凡有五文　第一从初已下讫而为说法。明其妙音行之之处。此中放光在略说后广说。初也。所以放二光者放肉结光者结本最上表明一乘最上高胜。放眉间者表明中道不偏之理也　第二从释已下讫亦欲听是法华经故。明其妙音将来之相　第三从文殊白佛是菩萨种何善根已下讫如是饶益无量众生。广明妙音有其德行　第四从说是妙音品时与妙音俱来已下讫色身三昧。明来往之益　第五从说是来往品已下。明当益也　就第二段中。久已须众德本乃至道其恒沙等诸大三昧等。皆是经家叹妙音德。非是如来解其德行。若当此中已明德者。下复何须更列德行。从即自佛净华宿王智佛已下。欲明妙音将欲发来仰请彼佛辞求至此。从佛告妙音已下。净华如来言对妙音意在戒。初诸小菩萨所以诫者。彼小菩萨不侧释迦现居胜化应形丈六情生奢敬。是故诫言汝往莫生下劣相也。从妙音菩萨白其佛言已下。欲明妙音仰禀加被。欲至娑婆妙音乃是法云之士。岂待加被方能来恒为小行观言有假故云皆是如来之□。从于是妙音菩萨不起已下。正明妙音将来之相。先观此瑞相者。使此大众豫知妙音法身大士。为听法华不远不而至。彰理深玄生其勤仰并作益也。从尔时文殊法王子见是莲华白佛已下。明此大众睹此瑞相不达何所以生其疑问。从佛告已下。明彼妙音将来释其疑句故。云欲供养听法华经正为弘经故来此也　从文殊师利白佛是菩萨何善根已下品。第三明其德行。就中有二。第一文殊发其三问　第二如来答其问者。种何善根修何功德。此之两句闻其因行。而能有是大神通力。此之两句问其果也。现在德也。前明过去因也。行何三昧已下。第二问二其通因通不孤起。起必由定故。云何行三昧愿为我说三昧若乎。从唯愿世尊已下第三问其身相　从佛告已下如来答也。从初已下讫并见文殊故身来至。此是答第三问□□以令多宝命者凡有二义。一明多宝弘经之首生缘中最是其上。二明两佛心同。为明理一一使光召。一则口告彰意无。二从时多宝已下。正明多宝言命妙音。从于时妙音已下。正明妙音仰奉圣敕来至此也。讫到此土奉施供养顺宜问讯。我今欲见多宝佛身。此之请见在方便品略说。后广说前事同大乐说请见莫异。为证流通故在。此明并见文殊者。见其文殊所为者也。从尔时华德白佛言已下。讫是妙音菩萨深种善根。答问一去问远故重举请答。彼上问言种何善根。明何功德有神通。妙音过去以十方种种伎乐及七宝钵。是其缘内之拾以是其因也。此是其行果。今报生有是神力。是其德也。从汝但见妙音其身在此已下。广明现在果报德也。从十万恒河已下。欲道妙音。非但此方。亦于余方。亦于种种施化。是妙音深种善根者。此是华德领解之辞从世尊是菩萨住何三昧者。重举第二问以请其答。彼上问言行何三昧。今答名现一切色身者。此是法身华三昧六根清净也。
观世音品
此人亦是法身大士。妙音一流先应西方。此土有缘私化到此。普应诸门乘音度物名观音。世上之妙音。从已音声化人为名。此之观音。从前音声以得名也。观前声而往度之因此为名也。就此品中凡有六文　第一从初已下。讫名观世音制其名称也　第二从若复有人已下。讫巍巍如是。欲明观音于此世界名中益物最是其大。拔苦济厄利中超胜故。下经言巍巍如是　第三从若有众生已下。讫福德之利。此道观音亦名观音亦名观念亦名观形。但此土名益处亦胜其形心。从是故已下。结其名胜劝人。受持观者名也。从若有人已下。格量名益胜于余者。所以道受六十二亿余菩萨名不如受持观世音名者。欲明观音此少化缘胜余菩萨。即是众生持人漏尽　第四从无尽意白佛言已下。讫执金刚神解普门义。广明其德无尽。此中凡作三问。云何游于娑婆世界。问形方便作何等形。凡益群生云何而为众生说法。问言方便说何等法。化于众生方便之力其事云何者。总举前二义形。言方便事竟云何如来下益应见佛身而为得益者现佛身也。欲明圣应殊形六道随物感见。若形方便而为说法者。随其根性说法不同。答言方便通答第二更无别文　第五从无尽意观世音成就如是已下。讫于游娑婆世界。欲明观音于人有恩劝人供养。是故者是以观音垂形六通答无量故。应当尽受与供养也。能施无畏者。四种施中无畏最上。何者为四。一是财施二施小乘。三施大乘。四者无畏施。中最胜故应供养故曰五名名施无畏者。自此已下无尽意仰奉佛教与供养也。珍宝是财。云何而言受此法施者。欲明无尽意欲使因财以通法也。观音初时所以不受凡有二意。一欲使生愍勤之心。二表大圣于财无著。后所以受者。知此时会因受回奉便能解一乘法身故受之。所以分作二施。二佛者欲明佛至极之果。正明万善同归妙果理无异趣。此表一乘义。二者欲明一分施佛一分施生佛欲表生灭斯皆是权。准有法身是其真实流通法华正在此文　第六从尔时持地已下。讫品当时之益皆发无等等者。菩提妙绝故云无等。诸佛有证名为等也。
陀罗尼品
从此下文所以而与犹明方轨末代之中多有流碍。若不加护化道则难欲令化流须咒防护故有此文。二依大士积德遐劫其行深高。内外累亡恶世宣通何待防护令言护者。听法弟子解不坚信。若不既护心则须动化功虚设。由护弟子化道得宜即护法师也。就此品中凡有四文　第一从初已下。讫得几所福。问弘经人功德多少　第二从佛告已下。讫功德甚多如来。正为□量持经之人功德无量。供养诸佛有□散善是其福业。岂况持经理中尊净三相之时解此是惠业俱然高胜。此即出下依功德所以俱言一四句偈者。具欲彰下依得理处少不如上依功德犹常甚多。况复上依俱然。无量所以出此二依。德者起下况文　第三从尔时药王菩萨白佛言已下。讫应当拥护如是法师。正明诸人说咒加护。就说咒中。第一药王第二勇施。此之□单以咒护。第三毗沙门天王人咒等护。第四持国天王二单咒护。第五罗刹女亦身咒两护。从佛告诸罗刹女已下。如来述叹护功无量。汝等但护四依弟子使经名指尚无量何咒拥护具足受持者咒护法师。今得流通化功不缀福德俱然。不可测量　第四说此陀罗尼品已下。明当时之益。
妙庄严王品
从已下欲教众生未来应当藉善知识应如妙庄严王。二依人作善知识应当如彼净藏净眼净德夫人。就此品中凡有五文第一从初已下讫劫名喜见。明妙庄严藉善知识处　第二从佛法已下讫好乐佛法。正明三圣同化邪王令生令正见将明化益。先出听说两人字也。从是二子有大神力已下。广叹二子有其高德必能化邪以生正信。文略不叹夫人德也。从尔时彼佛欲引导说法华经上出其人令出法药。所以上子白汝共诣佛所者。欲同与邪王作其化缘。应往任父与共去者。明能化之缘。彼及所化人也。令其文父母心净信者。既睹神变。背邪归正道根感发也　第三从于是妙庄严王已下讫其国手正功德如是。明妙庄严既蒙三圣方便。引化回邪入正。诸佛听法解生或灭。如来即为记其功果　第四从其王即时以国付弟已下。讫亦应礼拜。明此邪王既闻授。即便领解欢喜赞叹　第五从说是妙庄严王本事品已下尽品。明当时之益也。
普贤品
此人乃是身法大士。妙音一流夺应东方。此去有缘随感到此。同与娑婆作受道缘。就此品中凡有二文　第一从初已下讫当为说之。此是普贤现在之世仰劝如来说于法华。此之劝诸与身子请一时之事　第二从若善男子已下讫于品末。此明普贤劝其二依及三品弟子。未来应当受持流通。就初段中复有二文　第一从初已下。讫其达已通此经家序列普贤将来之相　第二从佛言已下。正明普贤劝如来说。遥闻说法华者。闻其略说。唯愿说之召请其广说。就第二后世劝中复有六文　第一初已下讫必得是经。将明二依未来流通。先出二依体相拔根。此中自出下依体根。略不明其上依相也　第二从尔时普贤白佛言世尊后五百岁已下。讫皆是普贤威神之力。正明普贤劝三品弟子。于未来世坚于信受　第三从若有受持读诵正忆念已下。讫使不断绝。正明普贤劝上下二依。未来若能流通此经功德于益处大不得不说　第四从尔时释迦赞言善哉已下。讫能修普贤之行。此明如来述其普贤劝于二依。未来弘经功德处大　第五从普贤劝三品弟子。未来受持功德处大　第六从说是品时已下讫于品末。来明当时之益男子女人如来灭后云何能说于此经者。欲令如来出下依相。普贤先问具何等行而能恶世弘通经也。即请未来流通之行。正应直问下依之人有何等相。如来下答修其四行便能流通。即下依相。成就四法如来灭后当得是经者。当流通经也。四行是何一者为诸佛护念者。既连习种。亦为护念未得深理。不同佛解　犹有退没。不与护名。性种已上得埋处深解同如来。必固不退福与护名　第二殖众德本者。初依大士五恒行道广积万行。故云殖众德本。亦可能解。一乘法身之理。能生万德名为本也。又复一解五恒行道是本也。今能流通即是其德　第三入正定聚者。外凡夫人名为邪定。性种人名为不定。一得性地永不退失名为正定　第四发救众生心者。初依大士善识机性慈悲应根授法。必能流通此经也。此总举结句也　从尔时普贤已下第二文也。劝三品弟子。若能未来。从二依所闻法受持者。我当设汝护中有二。一以神力护之。二以咒护。从初已下讫亦为供养法华经故。明下品弟子能听受者我即护之。除其里患使得宁心受持经也。故云令得安稳外恶不干言无伺求得其也。若魔已下出里想事。是人者下品弟子人也。乘六牙白象者。法身大士。岂可假运而行正欲寄事以明义耳。欲明大士唯有万行化物中要莫通六度故乘六牙。大乘之理其体光洁称之白。运物出苦名为象也。举刚摄因就此事以为况耳。供养守护者供养三品人也。所以而然敬法故也。下言亦为供养供养经也。此品下品弟子。但生闻惠。从是人若坐思惟已下。讫得如是等陀罗尼。明中品弟子。上明下品直云持。此能思惟即是思惠已胜。于前明知中品。复乘白象现其前者。应现故也。若于法华为所忘失者。此中品人。推生思解过缘还退随时为说使伏本解故。我述为说令通利也。大士随机形言道益处沾弥勤情无有已故。言得□□甚大欢喜转复精进也。从以见我故已下出其所得。前下品弟子中准明所除。此中恒明所得故。云即得三昧及陀罗尼也。绮文说也。后五百岁为惠恶世中已下。讫我身亦自常护是人。明上弟子。上之二人但生闻思。此言修习即是修惠。此中亦略不明所得但明所除。从于三七日已下。欲教行人修行方法。精进者教明修定。若闲房净室是下品定形□心摄上品定也。从无有非人已下。正出所除身护三处皆经文。从准愿世已下尊说咒总护三品弟子。从有受持读诵已下第三文劝于二依。未来弘经果报则大。经益既大。未来何得不说被于未闻。就中子分复有四文　第一从初已下讫手摩其头。正明普贤劝于下依。流通此经功德弥大。当知是人行普贤行者。普贤正以随根赴感恶世。宣通光扬大乘是普贤行。此人流通功同普贤故云何行也。初依大士深达乘理善识群机故。为如来摩顶付嘱　第二从若但书写已下讫娱乐快。此是习种性中上品人也。所以举者。正欲况出上依法师明弟子持经功德尚多。何况上依恶世通经故。自已言是以命终生忉利天者。此已□报验有内德　第三从何况已下讫功德利益。正劝上依末世弘经功德无量。既有大益不得不说。下就应中明其弘经所感果报。是人命终者感尽故。千迁前言命终者报尽终也。与弥勒等同生兜率得豫清□故知德大　第四从是故已下讫不断绝。正明普贤结劝。二依智者若能宣通功德无量如上所说也。故云应当一心自书使人书乃至如说修行也。能通化者我要当以身况二力加护于汝。外于不干流通大法令不隧没故。以神力通守护。是经阎浮流布使不断绝。从释迦赞言已下。大段第四如来述其普贤上依未来流通功德是大。就中复有二文　第一从初已下讫守护是经将述普贤有其高德　第二从我当以神通力已下。正述普贤劝其二依　来世弘经功德甚大。我当以神通力守护能持普贤名。今如来还题说普贤劝三品弟子之言。下品中道其有受持是经典者。我当守护除其变患。乃至上品道我亦自常护是人。受持普贤名者。其受持法华等名也。明弟子持经功德尚大。况复二依未述弟子下别有文。从若有受持不题上普贤劝二依之言汝上道言二依未来流通此经于。

        </div>
      </div>
    </div>
  </div>
</div>
<!--update:2025-08-30 09:30:42-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>