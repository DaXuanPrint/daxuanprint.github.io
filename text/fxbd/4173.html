<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="佛说长者子制经,长者子制经全文在线阅读,长者子制经全文在线下载,大玄古籍书库">
<meta name="description" content="全一卷。略称制经。东汉安世高译。收于大正藏第十四册。本经藉长者之子‘制’（又译逝），向其悭贪之母，叙说供养佛陀之无量功德，及供养之虔诚心较供物之多寡更重要。经中并述及弥勒佛与其教化，推测本经系于诸佛、净土思想流行之后所成。同本异译经有佛说菩萨逝经、佛说逝童子经。_长者子制经_全文在线阅读_长者子制经_全文在线下载_大玄古籍书库">
<title>长者子制经_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">长者子制经</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]2180</span> <br/>
          说明： <span class="inputVal" id="bkdec">全一卷。略称制经。东汉安世高译。收于大正藏第十四册。本经藉长者之子‘制’（又译逝），向其悭贪之母，叙说供养佛陀之无量功德，及供养之虔诚心较供物之多寡更重要。经中并述及弥勒佛与其教化，推测本经系于诸佛、净土思想流行之后所成。同本异译经有佛说菩萨逝经、佛说逝童子经。</span> <br/>
          封面： <span class="inputVal" id="bkimg">Z_4173.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]长者子制经
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]2180
[book_dec]全一卷。略称制经。东汉安世高译。收于大正藏第十四册。本经藉长者之子‘制’（又译逝），向其悭贪之母，叙说供养佛陀之无量功德，及供养之虔诚心较供物之多寡更重要。经中并述及弥勒佛与其教化，推测本经系于诸佛、净土思想流行之后所成。同本异译经有佛说菩萨逝经、佛说逝童子经。
[book_img]Z_4173.jpg


[book_title]佛说长者子制经
后汉安息三藏安世高译
闻如是。一时佛在罗阅只耆阇崛山中。时与五百沙门俱。皆阿罗汉。平旦皆被袈裟持钵入城丐食。时城中有四姓豪贵家。国中第一所居高燥。舍宅楼观甚好。垣墙周匝七重门。四姓豪家字檀尼迦柰。有一子字制年十六。父檀尼迦柰殁。故制独与母居。佛时到其家丐食。时制在内第三门住。遥见佛来制即念言。是人何壹端正绝好乃尔。好如明月珠。光明如日月。其色如黄金。如月十五日盛满。时佛住于门外。制便走入语母言。我见一人来。大端正绝妙天下无有辈。我生以来未曾见人如是。今在门住欲乞丐。制语母当丐之。其母大悭贪不肯丐与。制言。母当哀用我故丐与是人。与是人者如病者得良医。制复言。与是人者名字达于天上天下。是人今续在外住。其母复不肯丐。制数数语母不止。母便恚语制言。汝娆我不止者。汝令我烦乱。母言。是人不用是乞丐故来。但欲欺调汝耳。今汝小痴儿当何等知。汝所索不止者。会得我捶杖乃止耳。佛预知其母悭贪。佛便放威神彻照七重门内。制见佛光明心大欢喜。制即复到母所启语言。愚人不知布施。譬如盲人堕火中。其人但坐无目故。世间人但坐悭贪。不信布施后当得其祸。人心念恶口言恶身行恶。愚痴不信佛不信经不信比丘僧。死后皆堕地狱中饿鬼畜生中。人不悭贪信布施后得其福。身行善口言善心念善。自得其福其人家常当与。智者相随令人有智。制言。母不肯丐与者。自持我今日饭分来。我宁一日不食。哀我疾持来。我欲与是人。恐是人弃我去。是人弃我去是人难值。其母复不肯与。制便自往取饭分。复取所著好衣。持去至佛所。前以头面著佛足。却住叉手白佛言。持我所有衣被饭愿上佛。佛默然不应。制复白言。今佛是天上天下人师。当哀度脱我曹。愿为我受之。当令我得福。如是者三。佛便受之。制即大欢喜。佛语制言。今诸悭贪者汝皆伏之。今日汝施与佛衣被饭食。使汝心中诸欲愿者亦皆得之。制大欢喜。复白佛言。我所可愿者。亦不求作第二忉利天王释。亦不求作第七天王梵。亦不求世世豪贵。愿使我智慧光明如佛。佛言大善。诸所愿者皆令得之。第二天王释闻制语。即在佛后叉手住。天王释便于佛前语谓制言。汝今日持小饭食衣被与佛。便欲求作佛者不能得也。十劫百劫千劫万劫亿劫。汝尚未能得作佛。制报天王释言。我亦不用一饭食故欲得作佛。我常当持善心精进不懈。求佛不止会当作佛。天王释报制言。汝持四宝须弥山。汝慈心念天下人民。千万劫亿万劫。汝尚未能得佛也。制复报天王释言。譬如匠师持斧入山索树木。会当择取好直者。会当可意乃取耳。我不用一饭食衣被故求作佛也。天王释复语制言。汝欲求佛者剧苦。汝不如求作第七梵。若第二忉利天王释。汝欲求作佛难得也。制复报天王释言。汝宁见阎浮利内不。天王释言。见之。制言。满其中大火上至天。持身投其中。我会当求作佛终不止。天王释言。汝满阎浮利地内其中火。是中有人民畜生及蠕动之类。汝不当杀之。汝口言恶心念恶。死当入地狱中。汝当那得作佛。制报天王释。世间人民及蠕动。我持慈心皆付弥勒佛。弥勒佛自当度脱之。我求佛道会不止。制复报天王释言。第七梵众第二天王释。所居止处会当衰败。皆当归死无有脱不死者。天王释便叉手报制言。卿持心坚乃如是。念欲求佛不止者。卿会得作佛。制复报天王释言。汝莫持汝天上意自贡高也。复有胜汝者。我持善心精进不懈。求佛不止会当得作佛。天王释便默然无所复语。佛便语制。汝前后所承事凡六万佛。汝常当愿求作佛。汝常持心精进承事诸佛。却后二百亿万劫。汝不复更地狱饿鬼畜生中。却后二百亿万劫竟。汝当作遮迦越王。当有十亿小国皆属汝。汝当领四天下当飞行。汝所行当正。寿尽当上生第七梵天。第四兜术天。天上寿尽当复下生作遮迦越王。寿尽当复上生第七梵天。如是上下百亿万劫竟。汝当作佛字须弥迦罗。当度脱天上天下人民。汝生下地当照万二千亿天地。上至二十八天上。天地皆为大动。夜明如日出。人民皆寿七千亿岁。汝身当长二百丈。当有万一千城。城皆四百八十里。城皆板著之。皆刻镂金银琉璃水精珊瑚车渠马瑙七宝。汝作佛时当再会说经。一会时有六千亿沙门皆得阿罗汉。第二会说经时。有四千亿沙门皆得阿罗汉。当尔时人民无有偷盗者。男子女人皆同一心无有恶者。亦无山林溪谷地皆平正。人民无有疾病忧苦皆安乐。所居皆自守。天日三雨裁淹尘土。人欲议语皆大聚会。夏月则不暑冬月则不寒皆得中适。汝教授精舍名为难提陀。若有男子女人。持戒布施与佛辟支佛阿罗汉。求作佛者皆可得佛道。不可不求。八方上下无有能穷极者。佛智慧如是。天下人不知生所从来。亦不知死趣何道。佛说经已。制及诸比丘僧。皆前以头面著佛足。作礼而去。
佛说长者子制经

        </div>
      </div>
    </div>
  </div>
</div>
<!--update:2025-08-30 09:34:46-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>