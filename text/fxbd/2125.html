<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="成唯识论疏义演卷之一本,成唯识论疏义演卷第一末,成唯识论疏义演卷第二本,成唯识论疏义演卷第二末,成唯识论疏义演卷第三本,成唯识论疏义演卷第三末(上),成唯识论疏义演卷第四,成唯识论疏义演卷第五,成唯识论疏义演卷第六本,成唯识论疏义演卷第六末,成唯识论疏义演卷第七本,成唯识论疏义演卷七末,成唯识论疏义演卷第八本(上),成唯识论疏义演卷第八本(下),成唯识论述记义演卷之八末(上),成唯识论疏义演卷第八末(下),成唯识论述记义演卷十本,成唯识论疏义演卷第十末,成唯识论疏义演卷第十一本,成唯识论疏义演卷第十二本,">
<meta name="description" content="成唯识论疏义演，二十六卷，唐如理集，缺原本卷第三末下、卷第九本末、卷第十一末。_成唯识论疏义演_全文在线阅读_成唯识论疏义演_全文在线下载_大玄古籍书库">
<title>成唯识论疏义演_如理_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">成唯识论疏义演</span> <br/>
          作者： <span class="inputVal" id="bkauthor">如理</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]680462</span> <br/>
          说明： <span class="inputVal" id="bkdec">成唯识论疏义演，二十六卷，唐如理集，缺原本卷第三末下、卷第九本末、卷第十一末。</span> <br/>
          封面： <span class="inputVal" id="bkimg">Z_2125.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]成唯识论疏义演
[book_author]如理
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]680462
[book_dec]成唯识论疏义演，二十六卷，唐如理集，缺原本卷第三末下、卷第九本末、卷第十一末。
[book_img]Z_2125.jpg


[book_title]成唯识论疏义演卷之一本
西京福寿寺沙门如理集
【疏】机有三品不同者，意说不定性人，归佛、法、僧，智解浅深，三时悟异，名曰三机，非定别有三人名三机也。何以故？以唯对不定性立三时故，即如憍陈如等，从如等从始至终具三根也。故云机有三品不同，教亦三时有异。
【疏】无明所盲至迷执有我。意云，无明是能盲，异生是所盲。无明者，即通取一切无明，不唯取发业者起，造恶业者。起即起惑，造即造业也。
【疏】仙人鹿苑者，上古有仙，多于此处修仙道故。念佛三昧经第四云：于古仙住处。又大集经第二云：于仙人住处而转法轮。又彼经云：彼处常饶寂静仙人故。
【疏】阿笈摩者，若大、小乘经，皆得名阿笈摩。阿笈摩是梵语，此云传，皆是上代诸佛展传来，故云传也。然小乘人结集时，即取佛一代所设言教，言阿笈摩，即四阿含经是也。若四阿含经所不摄者，即名零落经，亦名解脱经。如下云解脱经中亦密意说有阿赖耶识，即指此零落经也。问：若一切经得名阿笈摩者，何故小乘人结集，即取佛一代所设教，名阿笈摩；大乘中结集，一切经中即不名阿笈摩？答：大乘中亦说，所以法华中有阿含甚深是。今者且据佛初成道，说四谛教，约所增胜，故小乘教偏得名传。
【疏】令小根等至解深密等者。意云：谓有情根，有三品不同，所以说教，亦初中后三时有异。问：且如说教，三时易知，根性三差别，如何辨释？答：闻阿笈摩，即名小根，既闻小教，亦证小果，故云渐登圣位也。后时如来，观此小乘根，有堪闻皆空教，所以于鹫岭说般若等经，闻经已，即名中根。若如是者，云何言闻般若等，令中根皆舍小趣大耶？答：如来说经，意欲令此中根，舍小果而趣大乘，所以彼闻经已，弃有心，计空为是。何以故？以如来密意，说一切法空故，名舍小归大。答：未闻般若名小根，已般若名中根，即中根对小名大也。为闻般若教故，即从小至中，名舍小归大。
【疏】便拨二谛，性、相皆空者。二谛，即真、俗二谛也。性、相者，有两解：一、三性者，唯胜义谛；相者，即依他起。拨此二种总无，名为空也。二云：性、相通于二谛。且真、胜义中性、相者，一真法界即是性，分为六种无为、九种无为等，即名相，有多无为相状故。若依俗谛性、相者，如依他法体即名性，如意识以了别为性，色以质碍为性。余者准知。诸法各各有如是相㒵。
【疏】由斯二圣互执有者。问：唯望不定性立有三时，何有二圣互执空有？答：岂言不定？唯一人人，既有多悟，亦前后名，以所证为是，互执何失？又纵一人执前后别，对执不同，亦得称互。
【疏】迷谬竞兴者。问：何言迷谬者？答：有二解：一云：小根执法实有，不了法空，名迷也；于其法空，全不解故。谬者，此中根人，既闻般若经，总拨为空，以为上理，名谬也；以邪解故。二云：执有、执空，皆有迷谬。且如执有，有迷谬者，以迷于有，不了法空，名迷；全不解法空故，妄执法实有，名谬；以邪解故。然执空亦有迷谬者，迷法空故，于中道理全不解故，名迷；暗计此空为是，名谬；以邪解故。通二种，义亦无违。
【疏】如来为除此空、有执者。问：说唯除空执，何故兼说有耶？答：如来所说，群圣既多执空，类应非一，说除空、有，于义何妨？又云：约一人先起有执，后起空执。今通前说，故云除空、有执，义亦无违。意就中道第三时教，说除空、有之言也。故知第三时教，名了义大乘。
【疏】解深密经说唯识者，按彼经第一云：广八慧，应知于六趣生死彼彼有情，随彼彼有情众中，或在四生身分生起，于中最初一切种子心识成就。广慧，此识名阿陀那，亦名阿赖耶，亦名为心。为依止故，六识身转，如依瀑水而有浪生，依净明镜有影像起。
【疏】遣执皆空者，意云：心外法无，破初有执；非无内识，破后空执。既闻唯识之言，迷其空执皆尽，故云遣执皆空。遣者，尽也。
【疏】悟证有方者，意云：方者，方法也。既离二执，处于中道，即是悟证真如之法也。
【疏】于俗谛中妙能留舍者，意云：依四重世俗谛说，一一谛中皆为留舍。第一、有名无实谛，谓瓶、衣等，既无实体，但可言舍，有作用故须留。第二、随事差别谛，约蕴、处、界辨，然蕴、处、界通有漏、无漏，有漏法舍，无漏法留。第三、约方便安立谛辨，苦、集是有漏法舍，灭、道是无漏法留。第四、约假名非安立谛辨，执二空门者法舍，二空门之理法留，故云妙能留舍。又解云：不谓约四重俗谛说，但总约俗谛中说，依佗法留，遍计法能舍；于依他中，染者能舍，净法者能留。
【疏】又今此论至中道之教也者，意云：此论既免明唯识，唯识是第三时教者，以何为证？答：如此引教，即为证也。如来出现功德庄严经者，即如所引颂云如来无垢识等是，至文当说。问曰：如何名分别瑜伽论？答：瑜伽是梵语，此云相应，即是相应观照之义。分别者，解释也，即解释观照相应之义，故名分别瑜伽论也。又如亦品难杂，更引起尽多界解脱经等，但为证傍义引成，非正证唯识道理，故此不说。言了相大乘者，即显现说故，名为了相；若密意说，名不了相。
【疏】此约机理渐教法门以辨三时者。问：约机可尔，如何约理以辨三时？答：据实理无三时，今约证有浅深，故理分三时异。
【疏】年月前后者，但约三时说教前后，名年月前后也，更无别义。
【疏】解深密经说唯识是也。意云：此即是第三时教。然深密经中亦广有三时教，如胜义生菩萨问曰：如世尊先说有教，是为希有；第二说有法空教，亦方世尊重；今此时中说不空不有教，更方奇特等，广如彼说。
【疏】即华严中说唯心至最第一说者，佛初成道第二七日，即说华严经一心之教。按彼经第十九颂云：譬如工𦘕师，不能知自心，而由心故𦘕，诸法性如是。若人知心行，普造诸世间，是人则见佛，了佛真实性。若人欲了知，三世一切佛，应观法界性，一切唯心起。(文)又大般若四百六十七云：谓诸菩萨作是思惟：诸行如幻，唯是虚妄分别所起，一切皆是自心所变。准斯般若，第二时中亦说唯识。然疏依多分，言第三时。问：深密、华严俱说唯识，如何一时、三时不同？答：若望顿教法门，大乘不由小起，即华严是第一时说；若望大由小起，深密教即第三时教，亦不相违。
【疏】此约多分者。意云：说华严是顿教者，约多分说。如入法界品，五百声闻亦在会座，明知亦通渐教。今据唯被菩萨大，不由小起，约此道理，说是顿教也。问：佛初成道，总未度人，即说华严，如何得有舍利弗等六千人耶？答：华严法门有七处八会，不可一时说尽，此经不妨中间更化群品说有教等。故华严法界品既在于后，得有声闻，而有何爽？问：既云说华严经而有间断，如何总得名华严经耶？答：虽复间断，流类是同，总名华严。犹如大术经，佛向忉利天安居，为母说法，后时下来，说涅槃经。已入涅槃，摩耶夫人知已下来，如来复从金棺起，为母说法。虽复说法，而有前后，以是为母说故，总名为大术经。如此类例非一也。问云：既云有声闻，未审是化是实？答：亦有断云是化，佛初成道，未度人故；亦有断云是实，据此中间度人，不妨实也。问云：此声闻，华严经生领解不？答：初闻说经，如聋如盲，后文殊菩萨发起之后，方能领解十种法门，故此教门通被渐也。
【疏】如枢要说者，不越此解也。
【疏】二种皆是者，意云：今此论所明唯识教者，顿、渐二教皆是也，故云二种皆是。如疏云若不定姓至无别定教者，即解通顿、渐所由也。
【疏】此显顿、渐无别定教者，意说无有教，唯被顿，唯被渐，凡所说教，皆通被顿、渐也。
【疏】依瑜伽等有五种姓者，以瑜伽五种姓，此论不被无姓，如何楞伽经即被无姓耶？答：经论说无姓别：瑜伽无性，无种姓，名无姓；楞伽无姓，无有果姓，故名无姓，大悲菩萨不成佛故。问：楞伽无姓，此论被不？答：被，以菩萨机摄故。言证阿赖耶者，但证解名证也。
【疏】无性有情不能穷底者，意云：此论唯被二种姓人，若趣寂种姓及无姓人而不被也。何以故？以无姓不能穷底故。问曰：若证小法，不全通达，可云不能穷底；既总不解，如何云不能穷底？答：无失也。如人虽善其文而不解义，又有一人文义俱不解，虽二人有异，一种总名不解其义。今此无姓有情亦如是，虽总不解，亦得名不能穷底也。
【疏】及不定姓趣菩萨者，然其二类：如有一人有声闻、菩萨种姓，有一人有独觉、菩萨种姓，更有一人具三乘姓，更有一人但菩萨、不独觉姓。今唯识论被有菩萨姓者，如有二乘姓者，虽名不定姓，此教不被。疏简于此，故云趣菩萨者。
【疏】浩汗包括，难可详矣者，海浪波涛之㒵也。今此论亦复浩汗包括，大小顿渐兼被也，亦难可详也。
【疏】执离心外至能取所取者。问：执所取可言心外，执能取云何言心外耶？答：执实能取，是遍计所执，非依他心，故称为外。又执他心实有，亦是自心外也。
【疏】甘露法者，略有两解：一云拔苦，既闻受此法，能出离生死；二云济命，意云：既得甘露二种无我观法，常修习时，速出生死，得快乐果，岂非济命终？此即上古诸师解。
【疏】依如上教等，制三十颂离广略者，即指上六经、十一论等。唯识三十至离广略者，有云：瑜伽等广二十，唯识略异前二论，今三十颂即名离广略也。又云：三十颂明唯识，但表得中云离广略，何得别指论耶？
【疏】识有非空者，非但能变之识名为唯识，其所变之识亦唯识。今有此二种唯识，故云识有非空。境无非有者，但无心外遍计所执之境。又若执能缘唯识真实有者，亦是心外境收故。今显此二种心外境无，故云境无非有也。
【疏】虽具明诸法，皆不离识者，此释伏难。谓有难云：此论中既具明色、心、心所、不相应、无为等诸法，何故唯以唯识为宗？答：虽具明诸法，而皆不离识故，所以但用唯识为宗。
【疏】谓佛慈悲本愿缘力等者，即是如来因中，行菩萨行时发愿云：众生见我者，于自识上文义相生。佛虽不说法，由本愿缘力故，又由众生有善根力故，即众生自识上有文义相生也。
【疏】唯有无漏大定智悲者。问曰：言唯定等，即证无文义者。既但有三法，应亦无色身？答：有二解：一云无也。无有所见者，亦唯是能见识之变矣，如文义等。二云佛离戏论名等，故无色身。若依本愿大悲，变现色身，令物睹益，故非戏论也，身故有。今按佛地及此论第十，前义为本，至文自悉。又此龙军论师说：如来有十七界，而无声界，为不说法故。然法处名等，皆是戏论法故。佛无戏论法故，唯有十七界。若佛身中亦成就声界，若约身中论，即有十八界也。又此师许十地菩萨有漏、无漏心中皆得说法，故此不许化佛他受用佛说法也，即五位中菩萨皆是。其可闻者，自意识上文义相生故。
【疏】若依自识者，谓听法者识，名为自识。问：佛无文义，有漏识变，云何言似？无所似故。答：有二释：一云名等，佛识虽无，然听法者，谓佛实说，故自心上有似文义。虽无本质，所似名等，似自内心，故亦无爽，如言似我，向内似故。二云似佛无漏，非似文义也，无所似故。文义之言，相从来矣。祥曰：后义难依，本明教体，不欲唯辨漏、无漏故。有云：七地已前，有漏心位而过少故，名似无漏，非约影质名相似也。详曰：疏意通言，诸有漏心所变文义，不唯七地，岂地前等不听佛说？若许听者，自识所变，岂不得名似无漏耶？既得名似，故前释善。问：佛若无言说林、叶等喻，而何以通？答：据为其缘，令诸有情识上变法解，名我已说，如手中叶；未为作缘，众生自心未起法解，名我未说，如林中叶。约为增上缘，名说、不说也。
【疏】无漏心现，即真无漏文义为体者，即是菩萨后得智上，有真无漏文义相现也。
【疏】我成佛来，不说一字，汝亦不闻者，龙军论师云：此言是众生语，非如来说也，以佛无言说故。
【疏】论说聚集显现为体者，此即引论证佛不说法也。但是众生自识心上文义，聚集为体，佛实不说法。此即是无性摄论文，无性菩萨作此计。佛地一师者，即龙军论师，与无性同计故。
【疏】摄波叶者，即是摄林名，名尸召林，西国有，此方无，亦不翻。
【疏】展转增上力者，即是佛、众生展转互为增上缘力也。由佛大悲增上力，遂应众生机，为之说教；由众生善根力故，遂感如来出现说教。二识成决定者，即佛识及众生识。名二识成决定者，佛识定说法，众生定闻法，故名决定。
【疏】是密意说者。护法，谓破文字执，且总言不说法也。又诸法体性离言，故云不说。问：四途出不闻等。问：四途出体□，皆以文义为体，为取说者文义为体，为取听者识上文义为体？答：有三解。一云：若据无性龙军师云，唯取听者识上文义为体，以佛不说法，无文义故。二云：若护法师，唯取能说法者文义为教体，即取佛本质声名等以为教体，不取听者识上声名等为体。何以故？以影像声名，通漏、无漏三性等故。三云：亦通取说、听二人识上文义为体，以生解故，故得为教体也。
【疏】三、摄假随实者。意说摄假随实，以声为体，谓名、句、文是不相应假。色心分位，不离于声，要由于声演名、句故，故假依实，实色为体也。
【疏】四、性用别论至彼十处全等者。意云：此约百法出体。言色心假实各别处收者，色蕴摄彼十处，谓根、境等。等者，等取法处实色也。名、句、文是假，即法处摄；意识缘故，是不相应行蕴摄故。声即是性，故色处收；名、句、文等即是用，故法处摄。心即是性，意处摄；四相等是用，法处收；四相等是用，法处收。摄此意，证佛实说法。何以故？依佛声上有名、句、文故。
【疏】自识所变等者，此约佛不说法所有，即是第二摄境从心。名、句文但于自心上现，不依佛闻。若并言佛说法者，即名、句与声各别处收，即是第四性用别论故也。故云上来第二、第四体讫。
【疏】闻者似法，说者真教者，意云：真教，即佛说真无漏法；似者，众生闻法，名似无漏法。此证佛说法。又云：以义准，设佛不说法，亦得名似。问曰：佛既无言说，如何名似？答：佛虽无言说，然众生见佛，谓佛实说法，遂生说法之解，所以名似也。前解为胜，然俱从法界所流，即以真如为体。有难云：有漏心实，可名为似；无漏心实，如何称似？此亦不然，但不亲得境影而名缘，名为似也。言真教者，即真无漏本质之教，名为真教。诸佛所说法，皆从真如流出，故名真教。
【疏】今此论体至通二性故者，意云此约相名等五法三性，出此论体也。
【疏】此所诠体至即声名等者。意云，此约教、理、行、果，以出教体。此名等所诠，谓唯识境，境即真如理也。以是正智所缘之境，故唤理名境。正行者，即有为正行，是无漏智道谛也。果者，谓菩提、涅槃，通有为、无为二种果也。能证者，即声名等。故所诠、能诠，俱为论体也。
【疏】经体虽二至正教体故者，二者，谓一文、二义。观此疏意，通解伏难。伏难云：经体既说文、义二种，何故不以义为教体，唯用声、名等为教体耶？答：据实通取无妨，但谓声、名等是能诠，由能诠名等，义得显故，所以偏取声、名，不说义也。故声、名等为正教体。
【疏】声、名、句、文真善无漏者，约佛后得智说。问：未审菩萨后得智所变声，为有漏、为无漏耶？答：菩萨后得智，起声说法是有漏。何以故？以此声是第八识相分。第八见分既有漏，明知相分亦是有漏。若所变声境相分，即是无漏，以是第六无漏识变此声故。更有广解，如第九卷说。
【疏】能断金刚，般若论说者，能断是智，金刚喻烦恼，令缠缚有情不得解脱，犹如金刚。
【疏】此论第二至辞缘于声者。意云：此证声、名等，为教体所由也。言境有差别者，即名等是法无碍解智境，声即是词无碍解智境。问：菩萨既得四无碍解智，纯是无漏，如何声有漏？以是词无碍解之所缘境故。答：如词无碍解智，虽是无漏，声唯是境，谓是第八识相分，故是有漏。问：菩萨四无碍解，为有漏耶？答：菩萨四无碍解，唯是无漏，以是后得无漏智所起。问：八、九地菩萨，可许全得，七地已前，为亦得不？答：七地已前亦分得。问：菩萨有漏心中得不？答：虽亦有说法等力，然似无漏，而亦不得名真无漏。□□问：有漏□□□□说法时，前所说法声，为是有漏耶？答：此自变影像声，是无漏，以是第六无漏意识所变声故。问：如何此声，亦通漏、无漏耶？答：若约前本质声，他所变者，亦有漏，是他第八相分故。若约自无漏，第六所变声即是无漏。问：亦如初地已上菩萨，妙观察智所起化身所有声，为有漏为无漏耶？若云有漏者，如何说言化？若云无漏者，如何色根有漏，声是无漏耶？答：有二解。一云：化有二种，一者即质化，二者离质化。若即质化，声等是有漏，为即以本质身而转变故？若离质化者，声是无漏，虽无文证，以理而论，通无漏为胜。第二解云：离质化身亦是有漏。如何得知？由观察智击发第八识而方变故。虽有此解，以何为证？答：如佛地论云：要由平等智击发大圆镜智，镜智变起他受用身，已平等智托彼为质，而更变智影像他受用身。亦犹如声，要须第八所变者为质，亦识自所变者为影像境。此亦如是，虽有二解，任情取舍。
【疏】若明教体一切唯识，如何乃言佛菩萨说者，意云：若一切唯识，如何言佛菩萨说耶？今此问意，为问说法，为问不说法家？答：据其疏意，质问二家。
【疏】无性释云至故作是说者，此是不说法家答。增上者，佛也。生者，众生也。意云：佛与众生，但为增上缘，众生识上有文义相，实不说法。故作是说者，唤此增上缘，名佛说法，故云故作是说。又解云：增上生者，总是佛也。故作是说者，佛自云：我成道已，不说一字，汝亦不闻。即佛自作是说，故云故作是说。总是无性答也。
【疏】世亲解云至互为增土缘故者。二识者，即说者、听者二识也。谓余相续识差别者，谓余者，众生之余，即佛也；相续者，身也；差别者，佛识不一，名差别识。此无性释，若□世亲云：□□一法，名差别识。令余相续差别识者，由佛说法，令余有情解常无常等差别识生。
【疏】直、非直说者，直者，长行；非直者，即偈颂也。更有别解，如法苑说。
【疏】瑜伽论第三说至必意识生者，意云：五识一刹那，唯卒尔必起寻求，意识生也。意识如是，虽言五识，意说一一识别起。
【疏】有三心现者，意云三心现。问：何故无卒尔寻求？答：谓由前闻诸字，但有二心，谓卒尔寻求。言常字时，有染、净等流二心，所以添前，总有七心。若许聚起，无前后不定；若不聚起，即如上作法是。
【疏】即从决定后却起寻求者，意云：若许聚起，即从前行字上决定心后起寻求前法等，而无卒尔心。问：若如是者，如前瑜伽论云卒尔心后必起寻求，如何今言决定心后起寻求耶？答：瑜伽论据不乱决定次第起说，今者据许乱起说，二义亦不相违。问曰：若云从决定心后却起寻求者，如何前言前无字上但有二心，谓卒尔寻求耶？答：不然。彼约乱起，无于行字上却起寻求，而无卒尔。故知乱起寻求非七心摄，但唯寻求前行法也。今约无间次第生故，闻无字时有二心也。
【疏】寻求以后，许乱起故者，即引论起寻求所以也。此文指前散乱时生，即不定文也。上来总约七心解也。
【疏】云若新新解已下，约十二心作法，云第一有等是也。问：如何七心、十二心不同？答：若诸行等四字通说，即有七心；若四字等二别说，即有十二心。何以故？新新解故。
【疏】既于初字有卒尔心等者。问：何故初字说有卒尔后，后字说有寻求决定，不说有卒尔耶？答：但在举闻，岂前字上而无寻求决定耶？故在举也。有云此文重结七心文者，此义未详。
【疏】慧恺法师俱舍序云至千一百年者，意云恺法师造。古俱舍论之序云：千一百年，天亲菩萨生。问：天亲、世亲□□□□？答：约义不同。言天亲者，天所尊重，故名天亲；世亲者，□□□□，故名世亲。今取世亲号稍好。
【疏】达罗毗茶国者，此云总持国。
【疏】建至城者，谓此城中建兴佛事，至在逾又美。又解云：亦云通除礼乐等事。浚者，深也。浚，㴾也。朗者，明也，胜者也。
【疏】日月之丽天者，丽者，严丽。由天有日月而得严，由有护法内教皆严丽也。溟渤者，大海也。又云：溟者，深也；渤者，大也。海有深大，用纪地者，大海与大地为纪表，护法与道俗为纲纪也。日月者，昼夜也。冠者，笼招也，亦云王也。意说德慧德业，笼招前英也，犹以冠笼故也。问：何故名英？答：主千人曰英，越百人称彦，德慧为百千人之主也。
【疏】芳声流于四主者，东方曰人主，以人为主故，即此方也；南方曰象主，以出好象故；西方曰宝主，以多出珍宝处故；北方曰马主，有好马故。然德慧美声流四主，四主咸闻。流骧者，腾也，即无翼而腾空者曰骧，如龙等。五印者，即竺国也。德慧菩萨，声举腾于五天。
【疏】扇徽猷者，扇者，动也；徽者，明也；猷者，道也；小运者，小乘也。兰蕙者，即香草之美名也，即诸花草中最胜香草之气。远闻，表此菩萨起慧名闻亦尔也。
【疏】造胜义七十释者，意云：金七十论，是外道与如意论师论义。因论苦集谛，外道云苦集，如意师云集苦。然集苦之言，以是犯声，据义不违，因先得故。于是国王意用外道，谓僧不如外道，遂造论申其自家。当时国王赐金七十行颂，未及得释，遂便灭度。后净月菩萨出世，遂广释胜义七十颂也。云何名胜义？答：意明此论胜于金七十论。更广释，如第四卷疏。
【疏】唯有正说至具有三分者。意云：世亲菩萨年时八十，命终时造三十行颂，所以但有依教广成分，而无初、后二分。问：何故世亲命终造论？答：此有二解：一云显因缘尽，不知灭故；二云显他胜往，复更说故。故无初、后二分也。
【疏】又显敬礼三轮因故者，以身业敬者，得神通轮，飞腾虚空故；以语业敬者，得记心轮，他心中诸所有事为他说故；以意业敬者，得教诫轮，即漏尽通，可责有情，勿令造恶，增长善故。又总法师云：为众生不信故，得神通轮，飞腾虚空而令信故；既信法已，未知众生心中为犹影不波并者，则得记心轮；为说法故，得记心轮；欲化众生，谓教诫轮，令断恶故。丘法师云：神通轮用神境通为体，记心轮用天耳、他心二通为体。远闻他语，得天耳故；既听语已，了知彼心，故同二通为体。教诫轮者，用漏尽通为体，教诫令他断染趣圣，非漏尽通不得。
【疏】故我至诚身、语思者，意云：身、语二业是假业，思是动发思为实业。又思能发动身、语二业也，又思是意业，故思通三业。修无倒归命礼者，总结也，至诚通三业也。
【疏】一者，虚妄，即遍计所执者，意云释唯识性也。问云：何故遍计所执性名唯识性耶？答：遍计所执体虽是无，然不离唯识性。性者，体性，非真如性性。又真如体一，约义分三：遍计依他名唯识性者，依至释；圆成实名唯识性者，持业释。
【疏】于后所得清净者，此有二意：一云、证圆成实性，故名所得；二云、断染依他，得无漏依他。如第九卷云无漏依他亦圆成实，此解好。
【疏】唯内证净者，意云：此圆成性，唯是内证净，故依主释。
【疏】为简依他故，说唯识性者，意云释通。伏难云：何故论□说唯识性？答：为简依他说唯识性也。
【疏】略不敬也者，无漏依他，既在满分之中，所以法中不说也。
【疏】净者同前者，意云：同前持业依主，若取后释，但是依主释也。
【疏】一切所敬，皆第四啭故者，意云：但说佛菩萨等，而非法□□□□□□故。言一切者，约小分说，未必兼法也。
【疏】佛圣弟子至而造论故者。意云，佛为教法所依，弟子依法修学，无倒而能造论，此即佛之圣弟子也。
【疏】分有所得者，世亲虽是地前十信菩萨，然伏烦恼，修有漏唯识观，故言分有所得。
【疏】理、教、行、果至但说理、法者。意云：此有难有释也。理、教、行、果四法不同者，是难辞。难云：法既有四，何故论初唯说理、法，不说余三耶？答：有多义：一、是轨则义，生证解故；二者、四法之中，真如为本。如何为本？答：要证真如，余方有故；三者、是教、行、果三真实性故；四者、三乘圣者之根本故；五者、或说彼本，即兼末故。故真如是本，余是末。疏总分为三释。
【疏】一、问：何故论初至具大悲故者，总有六重问答，未审问答何答论初三三宝不？次或问云：何故论初法宝、三宝？三宝既有多种，归敬何者三宝？故申六重问答。
【疏】最吉祥故者，吉，犹善也；祥者，瑞也。
【疏】说唯识性满分净故者，意云：一乘三宝以宽故，故论初说先法、后佛、次僧，故论说唯识性满分净故也。今言僧者，是菩萨僧，非声闻僧，何故不取三乘三宝？答：二乘不修唯识观故。言一乘三宝者，是大非小。又计化身即特佛故，法既不同，所以不取。
【疏】善说妙三身至先赞礼者。意云，此归命一乘三宝也。三身即佛宝，教法即法宝，牟尼子即僧宝。牟尼，佛也。子者，僧及通一切贤圣。
【疏】二谛者，真、俗二谛。问：真谛法宝，俗谛如何亦敬耶？答：无漏依他，亦俗谛故。一乘众者，即一乘三宝也。
【疏】四、问：此中所敬三宝如何者，意云：问云：此中论敬三宝如何？答：以释迦佛虽小乘，计是特身佛，然大乘不许。□此中佛法通摄三身，言分者，即许佛余圣。故知此论亦敬三乘别相三宝，然法宝通摄一切法也。如前。
【疏】许彼种类有多独觉等者。大乘许麟角独觉有多种类，同时出故，所谓腾空独□□□□□□类既多，明是僧宝摄。演秘不许僧宝摄者，据□□□□□。
【疏】唯识性中，义兼说故者，有轨持名法名法，有觉性故名佛，有和合义名僧。
【疏】若能见三宝常住同真谛者，意说同相三宝。
【疏】二、所调能调善方便故者，意云：于所化有情，而能调修有善方便也。
【疏】四、财供养时至方欢喜故者。意说若财供养，如来不喜，正行六度行时，如来方喜。□□□者，但种如来本佛名喜，非是舍勤名喜也。
【疏】及二体性者，意谓能敬、所敬二体也。能敬即护法等，所敬即三宝。又云：二体性者，即同相三宝、别相三宝也。诸门义者，谓十二分教也。
【疏】此中第四至非法故者，意云：虽前第四言敬佛、法、僧，今更重解于前第三，亦第四云敬非人、非法，非法即佛，非人即法也。
【疏】于境第七至满净故者，意云：第四约所敬，第七境声不可敬故。
【疏】一、由智德者，即是自利生起解也。二、由恩德者，菩萨造论，意既利他，即表菩萨有恩德也。为自利生大智，为利他生大悲，总是令法久住，济诸含识也。或为求当成智德，恩德报化二身，为生大智。是故造论有云：彼法既是贤劫□佛，而释彼说，表有智德；既释彼说，生他大智也。既利乐有情，表有恩德；有情既得利，展转令他亦得利乐，故言生大悲也。
【疏】其谓义者，即沉恒之义。
【疏】此言有情至无别能有者。意云，此第一解，即众生类是情，故名有情，无别能有、所有也。
【疏】假者能有者，此第二解，以五蕰假者为能有，别八识为所有。
【疏】又情者，性也。有此性故者，此第三解意。说此总假者，有别法性也。法性，即十二入等。
【疏】又情者，爱也。能有爱生故者，意云：此第四解，即总假者，有第八识情故。□□□□□□能生爱等，如下云爱阿赖耶、乐阿赖耶等。故第三云：若无本识，复依何法建立有情？故知情体即第八识。萨婆多唤六识名情，不同大乘。
【疏】有情不同，有六十二，复自然□名□。依枢要，有情颂曰：五四三三四，三二及三七，十九四四一，名六十二有情。五者，谓五趣：地狱、傍生、鬼、人、天。四者，即四姓：一、婆罗门，二、刹帝利，三、毗舍，四、首陀。三者，一、男，二、女，三、非男非女，即二形。又三者，劣、中、妙，即上、中、下三品也。又云：欲界为劣，色界名中，无色界名妙。此解稍好。四者，一、谓在家，二、谓出家，三、苦行，四、非苦行。然在家有二：一者、邪见在家，二者、正见在家，谓信佛法等。就出家亦二：一者、邪见出家，谓外道等；二者、正见出家，谓信向正法。三者，一者、律仪(善)，二者、不律仪(不善)，三者、非律仪非不律仪(无记)。二者，一云离欲，二云未离欲。凡夫以六行伏惑生上，即名离欲；不以六行伏惑，名未离欲。总亦就欲界人中，有妻室，名未离欲；从小不犯欲，名离欲。三者，一者、邪定，二者、正定，三者、不定。言邪定者，邪决定故，造五逆罪；正定者，正决定故，谓十信第六心，必不退故；不定者，谓异生等，于邪定、正定中，但不修故，未至十信第六心故，复不作无间业故，得不定名。定者，决定义，非定慧中定也。七者，一者、比丘，二者、比丘尼，三者、式叉摩那尼，四者、沙弥，五者、沙弥尼，六、近事男，七、近事女。十九者，一者、习断。习断有三：一者、习善法，烦恼不起，习断；二、伏烦恼不起，名习断，即六行伏惑等；三、断习气，名习断，约圣说也。二者，习诵。习诵圣教，通在家、出家等。三者，净施。四句：一云：施者净，受者不净；二云：受者净，施者不净；三云：施、受俱净；四云：施、受俱不净。四者，耆年。亦通在家、出家。出家二十夏已上，名耆年；在家五十已上，名耆年。五者，中年。在家三十已上，名中年；出家十夏已上者，名中年。六者，少年。在家、幼年；出家九夏已上，名少年。七者，轨范师。谓阿阇利。八者，亲教师。即和上。九者，共住弟子及近住弟子。各有二种：一云：同说戒，名共住；二者：同亲近和上，名近住弟子；第二云：与和上一处住，名共住；与和上毗傍住，名近住。十者，宾容。二种：在家、出家。十一者，营僧事。亦有二：一云：未乐营僧，□□□□□越。十二者，贪利养者。亦通僧、俗。十三者，猒舍。亦通凡、圣，恭敬有漏，欣上故。十四者，多闻。即通正及邪，并非邪非正，谓即闻慧。十五者，大福智。起思慧亦有二：一者，世间有漏智；二者，无漏智，圣者。十六者，法随法行。即修慧。法随者，师谛；法行者，□□。十七者，持经者。十八者，持律。十九者，持论者。通凡、圣也。四者：一者，异生；二者，见道；三者，修道；四者，究竟道。四者：一、独觉；二、声闻；三、菩萨；四、如来。一者，轮王。虽有金、银、铜、铁四种，轮王不同，总合为一。以名同故，故所利有情有六十二种。问：此有情中有无姓人？答：但被有姓，不被无姓。如下云：胜者，我开演故。又云：亦被无姓，既闻教法，各于自乘与得果故。前云胜者，据入见道者说。
【疏】或利与乐一体异名者，意说利、乐但是一体，约所益分利、乐二名。问：如前十利中，亦云约所益分利、乐别，与今何别？答：但约世利益分利、乐，不辨于体；今辨于体，故有差别。
【疏】上之十种解利、乐者，有颂如疏。然依次配十利、五乐者：世者，即是后济、现济，并现益、后益，第一、第二是；性者，即是摄善离恶，并翻此者，第三、第四是；苦、乐者，即出苦与乐，第五是；智、福者，即第六是；出世、世者，即第七是；小、大者，即第八是；与名异者，即第九是。十利、五乐者，总结也，即向第十利中摄也。
【疏】或此颂中至本利他故者，意云释造论之意。今释彼说者，但为有情欲令信学，所以造论，即一缘造论。问：前具二缘造论，何故今说一缘造论？答：菩萨本利他故，有情信学，法便住故，一缘亦无违二缘。
【疏】依所具缘，前解为本者，意说□□□□造论所由，故前解约缘具，后解约大悲，并无妨□□□□□令法久住，济诸含识，其义将胜，即护法、安慧等释彼说也。
成唯识论疏义演卷之一(论牒以前)
成唯识论疏义演卷之一
西京福寿寺沙门如理集
【疏】虽三义别者，即三师义也。二意造论者，即令法久住，济诸含识之，故云并为人法。
【疏】此上即是发端、标举等者。创造此论，名为发端；指陈偏说，名为标举；简去余部，持取此论，名为简持；指自所述，破斥邪执，名为指斥。
【疏】邪解空理者，即清辨也。说遍计是空，虽称空性，乃拨依圆总无，故不称空理，名为邪解，胜义谛中真如不故。
【疏】无明名迷者，由无明故，不解诸法，即唤不解者名邪见，即邪见体是谬。问：与前解迷、谬何别？答：亦有别。前约异生、外道人等，当体即名迷者，人即迷故；声闻、独觉亦尔，当体即名谬者，人即谬也。今后解但约法说，无明既为迷体，明知约法说，邪见亦尔，故两解有别。下言痴、邪见人名迷、谬者，结上也，有人有痴、邪见也。
【疏】不迷谬者，意解论中生解文。
【疏】先云人我者，即人空我空也。
【疏】智缘空起者。问：众生执有，即说为空，由此空门，彰于真理；亦应众生执空，亦可说有，由此有门，彰其真理？答：不尔。众生执有多，执空少，从多分说，为破于有，故说为空也。
【疏】犹如金刚，难可断故者，意正解障执名重所由。总有五解：前四约二障，第五唯约二执解重。前四解重障，分为三释：一云：犹如金刚，难可断故者，即二障种子，随逐有情，未至圣时，种不断故。担此难越生死流者，即二障现行，发业感生，难出离故。押弱有情，处四生故者，即二障感果，在四生摄。问：变易身何生摄？答：本身既是分段，同分段胎生摄，或通化生，易粗令细，无定限故。随逐有情，没三界故者，漂流三界，无休息故。第二解云：犹如金刚，难可断故者，即所知障，要至成佛，方断尽故。担此难越生死流故者，即烦恼感生，功用胜故。押弱有情，处四生故者，配分段生死。随逐有情，没三界故者，变易生死，处三界故。第三解云：重者，约喻以明。犹如金刚，难可断故者，如名起义解。担此难越生死流故者，如人负重随坑，不可出故。押弱有情，处四生故者，如身由担重，不可起故。堕坠有情，没三界故者，如是系名，遽沉没故。
【疏】前四通取断诸二障者，意云：前四义解重者，约通二障难断名重。今二执名重者，即根本沉下名重，要由二执障得生故。
【疏】何故障理但说二空至即兼除法者。此难前四解重障义也。难云：既前□□唯二空者，若断已时，应唯断二执，何故生解，乃言断二重障，兼余贪等耶？空唯二执者，意说二执能障也。唯约由断二执，二空理显。
【疏】重唯二执等者，此难第五，解重义也。难云：欲说二障，体通贪等者，后断重障，贪等亦除，故知障理不应唯取我、法二执。又解：贪等既亦断者，何故唯说我、法二空，不言贪等亦空耶？
【疏】且烦恼障至故于真理但说二空者。此即解二障，答初问也。此依见道至断烦恼说者。意云：此约究竟断种位说，即我、法二执种断时，余一切烦恼、所知障等皆尽也。余位不然者。意说：既离烦恼，后断我执。如二乘等，前断八品烦恼，第九品方断我见，以其我见极微细故。既后断故，第四地中我见亦尔者。意云：第四地菩萨等学二乘，作菩提分法观之，身不净等，而我见不生。虽我见不生，不如除害伴，贪等随眠在故。由此故知，亦不名顿断尽，故云除位不然。又云害伴随眠，贪等由在者。意云：我见是主，贪等是伴。我见被害，名害也。即贪等随眠，是害我之伴，第五地中断。问：今言害伴随眠与我见相应起否？答：今言贪等随眠者，但是独头贪、恚等，由我见为远因，能引起也。问：如何得知不是相应(云云)？答：夫论相应贪等，与我见同断。既云不同，故知害伴贪等随眠非相应也。法执亦尔。问：何故菩萨于障断中，学二乘菩提分法观(云云)？答：菩萨为欲摄化二乘，其二遍学、不学，不名遍知。问：大乘、小乘菩提分法观，何别二乘？若断一种行，解方便不同。菩萨以二智为方便，又先已学故；小乘但重障空智为方便，今创学故。
【疏】又总解之至答上二问所微者，此即总解二执二障，合为一段一处说，而不别分烦恼所知障也。随义答上二问者，即从又总解之至未随灭故，先答第二问；从若证二空至证空不断，都答第一问。言执通取心、心所法者，释执名体也。
【疏】今此总四句答第二问者，意云：直总将四句论文，答前第二所问，更无别说。
【疏】若初二句至答第一问者，即别举四句论文，两句别总答前第一问。初二句答执空问不显，后二句明断重障所由，是故别说。问：□□□□□一段，如何别答二问？以总别不同，有斯言也。又解：从且烦恼障至但说二空，答第一问。又总解之至证空不断者，答第二问。如疏云今此总四句，答第二问者，此即属前答第二问文也。若初二句至答第一问者，即属前答第一问文也。据疏，此解稍胜。
【疏】六识执外者，意说第六识法执也。解，即五识也。五识等中者，意说五识中法爱、恚等。五识等者，等取第六识中法爱、恚、慢也。今此慢等，但是障而不是执，以劣无记故；或善心、心所法，泛尔缘境，皆非执故。故知第六识中，执障亦尔。
【疏】异熟生摄定下劣者，意云：异熟生受者，体性是劣，无强盛用，但是异熟生摄。定下劣性者，意说：此受决定是下劣性，故所知障摄。问：如何此受是定障(云云)？答：受五欲境，令心沉荡而不得定，乃至上地随处贪着，不修诸定，皆由于受，故说受为定障。同时虽有想等诸法，约障定强，故偏说受。
【疏】得无为至下二障者，意说想受不行，得想受灭无为；乐受不行，得不动无为。不为乐受之所动故，得不动名。今说灭此受得无为者，据不与烦恼相应受说。若与烦恼相应者，与烦恼同断，不言得无为。此受望大乘是染污，望二乘即无覆无记。
【疏】修禅定者。问：禅之与定有何别(云云)？答：禅为四禅，定为无想定，并四无色定。定者，此云等至，如下解。禅那者，此云静虑。静者即定，虑者即慧。意说色界以定慧均等，得静虑名。又解云：静者，□静即静，都散慧而在定故。问：无色岂无慧(云云)？答：虽有慧，以慧劣定强，所以但得定名，而不得静虑之号。
【疏】二乘至立胜果名者。意云：此对等觉、菩萨及无学二乘四句分别，如文可解。二果者，二乘菩提、涅槃也。
【疏】今此论中并皆名续者，意云：言一切烦恼皆能续生者，通名故。今应作四句分别：自有续生非烦恼，谓所知障为缘，成变易生死，亦名续生；虽非发业，但转粗令细，有续生义。自有非续生是烦恼者，为烦恼种子。自有亦续生亦是烦恼，即爱、恚、慢等现发业者。自有非烦恼非续生者，即心、法等。
【疏】凡夫所修诸行暂灭者，意云：凡夫六行，欣上猒下，计上定为涅槃，所以迷事俱生，烦恼暂伏。不行所显之理，即名涅槃，即唤寂静之理名真如，非是大乘真如也。又释真解脱，应作四句分别，寻文可知。
【疏】解脱非真，以是假故者，意说二乘有无余依二种涅槃，但离缚故得解脱，名非解脱，故名假也。故法华经云：但离虚妄，名为解脱，其实未得一切解脱，斯人未得无上道故。言真非解脱者，意云：菩萨烦恼未尽，习气未除，不名解脱。
【疏】假体择灭者，意云：择者，智也；灭者，烦恼也。由智灭却烦恼，名为择灭。所以有无除择灭等名，并是假也。以随所断建立，多依小乘断八十一品烦恼，得八十一品无为。故知约能诠名目，说是假也，实即真如也。若望真如之理即是实，若据能诠择灭等名即是假。问：何故有此文来？答：意欲辨二乘有无余涅槃，对于大乘明其假实。意说二乘涅槃是假，以约能诠立二种名故。然真如体非多种，故是实也。又二乘人乐住二灭中，故是假也。二灭所显之理，即是实如也。又解云：二乘涅槃假者，谓二乘证无我理时，以苦、空、无我等为方便门而证于理。正证理时，不见有能所取相，心行处灭，一切皆眠。及出观已，以后得智，重观前理。观既不着，遂见无我，观前苦、空、无常、无我等方便道理。既见此已，作证涅槃之理，便作师子吼云：我生已尽，梵行已立，所作已办，不受后有。既计观前方便为涅槃，明知此涅槃是假非实。故法华经中说化城喻化城，非实喻二涅槃，故二乘涅槃而非是实。故云假即择灭，实乃真如。
【疏】又总别至非不住故者。意云：如前解真解脱，对凡夫、外道、小乘作四句分别讫，今更对外道、二乘明其假实，故与前别。言总者大乘，别者即外道、二乘，即将总对别，以明假实也。又非不住故者，亦得云不是无住处也。何以故？以总别相对说故。
【疏】言所知者至自当广释者，意云：欲明能障，须辨所障，障所知故，名所知障。然出所知，法体不同，总有两重：先约有无一切法出，即言所知障已后是；第二、唯约有法出体，即二障已下至广释是。又解云：从所知已后，明能障体。若尔，何故说所知障法(云云)？答：举所知障法，显能障体。不尔，因何得能障名？第二、明所障法，即四智等。此释好。
【疏】异生虽作二种无我至俱非二种故者，意云：此一段疏文，总作三种四句分别：第一、将地前菩萨及二乘相对，以分四句。问：若尔，既是菩萨，如何言异生(云云)？答：瑜伽论云：异生有二种：一者、内法异生，二者、外法异生。今地前菩萨未登圣位，但名内法异生。第二、约异生外道及二乘相对，以分四句。第三、约二乘菩萨相对，以分四句。若三重一一四句分别，即有十二句。若依文作法，但有八句。言大非菩提者，地前菩萨对二乘称大，未得无漏智，不名菩提。
【疏】又解：已下约其五位，更重配论文，释断障、得果、造论所由也。若尔，何故疏言四位？答：五位中，前二合为一位，故说四位。
【疏】胜解行地等者，意说地前虽有二位，随所闻法，皆生胜解，所以地前两位，总名胜解地。
【疏】前文本解者，意云：论文从为于二空至得大菩提，及疏文至下，当知文并是唐三藏广安慧师义。又解已下，是疏主将论文依五位配释前解为本。
【疏】先叙所为者，为解有情执实我法，为令生解断障，所以造论。
【疏】并根本经部等者。问：犊子经部等，既执是罗汉，云何有我执(云云)？答：测云谈未得果时计，此即测叙三藏解也。
【疏】唯识真理者，意说唯识配世俗谛，真理配胜义谛。即由无明所盲故，外执我法，名迷唯识；由不正解故，谬执我法，于二空门而不解了。又西明云：令达二空，是胜义唯识智；于唯识道理如实了知，是世俗唯识智。
【疏】为外道等至故与前殊者。意云此前殊者，此一段文，总有三释，即三意各别造论所以也。言与第一所说有殊者，即与第一释有殊。言故与前殊者，即与第二释殊。又云解一一与前第一安慧师义殊，细详可知。举前论文对辨，开显此文者，即开此唯识教文，令生信故。演示此义者，示唯识义，即此一段疏文，是火辨师叙世亲菩萨三意造论也。
【疏】经中所言唯心等者，清辨会云：于俗谛中，心境俱有。然经者，就胜且说一心，非无境也。
【疏】十二处密意言教者，意云：如来为破空执故，说十二处教，不分根尘，而有内外别。虽勤不分，意在心内，依他起性，不离识故。小乘不解如来密意言教，遂计十二处离识实有也。说密意言，意在于此。
【疏】今就中道，无自违失者，意云：今言如汝心外境者，就大乘中道义，故云如汝离心之境，中道、大乘心外无境故。若望清辨自宗，即违自宗失，以有境故。此二计与论主作比量相违难。
【疏】一类菩萨至恐违至教说有一识者。意云：此菩萨依五种相似教文，说有一识也。言相似者，如远行，虽复教说有诸识，此菩萨不可耶？将说远行言，即唯有一识，犹如说一相似，故名依相似教也。远行教，即法足经也。言意各能受教者，是说意识于五根门转，谓将唯有意识，更无余五识等。言如依一境上有多影像教者，瑜伽言：如一镜上有多影像，犹如于识有多相分也。言如依一水中有多波喻教者，意喻第八识，能生七识浪。然此菩萨不了世尊密意言教，遂掬无文而立一意识，以乖本旨，故是所非。言独行者，且如意识正起之时，更无同时意识，故云无第二也。言有云一意识，但说前六者，测法师解也。理必不然，疏主斥也。
【疏】觉天所执，亦依经故者，即觉天论师，是经部中一师也。梵云佛陀提婆，此云觉天。今所立义，亦依经立宗故，故云亦依经。故彼计云：经既说有三法和合名触，故知证唯有识，而无心所。此引证也。若无心所者，何故云三和名触，触岂非心所(云云)？答：虽有其触，亦得名无。如？河小水，亦名无水。又触离根、境、识三无体。言士夫、六界者，意云：色所依故立四大，动所依故云空，心所依立识，故说六界成身。言彼说唯有受及想、行、思等者，亦叙觉天师计信等入道之初阶，故须立也。亦行蕴收，更无除所。随心功用，立心所名者，意除信等以外，除贪、瞋等，但是心之功能差别，立心所名，不得名实也。问：未审信为假为实？答：余信是假，而佛法相应信是实。问：受、想、行、思等，为假实否？答：是蕴者是实，不是蕴者即假。
【疏】然清辨计至有何心也者，意云：清辨胜义中心境俱空，世俗中心境俱有，如何今者偏计识无，不言境耶？答：依世谛中心境俱有，今因违汝说有说无心。
【疏】若依此义，四句分别者，且文中有两重四句分别。又枢要中，四法相从，有九句分别：第一、明同初生(小大、大小)，第二、安立法弥势(大小、小大)，第三、庄严宝塔势(大小、大小)，第四、重累莲华势(小大、小大)，第五、如王引驾势(小小、大大)，第六、龙曳尾势(大大、小小)，第七、万大宝绳势(大大、大大)，第八、千寻王带势(小小、小小)，第九、百节吕𮑱势(大小、大小)。问：总有四计，何故说有多大小之言？答：计虽四种，人数乃多，合作法约人，故大小乘各有多计。
【疏】邪见一说都无心境者，意说清辨于胜义中，心境俱无，与一说部同。此上二部，与论主作圣教相违难。
【疏】法藏部计心缘相应法者，即缘俱时心所也。
【疏】化地部执缘俱有法者，此有三解：云返缘俱时，想等；二、云缘俱时，扶根、尘等；三、云俱时多心，亦得相缘。又云：俱有法者，即慧俱五蕴也。虽有三解，意取第一解。
【疏】法救说心所体即思者，此是萨婆多部中一师也。其法藏部、化地部，皆如下破。
【疏】如其境实者，于唯识深妙道理，称如实解，故唯识理是智所证境。
【疏】然初境中至唯此二故者，意云就境中有其真、俗，二谛虽别，以真、俗相依，故总为境。问：胜义、世俗各有四重，此中何故但说二谛？答：一切所知唯此二故。又问：何故境中但说二谛，不言余法？答：一切所知唯此二故。
【疏】同初性相者，意云：今境中有二谛判文，同第一之中相性文也。
【疏】将发论端，寄问徴起者。凡问者，略有五问：一者、不解故问，二者、疑惑故问，三者、试验故问，四者、轻触故问，五者、为欲利乐有情故问。今于此中，依第五问，为利乐他，故意难云：若唯有识，无心外境者，云何世间圣教说有我法？即外道异生，名为世间，可破摧故；圣人所说，名为圣教，不可摧故。
【疏】又契理通神，目之为圣者，意云：心契理，智通神，俱缘如境。所以名神者，灵妙同神。
【疏】心与境冥等者，本智及心望境，名与境冥；心所望境，名智与神会。又晰云：心与境冥者，心冥实境；智与神会者，有胜神用故。
【疏】释问起因者，意云：如前问答，若唯有识无我法者，云何世间圣教说有我法？释此问起因由，如枢要说。
【疏】虽无如彼至故说为假者。意云，此释外难。外难云：所言我法无实体者，如何说有假我法(云云)。答：如疏文。
【疏】虽有法体至故说为假者。意云，此释难也。难云：既有法体，云何称假？答：如疏言者，即因前二种假我法而起说。云言因二起言者，此即释上二句颂文来意，及解二句之文。
【疏】但由二种假名言者，意云：但由前二种假而起名言，说有我、法名二种假名言也。
【疏】应释颂言至顺下长行论文者，意云：前文先说相，次说转，后说种子。今先解我法，然后说有种种相转，即顺下我种种相、法种种相也。
【疏】此但说识，义兼心所者，此释外难。难云：识体有变相，依上说我法；心所有二分，应亦说我法。何故说识，实不言心所(云云)？答：此但说识，义兼心所。
【疏】若尔，真如应非唯识者，意此外难。难云：我法是不实，名唯识；真如非不实，应当非唯识。言不离识名唯识等者，答也。
【疏】圣者至假说我法名者。此配圣教所说我法。问：何故圣教须说我法？答：为断谬取净，所以须说我法。云：彼既丈夫我亦尔，不应自轻而退屈。又下文云：不执菩提有情实有，无由发起猛利悲愿。又维摩经云：起我见如须弥山，犹能发于阿耨菩提。是此文意。故世间圣教二种我法，皆是假说。
【疏】又第二解至说为我法者，此第二，更解我法假所由。即依妄情见分上说有我法，即是世间我法名，以无依有假。然妄情见分是自证分所变，故云亦妄情为缘，而能起于执。
【疏】圣教所说至义依于体者。即圣教中我法，即依识自证分体。上说有我法义，即义依于体假，故西明疏云不依自证分说我法(云云)。答：随相易知，且说相见，随实依义亦无伤。
【疏】别依于总者，我、法名别，自证分名总，即总一自证分，上说有我、法二别也。
【疏】即说所执至以为我法者。意云，所执者，我法也；能计之情，即见分也；所诠之法，即相分也。如是所执我法及见相分，皆识变故。
【疏】此上二解皆护法。释者意云：此分别上来四种我法差别所由。四种者，第一解中有二种我法，第二解中亦有二种我法也。问：我法若无差别，不合立四种所由。我法既有四种，四重相貌何别？答：且第一解二种我法者，然此我法但据能证言说为名，不据法体及与内识假立说为我法也。然第二解二种我法者，但约能缘见分及所变相分并自证分上有我法义说为我法，即此我法摄属于本，不离于识等法体，所以法体上而有我法也。故与前第二解殊，前但依言说，后但据法体，义用不同，故二种有别也。
【疏】别无依总无者，我、法二种是别无，即于总无之上，此有别无我、法也。此即通说见、相二分，名总无也。或可见、相二分，名得总无之名，故相分总无之上，此为我、法。见分亦尔，为安慧师，此见、相二分亦是假无，如蜗牛头有二角，角无其体，但起头故。
【疏】与护法解别者，难陀但依相分上，此为我法；护法通达见相分上，此为我法，故有别也。
【疏】名有多义者，即异熟识名有多义也，如下解。
【疏】者大乘至许同世故者，意云：异时者，约初造业望当受果为异，不约种望现果说。何以故？大乘许种、现同世故。
【疏】异熟即识至属种子者。意说上约异熟之名，以辨依主、持业二释。今将异熟与识相望，亦得有二释。且如异熟属于种子，转变而生于识，故名异熟之识。若异熟属于识，即识异熟于果而方得熟，名异熟即识，以果即熟故。
【疏】又恒审思量至当悉者。问：何故有此文来？答：前言思量，或通第六，为简于彼，故云恒审。
【疏】二十论至说六识者。意云：此举教为难。难云：若言前六名识者，何二十唯识论说云心、意、识了名之差别？了通名者，意说八识俱得名心、意、识等，何故今者偏说前六名识？答：偏说前六名识者，有其二义：一则了别别境，二则了粗显境。如下论言了境相粗故，故前六不同七、八也。
【疏】对此六尘至然滥第七者。意云：为对六尘，此识一一别了。别者，即各别义为别。别了六境，名了别境识者，然滥第七。何以故？第七六能解别境故，即第八识是第七识之境，故知第七亦应名了别境识。何故唯言六转识？第七约不得名了别境识，明知不约了别别境说，但依了别境识说，即无过也。别为记别。
【疏】此依胜义至可言八别者。意问云：今此八识，为定别？为不尔耶？且依四种胜义中说，不可依第四心，言俱绝故。若依第二、第三，不可云一，多真故相无别，四谛因果故不可一，但可云依俗中第二、真中第一明。何以故？但是十八界故。
【疏】今以类同故，有三种者，意难云：若有八识，如何颂言此能变唯三(云云)？答：以类同故，但言有三也。
【疏】一、类菩萨至文异者。此明对三是减。又复彼执识唯有六者，对八是减。楞伽经说对此是增，谓离增减故唯三。
【疏】楞伽经至九识者。意云：楞伽说九识有二解：第一、兼说识性；第二、染净别开。兼说识性者，故彼经云如来藏识和合等。既言如来藏识和合，明知兼识性说也。
【疏】不知至三体别者，意说小乘等不了三种体别，妄执三法体一名异。
【疏】然依根境至别位起故者，此释外难。难云：若如大乘说有八识者，如何唯说有十二处等？答：但依根境相对体别，说有十二处、十八界等，实有八识也。如经部虽细意识至第六别位起故者，彼师计云：细意识离粗意识外别有体，仍别位起。如在灭定或无心时，有细意识，虽无粗，第六意识得有此细意识，故是有情摄，非无情也。亦如大乘在灭定时，虽无余识，依第八识在，不名无情。此亦应尔，虽作此计，亦无可两意识并起七，有细无粗、有粗无细故。
【疏】恐言以彼异熟至了别境故者，意云：此滥有财释，即异熟是思量了别有财，犹如刀藏他心智等。所以思量等得异孰名，故云以彼异熟而为思量了别境识等。又西明疏并辨六释云：西方释名，乃有六种离合释也：一、依主，二、持业，三、有财，四、相违，五、邻近，六、带数。如是六种，皆有二言：离合说者，名离合释。若单一名，即非六释，无离合故。依主释者，亦名依士，假彼主名以表其号，名依主释。如说眼识王臣等，即名合说。即眼之识之，故名为眼识，即举眼主名而表于识，称为依主。若别从者，照见故名眼，了别故名识，名为离说。余之五释离合之法，准此应知。持业释者，意亦云：同依以用显体，如说藏识。藏是其喻，识标其体，藏即是识，故名藏识。由此理故，八识之内，眼等六识是依主释，七、八二识是持业释。有财释者，亦名多财释，从所有物以标其号。此有二义：一、全取彼名以得其号，如俱舍论名对法藏。所以者何？依彼本藏造此一部，此即用彼本论阿毗达磨藏为藏，是故彼论名对法藏，如顺正理第一说。二、分取他名以为其号，如他心智，智有他心，用彼为境，是有财释，亦如正理第一说。相违释者，如一句中所有诸言各别所诠，如说眼、耳、鼻、舌、身等，非如依主及持业释。虽有多言，同诠一义，此各为主，不相随顺，各别不同所诠，故名相违。非如贪、瞋及水、火等，性乖返故，名相违也。故与并反言，显相违释。带数释者，以数显义，如说二谛、三性等类。邻近释者，如说四念处观，以慧为体，而言念处者，与念相近故。此说及言，于六释中是相违释，显三能反，不杂乱故。
【疏】皆通异熟等者，意云：诸识皆从异熟中种子而生，亦得名异熟识，何故独乎？又解：诸识种子，各自转反，能生现识，是故诸识名异熟识。
【疏】此举本颂答难标宗者，初之两句答难，次彼依识所反一句标论宗。此二段文，如次中说。
【疏】如论易详者，意说论中，一一别解世间我法、圣教我法，此二种我法，皆由假说。今谓略者颂文，故双举也。此六释义，对如法苑大好一枢上之法苑，第一有文。
【疏】一、体有无对者，有即是轨，无即是持；自性差别对者，自性即持，差别即轨。配持不依论文，但约义配。有为无为对者，先轨后持；前陈后说对者，即前持后轨。故下疏云：前唱者名持，后唱者名轨。但约义配，不依论文。问：前陈后说何别？答：但总申名陈，广分别名说。
【疏】今者，相分必有，似无名无者，释外难。难云：夫论缘法，必有相分，如何名无？答：虽必有相分，以似无本质故。当时缘无，作无相解；后时影像，似无本质也。前是共相，后是自相者，约论文配轨、持二也。故疏云前唯有体至合有四对者，重释前四对也。
【疏】我亦名有情至合有八种者。意云：论家但举三个，谓我者，有情；命等者，更等取；意生等五，谓意生养育者，数取趣生者；及摩纳缚迦者，此云高下，即是愿凌之义。若并般若中士夫等五种，合有十三也。
【疏】养育者，谓能增长后有业故，能作一切士夫用故。数取趣者，即补特伽罗也，谓能所往取诸趣故，无有猒故。意生者，生者是我，我有思量，犹如于意，是意我之流类，故名意生。
【疏】三世总别者，意云：过去计众生为我，未来计受者为我，现在计命者为我，故三世各别计名别。若总计三种而为一我，名总也。故三世别，合有四种。
【疏】我种种相者，意说我者于五取蕴，我、我所现前故。
【疏】或复于彼有爱着故者，意云：即于情上起爱着故，名为有情。言谓具出现起等者，意云：此未逢缘，即不出现；今时缘具诸法，出现起等。生、出义同，所谓胎、作等多生，不约非情说。
【疏】此依瑜伽释者，如上解疏多名字，并是瑜伽论八十三等文意说。今此我亦名有情，亦名意生，乃至名见者，即我有多名，名我种种相也。
【疏】总者，别命者，意说五蕴假者，有别第八现行命故。
【疏】有寿和者，即现行第八，与自种子和合。名命者，言或命至名为命者，即假者有六识命，故名为命者。
【疏】今取世间，不取正义者，有两解：一云取世间解，不取圣教解；二云取六识名命者，不取现行第八识名命者也，以彼小乘不共许故。
【疏】二十七贤圣者，如二十七贤圣章说。
【疏】十三、住圣者，第一种姓住，谓本性住姓。此有二种：一、谓本有无漏种子，二、谓有漏闻熏习种子。何名为住？有三解：一云、本无漏种子名所住，有漏六度所熏成种是能住。二云、本无漏种子及有漏六度种子皆是所住，谓菩萨未发心位所有施等，已发心位六度行等，即此已发心位所有施等，名为能住。三云、一切有漏、无漏六度种子是所住，诸有情等名为能住。二、胜解行住，所谓发顺解脱分善根，及起顺决择分善，即别境中胜解故。是印持义，有三种胜解：一、菩提、涅槃所有因果，决定印持故；二、或甚深妙理所有境界，一切诸佛最上境界，决定印持；三、于圣教法有闻、思、修，亦决定印持故。是故总名胜解行住。三者、极喜住，谓即见道证得百法明门。依华严经，得千百法明门，谓断三界二分别障，证二空之理，生大喜故。有三种喜：一、日喻明照喜，断分别二障，证得二空，犹如日出，明照世间，破无明闇，得百法明门，故言喜也。二、舍难证易喜，谓见道前所修行法是难，若入见道所修法易，即舍前难法证见道易；三顿证明门喜，谓入见道十百法明门皆顿证故，由此三喜名极喜住；四者增上戒住，谓第二地持清净戒，此戒住有三种，一意乐微细戒，谓菩萨不起犯戒想，所有气心动总皆胜戒故，故菩萨离此微细犯戒；二住色支戒，谓菩萨防非止恶得无表戒，即是无表色戒，名住色支戒；三轨则戒，谓菩萨不犯轨则，若破轨则即犯戒故，由此三种能持戒故，故名增上戒住；五者增上心住，即第三地能住定故，亦有三种，一者位成住八相故，八相义如余处说；二能离退进分定，谓一一定更不退故；三能变三慧故，谓得其定能发于慧，即闻思修等是定所变；六者觉分相应增上慧住，谓第四地菩萨作菩提分法观；七者谛理相应增上慧住，谓第五地菩萨作真俗合观；八者缘起相应增上慧住，谓第六地菩萨作十二缘生观；九者无相有功用住，谓第七地菩萨；十者无功用住，即是第八地菩萨；十一者无碍解住，谓第九地菩萨得四无碍解；十二者最上圆满住，谓第十地菩萨得十地圆满；十三者最上如来住，谓佛地穷真如性达法界海，体妙殊胜希遍无边，
【疏】三乘十地至我种种相者。意云：通三乘论，共有十地。第一、净观地。净观有三：一者、意乐净观，谓在资粮位，依其意乐，修诸胜行，观分别惑，拟[(合-一+土)*月]断除，顿诸见道，意欲证故，名意乐净。二、伏治净，伏治分别惑，令不现行，名状治净。三、种因净，谓本无漏种，子无本净，名种因净。既有种因净，即能趣菩提，修诸胜行，亦名干慧地。或可亦名涅慧地，于此位中小修定，定既润身，即名涅慧地。或可不名涅慧地，何以故？此资粮位，多有散闻、思慧，无定润身。又名干慧地，伏烦恼水故。第二、种姓地，谓加行位所有观行，皆是见道修行之种类方便故。故即当种类方便，谓此加行位所修诸行，似见道中修行之种类。第三八人地，谓从阿罗汉果向前至须陀洹向，即名八人地，亦名第八地。谓十五心向犹在见道前，故说此向名八人地。第四具见地，即是见道十六心已修道见。谓见道已者，即是修道位。第五薄尘地，谓一来果断俱生六品惑讫，后三品未断。颂云：渐薄名薄尘地，亦如微尘尘中薄也。第六离言地，谓不还果离欲界故，名离欲地。第七已办地，谓阿罗汉所作已办故，名已办地。第八独觉地，即独觉果。第九菩萨，谓十地菩萨。第十如来地，阿罗汉并自地前有六地七地，独觉具前地并自地有八地，菩萨具前八地并自地有九地，如来具十地。约渐悟者说，不约超果及顿悟者说。
【疏】一于人天至名为一来者。意云此人断修道六品惑讫，更于人天一往来，生后便得极果。问：比人人天一往来已，方生上界，证不还果，如何乃云便得极果(云云)？答：意说此人生上界，更不下生，便得极果，然非已得。或说利根者，超第三果，得第四果，故云于人天一往来，便得极果也。
【疏】决定已断至立须流果者。意云，如渐得果者，断分别惑尽，立初果是钝根者，今者说利根者如何？谓此人在见道前，以六行共道伏分别惑，兼伏修道惑；五、六说入见道时，一时总断，建立初果，不同渐次人也。利钝有殊，不可齐责。
【疏】决定已断至立一来者。意云此说利根超越者，此人利根，修四谛法，以六行伏分别惑，及修道六、七品，入见道时，断前所伏之惑，立第二果。若渐次者，如演秘说，钝根者得初果已至断修第六品，立第二果。
【疏】二、向不定者。此测法师解：从初果以去，断、修道五品，是一来向摄，亦是初果摄，所望前后不同，故名不定。然不还向者，断七、八品是不还向，亦得是第二果摄，亦所望前后不同，名为不定。又敬宗法师解云：如须陀洹向，超越者十五心时，即前世间道，以伏见道惑，及修道五、六入见道时，一时同断，据实亦合是一来向摄。以与见道惑同断，所以还是初果摄，故名不定。第二向名不定者，谓第二果人，断七、八品合不还向摄，亦得是第二果摄。何以故？以彼七、八品与第二果中第六品颂云同断故。所以但第二果摄，不得名不还向，名为不定。虽断感唯果摄，非是向摄，故名不定。
【疏】不依有性等者，意云：德、业但依实句，不依大有句。何以故？实、德、业三句不无，成大有句，是故得知德、业不依有句也。
【疏】缘起、根、谛并处、非处者，缘起即十二缘，根者即二十二根，谛谓真、俗二谛或四谛，处者谓人即处，非处者谓三途在果，总名一善巧。
【疏】余三善巧者：一者、名向善巧，简外道名向也；二者、义善巧，印外道义也；三者、悟证善巧，谓证真智，印外道智。
【疏】根、世、谛、乘者，根即二十二根，世谓三世，谛谓四谛，乘谓三乘。
【疏】证得种种无为等缘者，由依多法修习，证得多无为等。如萨婆多师断八十一品烦恼，证得八十一种无为。又真如是能差别，令诸圣者有多种不同，故般若云：一切贤圣，皆以无为法而有差别。
【疏】言说易故，以小摄多，如言我法摄多法等故。我法二种，说一切我及法等。所以不言余者，但言我法者，以言说易故。
【疏】顺世间故者，缘世间执有我法，所以圣教随顺世间，亦说有我法也。
【疏】除无我怖故者，恐其我断，不求涅槃，故只云今者我。我何处有之？谓除此怖，假说有我法。
【疏】四、有自他至事实业等者。意说圣教说我法为净，世间执我法染，既知染已，既断染取，净信决定。言自他者，说我法时，令凡夫等知有自他等差别。
【疏】若计所执，若依他者，先说世间我法，后是圣教我法。
【疏】虽无于真，方可假说者，意云：此有两解：一云长读，言我、法相虽无，能于真识方可假说；一云别读，言我、法虽无，真我、法等亦方可假说。然依内识已下，明假说所由。
【疏】谓种子识至为我法相者。种子识者，即第八识。变为现行者，即变七识现行自证分，七识自证分复变为见相二分，依二分上假施设我法。变为种子者，意说七识熏成种子也。
【疏】心变真如，亦名为法者，释通外难。难云：依他是所变，所变名为法。真如不得名依他，应当不名法？答：真如若心所变，亦得名为法。此约后得智变似真如相说，不约正智证真如说也。故非彼依者，故识非彼真如依也。
【疏】故此但说近依他。依者，释难。难云：自证分亦依他，如何不立我法耶？答：相见是依他，近故立我法；自证分虽亦是依他，缘隔相见分，故非我法。意说不于自证分上立我法也。又有难云：相见识所反，依上立我法；真如亦六识反，亦应立我法？答：相见识所反，有漏立我法；真如后得变，无漏非我法。难云：无漏后得变，真相非我法；有漏心等寻名变，是有漏故立我法？答：识体变相见亲，故立我法寻名变。如是疏远，所以不立于我法。
【疏】问：我法所依，内能反相者，问意可知。问：如前言彼我法相依识所变，所变即相见，如何今者乃言我法依能变耶？答：有二解：一云我法依见相，见相即能变也；二云自证是能变，见相是相分。今说我法依能变之相，故言依能变之相也。
【疏】谓所与心至义兼于心者。意云，释外难。难云：识与心所定相应，说识变言兼心所；亦可识与心所定相应，说心所时兼说识。答：俱不俱，臣主异故，但说于识，义兼心所也。
【疏】能生彼故者，意云：生者，起也，即相引起。虽复同时，而依主伴，故先主后臣。如世间臣，虽复同时，亦有前后也。此亦尔。
【疏】问：真如至亦不说有者。意云，心所是臣，识是主，举胜摄心所。真如与识许俱时，何不说识及真如体？
【疏】此论一宗者，即彼依识所变一句为唯识宗，一切法皆识所变故，故论即以唯识为宗也。
【疏】此二、广释者，意说此二智，如下广明。
【疏】非有似有者，不同真如，是实有也。似有，似遍计所执二分，故云似也。意说但缘缘生似，妄心所计实二分，故摄似也。实非二分者，实非是遍计二分也。
【疏】如自证分相貌亦有者，意云：此是安慧许相、见二分。虽是此计，所执不同，龟毛全无，故有似自证之用。问：自证既是离言，如何得有用耶？答：安慧云：自证体虽离言，而亦有缘、用；见相体虽是无，何妨似自证之用？问：如言反似二分，护法、安慧如何别耶？答：护法云：相、见二分，似妄情所计，实二分也。安慧云：此二分虽无似自证，亦有缘、用。故二师有别。
【疏】即三性心中皆有法执者，意云有漏自证。既不证，明知三性心中皆有执也。
【疏】无明支许通三性者，意云：法执为地，无明得生。无明既通三性，明知三性心中皆有执也。引教证意，如是三性心中既有法执，明知二分皆是遍计。
【疏】世尊至非谓实有者。意云，此外有难。难云：世间不了是虚幻，所以妄情计我法，世尊了法皆离言，如何圣教说我法？答意易详。
【疏】二、共许遍者，共许有见、相二分，不共许有自证分也。
【疏】故但说二者，但说二分，于见分中，即摄自证分也。
【疏】不异见分者，若执自证为我法者，自证应同，见分是无故，故云不异见分也。故不说自证为我法依。
【疏】种所变故者，意云：自证分虽非他所变，但由种子转变，自证方生，亦得名唯识也。
【疏】又即识体，何故非唯者？见分是所变，而得名唯识。自证即识体，何故非唯识？又种所变故，亦名唯识。
【疏】今合为文者，意问云：二师所计，三分各殊，何故论云变谓识体至无所依故，合作二段文明耶？
【疏】又如因明至非能立者。意云：古师计宗、因、喻三，总为能立；陈那计宗为所立，因一、喻二为能立。今言宗等多言，名为能立者，义虽有别，意不违古，故总言宗等多言，名为能立。今此文意亦尔，义虽假实不同，文定是同，故合为一文。疏文词遣同闻者，陈那遣同于古师。
【疏】问真如至之所依止者。此有二问。初问云：见相是识变，可许名唯识；真如非识变，何得名唯识？第二问云：依于识体执我法，即说识体为染依；亦依真如执于法，真如何非是染依？
【疏】答虽非至亦名唯识者。此答第一问，兼释外难，如文易详。
【疏】真如离言至此中不说者，此答第二问。色等与识异，可依此起执；真如与识非一异，不可依真如而起执故，故此中不说。
【疏】又解深密至亦不相违者。此言解深密，说依真起执所由，如文易详。
【疏】真如既非至应非唯识者。此问云：种子识转变，即得名唯识。真如非识所转变，应非唯识，谓是识之实性，不离识故，亦得唯识。前约现行以问，此约种子以问，故有别也。
【疏】见变似能取，亦相分摄者，意云释外难。难云：如前论言依斯二分，施说我法，何故唯依相分说我法(云云)？答：见变能取，亦相分摄。由后念见分，计前念见分为我能取时，即此所变见分，亦相分摄。问：见分、变见分，皆前后念(云云)？答：不定别识同时，当识即前后。
【疏】文虽有二，义即有三者，即总结前文也。文二者，论变谓识体至彼二，离此共一。文三义者，即护法、难陀、安慧三师，解释不同，名为三义。
【疏】或实说一分至所以不说者。问：何故有此文来？答：上来释识所变相，见二分能所变不同，有多所计，遂因与叙之。
【疏】或有一师至此中破斥者。意云：然护法菩萨叙前代古师异执，然以种种研寻，即于其最后方申了义。于假说中咸言有义者，但叙一师多计置多有义，非多有义便谓多师。
【疏】或复诸师至为例非一者。意云：如下论有多义者，即是多师各说异理，云多有义，非是一师假说研究，置多有义，故与护法不同。
【疏】或彼初后至任情取舍者，意云与前文不同。前文约胜劣，此文约理教齐均，故有别也。
【疏】此大文例至皆准此知者，意云：但新翻论，体势皆然，不独此论。
【疏】或前理广至皆为胜者，即配前或初，无有义文。
【疏】或前理略至而后胜者。意云配前，或于初后，皆言有义文也。
【疏】或初后有义至无漏胜者。意云配前，或彼初后皆言有义文也。问：何故设作如是配属(云云)？答：前以文科，后以理遂，文理相属，须作此配。
【疏】依第二，释三文科者，意云：如前初文，颂答外所徴，总有二种科文：初答合作二文科，第二总作三文科。且合作二文科中，初别解三句，第二总解三句。就别解三句中，即分为三：从论曰至轨持已来，解第一句；从彼二俱有种种相转至施设有异已来，解第二句；从如是诸相，若由假说至缘此执为实有外境已来，解第三句。虽是别解三句，总合为一文。又从愚夫所计至亦胜义有者，即虽总解三句，亦合为一文，故云合作二文科。第二总作三文科者，即别解三句为三文也。从论曰至法谓轨持，解第一句；从彼二俱者至施设有异，别解第二句；从如是诸相至亦胜义有已来，总解第三句，即别解三句，故云总作三文科。今此文者，即当合作二文科中第一，别解三句中第三句也。据总作三文科中，即当解第三句，于中有二：初略解变字，后广分别也。如是配属，文句甚定，若有讲者，因焉叙之。
【疏】难陀等言至似我法言者，意云：于相分上，圣教说我法者，为愍凡类，凡类不可便起坚实执；今为破执故，说似我法言。
【疏】以下，约喻。依他性有者。问：何故安慧于自证分上立似我法(云云)？答：如下，引喻，喻依他似我法。今时若不立似我法者，喻即不成，谓与法喻相成，故说似我法也。
【疏】然护法至皆有执故者。问：如说似我、似法，前以具明，今更再谈，与前何别？答：前难陀等，但说识上变似我、法之所由然，不约能、所熏；今约能、所熏辨，故有差别。
【疏】而由六、七者，即护义；或总八识者，即安慧义。
【疏】已下论文者，意云：此患梦等文，喻论中次上文我法分分别，乃至似外境现等文。
【疏】此对经部等者。问：何故不对除部，偏对经部(云云)？答：有二义故：一者、经部许有熏习义；二者、许患梦是假非实，与大乘同，故偏对之。
【疏】若对萨婆多，此喻不成者，意云：彼许梦等所见皆真实故。今者意说：患梦等是假，凡夫不了，妄执为实，故引为证，证我法是假。若准西明疏，依萨婆多宗，此喻亦成。如于梦中而非父母，妄执为父母，诚得实父母(云云)，故知亦不实也。
【疏】此上总显道理二性者，意说依前道理，释依他、遍计二性。
【疏】觉爱等者，梵云菩提流支，此云觉爱，译唯识论一卷。今时所指，即是彼颂。
【疏】如大迦多行那者，意云即大迦旃延，端正无比。然婆剌拏王亦复端正，谓诸臣曰：朕今端正，更谁有端正者？朕相似。臣曰：有大迦旃延，端正第一，有不及也。王闻已，遂遣使者将军就迎。迎得已，群臣等咸睹迦多那子，不看于王。王问：何以是？臣答云：大王不及迦多衍子。王遂白师曰：大师宿植，何善得端正(云云)？迦多衍子报王曰：我于前生出家，持戒忍辱，所以今生得端生第一。我昔在僧伽蓝所，扫佛僧地。大王前生为乞人，从我乞钱。我欲令王得大福力，遂报曰：若能除粪，当与济钱，除粪然后施钱。缘我扫佛僧地故，得端正第一。有为除粪，得以次端正。时王信知因果不虚，遂舍国位，就师出家，居山修道。后阿般地国王入山游猎，诸官人等咸睹彼剌拏王，徘徊不去。阿般地国王既见闻子：汝得阿罗汉果不？答云：未得。得初果不？亦云：未得。阿般地国王遂生怒曰：汝既未得圣果，何故此间为我彩女说法？遂打与去。时婆剌拏王寻诣大师，具陈上事，言得归俗，诛彼国王，后来出家。大师知已，且暂留宿，令婆剌拏王梦里与彼国王斗不得胜。王遂作梦，他军得胜。□□白师，师曰：若欲斗时，他军得胜。王遂舍前心，依为出家。亦彼梦中所见，与有实事生(云云)。
【论】缘此执为实有外境者，意云：此喻喻上诸有情类。至实我实法已下一文，论文意说：由患梦等不了真虚妄情，妄执为实；亦如妄情不了似我法，妄执为实也。
【疏】二谛摄故假者，谓真、俗二谛。
【疏】先叙法体非有者，意云：就解世间假法中，有其两故，先叙法体非有，二云显其假。然圣教假我，法亦有二，如下，世间约遍计，圣教约依他。
【疏】以无内识所变我法故者，意说安慧内识所变似我似法，一切皆是遍计。
【疏】二、假皆得者，意云：无体随情假，以无依有假，并是世间假。此二种假，皆得假说，故云皆得。今但随妄情说之为假，然不说我法，以无体故。
【疏】先叙心境有无者，意云：就第二遮增减执中有三：先叙心境有无，第二遮增减执。初中有二：先叙境，次叙心。此初也。
【疏】世俗有，说为非无，亦胜义有者，内识等作，但世俗有，亦胜义有。意云：对圆成是世俗，对遍计亦胜义。
【疏】此中色等至三分俱实者，意云释外难。难云：我法妄情变，依识是假摄；根尘亦识变，应当是假摄？答：我法是遍计，无种是假摄；根尘说种生，如识是有非假收。故下第十云自证相见，三分俱实。
【疏】或缘过未至，唯世俗有者，意云释外难。难云：根、尘内识变，依识许实有；龟、毛、瓶、衣亦识变，应当是实有？答：影像虚，疏不熏种，唯世俗有。
【疏】非如内识至亦胜义有者。意云：此相分不如内识体小实，而是内义有也，是假法故。故如下，言非如识性依他中实有。意云：此相分虽依识变，不如依他性是实有，体虚疏故。问：如是有，何故是相分收？答：夫论相分，假实并兼，不以道识变一切皆实，且有龟毛等相分，有何胜义？
【疏】此即说有三分之义者，即结上护法师解三分之义。
【疏】若第二师至大意亦同者。意云小别者，护法立三分，难陀唯立二分，故言小别。共以释此文，名大意同。难陀唯依相分上计我法，护法通依见、相二分上计我法，故有别也。第二师，即难陀师。
【疏】上通三师者，即愚夫以前，又通安、慧等三师释也。
【疏】此第二释者意云：此三分义，如下第二卷论文当知。又解云：如疏中，或过、未等，第二释相分义；或如下，广明相分有无、熏不熏等，至下当悉。又此第二释者意说：此难陀师释二分义，如下当知。
【疏】胜义三种者：一者、义胜义，二者、证得胜义，三者、显了胜义。此三种下，第八说。
【疏】一、假名至名为谛者。虽但名无体，非从能诠名，故云谛也。谛者，理也，称如是无道理故。亦如瓶盆，虽无实体，可有受用理，故称谛。亦约所诠体说，以称于无实无体故。
【疏】随彼彼事者，意云：如积集名蕴，所依名处，因义名界，或约自体名界。
【疏】由证得理而安立故者，意云：由诸圣者证得理故，遂安立。云如是者，此是集等，欲令凡知知断证修故。经云：说苦谛实苦，不可令断。集真是因，果异因故。若灭者，即是因因灭，灭故果灭。灭在之道，实是真是，更无除道。
【疏】依假空门说为真性者，唤二空门以为真性。圣证此空理时，不可分别，名二空如。
【疏】有亦真亦俗者，真前三望，后名俗，望前名真；俗后三望，前名真，望后名俗。
【疏】外境随情至不定义者。问：如何有此文来？答：谓释论中唯亦二字，故有此文来。
【疏】真不自真至亦名为真者，意云：问曰：真俗既有四种，为相形立？为体各别(云云)？答：但相形立，以前三真望第四亦俗收，即后三俗望初亦真收。
【疏】即前三真亦说为俗者，意云：若望前四俗，即后四皆真；若望第四等，以前三真亦俗。收四重俗，亦准此知。何所以者？今依两个四重辨真、俗，故与前解稍别。
【疏】以上略明至但难陀释者，意云此通结上我法分别已下文，非此文唯难陀师释，虽立二分，非于相分上计我法也。以立二分是实有相，护法亦兼明也，故云二师释。
【疏】唯释世间不非为法故，意云：圣教说我，皆依有体法上说。然世间我，唯是妄情所计，此体是无，所以不说圣教，但说世间我。更有别解，如除抄非为法故者，不说于法也。谈难陀师本意，难陀本论说也。
成唯识论疏义演卷第一本

[book_title]成唯识论疏义演卷第一末
西京福寿寺沙门如理集
【疏】重净此三者，意云：外人起难，更为割推，文义分明，故名重净。
【疏】法体实无至何法摄耶者，小乘问云：汝言法体实无，不妨而立五蕴；我体既言非实，未审何法摄耶？下答，可知。
【疏】复叙三类计兼破小乘者，如论云又执我复有三种，即是兼破外道、小乘也。
【疏】别叙两三破者，如论云一者，执我体常周遍等，是初三；如言又所执我复有三种，即是后三，故云两三。
【疏】初中有三者，即分三段中。初破外我中有三，即前五段科中初三文也。
【疏】何以同空至遍十方界者。此释第三量同虚空义也。何以同空者，自徴也。随处即能造业受苦乐者，释同空义也。
【疏】欲破作受至遂不开显者。意云，为欲破我作受，今时但说我造业受苦乐言然，不说常、遍二义，故云常遍义遂不开显。或云，既破我作受已，而同空义不成，即常遍之义不立，故云常遍义遂不开显。
【疏】下破法中，一一别叙者，数胜外道至下破法执中，一一别叙六句义。
【疏】胒揵陀弗咀罗，此云离系，有疏云尼者，非也。
【疏】显不定因者，即因由所以义也。
【疏】如一瞿声者，意云：如瞿声亦目于牛，目于兽。若目牛者，即兽中之别号；今言兽者，即一切之通名。
【疏】法与有法，互相差别，不相离性，和合为宗者，意云：互相差别者，是互相简别义。且法差别有法者，如言声是有法，无常是法。然声者有其二种：一者、常声，二者、无常声。今言无常者，简去常声，意说此声是无常家声，不是常家声也，故名为法差别有法。有法差别法者，如言声是有法，无常是法。此文言无常通多法，香、味等法，皆有无常。今言声定是无常，意说此无常是声家无常，非是香、味家无常也。说声之言，意取声上无常，简去香、味上无常也，故名有法差别□□法也。不相离性者，是有无常之法，而离于声等有，故有为法皆有苦、空、无常、无我也。声既有为法，故知与无常不相离
【疏】执言通故者，意云：执言与许言而是一义，纵无许言，但有执字亦得，故通因、喻，皆有执言。
【疏】若不尔者至非自极成者。意云：若不言汝执，但云执我者，即犯自所别不极成过。大乘下，许有我故，常遍之因，亦犯随一。大乘既不许有我，如何得有常遍之因耶？故因中须置许言。
【疏】或若大乘至不成者。此文意云：若量中不置汝执，许言大乘自宗，即犯如前过失。因中亦有取依不成者，意云：既有法中不许有我者，即因无依之过，要依于我，方立其因也。
【疏】大乘虚空虽无实体者，此通外难。难云：大乘虚空若有体者，体为喻量得成大，大乘虚空假名无体，云何得成喻？答：大乘虚空虽无体，喻言汝执且得成，但就他宗，因无过也。
【疏】故无喻中俱不成过者，意云：若将大乘假空为喻，即于喻中有俱不成，以所立宗、能立因是实，喻是假故。故实宗因于假喻上不转，故云俱不成过。喻若汝言，即无过失。
【疏】又因喻自许等者，意云：若妙前因喻自许者，所立比量即不成，以大乘不许实我故。
【疏】不尔，前文兼破亦得者，意云：若不对僧法尔者，即前文兼破受者我亦得。意说：前文破数论受者我，亦得兼破胜论受者我。故知此文但破作者我，未必受对，故此师唯破作者我。
【疏】不尔，便与十句论违者，意云：若言有动转，即与十句论相违，彼论说我无动转故。
【疏】今随文便，于因之上置其应字者，意云：所作比量，皆于宗法上置其应字，何故论中乃于因上置应字耶？答：但随文便，于其因上有其应字。不尔，应字不遍于宗。此中有三比量因：一、常，二、遍，三、无动转。
【疏】同是设遮者，应云外道计有情、我，一一皆异，今云为同者，是设遮也。
【疏】且如除祠授至如天授等者。意云有外道计我别朝而相有异，彼自说喻云：犹如大海之澧，性虽同，不妨自有于波浪相也。我亦如是，即别有外道作如此计，不是数胜二师，以此二师计我异故。梵云提婆达多，此云天授，即从梵王、帝释边乞，得名天授，即天授与故，从所乞处以立其名。梵云衍(或处云邪)若达多，此云祠授，即杀生祭自在天所，得名祠授，故西方所生男女，从所乞处以立其名。今言天授者，意标宗法，不说天授即是有法。
【疏】然内真如至过失者。此释外难。难云：若尔，论主比量，有不定过。过云：为如天授，或是一故，一作业时，一切应作？为如真如，体是一故，一证之时，不一切证？答：我真如无三义故，不同汝我三义，如疏自列。
【疏】此三、若尔者，意云：若一作业时，一切应等尔者，即违世间圣教之过。
【疏】不尔至无同喻者。意说更无别法，体是相杂，可为喻也。由此道理，所以改更字为常遍，亦相杂为一物，即无无同喻失。
【疏】外返难言至斯有何失者。准西明疏，此外人出不定过，为如天授等，或体更相遍，即相杂耶？为如同处不相离色，更相遍故，体不相杂耶？
【疏】又同类业招者，意云：如眼根等七物，同是总根一业所招，非是各别业招也，故云同类。
【疏】一切有情共果亦尔者，此文通外伏难。难云：若言我处无别，即令一作一切作者，汝山河等共果，既处无别，亦应一受一切皆受也。如演秘说。
【疏】有情共果至我处无别者此。此释外难。意云：且如山河等共果，虽亦处无别，然虚幻法不同汝我处无别也。何以故？非是我故，所以一受非一切受。汝执我执常体是实，复处无别，如何一作除不作耶？意说山等处无别作一受一切受者，缘山等非是一切我处无别故，长续自显也。
【论】业、果及身者，业谓三业，果谓四蕴，身谓色身。又云身者，即自、他、别身也。
【疏】此业果身与彼我合者，意说提婆达多业果身，与彼耶若达多我合也。
【疏】并各别身者，意说业果及天授等，自他别身与诸我会，如何一解脱，余不解脱？
【疏】今以随身显事为难者，意云：随身者，即是卷舒之义。若尔，论何故不言有卷舒故应可分折，乃言随身可分折？答：论今说随身者，据显事而为难也。
【疏】为非一同者，意说随身与我体非一，或为因。若将何为同喻？答：以前影为同喻。又随身是卷舒，我既云许卷舒，故如牛皮等，即是以随身为非一因也。
【疏】非常一者，意云：汝执我应非常一，犹如火轮。火轮彼此二宗，皆许无常。问：如何火轮非一？答：此旋火轮在上非下，东西亦尔，故有上下四方差别，如何成一？汝计我与身犹如火轮而非一也。
【疏】不尔。摄计便为不尽者，若不得异解于离者，即有摄计不尽。何以故？且如离字，但摄得蕴外之我，然不隔得蕴内之我。以蕴内收计，我虽非是蕴，然住蕴中，故言不尽。若言异者，即摄尽也，五蕴中我与蕴异故。
【疏】瑜伽四计至亦非蕴外者。意云：此间三计中，第二离蕴计我，摄得瑜伽四计中后之三计。瑜伽四计者：一者，即蕴；二者，异蕴，或住蕴中；三者，异蕴，或住蕴外；四者，异蕴，或不住蕴，亦非蕴外。此四计中后三计，皆是离蕴计我也。
【疏】然广百论至三种者，即是前执我体常周，遍同虚空等三计是也。
【疏】经部本计等者。问：如上云犊子外道计我，何故兼说经部？答：如前云第二别叙三计，兼破小乘，所以外道、小乘一处叙也。
【疏】然萨婆多至如瑜伽等说者，小乘教云无离蕴计我者，大乘教中计有离蕴计我。即、离者虽殊，皆是妄执，各缘□□□，故不相违。言我见等中唯即蕴故者，意说二十句中五个句是我见，余十五个句是我所是。如执色是我即蕴计，乃至执识是我亦然。意说即蕴计我，无离蕴计。
【疏】然亦释经者，意云：此显会违。如萨婆多论云：无离蕴计我，遂□□诸所执我，一切皆缘五取蕴起。即如瑜伽说有离蕴计我，即彼论中。然亦释前所引经，至下当知。
【疏】此据影像至非据本质者，此释外。问云：离蕴外更无本质，如何计离蕴有我耶？答：此据影像，非据本质。问：既无本质，如何计我有影像？答：大乘缘无，许得生心所反相分，必须有体成所缘缘。
【疏】非据本质至或复无故者。意云，此皆一向约影像计我，不据本质。若据质计者，且如五蕴而□□□为离蕴外，何有法为本质而依计我□故前不可约本质而计我也。如疏言本质诸蕴或复无故，释不计本质为我所由。若尔，如何大乘许有离蕴计为我者？答：如下解。又疏云此据影像至不要于有者。此更解云，此会大小乘计我不同。小乘据影像说，即蕴计我；大乘据本质说，离蕴计我，故不相违。故本质无计缘，影像无不缘。此解据□□□□□。然今大乘至要于有者。意云，因前说计影像为我，□□说大小乘缘境分齐所由。
【疏】五、别计我者。约蕴说五蕴，一一别计我有四句，今且破色蕴。
【疏】根及属色者，即扶根尘□□。
【疏】并如色蕴者，色虽有多种，总合为一量破，今心、心所亦尔，故云并如色蕴。别破亦得者，五蕴中，色蕴既别破，余四蕴亦如色蕴，一一别破亦得。
【疏】前破至别破之者，生起下文。如破四蕴，于行蕴中破少分心所，然不相应行虽行蕴收，而是心所之类，故今别破。
【疏】外据者，即外五尘。如前破色蕴，但约内色；今破不相应行，兼破外色及无表色，即法、处所摄色也。
【疏】因明之法，遮他为论者，释外难。难云：若言不相应行及外色等，以非觉性故，即非我者，心、心所既是觉性，应皆是我故。答言：因明之法，但遮他为论，不是返谈。
【疏】此兼遮计至合七比量者。意云：破初即蕴计我中，有正有遮，遮正相应，合有七比量。破正者是执，遮者不必是执也。
【疏】因明如所标者，论云中离蕴我，即是据因合计我离蕴，即蕴不摄义。
【疏】恐繁不述者，然解依义，如俱舍论，今恐繁云不述。
【疏】简别真如者，意云：若法言实有，有不定过；今言非实，我故无滥也。
【疏】无随一过者，若不言许，因有随一过。何者？大乘既不立我，云何我是依蕴立？置许之言，明表他许。
【论】云又既不可说至是我、非我者，此即牒救重破。如云不可说有为、无为者，是牒救；亦应不可说是我、非我，正破也。
【疏】彼立五法藏至有为无为者。即犊子部宗立五法藏，所谓三世为三、无为第四、不可说第五。然不可说者，即是真我，谓彼真我不可说是有为无为也。
【疏】彼计此我非常无常者，意说云：不可说是有为，不是无常；不可说是无为，复非是常。
【疏】若破俱句至又无同喻者。意云：若立量破他俱句，云汝执我有法，应不可说是我、非我法也，故犯相符过。彼宗亦许我不可说是我、非我。又同喻云龟毛者，此喻不成，阙一分所立不成过。他宗亦许龟毛不可说是我，然可说为非我。既有此过，故无同喻也。
【疏】应定说是蕴，不应非蕴者，意云：此直相例云汝宗计我，但可说是我，不可说是非我者，亦应定说即蕴计我，不应说离蕴计我也。非蕴者，离蕴义。又三藏解云：我者，是我；非我者，即此自我，非是他我，故云不可说是我非我。
【疏】今者文意至俱句者，意云：汝执我，于我、非我聚义，不可说即得，即不令我相入俱句中；若不言不可说是我、非我，即不得入俱句故。
【疏】上二差别执我者，即上二种三计我也。初三即数论等，后三即犊子部等也。
【疏】若直难用至犯相符过者。意云：若直难用，云汝所执用，应是转变无常，故犯相符。意云：若以彼思虑用，有时不起，因成用无常宗，犯相符过，以彼许用是转变无常故。
【疏】虽自性体至非共许故者，此释难。难云：若作用不起，如大等是无常者，即犯不定过。过云：为如大等作用不起是无常，为如自性作用不起是常耶？答：虽自性体常，以非共许，故无不定。长读疏文。
【疏】诸师作、受计各不同者，僧佉计我有受者之用，非作者之用；胜论计我有作者用，受者用也。作、受虽复不同，而皆有用，故合破焉。
【疏】我有动转至余是后门者，意说如前。言我有动转是前门，即前三类计中第二计也。今言我无作用即是后门，如是从即蕴计我已后，总是后门，望前总名后故。
【疏】又诸所计等者，此第二，约果位解。诸外道说果位，我并无作用也。
【疏】或绮互破作、受之用者，数论计无作者用，胜论计我有作、受用，无唯受者用，故今互破，亦得言我无作、受用。
【疏】此中遮无至便为实我者。意云：此但是遮他为论，不是返显，唯有受者用，即是实我。若返显者，即第八识及僧、佛、法我，应是实我，以计有唯受者用故。
【疏】文虽无救，以理为之者，意云：如前破我，既非我见境，应非是我。文外或设救，救云：其我虽非我见缘，然是余心、心所缘，故有我也。故今破云：汝能缘我心、心所等。如缘余心者，意说真如仍名缘真心缘。
【疏】故为此解者，意云：本许我非我见缘，今解云如缘真如，(乃至)其我应名我见缘者，故云故为此解。若许缘我，不作我见，解云故前量破，云如缘余心是也，故言助破彼失也。
【疏】不顺所缘故者，释邪所以。能顺境故者，释正所以。意说我见顺我境名正，无我见不顺我境名邪。
【疏】此下第四总破等者，即四门中是第四我非我见境，我见不缘破也。
【疏】不须别说染、净之慧者，意云：慧者，即见之异名。然彼计我见有二种：一者、染，二者、净。染者，缘我之时有执；净者，虽缘于我，不作缘我相解，故不起执，所以名无我见。今若染、净二见各别分别，不缘于我，即有相符之过。何以故？为净我见，不作我相解，故亦云不缘我，所以总说不分二见也。问：既不分别总破者，岂非亦有一分相符过？答：不然。如疏自言：但汝所说缘我之见，今皆破之。明知净分、净见虽无我相解，仍得名缘我生，故亦是所破。
【疏】然彼计至不缘我生者。即外道自彼此宗，互相许我，见缘我生；若其生者，皆是横计也，望各各自宗破也。
【疏】今此宗应有分别者，意云：计既不同，宗中有法，须有简别。故前立量云汝等各别至方成有法者，既改前量，有法无过也。
【疏】不须分别者，意云：不改宗中，有法比量，亦成大乘，欲显缘我之见，皆不缘我生故。
【疏】宗中如前亦应分别者，如能缘我见，既有缘、不缘者，明知我体亦有是所缘、非所缘者，应须分别。故立量云：汝等各我见所缘之我有法，应非实我，宗即无过。
【疏】彼等各计至非实我故者，叙彼计意也。
【疏】此曲结也者，即从故彼所执实我不成已来，有四段破，我既破讫，故曲结也。
【疏】与小乘所说有异者，意云：大乘依蕴实我，即蕴我皆不离识；小乘说依蕴计我者，执离识实有蕴等也。故小乘、大乘所说有异也。
【疏】若作三科，此即第二也者，即初者出五种科，或四、三科，此第二故。
【疏】然说法界等者，意说约法界多有情计，亦得有二十句等。
【论】云无始时来者，显时长也。虚妄熏习者，明不实知也。内因力故者，藉自种生也。
【疏】非如第六意识中执者，五位无心而不起故；第七不尔，故名恒具。唯阿罗汉等三位不行，余一切时恒起也。
【疏】一、缘少故至即更增之者。意说诸识之中，第七具缘最少，故恒行。谓眼、耳具九、八缘，鼻、舌、身三具七缘，故言鼻等等舌、身也。意识具五缘，八、七识各具四缘生。问：何故此中说第七识具三缘？答：据实同第八具四缘，今将第八根本依，即是所缘境，所以合说，但言三缘。三缘者，谓种子、作意、所缘境，如论第七广明。言等无间俱有增上者。意说若望诸识，随缘更加之；若据第七识，以第八识为俱有增上。第七、八识犹如束芦，互相依住，必同时也。如下自解。
【疏】影像相中亦无实我者，意云：第七狭，第八为质时，变起影像相分，在第七识上，但似第八识相现，然非是实我。何以故？是依他起相故。若于于此相分上不了，妄执作我解者，是遍计所执相故。二相有别，如后。言相亦二者，准此解。
【疏】以许染净故，杂种所生者，如演、秘二解。又北川有法师解云：第七缘第八质变起相分而熏种时，即此种子通其二性，所谓染无记、净无记性。然此种子有时发染第七现行，有一时起净第八识。何以故？此种子当熏之时，通二性故。虽通二性，然此种子不约一时有二功能，但约此种子前后生现行为论，故现行通二性也。问：所熏种子势力齐等，如何染净之识前后生？答：不然。种子若唯有一，可须责其前后；种子本有新熏，既有无量，但逢缘即生，何得责其前后？又解云：夫论第七欲成染净，亦由第六为增上缘，第七方成于净。净等今时亦复如是。作法云：且如第六造善之时资第七，所以第七识中我执轻微，第八所熏此种时，随质名净无记。若第六造不善业时，由资第七，第七识中我执尤重，缘第八所缘薰成种，此种随第七见分，名染无记。且作此解，至下当知。
【疏】不称本质名为执者，意云释外难。难云：若言第七不称第八本质名有执者，即五识、七不约不称本质说有执也。然约影像说，若于影像妄执当情现者，即是遍计所执相也。即非但依他名相，即遍计虽无体，亦得名相也。如下，言相分二重者，即指此文。故知不称相分名为有执，而不要不称质名有执也。
【论】云缘识所变五取蕴相者。问：是何识反？答：是第六识变。即第六识中，我执缘之，妄执为我也。问：余七识得变不？答：亦得变。且如五、八识能变色蕴，余七识之自证分变起见分，并名识蕰。然受、想、思三蕴，即各自证分变起见分，或同时心王变，皆得。今说余七识共变五取蕴，非是一一识而能变五取蕴也。第六可尔，通缘十八界故。又准演秘，除第六，余七识变为正。
【疏】第七识中，唯缘别识蕴者，此中文外合有问。问曰：第六有本质，即言总别者，第七既有质，应有总别。
【疏】显缘不着者，即不称境名不着，由不称影像，妄生我解。
【疏】故不别言者，意云：此通外难。难云：何故第七缘第八，今时第六不言别缘第八？答：以第六所缘本质，非定是一法，通其总别，所以不别言缘第八也。其意亦有缘第八识也。
【疏】故此所言五取蕴皆起影像者，意说五取蕴由识所变，是影像；又诧以为本质，起自心相，复是影像，故云皆是影像也。执为实我者，显不称境也。
【疏】影执细微者，释论中细故难断。
【疏】断之所在者，彰论中修道方除。问：何故名细？答：由无始串习，体相微细，故名为细。虽有此言，以何为证？答：如疏云：十地云：远随现行故，不作意缘故。如何名远随现行？答：有二解：一云、此但生我执，无始时来，随遂有情，任运现行，不由邪师等之所引起，故名远随现行；二云、此二我执，声闻初二果人，皆不能断故，菩萨十地之中，皆不断故，名远随现行。此显俱义。不作意缘者，显生义。然不由横思计度而起，故名为缘。总结也。问：我执言细，如上所明，论说难断，如何解释？答：如疏所明，具有三义，引之如后。
【疏】一、非世道伏至故言难断者。意云：此总举三义答问也。列数可知，简别如后。问：此三义中，初二易知。第三义云非地未满至方断者，未审其义如何？答：意云：且如欲界有九品烦恼，第九品是其我见。若九品总断尽，方名地满；若断前六、七、八品已来，总名未满。虽有修道起，不能断我见，要至欲界第九品时，方断我见。欲界地既然，余上八地皆准知(云云)。
【疏】初、简修道至故唯修断者。此即简前三义。且言初、简修道不相应惑者。且如欲界修惑有二种：一者、与我见等相应；二者、不与我见相应。且如不相应惑，即世道能伏；若与我见相应惑，世道不能伏，即简第一义。第二、简见道。一切所有分别惑，见道能断；今此俱生我见不尔，故须简见道烦恼也。第三、显行相者。即如上引十地二义解。问：此论言于修道中数数修习，方能除断，如何除断？答：有三义。
【疏】一、识分别者，意云：此显数数修断，有三义解。且如第一识分别者，识有多种：一、即第七、六二识执。且如二乘人，第六识中执即数断，第七识中非数断。何以故？若第七识执总有一品，其体微细，要与第九品烦恼一时顿断，障无学果，未障前三果，所以不断。二、约乘分别者，且如第六识中执，二乘人数断，然菩萨人不数断，故言非菩萨。于六识中，意显菩萨不断第六识中执也。何以故？不障地故。菩萨求菩提，非求涅槃，我见等障涅槃，所以菩萨不断。三、约习种分别，且如菩萨断习非种，二乘断种非习。此总都标上三义，略释也。下自作法云：
【疏】不数断者，意云：菩萨、二乘，互有不断。且如菩萨人道，数数修断，不数数何者？谓种子也。若二乘人道，数数修断，不数数何者？即习气也。以二乘不断习故。
【疏】若数断者，断道俱数。意云：此菩萨修断俱数？答：二乘人道数数修，种数数断；若菩萨人道数数修，习气数数断。问：我执唯是修断，亦通见断？答云：言唯修道断者，据二乘中渐次行者，故唯修。若顿悟者，亦通见道断。断义如何？疏若顿悟者至伴已伏故者，答上问也。如何见道能断俱生我见？答：且如超初、二果，直证第三果者，能断也。谓此人前于世道六行，伏此我见之相应惑。或伴既满伏已，入见道时，与见道惑于一观一时能断，证第三果。何以故？欲界烦恼皆断尽故。或伴者，即前八品我见之伴也。问云：既言伏其惑、伴，不言伏其我见，如何与惑、伴同断？伏与不伏，有差别故。答：有三解：一云、今伴既伏我见，独自无有势力，所以于见道中与伴一时同断。理有何失？二云、入初见道，即断分别烦恼及惑、伴已，至后念方便别入观，断此我见，证第三果。问：夫见道唯一刹那，如何言后念别入观断？答：不然。如论云：虽多刹那，事方究竟，总说一心，名见道无失。三云、言世道不能伏我见者，约渐悟者说。今约顿悟人，语力既强，不妨世道亦能伏我见也。
【疏】然初二果至第九品故者，意说初二果人根钝智微，不能世道伏入，见道不断，要至欲界第九品胜道方断。第六识中我见，然是有覆无记性。问：论云除断，未审断有几种？又云为一种断，亦通二道断？答：如疏云又总而论至皆不断故者，意云如上于第六、七二识各别分别，先说第六，后说第七。今时此间六、七二识一处说，不别分别，故与前别。然道总须故，修所断惑等有故。如二乘种子数数断非习气，菩萨习数数断非种子，以十地中皆不断故。
【疏】第七、识执至非数数断者。此约三乘互道，数数修断，不数数要至第九金刚心，方顿断除，成无学果。菩萨要至佛果，顿断成佛。
【疏】此中二执至初断名细者，此会违也。若言第九品断即名细者，何故三心初断名细？既有此妨，如何通释？
【疏】若言品类至亦不相违者，即是会也。且如品类言，即第九品名细，余八品名粗。若约难易而言，即如三心中，初断名为细，后二名粗。各据一义，亦不相违。
【疏】以界言之至理不相违者，意云此第二更会。界即三界等，地即九地，九地之中皆是第九品，即如疏品类。细故已下，作四句分别，可解。又能治、所治以分粗细者，即更一重会。九品而论，约第九品名细；约三心而论，约初能治而名细，起由微故。
【疏】有游观无漏者，意云：但不断惑无漏智，总名游观无漏智也。即正体智，断迷理惑时，不得名游观智；若后重入观，不断惑时，即名游观无漏智，谓游适属故。若后得智，即断迷事惑，不得名游观；若重入观，不断惑时，亦得名游观。如次入灭定等，前无断心，名游观无断智也。
【疏】文亦有三者，准俱生我见说：一者，说分别义；二者，此有二种，是辨其差别；三者，即方能除伏者，即明断位次。
【疏】余识浅细及相续故者，意云：五识浅，第七细，第八相续，七、二俱无者，即不简不浅，据初地已来说也。
【疏】第一、即是即蕴者。意云：如论云此亦二种者，即第二、辨其差别。于中有二：第一、辨即蕴计我。论云二、缘邪教等者，即是第二、明离蕴计我。
【疏】自心相等，如前二解者，相有二种，谓依他及遍计相，如前已指二重相也。
【疏】同分隔者，意云：离蕴计我所变相分，皆是法同分隔，以心上相分，是法同分故。如前已解。
【疏】不说二境者，所谓本质及影像境也。又解云：分别我执有二种，今者不说二执境总别。
【疏】亦名为初者，解脱道望无间道，虽得名后，望修道亦得名初。
【疏】若三心者，准法执说者，意云无间道断种子，解脱道断习气，总名为初者，不据三心，但约修道说。三心准法执说者，若准下法执文说，三心亦名初，余修道等名后，如下说。又云三心准法执说者，法执中三心，即第二三心；无间道望后解脱道，亦名为初。彼既然，此亦可尔。言三品断者，即三心见道作三品断，所谓内遣有情假缘智等，如下自释。
【疏】此下第二者，即前第四解释彼执分别俱生。于中有二：初、别解；第二、如是所说下，总解二执。此即前文中第二文也。
【疏】合说本质之有无者，即合说前俱生、分别二执所缘本质境之有无也。
【疏】解蕴我有无者，蕴即有，我即无，如下自解。
【论】自心外蕴，或有或无者，意说计他身、自身为我，我有所依蕴。若如胜论师计，我即心外无所依蕴，名心外无蕴；今者不是将无法计我，但说我无所依蕴，名无蕴。
【疏】随义应说者，如下疏云第七计等，即解此义。
【疏】第七，计我至是无者，配前三解，如文可知。俱生者，即修惑。分别者，即见惑，配第二修见文。
【疏】无有少法等者，意说无有少许实心，能取心外少许实法。此引证也。
【疏】有三问答者，如论云实我若无至然诸有情等，第一问答；又从所执实我至于理无违，第二问答；又从我若实无至然有情类已下，第三问答。
【疏】如体者，量云许体不离用，体即许是常住，故不离体，用亦应常住。以用例体，返用此因。
【疏】今设遮计亦得者，意说我常，皆无变易，所以前二因破无失。纵释他计我常，而不名无变易者，今遮计亦得，即许无变易因，但是遮彼。故论中无常无变言，是设遮也。若将用转变，例令体亦转变无常者，此破僧法；若将用有变易，令我体无常者，此破胜论师。
【疏】名为变易者，意云：卷舒即是变易义，故以变易为因，破遍出等我执也。又云：依论文，破是正量，余者并是设遮也。
【疏】此并第八至亦能受果者。此者，此六识也。并者，即并第八也。意说六识及八识能受果也。问：六识既非总执，如何能受果？答：虽非总报，亦受别报苦乐果。
【疏】生于诸趣，相续无断者，意云即第八于诸趣中一期相续也。
【疏】其现行识相续者，即第八现在中，刹那刹那相续也。
【疏】诸趣五蕴相续无断者，谓五蕴身随诸趣中无断故。文中三解，分别巨细寻之。
【疏】便为大失者，既无猒舍，端然自然。
【疏】根本立名，即梵云僧法，此云数也。此外道名数论者，即从本名也。
【疏】从数起论至亦名数论者。意云，从数起论者，者即五蕴；假者，即数论文者；名数论者，依士立名。
【疏】因净世界初有后无者，意云：谓有外道，名曰僧法可金耳。国王求僧论议，因净世界初有后无。僧先立量云：今时世界(有法)应还无常(宗法)，以念念灭故(因)，如灯焰等。外道量云：今时世界定是常，以现见故，如山河等。然彼国王欲得世界常，逐用彼外道，取僧不如。于是僧法得胜，遂造七十行颂，申数论宗。王遂赐金，因以新名曰金七十论。长行是世亲释，更有别解，如第四卷叙。
【疏】谓变易者，即易脱也，即本无令有及改旧令新名易。
【疏】冥性者，谓自性者，谓自性未生大等时，与大等冥合一处，故唤自性，亦名冥性。
【疏】中为四者，意云：疏中虽有三句，无第四句，今以义推之，有第四句。然神我不能生他，非本；不从他生，非变易，亦得说名非本、非变易。故知神我非能、所摄，不从他生，非所；不能生他，非能。
【疏】答：三德合故者，意云：此萨埵等三，是自性上德，然我本有，不从他生。其我若须境界受用，自性与三德合故，转生二十三谛，令我受用。云何自性与三德合，生二十三谛耶？答：如疏言次第生者，即是相生次第也。德者，是功德之义。彼计三德为生死根本，亦如佛法中贪、瞋、痴为生死本也。
【疏】三德应名勇、尘、闇者，意云：一切有情所有勇悦、染污、贪、瞋、痴、忧、喜、闇钝等事者，皆由三德与自性合，转变而成，能令有情有如是事。问：如何三德有此多名？答：由三德有多功能，所以依功能而立多名。
【疏】心平等根者，亦得名意根也。
【疏】由我起思者。问：如前言执我是思，明无二体，何故此云由我起思，明我与思而有别体？答：我者是体，思者是用，我起用欲受境故。前文约体用合说，云我是思，此间据体用别论，故云由我起思，义无违也。
【疏】名为大者，亦犹如种子，得水浸渐长大也。
【疏】我执者，执即观察之义。观察于我，知我须境，便生五大等。又云：即此我执，执事于我，以转于我而生憍慢，故名我慢。
【疏】有说五唯总成五大者，不同前一一相射别成，今唯除声一个别成于空，余并相从，总成五大。
【疏】为受用五唯者，意云：为我欲受用五尘境界，须十一根，所以五大成十一根也。
【疏】前取总皮，今取支故者，意云：五知根中，皮根全取，名身根。今五唯量根，即是皮根少分，谓手、足等，不离身根，故与前有别。
【疏】自性隐迹，不生诸谛者，意云：自性上三德用不起，即诸谛不生，我便解脱。
【疏】今破彼法，至前已破故者，意云：若对于我，即说菩提三是能成，二十三谛是所成。何以故？为我欲受用境时，即有所成二十三谛。今时破法，不假别说能成、所成。何以故？除我已外，一切皆是诸谛，总是所破隔故。论文破中，不言能、所。
【疏】若尔，五唯至故无违教者，此释难。难云：如自宗，五尘亦多事成，以一一皆用四大造故，即不许同军、林等假，何故难他大等多法成，即同军、林是假，岂不自违教？答：亦无违。然五尘即三假中相续假收，故无违教。问：若尔，何故有处说之是积聚收？答：如演秘会，三假者：一、相续假；二、聚集假；三、分位假。
【疏】以皆生故者，意说四大、五尘皆是生灭无常，不同数论许大等一一法皆多事共成，故有别也。
【疏】又彼宗计至非现量得者，意云：将欲破其现量得，先须叙计，后方正破。此叙计也。
【疏】即简自宗至现量所得者，意说自宗四大、五尘，非是识外实有境，现量所得故；色等是依他法，不离识故。
【疏】然非彼宗至所得故者，此答外问。问云：前既云大等非实有境之现量所得者，既非大等，应是现量所得。故疏答云然非彼宗等文，答此问意。
【疏】今但遮者，意云：但遮大等，非现得不？是显军林现量所得。
【疏】文有其八，量有其十者，次下第二，总破本事。能成自性，合有十量：破第一，难本三成；破第二，难本非常；破第三，以体例用；破第四、第五，不变例变；破第六，以相例体；破第七，二位相例；破第八，体相相成；破第九、第十，相体相即；破
【疏】能别不极成过等者。意云：若宗但云无常，即宗法中犯能别不极成过。何以故？数论宗中不立灭坏无常，又无同喻，以彼大等非灭坏故。今加以转变之言，并无前过，以数论师许有转变无常故。
【疏】此中遮总合成一相者，意云：但遮三德总合成一大等相，不破大等，彼许三体相各别故。今就彼宗，故为此破。
【疏】相实有三者，即萨埵等也；变合成一者，即大等也。
【疏】即救前难者，前计云：三体各别，后合时方成一相。既被难已，更救前难云：三体虽别，而相但是可，不由和合成一相，故与前别。既被前难，遂矫为此计，今第八更难。
【疏】以体与相同异量云者，难体与相同一，难相体应三。
【疏】第三、合难二十四谛者。意说于中随救随难，申其五难：第一、总别相从难，第二、相色见三难，第三、相体随无难，第四、二相互乖难，第五、应见九三难。
【疏】其大遂异者，意说非谓三德成大，即有三可大等。虽三德成，但有一大，乃至一心平等，故知一一义同，所以立多一法为一总相。故下救云：谁言诸法各是一耶？说总相言，意在于此。
【疏】少即乘前一相为难者，意云：由前计体有三，所成大等是一。今难云：汝言体有别，三相总一者，□□大等总法，应成三体，三体别法，应成总法，所以名总别相，从难也。
【疏】彼若转计至各是一耶者。问：如何破总相，不言有多总相？如何今救云：谁言大等诸法各是一相耶？答：不然。如前总相者，即是三德所成大等二十三法，即二十三法各各体一，一义是同，故名总相。以言总相，即唯有一相。若言大等是总，即唯一相者，彼宗□□根、心等事，故前不然。又解云：彼宗所计萨埵等三，各有二相：一、总；二、相。明知所成大等既不一，然总相亦合多，故今转救不许有多。
【疏】其中诸相实各各别者，今转救云：萨埵等上皆有大等相，各各别但合，故似一相，不由变时而成一相。
【疏】即大等法，体亦有三者，即有三大，乃至心、平等、根，亦有三也。难云：既一一法各有三者，如何见一色等，不见三个色耶？余难准此。
【疏】此难三体成三相义者，意云：汝计萨埵等三成三相者，即此三相，同于本事，应亦见三。
【疏】次下至失本三相者，指后论文。似同此难者，此难亦是后论文，此即说前后难相不同。所以前即难相成二，三成失；后乃难成一，相成失三，故云体亦应随失也。前第一翻难相应三者，即指五难中第一难。或应非一者，说大等总相，应非是一，以总别一故，犹如三体。
【疏】汝根本三相共成一相时者，意云：此三相非是萨埵等三体名三相，但是萨埵于三体上各有一大等相名三相，即三个大相名根本三相，即此三相和合见一色等。如大既尔，乃至心平等根亦然。
【疏】有一自相者，即萨埵自相也。
【疏】应见九三难者，于中，初牒重破而有五难：第一、应见九三难，第二、三事无别难，第三、总事能成难，第四、体同相三难，第五、诸谛无差难。
【疏】如前见色者，意云：如前文云如何现见是一色等，应于此中一一为难。
【疏】成劫之末，人寿无量者，然劫有四种，所谓成、住、坏、空等，各二十劫。今言成劫之末，即第二十劫，人寿无量，八万岁等。乃至住劫，人寿渐减，所以外道得经多千岁，数犹在也。有云：成二十劫者，一劫成器世界，十九劫成有情世间。今言成劫之末，即十九劫等。
【疏】依九、实故者。问：如异句不依德、业，偏依实耶？答：如德、业二句，并是实我之德、业也。故今异句，唯依于实也。
【疏】或总实异，或别实异者，此解异句也。一个实句，有九种不同，名总实异；就九实中，一一有多细分，名别实异。下自解。问：四大有多极微，即得有细分。且如时、方、空、意、我，既唯是一法，如何言有细分耶？答：亦有细分。且如时者，即有春秋等四时；方者，即四方等。空者，亦有细分。如随所有总无处，皆影得空。如屋中亦有空，外边亦有空，乃至色等诸法，随一无处，皆影得空故空。亦有多分意者，即约多人说。亦有多意我者，亦约多人说，故得有细分我。细分者，影是不一义。
【疏】实德业三至或共不共者。意云：□□实、德、业三有功用，能共得果时，名有能句；若实、德、业三无功用，不能得果，名无能句。即多法不共，不能得果，故无能句亦依多法立。又解云：有能有多法，能合多法共得果；无能亦有多无能，能合多法不共得果。为无功能，不相助故，故不共得果，如下自解。
【疏】若有色、味、触至名水者。问：如何水无香耶？答：不然。约本水体无香，不约余将水等以和合真水味也。
【疏】若是彼此至能缘之因者。意云：此时与能诠名句为因，及与能缘心为因。如世人言：尔许时不成等耶？即因此迟速等时而起说，及因此时起能缘之心。且世人言：彼时未来心有缘虑。意总说云：于彼此之时，俱不俱迟速等时上，能起言说及起能缘之心，名时也。方亦准此。解云：因不起言说及缘虑等。
【疏】若是觉乐至名意者。意云：此意虽能起智相，不能令九德和合，故名为意。何以故？此意无功能故，不同于我有胜功能故。问：此意为总不能令九德和合，亦有和合耶？答：亦能和合。虽不得九德具足，然随分多少不障。又疏：为缘不如于我，而能亲和合，故云不和合也。
【疏】眼所取一依名色者，意云：色者，眼家所取；一依者，即色依一实上有也。且如地上有色，是岂不依一实地耶？地上既然，明知香、味准知。
【疏】一实、非一实者，有二解：一云：一实者，即唯一实句；非一实者，即实句。九种各各不同，名非一实。二云：一实者，即一父母极微；非一实者，谓□□□有多数，故名非一实。问：父母极微，体既有二，如何总名一实？答：父母极微，体虽有二，同一实常，能生诸法，总名一实。
【疏】量有五种至五圆性者。意云：彼外道计长、短、微、圆、大等五者，但此极微本自有如是长等性，不由横、竖、别等，方有此相也。
【疏】唯二微果上有者，意云：即第三微，由父母极微为因，引生一个子微，即三体各别义。又解云：由父母二极微和合一处，即当子微；离子微外，无别父母极微，即是三微同一体义。虽有两解，皆有道理。
【疏】三微果上有者，即第七微，即如前父母二微并子微，总三微为一父，又更有三微和合为一父母(合前为六)，所生得一果微故(是为第七)。云第七微，即圆徴也。
【疏】一非一实等至各别性者。意云，别性者，即差别也。由一实非一实不同，名别性也。意说，由有别性故，方得有一实非一实等差别也。由此为因，所以起言诠及起心缘等。
【疏】先不至物者，意云：如两今总，先时未至，今时至，故名合也。
【疏】先二至物者，如两今总先来一处，今时创离名离，即先来合后离也。
【疏】前造实果至名为离生者。意说如先造得禾稼等果，后被霜雪摧坏，既被坏已，与空等离，故云离生。离生者，即生得离。
【疏】依一二等数至名为彼性者。意云：依实句中，一二等时数，依一二等方数。此时等能发□智之心，此时等间是远觉所得之境。意云：一数等能生近觉，名此性；二三已上数能生远觉，名彼性。亦犹如此处，如彼处能生远近二心。后解此性者，翻彼性应知。又解云：三法等数名此性，他外法为彼性。以他外法皆是远觉所得，故名彼性；三法等数是近觉所得，名此性。言翻彼应知者，即翻彼性知此性。
【疏】远见打钟等者，胜论宗计五尘中色，一离中知，余四尘是合中知。境至于根，方生了相，如见打钟，即其义。有与内宗不同，不可为难也。
【疏】根与至境者，意云：境欲至于根，根与至境合，方生了相。
【疏】见不相违法者，即烟火不相违也。
【疏】流注之因，名为液性者。问：水火二法，可有流注之义，得名液性，如何此地有流注？答：如顺正理云：且如金、银、䥫等融注时，亦有流注之义。问：何名地耶？答：地者具其坚德，然金等亦有坚德，故得名地。又如冬缘之时，地有液性也。又如谁判等。
【疏】地等隔因名阔者，意云：然地以有湿为因，方能隔植生长诸总胜。
【疏】现比智行至即智种子者。意云：此现智及比智相生已，由能数习差别，故知念因也，心之因也。即唤此数习差别名为念因，故说此因亦得名念因也。问：既无熏习之义，如何得名种子？答：虽无熏习之义，然与熏习义相似，亦名种子。或可义当大乘中熏习义，故名种子也。
【疏】所生势用至念因名行者，意云：此攒掷等业所生势用。势用者，即名作因。由有作因，势用名等方失；若无作因，执用名等不失。问：本言行者名作因，何故今言势用名作因？答：疏云：行是势用也。行既是势用，说势用是作因，于义何失？下引十句论证云：多说作因即是势用，即智种子念因名行。行者，迁流发动名行。胜行是势用者，意说行亦是作用，非但念名行，作用亦行。
【疏】十句多说作因名势用者，意说此胜宗将念因、作因俱名为行，十句说作因唯名势用，念因唯名为行。
【疏】能转至之因者，意云：由此义得为因，转得人天果报身也。二、能还等者，意说：又由有胜善法，为离染缘。离染缘者，即出世之因也。由此为因，故得正智生也。故说离染缘是正智之因。转者，转易；还者，向也，即背生死向涅槃义。
【疏】能得生死至非法者。意云：非法者，亦有二种：一、与生死苦身为因，苦身谓三途苦果；第二、与邪智为因，缘非法故，起妄邪心。
【疏】耳所取一，依名声者，声依一实，故准知释。
【疏】先合后离之因，名为取业者，意云：如有果等，先与空合，后时将来，名取。由其取故，令先合后离也。故说取是后离之因。
【疏】舍业翻此者，即是先离后合之因名舍。如有物先于此处离，后于彼处合名舍，由舍此□□□时与合故。
【疏】远处先离等者，意云：此解屈、申二业，如人门臂屈、申等是。
【疏】有质碍实至名行业者。色身质碍，是实句收。先合后离者，如人行时，要须先脚与地合已，方移后脚，名行业。
【疏】此诠缘之因等者，意说由大有句与能缘为因，后方起言说及缘虑等。
【疏】云总同句义者，谓实、德、业三同，是于余句上转？答：实句是至余句，用此为依故，偏于实上转故，如前有总实异、别实异也。
【疏】异实之物至名为异者。意云，异实之物，由有实故，令实与余句异，故云异也。实由有此者，此者，异也。意云，实句由有此异句，所以与德等异。
【疏】各自果因者，即配或时各别造文，即是各各自果因者，此释各别得果。
【疏】定所须因者，配或时共一文，即是实、德、业三，无得一果也。此释无得果义，故有能句，名定所须因也。
【疏】决定所须因者，由此无能句，所以实、德、业三，无不造果也。不造余果者，意说但造自果，不能造余果，无功能故。共无不能造余果，或各别不能造余果。捡下第五，生果、不生果门。
【疏】于彼不转，一切根所取者，意云：由异故，色等五种互不转，即自各各根所取，名一切根所取。又此三之上等者，意云：三句虽□□□有多法，总得名实，名总俱分性，即是同也。德、业亦尔，□□□二物各别句收，名别俱分性，即是异也。何以故？以互于彼不转故。一切根所取者，由异句在于色等五尘，令五根名取，自境□□□，故云一切根所取。
【疏】三、时不生者，即三世不生。
【疏】诸门辨释，于中有五：第一十句相望，一、多分别；第二十句相望，常、无常分别；第三十句相望，有质碍、无质碍分别；第四十句相望，现量境分别；第五十句相望，常、无常中生果、不生果分别门。
【疏】数中二性等数者，意说一数是常，二数已上皆无常也。
【疏】别性中，二别性等者，即如一法上有一个别性是常，二个别性是无常。问：如法中许有一二别性者，何者是耶？答：如风□□一触，是一别性；如大上有色触者，即二别性是无常，余者是常。
【疏】量中至唯是常者。意云：前四个但约多极微说，□□□故是无常，圆性唯一极微上立唯是常，若大空上有一圆性亦是常。
【疏】若常、无常，此等亦尔者，意云：若所依实句，通常、无常，能依德等亦尔，故云此等亦尔。意说：父母极微是常，于此所有色、香、味、触等德亦常；子微等已去是无常，于此所有色、香等德皆是无常。余并准此。
【疏】所作、非所作亦尔者，即所作者是无常，非所作者是常，故云亦尔。余即句及德等句是也。
【疏】德业等者。问：德是道德，可无质碍？业是□□，□无质碍？答：业者，即实我也。业用亦尔，于德是实我上德，故俱无碍。不尔者，岂色等体是无碍□？故知约道德等也。
【疏】重具德中，水、火德故者，意云：重性既不说是现境，未审何句收？答：即随实而中收，亦是现境。如前说云实句具几德中分别能重性，即是实句中水、火实我德故，故言重具德中水、火德故。
【疏】二德半者，二德者，法、非法。全行中，但取念因，亦为半也。
【疏】色、味、香、触至并通二种者。意云：于一、二极微所有，是非现境；若子微已上有者，即是现境。又云：一数等是非现境，二数已上是现境。别及此性亦尔。
【疏】因之所须者，即实等因之所须也。意说由有能故，实与德等合，即能生果；由无能故，实不与德合，不能生果，故是因之所须也。
【疏】总言至余二通二者，即是重终简十句，几是现境，几非现境，可知。余二通二者，即实德二句，通现、非现二种，如前已并。
【疏】虽有六句至无常者。意说虽言义兼得失，论中唯难常能生果者，所以合更重举，云十句之中，虽六句是常，亦有不能生果者，必常皆能生果，故重举也。此即总举实中已下，即终简实中生果、不生果也。六句常者，同句俱分有能、无能，异句和合，业一句唯无常，实、德、无、说三句通常、无常。
【疏】余五句全至论自诚说者，意云：此辨十句生果、不生果。就十句中，余五句全，并实中时、方、我、意、空而不生果，即同句俱分，无能和合，异句虽常，不能生果也。余四句有生、不生，除无说句，即实、德二句通生、不生。有能业，此二句能生，然业是无常，非此所说。此论所破常生果者也。问：如何德句通生、不生？答：德中与实中父母四大极微合者而生果，唯与余空、实等相应者不生果。
【疏】十、通常德，亦能生果者。十德者，色、味、触，一数一别，性液、性润、重性，合量十种常，皆许极微上有，故名常也。
【疏】不可以无作用难等者，意云：只可将不离识为宗，以常住不生果为因而难；不可将不离识为宗，以无作用为因而难者。以无作用为因者，外出不定过作法云：为如兔角，无作用故，非实有；为如真如，无作用故，是实有而一。然大乘不许真如离识有也。
【疏】因不言常，有不定失者。若但言不生果者，有不定过，即德句中，以合、离等名无常。不生果者，他许离识别有，得为不定也。今日言常，故无不定。又大乘不许离识有体。
【疏】子实等不然者，子微等体，彼许是无常而不可折，故今破也。问军者，谓象、马、车、步四种成军。
【疏】意虽有碍至无不定失者。意云：然意若是有方分常住者，此第二量有不定过，谓许为无方分常住，故无不定过也。
【疏】然以理观至断成多分者。意云量如故作，今更以道理观之，将非实为宗，然有方分及可分折，为前二量之别因也。问：有方分可得为因，如子微等，既不可分折，何以可分折为因？答：被难□□□不许。若据理论，彼宗亦许分折，如色树等，以斧断之，成多分故。
【疏】设若是心至能立不成者。意云：如实中，意是有碍法。今若许意是心，将为同喻者，其喻有能立不成过。无碍因于有碍喻上不转，故喻犯能立不成也。故因明论中，因喻为能立，宗为所立。今为因于喻无，故是喻过也。
【疏】同品亦非定是有性者，意云：即无碍因于有碍喻上不转，故阙同品定有性。意说同喻上非定有因性。问：因既喻上无，如何名同品？答：准因明，品有二：一者、宗同品，二者、因同品。今言同品者，意显宗同品。如何得知？以宗言不离识，今谓将意是心，亦不离识，得为宗同品故。同品上非定有因性，名非定有性无碍，不于有碍喻转故。问：何故须同品定有之言？答：准因明，夫为正因，须具三相，若阙一者，是非正因。三相者何？一者、遍是宗法性，因须遍宗上有；二者、同品定有性，因须遍于同喻上有；三者、异品遍无性，即因于异喻上遍无。然三相具，方得成正因。意说因若于喻不转者，非但喻犯能立不成，亦是因无第二相过。
【疏】若但言至为无碍实故者。意云：若宗中但言非有碍，不言是实句摄者，即有违宗失。岂自宗不许地、水、火、风而有碍？故知宗云非有碍实句摄，即无失，以德、实相例故。又有碍言简他实句中无碍实等者，即我、空、时、方等四也。言彼不说为无碍实者，即彼宗不说地等为无碍实摄，故返显地等是有碍实隔也。又云：若但言至无碍实故者。意云：汝若救言大有等体无碍，然是实句隔者，即汝有违宗失。何以故？彼不说大有等是无碍实隔。如胜云不言无碍实隔者，意返显是实句隔。有碍、简无碍，并同前。此牒初解。
【疏】此以坚等例于地等者，即是第二以实例德破地等。虽色等非是身根自境，所以于地等但得触，不得色等，故下云身根所得，皆有触故。
【疏】色德但在至风中无色者，文外问云：身根既得地等四法，何故但有触而无色？答：色德但在地等三有，以风中无色，所以无色。问：风中有触，若尔者，地等三上既有，于色身得对，地等何不得色？答：根境相对，地等所有触皆得意说触，四大总有，所以说身根得色，不遍于风，所以不得色也。
【疏】彼以假宗至眼所见者。此生下文。外有问云：夫论地者，以坚为性，应但身根得，如何然眼所见？答：彼宗眼所见色，名之为地，故地眼所见。言色是假地，坚性是实地者，是佛法自谈，望彼宗地等，与色但名地，而不分别假实也。
【疏】非如所执至实句所隔者，是第二宗法。为量可知者，眼见十一种德，然一一对地、水、火等为量可知，以俱眼见故为因。
【论】云亦非眼见实地、水、火等者，准西明疏云：此□□□后，对责色等俱眼所见比量之文。若准此疏意，亦非眼见实地、水、火等者，即更破云：地等应非眼所见，以实句隔故，犹如风等。如疏云又应言至是此意也者，是破意也。
【疏】然不可言色即是地者，意云：但可将实句德相例，非实非德，所以俱身根得故，如德、实等。又地等非眼见实句摄，坚等非无碍德句摄，以俱身根得故。比量相例，可知。此释彼此相例所以也。然不可难他言色应即地等。
【疏】又言地等至地等非见者，此第二解，有两意：第一云地等应不别坚等，第二云地等非眼见。因、喻同前。
【疏】不可说色离地等无者，意云：但可如前，以彼此相例，云色德地非实，以俱眼所见故，如地色等。不可难他云色离地无，外宗亦许色离地有故。又云：如疏前前，然不可言色即是地，今此总说。又云：不可说色离地等无。据此二文，合一处说，谓以中间显，立意而别，遂隔文说，谈者知之。
【疏】又应言至如风等者，此立量破可破，此即成前地等非见之文。
【疏】文言虽总，意显别也者，释通外问。问云：若言此文会申正义及结前者，如何总为一段？明答文言虽总为一段，意显别也，如前。
【疏】彼不说至但破见触者。问：何故但约色触破，不约香、味、声等破？答：彼许地等，非三根得故。
【疏】后论说根至耳根即空者，意云：此引十句，论色等五根取境文，即以地
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:28:34-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>