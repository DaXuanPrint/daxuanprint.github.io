<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="四分律开宗记目次,四分律开宗记卷第一,四分律开宗记卷第二,四分律开宗记卷第三,四分律开宗记卷第四,四分律开宗记卷第五,四分律开宗记卷第六,四分律开宗记卷第七,四分律开宗记卷第八,四分律开宗记卷第九,四分律开宗记卷第十,四分律开宗记全文在线阅读,四分律开宗记全文在线下载,大玄古籍书库">
<meta name="description" content="亦称《开四分律宗记》、《四分律东塔疏》等,简称《开宗记》。律学著述。唐永淳元年(682)怀素撰。十卷(或各分“本”、“末”作二十卷)。系《四分律》的论释书。其注依说一切有部《大毗婆沙》、《俱舍》等论。本书玄谈部分包括“总简藏别”、“别藏宗归”、“释藏题目”等三方面。“别藏宗归”中列举并批驳了古来诸师关于《四分律》宗旨的诸多观点,认为应以戒行为宗。据《宋高僧传》卷一四《怀素传》载,怀素从法砺研习三载,深感“古人(指法砺)义章未能尽善”,故撰本书“弹纠古疏(指法砺的《四分律疏》)十有六失”,为一家新立。本书是">
<title>四分律开宗记_怀素_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">四分律开宗记</span> <br/>
          作者： <span class="inputVal" id="bkauthor">怀素</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]451521</span> <br/>
          说明： <span class="inputVal" id="bkdec">亦称《开四分律宗记》、《四分律东塔疏》等,简称《开宗记》。律学著述。唐永淳元年(682)怀素撰。十卷(或各分“本”、“末”作二十卷)。系《四分律》的论释书。其注依说一切有部《大毗婆沙》、《俱舍》等论。本书玄谈部分包括“总简藏别”、“别藏宗归”、“释藏题目”等三方面。“别藏宗归”中列举并批驳了古来诸师关于《四分律》宗旨的诸多观点,认为应以戒行为宗。据《宋高僧传》卷一四《怀素传》载,怀素从法砺研习三载,深感“古人(指法砺)义章未能尽善”,故撰本书“弹纠古疏(指法砺的《四分律疏》)十有六失”,为一家新立。本书是东塔宗的重要典籍,别于法砺的“旧疏”,被称为“新疏”。见载于日本《续藏经》。</span> <br/>
          封面： <span class="inputVal" id="bkimg">Z_1085.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]四分律开宗记
[book_author]怀素
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]451521
[book_dec]亦称《开四分律宗记》、《四分律东塔疏》等,简称《开宗记》。律学著述。唐永淳元年(682)怀素撰。十卷(或各分“本”、“末”作二十卷)。系《四分律》的论释书。其注依说一切有部《大毗婆沙》、《俱舍》等论。本书玄谈部分包括“总简藏别”、“别藏宗归”、“释藏题目”等三方面。“别藏宗归”中列举并批驳了古来诸师关于《四分律》宗旨的诸多观点,认为应以戒行为宗。据《宋高僧传》卷一四《怀素传》载,怀素从法砺研习三载,深感“古人(指法砺)义章未能尽善”,故撰本书“弹纠古疏(指法砺的《四分律疏》)十有六失”,为一家新立。本书是东塔宗的重要典籍,别于法砺的“旧疏”,被称为“新疏”。见载于日本《续藏经》。
[book_img]Z_1085.jpg


[book_title]四分律开宗记目次
卷第一　卷一本从初发题至释藏题目卷第二　卷一末从入本释至释分文竟卷第三　卷二本从正宗首至盗戒中解物主卷第四　卷二末从解处门至初犯竟卷第五　卷三本从十僧残至二不定卷第六　卷三末从三十舍堕初至竟卷第七　卷四本从九十波逸提初至第三十四卷第八　卷四末从同第三十五至七悔过法卷第九　卷五本从尼律初至初戒卷第十　卷五末从摩触戒至尼律竟卷第十一　卷六本从受戒犍度第一至第三赴说中堪授法乐卷第十二　卷六末自授谛法至释三皈文竟卷第十三　卷七本从羯磨受戒至说戒仪轨卷第十四　卷七末从犍椎释至安居犍度第三卷第十五　卷八本从自恣犍度第四至药犍度第七相和卷第十六　卷八末从相和释文至瞻波犍度第十卷第十七　卷九本从呵责犍度第十一至遮犍度第十四卷第十八　卷九末从破僧犍度第十五至灭诤犍度第十六卷第十九　卷十本从尼犍度第十七至流通分五百集法卷第二十　卷十末从七百结集至律藏竟
四分律开宗记目次(终)

[book_title]四分律开宗记卷第一
(从初发题至释序分文竟合有三万七千二百言)
西大原寺沙门　怀素　撰
稽首三际调御师　　无边十方等正觉
二谛真乘净妙法　　四果无垢良福田
□□□□性幽微　　调伏总教义深远
如是妙理难开悟　　至诚归命请冥扶
愿以此业断迷津　　永息轮回趣真际
为利自他法久住　　故我赞述毗奈耶
窃惟觉智圆明。理绝言枢之际。迷津自断。事超情域之源。故乃利益万殊。非豪滴之能准。汲引千计。岂尘砂之所量。遂乃大阐毗尼。广敷律藏。故经云。戒是无上菩提□□□□之持净戒。斯则登真如之政术。归实相之嘉谋。譬飞阶以可升。若浮囊之利涉。于是毁二边鹿野。导俗众而转法轮。赞十利于龙城。警法徒而宣戒品。宣戒品故。祛三惑而净六根。转法轮故。截四流而归八正。昔者象严演秘。千圣果圆。鹫岭开宗。六师道丧。神光照于石室。迦叶启善来之机。宴坐托于祇园。和先通得意之路。斯以五篇幽键。类金秧而不乖。七聚□□。□玉霜而必降。亦谓大枝小叶。取类心猿。内感外机。方调意马。悲夫双林掩化。千叠韬光。道秩销声。细徒落癊。由此波离大德苦节。冠于松篁饮光上人坚操。逾于玉石。悼法云之罢族。叹慧炬之淍华。顾命六通之俦。撰佛三藏之旨。庶使甘露垂液。随䴏雨而克臻。圣日流光。閟蟾辉而独朗。四魔由其不测。三佛何以郁兴。理在解纷。义归释滞。是使烟焰之讥。遽殄□□。□□恒销。正像遐宣。固其宜矣。
首称四分律藏。初分等者。然我大圣。教迹有由。始此仙菀。终彼提河。其间随犯制仪。轻重位别。佛圆寂后。迦叶波等。乃至鞠多。有百余载。异人间出。奇士挺生。并道亚先贤。位隆法将。飞英振耀。袭蔼联耀。而鞠多腾芬。一朝坠颖。众师载驾。五部扬鏣。犹八剑之分锋。俱为利器。若千灯之各照。咸日光明。斯乃启九圣之宏模。辟二凡之亮则。焕乎总纫定慧之道。非戒无以举其纲。披阅止作之仪。惟律而能究其要。是以昙摩护。扬德化于五天。佛陀明。振芳猷于四主。护乃泻瓶说。控文河而归口海。握珠清禁韬骊宝以掩蛇珍明。即慧日将颀。驻三舍而返照。慈云渐落。叠五色以凝阴。斯并懿德嗣其风规。英迈标其水鉴。由此敷畅。广济无涯。闻所未闻。得未曾得。题云四分律藏。总显诠名。初等诸言。别标分位。然总诠内。名义有殊。何者。四分即离中别秤。律藏乃总内通名。言四分者。大僧戒本以为初分。尼律已下以为二分。安居已下以为三分。房舍已下以为四分。合兹四分。成之一部。此即为异余部。异余部故。五部之内。一部别名。言律藏者。梵云优波罗忏。此译为律。律则法也。非法无以肃威仪。梵曰比擿迦。此译为藏。藏则藏也。非藏无以蕰文义。此乃为简余藏。简余藏故。三藏之中。一藏通秤。夫执绳墨者。控引斤斧之工。设堤搪者。防御波澜之险。如持油钵。为解脱之肇基。若坏水生。丧菩提之萌。渐律之用也。大矣哉。所言初分等者。四章建首。号之为初。成部之因。故秤为分。金言日朗。宝轴星𨂷。舒布有规。标之卷目。第是居位之嘉秤。一即创题之上首。此既首居。名之第一。故云四分律藏初分卷第一。
凡欲解释本文。先以三位料简。第一总简藏别。第二别藏宗归。第三释藏题目。言总简者。圣教虽众。要唯三种。所言三者。第一毗奈邪藏。第二素呾缆藏。第三阿毗达磨藏。然兹三藏。旨趣幽玄。若不剖折科条。理义难显。然欲解者。总作三门。第一释名。第二出体。第三诸门分别。凡解义法。先须释名。以善迷名。于义不了。名既知已。体状须陈。名体俱知。方论差别。
先释名者。梵曰毗尼。或云鞞泥迦。毗那耶。鼻那夜。此。等皆由梵音轻重。传有讹略。不得正名。正曰毗奈耶(此云调伏)。言调伏者。意显律仪。调伏六根。皆令清净。故云调伏。是以涅槃第三云。善持律者。为欲调伏利众生故。又梵曰毗腻多。此云已调伏。当其灭义。故母经第一云。灭诸恶法故名毗尼。又多论第二云。毗尼者灭一切恶法。然灭不同。有其三种。一能灭业。业为牵生苦报。谓灭破戒业非。故名为灭。故下文云。有犯毗尼诤毗尼等。二能灭惑。惑是发业之本。谓灭贪等烦恼。故名为灭。故下文云。为欲调伏贪等令尽。是故世尊。制增戒学。复云。有结使毗尼。多论第九云。毗尼者。言折伏。能折伏贪恚痴故。三克灭果。果是所证择灭无为。故下文云。有二法得多利益。未得能得等。谓善犯善能除犯。戒经复云。戒净有智慧。便得第一道。多论第七云。今得成佛。始体解波罗提木叉。以授众生。波罗提木叉。非世间法是。背离世俗。向泥洹门。然此灭行。为教所诠。故能诠教亦名为灭。灭行差别。多种不同。依婆沙一百一十九云。律仪有四。一别解脱律仪。二静虑律仪。三无漏律仪。四断律仪。此四之中。但解初相。后三非宗。所以不释。其初别解律仪名。总有四。谓律仪。戒。般罗底木叉。毗奈耶。所言律者。谓是法也。以身语止作。皆合轨仪。又谓铨也。铨量重轻犯不犯相。故涅槃第三云。知诸戒相。若轻若重。非是律者。即不证知。若是律者。即便证知。所言戒者。谓是警策。以警策身语。勿令造过。又谓防非。防护身语。离诸过失。故涅槃三十四云。戒者即是遮制恶法。若不作恶。是名持戒。又婆沙三十四。有多异名。彼云。契经说戒。或名尸罗。或名为行。或名为足。或名为[這-言+筴]。言尸罗者。是清凉义。谓恶能令身心热恼。戒能安适。故曰清凉。又恶能招恶趣热恼。戒招善趣。故曰清凉。又尸罗者。是陆义。如尊者无灭。作如是言。我蹈尸罗阶无上慧殿。又尸罗者。是头首义。如有头首。即能见色。闻声嗅香尝味觉触知法。有尸罗者。即能见四圣谛色。闻未曾有名身等声。嗅三十七觉分华香。尝出家远离三菩提寂静味。觉静虑解脱等持等至。触知蕴处界自共相法。是故尸罗。是头首义。契经说戒名为行者。故诸世间见持戒者。言彼有行。见破戒者。言彼无行。契经说戒名为足者。能往善趣。至涅槃故。如有足者。能避险恶。至安隐处。有净戒者。能越恶趣。生天人中。或超生死到涅槃岸。故名为足。契经说戒名为[這-言+筴]者。任持一切功德法故。谓持戒者。任持功德。不令退散。如[這-言+筴]持宝。尊者妙音作如是说。戒名不坏。所以者何。如足不坏。即能自在往安隐处。具净戒者。亦复如是。能至涅槃。故名不坏。般罗底木叉者。是解脱也。涅槃无为。体离诸缚。此于因中。以谈果秤。故遗教云。戒是正顺解脱之本。婆沙又云。净持戒者。是众行本。能至涅槃。故名为行。然于事中。谓能远离羁缚业缘。亦名解脱。故涅槃第四云。波罗提木叉者。离身口意不善耶业。又准母经第三。名为最胜。彼云。波罗提木叉者。名最胜义。以何义故。名为最胜。诸善之本。以戒为根。众善得生。故言最胜。复次戒有二种。一出世。二世间。此世间者。能为出世作因。故言最胜。复次戒有二种。一者依身口。二者依心。由依身口戒。得依心戒。故名为首。毗奈耶义。如上已明。然母经第二云。能灭不善根。能灭障法。能灭五盖恶行。名为毗尼。梵云素呾缆(此曰契经旧名修多罗者不正)。谓佛说法。契理契机。故名为契。经者即是贯摄之义。故佛地论第一云。能贯能摄。故名为经。以佛圣教。贯穿摄持所应说义。及所化生。目之为经。此律名之为线。故文言以种种华。散置案上。不以线贯。风吹即散。法亦如是。种种家出家。在于佛法。不以经法善摄。法即疾灭。又无性摄论第一云。贯穿缝缀。故名为经。问若以贯摄及线。名为经者。如余二藏亦有是义。应亦素呾。亦得名素缆藏。答若从通义。三藏俱然。然以素呾缆者。是其根本。以是根本。故得其名。除非根本。即𨷂斯称。犹如色处法处。虽标总称。而即别名。余之二藏。问答应知。梵云阿毗达磨(此云对法。旧曰阿毗昙者不正)。问何名对法。答此能对彼。如行是能对。法是所对。行能对法。故名对法。婆沙第一。有九大论师。二十二复次。以释对法。此中不能繁具。略举二三。以开学路。彼论问云。以何义故名阿毗达磨。阿毗达磨诸论师言。于诸法相。能善决择。能极决择。故名阿毗达磨。复次法性甚深。能尽源底。故名对法。尊者世友作如是说。常能决择契经等中诸法性相。故名对法。此藏亦名邬波题铄(旧名忧婆提舍者讹也)。亦云摩呾理迦(此云本贯。旧云摩得勒伽者讹)。然此对法。差别不同。依俱舍论。且立二种。一者胜义。二者世俗。言胜义者。谓无漏净慧。言世俗者。谓有漏四慧及诸论教。此二对法。既准论立。余之二藏。应知亦尔。谓无漏定。能契实理。是胜义素呾缆。若有漏定及诸经教。是世俗素呾缆。无漏律仪真实调伏。是胜义毗奈耶。余有漏戒及诸律教。是世俗毗奈耶。释通藏名。如开题解。又世亲摄论第一云。何缘名藏。由能摄故。谓摄一切所应知义。此义意言。由能论教。能摄一切所应知义。令不失故。立以藏名。即是摄持义是藏义。
次出体者。如上释名藏例成二。就二之中。先解胜义。胜义毗奈耶。克性是无漏戒。用无漏色为体。即八道支中。语业命摄。谓五蕰中。唯色蕰摄。十二处中法处。十八界中法界摄。若兼俱有同时相应。亦得通五蕰性。十二处中。意法二处摄。十八界中。意界法界意识界摄。次胜义素呾缆。克性是无漏三解脱门。即大地中三摩地性。谓唯行蕴法处法界摄。若兼相应俱有。亦通五蕴。以随转色为色蕴故。二处三界。如前所明。次胜义阿毗达磨。克性以无漏慧为体。即大地中慧数。唯是行蕴法处法界摄。若兼相应俱有。还通五蕴。二处三界亦如前明。次世俗三藏体。于中有二。一约能诠教。二约所诠行。其能诠体。通三藏教。出其教体。诸论两说。皆无评文。今依婆沙百二十六。便有正义故论问云。如是佛教以何为体。为是语业。为是名等。答应作是说。语业为体。若尔次后所说。名句文身。次第行列。乃至次第连合。当云何通。答后文为显佛教作用。不欲开示佛教自体。谓次第行列。安布连合。名句文身。是佛教用。又伽他所说颂。依名转次云何通。答有于名转。有于义转。此中且说于名转者。有说佛教名等为体。若尔次前所说。谓佛语言。乃至语表。是谓佛教。当云何通。答依展转因。故作是说。如世子孙展转生法。谓语起名。名能显义。如是说者。语业为体。佛意所说。他所闻故。既有论文名等不正。其所诠体。别解戒体。如下当辨。其静虑戒。亦以色为体。若有漏定。三摩地为体。若有漏四慧。为以慧为体。
次诸门有七。第一集藏缘起。第二集藏处所。第三集藏仪轨。第四集藏次第。第五立藏所以。第六乘藏差别。第七释藏离分。
初门三意。一睹佛涅槃。圣凡嗟叹。二思念结集。令法久住。三召命圣贤。结集三藏。初意者。佛般涅槃。三乘眼灭。如来舍化。六道依亡。故智度论第二云。佛入涅槃。地六振动。诸河返流。疾风暴发。黑云四起。恶雷掣电。雹雨骤堕。处处星流。师子恶兽。哮吼呼唤。诸天女人。皆大号啕。而大人等。皆发是言。佛取涅槃。一何疾哉。世间眼灭。又诸罗汉。皆亦灭度。六欲诸天。乃至遍净。见诸罗汉皆取涅槃。各心念言。佛日既没。乃至广说。象王既逝。象子亦随。法商人过去。从求谁法宝。偈云。佛已永寂入涅槃。诸灭结众亦过去。世界如是空无智。痴冥遂增智灯灭。尔时诸天。礼迦叶足。而说偈言。耆年欲恚慢已除。其形譬如紫金柱。上下端严妙无比。目眼清净如莲华。如是赞已。白言。仁者知不。法船欲破。法城欲颓。法海欲竭。法幢欲倒。法灯欲灭。说法人欲去。行道人渐少。恶人转盛。当以大慈建立佛法。尔时迦叶心如大海。澄静不动。良久而答。汝等善说。实如所言。世间不久无智盲冥。迦叶受请。天忽不现。西域记言。时大迦叶。宴坐山林。忽瞩光明。又睹地震。曰是何祥变。若此之异。以天眼观。见佛世尊。于双林间。入般涅槃。寻命徒属。趣拘尸城。路逢梵志。手执天华。迦叶问曰。汝从何来。知我大师今在何处。梵志对曰。我适从彼拘尸城来。见汝大师。已入涅槃。天人大众。咸兴供养。我所持华。自彼得也。又未生怨王。信敬殷重。闻佛涅槃。深生悲裂。真谛法师云。佛般涅槃。已经七日。迦叶命属往拘尸城。路逢梵志。名忧婆柯。迦叶问言。汝从何来。外道答云。我从世尊涅槃处来。佛般涅槃。已经七日。诸天人众。无量无边。烧香散华。设诸供养。我于佛所。拾得此华。以华示迦叶。迦叶闻已。即往未生怨所语言。我须八槽。愿王令作。王即来作。须臾而来。又索良医。王亦呼来。迦叶问医。于诸药中。何药去风。何药疗疮。随医说药。复从王索。其王随教。悉当与之。迦叶令医磨药为屑。煮以为膏。内八槽中。即于是日。报大王云。佛般涅槃已经七日。王闻此语。闷绝而死。其身炮裂。遍体生疮。迦叶以王安药槽内。遍至第八。命乃得全。以药胜力。资王得苏。如是三告。闻便即死。还内八槽。如前得活。迦叶为说。一切有为。皆是无常。如来示同为有。现入涅槃。王勿忧恼。宜弘正法以答佛恩。应与眷属俱诣佛所。时王与大迦叶。并国臣众。屈申臂项。至拘尸城。王既见佛。闷绝还死。迦叶如前安乐槽内。乃至第八。王便得活。佛于衣外。出现双足。受迦叶礼。
次念结集。有其三意。一为付属。佛本付属。令使结集。传于末代。利益众生。故智论第二云。时大迦叶。如是思惟。我今云何。使是三阿僧祇。难得佛法。令得久住。如是思竟。我知是法。可使久住。应当结集三藏。如是佛法得久住。未来世人。可得受行。所以者何。佛世勤苦。愍众生故。学得是法。为人演说。我曹亦应承受佛教。宣扬开化。二止诸恶比丘。自庆得脱。故下文云。迦叶集比丘僧告言。我先在道行时。闻拔难陀语诸比丘作如是言。长老且止。莫复愁忧啼哭。我等今于彼摩诃罗边。得解脱。彼在世时教呵我等。是应尔。是不应尔。应作是。不应作是。今我等已得自在。欲作便作。不作便不作。又五分第三十。迦叶告诸比丘云。昔吾从波旬国。向拘夷城。二国中间。闻佛世尊已般涅槃。我时中心迷乱。不能自摄。诸聚落比丘。比丘尼。优婆塞。优婆夷。或擗或踊。宛转于地。莫不哀号。叹速叹疾。世间虚空。世间眼灭。时拔难陀先游彼。止众人言。彼长老常言。应行是。不应行是。应学是。不应学是。我等于今。始脱此苦。任意所为。无复拘碍。何为相与而苦啼哭。吾闻言倍复忧毒。佛虽泥洹。毗尼现在。应同勖勉苦结集之。勿令䟦难陀等。别立眷属。以破正法。诸比丘。咸以为善。人西域记。迦叶在路闻已。谓其日徒曰。慧日沦照。世界闇冥。善逝遐弃。众生颠坠。懈怠苾刍更相贺曰。如来寂灭。我曹安乐。若有所犯。谁当呵制。迦叶闻已。深更感伤。思集法藏。据法治犯。三止外道谤。故下文云。勿令外道以致余言讥嫌。沙门瞿昙。法律若烟。其佛在时。皆共学戒。而今灭后无学戒者。
次召集意。先明召别。智论第二云。大众议言。谁能结集毗尼法者。长老阿泥卢豆言。舍利弗。有好弟子。字憍梵波提(秦言牛吲)柔耎和雅。常处闲居。住心寂宴。能知毗尼。今在天上尸利沙园中住。遣使请来。迦叶遣下。座比丘唤言。大迦叶等漏尽阿罗汉。皆会阎浮提。僧有大法事。汝可疾来。使礼僧已。如鸟飞空。到彼请集。看众宝聚。是时尊者心觉生疑。语言。将无斗诤。唤我来耶。无有破僧事不。佛日灭耶。使答言尔。佛已灭度。憍梵婆提。闻已便言。佛灭大疾。世间眼灭。我和上舍利弗。及大目连。今在何所。答言先灭。彼言。佛法欲散。众生可怜。大人过去。次问阿难罗睺罗。乃至广说。彼言。我和上大师。皆已灭度。我今不能下阎浮提。住此涅槃。说已入禅。现种种神变。身中出水四道流下。至迦叶所。水中有声。而说偈曰。憍梵钵提头面礼。妙众第一大德僧。闻佛灭度我随去。如大象去象子随。尔时使者。持衣钵还僧。如是等类。诸处圣人。闻皆涅槃。亦如此说。迦叶言。止不须更唤。终不可得虚入涅槃。令世间空无福田耳。真谛法师云。于时四部弟子。见佛涅槃。迦叶未到。皆不入灭。迦叶既至。更无所待。无量圣者。并般涅槃。涅槃既众。无圣住持。住持既无。恐正法尽。迦叶便语未灭者言。且待诸圣。未须入灭。我等宜应报佛法恩。结集如来所说三藏。以利众生。令法久住。若不从我语者。得突吉罗罪。如是历语少有入灭。次召众者。育王经第四云。佛灭度后。数千亿万阿罗汉等。悉入涅槃。诸天空中出大音声。而作是言。佛诸弟子。皆从佛去。法灯欲灭。大闇将至。若不聚集三藏经书。若诸罗汉入涅槃已。佛法即灭。时释提桓因。将诸天众。往迦叶所。作礼白言。如来之法付属尊者。尊者今当聚集法眼。令千载后利益众生。尔时迦叶。即于空中击大揵推。三千世界。皆闻其声。即有五百罗汉。应命来集。智度论云。时大迦叶。住须弥顶。挝铜犍椎。说此偈言。佛诸弟子。若念于佛。当报佛恩。莫入涅槃。是揵推声。传迦叶语。遍三千界。皆悉闻知。诸有弟子得神力者。皆来集会大迦叶所。迦叶告言。佛法欲灭。诸弟子中。知法持法者。亦逐灭度。未来众生。甚可怜愍。失智慧眼。愚痴盲冥。结集法竟。随意灭度。诸来众会。皆受教住。选得千人。唯除阿难。善见第一。所以选择而少一者。为长老阿难故。若无阿难。无人出法。阿难所以不得入者。为漏未尽。正在有学地。大德迦叶。为欲断诸诽谤故。不取阿难。诸比丘言。阿难虽在学地。而亲从佛前。受修多罗祗夜。于法有恩。复是耆老。释迦种族。如来亲叔之子。又无偏党三毒。大德迦叶。应取阿难。足五百数。此是众圣意也。母经第三云。以大迦叶。遣阿难出。诸罗汉答言。我等集于经藏。须于阿难。迦叶答言。阿难结漏未尽。云何得在此众。诸罗汉言。所废忘处。应当问之。迦叶答言。若尔当作求听羯磨。使人僧中。准此下文。及智度论等。并得漏尽。入结集数。此文得道。具如下明。智度论中。迦叶入定。观于大众。谁未尽漏。唯有阿难。不尽诸漏。从禅定起。牵阿难出。语言。汝结未尽。不应住此。阿难耻泣。而自念言。我二十五年。随侍佛后。供给左右。无此苦恼。佛实大德。慈悲合忍。念已白言。我能有力。久可得道。但诸佛法。阿罗汉者不得供侍。故留残结。是时阿难求尽残漏。殷勤疲极。息卧就床。头未至枕。廓然得悟。如日破闇。通明皆具。夜到僧堂。硗门而唤。迦叶令从户钥而入。入已礼僧。迦叶摩顶。令集法藏。
第二门集处者。谓于王舍城。毕钵罗窟。故育王经。迦叶告阇王言。我今欲集如来眼。唯愿大王。为我檀越。王言。愿诸比丘。终身受我四事供养。尊者许可。往至竹林。作是念言。此中多饶房舍及诸比丘。或能妨雨。毕钵罗窟。房舍卧具。不多不少。当于彼处撰集法眼。是时迦叶。即共五百罗汉。往毕钵罗窟。尔者下文。诸圣皆言。当于何处。论法毗尼。食饮无乏。复云唯王舍城。可得丰足。时大迦叶作白往彼。准此。即是王城结集。如何乃言毕钵罗窟。答城是总标。窟是别处。故西域记云。摩揭陀国正中。古先君王之所都处。多出胜上吉祥香茅。以故谓之上茅城也。崇山四周以为外郭。西通峡径。北辟山门。东西长南北狭。周一百五十余里。内城余趾。周三十余里。山城北门。佛一里余。至迦兰陀竹园。竹园西南。佛五六里。南山之阴。于竹林中。有大石室。此是迦叶结集之处。真谛亦云。于王舍城七叶岩窟。结集法藏。尔者如何。智度论云。迦叶将诸比丘。耆阇崛山中。结集三藏。此山在王城东北十四五里。接北山之阳。答教自参差。未详所以。又解。虽举崛山。而是上窟与山处所邻接。故付法传云。于是迦叶即辞如来。往耆阇崛山。宾钵罗窟。以此证知处所不别。举其总山。以取别窟。
第三门仪轨者。准下圣众集法之中。迦叶先对邬波离(此云近取。旧言优波离者讹也)。集毗奈邪藏。见论第一复云。波离白已。整身衣服。向大德比丘。头面作礼。作礼已上高座而坐。取象牙装扇。迦叶还坐已而问。优波离随问而答。集毗奈耶竟。于是长老优波离。放扇从高座下。向诸大德比丘作礼。作礼已还复本座。阿难亦尔。今传法者。以此为轨。十诵五十五云。集一法竟。迦叶次第问五百比丘言。尔不。各答言尔。即作白二羯磨唱断。初一既尔。余下并然。次对阿难。集余二藏亦尔。付法传第一。迦叶告阿难言。汝于今者。可演法眼。阿难曰诺。观察众心。而说偈言。比丘诸眷属。离佛不庄严。犹如虚空中。众星之无月。说是偈已。礼众僧足。即升法座。而说是言。如是我闻。一时佛在波罗奈国鹿野菀中古仙住处。为五比丘。初转法轮。谓苦圣谛等。乃至广说。说是语已。五百罗汉。飞升虚空。高声唱言。奇哉无常。甚大迅速。如河駃流逝而不返。我等昔者。目睹世尊。今乃言闻。皆各悲泣说偈(云云)。迦叶问诸比丘。阿难所言。不有错谬。皆曰不异世尊所说。育王经第一云。尊者陈如。便作是念。昔佛为我。说如是法。今阿难说与本无异。即在地而坐说偈(云云)。智度论云。集法已竟。诸天龙等。种种供养。雨天花香。以一切物而为供养。说是偈言。怜愍世间故。结集三法竟。十力一切智。说智无明灯。余义如下结集中明。
第四门次第者。有其三义。若准常涂经论所辨。先经。次律。后论。所以尔者。有四义故。一依说次第。谓成道已。即于鹿菀转四谛轮。是素呾缆藏。既闻法已。出家受戒。修处中行。是毗奈耶藏。既起行已。复为分别蕴无我等。是阿毗达磨藏。二约所犯。故婆沙第一云。未种善根者。令种善根。说素呾赞。已种善根者。令相续成熟。说毗奈耶。相续已成熟者。令得正解脱。故说阿毗达磨。三据结集。故出曜及智度论等。并先集契经。次集戒律。次阿毗达磨。四就根本。契经是本。故须先明。戒从此生。慧方得起。第二解者。此律五分善见。先律次经后论。何意不同。亦有四义。一约法住。谓毗尼教住。佛法方住。是故于先结毗奈耶藏。故善见第一。大德迦叶。问诸长老。为诸说法藏毗尼藏耶。诸比丘答言。大德。毗尼藏者。是佛法寿。毗尼藏住。佛法亦住。是故我先出毗尼藏。二依起行。凡是起行之来。戒行居首。教既诠行。故律在初。三据制异。谓毗奈耶藏。胜故秘故。佛独制故。胜余二藏。是以先明。故律。毁毗尼藏波逸提。毁余二藏突吉罗。四约所被。谓毗奈耶藏。唯被内众。是以先明。余二不尔。故次居后。如上释义。皆依此解。唯所以门。作前次第。第三解者。若就胜劣。明其次第。是则先论次经后律。对法诠慧。种智之本。定能证心。因慧而起。戒伏身语。由定能防。
第五门所以者。为对所犯生信起行。见法不同。故立三藏。谓就末信。劝令生信。信已起修。除修颠倒。起修非耶。能证真理。即是未入法者。引令入法。为欲断除所犯有情种种法中起犹豫故。为除此。立素呾缆。已入法者。劝舍二边。谓在家人。受诸欲乐。外道等辈。徒自苦形。二过乖中。不能趣圣。契中思惟。便获果证。为离二边。立毗奈耶。道迹既现。诸见永亡。即除耶人六十二见。为除诸见。立阿毗达磨。世亲摄论第一云。复由何缘。建立三藏。由九种缘。谓为对治疑惑。立素呾缆藏者。于彼彼义中。有疑惑者。即为决定。宣说彼彼义故。为对治二边受用。立毗奈耶藏。谓遮有罪着欲乐边受用故。及开无罪。不自共边受用故。为对治自见取执。立阿毗达磨藏。显照诸法无倒相故。又能说三学故。立素呾缆藏。能成办增上戒增上心故。立毗奈耶藏。谓具尸罗。即无悔等。渐次能得三摩地故。能成办增上慧故。立阿毗达磨藏。谓能决择无倒义故。又能说法义故。立素呾缆藏。能成满法义故。立毗奈耶藏。谓为调伏烦恼。勤修行者。便于此二。能通达故。能于法义。决择善巧故。立阿毗达磨藏。由此九缘。许立三藏。又此皆为解脱生死。此复云何。能得解脱。薰觉寂通。故得解脱。谓由闻薰习心故。由思觉悟故。由修奢摩他寂静故。由证毗钵舍那通达故。能得解脱。
第六门乘藏差别者。谓佛随机教门匪等。教门虽多。莫过三藏。以三藏摄义无不周。由从如来清净法界本智所流。义分三故。故知三藏摄法斯尽。是以婆沙第一云。诸佛出世。皆说三藏。谓素呾缆等。无有差别。所以者何。一切佛教。从一智海之所生故。随一觉池之所出故。等力无畏所摄受故。同一大悲所等起故。或有差别随义离三故。云其三藏者。亦有差别。且名即差别。谓此名素呾缆等。复次为诠增上心等。亦有差别。复次所显亦有差别。于素呾缆中。次第求故。谓此品无间。宣说彼品。毗奈耶中。缘起所显。谓佛依何缘起。制立觉处。阿毗达磨中。性相所显。谓求诸法真实性相。不应求彼次第缘起。或前或后。或无缘起。俱无过失。复次等流亦有差别。谓素呾缆是力等流。毗奈耶是大悲等流。阿毗达磨是无畏等流。然据三藏。能所诠异。是则三藏。互不相摄。如诸律中。杂诠定慧。此杂诠处。即余二收。余二亦然。互不相摄。若约三藏部分通明。是则一一藏中。含余二藏。如律所明。非直诠戒。义亦兼明定之与慧。余二亦然。咸有通义门。此既通诠。如何藏摄。答约宗所诠。唯局于戒。定慧二种。相从故明。婆沙第一解云。依增胜说。谓毗奈耶。诠戒增胜。纵明定慧。劣而非胜。此藏既尔。余二类然。问唯此三藏。摄法斯尽。如何诸文说有杂藏。其杂藏者。乃三藏外。能说之人。差别非一。能所俱杂。称云杂藏。故分别功德论第一云。非一人说。或佛所说。或弟子说。或诸天赞颂。或说宿缘。三阿僧祇菩萨所生。文义非一。多于三藏。故曰杂藏。僧祇三十二云。所谓辟支佛阿罗汉。自说本行因缘。如是等比。及诸偈颂。是名杂藏。答若约所诠三行名藏。是则三藏不摄杂藏。以不摄故。论云文义非一多于三藏。若也通论所说之法。以辨三藏。三藏摄彼杂藏。但为说兼理事。名为杂藏。据理而论。不离三藏。尔者此之杂藏。何藏所收。答素呾缆摄。故婆沙云。种种杂说。名素呾缆。又此律云。四合杂藏。是素呾缆。谓杂比丘事等。名杂阿含。杂余经说。名为杂藏。又集法众圣。都集为三藏。不云有四。又解其杂藏者。随彼所诠。即彼藏摄。若诠行杂。即毗奈耶。若诠事杂。即素呾缆。若诠理杂。即阿毗达磨。问三藏虽尔。二藏云何。答二藏者。谓菩萨声闻。言声闻者。声是音声。谓佛说法所有音声。闻者是听。谓所化生发识听受。由闻佛教。信受修行。得出三界。故曰声闻。故法花经第二云。若有众生。内有智性。从佛世尊。闻法信受。殷勤精进。欲速出三界。自求涅槃。是名声闻乘。又云以佛道声。令一切闻。故曰声闻。言菩萨者。梵语应云菩提萨埵。为言略故。但云菩萨。无性摄论第一云。菩萨者。菩提萨埵。为所缘境。故名菩萨。弘誓语立菩萨声。此意说言。有诸智者。发大誓愿。求大菩提。度有情类。以此二种。为所缘境。既以彼二。为所缘境。立菩萨名。即是有财释。又云。或即彼心。为求菩提。有志有能。故名菩萨。此意说言。菩提是所求果。萨埵是勇健义。行者之心。为求无上正等觉故。有大志意。有所堪能。具此胜德。名为菩萨。即是求大菩提之萨埵。是依主释。或萨埵者。此言有情。即是求大菩提之有情也。婆沙云。萨埵是勇猛义。谓未证得无上大菩提时。恒于菩提精进勇猛求欲速证。是故名为菩提萨埵。既得无上大菩提已。便于菩提。勇猛心息。唯觉义胜。故名佛陀。以能成就最胜觉故。然二藏之中。各有三藏。故杂集论第十一云。契经应颂记别讽颂自说。此五声闻藏中。素呾缆藏摄。缘起譬喻本事本生。此四二藏中。毗奈耶藏并眷属摄。方广希法。此菩萨藏中素呾缆藏摄。论议一种。二藏中阿毗达磨藏。问既菩萨藏中。具有三藏。如何智度论第一百云。迦叶将诸比丘。在耆阇崛山中。结集三藏。佛灭度后。文殊弥勒等诸大菩萨。亦将阿难集是摩诃衍经。又阿难善知筹量众生志业大小。是故尔于声闻人中。说摩诃衍经。说则错乱。无所成办。既唯集经。明无余二。法花第五云。亦不亲近贪着小乘三藏学者。明知大乘。即无三藏学者。涅槃第三云。以如是等九部经典。为他广说。此九部中。无缘起譬喻论议三经。所以然者。以声闻人。根浅过多。须制戒律。菩萨不尔。得旨舍诠。岂繁禁勒为道。又以声闻钝根。难授深法。要立宾主。方能领悟。菩萨利根。说即能解。不须问答。无论议经。然智度论中。唯集经者。菩萨三藏。通名摩诃衍。法花既已小乘名简。明知大乘别具三藏。涅槃对有别机。不说三部。文不遮有。于理无违。然瑜伽显扬等。据理通具。如为菩萨说诸学处。是毗奈经藏。佛与弟子。分别体相。是阿毗达磨藏。故瑜伽八十一云。论议经者。谓诸经典。循环研核。摩呾理迦。且如一切了义经。皆名摩呾理迦。谓于是处。世尊自广分别诸法体相。又于是处。诸圣弟子。已见谛迹。依自所证。无倒分别诸法体相。此亦名为摩呾理迦。即此摩呾理迦。亦名阿毗达磨。由此传释。许佛灭后。十二分中论议一分。三藏之内对法少分。通弟子说。不许余分余藏通弟子说。问二藏之内。通有三乘。未知二藏三乘如何相摄。答据行不同。三乘差别。无别中藏。声闻藏收。问如何声闻藏摄独觉乘。一解。以皆同证人空理故。又以自利同声闻故。在声闻藏摄。尔者既俱自利。同证人空。是则立独觉藏。摄声闻乘。解声闻乘者。始终假教。彼无此事。不摄声闻。但以因中。曾闻教法。从远以收声闻藏摄。尔者因时既闻教法。何不菩萨藏收。答以所断修。及所证得。与菩萨异。不得彼收。问以独觉故。立独觉乘。如何不许立独觉藏。如俱舍云。若本种姓。必无移转。是则别应立独觉藏。又普超三昧经上卷云。声闻藏者。承他音向。而得解脱。缘觉藏者。晓了缘起十二所因。分别报应。因起所尽。菩萨藏者。综理无量诸法正谊。自分别觉。答经据乘别。名乘为藏。独觉无教。不得立藏。故入大乘论上卷云。夫说法者。具足三乘。乃名三藏。以菩萨说法。能具三乘故。是故我说名三藏经。又解约行。于二藏外。别立独觉藏。以在因中必闻教故。普超经说。如前所明。又阇王经中卷云。何谓三藏。声闻藏。辟支佛藏。菩萨藏。问独觉既许别立为藏。未知此藏之中。亦具三藏以不。答据理通明。并悉具有。以皆成就三学行相。问何名独觉。答法花经第二云。若有众生。从佛世尊。闻法信受。殷勤精进。求自然慧。乐独善寂。深知诸法因缘。是名辟支佛乘。俱舍十二云。谓现身中。离禀至教。但乐思惟。能自证道。以能自调不调他故。何缘独觉言不调他。非彼无能演说正法。以彼亦得无碍解故。又能忆念过去所闻。诸佛所宣圣教理故。又不可说彼无慈悲。为摄有情。现神通故。又不可说无受法机。尔时有情。亦有能起世间离染对治道故。虽有此理。由彼宿习少。欣乐胜解。无说法希望故。又知有情难受深法。以顺流既久。难令逆流故。又避摄众。故不为他宣说正法。怖谊杂故。但此独觉。有其二种。一者部行。二麟角喻。言部行者。俱舍云。先是声闻。得胜果时。转名独觉。有余说。彼先是异生。曾习声闻顺决择分。今自证道。得独觉名。麟角喻者。要百大劫。修菩提资粮。然后方成麟喻独觉。又可直依声闻藏说。亦即自具二藏三乘。其二藏三乘。准立可解。
第七门离分有者。谓于菩萨声闻藏中。各有三藏。是则成六。若其杂藏别立。则亦二教俱通。以二加六。合成八藏。其独觉藏。摄入声闻藏中。不合立藏。如前已明。又可独觉。亦得立藏。无部无不可分三。俱总立一。为独觉藏。以一加八。合成九藏。又解。独觉既许立藏。如何不具。以三足八。乃成十一。又若独觉藏中。亦立杂藏。更加杂藏。合成十二藏。又若别立二藏总名。谓菩萨藏声闻藏。以此加前。合十四藏。又以菩萨藏声闻藏。各离四外。而更有彼二藏总名。独觉亦然。四外有总。若加此一藏。成十五。又可依前别解声闻藏中。立菩萨藏。此菩萨藏中。亦即自有三藏。若加此三藏。有十八。又加杂藏四外立总。是则合有二十藏别。又可若随景悟法蕴不同。合有八万四千差别。此中具含三藏。故杂集论第十一云。如是三藏。具有八万四千。又一一蕴中。复有千数。故论云。总计八万四千法蕴。成八俱胝四十洛叉。或约二藏离明。数更倍说。或独觉藏别立。亦准数增。以此故知。法藏难测。
第二门宗归者。凡定宗旨。部类各殊。据其所明。唯诠于戒。然案律文。匪唯明戒。义亦兼通定慧二行。此据圆满学人行增具足。虽举定慧所修。而是戒学所摄。故下文云。云何学戒。答言。增戒学。增心学。增慧学。是故言学。又以受戒结劝文云。汝当善受教来。修成众果等。良由戒宗。行通止作。故约戒学。以明宗归。然欲明者。二门分别。第一定藏宗旨。第二判藏宗文。先定宗旨。三门分别。第一叙古师解。第二问答辨非。第三显示正义。言古义者。昔解以止作为宗旨。初二部戒本。是其止门。次揵度等。是其作门。由止故自行成。由作故众法就。成其皎洁之行。莫过此二。即用此二。以为宗归。又解。以受随为宗旨。受是总发。随是别修。由受总故。万行从生。以随别修。令戒光洁。要须此二。资行成就。故用此二。以为宗归。又解。以止恶为宗。凡欲起行。必先离恶。恶既离已。修行始成。以初起行。即离恶故。故用离恶以为宗旨。又解。以教行为宗旨。教不孤起。必有所诠之行。行不自显。藉教以明。教能诠行。行能成人。故用教行以为宗旨。然教有二。谓止与作教无止作。能诠止作。止谓离恶。如五种制。作谓成善。如受说等。又云专精不犯。犯已能悔。教无斯二。能诠此二。故用此二以为宗旨。又解。以因果为宗旨。谓此大文。开之为二。初二部戒本。及以揵度所明止作二行。总是其因。第二大小持戒揵度。即是其果。以此文中学其三明五种胜。复以经云。戒是正顺解脱之本。又以受戒结劝文云。汝始发心出家。功不唐损。即是其因。果报不绝。即是其果。因是所行。果是所欣。以有果故。因有可行之理。由有因故。果有可证之义。又解。制在一代。人时处事。前后不同。一戒一经。合有六百余段。此师意云。世尊制戒。人时处事。各各不同。不可于中辄论宗旨。但随别事。次第解释。又解。以止善为宗。通说一切止作二行。但离恶边。即是其止。诸有策修。即是其善。止是能成之行。善是所成行体。即是身语止善。当其教兴之由。能治戒行。犯相轻重。是所明行。
第二辨非者。初师以止作为宗旨。所以不立者。以止作二法。并是宗中所明别行。既辨大教宗归。不可尊其别行。第二师以受随为宗。所以不立者。谓以受随二法。对初行者。分行不同。始终有异。如何即得以此为宗。又此二法。亦是宗中所明别行。为辨总教宗归。不可尊其别行。第三师以止恶为宗。所以不立者。以离恶故。即以止恶为宗。离恶为修善。应用修善为宗。既不许以修善为宗。如何偏欲尊其离恶。又此离恶。亦是宗中所离。既是所离。不得为宗。第四师以教行为宗。所以不立者。以教通三。行该定慧。事等漫该。所以不立。虽举所明。止作等别。以不举毗尼之别名。戒行之偏号。分宗不明。所以不立。第五师以因果为宗。所以不立者。以律所明是其戒行。始未戒行。并是其因。何处别更彰其果法。虽举五胜三明。及果不绝。此等皆为增进行人。若不举斯果法。时人意谓。世尊劝我持戒。我持此戒。当得何报。欲令行者生欣。故举果法。劝令修习。即是以欣果故。因有可成之理。以显其因。果有可证之义。义理既然。是以不立。第六师以时处等殊。而不辨者。虽则时等不同。莫不为教所摄。故须约教。以辨宗归。第七师以止善为宗。所以不立者。前既不许止恶为宗。如何复更取其修善。然此离恶修善。并是宗中所离所修。谓教诠行。对行离修。如何尊所离修。以为宗旨。又此离恶修善。义通三学。如定除乱。慧遣烦恼。望修对除三学齐一。如何此藏独云止善。
第三门显正义者。须以戒行为宗。夫论宗者。取诠所显。诠既显戒。即是其宗。故婆沙云。奈耶诠戒。又宗谓是族义。尊义。崇义。重义。此教始终。崇尊戒行。故用戒行以之为宗。余止作等是别明法。不可就别立以为宗。如法华经诠一乘。即用一乘为宗。涅槃诠佛性。还以佛性为宗。此既诠戒。如何非宗。谓身语止善。受之与持。犯相轻重。因果差别。此等并是宗所明法。问离恶修善。正顺戒宗。如何不许止善。乃取戒行为宗。答此离恶修善。别成戒行。既为成戒。以戒为宗。释宗名者。戒即宗故。名为戒宗。是同依释。
次判宗文。昔判宗文。匪唯有一。故今随要略举其二。一解云。圣教虽众。略开二种。一者化教法门。二者制教法门。言化教者。寔以群生抱暗自俱。迷于前趣。虽欲勤修。莫能自运。是故如来启宣因果。耶正是非。欲使众生背恶崇善。修因克果。此能生解。名之为化。诠化之文。目之为教。教是生解之轨。名之为法。法通神解。说之为门。言制教者。盖是如来因过禁其轻重。勒于身口犯不犯相。名之为制。制由言显。名为制教。法门如上。所以知者。以答请云。广说契经等即化教。亦结亦说。即是制教。又以身子梵王二请别故。今此律藏。制教所收。又解。开宗理行二别。彼云。随根布教。乃有尘沙。要而辨之。不出二种。一曰理教法门。二曰行教法门。言理教者。盖是如来。宣己所证法性真旨。显示群机。欲使安心理源。开示正路。冀彼返迷从正。同沾已盖。名之为理。教显理之文。目为理教。言行教者然行不自起。依理而生。生乃资神。名之为行。显行之文。名为行教。今兹戒行。乃是行教法门。此等开宗。通简教别。简教别已。局显所明。今解。开宗局明戒行。戒行开宗。昔解五门分别。今以渐顿。乃是随中别义。故今开宗总门。不可释别。且就前四。束为受随。方可于中就总开别。故今正解戒宗有二。一者受戒法门。二者随戒行相。言受戒者。创发要期。断恶修善。建志成就。纳法在心。目之为受。言随戒者。受兴于前。持心后起。此起顺初。令戒光洁。故名为随。受以创发。故对法要期以成随。据后起故。对缘防护。以立对此。湏明受随分齐。然分齐中。教行两别。先约能诠教者。谓受戒法聚。尼聚少分。旨归彰受。自余等文。总明随相。虽有互明。所显各异。次约所诠行者。旧云。谓从归礼。讫至在前而去。判之为受。终尽一形。所有二持。局以为随又解。若据辨体。第三羯磨一刹那前。判之为受。在前而去。终尽一形。说以为随。中间说相等。事通受随。今解。第三法前。根本加行。皆能辨体。说之为受。第三法后。所有说相等事。皆名为随。此中虽有领纳。但是领随。非别辨体。不名为受。又此非由在受座上。说名为受。以望法体。体恒别故。然就受中。表与无表。是其受体。余僧界等。总是其缘。余受分齐类准应知。问所以要须此二门者。若无其受。则行无所起。以有受故。众行得生。若无其随。便有戒羸等失。以有随故。令受光洁。是故须此受随二门。就受随二门。各开为两。言受门二者。为彰戒法有为。不能孤起。要藉缘力。方乃发生。是以第一先明能发之缘。既有其缘。必有所得。故次第二所发戒体。言受缘者。寔以位阶凡圣。报殊男女。托缘不同。案文有四。所谓善来。三归。八不可越。及以羯磨。此四名义。至文当解。问此曰受缘。缘中有四。未知此是何等缘收。答缘虽有四。戒从二生。谓是因缘。及增上缘。言因缘者。即祈戒心。过去同类。通生得加行善五蕴。及戒俱有法。并能造大。总是因缘。言增上缘者。体有二种。一亲。二疏。言亲缘者。谓和上阇梨僧衣界等诸缘。于戒有力者是。言疏缘者。此戒生时一切诸法不障者是。然缘中摄因。其因通说。总有六种。谓能作。俱有。同类。相应。遍行。异熟。此六因中。戒从三生。谓能作俱有同类。然于能作因中。分为二分。一分疏者。是增上缘。一分亲者。如能造大及余二因。是因缘性。俱有因者。戒望能相得互为果。同类因者。此初念戒。从过去同类因生。第二念已去。即从初念及过去同类因生。问余之三因亦因缘性。所以非者。是善故非异熟因。非染污故非遍行因。非心法故非相应因。问所以不从余二缘生解。从等无间缘及所缘缘生者。是心心所法。戒是色法。非二所生。第二体者。凡言戒者。对患称名。患境无疆。戒乌有限。要而言之。不过二种。一曰表戒。二无表戒。此之二戒。依一切有宗。俱色为体。若成实论。作者是色。无作非色非心。此广分㭊。如戒体明。次明其随。随位有两。一是专精不犯。第二犯已能悔。言专精者。上行之流。一往顺教。恶离善行。称曰专精。但专精中有其二持。一者止持。二者作持。又此二持。有其众别。于此众别行中。谓以护体。克全净用。顺戒无违同类等法。是其因缘。所对僧别境界教等。是增上缘。第二犯已能悔者。不谨之人放纵身语。违禁兴过。污本所受。名之为犯。惭愧追谢。还令复本。亦名为持。虽非一往善成。然亦毁而还复第二白法。故名犯已能悔持。故下云。有二种清净。一者不犯。二者忏悔。又婆沙五十七云。有二补特伽罗名为清净。一者本来不犯禁戒。二者犯已如法悔除。然犯不同。有其二种。一者作犯。二者止犯。然此二犯。亦分众别。谓于僧别忏境。想难遭遇。立心厌恶。永断相续。对除防护。戒行重生。更持清净。同类等法。是其因缘。即此僧别忏境。及界法等。是增上缘。上来开宗略明。广随文解。
第三门释题目者。先解四分。言四分者。乃是佛般涅槃一百年后。于分部内一部别名。百年已前。未有斯称。但为一部大毗尼藏。若欲料简分不分义。可为四门。第一本制通含作分由渐。第二教虽通含不分之意。第三五师弘传任持一味。第四执见离分人法部别。
言初门者。佛从成道五年已后。终讫双林入寂已前。其中随犯制仪。咸称根性。奉行利益。清化无亏。然佛亦于轻重事中。通含互说。远作分由。所以知者。如涅槃经第十七云。四重之法说偷兰遮。偷兰遮法说为四重。犯说非犯。非犯说犯。轻罪说重。重罪说轻。何以故。如来明见众生根故。指事别者。即如僧祗律。盗得四钱三角成重。此律犯兰。彼文说兰为夷。此律说夷为兰。又云父母夫主不听辄度僧残。此律提罪。又此二众互谤。俱犯僧残。十诵谤尼。但获吉罪。此即说吉作残。彼乃称残为吉。乃至犯不犯等。阶降类然。又涅槃经三十四云。于五部僧。互生是非。舍利弗问经云罗旬分卫。不能得食。后以五种律衣更互着。便大得食。以斯文义。参验挍量。明知圣制。本有五意。
第二门通教不分者。问圣制该罗。通含轻重。何以但有五意。而不分五。答为具三义。不即分五。一以能化教主是一。共谁诤竞而得分五。二以所被无有五机。一味修行。咸称根性。三以同修一味和合。既称根性。不相是非。以斯三义。不即分五。总为一部大毗尼藏尔者三乘之教。义亦应然。三乘机根别。随别立三乘五部随信行。随行分五部。然五部有五意。教即不分五。三乘意亦三。教应不分三。三乘既别分。五部须分五。何但义然。文证非一。如于五部僧。互生是非。及五种律衣。此等部别。即非教主是一。既云五部。即是五机。又以互生是非。即非不相是非。反前三义。决定须离。解曰。三乘为显理。根异得离明。五部随事仪。事殊不得别。又如经说五部及服色等者。此表当来分五不谬。非约现说。故无有过。亦可此非分五。见解殊途但以学行不同。有兹别类。如下律文。有五持律。此则因五区分居止。遂别服色殊。是非亦异。此虽小讼乖违。然非分教相斗。故为一部大毗尼藏。
第三门五师弘传者。佛化将毕。告迦叶云。汝今当知我于无量阿僧祗劫。为众生故。勤修苦行。一心专求无上胜法。如我昔愿。今已满足。今将涅槃深法付汝。汝当于后。敬顺我意。广宣流布。无令断绝。迦叶言白。善哉受教。我当如是奉持正法。使未来世等蒙饶益。唯愿世尊。不以为虑。是故如来灭度之后。大迦叶波(此云饮光)须宣正法。时大迦叶。既先受属。今欲集藏广利众生。将诸圣众。往王舍城。阇王闻已。严驾出迎。王先获得无根信故。但见佛时。自捉象下。今见尊者。捉又亦然。尊以神力。接令无损。即语王言。佛力殊胜。不似声闻。声闻入定。方能发通。自今已后。若见我等。莫捉象下如见佛时。王言受教。因即请云。如来涅槃。我不得见。尊若涅槃。必当见我。尊答言尔。时大迦叶。所作事毕。重思惟云。我极年身为老坏。臭烂之体。甚可厌恶。涅槃时到。遂更思惟。遍礼设利。礼敬毕已。还王舍城。阿难恒遂未曾舍离。畏入涅槃。或不睹见于后迦叶。语阿难言。汝独入城乞食。我亦欲独入。因此独入别王不见。逝鸡足山。入于圆寂。故婆沙一百三十五云。大迦叶波。入王舍城。最后乞食。食已未久登鸡足山。山有三峰。如仰鸡足。尊者入中结加趺坐。作诚言曰。愿我此身。并纳衣钵。久住不坏。乃至经于五十七俱𦙁六十百千岁。慈氏如来应正等觉。出现世时。施作佛事。发此愿已。即般涅槃。时彼三峰。便合成一。掩蔽尊者。俨然而住。及慈氏佛出现世时。将诸人天。至此山上。告诸众曰。乃至广说。次大迦叶将涅槃时。以最胜法。付属阿难(此云庆喜)。而作是言。长老当知。昔婆伽婆。以法付我。我今老朽。将欲涅槃。世间胜眼。今当相付。汝可精勤守护斯法。阿难曰诺。唯然受教。是时阇王。于鸡足山。烧香散花。种种供养。赞叹已讫。寻知法藏总付阿难。往阿难所。白言仁者。如来迦叶入般涅槃。自我多殃。悉不睹见。尊若入灭。愿见垂示。阿难曰善。于是阿难。既受付已。任持法藏。广令流布后。于一时在竹林中。闻有比丘错诵法句。阿难为正。彼师不受。阿难念言。我亲为说。终不信受。入定观察。亦无能改。遂叹耶法兴行。违反圣教。时无智人舍利弗等。我今当问谁说此事。以此我今但当涅槃。佛之法眼。足千年住。念已辞王。如前不见。意诣毗舍离国。入般涅槃。时王后闻。念去近远。复念河边入于圆寂。有竹林神。告知处所。是时尊者。已至恒河。王集四兵诸河而请。时毗舍离神。知阿难意。遍告国土。令使同知。其王闻已。复严四兵。诣至北岸。据河而请。于时尊者。在恒水中。地六震动。雪山中有五百仙人。见斯相已。至阿难所。阿难化水为金地。为仙说法。时仙出家得道。俱般泥洹。阿难念曰。佛记健䭾逻国。当有比丘。名末田底迦(旧云末田地。此云金地。义言从地为名。未详所以)于彼国土。广兴法眼阿难又念迦叶告云。长老于后若入涅槃。王舍城中有一长者。名商那和修。高才勇猛。有大智慧。已于过去。深种善根。发意入海。采取珍宝。回还造作般遮于慧。为佛造立经行处已。复当建立高门楼屋。所为事毕。可度出家。如来法藏。悉当属付。是故阿难。临入涅槃。以法付属商那和修。而告之曰。佛以法眼付大迦叶。迦叶以法属累于我。如我今者涅槃时至。以法宝藏。悉用相付。汝可精勤守护斯法。答言受教。我当拥护。普为众生作大明炬。尔时阿难付属已讫。踊身虚空。作十八变。入于圆寂。分身四分。三王帝释。各起塔供养(旧云商那和修。此曰胎衣。此从义言。未详所以)。新曰商诺迦缚娑(此是草名)。育王经云。此人过去于久远时。逢五百辟支。皆着此衣。此人以上㲲衣。奉施众圣。而圣不受。还以商那衣施。从斯已后。五百生来。常服此衣。此最后身与胎俱出。衣随身长。变为法服。以涅槃时用以焚骸。时商诺迦。临涅槃时。以法付属邬波鞠多(此云近护)。而告之曰。佛记于汝。在百年后。坐禅第一。大化众生。今正是时。宜作饶益。令诸众生服甘露味。答言受教此人化度无边。但无相好。将齐佛德。号为无相好佛。然商诺迦。虽属付已。意欲自怡。未归寂灭。后欲涅槃。更宣微妙问定五百。鞠多眇然。商诺告云。如来三昧。辟支不知。辟支三昧。声闻不知。大目连等三昧。余罗汉不知。吾师定相。我悉不知。今我三昧。汝亦不知。如此三昧。皆随吾灭。后有七万七千本生经。一万毗昙。八万清净毗尼。亦随吾灭。是故如来灭后。贤圣隐没。如是法藏。渐当衰损。乃至末后一切都尽。汝今应当勤加守护。以前五圣导化虚通仍。全一部大毗尼藏。又付法传。从此已后。更有二十师次第传法。各达道源。化仪齐一。于中不分五部差别。然古师说。三末田底。四商诺迦。此五师化各二十年。合一百岁。任持圣教。此释不然。岂有二人亲受付属。一一别化。更付传扬。又复商诺。逆观长者生第三子。方堪付属。如是知已。始托为亲。乃至调习。出家得道。进受具后。付法流通。以此经停。岂唯二十能办。自非久淹岁序。何以济此传扬。又以健䭾逻国。未有佛事。佛记此人当兴教迹。此则传教时同处别为异。寄兴教已。化行自终。不可以斯别寄抑入相付传中。又付法传。佛记近护。在百年后。坐禅第一。育王经亦言。百年后教授禅法。最为第一。既言近护。化越百年。何以类分各二十岁。又观文意。迦叶阿难。化时甚促。商诺鞠多。稍淹年岁。故智度论第四云。长老迦叶于耆阇崛山。集三藏法。度众生竟。欲随佛入涅槃。清朝着衣持钵。入城乞食已。上耆阇崛山。语诸弟子。我今日入无余涅槃。以此证知。住寿极促。如何不观化时近远。直云五圣各二十年。引则率尔判释。不尽旨归。依前义明。望顺真理。
第四门离分部别者。但以鞠多化末。僧徒见异。悟解既殊。各为楷准。至传圣教。不能均融。于是离分遂成多部。舍利弗问经云。于笈多复有孔雀轮柯王。世弘经律。其孙名曰弗沙蜜多罗。嗣正王位。顾问群臣。云何令我名事不灭。时有臣言。唯有二事。何等为二。犹如先王。造八万四千塔。舍倾国物。供养三宝。此其一也。若其不尔。便应反之。毁塔灭法。残害息心四众。此其二也。名虽好恶。俱不朽也。王曰。我无威德。不及先王。当建次业。以成名行。即御四兵。乃至广说。破灭无余。唯有五百罗汉。登南山获免。山谷隐险。军甲不能至。于后有神。手棒大山厌王。及四兵众。一时皆死。其后有王。性甚良善。弥勒菩萨。化作三百童子。下于人间。以求佛道。从五百罗汉。咨受法教。国土男女。复菩萨出家。如是比丘比丘尼。还复滋繁。时有一长老比丘好于名闻。极立诤论。抄治我律。开张增广迦叶所结。名曰大众律。外采综所遗。诳诸始学。别为群党。互言是非。时有比丘。求王判决。王集二部。行黑白筹。宣令众曰。若乐旧律。可取黑筹。若乐新律。可取白筹。时取黑者。乃有万数。时取白者。正有百数。王以皆多佛说。好乐不同。不得共处。学旧者多。从以为名摩诃僧祇也。学新者少。而是上座。为名他俾罗也(此云上座)。他俾罗部。我去世时。三百年中。因于诤故。起萨婆多部(此云说一切有)。及犊子部(梵名跋蹉)。次于犊子部中。出昙摩尉多别迦部(此云法上)。跋陀罗邪尼部(此云贤胄)。沙摩帝部(此云正量)。沙那利迦部(此云蜜林山)。次于萨婆多部。出弥沙塞部(此云化地)经中言目揵罗优波提舍者。此是人之异名。非是部称。次有昙无屈多迦部(此云法藏。或云法蜜。此文不显出处。准宗轮论。从化地部出)。复有苏婆利师部(此云善岁。是迦叶遗名)。次于他俾罗部。出迦叶遗部(此云饮光。饮光是姓。前善岁是名。约名别分。许同坎合)及修多兰波提那部(此云经量)。四百年中。更生僧伽兰提迦部(此云说转然是经部异名。为立实我。异故别说)。如是上座部五破。或六破。本末及相摄总成十一部。摩诃僧祇(此云大众)。我灭度后二百年中。因于异论。生起鞞婆诃罗部(此云一说)。卢迦尉多罗部(此云说出世)。拘拘罗部(此云鸡胤)。婆收娄多柯部(此云多闻)。钵蜡若帝婆耶那部(此云说假)。三百年中。因诸异学。于此五部。复生摩诃提婆部(此云大天。此与根本大天名同。但是人名。非是部称。依宗轮论。此当制多山部)。质多迦部(此云西山)。末多利部(此云北山)。如是大众部。二破或三破。本末通论。合成九部。又此两位。总计合有二十部。故宗轮论云。佛涅槃后。百有余年。去圣时淹。如日久没。摩揭陀国。俱苏摩城。王号无忧。统摄瞻部。感一白盖。化洽人神。是时佛法大众初破。分为两部。一大众部。二上座部。后即于此第二百年。大众部中。流出三部。一一说部。二说出世部。三鸡胤部。次后复出一部。名多闻部。次后更出一部。名说假部。至第二百年满。因有乖诤。流出三部。一制多山部。二西山住部。三北山住部。如是大众部。四破或五破。本末别说。合成九部。一大众部。二一说部。三说出世部。四鸡胤部。五多闻部。六说假部。七制多山部。八西山住部。九北山住部。其上座部。经尔许时。一味和合。三百年初。有少乖诤。分为两部。一说一切有部。二即本上座部。转名雪山部。次后从说一切有部。流出一部。名犊子部。次后从犊子部。流出四部。一法上部。二贤胄部。三正量部。四蜜林山部。次后从说一切有部。复出一部。名化地部。次后从化地部。流出一部。名法藏部。至三百年末从说一切有部。复出一部。名饮光部。至第四百年初。从说一切有部。复出一部。名经量部。如是上座部。七破或八破。本末别说。成十一部。一说一切有部。二雪山部。三犊子部。四法上部。五贤胄部。六正量部。七蜜林山部。八化地部。九法藏部。十饮光部。十一经量部。问准斯经论所明。有二十部。如何余文。言有五部。答约离分有二十部。望其久后流行。但有五部。余悬记文。据斯义说。故前舍利弗问经云。如是众部。久后流传。若是若非。唯余五部。各举所长。名其服色。摩诃僧祇部。勤学众经。宣讲真义。以处本居中。应着黄衣。昙无屈多迦部。通达理味。开导利益。表发殊胜。应着赤衣。萨婆多部。博通敏达。以导法化。应着皂衣。迦叶遗部。精勤勇决。摄护众生。应着木兰衣。弥沙塞部。禅思入微。究畅幽密。应着青衣。舍利弗言。如来正法。云何少时分散如是。既失本味。云何奉持。佛言。摩诃僧祇其味纯正。其余部中。如被添甘露。诸天饮之。但饮甘露。弃于水去。人间饮之。水露俱进。或时消疾。或时结病。其读诵者。亦复如是。多智慧人。能取能舍。诸愚痴人。不能分别。此五化迹虽殊。契源齐一。如破金杖。彼此俱金。又大集经二十八。具有人法名字。文云。我涅槃后。我诸弟子。受持如来十二部经。书写读诵颠例解义。颠倒宣说。以倒说故。覆隐法藏。以䨱法故。名昙摩鞠多。而复读诵书写外典。受有三世。及以内外。破坏外道。善解论义。说一切性悉得受戒。凡所问难。悉能答对。是故名为萨婆帝婆。说无有我。及以受者。转诸烦恼。犹若死尸。是故名为迦叶毗。尔作地想。水火风想。处空识想。是故名为弥沙塞(经中更有一人名。然非正部摄)。经云。皆说有我。不说空相。犹如小儿。是故名为婆蹉富啰。广转遍览五部经书。是故名为摩诃僧祇。善男子。如是五部。虽各别异。而皆不妨诸佛法界。及大涅槃。问经中既云遍览五部。未知僧祇为总为别。古师解云。僧祇足总。故云遍览五部。加前婆蹉富啰。即离分中。自有五部。勒中但勒离分五部。总部不虑生疑。故不举勒。今解通祗。总有五部。前婆蹉富啰者。傍出犊子部名。尔者如何遍览五部。答此部僧众慧解虑通。知余所行亦契真理。故修己部。兼行余四。以此故云遍览五部。所以知者。如前经云。久后流传。若是若非。唯余五部。亦可祇是离中本部。余是末部。摄末从本。故云遍览五部。亦可离中祇总余别。摄别从总。故云遍览五部。亦可望大毗尼藏。祇等并别。故知四分之名。至此方有。又望本部中文。四分是总。余三十七法。即是其别。又可四分亦别。律是其总。
次释律藏。三门分别。第一列数解释。第二明其废立。第三名义通塞。
初门数者。谓律戒般罗底木叉毗奈耶。问何理为证。知有此名。答律者。如集法云。一切比丘事。为比丘律等。戒者。戒戒皆云。为诸比丘结戒。解脱者。说戒法云。我今为诸比丘。说波罗提木叉。毗奈耶者。集法总云。二律揵度等。都合为毗尼藏。此等诸文。虽非集在一处。准据安立。盖非是谬。犹如受缘。义亦同尔。解此四名。具如上辨。今略重明。前释余义。然此四名。各分教行。律约教者。谓是法式铨量。如说比丘律等。二就行者。谓是调伏灭恶。故维摩经云。譬如象马𢤱㑦不调加诸楚毒。乃至彻骨。然后调伏。乃可入律。咸有轨则。俱称为律。戒中约教。谓禁身语。离诸过恶。行即止恶之心。能防业本。斯并防过无处。称之为戒。木叉约教。谓能体非。身语绝缚。行者。心离烦恼。不为物拘。皆能离非。同称解脱。奈耶约教。谓殄诤论。与教无违。行谓能克灭果。断除惑业。皆能殄非。齐称为灭。
第二门废立者。问戒与木叉。别立可尔。如何毗尼与律。复亦离明。然此二名。义正是一。谓梵云毗尼。此译为律。以无别故。首题律藏十八法中。二名不并。此言七毗尼。增一云七种律。以斯参验。不合离明。今分二途。未知何准。答律翻毗尼。本无典据。传者𮌎襟。未成相反。然正翻者。梵云忧波罗忏。此译为律。梵云毗奈耶。此云调伏。或名为灭。又律据教铨量部初题目。奈耶就行克灭。故云今演毗尼法。又毗尼据教。亦有铨量。断割仪轨。故云毗尼藏。律就别行。亦能调伏灭恶。故七毗尼十八法中。二名不并。减以功能不殊。故不双举。又律毗尼。义为一者。如何二律。等集为毗尼藏。又伽论第七云。有一事摄一切毗尼。谓律仪。以此校量。岂合为一。义既差殊。为别者好。若尔尸罗与戒。其义亦殊。戒即防非。尸罗性善。如何立一。不分二名。答此正相翻。不可为二。如尸罗度。净戒翻之。以此故知。体无有别。又体性善。防非为能。所望虽殊。论体不异。释律毗尼。虽复教行交参。然正翻对。各别不同。以斯义故。具立四名。四名虽殊。理趣无别。随以一名标之。并皆无失。由此故云毗尼藏。四分律藏。四分戒本。我今欲说波罗提木叉。又可此等皆是差别众名。依下文云。二律等合为毗尼藏。此是总名。余三是别。由是总故。三藏中称毗尼藏。然此部初。题云律者。且据进修轨则义说。
第三门通塞者。各从别义论之。谓身语调柔。能离粗业。是其律行。身语清净。皎然无违。是其戒行。身语绝缚。逍然累外。是解脱行。身语止作。非惑双王。是毗尼行。通者一名之下。通有四名。四四便成十六种行。律者通名法式。或曰铨量。约行调伏。戒者防非。防有轨则。是其律行。又可戒者为律所诠。是亦名律。故多论云。佛为诸弟子。制戒轻重犯不犯等。撰为律藏。解脱之法。乃是趣求轨仪。故名律行。又可解脱之法。体性调柔。同于律行。故俱舍云。别解脱律仪。奈耶名调伏。调伏有轨。是其律行。又可灭行止作。为律所诠。故得称律名为律藏。此则四名。俱成律义。余三例然。可以准说。学者思之。不能繁述。
四分律开宗记卷第一本
四分律开宗记卷第一末
次下释文。文虽浩博。圣凡见异。如佛所言。毗尼有五答。一序。谓知时已前。二制。谓僧戒本。三重制。谓尼戒本。四修多罗。谓诸楗度。五随顺修多罗。谓条部已下。若依结集众圣为五复别。谓比丘律。比丘尼律。楗度。条部。毗尼。增一。以为毗尼藏。又依律主分文。自为四分。然分分中。皆摄多法。问如前二说。旨归可明。所以第三。作其四分解。但为律主四诵方终。随一诵时。即为一分。如本本藏。号八十诵。五分。十诵。准例应然。今准义分文为三。谓序正流通。第一知时已前是其序分。第二毗舍离下是其正宗。第三五百已下是流通分。故佛地论云。第一教起因缘分。第二圣教所说分第三依教奉行分。释三名者。谓因启请。作显宗由发。端起之。称之为序。正明所防犯及不犯。当于教兴。故曰正宗。道化远开。遐沾后叶。隆于永代。是曰流通。其所以者。说经制戒。必有由藉。故先有序。序分既陈。宜宣宗本。故次正宗。正说之利。亦沾未来。故后流通。然此科文。西方亦无。佛法创来。腾兰开化。亦但案文。无此次第。齐魏已前。例皆如是。自后诸德。方设轨仪。迄至于今。同行不施。作此科文。虽非是义。然得识知文分之齐。文既具三。先明序分。序文分二。初偈文者。是劝信序。毗尼本藏唯一。今乃分五别行。律主将传别教。被及遐代。恐时不信。先劝生信。以劝信故。名劝信序。第二苏罗婆下。是发起序。失圣人制戒。不得无请而陈。故须托处兴请。以作发起之端。发起圣制。名发起序。如诸经中亦分二序。问发起前兴。反在后说。劝信偈后。何以初明。有人解云。若发起前明。二种不便一彰身子请序。隔于劝信。发起不便。二显昙摩劝信不具。若劝信前明。顺前两义。故回发起。次于后说。今解不然。三分之文。皆在先有。律主今欲传此三文。恐时不信。先劝生信。以此故须劝信前说。然据实理。此劝信偈。乃在流通分后。何以不对正宗等文。以辨先后。故知不尔。虽复劝信后说法。须前明。释此二序。差别多种。一者名异。谓名劝信及发起。二能说人异。谓师弟不同。三说时不等。时有现未。四经体有异。谓发起序。出自金口。劝信序者。传于竹具。五所诠旨异。凡欲流通圣教。非信不传。故此偈文。意劝生信。长行文中。请圣制戒。托处兴请。以彰发起。第六总别。望本大藏。偈序是别。长行是总。若约当部三文。即偈序为总。长行是别。所以尔者。偈欲传此三文。恐时不信。先劝生信。即是其总。长行直是请圣制戒。发起正宗。不欲发起序及流通。故是其别。
既知二序差别。先明劝信。劝信文三。初稽首礼三字。是云何敬。标能敬仪。第二诸佛下七字。是何所敬。显所敬境。第三今演下至于偈末。是何故敬。申其敬意欲解三文。先加三义。言三义者。一能敬体。二所敬体三明敬意。
初能敬然。即是律主三业。故婆沙三十四云。应作是说。是身语业。及能起彼心心所法。并诸随行如是善五蕰。是能归体。若局明者。其唯是惭。故俱舍第四云敬以惭为体。
第二所敬体者。谓即三宝。释三宝义。二门分别。第一释名。第二出体。言释名者。梵曰佛陀(此云觉者)。具一切智了达诸法。自觉觉人。觉行穷满。故名为觉。然欲释此觉位不同。总有其六。第一三僧企耶所逢事佛。第二修波罗蜜多圆满时分。第三于次百劫修妙相因。第四生处人中成佛之意第五最后身出家已。修有漏行断惑。第六菩提树下作无漏观断惑成佛言初位者。菩萨于初无数劫内。供养七万五千佛。最初发心佛。号曰释迦牟尼。谓我世尊昔菩萨位。最初逢佛号释迦牟尼。遂对其前发。弘誓愿。愿我当作佛。一如今世尊。是以今佛机缘时等。皆同往圣。于劫满时。逢宝髻佛。第二无数劫。供养七万六千佛。初即宝髻。后即然灯。第三无数劫。供养七万七千佛。初是然灯。后是胜观。
第二位。若时菩萨。但以悲心。能施一切身命体等。都无小许恋着之心。非为希求胜生差别。齐此施波罗蜜多。修习圆满。若时菩萨。被解支节。乃至无全。如芥子许。虽复未离欲贪然心无忿。齐此名为净戒安忍二波罗蜜多修习圆满。若时菩萨。勇猛精进。因行遇见底沙如来。坐宝龛中。入火光定。威光赫弈。特异于常。遂以无怠净心。至诚瞻仰。忘下一足。经七昼夜。以妙伽他而赞彼佛。如是便超九劫成道。齐此名为精进圆满。若时菩萨处金刚座。将登正觉。住金刚喻定。齐此定慧二波罗蜜多修习圆满。此则六波罗蜜多。勒成四位圆满。所谓戒忍定慧。两两合明。婆沙一百七十八云。如是所说。皆依一时一行增上。说为圆满。如实义者。得尽智时。方得圆满。
第三位。从第三无数劫后。至应成佛时。合经百劫。修习妙相因。但由翘足赞叹底沙精进因缘。便超九劫。唯九十一。相业即圆。然后入修。趣道决定。名真菩萨。故得定名。于修已去。舍五劣事。得五胜事。一舍诸恶趣。恒生善趣。二舍下劣家。恒生贵家。三舍非男身。恒得男身四舍不具根。恒具诸根。五舍有忘失念。恒得自性生念。由此得名真实菩萨。未修妙相业时。与此相违。是故不名真实菩萨。问相是何义。菩萨修耶。答相是标帜义。殊胜义。祥瑞义。又问所以佛身。须有相者。答欲与无上菩提。作所依器。谓殊胜功德。决定依止殊胜胜身。
第四位。问一生菩萨生睹史天。何缘唯此。非余处耶。婆沙一百七十八。解云。若上若下。俱亦生疑。然生彼天。不违法相。有说。睹史多天。是千世界天趣之中。犹如齐法。是故菩萨唯生彼天。有说。下天放逸。上天根钝。唯睹史天。离二过失。菩萨怖畏放逸。厌患钝根故生彼天。有说。下天烦恼利。上天烦恼数。唯睹史天离此二种。菩萨厌此二类烦恼。故生彼天。问复何因缘。不生色无色界。答无色无形。不得说法。色虽有形可得说法。而以深着禅味。不利众生。问何缘菩萨。于最后有。唯从天殁。不从人来。婆沙解云。于诸趣中。天趣胜故。有说从天上来。人所重故。有说。从天来时。有神变事。从人趣来。无如是事。又问。何故菩萨不即于此天中成佛。而来人间。答婆沙云。随诸佛法故。谓过殑伽沙数诸佛世尊。皆于人中而取正觉。复次天趣身。非无上菩提所依止故。复次人趣根性。猛利。多分能受如来正法。天趣不尔。复次有二事处。佛出世间。一有厌离心。二有猛利智。当知此二。唯人趣有。
第五位。然断惑道。有其二位。一有漏道。二无漏道。菩萨于此最后身出家已。即修有漏道。断九地中。下八地见修烦恼。其有漏道。欣上厌下。方能断惑。唯非想地。更无上地可欣。故有漏道。不断彼惑。然断惑时。亦有九无间九解脱道。以所断惑。分为九品。一一品处皆具二道。诸无间道。缘次下地诸有漏法。作粗苦障三行相中。随一行相。其行相者。俱舍二十四云。非寂静故说名为粗。非美妙故说名为苦。非出离故说名为障。静妙离三。翻此应知。
第六位。于菩提树下。三十四念。证得无上正等菩提。先断见惑。断见惑时。谛现观中。有十六念。从世第一善根无间。即缘欲界苦圣谛境。有无漏摄法智忍生。此忍名为苦法智忍。此忍无还缘欲苦。有法智生。名苦法智。问何名法智。答以初证知诸法真理。故名法智。次总缘上二界中苦。有苦类忍生。名苦类智忍。此忍无间。生苦类智。问何名类智。答次后境智。与前相似。又后随前而证境故。旧云。比者非也。缘余三谛各四亦然。四四便成十六行别。此皆无漏。以慧为体。谛现观中。次第应尔。然法忍智。不断烦恼。以下地惑先断尽故。唯类忍智。断非想惑。次离有顶修道烦恼。有十八念。谓九品惑。起九无间道九解脱道。以此足前成三十四。此三十四。前三十三。是菩萨学心。第三十四是佛无觉心。一切菩萨。决定先于无所有处。已得离贪。方入见道。故成佛时不断下惑。梵云达磨(此译为法)。法则有二。一持自相。故名为法。相之言性。谓自性不改。如色等法。常守碍等自性。二轨生物解。故名为法。如无常等法。生人无常等解。梵云僧伽(此译为众)旧以和合翻僧。失于正义。然实义者。众正翻僧。和合乃是僧家义用。谓四人等秉法成和。是以文言。僧者四人若过。和合者。一羯磨。一说戒。通名实者。齐为时珍。实性论第二。问曰以何义故。佛法众僧。说名为实。答有六种相。一者希有。以无善根诸众生等。百千万劫。不能得故。二者明净。以离一切有漏法故。三有势力。以具六神道不可思议威德自在故。四者庄严。以能庄严出世间故。五有最上。以出世间法故。六者不变。以得无漏法。世间八法不能动故。
第二出体。先解其佛。佛体就胜。谓能成佛诸无学法即尽智。无生智。无学正见智。及彼随行。无漏五蕰。以之为体。然随义分。亦具三佛。谓无漏五分法身。以为法佛。王宫生等。以为报佛。化作色身化余方等。以为化佛次明法者。若以持自相故。名之为法。此即通于一切诸法。今约位别。分之为四。谓教理行果。教谓声性。即十二分教。苦集谛摄。理谓四谛十六谛理。彼谛之理。即彼谛摄。行者通说有其二种。一无漏行。二有漏行。若无漏行。唯道谛漏。若有漏行。通苦集谛。此中行者。局是无漏即菩萨二根。辟支三根。果谓涅槃离系果故。是灭谛摄。次僧体者。谓声闻僧。学无学法。四果四向。是僧宝体。此偏明理。不约事和。第三归意者。归依有二。一总。二别。总有七意。第一显法精微。简异外道。以诸邪人。执法有无。于其教初。皆置阿忧二字而今佛法。不同彼众。若其弟子制造。先须归敬三宝如也。直弘佛言。首称如是。故成实云。三宝以最吉祥故。我经初说。第二显发有情信敬心故。如诸圣人传佛教旨。先标三宝功德。劝信归依。况余凡愚。不生净信。故杂心云。开发众生佛法僧念。显等三宝真实功德。第三显示究竟归依之处。为翻有情妄计邪法。恒归天神树林园菀诸山制多。以求福祐。故婆沙三十四云。此归依非胜。此归依非尊。不由此归依。能解脱众苦。今以殷重净心。归依三宝。拔济有情。开正法眼故婆沙又云。此归依最胜。此归依最尊。必因此归依能解脱众苦。第四显有恃怙传教心安。若不归依。如商无侣。国无君主。心情惶惧战掉不安。故涅槃第二云。我今无主无亲。无归无趣。第五显示僧尼遵奉仪式。夫真宗至理。弘阐寔难。既欲宣扬。须归三宝(诸偈云云)。第六请威加护。将传圣教。虑有魔怨。要请冥快。方能演化。诸菩萨等。传教亦然。先请威加。后方弘唱故胜鬘云。衰愍覆护我。令法种增长。此世及后世。愿佛常摄受。第七报恩供养。三宝于生。恩深德大。以闻法戒。会理忘筌。是故下文。非是衣等四事能报。以今传通。令法不坠。用兹微盖。仰答。深恩。次别归者。佛是教主今弘佛言。故须归依。戒表受奉法。是所宣之法。盖润无穷。若不先以归依。虑恐后传无利。僧是传教之人。修齐证等。若不至诚归依。何以旌其敬业。
次释三文。稽者孝也。首者头也。礼者敬也。所谓传法之人。归依三宝。将头孝地。表敬之甚。故曰稽首礼。亦可稽者屈也。首者头也。屈己之尊。礼彼之卑。故曰稽首。智论十二云。人身中第一贵者头。五情所著最在上故。足第一贱。履不净。处在下故。是故以所责礼所贱。贵重供养故。复次有下中上。下者揖。中者跪。上者稽首。头面礼足。是上供养。又第一百云。礼有三种。一者口礼。二者屈膝头不至地。三者头至地。是为上礼。人一身。头为最上足为最下。以头礼足。恭敬之至。然礼虽三。此局明上。所礼是何。谓是诸佛。以三际佛化仪不殊。故设敬中。诸言总摄。问所以得知礼通三际答以戒经云。如过去诸佛及以未来等。尔者佛化理均。敬通三际。过未佛教。应并禀承。答据教禀承。唯通过现。悬敬有益。故及当来。问所以得知禀承。唯过现非未来耶。答以戒经云。毗婆尸等。不言未来弥勒佛等。佛如前解。及有二义。一相违义。二合集义。此中及言。意显合集。所以得知。显合集者。以一稽首。通下二故。法义如前。比丘僧者。比丘是能成之因。僧是所成之众。能所合举。故曰比丘僧。比丘者。梵音不正。正曰苾刍。智论第四。正义有三。一曰乞士。清净活命。故名乞士。乞有二义。所谓上从诸佛乞法以资神。下就白衣乞食。以济命。此复二义。一为资身长道故。遗教云执持应器。以乞自活。二为利益施主故。下文云。慈愍白衣家故。然乞须离四耶五耶。正命自居。名为乞士言四耶者谓下口仰口方口维口。故智论第四云。有出家人。合药种谷植树等。不净活命。是名下口食。有出家人。观视星宿日月风雨雷电礔礰。不净活命。是名仰口食。有出家人。曲媚豪势。通使四方。巧言多求不净活命。是名方口食。有出家人。学种种咒术卜算吉凶小术不正。如是等不净活命者。是名维口食。五耶者。智论二十二。一行者为利养故。诈现。异相奇特二者为利养故。自说功德。三者为利养故。瞻相吉凶为人说法。四者为利养故。齐声现威。令人畏敬。五者为利养故。称说所得供养。以动人心。耶因缘活命故。是为耶命。二名破烦恼。比名破。丘名烦恼。能破烦恼故名比丘。三曰怖魔。比名怖。丘名能。能怖魔王及魔人民。当出家剃头。着染袈裟受戒。是时魔怖。是以初庄法裳。波旬悚栗。后敦戒行。更复慞惶。释比丘讫。僧义如前。
次申敬意。大文分三。初有九偈半。叹戒申其德利。第二所以立王者下有三十六偈。寄喻申其损益。第三末后半偈。申讫息喟归礼。前文有八。初有半偈。明法久住。第二半偈。显传有由。第三半偈。将宣劝听。第四一偈。戒能益物。第五三偈。戒利功德。第六两偈。戒能生善。第七一偈。戒能灭恶。第八一偈。戒调三业。
先释初文。正为宣陈行仪轨则。故曰今演说。毗尼之义。如前已明。然母经第七云。毗尼者。凡有五义。一忏悔。二随顺。三灭。四断。五舍。忏悔者。如七篇中。所犯应忏悔除忏悔能灭。名为毗尼。随顺者。七部众随如来所制所教。受用而行。无有违逆。名为随顺毗尼。云何名灭。能灭七诤。名灭毗尼。云何名能断。令涅槃灭除不起。名断毗尼。云何名舍。舍有二种。一者舍所作十三僧残是也。以作白四舍事。二者舍见事。如阿梨比丘说言。我亲从佛闻。行欲不能障道。舍是见故。名为舍也。然诸教文。有广有略。此文有八。如增二说。僧祇三十二。有五。一略毗尼。谓五篇戒。二广。谓二部毗尼。三方面。如输奴边地听五事。四坚固。如受德衣。舍五罪故。五应法。谓法羯磨。和合羯磨。了论有九。一比丘毗尼。如故意出不净等。二比丘尼毗尼。如独行等。三二部毗尼。如初夷等。四罪毗尼。谓八缘起所生。如法对治。五惑毗尼。如三界五部惑九永断智。六愿毗尼。谓十种学处。即沙弥十戒。摄未来事尽。所以名愿者。若不受十戒。则不得具戒。此戒是具戒方便。能摄未来事。故名为愿。七无愿毗尼。正羯磨竟时。四万二千学处。一时并起。无复一戒不生。故名无愿。八一处毗尼。如受戒洗浴等事。处有二义。一国土为处。如边方开等。二时节为处。如昔三归得戒。今即不得。洗为中国热便听等。九一切处毗尼。谓一切时应共学处。此等为毗尼法者。毗尼即法。名毗尼法。是同依释。为有轨则义边名法。有灭恶生善义。名曰毗尼。然由宣此令法久住。如下文中。制众别行。皆获十利。又持律人。得五功德。一戒品坚牢。二善胜诸怨。二于众中决断无畏。四有疑悔能开解。五善持毗尼。令正法久住。此由人不自立。假法以成。法不自弘。由人故显。故曰令法久住。又五分第六云。世尊种种赞叹诵毗尼。赞叹持毗尼。赞叹优婆离说。持律比丘。有五功德。一自坚护戒。二能断惭愧者疑。三自住正法中。四于僧中所说无畏。五除伏怨敌。时诸比丘。作如是念。佛为我等作如是说。我等云何而不勤修诵问毗尼。即共诵习。昼夜不懈。又十诵四十七。波离问。过去佛法。几时住世。佛言。随清净比丘。不坏法说戒时。名法住世。未来现在佛亦尔。又善见十六云。云何令正法久住。一者身自随法。二者能令他得法。因得法故正心持律。因持律故得入禅定。因禅定故即得道果。是名正法久住。又佛语阿难。我灭度后。有五种法令法久住。一毗尼者。即是汝大师。二下至五人持律在世。三若有中国十人。边地五人。如法受戒。四乃至有二十人。如法出罪。五因律师故。令正法久住。是名持律五德。又云。以律师持律故。佛法住世五千岁。是故多诸比丘。就优波离子律。云何学律。读诵解义。是名学律。又俱舍二十九云。世尊正法。体有二种。一教。二证。教谓契经调伏对法。证谓三乘菩提分法。有能受持。及正说者。佛正教法。便住世间。有能依教正修行者。佛正证法。便住世间。故随三人住世时量。应知正法住尔所时。
次显证者。我等先虽同依一教。然并不能总修学者。寔以根器不同。见闻有异故。即妙躅分阶。玄言异彻。我今既欲随信别行。恐有自制之疑。故引初闻为证。然我所传实非私谬。是佛演者。波离传者。佛但立制。皆集僧众。以因一结。教网普沾。波离在会之初。故称为首。众内同闻非一。名曰及余。亦可波离集法之初。故称为首。诸圣同会。名曰及余。亦可波离秉律。名之为首。迦叶等传。称余身证。问波离既自阐律。何不自传。传中乃是迦叶等五。旧解云。迦叶等五。理行俱通。故传法中。次第彰目。其优波离。但明行教。由德不具。故没其名。今解。但以波离。于佛灭后。与生无缘。故不付属。非是不具传通之德。以大声闻。皆堪化物。迦叶等五。于生有缘。是以世尊付令传授。问何故此列波离。不彰七佛。戒经举其七佛。不显波离。答此列波离。显传可信。不禀余佛。故不列名。戒从此生。波离理有。为禀余教。总彰七佛。又解。律戒无殊。但是绮文互显。谓此云诸。明以摄七。戒从此起。波离已通。
次明劝听。即演不赊。名之为今。陈彰在口。所以言说。戒为德本。称为要义。故遗教云。若人能持净戒。是即能有善法。若无净戒。诸善功德皆不得生。是以当知。戒为第一。又戒能资出离之行。凡欲起修。莫不由此。故名要义。禀行和直称贤。贤非一故名诸。冀诸贤者。齐志详餐。恐有谬闻之失。错传之过。故言咸共听。
次明益物。戒是履圣之初踪。起行之因本。既是行本。难可测量。故名为深。是以文云。戒如海无涯。亦可戒体幽玄。难知分限。故名为深。佛说此戒。为二种人。一是止持。故曰为乐持戒者。二是作持。故言为能讽诵者。亦可持戒故断恶。讽诵故修善。依教奉修。咸蒙利益。益者非一。故名为诸。通而言之。利益相似。据别旨趣。非无差异。所谓止持名利。作持名益。又断恶名利。修善名益。又自行名利。他化为益。又福德名利。智慧名益。又获现安名利。得离求苦名益。又得世善名利。获出世乐名益。又获有为功德名利。显得无为涅槃名益。长老者。谓有耆旧之行故。庄严论第一云。所谓长老者。不必在发白。面皱牙齿落。愚痴无智慧。所贵能修福。灭除众生恶。净修梵行者。是名为长老。
次明戒利文三。初有半偈。举数显胜。次有两偈。彰其利体。后有半偈。结成制意。然虽戒利无边。此且论十句。则表彰义者为德。制此戒利。唯佛非余。故云诸佛之戒法。亦可木叉之戒。由佛故有。佛不出时。即无此法。故云诸佛之戒法。亦可证大菩提。皆由戒法。即是成佛之法。故云诸佛之戒法。又可外道诸师。亦有戒法。为异外道。故云诸佛之戒法。此之戒法。成依主释。
次明利体。下有正文。且略属当文中不次。令僧喜永安第二第三利。摄取于僧第一利。不信者令信第四利。已信者增长第五利。断不持戒者。第六利。令耶道入正第八第九利。惭愧者第七利。佛法久住第十利。次结制意。世间最胜。勿过戒法。是以我今演说流布。故云世尊最胜等。
次生善文二。初偈举喻。次偈劝持。前中上半喻。下半合。喻中众山众流。约教总喻三藏。约行总喻三学。然山中须弥。流中大海。流中胜。而今戒行。诸行中最。同彼山海。故遗教云。依因此戒。得生诸禅定及灭苦智慧。教由诠此。亦名为最。然合喻文。影略互显。约教应言毗尼第一最。约行应云众行亿百千。次明举最劝持。第一最者。是佛菩提。有心欣乐。故曰欲求。今世正是分时僧尼。后世即是未来僧尼。过去僧尼。自禀大教。既禀大教。不合有劝。非为己谢劝之无益。虑恐人疑。后身有戒。故言当持等。
次明灭恶。结是九结。谓爱恚慢无明见取疑悭嫉。此结系缚。名为挂碍。除此九结。虽由慧力。慧起由戒。故云无挂碍。缚者三缚。谓贪嗔痴。三缚得解。亦由戒功。故云由此。故文殊问经上卷云。解脱缚声者。缚者三缚。贪嗔痴缚。解脱者。离此三缚。此谓解脱缚声。又解。缚者是惑。谓是造业之本。戒既除本。业不能羁。故云无挂碍。七非系人。名之为缚。起染称之为着。除此缚着。莫不由戒。故云由此解。照知违顺。详其净秽。了了分别。其犹悬镜高堂。好丑斯现。故曰以戒等。
次调三业。将修二时之行。必须三业齐䇿故。善见第四云。如来哀愍众生。三业不善。是故说毗尼藏。以制身口意业。故曰夫欲等。悬说难依。成规易仿。罗云。为彼三业加恼。忍不反报。却愍前人。以此引示。进修仪轨。故曰当观等。
次下彰其损益。大文十四。初有两偈。能诠教兴喻。第二十偈。所诠罪相喻。第三两偈。愚智畏不喻。第四二偈。简是择非喻。第五二偈。戒如脚足喻。第六二偈。戒如浮囊喻。第七二偈。戒如阶陛喻。第八二偈。戒如伎艺喻。第九二偈。戒如法众喻。第十二偈。戒如慈母喻。第十一二偈。戒如猛将喻。第十二二偈。戒是真生喻。第十三二偈。戒如王印喻。第十四二偈。戒劝修说喻。
先解初喻。于中文二。初一偈半喻。下之半偈。举法合喻。喻中文二。初一行偈。教兴所由。次之半偈。教兴所为。此一部律教。尊贵可重。为僧尼所钦。喻若于王贵。此教兴所由故。言所以立王者。若准合文云。如王治正法。此中不贵立王所由。但贵王立治法所以。其文应云。王所以立法者。此即以佛为王。五犯等为治法。若以戒律为王者。不知以何为治法。由世诤讼者。喻诸比丘犯罪。众人举者。喻诸比丘举过白佛。古昔常法者。喻一切佛。咸待犯请。集众呵责。制立学处。此法非今。曾当亦尔。古今恒然。名曰常法。次解所为立此治法。本为二人。一者犯已能悔。谓识药病忏灭轨仪。故言犯罪者知法。二者专精不犯。谓守教人。策修离过。故曰顺法者成就。合文可知。
次明罪相。于中有二。初有二偈。总喻五犯。次有八偈。别喻五犯。总中先喻后合。次下诸喻例然。喻中初句观病。次句立章。下二解释。律显罪相。五七分明。犹如医王观病相似。故曰如等。次立进止二门。下之四犯。并得忏除。故名为进。初过极重。不可悔灭。名之为止。此止具其四义。一坏根本。二定障道。三不可忏。四不足僧。翻此四义。即名为进。此进与止。各合轨仪。设法不差。名得其所。下释可知。次合喻文。初句合初句。下三合下三。四事一句。合止得所。不可者则舍。可救等二句。合进得所。及可治即进药。又一义合者。初句合初三字。四事十三。余者合众病二字。不可治。合止得所门。可救不须救。合进得所门。次明别喻。初之二偈。与初犯为喻。广上总中。止得其所。不可者则舍。次有二偈。第二犯喻。次有二偈。三四犯喻。后有二偈。第五犯喻。此以三喻。广上总中进得其所。可治则进药。问所以余犯离明。三四合说。答五犯忏时。第五心念。既不对境。别为一喻。余之四犯。皆对境除。于对境中。初二对僧。三四对别。然初二犯。虽同对僧。但以忏摈不同。故须离说。三四两犯。说虽一三。同对别人。是以合辨。尔者四犯畏中。何以离说。答犯畏为取怖。显怖故离明。此文为劝持。劝持故合说。有解。犯畏为取怖。怖微者没名。显怖增四门。是故离三四。此喻非显怖。劝持有同别。同者即合明。别者便离说。初喻四句。初句自行绝分喻。次句众法绝分喻。次句作法除弃喻。后句净不容秽喻。若犯夷罪。一形永障。绝于慧命。名之为死。毕竟不成活比丘用。名之为尸。尸者。有其五义。如下文云。死人有五不好。一不净。二臭。三有恐畏。四令人恐畏。恶鬼得便。五恶兽非人所住处。是为五。犯戒人有过失。有身口意业不净。如彼死尸不净。我说此人亦复如是。或有身口意业不净。恶声流布。如彼死尸臭气从出。我说此人亦复如是。彼有身口意业不净。诸善比丘畏。譬如彼死尸令人恐怖。我说此人亦复如是。有身口意业不净。令诸善比丘见之生恶言。我云何乃见如是恶人。如人见死尸生恐畏。令恶鬼得便。我说此人亦复如是。有身口意业不净者。与不善人共住。如彼死尸处恶兽非人共住。我说此人亦复如是。是为犯戒人五事过失如彼死尸。又云。破戒有五过失。自害为智者所呵。有恶名流布。临终时生悔恨。死堕恶道。是为五。持戒有五功德(反上句是)。复有五事。先所求得物不能得。既得不护。若堕所在众。若刹利众婆罗门众。若居士众比丘众。于中有愧耻。无数由旬内。沙门婆罗门。称说其恶。破戒恶人。死堕恶道。是为五。持戒有五功德(反上句是)。为业既重。净众不纳。其犹大海不宿死尸。故言大海不容受。自四除摈。求住无由故。如疾风所漂。不应僧仪。永甄众外。故曰弃之岸上。优婆塞五戒相经云。佛告比丘。吾有二身。一者生身。二者戒身。若善男子。为吾生身。起七宝塔。至于梵天。若人亏之。其罪尚轻。可有悔义。亏吾戒身。其罪无量。不可忏悔。故智论二十五偈云。众僧大海水。结戒为畔除。若有破戒者。终不在僧数。譬如大海水。不共死尸宿。又涅槃经三十三云。大海不宿死尸。死尸者。谓一阐提。犯四重禁。五无间罪。诽谤方等。非法说法。法说非法。受畜八种不净之物。佛僧物随意而用。或于比丘比丘尼。所作非法事。是名死尸。是涅槃经。离如是等。是故名为不宿死尸。合中。上二合初句。第三合下三四劝持。次解第二喻。上半喻持益。下半喻破损。恒以念等居心。禁防身语。恶不得便。故如守门。对治行成。毕竟清净。不为缘坏。称云牢固。不惧外恶劫人善财。故曰不忧失财物。护持此行。众法成就。纲网得立。义同恒墙。遇缘毁犯。称为缺坏。虑失戒财。故曰忧惧。次合文中。佛戒合财物。不缺坏合门牢固。奉持者合如守。无忧合不忧失。禁戒合有财。不牢固毁犯合恒墙缺句。坏忧合忧惧。次第三喻。上半喻破。下半喻持。三四行微。未极根本。易为缘亏。等同坏器。坏器既坏。本行不全。名为穿漏。僧尼行者。即是凡师。睹己过𠎝。怖畏恶道。故曰愁忧。三四行成。不为缘坏。克令净用。名为器物完具。随能资受。名为眷属。内心庆悦。故曰欢喜。合文可解。次第四喻。初句举喻。次句劝持。次句辨损。后句彰过。吉罪虽小。伤害不轻。同于熛火。故以况之。此罪虽微。性是违理。所有善根。焚烧渐尽。故曰莫轻以为小。相续善心。犹如草木。此等莫不为火所焚。故曰所迳等。一念微恶。能开五不善门。为此善根。烧无余在。故曰烧等。言五不善门者。一能烧善根。二从恶生恶。三为圣呵责。四退失道果。五死堕恶道。智度论二十五云。佛说四事虽小。而不可轻。太子虽小。当为国王。是不可轻。蛇子虽小。毒能煞人。亦不可轻。小火虽微。能烧山野。又不可轻。沙弥虽小。得圣神通。最不可轻。次合文者。句别相当。亦可初句合初。第二句合下三。下之二句引事劝持。
次愚智喻。喻中上半。愚人不畏喻。初犯过深。永绝出路。恶声外彰。可畏之甚。如师子吼。闻者皆惧。愚痴僧尼。为惑迷乱。名为醉者。于此极罪。不惧沉沦。故曰不恐怖。此则举重况轻。重既不畏。轻则已言。下半智人能畏喻。吉罗小𠎝。损不至极。恶声外彰。畏之不甚。如小兽声。闻皆不惧。智慧僧尼。不为惑乱。名为圣者。于此微恶。深惧沉沦。故曰闻则惧。此财举轻况重。轻既畏。重则已言。合中初句合醉者。一切恶合师子吼。不惧合不恐怖。智者合醒者。于微恶合小兽声虽微。常怀一句合闻则惧。
次简择喻。勤修二持。能除七犯。止作相资。名为和合。对除之行非一曰众。行成灭恶。称之为药。药有不良。理须择去。简取良者。以疗众病。故曰择去不良者。僧尼常为七犯羁系。称为病者。善修二持。行成离过。名之为服。七非应起不起。已起忏除。称云除愈。七非既绝。名曰身康。不为物系。称云安乐。合文句别。相当可解。
次脚足喻。上半喻持。近求天报。违趣菩提。果去因悬。称为远路。发意将趣。名为欲涉。意虽将趣。戒足须全。尸罗若亏。无由能往。故曰当自等。下半喻破。戒足既亏。常沦恶道。不能远涉。善趣难期。合中上半相当。下半举持反合。
次浮囊喻。七非漂溺。𤀹急如河。意欲舍非。称云欲度。戒体清升。能越生死。喻若浮囊。常修对除。护本所受。义同用乎。非河虽深。不惧漂溺。故曰虽深无没忧。达到二持彼岸之果。故曰便能等。合中上半相当。下半长声连合。亦可初句合如人。修行合欲度及用手。禁戒本合浮囊。耶流生死海合河终不回。及没溺合下二句。
次喻阶陛喻。菩提法堂永绝危苦。喻帝释堂。以三十七菩提分法。庄严此堂。故曰雕饰等。将阶此堂。藉戒为镫。故如阶陛。圣贤游履。名曰天人所行。合文细解。思而可知。
次伎艺喻。恒习二持善巧方便。故曰如善学世间。亦可言到。应云世间善学。伎者内心对决。艺者外能觉非。亦可伎者是能。艺者是业。业能非一。称云一切。艺业成就。为王识知。既蒙赏优。得虽贫贱。故曰为王等。非直绝其贫贱。亦得富贵自怡。故曰以是等。合中上半到而别。下半顺而别。
次如法众喻。初偈牢众。次偈赞美。就初偈中。上半偈喻。下半偈合。佛法住持。假众和合。资成僧用。不为恶坏。故曰先自牢众。恶在善外。称云彼军。伏从正化。名之为破。合文可知。次偈以众和合。世尊称誉。僧既和同。佛法久住。故俱舍。众僧和合乐。同修勇进乐。又华严经第十三云。复次教化众生。发菩提心。是故能令佛宝不断。开示甚深诸妙法藏。是故能令法宝不断。具足受戒威仪教法。是故令僧宝不断。复次悉能赞叹一切大愿。分别解说十二缘起。行六和敬。复次下佛种子于众生田。生正觉芽。不惜身命。护持正法。善御大众。心无忧恼。若以去来今佛所说正法。不违其教。是故能令三宝不断。
次慈母喻。饮饲曰乳。生身曰母。拔苦称慈。与乐名爱。养者长养。戒能长养诸妙功德。护者防护。戒能防护诸恶不善。母护其子。令有绍继之能。戒护行人。便有成圣之义。一切水火难者。是所护事。三涂逼恼。犹如水火。戒护行人。不遭此难。故曰护使等。合中。上半合上半。次终不堕合第四句。畜生等合第三句。
次猛将喻。内有删决护戒之心曰勇。觉察外非。使不侵扰称猛。能破犯军。名之为将。常修二持。名为善习。犯违于持。义同战斗。增一阿含经第二十五。佛告比丘。五健大夫。堪任战斗。出现于世。云何为五。有人。着铠持杖。入军战斗。遥见风尘。便坏恐怖。第二人。若见风尘。不坏恐怖。但见高幢。便坏恐怖。第三人。见风尘高幢不怖。若见飞箭。便怀恐怖。第四人。见尘高幢飞箭不怖。但入阵时。为他所捉。或断命根。第五人。若见风尘。若见高幢。若见飞箭。为若他所捉。乃至于死。不怀恐怖。能坏他军。境界无外。而顾人民。是谓第五战斗人也。今比丘中亦有五人。一见女人。便起欲想。除去三衣。还佛禁戒。二见女人不起欲想。但与调戏。言语往来。因此调戏。便舍法服。三见女人。不起欲想。设与调戏。亦无欲想。但与彼女。手拳相加。便起欲想。还为白衣。四见女人。不起欲想。设共言语。亦无欲想。设彼女人共想捻挃。便起欲想。然不舍法服。五见女人。不起欲想。设共言笑捻挃。亦无欲想。是时比丘。观此身中三十六物。恶秽不净。谁着此者。由何起欲。此欲为止何所。为从头耶。形体出耶。观此诸物。了无所有。从头至足亦复如是。乃至广说。获得四智。今言猛将者。即第五将也。止作二犯。与持相违。名为彼敌。持能丧此犯敌。故曰降伏。降时至死不悔。故曰没死不顾。此不顾命。如庄严论第三。明草系船板比丘。合文。佛子合初句。善觉于禁戒。合二三两句。五阴散坏时。合前没死。终不句。合前不顾命。
次真生喻。前偈真生。后偈真死。前中上半举喻。下半引事来证。戒是佛戒。得此名生。故曰从佛戒等。翻前俗生。皆非真耳。引证可知。次真死者。既受佛戒。名曰真生。明知舍戒即是真死。以不能持。弃舍法行。恐滥俗死。故曰于佛法等。次半劝持可解。
次王印喻。上半喻持。佛戒难逢。得缘难具。难得中得。犹如王印。既得印已。行立清升。不为恶羁。名无挂碍。下半喻犯。若犯下四。须诘忏不。若犯初夷。定缚入狱。合文可解。问小毁既不定。何故下文。谤清净人。一向入狱。又饮酒捉宝。定非沙门。答此彰过言。非称理说。又问大毁既入三恶。云何难提许忏。答此从多说。据不忏者。
次修说喻。佛制戒律。为于二人。一专精不犯。二犯已能悔。二人非一。故云一切。然此二人。为惑魔鬼。羁系三有。不得出离。如来大悲。为制戒律。教修对除。丧其惑业。故曰降伏魔鬼。神仙五通人喻佛。造设于咒术喻戒。合中为彼惭愧合初句。摄诸不惭愧合第二句。如来合第三。立禁戒合第四。半月说者。举时劝说。非合喻文。凡修行人。须具惭愧。然此惭愧。乍似相同。谓世间人。见无愧者。说言无愧。见无愧者。说言无惭。理实此二差别不同。广乃无边。界论一二。故俱舍第四云。于诸功德及有德者。无敬无崇。无所忌难。无所随属。说名无惭。为诸善士所呵厌法。说名为罪。于此罪中。不见怖畏。说名无愧。有余师说。于所造罪。自观无耻。名曰无惭。观他无耻。名为无愧。惭愧差别者。翻初释云。有敬有崇。有所忌难。有所随属。说名为惭。于罪见怖。说名为愧。翻后释云。于所造罪。自观有耻。说名为惭。观他有耻。说名为愧。又十诵三十八云。有二白法护世间。有惭有愧。若是二白法不护世间者。则不分别父母兄弟姊妹儿女亲里。则破人法。如牛羊鸡狗野干鸟兽。若是二白法惭愧在间者。则分别父母兄弟姊妹儿女亲里。不破人法。非如牛羊鸡狗野干鸟兽。无是惭愧。有白法者。终无是处。心无白法。但有生死。无有解脱。有是惭愧。白法在心。即得清净。则不生死。度生死岸。更不受有。次约时劝说。问所以说戒。要须半月半月。答若日日说。说则数。数则繁。繁则不敬。若一月一说。说则赊。赊则慢。慢则懈怠。今半月者。去其数赊过失。即是大圣筹量急缓之法。尔者纵经半月。余日亦得。何以要在半月月尽。答准俗三十日为月。即当半月月尽。良以月半盛盈月尽正昃。令观此相者。欲使行人见盈。慨善不足。是则无善不修。睹昃。叹恶有余。是则无恶不离。既能离恶修益。便则止作行成。庶得弘至教。于当得时。传芳规于远代。亦欲彰时迅速。刹那无常。有罪勤觅。忏方无过。励修进业者。具依教立黑白两月。此之二说。俱月尽时。
第三文者。心法无形。寄言显敬。谈德繁广。恐废所通。赞叹已讫。复更稽首。宜掩己情。息喟归礼。
次明发起序。然有人解。序文分二。始从偈初讫当云何。明律主敬叹劝信奉修。二尊者舍利下明发起序。前劝文二。先明律主作偈赞叹立宗劝信奉修。二尔时佛游下引事证成。引成证者。文如急施衣戒中广说有六种。与此文同。一施主同。二处同毗兰若。三安居三月。四徒众数等。五阿难为侍者。六俱不得忧供。故知此文是彼成说。十诵。此(［夏九文］)在外道食戒。亦在药法中。五分。亦有此证文。何故须引。有二义故。一者证说持犯。损益非虚。二者显己远承圣旨传劝。非己擅意损益者。前偈始末。皆云持戒有益。破戒获损。律主恐时众谓。己妄言诈说。何足欣厌。故须引佛食麦亲事。证成可信。至文广说。承意传劝者。如偈云。今欲说深戒。乃至利益长老等。律主恐时人谓。己擅意非圣本坏。故引佛诚言。汝等丈夫。得神足可尔。未来世比丘当云何。故知须也。寻此解释。理教俱违。违理者何。文无起此非引下来。即是急施取此。非是此取急施。所以者何。以文不举滨洲等言。为开施缘。直取施事。此中诸缘具彰。不明施事。其犹坏生取房舍缘起。实得道取大妄缘起。斯类皆同。本广末略。其违教者。见论第四云。尊者舍利弗。从三昧起。请佛结戒。是佛住毗兰若。又第五。正食麦时。舍利弗请。请已许后。方共阿难往彼辞别。以此故知。令非引证。五分亦尔。又有判为成上生下。应机药等。皆同此坏。昔分解既非。今申正义。此文即是发起序摄。其文有二。第一至当云何请制处所。第二舍利弗下诧处兴请。前文分亦五。一大圣游化处所。二毗兰若下闻德庆遇。三尔时毗兰若下生信请佛。四世尊与五百下赴请食麦。五时尊者下请食自然。
初文尔时者。即是发起之义。所谓显昔化处说时。与者。显义相违。大者。尊宿之称。毗兰若者。此是邑名。王以此邑。封此婆罗门也。那邻罗者。夜叉鬼名。濵者水际。洲即可居。但以居在水际。故曰濵洲。蔓陀罗者。练木树也。然夜叉鬼。依此树住。此郁茂林中第一。兼复近城。往来便易。是故如来住此树下。又住树下。为诸弟子。顺出家法。除贪欲故。多论第八云。所以佛与大众心此林中者。以称本要四圣种法。又欲折伏将来弟子憍慢心故。又为将来弟子作轨则故。佛既受处山泽。后诸弟子。甘心露行。又欲为天龙善神说法故。一切天龙。多乐闲静。是故如来。处林树下。十诵十四云。其国信耶。先无精舍。城北有胜叶树林。其树茂好。地甚平博。佛与大众。止此林中。
第二文三。一闻如来游至己国。二此沙门下。所闻德号。三善哉下。闻已庆遇。初文婆罗门(此云净行)即是以处标人故也。次德号文二。初明十号。后辨三轮。此沙门等总举。次如来下别标。此者此其人。沙门者。内怀圣德。瞿昙者。举其种姓。如是者。牒法之辞。总谈其德。故曰大名称。凡论召体曰名。表德为字。名实相应曰称。响班人天为号。然诸佛号。皆有通别。别显生身。分其应相。谓释迦弥勒等。通据实德。法身平等。谓如来等十号功德。然一切佛。复有三同六异。言三同者。一由资粮等圆满故。二由法身等成办故。三由利他等究竟故。言六异者。一者寿异。谓佛寿有长短。二者种异。谓刹帝利婆罗门种。三者姓异。谓姓乔答摩迦叶波等。四者量异。谓佛身有小大。五住法异。谓七百二千等。六设利异。谓全身碎等。然佛德量。理实无边。依德立名。数亦何限。今据化仪。且标二五。所谓如来等。今解十号。依瑜伽三十八。及涅槃十八明。言如来者。瑜伽云。言无虚妄。故名如来。涅槃云。如过去诸佛。所说不变。云何不变。过去诸佛为度众生。说十二部经。如来亦尔。故名如来。又诸佛世尊。从六波罗蜜三十七品十一空来。至大涅槃。如来亦尔。是故号佛为如来也。无所著者。绝二缚故。二缚者。谓所缘相应。或名为应。瑜伽云。已得一切所应得义。应作世间无上福田。应为一切恭敬供养。是故名应。然名应者。摄义即尽。若言应供。摄则不周。涅槃云。世间之法。悉名怨家。佛应害故。故名为应。夫四魔者。是菩萨怨。诸佛如来。为菩萨时。能以智慧。破坏四魔。是故名应。或名阿罗汉者。唯识第三云。阿罗汉者。通摄三乘无学果位。皆已永害烦恼贼故。应受世间妙供养故。永不复受分段生故。具此三义。故云阿罗汉。等正觉者。等是齐等。正是正解。觉是觉悟。佛于诸法。等皆解悟。故曰等正觉。瑜伽云。如其胜义觉诸法。故名正等觉。涅槃名为正遍知。正者不颠倒。遍知者。于四颠倒。无不通达。又复正者。名为可数可量可称。遍知者。不可数。不可量。不可称。是故号佛为正遍知。然此遍者是等。知者是觉。还是等正觉义。明行足者。瑜伽云。明谓三明。行如经说。止观二品极善圆满。是故说名明行圆满。涅槃云。明者名得无量善果。行名脚足。善果者。名阿耨菩提。脚足者。名为戒慧。乘戒慧足。得阿耨菩提。是故名为明行足。智度论第三云。明者宿命等三明。行名身口业。唯佛身口业具足。余皆有失。是名明行具足。善逝者。瑜伽云。上升最极。不复退还。故名善逝。涅槃云。善者名高。逝名不高。善男子。是名世间义。高者。名为阿耨菩提。不高者。即如来心也。善男子。心若高者。不名如来。是故如来名为善逝。世间解者。瑜伽云。善知世界及有情界。一切品类染净相故。名世间解。涅槃云。东方无量阿僧祇世界。一切声闻缘觉不知不见不解。诸佛悉知悉见悉解。南西北方四维上下亦复如是。是故号佛为世间解。无上士调御丈夫者。瑜伽云。一切世间。唯一丈夫。善知最胜调心方便。是故说名无上丈夫调御士。涅槃云。上士者。名之为断。无所断者。名无上士。诸佛世尊。无有烦恼。故无所断。是故号佛为无上士。云何调御丈夫。自既丈。夫复调丈夫。善男子。言如来者。实非丈夫。非不丈夫。因调丈夫。故名如来为丈夫也。善男子。一切男女。若具四法。则名丈夫。何等为四。一善知识。二能听法。三思惟义。四如说修行。善男子。若男若女。具足四法。则名丈夫。善男子。若有男子。无此四法。则不得名为丈夫也。何以故。身变者。天谓天众。魔是欲界他化天魔。梵谓初禅已去。沙门是道众。婆罗门俗众。于此诸众。最胜无比。故曰获神通作证。次教诫者。说理非耶。故曰常说正法。所说之法。初中后分。皆契辟心。名上善等。故见论第四云。初品者初善。中品者中善。后品者后善。又言戒者初善。三昧得道中善。涅槃者后善。又佛菩提者。名为初善。辟支菩提者。名为中善。声闻菩提者。名为后善。又智论五十四云。若佛在世若不在世。善住持戒。不求名利等心。一切众生。而为说法。赞叹檀义。是名初善。分别赞叹持戒。是名中善。是二法报。生诸佛国。或作丈夫。是名后善。复次见三界五受众身苦恼。生厌离心。是名初善。舍家身离。是名中善。心离烦恼。是名后善。又解。说声闻乘。名为初善。说辟支佛乘。名为中善。宣说大乘。名后善。能生解心。名之为义。义有德故。称之为味。巧妙纯一。故曰清净。所说之法。义味皆备。不假缘助。故云自然具足。次明记心。修习梵行。正彰起行。见论第四。何谓梵行。答梵天人所行。故名梵行。又解。佛辟支佛声闻所行名梵。往修佛道。今成菩提。故曰修习梵行。次明庆遇。善哉者。国主庆遇之词。已及眷属。称云我等。牒其所见。故云得见等。略举一号。云无著人。具足应言如来乃至修习梵行。我若往礼觐问讯。必令我得利益安乐。故曰我今宜往等。
次请佛文五。初则进诣致虔。第二时世尊下。称根说法。第三闻佛下。信心请佛。第四时世下。默然受请。第五毗兰若下。遂情退还。初句到已共相问讯。亦应身业礼拜。语业申其四大安不。意业信敬尊重。文中含故。总言问讯。在一面者。居在一边。坐者。身体布地。以听安故。第二句佛以种种巧言道引。故曰无数方便。虽丈夫行同畜生。如来调伏。若男若女。是故号佛调御丈夫。天人师者。瑜伽云。为实眼故。为实知故。为实义故。为实法故。乃至能正教诫教授天人。令其出离一切众苦。是故说佛名天人师。涅槃云。师有二种。一者善教。二者恶教。诸佛菩萨。常以善法。教诸众生。何等善法。谓身口意善。复次昔未得道。今已得之。以所得道。为众生说。从本已来修梵行。今已修竟。以己所修。为众生说。自破无明。复为众生破坏无明。乃至自既涅槃。复为众生演大涅槃。是故号佛为无上师。然佛实是六道之师。但为人天益多。故曰天人师。佛者。瑜伽云。于能引摄义利法聚。于能引摄非义利法聚。于能引摄非义利非非义利法聚。遍一切种。现前等觉。故名为佛。涅槃云。佛者名觉。既自觉悟。复能觉他。善男子。譬如有人觉知有贼。贼无能为。菩萨摩诃萨。能觉一切无量烦恼。既觉了已。令诸烦恼无所能为。是故名佛。以是觉故。不生不老不病不死。是故名佛。世尊者。德为时钦也。此世尊言。摄义不尽。余文言婆伽婆者。亦不正。涅槃释云。婆伽名破。婆名烦恼。能破烦恼。故名婆伽婆。梵音正曰薄伽梵。此名具含六义。故佛地论第一云。自在炽盛与端严。名称吉祥及尊贵。如是六种义差别。应知总名为薄伽。故知世尊。但当一义。不摄余五。须置总名。瑜伽云。能破诸魔大力军众。具多功德。名薄伽梵。旧判十号云。前五自利。后五利他者。此为不识宗诠。率尔判释。然此名义。有何所以。前五不利他。后五非自利。复有引成实诠者。义亦不然。彼论第不。释十号已后始总云。自利利人是故应礼。本不约号。别有料判。次三轮者。轮是摧辗之义。诸论名为三种示导。一神变。二记心。三教诫。此文据修次第。不约胜劣。是故二是教诫。三是记心。初神闻法悟解。名之为闻净信忽生。称之为化。得法顺情。称彼来意。故曰欢喜。第三句。先结国主悟法怡神。次请佛僧。忧兴供养。第四句受请。十诵十四。作念云。我先世果报。必应当受。作是念已。默然受请。问所以默者。答若不受请。以身语答。今为受故。默然而许。多论第五云。佛贪结已尽。于食无贪无染。是故默然。又云。为断诽谤故。若佛于食发言许可。外道异见当言。瞿昙沙门。自言超过三界。而故于食有贪。又云。佛现大人相故。食是小事。不以致言。譬如国王。终不以小事倾移。设有大事。详而后动。佛亦然也。第五遂请欢喜。敬绕而归。问既曰默然。如何可见。答睹佛异相。故得有见。又解。不说眼见名见。以心知见名见。是以十诵云。是婆罗门知佛默然受。
次下赴请食麦。于中四。一受请安居。二时有波离国下。得麦之所。三时世下。食麦之缘。缘中有二。一以时俭乞难。二以施主不施。次何以故者。微其施主不施所由。若婆罗门。先不请佛。今不供养。未足为疑。然既信心请佛。理应供养。何以今忽不供养。故答但为魔惑不忆知故。虽请佛僧。都不供养。其魔云何惑彼国主。五分云。时魔波旬。作如是念。今婆罗门。请佛及僧。安居三月。我当厌固迷乱其意。念已即来厌之。彼婆罗门。为魔所厌。即入后宫。受五欲乐。敕守门者云。我今游宴三月在内。外事好恶。一不得白。都不复忆请佛及僧。故曰皆是波旬作也。四尔时诸比丘下。正明食麦。其文复四。一造求食。二生施念。三如念施。但为师弟不同。故使施有差别。四食有异。依此完未不同。故云各异。若依十诵。气味不同。名为各异。但为宿因。故有斯报。惑习俱尽。而不受苦。
次下请食自然文四。初两一对。直请纵答。次两一对。兼请抑答。问大目连者。神通足第一。何不辄往而请佛耶。见论第五云。不白世尊者。便是与如来并神力。则乖我法。作是思已。即便往请。唯除不在佛前。为利益故。问如来何以止目连者。见论云。非一时俭。未来亦俭。若连俭时。谁得如目犍连。当来声闻弟子。少有神力。若入聚落乞食。诸人见已。而作是言。世尊在世。声闻弟子。持戒具足。得神通力。即于俭时。回返大地。而取地味。以供众僧。今者众僧。持戒不具。若具持者。如前无异。复无少分施与余人。以倒见故。轻慢圣人。以轻慢故。死堕地狱。是故世尊。止而弗许。遮之义永。重言止止。五分。佛言止止。汝虽有是神力。宿对因缘。欲置何所。又奈将来诸凡夫何。目连受教。默然而止。
次下讫处兴请。其文有四。第一思诸佛法久不久义。既有疑念在心。理须咨决。是以第二尔时下。请问住灭。世尊略答。虽知住灭。不识所由。疑既未除。更须咨决。是以第三舍利弗下。问其所由。如来广答。既识所由。心希法住。是故第四尔时舍利下。乘前答次。便请结说望得同四住益异二灭损。
先解初文。然舍利弗智拔群品。欲使法传现未。利益今来故。思六佛住灭。以作请之端序。
次第二文。先问后答。问身子自观足知。何须问佛。见论第五云。身子自观。但知久与不久。不解所以。故须请问。又解。弟子神智。观之不难。为依止佛。显佛尊上。愿为开示者。正显请词也。请佛为我演此因缘。使我解必朗然。识知住灭。故名为开。显在心首。称之为示。次答可知。
次第三文三。初问住识所由。二佛告下广答所以。三舍利弗下结成住灭。然此三文。问中先问其久。次问不久。答中先答不久。次答其久。结中先结久住。次结不久。文中逐便覆逆如是。初文问意。过去六佛化仪道同。以何因缘。法有住灭。如此住灭。弟子不知。唯愿世尊。重为开示。
次下答中。先答后问。文中有二。初明二佛无广后灭。次尔时下有略现益。初文有三。一明二佛无广法体。二不为人下正不说广。三诸弟子下明法疾灭。初法体中。但举无有化教广体。计亦合举不结不说制教之广。文无者略。教广者。谓十二分教。若欲解释。二门分别。第一翻名解释。第二辨立所以。初门素呾览。翻释如上。又婆沙一百二十六。问云契经有何义。答略说有二。一结集义。二刊定义。结集义者。谓佛语言能摄侍义。如结鬘者。以缕结华。冠众生首。久无遗散。如是佛教。结集义门。冠有情心。久无忘失。刊定义者。谓佛语言能裁断义。如匠绳墨。绳墨众杖。易了正耶。去曲留直。如是佛教。刊定义门。易了是非。去恶留善。第二梵云祗夜(此云应颂)。以长行中。说义不尽。应更颂释。名为应颂。故婆沙云。依前散说契经文句。后结为颂。而讽诵之。旧云重诵偈。谓以偈文覆诵前法。或曰等诵。义不越本。故名为等。第三和伽罗那(此云记别。或曰记说)。谓诸经中。记圣弟子。生处修证。德失差别。故婆沙云。诸弟子问。如来记说。或如来问弟子记说。或弟子问弟子记说。名为记说。律云。授记显彼当果。名之为记。圣说示人。称之为授。第四伽他(此云讽颂)。谓诸经中。非长行说。结句宣喟。或二三四五等。故婆沙云。谓诸经中。结句讽颂。律云。经谓不重颂偈。详其偈言解者极谬。然中天正音。名为伽他。诸国讹传。谓伽他也。乃至于阗名为偈陀。此转讹略。称云偈经。此偈乃是梵语讹言。传者将为唐音正字。故共释言偈者竭也。所谓说义竭尽。名之为偈。此是传者之言。本无典据。第五忧陀那(此云自说)。谓诸经中。悦意自说。不因启请。直为宣喟。故婆沙云。谓诸经中。因忧喜事。世尊自说。旧云无问自说经。律称句经。未详所以。或可经为名句所显。故名句经。第六尼陀那(此云缘起。或曰因缘)。谓藉因缘而宣唱故。故婆沙云。谓诸经中。遇诸因缘。而有所说。如毗那耶。作如是说。由善财子等。最初犯戒。是故世尊。集苾刍僧。制立学处。第七阿波陀那(此云譬喻)。谓诸经中。有比况说。为令本义得明子故。故婆沙云。谓诸经中。所说种种众多譬喻律。在第十一者错也。第八伊帝曰多(此云本事)。除佛自身。说余前际。谓诸弟子。本想应事。故婆沙云。谓诸经中。宣说前际。所见闻事。如说过去有大王都。王名善见。过去有佛。名毗钵尸。为诸弟子。说如是法。名为本事。律称善道。在于第九。此差别名不详所以。或可说余前际前生善道事。故名善道。第九阇陀伽(此云本生)。所谓自说往报曾为某类。然佛无当生处故。说生唯本。故婆沙云。谓诸经中。宣说过去所经生事。如熊鹿等。第十毗佛略(此云方广。或曰方等)。直说为方。理弘为广。故婆沙云。方广云何。谓诸经中。广说种种甚深法义。第十一阿浮陀达磨(此云希法)。若处宣说佛与弟子。最极希有甚奇特法。故婆沙云。希法云何。谓经中说三宝等甚希有事。律云未曾有。以说希有事所未曾有。第十二忧婆提舍(此云论义)。问答显理。故名论义。故婆沙云。论义云何。谓诸经中。决判黑说大说等教。旧云。十二部经。时人不了。意谓别有十二部卷。为除此疑。今为十二分教。分者支义。类义。段义。谓教中有十二义类支条分段。各别不同。故云十二。次所以门。问以须明十二分教。答众生悟道。藉缘不同。是故缘中。说有十二。故婆沙第一云。诸有情类。虽有因力。若无缘力而觉发者。终不能修胜进之行。要遇缘力。乃能修行。譬如池中。虽有种种嗢钵罗等众妙莲华。若日月光。不照触者。则不开发出种种香。要日月光之所照触。乃能随类。开发出香。又如闇中有种种物。若无灯照。终不可见。有情亦尔。问所以缘力十二无减无增。答能听法者。宜闻故尔。又以转法轮时。三周修历四圣谛境。故诠彼教。亦有十二无减无增。上来化教广竟。略无制广。次正不说者。以所化生。闻广嫌繁。是以如来。不说二广。亦可此中化教广者。不合重举。文中错来。若依此义。制教非略。次法不久者。由无广教可依进修。略法幽微。复难趣入。是以疲厌。法不久住。
次明说略现益。其文有五。一举略体。二说处。三正说略。四彰现益。五辨后损。初文。善见释云。是应念者。当念无常苦不净无我。是不应念者。无常莫念为常。不净莫念净等。是应思惟者。三善根应思。是不应思惟者。三不善根莫思。次下一对。总结修舍。是应断者。谓二四句。莫念莫思。当须除断。是应具足住者。谓初三句。须念须思。当宜修进。此出化略。而无制略。其制略者。不谤亦不嫉偈。是随业佛略。心莫作放逸偈。是𤘽那含略。次说略处。依此林者。令生厌离。情既厌已。入道则易。次正说可知。次明现益。但以佛日未已。声闻在世。虽传略教。法广兴流。次明后损。文中有三。谓法喻合。法中四句。一明异类出家。二以是故下彰法疾灭。三何以故者。微灭之意。四不以下。释灭所由。初文种种名者。谓如昙无德等。种种姓者。谓如目连等。种种家者。谓贫贱等。此等异类。咸舍嚣尘。剃发染衣。同入佛法。故曰出家。次彰法灭。以异类生入法故灭。所以尔者。但以人非一种。族姓万殊。虽预道门。不能悟略。既不悟略。师心处分。不相承受。法则疾灭。次明微灭所以。此等人辈。信心出家。应令法兴。何以疾灭。次释所以。为无广教。线经任持。法不在人。是以疾灭。次喻亦四。准法应知。问华案风线。何等是耶。答种种法相为华。佛法为案。众生意行为风。广教为线。无线故尔。此据化教。若制教者。种种名姓为华。略教为案。僧尼身语为风。广教为线。无线故尔。合文可知。
次答四佛久住。文中有四。一明四佛说化制广。二弟子下复为说略。三如是下现在流布。四若彼下未来久住。然说广文。化制具有。说略之中。有化无制。其制略者。如戒经中。忍辱第一道等僧。对此解释二教差别。四门分别。第一定广略教。第二释广略名。第三明其差别。第四辨制不同。初定教者。略且有二。一是化教止观门略。如是事应念等。二是制教调伏门略。如善护于口言等。次广亦二。一化教广。如十二分教是。二制教广。如戒律教是。次释名者。所以名广。广者。文义广博。略翻于此。又广有五义。一具缘起。待犯藉请。二显名种。如夷残等。三彰犯等行别。如广解等。四陈果报。如持破文。各堕二道等。又如目连问经。犯波罗夷。如人间岁数。九百二十一亿六十千岁。堕泥黎中。残罪二百三十亿四十千岁。兰罪五十亿六十千岁。提罪二十亿四十千岁。可呵三亿六十千岁。吉罗九百千岁。五明忏除殄灭方轨。以斯五义。名之为广。略无此五。称之为略。次差别者。一根本枝条。二所为利钝。钝人广说。利人略说。三罪名不同。广对过故。制立罪名。略法不然。故无犯称。四说先后。化教广略。先后不定。以所化生宜闻有异。制教之中。必须先略后广。以略被净。一往即陈。广为秽人。要待犯请。然此文中。据其说次。理实不是先广后略。及以戒本广为宗故。五犯居先。七偈在后。次制不同者。一待犯不持犯。略被净人。故不待犯。广待犯故。漏过方兴。二请不请异。略是根本。故得直陈。广是枝条。必假先请。余次文同前。
次结可知。寄此住灭。以作请由。如五分善见。三住三灭。理而言之。齐皆广略。如增一经。下当具辨。又僧祗第一云。佛在祇洹。身子请问久不事。佛答言。不为弟子广说九部经法。不为制戒。不立说木叉法。是故灭后。法不久住。若说九部经法。及结说者。法得久住。亦不别显人之名字。身子因此。即请结说。
次下第四。正请文二。先请次答。请意。二佛无广。法则疾灭。四佛有广。便得久住。请同四佛久住之益。异二如来疾灭之损。故言今正是时。谓今正是制广之时。唯者专独之义。故云唯愿。结戒等者。旧释云。二部戒本。是其结戒。说戒揵度。是说仪轨。余受戒等。是修梵行法。亦可戒戒之中。各前结戒。酬于此结。各后说戒。及说戒揵度。复答此说余受安等。于修梵行法。此别属当。违其请心。岂可结说。离修梵行。诸余等文。即非结说。又若结等。合指别属。久住亦然。何以不尔。是故今解结戒者。请制禁防。说戒者。以结班告。即此结说。是修梵行。人凭法立。法假人弘。人法相依。故得久住。亦可结戒说戒。正说请禁防。使修梵等。申其请意。问所以得知此说戒言。即是戒本。非半月说。答如下文中。未制半月说戒。世尊托静念云。我与诸比丘结戒。及说波罗提木叉戒中。有信心等。乃至广说。以此知也。
次答文三。一立二门。二释二门。三结二门。立二门者。所谓抑许二门。且止是抑门。知时是许门。未即为结。称之为止。止而非永。故复言且。此是抑门。待犯当结。名之为知。正为立制。称为时也。此是许门。次释二门者。句则句有六对。便有三释。唯有两六中。初三五释抑门。二四六释许门。亦可初之二句。正释抑许两门。第二未得利下。两对四句。近释生漏不生漏。远释且止与知时。舍利弗如来未为诸比丘结戒者。释上且止。何以故者。徴止所由。以比丘中下。释止所以。若漏未起而先制者。见论第五。便有二过。一生诽谤。二不钦重。谤云如我等辈。贵族出家。弃舍财色。不惜身命。于世名利。无所希求。云何反以木叉系之。二于所制不生钦重。见此无益。故不先制。若犯有漏法然后结戒者。释上知时。翻前二损。即成两益。一赞如来是好医师。善治我等诸漏病故。二者于我所立禁戒。生敬重心。令法久住。佛知此时制戒有益。故即为结。所言益者。为生十利功德。故下文云。如来出世。见众过失。为诸比丘结戒。以一义故。谓摄取信等。又复若犯有漏法者。生下诸起过文。然后结戒者。应下诸制广文。次释漏缘。乃至未得利养者。近释不生漏。远释且止。乃至者。超于中间。未得利时。故云乃至。若得利养等者。近释生漏。远释知时。未有名称等者。近释不生漏。远释且止。若得名称等者。近释生漏。远释知时。此乃言者。乃知为人所识多闻。结二可知。僧祇第一。佛答言。如来不以无过患因缘故。而为弟子制戒。立说波罗提木叉法。譬如转轮圣王。不以无过。而为波罗门居士。而制刑罚。如是舍利弗。如来亦复如是。不以无过患因缘。而为弟子制戒。立说波罗提木叉法。上来序分文竟。
四分律开宗记卷第一末

[book_title]四分律开宗记卷第二
(从正宗首至释初犯竟。合有三万七千二百言)
西太原寺沙门释　怀素　撰
次下正宗。然此宗文。由何起者。但以凡百僧尼。非一名姓。报殊心异。志乐不同。有漏过生。盖因名利。略教被坏。人𨷂奉持。何期释众亡依。戒珠潜曜。空希出离。律宝韬光。是以无上法王。大悲普济。寄因启请。兴立此文。欲使犯与不犯。焕矣分明。重之与轻。昭然可镜。斯则五犯分位。三有停轮。二持别流。四果修证。意唯若此。故起正宗。正宗之文。开之为二。初二部戒本止持行相。第二犍度已下作持行相。前文复二。一大僧止持。二尼众止持。释二止持。两门分别。一僧尼离合。二僧尼先后。言离合者。问大僧与尼齐希出离。俱是具戒。犯聚无殊。何以二众五犯别立。答过兴在人。患生不等。戒防斯过。故有少多。是则多少差别。轻重不同。有无互缺。犯同缘异。以斯别状。不得合辨。问两众具戒。数有多少。二位沙弥。何以齐十。答具位满足。防过使周。对过立戒。故有多少。二众沙弥。亦应不等。以同方便。且制十戒。又解两众沙弥。亦同二具。随过差别。立戒多少。所以知者。以诸戒下。皆结罪故。若尔何不具彰五犯。答人是不满。正唯制十。进修义同。咸皆结罪。故十数外。和上应教。既已应教。明亦同等。次先后者。问大僧戒相。所以先明尼之禁防。何以后说。答为表丈夫护持。建立功强于彼。是以先明。又复兼是师徒两异。出家先后。故所以尔。次释比丘止持。于中文八。谓初四夷。乃至七灭诤。于此八中。束为五犯。谓二提合众学七灭。合不定未定。故但为五。若解此五。须为二门。第一总解。第二别明。于总解中。须释五犯等义。但为初依戒者。寻文未周。直听悬言。不能领悟。故释大僧戒。已至尼律。初演此玄章。方知旨趣。庶得僧尼俱益。新旧咸开。进修轨仪。于斯毕矣。自下诸义改换皆然。不能于中。别更申意。
次随别释●先解初犯。于中复二。一总。二别。总中十门分别。第一起由三毒。第二身语成犯。第三自作教人。第四犯境宽狭。第五克漫不同。第六错误有异。第七明其立意。第八次第之相。第九下众任运。第十定业招报。
初门准毗婆沙一百一十六。不善业道。一一皆以三根为加行。若论成者。淫盗二戒。由贪究竟。断生命者。由瞋究竟。妄语通以三根究竟。淫三起者。优婆塞戒经第六云。若人自乐行非梵行。是名从贪。淫怨眷属。是名从瞋。于所生母。作非梵行。是名从痴而并境悦畅思。由贪究竟。盗三起者。自为己身妻子眷属。贪他财物。而往劫夺。是名从贪。盗怨家物。是名从瞋。劫夺下姓。是名从痴。故俱舍云。谓诸王等。依世法律。夺恶人财。谓法应尔。无偷盗罪。又婆罗门。作如是说。世间财物。于劫初时。大梵天王。施诸梵志。于后梵志。势力微劣。为诸卑族。侵夺受用。今诸梵志。于世他财。若夺若偷。充衣充食。皆用己财。无偷盗罪。此等要有所顾。皆贪究竟。煞三起者。若为贪故害命。是说从贪。若煞怨家。是名从瞋。煞老父母。是名从痴。故婆沙云。虎豹豺狼蜈蚣蛇等。伤害于人。煞之无罪。父母衰老。及胄痼疾。若能煞者。得福无量。此无所顾。皆瞋究竟。妄三起者。若为财利。自受快乐。是名从贪。为坏怨故。是名从嗔。若畏他死。是名从痴。故婆沙云。诸为自他身难命。而妄语者。不得妄罪。然成业道。亦由贪等。以贪等现前。此业成故。又增三云。有三种妄语得夷贪恚痴。又云身恚口恚身口恚。旧释妄语贪痴起。成妄语规。利瞋非顺情。故无瞋心。发思成业。此是传者之言。不依圣教。义既违文。不劳别破。
第二门身语位二。前三局身。第四唯语。淫戒形交。非身不辨。煞盗身犯。语有造义。如教人咒物等。妄语称圣。非言不宣。身有造义。如作书现相等。
第三门自他位三淫戒自重教轻。教人为非乐。在前人故。能教者。但获兰罪。煞盗损他。自作教人。损境无殊。彼此俱犯。于中唯有能所二心。不称无期。有差脱者。有犯非犯。准文可知。妄语教人称己得圣。名利属我。即能重所兰。若泛教人彼自称圣。名利推彼。即所重能兰。因此泛明。自他能所。轻重犯不。可为四句。一自重教轻。初淫戒是。二自轻教重。犯教僧漏失是。三自他俱重。如煞盗等同犯。四自他俱轻。如教不学吉等。若犯不犯。亦为四句。一自犯他不犯。如自贩易是。二他犯自不犯。如使尼浣故衣是。三自他俱犯。如煞盗等是。四自他俱不犯。如教进修是。
第四门宽狭位二。淫该四趣。故所以宽。余三局人。故所以狭。良以淫欲之性。顺情内逸。但得正道。畅适无殊。不简境之美恶。讵问人与非人。又以死尸犯故。不由损境。何容计境优劣。致犯阶降者欤。又通自境。如弱脊类。余之三戒。损在前境。趣别报殊。增微不等故。人犯重余趣便轻。义准人境。四戒并得。夷𠎝非天。便有夷兰二别。畜生阶四。夷兰提吉。
第五克漫者。此之四戒同境。论者克之。与漫俱犯夷罪。此中同境。淫戒约道。余者局人。为淫约道。不就趣分。不可例。余同为克漫。若通余趣。作克漫者。须除淫戒。约下三作。然下三戒。如其大漫。随三趣境。重轻结罪。若也专克。各相应犯。或若差互。俱成方便。
第六错误者。错误约戒。位可为三。第一以二对淫戒。错误俱犯重。为淫约道。不就趣分。但得正道。畅本业思。纵境交涉。亦成其重。故文言。道疑道非道想夷。第二对下三戒。若其余趣境上错误俱不犯。以于异境。本无心故。若对人境。误犯错不犯。以其误无两。并不得云。无心故误。故下文言。男想盗女物。佛言波罗夷。煞诳亦尔。错据无心。故不成犯。如欲堕胎母死之类。问若此误犯错不犯者。何故人言椽梁等。误堕不犯。答此实是错误声说故。尔者如何。下文说粗恶语。欲向此说。错向彼说。一切僧残。答此实是误错声说故。又解错误二门。各通犯及不犯。但使有心成事。无问错误俱犯故。文言男想盗女等。佛言波罗夷(此是误犯)。下文说粗恶语。欲向此说。错向彼说。一切僧残(此是错犯)。若其无心成事。错误俱不犯。如文椽梁等。误堕不犯。又僧祇第四云。欲害前人。误害中人。得越毗尼。又十诵五十一。问颇有比丘。虚说圣法。不得波罗夷耶。答曰有比丘。欲说须陀洹果。误说斯陀含果。乃至欲说阿那含果。误说阿罗汉果是。五分二十八。有比丘欲煞彼。而误煞此。生疑问佛。佛言不犯得偷兰遮(此误不犯)。下文与堕胎药。错与煞母药。母死不犯。及欲盗他衣。错得己衣。不犯欲受苏错受油不成(此错不犯)第三错误对妄语。所称法者。旧云错误俱无犯。如欲称圣错言凡。错称非境。如增上慢。迷凡谓圣。误心非巧。故并不犯。此释非理。杂乱宗文。如何煞盗。唯约人趣重境为错误。不论非情无主物。及至妄语所称之中。乃就凡法。为错误境。若顺宗文。错之与误。俱就众多。圣法上作。若同圣法。还是误犯。错不犯故。大妄开文云。欲说此。错说彼不犯。又伽论第八云。若比丘欲说须陀洹果。而说斯陀等果。犯何罪。答偷兰遮。或同后解。通犯不犯。
第七立意者。如大集经第三十。佛告频婆娑罗云。大王汝之国法。何名大罪。王言。世尊我之国法。有四重罪。一者断他命根。二者偷至五钱。三者淫他妇女。四者为五钱故。大众王边。故作妄语。如是四罪犯者不活。佛言。我今亦为未来弟子。制是四重。又为比丘制增戒学。有其二意。一欲令断三不善根故阿难答孔雀冠言世尊为欲调伏贪欲瞋恚愚痴令尽为诸比丘。制增戒学。所以尔者。凡兴圣制。为除患本。患本虽多。要谓三毒。为此贪等。恒能引导诸不善业。故须制断。问戒能防非。不断烦恼。何以乃言对之立戒。答理实戒但防非。不断烦恼。然由戒故。定慧得生。推功归本。故言对制。又解文言。调伏贪等者。但是制事不起名为调伏。不是要断。名为调伏。二为招生十利功德。文证可知。
第八次第者。易为喜犯。建在初明。非直此文。残等类尔。故僧祇云。初戒成道。五年冬分第五。半月十二日犯。即是十月二十七日。余之三戒。并是成道。六年冬分。盗戒第二。半月十日。谓是九月十日。煞戒第三。半月九日。谓九月二十四日。妄语第四。半月十三日。谓十月十三日。以此文证。足彰次第。问此为喜犯。淫戒在初五十。如何以煞为首。答古昔多解。皆不允当。今申正义。智者应思。但以五十等戒。不假犯请。依本业道。以煞为初。具戒兴广。必待犯请。喜犯前明。淫戒居首。
第九任运者。如沙弥时。教人作煞盗。乃称己得圣。已便受具戒。然受具已。前事方成。能教任运。犯三夷罪。若论自作。唯局不善。今取教业。通余二性。若其受戒未竟。所教事成。即是边罪难人。不发戒品。若受戒竟。戒罪俱得。以善因圆恶业满故。是以十诵五十一云。未受具人。盗心取是物。未受具戒时。离本处。得突吉罗。次句未受具人取受具时。离处吉。次句未受具人取受具人。离处夷。次受具时作方便。取有二句。一吉一夷。次受具竟取。复有二句。初句夷。次句受。具戒人。取非具戒人。离处兰。以此证知。有任运犯。淫教获轻。故无任运。
第十招报者。戒律威严。开神益物。行之轨则。熟不遵修。良以业道多迷。不惧沦溺。纵此愚情违犯者。众今依圣教。示以重轻。存理行人。特宜崇奉。然具足戒。禁勤七支。此且明四义应通举。一一支中。皆感三报。故婆沙一百一十三云。诸欲邪行。若习若修。若多修习。生那落迦。傍生鬼趣。是异熟果。从彼处殁。来生人中。妻不贞良。是等流果。彼增上故。所感外物。多有怨竟。是增上果。余六业道。异熟皆同。以悉遍于三恶道。受诸不与取。来生人中。财宝遗乏。是等流果。所感外物。有灾有患。多遭霜雹。尘秽等障。是增上果。诸断生命。来生人中。多病短命。是等流果。所感外物。皆少光泽。不久坚住。是增上果。诸虚诳语。来生人中。多遭诽谤。是等流果。所感外物。多诸臭秽。是增上果。诸离间语。来生人中。亲友乖离。是等流果。所感外物。多不平正。丘陵坑坎。险阻悬隔。是增上果。诸粗恶语。来生人中。恒闻种种不如意声。是等流果。所感外物。粗弊鄙恶。毒刺砂砾。虽有金等。少而无光。不调难用。是增上果。诸杂秽语。来生人中。言不威肃。是等流果。所感外物。时候乖变。速疾磨灭。多不成实。是增上果。优婆塞经亦然。不能具述。七善业道。翻此可知。
自下别解　初戒有四。一制戒意。二释戒名。三具缘成犯。四𨷂缘之义。此之四义。并有通别。下诸戒等皆
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:25:21-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>