<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="报恩讲式,叹德文,报恩讲式叹德文全文在线阅读,报恩讲式叹德文全文在线下载,大玄古籍书库">
<meta name="description" content="该书实含《报恩讲式》与《叹德文》两种要典。。《报恩讲式》为日本佛教净土宗三祖觉如上人于1294年左右所著，主要论述须念佛感恩于日本佛教净土宗开基祖亲鸾圣人，劝人发信净土宗，勉励净土宗传人发扬宗门。。《叹德文》为日本佛教净土宗存觉上人在《报恩讲式》的基础上，简要记述亲鸾圣人的一生事迹，赞叹亲鸾圣人的高得。。因此二文常在净土宗宗教仪式上合用，常合在一起印刷发行。。实为了解，研究东亚佛教发展史及佛教思想发展的重要古籍资料。_报恩讲式叹德文_全文在线阅读_报恩讲式叹德文_全文在线下载_大玄古籍书库">
<title>报恩讲式叹德文_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">报恩讲式叹德文</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]3903</span> <br/>
          说明： <span class="inputVal" id="bkdec">该书实含《报恩讲式》与《叹德文》两种要典。 《报恩讲式》为日本佛教净土宗三祖觉如上人于1294年左右所著，主要论述须念佛感恩于日本佛教净土宗开基祖亲鸾圣人，劝人发信净土宗，勉励净土宗传人发扬宗门。 《叹德文》为日本佛教净土宗存觉上人在《报恩讲式》的基础上，简要记述亲鸾圣人的一生事迹，赞叹亲鸾圣人的高得。 因此二文常在净土宗宗教仪式上合用，常合在一起印刷发行。 实为了解，研究东亚佛教发展史及佛教思想发展的重要古籍资料。</span> <br/>
          封面： <span class="inputVal" id="bkimg">Z_2159.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]报恩讲式叹德文
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]3903
[book_dec]该书实含《报恩讲式》与《叹德文》两种要典。 《报恩讲式》为日本佛教净土宗三祖觉如上人于1294年左右所著，主要论述须念佛感恩于日本佛教净土宗开基祖亲鸾圣人，劝人发信净土宗，勉励净土宗传人发扬宗门。 《叹德文》为日本佛教净土宗存觉上人在《报恩讲式》的基础上，简要记述亲鸾圣人的一生事迹，赞叹亲鸾圣人的高得。 因此二文常在净土宗宗教仪式上合用，常合在一起印刷发行。 实为了解，研究东亚佛教发展史及佛教思想发展的重要古籍资料。
[book_img]Z_2159.jpg


[book_title]报恩讲式
先总礼
稽首天人所恭敬阿弥陀仙两足尊
在彼微妙安乐国无量佛子众围绕
次三礼
次如来呗
次表白
敬白大恩教主释迦如来•极乐能化弥陀善逝•称赞净土三部妙典•八万十二显密圣教•观音势至九品圣众•念佛传来诸大师等•总佛眼所照微尘刹土现不现前一切三宝而言。弟子四禅线端适贯南浮人身之针。旷海浪上希遇西土佛教之查。爰依祖师圣人之化导听法藏因位之本誓。欢喜满胸渴仰铭肝。然则报而可报大悲之佛恩。谢而可谢师长之遗德。故观音大士顶上安本师弥陀。大圣慈尊宝冠戴释迦舍利。纵经万劫叵报一端。不如念名愿顺彼本怀。今扬三德将劝四辈。一赞真宗兴行德。二叹本愿相应德。三述灭后利益德。伏乞三宝哀愍纳受。
第一赞真宗兴行德者。俗姓后长冈丞相（内縻公）末孙。前皇太后宫大进有范息男也幼稚之古壮年之昔。出爷娘家入台岭窗已来。以慈镇和尚为师范。习学显密两宗教法。萝洞霞中窥三谛一谛之妙理。草庵月前凝瑜伽瑜祇之观念。镇逢明师传大小奥藏。广试诸宗究甚深义理。然而色尘声尘猿猴之情尚忙。爱论见论黐胶之忆弥坚。断惑证理愚钝身难成。速成觉位末代机叵覃。仍誂出离于佛陀。祈知识于神道。而际宿因多幸。奉谒本朝念佛元祖黑谷圣人。问答出离之要道。授以净土一宗。示以念佛一行。自尔以降。阁圣道难行之门。归净土易行之道忽改自力之心。偏乘他力之愿。自行化他守道绰遗诫。专修专念任善导古风。见闻之道俗致随喜。远近之缁素皆发心。爰祖师为弘西土之教文。遥跂东关之斗薮。暂逗留常州筑波山北边。对贵贱上下示末世相应要法。初成疑谤之辈如瓦砾荆棘。遂令改悔之族同稻麻竹苇。皆翻邪见悉受正信。共止偏执还为弟子。凡受训之徒众余当国。结缘之亲疏满诸邦。虽谤法阐提之辈。闻彼教化者觉悟华鲜。虽愚痴放逸之类。得其讽谏者惑障云霁。喻如木石待缘生火。瓦砾磨𨥉为珠甚深行愿不可思议者欤。方今念佛修行之要义虽区。他力真宗兴行即起从今师知识。专修正行繁昌亦成自遗弟念力。酌流寻本源。偏是祖师德也须称佛号报师恩。颂曰
若非释迦劝念佛弥陀净土何由见
心念香华偏供养长时长劫报慈恩
念佛
何期今日至宝国实是娑婆本师力
若非本师知识劝弥陀净土云何入
南无归命顶礼尊重赞叹祖师圣灵
第二叹本愿相应德者。念佛修行之人虽多。专修专念之辈甚稀。或沈自性唯心徒贬净土真证。或迷定散自心宛暗金刚真信。而祖师圣人。至心信乐忘己速归无行不成之愿海。忆念称名有精镇关不断无边之光益。身彰厥证理。人看彼奇特不可胜计。加之对来问之贵贱专示他力易往之要路。诱面谒之道俗偏明善恶凡夫之生因。所以善导大师曰。今时有缘相劝誓生净土。则是称诸佛本愿意也。又曰。大悲传普化。真成报佛恩。然者祖师圣人发起金刚信心定得自身生因。流行本愿名号助成众机往益。岂非本愿相应之德乎。宁非佛恩报尽之勤哉。又恒语门徒曰。信谤共为因。同成往生净土缘。诚哉斯言。疑者必执信。谤者遂翻情。实是佛意相应之化导。抑又胜利广大之知识也。恶时恶世界之今。常没常流转之族。若不受圣人劝化。争悟无上大利。既挥一声称念之利剑。忽截无明果业之苦因。忝乘三佛菩提之愿船。将到涅槃常乐之彼岸。弥陀难思之本誓。释迦殷勤之付属。不可不仰。诸佛诚实之证明。祖师矜哀之引入。不可不凭。因兹各持本愿唱名号。弥协二尊之悲怀。戴佛恩荷师德。特呈一心之恳念。颂曰
世尊说法时将了殷勤付属弥陀名
五浊增时多疑谤道俗相嫌不用闻
念佛
万行之中为急要迅速无过净土门
不但本师金口说十方诸佛共传证
南无归命顶礼尊重赞叹祖师圣灵
第三述灭后利益德者。释尊覆教网于三界。犹济末世苦海之群类。今师洒法雨于四辈。远湿常没浊乱之遗弟。谓彼在世则九十岁。显宗密教莫不钻仰。访其行化亦六十年。自利利他莫不满足。在家出家之四部群集不异盛市。大乘小乘之三辈归伏如靡风草。终则还华洛占草庵。然间去弘长第二壬戌黄钟二十八日。彰前念命终之业成。遂后念即生之素怀。嗟呼禅容隐何在。先贤述作此式文之古。当永仁之历。已隔给仕于数十个回之月。遗训绝几程。末愚相续其仪则之今。迄贞治之天屡慕旧迹于一百余年之霜。
重彼遗恩门叶。轻其身命后昆不论每年不远辽绝凌境关千里云。自奥州运步。送陇道万程之日。从诸国群诣。跪庙堂拭泪。拜遗骨断肠。入灭年虽遥。往诣举未绝。哀哉。恩颜虽化寂灭之烟。留真影于眼前。悲哉。德音虽隔无常之风。贻实语于耳底。所撰置书籍。万人披之多入西方之真门。所弘通教行。遗弟劝之广利片域之群萠。凡厥一流繁昌。殆超过于在世。倩案平生之化导。闲忆当时之得益。祖师圣人匪直也人。则是权化之再诞也。已称弥陀如来应现。亦号昙鸾和尚后身。皆是梦中得告。幻前视瑞故也。况自名曰亲鸾。测知昙鸾化现。然则圣人修习念佛故。往生极乐故。以宿命通鉴知恩报德之志。以方便力导有缘无缘之机。愿依师弟芳契之宿因。必垂最初引接之利益。仍各归他力唱佛号。颂曰
身心毛孔皆得悟菩萨圣众皆充满
自作神通入彼会忆本娑婆知识恩
念佛
直入弥陀大会中见佛庄严无数亿
三明六通皆具足忆我阎浮同行人
南无归命顶礼尊重赞叹祖师圣灵。
南无归命顶礼大慈大悲释迦善逝。
南无归命顶礼极乐化主弥陀如来。
南无归命顶礼六方证诚恒沙世尊。
南无归命顶礼三国传灯诸大师等。
南无自他法界平等利益
次六种回向等

[book_title]叹德文
夫亲鸾圣人者。净教西方之先达。真宗末代之明师也。博览涉内外。修练兼显密。初习俗典兮切磋。此是在伯父业吏部之学窗所抽聚萤映雪之苦节也。后携圆宗兮研精。此是陪贯首镇和尚之禅房所闻大才诸德之讲敷也。依之十乘三谛之月观念送秋。百界千如之华薰修累岁。爰倩窥出要作此思惟。虽凝定水识浪频动。虽观心月妄云犹覆而一息不追千载长往。何贪浮生之交众徒疲假名之修学。须抛势利直悕出离。然而机教相应凡虑难明。乃近对根本中堂之本尊。远诣枝末诸方之灵窟。祈解脱之径路。求真实之知识。特运步于六角之精舍底百日之恳念之处。亲得告于五更之孤枕咽数行之感泪之间。幸臻黑谷圣人吉水之禅室。始入弥陀觉王净土之秘局尔降。三经之冲微•五祖之奥赜。一流之宗旨相传无误。二门之教相禀承有由。是以。所仰者即得往生住不退转之诚说。宛住平生业成之安心。所凭者欢喜踊跃乃至一念之流通此乃无上大利之胜德。仍以自修之去行兼为化他之要术。于时尊卑多倾礼敬之头。缁素举齐崇重之志。就中披一代藏兮擢经律论释之肝要。记六卷钞兮号教行信证之文类。彼书所摅义理甚深。所谓决凡夫有漏之诸善不入愿力成就之报土。呈如来利他之真心令生安养胜妙之乐邦。殊明佛智信疑之得失。盛判净土报化之往生。兼复就择瑛法师之释义。虽摸横竖二出之名。探宗家大师之祖意。巧立横竖二超之差。彼此助成标权实之教旨。渐顿分别辨长短之修行。他人未谈之。我师独存之。又有题愚秃钞之选。同为述自解义之记。彼文云。闻贤者信显愚秃心。贤者信内贤外愚也。愚秃心内愚外贤也。云云。此释假卑谦之言辞。其理存翻对之意趣。内虽备宏智之德。痛炫名于硕才道人之闻。外只现至愚之相。欲侔身于田夫野叟之类。是则窃示末世凡夫之行状。专表下根往生之实机者哉。加之或二教相望明四十二对之异。或二机比挍显一十八对之别。大底两典巨细不可具述。抑空圣人由当教中兴之篇坐辜之刻。鸾圣人为法匠上足之内同科之故。忽出上都之幽栖。遥配北陆之远境。然间。居诸频转。凉燠屡悛。尔时。憍慢贡高之俦。翻邪见以赴正见。儜弱下劣之汇。悔怯退以托弘誓。贵贱之归投遐迩合掌。都鄙之化导首尾满足。遂则蓬阙敕免之恩新加之时。华洛归欤之运再开之后。迎九十有回生涯之终证十万亿西涅槃之果以来。星霜积兮几许岁。年忌月忌本所报恩之勤无懈。山川隔兮数百里。远国近国后弟参诣之仪犹煽。是并圣人之弘通叶冥意之所致也。宁非众生之开悟依根熟之令然乎。凡三段之式文称扬虽足。二世之益物赞叹未倦。是故加一千言之褒誉。重拟百万端之报谢。然则于莲华藏界之中照见今讲肆。自檀林宝座之上影向斯梵筵。内证外用定添果地之庄严。上求下化宜究菩提之智断。重乞佛阁基固遥及梅怛梨耶之三会。法水流远普润六趣四生之群萠。敬白。
延文四己亥年十一月十六日草之讫。盖是始自二十八日当月之御忌。可有尽未来际每度阐扬由。依为本所愿望。慭记短才卑言。且专感兴隆发意大志。且兼拟至愚报恩一端者也。
存觉满七十
俊玄律师自去比虽誂之。自然懈怠处。御忌近近间。期日以前为可致清书。此两三日忘他事草之。今日十六日加中书毕。
先年依俊玄僧都（于时律师）发起草送已来。当台讲演次同用之。而件本全分草案。颇以左道间。今所染老笔
也。
贞治五丙午岁五月十三日
常乐台主释存觉（七十七）

        </div>
      </div>
    </div>
  </div>
</div>
<!--update:2025-08-30 09:28:41-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>