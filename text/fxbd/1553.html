<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="大毗卢遮那成佛神变加持经义释演密钞引文,大毗卢遮那成佛神变加持经义释演密钞卷第一并序,大毗卢遮那成佛神变加持经义释演密钞卷第二,大毗卢遮那成佛神变加持经义释演密钞卷第三,大毗卢遮那成佛神变加持经义释演密钞卷第四,大毗卢遮那成佛神变加持经义释演密钞卷第五,大毗卢遮那成佛神变加持经义释演密钞卷第六,大毗卢遮那成佛神变加持经义释演密钞卷第七,大毗卢遮那成佛神变加持经义释演密钞卷第八,大毗卢遮那成佛神变加持经义释演密钞卷第九,大卢毗遮那成佛神变加持经义释演密钞卷第十,大日经义释演密钞全文在线阅读,大日经义释演密钞全文在线下载,大玄古籍书库">
<meta name="description" content="大日经义释演密钞，十卷，辽觉苑撰并序，赵孝严序。现存《大日经义释演密钞》(十卷)分为二大门:(一)文前聊简,包括起教因缘、藏教收摄、说经会处、辨教浅深、明经宗趣、翻译传通等六项。(二)依文正释,即大日经义释文句之注释。集中体现了觉苑的密教思想。主要继承一行、温古等人的思想,并结合《起信论》、《华严经》的思想,促进了辽代佛教的显密融合。_大日经义释演密钞_全文在线阅读_大日经义释演密钞_全文在线下载_大玄古籍书库">
<title>大日经义释演密钞_觉苑_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">大日经义释演密钞</span> <br/>
          作者： <span class="inputVal" id="bkauthor">觉苑</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]223786</span> <br/>
          说明： <span class="inputVal" id="bkdec">大日经义释演密钞，十卷，辽觉苑撰并序，赵孝严序。现存《大日经义释演密钞》(十卷)分为二大门:(一)文前聊简,包括起教因缘、藏教收摄、说经会处、辨教浅深、明经宗趣、翻译传通等六项。(二)依文正释,即大日经义释文句之注释。集中体现了觉苑的密教思想。主要继承一行、温古等人的思想,并结合《起信论》、《华严经》的思想,促进了辽代佛教的显密融合。</span> <br/>
          封面： <span class="inputVal" id="bkimg">Z_1553.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]大日经义释演密钞
[book_author]觉苑
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]223786
[book_dec]大日经义释演密钞，十卷，辽觉苑撰并序，赵孝严序。现存《大日经义释演密钞》(十卷)分为二大门:(一)文前聊简,包括起教因缘、藏教收摄、说经会处、辨教浅深、明经宗趣、翻译传通等六项。(二)依文正释,即大日经义释文句之注释。集中体现了觉苑的密教思想。主要继承一行、温古等人的思想,并结合《起信论》、《华严经》的思想,促进了辽代佛教的显密融合。
[book_img]Z_1553.jpg


[book_title]大毗卢遮那成佛神变加持经义释演密钞引文
朝议大夫行起居即充乾文阁待制史馆修撰
骑都尉赐紫金鱼袋臣赵孝严奉敕撰
大哉！如来之教也，有显有密。所谓显者，五性三乘是也；所谓密者，总持秘藏是也。若夫圆修万行，具证十身，顿了一法界心，直超三无数劫，此乃神变加持之力，不可思议也。故毗卢遮那佛亲为口说，金刚秘密主次传心印，玄之又玄，秘之甚秘。粤从唐代，有三藏善无畏者，自中天来，持以梵本，与禅师一行受诏同译。其理甚深，尚难趣入，乃请无畏再为敷说。一行遂增润其文，号曰义释，斯则启明门之关键也。暨我大辽国有三藏摩尼者，从西竺至，躬慕圣化，志弘咒典。然广传授，未遑论撰。历岁既久，逮今方兴。伏惟天佑皇帝，睿智如神。
聪谋出俗，以至公治国，赏罚无私。以大信临人，恩威有济。阅儒籍，则畅礼乐诗书之旨。
研释典则，该性相权实之宗。至教之三十二乘，早赜妙义。杂华之一百千颂，亲制雄词修观行以精融。入顿乘而䆳悟。肇居储邸。
已学梵文有若
生知殊非性习
通声字之根柢
洞趣证之源流，欲使玄风兼扶。
盛世时，有总秘大师赐紫沙门觉菀，幼攻蚁术，长号鹏耆，学赡群经，业专密部，禀摩尼之善诱，穷瑜伽之奥诠，名冠宗师。
诏开，讲会最上，乘之至理，由此发扬。因集科文五卷，通行于世。师自是谈演之暇，乘精运思，复撰成钞十卷。文无不周，义无不摄，镜先制之幽隐，烛后学之昏疑。意者近报国恩，远弘佛道，亦既进奏，亟命雕锼，申谕微臣，得述前引。道安天阔，信侧管以徒为；澄观月高，惭隔縠而莫睹。强摅鄙素，聊赞玄言。

[book_title]大毗卢遮那成佛神变加持经义释演密钞卷第一并序
燕京圆福寺崇禄大夫检挍太保行崇
禄卿总秘大师赐紫沙门觉苑撰
恭闻皇觉垂形，俨十身于藏刹；微言着范，轶五驾于殊途。或有众生睹佛威仪而得度者，或有众生闻佛音声而得度者，谅根器以成差，遂影响而亦异。然利有攸往，功不唐捐。若夫理包性相，义贯浅深，为八藏之泉源，作一乘之钤键，独标圆密，迥出余宗者，则大毗卢遮那成佛神变加持经其大矣哉！斯经乃总持之润府，法界之灵宫，金刚手方可探其𧷤，莲华眼始能窥其奥。顿超位地，譬之以神通；速离缠痾，喻之以咒术。加以入金刚界，启菩提心，升金刚座，绍菩提种。护摩设祭，大自在事，火异其宗；浇顶施仪，色究竟受，职方其躅。不入曼荼罗，不依阿阇梨，则不得入其手。自无畏三藏翻译之后，禅师一行义释已还，绵历岁时，声光沦坠，非遘昌期，孰能极此？今我天佑皇帝，睿文冠古。英武超今。
十善治民
五常训物
博综儒经，有诗赋碑记之制，锦烂华明，允彰乎教化；尤精释典，有赞序疏章之作，山辉川媚，聿在乎修行。于兹䆳旨，夙促宸怀。爰命𤨏才，俾宣秘咒。因咸雍初，提总中京大夫庆寺。属以时缘，再兴未肆。乃有副留守守卫尉卿陇西牛铉、守司空悟玄通圆大师弼公，洎僧首紫褐师德百有余人，同致书曰：伏闻毗卢大教，旨趣宏深。疏诠妙𧷤，早已着其菁华；钞解至玄，尚未辟于阃域。傥纳勤诚，愿闻可尔。尝其虽从削简，未暇操䉉。越大康三年，忽降纶旨，令进神变经疏钞科，则密教司南时至矣。于是敬酬圣泽，兼副舆情，强摭群诠，谬成斯解，目之曰演密钞。会于前冬，诏赴行在，面奉进呈敕令雕印，坠典斯兴。
仁王之力也。觉苑智亏宿种，见匪生知。徒然爝火之明，曷益曦轮之照。庶俾来者，共践玄涯尔。
将释此疏，大分为二：第一、文前聊简，第二、依文正释。初文分六：一、起教因缘，二、藏教收摄，三、说经会处，四、辨教浅深，五、明经宗趣，六、翻译传通。
且第一、起教因缘，分二：初、酬昔愿，后、顺当根。初中分二：初、明自证，后、释辨加持。且初文者，我毗卢遮那世尊，过去世时，于自觉地，最初一念发菩提心，依三密方便，修三十七菩提分法，诸度空等波罗密门，超三妄执；超三执已，即证本地法界之身；证此身已，常处法界金刚宫殿，以十佛刹微尘数等上首执金刚众而为内眷属，以普贤、文殊等十佛刹微尘数上首诸菩萨众为大眷属。故智度云：欲为诸佛内眷属，欲得大眷属等，即与如是金刚菩萨无量眷属，常受无尽秘密甚深不可思议广大法乐。
后辨加持分二：初明体，后辨相。初明体者，即以悲智而为体故。遮那世尊自受如是广大法乐，由初本愿誓度无边诸众生故，激起大悲，作是思惟：一切众生皆有如是法界宫殿、二种眷属、种种法乐，与我无异。但以无明所覆，不自觉知。由不觉故，轮回三有，唐受辛勤，备历诸苦。若我自住如是不可思议微妙境界，则诸有情不蒙利益。是故住于自在神力加持三昧也。
后辨相者，于是世尊作是思惟已，于三昧中现起不思议神变加持之相。经云：毗卢遮那如来加持故，奋迅示现身无尽庄严藏，奋迅示现语意平等无尽庄严藏，乃至又现文殊执金刚莲华手菩萨等种种相貌，普于十方宣说真言道句法，上来总是酬昔愿。
后顺当根分二：初金刚启问，后世尊垂答。初分为二：初示疑相，后伸疑问。初金刚手菩萨睹佛所现加持之相，仰测如来实相之智。犹如弥勒睹佛毫光神通之相，作是思惟：今佛放光，为欲说此？为当授记？今亦如是，金刚睹见庄严之相，皆是外迹。智者见其条末，则可喻其根本。如世大龙，驱雷驾电，降澍大雨，令鸟兽振吼，百川奔勇。虽不睹其形，当知此龙威势必大。今佛现瑞一时，普应法界，而作加持，亦复如是。虽不能睹佛身相大小，色像威仪，然可比知如来智力必大。照俗之权尚尔，契实之境当复云何？后伸疑问者，金刚手菩萨由观如来加持庄严相已，复谛思惟：此加持相，乃从如来一切智智为众生故之所现起。又复如来一切智智，依何而得？于是乘彼众心，并欲自决所疑，而伸请问。经云：尔时执金刚秘密主，于众会中白佛言：世尊，云何如来应供正遍知得一切智智？乃至如是智慧，云何为因？云何为根？云何究竟？意云：如来不共一切智智之果，从何而得？为以何法而为其因？为以何法而为其根？为以何法为究竟耶？
后如来垂答，于是世尊普观众会，顺彼疑问，次第宣答。经云：毗卢遮那告金刚手言：菩提心为因，大悲为根，方便为究竟。此经七卷三十一品，从始迄终，皆是显斯三句之义，当知即是阿阿暗恶四字之义。总也，是第一起教因缘。
第二、藏教收摄，分二：初藏收，后教摄。初、如来所说一大时教，分成三藏：一、修多罗藏，即是契经；二、毗奈耶藏，即是调伏；三、阿毗达磨藏，即是对法。又于修多罗中，分出陀罗尼门，别为一藏。又此通大小乘，开为八藏。今遮那神变经，即当第八总持藏摄。问：既属第八总持藏摄，何故经题之中不立总持，而言经耶？答：经含总别，今就总故，虽标总称，即受别名。故先哲云：三乘之外，别有持明。即斯是也。
后辨教摄者。古来分教，总有多岐。且依清凉，教类有五：一、小乘教。但说我空，纵少说法空，亦未明显。但依六识、三毒建立染、净根本，未尽法源，故多诤论。二、始教。亦名分教。此既未尽大乘法理，故立为初。有不成佛，故名为分。三、终教。定性二乘，无性阐提，悉当成佛，方尽大乘至极之说，故名为终。又亦名宝教。以称实理，故名理为实。上之二教，并依地位渐次修成，故总名渐。四、顿教。但一念不生，即名为佛。不依地位渐次而说，故立为顿。又不同前渐次修行，不同后之圆融具德。顿诠此理，故名为顿。五、圆教。明一位即一切位，一切位即一位。十信满心，即摄五位成正觉等。依普贤法界，帝网重重，主、伴具足，故名圆教。广如彼疏。今神变经典与此大同，但显密为异耳。是故此经，五教之中，圆教所摄。故下序云：此经乃秘藏圆宗，深入实相，为众教之源尔。又疏云：此经横统一切佛教。如说唯蕴无我，出世间心住蕴中，即摄诸部小乘三藏。如说蕴阿赖耶觉，自心本不生，即摄诸经八识、三无性义，即胜鬘、法华等经，瑜伽、唯识等论。如说极无自性心、十缘生句，即摄华严、般若种种不思议境界，皆入其中。如说如实知自心，名一切种智，则佛性一乘秘密藏，皆入其中。又如释字轮旋陀罗尼义，以一字摄一切字，一切字全是一字。初、后相摄，横、竖该罗。一切法门不离一字，即同华严四十二字。初一阿字具漫荼等，亦是四十二位，举一全收。疏文上、下，判为圆、顿不思议神通之乘。又如金刚顶瑜伽指归中说：五部随一一部具三十七尊，乃至一尊成三十七尊，互相摄入。如帝释网珠，光明交映，展转无限。若真言行者善达此理，即同遍照如来一一身分、一一毛孔、一一相、一一随形好、一一福德智慧资粮，住于果位，演说瑜伽不共佛法，乃至顿能利乐一切有情。上来总是第二藏教所摄。
第三，说经会处。依不空三藏所译都部陀罗尼录云：毗卢遮那成道经，大本十万颂，可有三百卷。唐国所译，略本七卷。缘此经来未尽，处会难明，且引当宗金刚顶瑜伽比拟显示。瑜伽指归云：金刚顶瑜伽有十万偈，十八会说。第一会名如来真实摄教王，有四大品：一名金刚界，二名降三世，三名遍调伏，四名一切义成就，表四智印。一一品中，各说六漫荼罗，不能具引。第二会名一切如来秘密主瑜伽，于色究竟天，说具四大品，广说微细实相理，及说降魔醯首罗天等。第三会名一切教集瑜伽，于法界宫殿，说一百二十种护摩炉，一一炉所求各异。第四会名降三世金刚瑜伽，于须弥顶，说金刚藏等八大菩萨，一一菩萨，说四漫荼罗，谓大漫荼罗，三昧耶漫荼罗，法漫荼罗，羯磨漫荼罗，乃至秘密禁戒，秘密修行法。第五会名世间出世间金刚瑜伽，于波罗奈国空界中，略说五佛漫荼罗，及诸菩萨，诸外金刚部漫荼罗等，求悉地法。第六会名大安乐不空三昧耶真实瑜伽，于他化自在天宫，说普贤菩萨漫荼罗等，乃至引入弟子，授理趣般若波罗密法。第七会名普贤瑜伽，于普贤菩萨宫殿中，说普贤等至，金刚拳菩萨，及外金刚部等，及说修行之人，无时无方，不依世间禁戒，以菩提心为先，无为戒为本。第八会名胜初瑜伽，于普贤宫殿说普贤等，至外金刚部稍广，于第七会大略是同。第九会名一切佛集会荼吉尼戒网瑜伽，于真言宫殿说立自身为本尊，呵自身外立形像，并说瑜伽法具九味，所谓华丽(金刚萨埵)、勇健(毗卢遮那)、大悲(持金刚)、喜笑(观自在)、嗔怒(金刚光)、恐怖(降三世)、厌患(释迦牟尼)、奇特(金刚笑)、寂静(瑜伽中毗卢遮那)，乃至说五部中歌赞舞仪。第十会名大三昧耶瑜伽，于法界宫殿说普贤菩萨至金刚拳十六大菩萨，各各说四漫荼罗，乃至偈云：愚童覆无智，不知此理趣，余处而求佛，不悟此处有。十方世界中，余处不可得，心自为等觉，余处不说佛。第十一会名大乘现证瑜伽，于阿迦尼吒天说毗卢遮那佛，至毗首羯磨菩萨，及八大供养四摄等。第十二会名三昧最胜瑜伽，于空界菩提场说毗卢遮那八菩萨等，乃至说自身本尊瑜伽，广说阿字门，通达染净无碍。第十三会名大三昧耶真实瑜伽，于金刚界道场说十方一切佛异口同音请金刚萨埵，说三昧耶真实教法，彼受请已，说普贤菩萨十七字真言，乃至通求世出世悉地等。第十四会名如来三昧耶真实瑜伽(与上同处)，此经中说普贤菩萨十六大菩萨四摄成一身，广说五部互圆融，如来部即金刚部，乃至法界即真如，般若即实际等。第十五会名秘密集会瑜伽，于秘密处说，所谓喻师婆伽处说，号般若波罗密宫。此中说教法坛印真言，住禁戒，似如世间贪染相应语。会中除盖障菩萨，从座而起，白言：世尊大人，不应出粗言杂染相应语。佛言：汝等清净相应语，有何相状？我之此语，加持文字，化缘方便，引入佛道，亦无相状，成大利益，不应生疑等。第十六会名无二平等瑜伽，于法界宫说，生死涅槃，世出世间，自他无二，动心举目，声香味触，杂染思虑，同真如法界，皆成一切佛身。第十七会名如虚空瑜伽，住实际宫殿说，毗卢遮那普贤外金刚部，一一说四印漫荼罗，修行者与此一一尊相应，皆量同虚空法身等。第十八会名金刚宝冠瑜伽，于第四静虑天，金刚萨埵菩萨，请佛为大梵天娑诃世界主，说五部漫荼罗，引入弟子仪，具三十七，乃至为弟子受学心念诵，于月轮上右旋，布列真言字，于一一字，实相相应，周而复始，不假持珠遍数，以为剂限，但证理门，心不散动，住本尊瑜伽为限等。已上一十八会，有一十四处，谓法界宫有三会，普贤宫有二会，金刚界道场二会，俱十四处。此经义当第十六会法界宫处说也。所以知者，故此经云：住如来加持广大金刚法界宫。又云：演说身语意平等句法门。即与彼同。如是会处，一该一切，于中法门，亦复如是，总是第三说经会处。
第四、辨教浅深。且经开顿渐，义分浅深。随根器则有差，归法界则无二。此经乃被上下根，通显密说。显谓五性一乘，该诸经论。密谓字轮观行，陀罗尼门。略举一二，以彰教之深胜。且彰自教，如不空罥索、苏悉地等说。修造漫荼罗，须用瞿摩夷、瞿模怛罗。此即牛粪及液。瞿摩，牛也。阿夷，粪也。乌怛啰，液也。西竺之法，凡乳牛更不使用，但取孳养，牧于山泽，水草自恣。多食香草，不食谷料。其粪香洁，彼方共许为净。用戒坛地，易施彩绘，余牛不堪。此但浅释。若深释者，gu瞿是行义，以入a阿字门故，则是诸法无行。mā摩是我义，yi夷是乘义。何故诸法无行？以一切法我不可得故。若无有我，则无所乘及与乘者，故名瞿摩夷。gumotra瞿模怛罗(二合)，此云牛液瞿摸，如前释。tra怛罗是如如离尘垢义，体即心之实相。若修真言者，修造内心大悲漫荼罗，能以如是如如离尘之粪液，净治心地，令毕竟清净，画作法界圆坛，即是此中用瞿摩夷义。又如言三月持诵，乃是清净圆明中阿阿暗三转方便，岂可作九旬解耶？若对他教者，如梵云劫跛，余教共译为时分。若度三阿僧祇时分，即名成佛，此中义别。梵语劫跛，译为妄执。妄执有三，谓粗、细、极细。此三妄执，依五根本烦恼，初分成十枝，第二再分成二十种，乃至第五分成一百六十随烦恼数。若依于此经，发菩提心，修密言行，初心聚沫、浮泡、阳𦦨、芭蕉、幻事等五种譬喻，观无性空，离百六十心一重粗妄执，即超一阿僧祇劫。复以幻、阳𦦨、影、响、旋火轮、乾闼婆城六喻，观不可得空，复越百六十心等一重细妄执，即超二阿僧祇劫。复以幻、阳𦦨、梦、影、干城、响、水月、浮泡、虚空华、旋火轮等十喻，观不思议空，越百六十心一重极细妄执，即超三僧祇劫。行者若一生度此三妄执，即一生成佛，何论时分耶？又如淫、盗、煞、妄，诸教共说为波罗夷，若有犯者，故结为重。今此教中，乃是偷兰。何以故？不碍菩提心故，非菩萨极重。此中四重者，先令不舍三宝，又令不舍菩提心，此即菩萨真四重也。若菩萨生如是心，舍离于佛，即名破于重禁。所以然者，如来即是一切善法所从生处，菩萨以自归依佛故，方有一切地波罗密等万行成就，犹因阿字种子，方得生暗字之果。若舍阿字自然之智，则一切善法不得生故。舍佛即是断一切菩萨之命，而绝其成佛之根。若行淫、盗、煞、妄，但于道有碍，非断佛种故，但成偷兰。偷兰遮者，或云大罪，或云粗恶，以佛不可舍故。法、僧亦尔。菩提心亦然，是一切诸行之本，若离此心，则无一切菩萨法故。舍之则犯波罗夷罪。今此宗中，复以此重而为方便，成就四种三昧耶戒，所谓不应舍正法，舍离菩提心，悭吝一切法，不利众生行。此戒受时，即以密印种子而加持之，由此得智水灌顶，见身即同大日如来转于法轮。是知此教，对余显说，为深胜尔。总是第四辨教浅深。
第五、明经宗趣者。语之所上曰宗，宗之所归曰趣。此经即以秘密不思议法界缘起观行为宗。若以秘密不思议法界缘起为宗，即以观行为趣。或以观行为宗，即以秘密不思议法界缘起为趣。是宗之趣，或宗即趣，可以意得。由是疏文上下，或归于不思议法界缘起，或归于甚深秘密观行。其文非一，不烦具出。
第六、翻译传通。分二：初明翻译，后辨传通。且初唐玄宗开元中，沙门输波迦罗，中印度人，释迦之苗𧜟。风仪爽俊，聪睿超群。解究五明，行该三学。总持禅观，妙达其源。艺术异能，无不谙晓。发迹中天，来游东夏。途至北印，声达帝京。今上发使迎接。开元四年景辰，大赍梵本，来达长安。初于兴福寺安置，后敕住西明。至五年丁巳，于菩提院译虚空藏、求闻、持法等，并令进内。又曩时沙门无行，西游天竺，学毕言归。回至北天，不幸而卒。所将梵本，有来迎归西京华严寺收掌。无畏与沙门一行，于彼拣得数本梵经，并总持、妙门，先未曾译。至十二年，随驾入洛，于大福光寺译大毗卢遮那经。沙门宝月译语，沙门一行笔受。承旨兼删缀词理，文质相丰，妙谐深趣。
后辨传通，以斯经乃总持之渊府，秘藏之玄关，因寄有为，广示无相。禅师尚虑学者守文失意，搜阅大小相应之教，举显密二释，会性相微言，勒成十四卷，目之曰义释。未及宣演，玄宗幸蜀，禅师没化，斯文寻坠。洎我大辽兴宗御宇，志弘藏教，欲及迩遐，来尽雕锼，须人详勘，觉苑持承。
纶旨，忝预校场，因采群诠，访获斯本。
今上继统清宁五年
敕镂板流行。上来六段不同，总是第一文前，聊拣已竟。
第二、依文正释，大分为二：初明疏序，后释疏文。序复分三：初题名，次作者，后正文。且序题中复分为三：初经题，次经号，后序字。
且经题者，即大毗卢遮那成佛神变加持经十二字。就此分二：初离释，后合释。离释分二：初翻名，后释义。且翻名者，梵云摩诃、毗卢遮那、悉提、三菩提、微吃哩𩕳多、地瑟姹曩、素怛囕。摩诃云大，毗卢遮那云遍照，悉提云成，三菩提云正觉，微吃哩𩕳多云神变，地瑟姹曩云加持，素怛囕云经，总云大遍照成正觉神变加持经。后释义者，复分为二：初约三大释，后约三身释。且三大者，大之一字是体大，谓一真法界横遍十方竖穷三际，莫寻其始宁见中边，非生非灭无去无来，此即名为体大。毗卢遮那四字即相大，谓光明遍照即日之别名，除闇遍明义故，具常乐我净恒沙性功德故，即相大也。成佛神变加持即用大，谓以圆满觉体尽诸障故，起三种神变加被住持护念众生故，以神境神变加持故令增威，以记说神变加持故令益智，以教授神变加持故令益辨，即三密方便总摄三类变化十重他报，用周法界应物现形，导万种情根归一乘智火，即用大也。故起信云：一者体大，谓一切法真如平等不增减故；二者相大，谓如来藏具足无量性功德故；三者用大，能生世出世间善因果故。又大毗卢遮那俱属体大，成佛二字即相大，神变加持用大也。又或大之一字是总，毗卢神变等是别，体相用三而皆大故。二约三身义释者，大毗卢遮那即法身，成佛即报身，神变加持为应、化身。又或大属法身，毗卢遮那成佛俱是报身，神变加持即应、化身。或可大之一字即通三身，所谓大法身、大报身、大化身也。若真应无碍，即卢遮那是毗卢故，全毗卢之体是释迦故。名号品云：或名毗卢遮那，或名释迦牟尼。三大三身，或同或异，如理思之。经者，能诠声、名、句、文四法为体。依瑜伽论，兼所诠义五法为体。若释义者，即贯常、摄、法四义为名。或依杂心，说经有五义：涌泉、出生、显示、绳墨、结鬘。涌泉则澍而无竭，出生则展转滋多，显示则彰事、理，绳墨则楷定正、邪。结鬘同线，线能贯华，结成鬘故。后合释者，大之一字即是体大，毗卢遮那即是相大，成佛神变加持即是用大。谓成佛二字，自利果圆；神变加持，利他妙用也。神是其智，变即是境，是变之神，从境得名。或神即变，当体立号，神变上即有加持用，故神变即加持。又神变即能发三种神变，加持乃所发三种表业，是神变之加持。望成佛二字，即是所起，从能起以彰名，是成佛之神变加持，此则用大。若三大差别相望，是大之毗卢遮那，是大毗卢遮那之成佛神变加持，作依主释。若三大不相离者，大毗卢遮那即成佛神变加持，作持业释。经之一字是能诠，大毗卢等是所诠，能、所相望，依主为名。或经是通名，大毗卢等是别号，以别拣通，亦依主释。若广释经题，如下疏明。上来总是释经题竟。
次疏号者，即义释二字。义谓义理，即经旨趣。释谓解释，即疏文言。谓以疏主制十四卷之雄文，释一七轴之奥义。是义之释，名为义释。或以义释二字，俱属疏文。采众典之妙义，释一经之微言。义即释故，望上经题作释。是大毗卢遮那成佛，神变加持。经之义释，依主为名。上来总是疏号已竟。
后序字者，序谓由序起疏之端由。或序者，说也，宣一部之大旨。故尔雅云：东西墙谓之序。即屏墙也，表一宅之庠序也。若转训时，序者，绪也。如茧得绪，序尽茧之丝；若疏得序，序尽疏之意，故称为序。疏为所序，序是能序，能所相望，依主为名，故云大毗卢遮那成佛神变加持经义释序。前文有三，总是释序题竟。
次明作者。释者，沙门之通称。温古，即序主之别讳。温者，寻也。古者，故也。法师喜温寻故事，建立新规，故以称焉。论语云：子曰：温故而知新，可以为师。注曰：温，寻也。寻绎故者，又知新可以为师，故曰温古。撰者，述也。特谦立名，故曰释沙门温古撰。
后正文者，序持明藏者，秘藏之都称也。谓此经大本，有十万颂，正诠一切，总持明咒，别为一藏，故曰特明藏也。
言持者，梵语陀罗尼，此云总持。总持通四：一、法总持，持能诠教；二、义总持，持所诠义；三、咒总持，谓是真言；四、忍总持，能于前三决定忍可。今言总持者，四总持中，此属第三。虽属第三，能摄余故，余三不能摄于此故。问曰：诸教说总持，皆以念、慧为体，何言咒总持谓是真言？答云：总持之体，有通有别。通则目于念、慧。若法、义、咒、忍，俱以念、慧而为体故，是法之总持、义之总持等。从所说、所解等而立其名，有法、义等别。若论别体，咒总持谓是真言也。若尔，既是真言，云何能摄余三耶？释曰：非此真言，唯目能诠具教、理、行、果四法而为体。由具教故，能摄法总持；具理故，能摄义总持；具行故，能摄忍总持。余之三种总持，不能摄此，各取法、义、忍而为体故，故不相违。又以第三此宗所尚，就宗明义，故能摄余。是以序云：无量事迹，所有文言，结会指归，无非秘密之藏。故下疏云：犹如揽结众发，戴之在首。揽结众发者，总摄诸教也；戴之在首者，表出众乘之上也至乃如地载万物等，故名为持。又持谓加持，梵语地瑟姹曩，此云加持，通三密也。或云忆念，唯意密故。故下疏云：诸佛如来自证三菩提，出过一切心地，现觉诸法本初不生。是处言语尽竟，心行亦寂。若离如来威神之力，则十地菩萨尚非其境界，况生死中人乎？由是世尊往昔悲愿而作是念：若我但住如是境界，则诸有情不能以是蒙益。是故住此自在神力加持三昧，普为一切众生示种种诸趣所喜见身，说种种性欲所宜闻法，随种种心行开观照门。譬如幻师以咒术力加持药草，能现种种未曾有事，五情所对，悦可众心。又下疏云：入真言门略有三事：一者、身密门，二、语密门，三者、意密门。行者以此三方便自净三业，即为如来三密之所加持，乃至能于此生满足地波罗蜜，不复经历劫数，备修诸对治行。故大品云：或有菩萨初发心时，即上菩萨位，得不退转。或有初发心时，即得无上菩提，便转法轮。龙树以谓如远行乘羊去者，久久乃到，马则差速。若乘神通人于发意顷便至所诣，不得言发意间云何得到。神通相尔，不应生疑。则此经深旨也。
明者，明咒真言之别称。梵语尾你也(二合)，此译云明，破暗为义。梵语漫怛啰，此云真言，或名神咒。谓此真言，能破众生烦恼暗障，义翻为明，咒即明故。故下疏云：由不了真谛，名为无明。由无明故，而有诸行，生种种苦。虽菩萨入于地位，然犹未了如来甚深秘密之境，即是微细无明，亦复是苦。佛为彼等，说此明咒，究竟令知佛之境界，除无明苦，获涅槃乐。般若心云：是大明咒，能除一切苦，真实不空。即斯义也。又名谓诠显，通四法故。声、名、句、文，能显义故。即总持教，犹暗夜金玉，藉灯炬以显彰；人颜妍媸，由镜鉴以区别。华严经云：譬如暗中宝，无灯不可见；佛法无人说，虽慧莫能了。又清凉云：至圣垂诰镜，一心之玄极等。法喻配合，易可知矣。又三密中属者，通途教体，多语密也；别释明者，据身密也。故下疏云：从如来身口出者，名为真言；从如来身分任运生者，名之为明。问曰：前以明字属教，即声等四法。今言从身生者名明，何有声耶？答：如下疏云从身发吼等声说，亦有声也，仍以身密而为体故。或依身立名句等，如下布字法，于身分上显三重字轮，即三转法轮义也。前据多分，依声立教，不遮亦依色、香、味等假立三故。如楞伽经云：大慧！见此世界蚊、虻、虫、蚁，是等众生无有言说，而各办事等。但由显理生解，即是教体，岂要唯局言声者哉？如丝竹传心，目击存道等类，故曰明也。亦持亦明，持即是明，或是持之明，作释随应，故名持明。
藏者，能摄义故。天亲论云：何缘名藏？由能摄故，谓摄一切所应知义。此义意言，由能诠教，能摄一切所应知义，令不失故，立以藏名。梵云赖耶，即巢室之藏也。安住此中，不为频那夜迦风雨之所侵故。或云俱舍，即鞘室之藏，诸佛依此而安住故。或云𮓌啰贺，即胎藏之藏，诸佛从此而出生故。或云𮓌啰婆，即府库之藏。今且取府库，名之为藏。由如世间国大库藏，即能蕴摄种种杂宝，出内取与，赈济无穷。持明藏亦尔，蕴摄诸佛秘密法义，利乐无尽，故以为明。藏有其四，拣余三故。持明之藏，或持明即藏，作释可知，故曰持明藏也。
言宗分条流至久矣者，彰其本末也。宗者本也，分谓支分，条乃枝条，流即流派。谓此明藏大本十万颂，以其太广博，传法圣者，撮其宗要，凡三千颂(此即宗也)。有多支分，所谓阿阇梨支分，弟子支分，择地支分，造立曼荼罗支分，乃至灌顶护摩等支分(即其分也)。又于彼支分中，展转蔓延，枝派无尽。夫法门浩广，牢究津涯，故有随宜化诱，应物施缘，多于大部之中，略出别行，欲令披枝叶穷其根抵，寻波澜究其源穴也，名曰条流。今此中条流之经，自后汉明帝已来，宣传翻译，代有其人。北凉沙门法众译大方等陀罗尼经，元魏沙门佛陀扇多译金刚上味陀罗尼等经，周沙门阇那耶舍译佛顶咒等经，东晋沙门帛尸密多罗译孔雀王等陀罗尼经，宋沙门昙摩密多译虚空藏等经，大唐沙门玄奘译不空罥索等经，菩提流支译不空神变等经，乃至金刚智不空等，大弘斯典，具如开元释教录所载，故曰宗分至久矣也。
序世之学者至中道者，谓古来传译条流之经，虽盛行于世，然世间修学之者，不见巨本，不偶明师，但多存心于有为事相，少能契会于无为中道。故清凉云：有作之修，多劫终成败坏；无心体极，一念便契佛家。下疏云：如余菩萨为求无上道故，虽难行苦行，终不能得瑜伽。行者若具方便，一生可就，以知甚深缘起中道法门故。真言：又如云落叉，此名为亿，即十万数，亦名为见。见谓真言。行者作成就时，境界现前，即以心目观之，一缘不乱，即是瑜伽落叉之义。而今世间执苏悉地等经，不知秘决，如文而住，但诵十万遍，欲希悉地，何时可获耶？或可言有相者，行者不了多分执一切法有，故名有相；不遮少分着空，亦不契中道。又或执空仍有边相，俱名有相，不合中道。故云世之学者等。
序。其瑜伽行法等者，梵语瑜伽，此云相应。即此相应，具通显、秘。且显教者，而有四种。如瑜伽疏云：一、境喻伽，有总、有别。初总者，释论解云：谓一切境无颠倒性、不相违性、能随顺性、趣究竟性。此之四境，如次与彼理、教、行、果有相应义。后别者，楞伽经云：若观真义，除去分别，远离瑕秽，无有能取，亦无所取，尔时在定，当见瑜伽。如是等法，一一皆具无倒等四相应义故，名曰瑜伽。二、行瑜伽者，复有总、别。言总行者，谓一切行更相顺故，称正理故，顺正教故，趣正果故，说为瑜伽。其别行者，月灯经中修三十七品菩提分法，说为瑜伽，此于一切顺果行中最为胜故。慧到彼岸经中说：般若波罗密多名胜瑜伽，导大乘行，此殊胜故。三、果瑜伽者，亦分总、别。初总者，谓一切果更相顺故，合正理故，顺正教故，称正因故，名曰瑜伽。后别者，然诸经、论就相、随根种种异说。大义经中说：如来地无分别智及以大悲，名曰瑜伽，自利、利他常无尽故。四、教瑜伽者，即说境、行、果三之教，名教瑜伽，称正理故，顺正行故，引正果故，故皆瑜伽。有义，五法名曰瑜伽，前四同前。五者，利、生、药、病相应，名曰瑜伽。若密宗所明瑜伽行者，正是法界字门观行也。若以阿字本不生义观，即属理法界观，遍一切处，与理相应。故下疏云：但此中一切众缘皆成法界，标帜所为事业尽带瑜伽，义当阿字遍一切字。凡开口、动舌，皆带阿音。若随事法界别观下，疏以字门作三重、四重曼荼罗异故，或以阿缚罗诃佉五字而配五轮，次不差故。疏云：凡行者欲修观时，先当住瑜伽座，以阿缚罗诃佉五字加持自体，如悉地出现品及供养次第法中说。所以然者，诸佛无上菩提虽复寂寂无相，然要当以金刚身坐金刚地，方可入证。自余虚幻身、土，力所不堪等(云云)。其中字字三密各别观时，上、下非一，乃至五部色相各异，皆属事观。若作事、理无碍观时，随一一事下，即归理故。下疏如以梦、幻等五、六、十喻观一切法，皆顺空理。复次行者初依有相瑜伽，世间成就，故渐净六根，面见十方诸佛，乘此加持妙用，游戏神变，广利众生，然犹属世间悉地。今观如是悉地，但从众缘生，故无有生、灭、断、常、去、来、一、异，皆如梦、幻、泡、影、镜、像、水、月、乾闼婆城，即缘生无性，举体即空，事即理也。凡一切字，皆揽阿字之所成故。若无开口之音，何有随宜之说？譬千里之程，由初步而即登；九仞之山，亏一篑而不立，即理成事也。若事事无碍法界观者下，疏复次所以从小至大，摄大归小者，欲令行人心自在故。由彼心力卷舒无碍，渐能以一微尘包含无量世界，此无量世界内一微尘中。又云：复次行者以常修习相应，故不思议法界标帜转更现前，能观自身即是本尊身，观本尊身即是自身，如是不二而二，二而不二。若观本尊心佛为自身时，即见自身在本尊心圆明中，于自心上亦有微细圆明种子，能令渐次增广，卷舒自在。若观自心中佛为本尊时，即见如来在行者心圆明中，于佛心上亦有微细圆明种子，渐能增广，卷舒自在。皆无障碍，互不相妨。故经云：乃至本所尊，自身像皆现也。即因果交彻，生佛互收。上来四法界观义，粗略释之，于文焕矣。今言瑜伽即当秘密，又复秘密之中复有秘密耳。行谓观行，隐谓秘隐。谓持明藏，或宗分，或条流，虽传译久矣，然世修学之者，但守文失意，多存有相，牢契中道。盖此秘密瑜伽观行之法，秘隐未得显明。且如苏悉地等经说：弟子将灌顶，为息障故，作息灾护摩之法。凡作火供，须与息灾事理相应，所谓火炉、薪木、形色、喜怒、时分、真言、密印、本尊等，所有支具及所求果，皆须相应。然此但是浅略有相方便，未能正契深密无为中道。何以故？瑜伽行法秘隐而未显明故。若作深秘瑜伽释者，此护摩支分是众因缘义。世间因缘能生三有灾患，今还以此为慧火之资，供养一切普门身，增益不思议势力。经云：烦恼为薪，智慧为火，以是因缘，成涅槃饭，令诸弟子悉皆甘嗜。即是护摩瑜伽之义。故苏悉地等诸经，要用此宗决之，方见深意耳。故云其瑜伽行法隐而未明。
序：夫法流不通等者，夫即语辞，法即教法，瑜伽教法也。水行曰流，教法如流，故曰法流。言不通者，拥滞不行也。言弘道等者，弘谓弘扬，道即教道，者即假者，忧谓忧伤。诸瑜伽法流拥滞，未得通行，即弘扬教道之菩萨，能不忧伤者哉？故论语云：子曰：吾衰也久矣，不复梦见周公。注曰：孔子衰老，不复梦见周公。明盛之时，梦见周公，欲行其道。今借而用之，孔子则忧治国之至道不行，菩萨则伤利物之法流斯拥。治国之至道不行，人罹非法；利物之法流斯拥，行乖中道。又起信钞云：诸佛教法欲破灭时，传法菩萨当不惜身命，发不退心，即造章疏，讲宜经论，奖劝后学，使灯灯相续，是护教也。且佛垂正教，本在流通，令诸众生出于生死。今乃隐废，即是灭义，不必同始皇之煨烬矣。又孔子云：德之不修，学之不讲，闻义不能从，见善不能改，此四者是吾之忧也。故曰弘道者等。
序乃秘藏圆宗等者，此经乃是毗卢遮那如来亲演，执金刚莲华手同禀，非普为一切，故称秘藏。故下疏云：秘密者，即是如来秘奥之藏。久默斯要，如优昙华时乃说之。苟非其人，则不虚授，不同显露常教，故曰秘藏。问：华严、法华、涅槃经等，佛亦亲宣，名为秘藏。华严疏云：大华严经者，诸佛之秘藏。彼又释云：谓此华严圆经，即是一乘秘密之藏，三世诸佛悉并宣说等。岂非秘藏耶？答：华严等经虽彰秘密，教属显故。大乘四藏之中，即属第一修多罗故。今时此经称秘藏者，不属显故。八藏之中，即是第八陀罗尼藏故。又此中称秘密者，不同余故。何所以耶？谓此经以三密为宗。故下疏云：如来身、语、意密，唯佛与佛乃能究了。言身密者，即是诸印。如四重漫荼罗，一一本尊各有身印。若观此者，即知此尊所表秘密之德。语密者，即是诸尊所有真言。若闻此者，即知此尊内证之德。意密者，即是本尊瑜伽之观。乃至与此相应，即入如来意密之藏。又下秘密漫荼罗品中偈云：最初正觉等，敷罪漫荼罗，密中之秘密，大悲胎藏生。疏释云：然此大悲藏生，前已说竟，何故更说有何差别耶？然前所说虽为秘密，更有秘中之秘，密中之密。若不得此法者，设通达前法，亦不成故，是以最为秘要。若解此者，一切世间、出世间诸漫荼罗，皆同用之，无所不入。所以此经独称秘藏，盖由此也。秘中秘义，至文当悉。
言圆宗者，圆谓圆满，由含总故；宗谓宗主，由尊尚故。此经总能含摄一切大、小、性、相诸法。故下疏云：以此经者，横统一切佛教。如说唯蕴无我、出世间，心住蕴中，即摄诸部小乘三藏；如说观蕴阿赖耶觉，自心本不生，即摄诸经八识、三无性义；如说极无自心，十缘生句，即摄华严、般若种种不思议之境界，皆入其中；如说如实知自心，名一切种智，则佛性、一乘、如来秘密藏，皆入其中。如是于种种圣言，无不统其精要，故曰圆宗。问：何以得知？答：为此经也。语其广包，具无量乘；论其深胜，直归一乘，同华严故。故下经云：云何如来、应供、正遍知得一切智智？彼得一切智智，为无量众生广演分布，随种种趣、种种性欲、种种方便道，宣说一切智智，或声闻乘道，或缘觉乘道，或大乘道，或五通智道，或愿生天，或生人中，及天、龙、夜叉乃至人、非人等身，各各同彼言音，住种种威仪等。疏释云：复次此中问意，即是发起大悲胎藏漫荼罗也。于萨婆若平等心地，画作诸佛、菩萨乃至二乘、八邪等四重法界圆坛。此一一本尊身、语、心印，皆是一种差别乘也。即名广包，具无量乘。故又经云：而此一切智智道一味，所谓如来解脱味。疏释云：且如有人志求五通智道，即于大悲胎藏现韦陀梵志形，为说瞿昙仙等真言行法。行者精勤，不久成此仙身；更转方便，即成毗卢遮那身也。如是或现佛身，说种种乘；乃至现非人身，说种种乘。随类形声，悉是真言密印；或久或近，无非毒鼓因缘。即名深胜，直归一乘。且如此宗，正显密义。旋陀罗尼一字即摄一切字，一切字全是一字。初、后相摄，举一全收。横、竖该罗一切法门，不离一字，全同华严四十二字。初阿具，后荼等，亦是四十二位，举一全收。正当此经所尚之理。故疏上、下判为秘密圆顿不思议成佛神通乘也。如下疏云：私谓：然大般若等中具说洗涤观心之事，然须有本。今行人先约别缘起观，乃至具见十方佛会、诸世界等种种境界，而后约般若洗涤净除，即成不思议大用，顿入佛果。若不知行行次第，但观彼文，不入深故，多错会经意，直尔入空，失圆顿道也。斯乃即当华严十宗之内圆融具德宗，但显密有殊矣。
言深入实相者，深者形浅，入者达解，实者拣权，相者体相。如下疏云：真言行菩萨以阿字门观阴、界、入时，即阴求心，离阴求心，皆不可得，相在亦不可得，即时悬悟自心本不生际，于如来知见大菩提道中远尘离垢，得法眼净。当知此观最为秘要法门。又如余远离方便诸菩萨，渐次修习戒、定、智慧，于无量劫以种种门观人、法二空，犹未能远离心之影像。今真言行者初发心时，直观自心实相，了知本不生故，即时人、法戏论净若虚空，成自然觉，不由他悟。当知此观复名顿悟法门也。若入此门，即是初入一切如来境界。譬如弥勒开楼阁门内，善财童子是中具见无量不思议事，非以言宣，但人者自知耳。故云深入实相。
言为众教之源尔者，为者，作也。众教者，表非一故。水本曰源。意云：此神变经与一切教而为根源。且千流万派起自昆仑积石之山，十二分经出乎总持秘密之藏。详此序意而有二种：一、开渐本，即此文是；二、摄末本，如下序云：此中具明三乘学处，乃至当知无量事迹。所有文言结会指归，无非秘密之藏。又下疏云：且以阿字或加下画，或安上点，或置傍点，则成四用。何者？如佛心是一，约本不生理名a阿(上)，约本不生行名a阿(长)，约本不生菩提名aṃ暗，约本不生涅槃名aḥ恶，则成四义。四相虽复不同，而体未曾有异。一切言教皆出于阿字。譬如无热恼池，四河流出，展转无尽，普遍大地。又约字轮对如来方便智，更有第五长、āḥ、恶字门，此是开渐本。然此五字即是真言，名一切如来正等觉心，能统收一切佛法，无有遗余。今且约一途修行次第，故作浅深差别说之。而实五字各是一如来智，各各统收一切佛法及无量言教，尽入于阿之一字。有若众流入海，同归一味，此是摄末本。所谓无不从此法界流，无不还归此法界。若尔，何故判宗教处言开渐本，辨所诠处言摄末本？释曰：各据义别，或互影显，故不相违。
序厥有中天竺者，厥犹其也。中天竺者，西城之名，或云印度。印度有五，此当中也。三藏者，谓此师解三藏法，翻译三藏，全取他名，有财建号。言字输波迦等者，字即名字。输波迦罗，善也；僧诃，无畏也。此出经句，至下当知。
序业该八藏等者，业谓学业，该谓该通，八藏即经、律、论、陀罗尼、大小乘异。藏有其八，滞带为名。名冠五天者，名谓声名，冠谓冠束，谓我三藏业该八藏，故得芳名冠束于五天竺国，即是独步于五天矣。言传授此经等者，传谓翻传，授谓付授，嘱授即翻译付授此经也。寔犹实也。为，作也。宗，主也。匠即师匠，盖取巧义，即作者也。谓我三藏翻传嘱授此经，实为宗主师匠而已。如庄子送葬，过惠子墓，顾谓从者曰：郢人垩(白土)漫其鼻端若蝇翼，使匠石斫(削也)之(郢者，古之善涂塈作泥者，施广领大袖以作涂，而领袖不污。小有飞泥误着其鼻端，因令匠石运斤而斫之)，匠石运斧成风，听而断之(瞋目恣手)，尽垩而鼻不伤，郢人立不失容耳。若使拙而断之，非徒无效而已，或更致其傍损。今我三藏，性爱恬简，静虑澄神，时开禅观，奖劝后学，人或疑问，剖析无滞(此出大录)。又于真言事业，曲尽能事，善得变通。譬如规矩绳墨，众匠所同，而运思精微，独得其妙。由是玄宗诏译此经，可谓文质相半，妙谐深趣。若使暗于斯理，肤受之辈，而翻译者或错用梵言，失于秘密圆顿之旨，故云传授此经等。言顷有诏至扈从者，顷者，时也。诏谓诏命，迎谓迎接，扈谓陪扈，从谓随从。开元四年，三藏至北印度境，声誉已达京师，玄宗发使迎接，于福先寺安置。至开元十二年，有诏并一行随驾入洛，故云顷有诏等。
序禅师一行等者。禅师者，即是禅宗之师匠也。禅有南宗、北宗，未审是何宗之师，谓即北宗之师也。准禅门师资承袭图所示，第五祖弘忍大师门下有二弟子：一是慧能，即南宗也；一是神秀，即北宗也。北宗弟子名曰普寂，即疏主之师也。图云：忍生十子，能和尚直入其嫡，于中秀弟子普寂化缘转盛，为二京法主，三帝门师。(今引此者，要知疏主之所宗也。)
一行者，疏主之讳。夫圣人作则，必不徒然。唯一为行，故曰一行。如大宝积经：善住意天子复白文殊师利言：大士，所言禅行比丘，何等是耶？文殊师利言：天子，若彼比丘，于一切法，但取一行极相顺者，所谓无生，是为禅行(云云)。今之疏主，取何一行是为禅行？且以阿字而显示之。阿字者，诠一切法本不生义，即是无生。故经云：阿字门，一切法本不生故。释曰：以一切法，无不从众缘生。从缘生者，悉皆有始有本。今观此能生之缘，亦复从众缘生。展转从缘，谁为其本？如是观察时，则知本不生际，是万法之本。如闻一切语言时，即是闻阿字声。如是见一切法生，即是见本不生际。若见本不生际，即是如实知自心。若如实知自心，即是一切智智。故如来部，唯用此阿字而为真言。今疏主但取此一字而为其行，即是一行三昧，故曰一行。命世之生也者，谓应天命而生世也。外典云：一千年有圣人生，五百年贤人出。盖与此经出，与时运符会，故曰命世而生也。又开元中，有道士刑和璞，尝谓尹愔曰：一行圣人乎？汉之洛下闳造历，一千年后，八百岁当差一日，云则有圣人定之。今期年毕矣，而一行造大衍历，正其差失。即洛下闳之言信矣，非圣人而何？斯亦足为良证也。
序明鉴纵达等者，上句定也，下句慧也。上句者，谓寂光鉴照，无不恣修而通达也。纵者，出自论语：大宰问于子贡曰：夫子圣者欤？何其多能也？子贡曰：固天纵之将圣，又多能也。比况可知。下句者，智谓智解，周谓周悉，变谓权巧，通即晓畅。谓我疏主，不但明鉴纵达，亦乃智解周悉。至于世间权巧之事，靡不晓畅。如明皇杂录云：初沙门一行，幼时家贫，邻有王姥，前后济之，约数十万。一行常思报之。至开元中，一行承玄宗敬遇，言无不可。未几，会王姥儿犯杀人，狱未具，姥诣一行求救。一行曰：姥要金帛，当十倍酬之。君上执法，难以情求，如何？王姥戟手大骂曰：何用识此僧？一行从而谢之，终不顾顾。行心计浑天寺中工役数百，乃命空其室内，徙一大瓮于中央，密选常住二奴，授以布曩，谓曰：某方某角有废园，汝中潜伺，从午至昏，当有物入来，其数七者，可尽掩之，失一则杖汝。如言而往，至酉后，果有群豕至，悉获而归。一行大喜，令置瓮中，䨱以木盖，封以六一泥，朱题梵字，其徒莫测。诘朝，中使叩门，急召至便殿。玄宗迎问曰：大史奏昨夜北斗不见，是何祥也？师有以攘之乎？一行曰：后魏时失荧惑，至今帝车不见。古所无者，天将大惊于陛下也。夫疋妇疋夫，不得其所，则陨霜亦旱。威德所感，乃能退舍。感之切者，其在葬枯出系乎？释门以瞋心坏一切善，慈心降一切魔。如臣曲见，莫若赦天下。玄宗从之。又其夕，大史奏北斗一星见，凡七日而复，故云智周变通。言今上屈之等者，上即主上，即玄宗皇帝。屈谓抑请宴安也，息也，正取宴坐中掖内𨓍也，即玄宗抑请久常宴坐于内𨓍也。当睿宗即位，来东都，留守韦安右以礼徴之，一行固辞以疾，不命应。遂往荆州当阳山，依沙门悟真以习梵律。至开元五年，玄宗令其族叔礼部朗中洽赍来书，就荆州强起之，故曰今上屈之。一行至京，置于光大殿。帝就之，访以安国抚民之道，言皆切直，元有所隐。玄宗初见，谓曰：卿何能？对曰：唯善记览。帝因诏掖𨓍取宫人籍以示之。周览既毕，覆其本，记念精熟，如素所习读。数幅之后，帝不觉降御榻，为之作礼，呼为圣人，故曰久宴中掖。序闻三藏等者，闻谓听审，三藏即译主，蕴者藏也，法宝者持明教也，囊者宝器，思者思念，起谓发起，予者我也，请者求也。谓禅师审闻无畏三藏来从天竺蕴藏，持明法宝在心器之中，欲将此法流通震旦，即自思念：发起我教者，唯一行乎？欲令一行请求，可与同共翻译此经也。起予之言，盖出论语。子曰：起予者商也。(商者卜商，姓卜名商，字子夏。)始可与言诗矣。(包曰：孔子言子夏能发明我意，可共言诗矣。)今三藏思念，言一行能发明我意，可共译经矣。言奉诏等者，奉即禀奉，诏谓诏命，与者共也，即是禀奉玄宗诏命，共三藏翻译出此神变经也。仍为笔授者，仍者复也，笔谓笔削，授谓付授。录中或用此受字，即禀受也。又录云：沙门一行笔受承旨，兼删缀词理，文质相半，妙谐深趣，故曰奉诏等。言译语比丘等者，谓以梵本译作唐言。宝月者，法师之讳也。练诸教相者，练谓练核，练核诸教性之与相也。善解方言者，善，能也。此解字通上去二音，解(上)谓解释，善能解释华言，符合梵语。又解(去)谓达解，善能达解东西两方之言音，故能译语耳。
序非禅师不能等者，非者，不也。禅师者，谓能以诸禅那之要轨匠众人，故曰禅师。扣，系也。幽，深也。关，键也。谓此经乃秘藏圆宗，深入实相，若不是禅师明鉴纵达，智周通变，又复命世而生，则不能扣击其幽深关键。言非三藏等者莫能者，不可也。敡，谓宣敡。至，极也。𧷤，深也。谓以此经理归一字，事入千歧，秘中之秘，密中之密，不是三藏学该八藏，名冠五天，则不可宣敡其至极深𧷤者矣。
序此中具明等者，此中者，指此经中也。具谓具足，明谓显明。三乘者，二乘及菩萨，为三运载名乘。学处者，修学之所也。谓此经中，具足显明二乘及菩萨乘修学之处故。问：此经既是秘密之藏，不妄与人，何故具明三乘学处？菩萨则可，若明二乘学处，岂非妄授耶？答：此经不同常教，上从诸佛菩萨，下至世天龙鬼，入此漫荼罗者，无非大日如来之体。如大悲胎藏漫荼罗第三院中，皆是释迦眷属。彼中说声闻缘觉真言，虽明谛缘之理，然归阿字门。以入阿字门故，一切众生，本来离一切因缘。以知诸法常寂灭故，化城亦灭。如是无疑悔时，是名决了声闻法。又能以吽字声，令一切普闻，即是此中声闻之义，故云具明等。及最上乘者，及者兼也。不但具明三乘修学之处，兼亦明说无上一乘，正所宗故。又及者拣别，拣别三乘外，有最上持明法故。故古人云：三乘之外，别有持明。最上乘者，谓于诸乘，最为上故。又或云：金刚乘、无上乘、一乘。故陀罗尼序云：金刚一乘，甚深微细，持明等如上。故云及最上等。
序欲令学者等者，从欲令至无相已上，显终教之意。从一一下，彰圆宗之理。知世间相性，自无生故者，相即事有为也，性即理无为也。自无生故者，即表理体本不生故。因寄有为，广示无相者，即事不碍理。一一推核，以尽法界之缘起者，即无障碍法界大缘起也。如下字轮品，三十四字，更互助成，即为轮体。若随阙一字，即不成故，即是法界缘起。随阙一法，缘不成故。且如暗字为菩提果轮时，即釰欠等余字助成。若以阿(平)字为行轮时，即迦遮等余字助成。若随阙一字，皆不成故。乃至阿字菩提心轮，恶字涅槃轮等，亦复如是。如世间事轮，籍毂辐辋等，众缘得成，阙一不可。然此缘起，具总具别，有同有异，亦成亦坏，即世亲六相圆融之义具矣。故云以尽法界之缘起尔。
序当知无量等者，当知此中无量事相之迹，收结通会，指决所归之趣，无非此秘密之藏者欤。又此指字，应作此旨字。旨谓宗旨，归谓归趣。意云：若能一一推核，究尽法界缘起尔。是故真言行者，应当了知无量事相教迹，所有文字语言总持，收结通会，宗旨归趣，无不是甚深秘密持明之藏者也。
序尚虑等者，尚者加也，转训为复。虑谓忧虑，持谓受持，诵谓讽诵，守者执也，失谓亡失，意谓意趣。意云：虽将无量事迹所有文字语言收结，通会宗旨归趣，无非秘密之藏，尚复忧虑受持讽诵之者，但执守能诠之文言，亡失所诠之意旨。如下疏云：且如东方宝幢佛，乃是初发净菩提心义，岂得但作四方解耶？以此例之，诸余法门皆可意领，故云尚虑等。
序。禅师又请等者，尚虑持诵者守文失意，又请三藏解释。禅师随其解释，寻记录之，无有真言，不穷其趣；无有密法，不尽其义。又控举浅略、深秘两释，融会众多经中微妙言教，皆同一味。故下疏云：如一切经中，或说诸蕴和合，我不可得；或说诸法从缘生，都无自性。皆是渐次开实相门。彼言诸法实相者，即是此中心之实相；心实相者，即是菩提。更无别理。下文出所以但为薄福之人而能自信作佛者，甚为难得，故世尊且令净诸垢障(不堪受是法，随宜方便说也)，将护其心，要待时义契合，然后为说，即心之印(正是其时也)。又下归宗今经，则不如是，直约诸法，令识其心(即上引二乘真言是)，所以此经名为秘密之藏也。支分有疑等者，谓疑护摩之法，为是灌顶支分中摄，为是引入弟子支分中收？彼中疏释。然护摩法通一切法事中，非但加持弟子而已，故宜别作一种支分，故别开出护摩支分。今略示一隅，余文可悉。
序都释门威仪等者，威仪者，释门主者之称，如今都僧录也。即今道门，犹存此职。智严者，师讳也。按开元录云：沙门释智严，于阗国王之质子，姓郁持，名乐(音洛)。幼至大唐，早居荣禄，授左领军卫大将军上柱国，封金满郡公。而立性淳质，实信居怀，请舍宅置寺。神龙二年十一月二十四日墨制云：人之情也，莫不贪惜禄位；卿之愿也，乃欲弃俗出家。袭兰若之踪，起禅那之行。忽省来奏，嗟赏兼怀，特遂所祈，或成高志。以景龙元年十一月五日和帝生日，舍家剃落，法号智严。仍请住终南山至相寺，精苦居怀，幽栖积念。加以经明唐梵，智照幽微，宝积真诠，如来秘偈，莫不屡承纶旨，久预翻译，频奉丝言，兼令证译。开元九年，于石鳖练若及奉恩寺译决定业障经等四部，并文质相兼，得其深趣，具如录中所载。盖法师有此学业，所以禅师见嘱伏之。
序良时难会，信矣者，谓良时难会之叹，今可信矣。此出论语翔而后集曰：山梁雌雉，时哉！时哉！注云：回翔审视，而后下止。谓回旋翔，审察观瞻，然后下止，即是翔止得所也。意显山梁雌雉得其时，而人不得其时也。按唐录，开元十五年，安禄山背乱，自范阳起兵，直抵汴、洛。当时玄宗大驾幸蜀，此时天子蒙尘，万姓岂得安处？其时禅师造却此释，未遑宣演，值此时乱，辞师息化，故有此叹矣。
序：夫经中文有隐伏等者，谓漫荼罗中圣贤之位，以第三院说作第二，其第二院却为第三，其理难明，故云隐伏。又前入漫荼罗具缘真言品，正明引入弟子灌顶，即是预说下文世间成就品灌顶之事。世间成就品所说，即是显明前品灌顶，故云前后相明。又谈阿字本不生处，显其不变即理法界。或说阿字能生诸字，显于随缘成事法界，故云事理互陈。皆是如来善巧方便，欲令行人从师禀授，故曰夫经中等。
序温古者，师讳也。师学该显密，职在翻译。准开元录，金刚智三藏于资圣寺译瑜伽念诵法七俱胝等经四部，法师笔授。若非深达秘旨，焉能措笔于是哉？言尝接诸贤等者，即序主陈制序之意也。谓予已尝攀接诸多翻译之英贤，末后席肆，预先闻此经是至极绝待不可比对秘妙之法门。按开元录，沙门金刚智译金刚顶瑜伽念诵法四卷七俱胝陀罗尼经，时嵩岳沙门温古笔授，具如彼说。序主宿登翻译之场，必是曾与诸贤商推斯经深秘之事，故云尝接等。言非敢窥测者，陈谦敬也。谓此绝待秘妙之法门，理等天高，言方海浚。理等天高，岂得以管见窥？言方海浚，焉能以蠡情测？但专注一心，归依敬仰耳。
序辄以等者，序主云：我于如是绝待微妙之法门，不敢窥测其高深，但辄然以疏谬鄙拙之情思，叙述乎根本枝末者焉。
大毗卢遮那成佛神变加持经义释演密钞卷第一

[book_title]大毗卢遮那成佛神变加持经义释演密钞卷第二
燕京圆福寺崇禄大夫检校太保行崇禄卿
总秘大师赐紫沙门觉苑撰
后正释疏文，分为三段：初解题名，次旌作者，后释本文。初文分二：初疏题如前，后指卷。次者，即卷第一三字。卷即纸卷四尘，为性，是体，是实。第者，次居不乱。一者，数之首唱，是义，是假。义不离体，假不离实。第一即卷，名卷第一。又卷即所依色、香、味、触四尘，疏即能依声、名、句、文四法，是卷第一之大毗卢遮那成佛神变加持经义释名。大毗卢遮那成佛神变加持经义释卷第一
次旌作者，即沙门、一行、述记。此中分三：初沙门二字，标释子之通名；次一行二字，彰疏主之别讳；后述记二字，显述作之谦称。且初言沙门者，是略梵语。具足应云沙迦懑曩，翻就此方，即云息恶，谓息尘垢之恶故。总有四种：一、胜道沙门，二、说道沙门，三、活道沙门，四、坏道沙门。今此疏主若居凡地，即属中二；若在圣位，通前三种也。
次释别讳者，如前已明。
后显述作之谦称者，述谓叙述，记谓记录，以我疏主叙述记录诸教及三藏所说文之与义，成斯疏矣，非自作也，故云沙门一行述记。
后释本文者。
【疏】梵音毗卢等者，此名义双标也。毗云遍卢，遮那云光明照，为顺此方，云光明遍照故。华严疏云：身智能所，合为一身，圆明独朗，具德无边，故立斯号。言是日之别名者，如此方呼日为灵曜，或云朱明、大明、阳乌等。今亦如是，或云普光、普明、大光明等，皆日之别名也。言即除暗等者，谓以身智二光，除灭无明暗障，照见心法明道，觉自心本不生，其心常住，生大慧光明，普照无量法性，见诸佛所行之道，故云除暗等也。
【疏】然世间至而无所增等者，总有三喻。初云然世间日则有方分者，方谓方所，分谓分限，谓有内外昼夜等方所分限故。
【疏】复次，日行等者，第二喻也。日行者，日之行度也。阎浮提者，正云阎浮那提，即是林名。谓此南州，从林立名，呼云南瞻部州。今就省略，但云阎浮提也。
【疏】又如重阴等者，第三喻也。究竟诸法实相者，且佛心之日，久离戏论，一切众生为无明烦恼所覆障故，见有生灭、断常、去来、一异之相。若知诸法本来平等，远离八不，唯是一法界体时，即是究竟诸法之实相也。此之三喻，前一是相大，次一是用大，后一是体大。又初是报身，次是化身，后是法身。思之！
【疏】以如是等者，释通妨难也。如有难云：且世间之日，则有方分昼夜、照不照殊、生灭等异；遮那之日，既无方分昼夜等殊、坏灭始生等异，如何得将以为喻耶？故通释云：以如是等种种因缘，而实世间之日，不可为喻纵也。夺云：但取其少分相似，不全取以为喻，故加以大，名曰摩诃毗卢遮那。故有经云：帝释千目之身，方于如来，犹如聚墨。又此摩诃，应流至于下云摩诃成佛、摩诃神变加持等。
【疏】成佛者者，成谓成就，佛谓觉者，即是成就正觉之者也。准梵文释时，若言菩提，但得名觉；若言佛，䭾也，即云觉者。今但略故，谓以一切如来从凡夫地始发觉心，或渐或顿，修种种德，断种种障，功德满时，即于一念不起而证菩提，名为成佛。又成佛之说，随教不同，且依显教，总有六种：一、藏教说一生成佛，谓小乘说菩萨三劫练修仍是凡夫，菩提树下三十四心方成正觉，谓资粮位断下八地俱生分别尽，依第四禅起四善根，入见道八忍、八智，前十五心见道，第十六心修道，四断忍中一分断有顶四谛，下一地分别不出第十六心，起九无间、九解脱，断证有顶九品俱生，以此十八足前十六。故三十四心：一、坐成佛。二、三祇成佛，唯识论云：谓具大乘二种性者(本、智为二)，备历三祇，具经五位，方始成佛。三、相尽成佛，终教义也，但以染相尽时，即说成佛。四、初住成佛，亦终教义，即起信论说：初发心位，则得少分见于法身，随其愿力，能现八相，广利众生。此约悲、智无二，事、理双修，观行成佛。故华严云：若诸菩萨能与如是观行相应，于诸法中不生二解，一切佛法疾得现前。初发心时，即得阿耨多罗三藐三菩提，知一切法即心自性，成就慧身，不由他悟。五、一念成佛，顿教义也。谓无始妄认众生，一念悟时，全体是佛。此门大意，无佛可成，无妄可遣。入其门者，岂不佛乎？六、本来成佛，圆教义也。故华严云：菩萨应知，自心念念常有佛成正觉。如自心，一切众生心亦尔。又云：如来成正觉时，普见一切众生成正觉，乃至普见一切众生入涅槃，皆同一性，所谓无性等。然上六说成佛之义，如起信钞。后依此宗成佛，而有二种：初显，后密。且显说者，如下文云：越百六十心，三重妄执，成等正觉。或约百心成等正觉，所谓欢喜地，自有十心。故华严经云：谓利益心、柔软心、随顺心、寂静心、调伏心、寂灭心、谦下心、润泽心、不动心、不浊心。从初心至第四心，得度五通境界(即配四地)。从第五心至第八心，得度二乘境界(即配八地)。从第九心，一向行菩萨道，至第十心，名为成佛。佛者，觉也。谓觉自心性净，本来常寂灭相。然此十心，从第一至第八，名为见道。从第九至第十，名为观道(此与常教异也)。见，谓见于谛理，约此进修。观，谓一向观于如来不思议境界秘密功德。如是秘密之境，非所见法，出过心量，故别名观道也。觉者，是觉知义。谓已度二乘境界，了知二乘心与菩萨心异。若入二地时，如前初地，亦至第四心度五通，第八心度二乘，第十心成佛。准此，有信及入位，与初地十心不异。但此十心，转复光显离垢也。乃至第十地，亦有十心。即凡有一百心，一一转胜。如华严真金之喻，可准知耳。此初地十心满，即能分身百佛土等，如彼具说。但百心成佛，是宝炬陀罗尼经所说。此经未到东土(阿阇梨亲传)。已上是依显明。今依密释者，且以四字略示一隅，即是正等觉心真言句也。谓十方三世一切诸佛，各以无量无边巧度门，种种因缘、譬喻、言词，演说诸法。统而论之，原其旨趣，不出四字门故。所谓阿(上)、阿(引)，暗恶也。以阿字门故，一切众生，本有佛知见性。众生不自觉知，如来以种种因缘，为彼净除眼翳，使得开明。即法华第一句云：开佛知见，使得清净。即是此中净菩提心也。既净菩提心，当广示法界藏中不思议境界。如善财童子，入弥勒阁，普见一切善知识，遍学一切诸度门。故法华第二句云：示佛知见。即长阿字，大悲万行义也。已具大悲万行，次以娑罗树王华开敷智成大菩提，故法华第三句云悟佛知见，即暗字门也。既成佛已，即以加持方便普门垂迹导利众生，了知常住之时如来众迹都尽，以无迹故名般涅槃，故法华第四句云入佛知见，即是恶字门也。若依字轮对如来方便智，更有第五长声恶字门，以无别体故此中不说。又此五字统收一切佛法无有遗余，故名为正等觉心。又今且约一途修行次第作浅深差别说，其实此五字各成一切如来智(即五方佛)，各各统收一切佛法，是故下文修观行时随学一心即见一切如来心，即是华严如来成正觉时普见一切众生皆成正觉也。如是一心见一切心旋转无碍，故名正等觉心也。言具足梵音等者，成字是唐言三菩提，此云正觉亦名正知，准华严经无有最字，故彼疏云：成最正觉亦能觉智，开悟称觉，离倒为正，获得名成，此当相解。若拣别者，凡夫倒惑，佛觉重昏，二乘虽觉不名为正，但知法有未知法空，但悟我空未知我有，有厌生死空沉涅槃，颠倒未除岂得称正？菩萨虽正，有上有修不得称最，设位极称最亦未名成佛独能，故云成三菩提。
【疏】神变加持者，神是智之妙用，变是智之所了。又神即神通，变即变化，俱属智也。瑜伽云：一、能变通，谓改转故；二、能化通，谓化现故。能转所余有自性物，令成余物，名为能变；随欲为作诸未有事，故名能化。今此中言变不言化者，变广而化狭。变具十八，化唯三种。变十八者：一、震动，二、炽然，三、流布，四、示现，五、转变，六、往来，七、卷，八、舒，九、众像入身，十、同类往趣，十一、显，十二、隐，十三、所作自在，十四、制他神通，十五、能施辩才，十六、能施忆念，十七、能施安乐，十八、放大光明。如下疏云：然以佛神力故，令瑜伽行者于无量劫，谓如食顷或演食顷为无量劫，延促自在，咸适众根，无定相可得，即是第一能变通。化三者：一、化为身，二、化为境，三、化为语。化为身者，化自他身为他自身，或一或多，如是等类。化为境者，化似众宝、饮食、资具等。化为语者，妙音、广音，系属自他。又下疏云：谓将说此平等法门故，先以自在神力，感动大众，悉现普门境界，秘密庄严，不可思议，未曾有事。因彼疑问，而演说之。所谓庄严藏者，谓从一平等身，普现一切威仪，如是威仪，无非密印；从一平等悟，普现一切音声，如是音声，无非真言；从一平等心，普现一切本尊，如是本尊，皆是三昧。然此三业差别之相，皆无边际，不可度量。如是毗卢遮那，普于十方世界，一一皆现佛加持身。是一一身，各有十佛刹微尘等菩萨、金刚大众。此诸人众，诸根相好，亦复无边，如胡麻中油，遍满法界，无空隙处。如是庄严相，显时无所从来，隐时亦无所去，毕竟平等，不出于如，即是第二能化通也。上是神变。言加持者，加谓加被，持谓任持。佛以如上神力，加被任持现前大众，得见如是不思议庄严境界。如来若舍加持之时，则不复现神变之加持，故云神变加持也。
【疏】然此自证等者，然者，然前起后之词。言自证者，但是佛佛自证，不从他得也。故下疏云：如是自证之境，说者无言，观者无见，不同手中庵摩勒果可转授他人。若可以言语授人者，释迦菩萨蒙定光授决之时，即应成佛，何故具修方便，要待无师自觉，方名佛耶？一切心地者，有心量之地也。
【疏】加持三昧者，三昧是定，亦名为誓，即是住于自在神力加持之定也。
【疏】因陀罗者，帝释也者，梵语因陀罗，此云尊。帝释者，帝之一字，即是因陀罗，梵语讹也。正云印涅哩(二合)，略云帝，盖声势相近。今时帝王，顺天立号，犹得梵名耳。释者具足，应云释迦啰主也，即三十三天之主也。今言帝释者，即尊主也。皆就略音，故曰帝释。言犹如千日者，谓天帝威德光明，类乎千日，如经云帝释所有光明，犹如千日等，为释天之主也。
【疏】次云入真言门住心品者，释此品题，分为二段：初别明真言，后总释品目。且初文者，曲论真言体相不同。一者，真言通体，即唯阿字，通与一切真言教法而为体故。不唯真言，至如万类名言皆有。此能诠音声，下文备显。凡开口之处，尽带阿音，如书一字入一切字中。但初下笔，若点若𦘕，便当阿字轮表体，便是法界本不生性，即与诸法而为实体。由此梵王世界坏时，吞啖众字，于口角边，唯留阿沤二字。阿表于无，沤表于有，即当佛法中真空妙有法界体也。虽成诸字，而不坏其本体，如水全波，而不失湿之自性。常是随缘，常是不变。二者，真言别体，即三十四字，各各随其功义，与彼真言而为体性。且如五方真言体者，东方以吽字为体，南方以怛啰(二合)字为体，西方用迄嘌(二合)字为体，北方用恶字为体，中方用𮢥字为体。若论三部真言，如来部以阿字为体，莲华部用娑字为体，金刚部用嚩字为体。如下普通真言藏品中，明法界漫荼罗圣众，随一一真言，各有字门而为体故，总是辨真言体。次明真言相者，或彰句义，或辨二合。加圆点以表果满，置傍𦘕而显因修。声分男女，字具界缘。既生不生而无杂，乃性非性而有殊。具说其相，临文可知。问：既以阿字为真言体，遍在随方教法，皆有真言。何故但论天竺之音，乃曰真言？答：但如来现出世之迹，始自天竺传法者，且约梵文作一途明义尔。如下疏有此答。问曰：既约梵文一途明者，岂西方梵文俱是真言耶？答曰：虽梵文是同，而显密有异。若作真言说处，则为密教。若作显言说处，则是显教。且如此方言音，亦有显言，亦有咒语。如急急如律令等语，咒火不烧，咒𤷡令停，盖作咒用，不同显言。不可一切言音，都属咒语，都属显言。既尔，且如此经，亦有显言，应属显教。释曰：密宗一一文言，无非字门秘密加持而为体性。虽有显言，从宗体俱属秘藏。如法华陀罗尼品，若随显教宗尚，俱属显教。若随密宗所尚，俱属密摄。或说真言，或称神咒，或号陀罗尼，但名义有殊，皆属密藏。次总释品目者，入者达解，达解真言之道理故，以智为体。真言者，真谓真实，离妄倒故。言谓言音，悟众生故，以教为体。言是其体，真是其用。谓此言音之上，有彼离妄离倒之义用。举体就用，言即真故；摄用归体，真即言故。名曰真言。门者，无拥义，为出入之通由，即是其用。谓彼真言体有，彼无拥用。举体就用，真言即门；摄用归体，门即真言。名真言门。又真言门为所入，入为能入，能入从所入以得名。是真言门之入，名入真言门，依主释也。住心者，住谓安住，令菩提等愿不动故；心者灵明，是知见之真实相故。又住是三昧，于三昧中即见自心。即疏云：自心发菩提等。住是能住，心是所住，能所相望，作依主释。又上入真言门是因，住心是果，因果相望，亦依主释。品者，类也，别也，即诸品之通名。入真言门住心，乃此品之别号。以通从别，以别简通，是入真言门住心之品，名入真言门住心品。或以此品即当经之序品，如华严世主妙严品。故疏云：此品统论经之大意也。言说窃谓等者，窃者，私也，即疏主自谓也。如有难云：此品梵本既有二题，必应义理各殊。今略去修行，但存住心，岂不违于梵本，乖于修行耶？答云：窃谓入住之义，已兼修行，故离繁文。但着其一，于理无爽。
【疏】自心发等者。自心者，即本心也。以一切众生，虽知自心本有佛知见性，若不练修，终难得显。是以诸佛如来，以神力加持，说此三密方便，为所入门，令修行之者，措心有地，依教勤行，安心彼中，而修趣之，然后克证，不从他得。若离自心执有，发修见证，终无得理。譬如磨砖取鉴，钻冰求火，徒受疲劳耳。又此中有六个心字：前二是因，后四是果。又前一是菩提心，第二是大悲，后四是方便。又中间二心是自利，后二是利他，前二通二利。言从因至果等者。谓从初发菩提，乃至严净佛国，从因至果，皆不离自心。因亦是自心，果亦是自心，心即菩提，故云皆以等。天台云新佛成旧佛，旧佛成新佛是也。又下疏云：行者欲知真言行及果者，当于心处求之。意云：入此真言门者，即能识于自心之处。若知是处，即得真言之果也。又此果字，有本是无字，即皆以无所住而住其心。谓行者入真言门，修三密时，贪着其事，则不离我、人、寿者之相，不得名住。何以故？有所住故。若观如是三密之相，虽从缘生，不异于如，即是不住而住，住而不住。初发心时，便成正觉，不由他悟，故云皆以无所住而住其心也。经如是我闻等者，如来说经，有五种成就：一、信成就，二、时成就，三、教主成就，四、处成就，五、众成就。言如是我闻者，信成就也。一时者，时成就也。薄伽梵者，教主成就也。住如来加持法界宫，乃至大宝王楼阁等，处成就也。次云其金刚名曰虚空无垢等，众成就也。准智论，又说六成就，开信与闻而为二故。世亲菩萨般若灯论，亦有六义，如彼颂云：前三明弟子后三证师说一切修多罗其事皆如是。言如是者，结集者，指斥之词也。谓指此经，如我所传，是佛所说，故称如是。注无量义经云：至人说法，但为显如，唯如为是，故云如是。言我闻者，结集者，言若从他传闻，不必如是，我亲承金口而闻，而非谬矣。又佛临般涅槃时，侍者请曰：一切经首，当置何言？佛敕阿难：当置如是我闻。故大术经：阿难请问四事：一、佛灭度后，诸比丘等，以谁为师？二、依何处住？三、恶性比丘，如何调伏？四、一切经首，当置何言？佛告阿难：我灭度后，以波罗提木叉为汝大师，依四念处住恶性比丘梵坛治之。梵法默然，不应打骂，但默摈故。一切经首当置如是我闻等。言一时者，一者，简数之语；时者，一期之号。时无别体，依法假立。今言一时，谓即简去四时、八时、十二时等，但取说听，会遇无差，生灭不二，故名一时。又如来说经，时有无量，不能遍举，一言略周，故云一时。言薄伽梵者，翻就此方，或名能破，或云持众德，或名有德，或名世尊。谓佛地论有二义释：初成德义，后破魔义。初成德者，薄伽梵声依六义转：一、自在义，永不系属诸烦恼故；二、炽盛义，炎猛智火所烧炼故；三、端严义，三十二相所庄严故；四、名称义，一切殊胜功德圆满无不知故；五、吉祥义，一切世间亲近供养咸称赞故；六、尊贵义，具一切德，常起方便利益安乐一切有情无懈废故。初一断德，次一智德，后四恩德，如次应知。后破魔者，谓能破坏四魔怨故，如下具明。言住如来加持者，住谓居住，即是出现之义。如来者，上言薄伽梵，即是毗卢遮那本地法身；今言如来，是佛加持身，即是应身，谓从加持而现起故。加持之身，名加持身。
【疏】今此宗等者，谓此秘密宗中也。对彼称此，谓彼显宗之中，具足六义，都名一薄伽梵，更无别义。今此宗中，以字义释之，复有多名，故云今此。言其本末有等者，谓人体上，本无能破之名，但由执持利器，世间之人，观其事相之迹，强以之号能破者。易云：以物得通，谓之曰道；以微妙不测，谓之曰神；以应根变化，谓之曰易。总而言之，皆虚无之谓也。圣人以事名之，随其义理，以立其号矣，故云其本等。
【疏】二乘虽破等者，此通妨也。谓有难云：谓佛如来具大智慧，能破无明烦恼，称薄伽梵。二乘之人亦能有之，何不名为薄伽梵耶？答：二乘虽破三毒，但破我执，法执仍存；虽除种子，未尽习气，如盛香器，余气现在，故曰亦不了了等。
【疏】欲求等者，求者希求，欲即是求。作持业释，如对法第十六卷，即欲界五趣一切种类，皆欲求故，由欲求力，不脱欲界，招欲界苦等。此中义别，谓善法欲也。
【疏】即是般若佛母者，般若即佛母故。故大品云欲为诸佛内眷属，欲得大眷属，当学般若波罗蜜；欲过声闻、辟支佛地，住阿毗跋致地，当学般若波罗蜜等。若得与此相应，烦恼戏论，皆悉永息。非如世间五欲热恼，虽小止息，而实更增。如担重易肩，何曾有乐？又涅槃经云若常愁苦，愁遂增长。如人喜眠，眠即资多。耽淫嗜酒，亦复如是等。是为此中女人义也。言以密教不可直宣等者，不可直说是般若佛母，故言女人。此宗多有如是隐密之语，修学之者，应当触处类例而思之耳。
【疏】一切世间至如佛者，一切世间者，即三世间，谓众生世间、器世间、智证觉世间，俱名一切。今但约众生名为一切，谓众生世间种种差别，无量无边，名为一切。名声者，名谓名号，即十号等；声谓音声，即说法等。如法华经神力品云：尔时世尊于文殊师利菩萨及比丘、比丘尼八部众前，现大神力，出广长舌，上至梵世，一切毛孔放于无数光明，遍照十方世界，普皆见此娑婆世界无量无边众宝树下师子座上诸佛，及见释迦共多宝如来在宝塔中坐师子座。见是事已，得未曾有。即时诸天于虚空中高声唱言：过此无量无边百千万亿阿僧祇世界，有国名娑婆，是中有佛，名释迦牟尼，今为诸菩萨说大乘经等。如是名声，一切世间无有等者，或名谓名称，声谓声誉，即是名称普闻无量世界之谓，故云一切世间等。
【疏】本地法身者，即实相法身也。一真实相为万化之本，犹如于地为万物之依，故曰本地。言法身者，谓此实相能轨持万化，即此轨持假名为身。法即身故，本地即法身，并持业释。又法身有五：清凉云：一、法性生身，言其生，则本之法性故；二、功德法身，推其因，则功德所成故；三、变化法身，就其应，则无感不形故；四、实相法身，语其妙，则无相无为故；五、虚空法身，称其大，则弥纶虚空故。于此五中，今当第四实相法身，以别拣通，即本地之法身。言次云如来是佛加持身者，即应身他受用也。次疏释成，其所住处，名佛受用身。言如来心王等者，如来是所住，心王为能住。如一切诸佛说法仪式，皆住于应身，即本地身为教主也。约别就胜，唯是真身。故经云：应化非真佛，亦非说法者。推功归本，言法身说。又下说法处即如来身，师子座亦尔。依、正尚犹无碍，岂佛身真、应而局定耶？亦得名如来身说、国土身说、菩萨身说等。今但说真、应二身，如般若论说有二佛：一、真佛，即法身；二、非真佛，即应、化身。又华严云：诸佛真身本无二，应物分形满世间。又云：佛以法为身，清净如虚空，所现众色形，令入此法中等。然诸经论或说三、五、九、十身等，统而明之，一法身也。
【疏】既从遍一切处等者，即法界处也，即从法界加持力生。故下经云：时薄伽梵广大法界加持。疏释云：毗富罗是广大义，谓深广无际，不可测量。如是诸法自体，名为毗富罗法界。诸佛实相、真言实相、众生实相，皆是毗富罗法界。以此更相加持故，故名法界加持也。生者，出现义。又此应身，既从本地加持功德力生，即与本地无相法身无二无别。清凉云：如冥室㬢光，随孔而照，光虽万殊，而本是一。故曰既从遍等。
【疏】离诸过罪者，离四句、百非也。四句者，谓有、无、亦有亦无、非有非无。清凉云四句之火莫焚是也。百非者，然众生迷执虽多，不出一、异、有、无四句。约此以明百非，谓一、亦一、非一非非一、异、亦异、非异非非异，有、无亦然，共成十六；三世各十六，成四十八；断、常二见各四十八，成九十六。并本四句，都成一百，皆违正理，故云非也。
【疏】此与释论三种金刚三昧等者：一、金刚三昧，得此三昧者，能贯穿一切诸法，亦无不见，是三昧能通达诸三昧，是名金刚三昧；二、金刚轮三昧，得此三昧者，即能持诸三昧，是名金刚轮三昧(轮者，摄持义故)；三、如金刚三昧，得此三昧者，能破一切烦恼结使，无有遗余，譬如天帝释手执金刚，破修罗军，是名如金刚三昧。故云释论等。
【疏】所谓如来实相智身者，此之法界，全是如来实相之身。既是如来实相之身，何有处耶？由加持故，即是真实功德庄严之处也，亦是华严十身中之智身也。
【疏】故曰宫也者，释名曰：宫，穹也，言屋见于垣上，穹崇然也(即高显貌)。易曰：上古穴居而野处，后代圣人易之以宫室，上栋下宇，以待风雨，盖取诸大壮，此其始也。若以心王所都，即佛身名宫；若以摩醯首罗住处，即是器界。今为如来有应之处，无不是此宫，即属应身，是加持住处，随世为名，故曰宫也。
【疏】五种那含住处者，那含者，即不还也。此有五种：一、中般那含，谓处中有而般涅槃者；二、生般那含，谓处生有及本有中而般涅槃者；三、行般那含，谓加行精进而般涅槃者；四、无行般那含，谓有速疾道，不假加行而般涅槃者；五、上流般那含，谓从下向上而般涅槃。此般涅槃，谓得果义，谓阿那含而得阿罗汉，名般涅槃。广如义林。言住处者，是五种那含所依住处，谓无烦、无热、善现、善见、色究竟。言净居者，谓离欲诸圣，以圣道水濯烦恼垢，故名为净；净身所居，故名净居。或此天中无异生杂，纯圣所止，故名净居。何因得生？为谓声闻杂修静虑，新造引业，故能生于五净居天。俱舍二十四云：应知此中无漏势力，熏修有漏，令感净居，故名杂修。初后刹那无漏，中间刹那有漏，以初后心资于中间有漏定心，令感净居，名为引果。若大乘说，与彼全殊，谓初后有漏，中间无漏。无漏定力，展转资昔，感生业种，令势殊胜，生五净居。以初念有漏而为加行，复除定障；次念无漏为无间道，正除定障；后念有漏为解脱道，故熏修满。若以有漏为中，无漏为初后者，岂以无漏与彼有漏为加行耶？故异小乘也。
【疏】兼得浅深等者，浅谓执持，执持金刚杵也；深谓任持，任持金刚印也。
【疏】约菩提等者，虽法与人能有异，然恐难解，今以漫荼罗释之。漫荼罗者，圣贤集会之处也。谓于漫荼罗中，若但置印，名法漫荼罗，即是约菩提义，即有无量无边金刚智印故。若于彼中置一切圣贤，一一圣贤复各持其印，依位而住，即是约佛陀义，有无量无边持金刚者。
【疏】然以自在神力等者，谓如是智德，唯佛与佛乃能持之。若诸佛但住如是境界，则众生不能以是蒙益，是故然以自在神力等。
【疏】持大空之战具者，楞伽云：大慧，何者第一义圣智大空？谓自身内证圣智法空，离诸邪见熏习之过，是名第一义圣智大空。大空即智也。今此诸执金刚，各从一门内自证智，遍一切处，破诸众生无明障染，义名战具大空。智即战具，名大空战具，作持业释。
【疏】言之者，乃语助词也。或执金刚者，各随一门法界幖帜，谓是杵等，是大空之战具，可作依主。
【经】游戏神变者，谓以如来本行菩萨道时，以一体速疾力三昧，行种种诸度门，自利利他，现诸神变，游履快乐，即是踊跃超升义。或将菩萨身作佛身等，或以涅槃现生死。华严经云：谓以众生身作刹身，而亦不坏众生身，是菩萨游戏；以刹身作众生身，而亦不坏刹身，是菩萨游戏。或以涅槃示生等，皆不坏其相。乃至于定出入，自在无碍，眼根门中入正定，耳根门中从定出，六根、六境，逆顺超越，自在无碍，是类皆游戏也。
【疏】信解者，即信谓印忍信向，解谓解行。一切众生，从无始来，未闻出世三宝，但归依世间外道天神。后遇善知识，为说佛法殊妙，则能印顺忍可，名之为信。后发菩提心，乃至成佛，中间起种种行愿，名之为解。下文广释。言始从真正发心者，离妄称真，远邪为正。妄谓分别，邪即二边。若有是相，不名真正，如常发菩提心已。然为显示真正之相，云今所发觉心，远离诸性，相乃至空，性圆寂故等。若与此相应，即是真正发心。傥朱其旨，非真正也。此等行相，下疏备陈，宜细体焉。
【疏】如善财等者，华严经云：尔时善财童子恭敬右绕弥勒菩萨摩诃萨已，而白之言：唯愿大圣开楼阁门，令我得入。时弥勒菩萨前诣楼阁，弹指出声，其门即开，命善财入。善财心喜，入已还闭。见其楼阁广博无量，同于虚空，阿僧祇宝以为其地，阿僧祇宫殿、阿僧祇门闼、阿僧祇牕牖。乃至善财童子于一处中见一切处，一切诸处悉如是见。乃至尔时弥勒即摄神力，入楼阁中，弹指作声，告善财言：善男子！缘起法性如是。此是菩萨知诸法智因缘聚集所现之相。如是自性，如幻、如梦、如影、如像等。疏主！今取此文意者，若真言行者见、闻、触、知此境界时，即同善财入弥勒阁中，于一处中见一切处，一切处中悉如是见。即观十缘生句，与华严宗不相异也。
【疏】上说金刚等者，上以金刚法界属如来智身宫，即如来应身；次明楼阁宝王亦是如来身者，即国土身；今云师子座，即菩萨身，如理应思。
【疏】于九十六种者，谓西方外道有九十五种，若兼佛法，成九十六。谓佛法中，有人虽披至典，不达圣旨，心行理外，亦名外道一乘；不希大果，亦名外道他教。广序不繁具引。
【疏】问曰：佛所说经等者，此问意云：佛所说经，即应直宣正宗，何须先住处及眷属耶？答曰：譬如国王，乃至下文易见。今又通云：谓佛设教，必不徒然。若不先明住处，眷属何存？若不次辨眷属，当根则阙。故五种成就，阙一不可，是故次第须如是也。
【疏】如净虚空等者。如净虚空体，离一切障翳垢染，无能取也；及离一切分别，无所取也。若于虚空体上见有障染，名为执诤；若于虚空上分别是净是垢，即名戏论。虚空不尔，故能远离也。净菩提亦复如是，法合易知。
【疏】次虚空游步等者，即是前游戏神变义。彼中疏释云：梵云微吃哩抳多，是踊跃游戏神变义。谓初发心已来，深种善根，起种种愿行，庄严佛土，成熟众生，恒殊胜进，不休息故，即是超升腾跃义。如是游戏，即是菩萨自在神通等，正与此同。
【疏】复次，虚空等者，谓此无垢执金刚即是菩提心，阿字门平等种子亦即是菩提心。此菩提心即是三句义中第一、菩提心为因句。言修无住行者，即是游步金刚长阿字之行。此行即是三句义中第二、大悲为根句。虽有菩提心愿，若不起行，愿必虚故，所谓菩萨发大心，决定修诸行。言譬如等，譬如世间虽有种子，不以播殖方便，根芽无由生起；虽有菩提因种，若不以大悲万行播殖方便，终不生根。言故次明等者，结成所以也。
【疏】如萌芽等者，谓由大悲为根，萌芽已生，四大时节为缘(此上属大悲句)。又以虚空不碍，令此萌芽念念滋长(此属虚空生句)。言菩提心亦如是等者，为如萌芽已生，虽有水土等缘，若不得空，有增上碍，不能滋长；若得于空，无增上碍，乃能滋长。净菩提芽亦复如是，虽有万行为缘，若有所得，不能滋长。今此万行皆无所得，名为大空。善巧方便，令菩提芽高出无极，名真实生，亦名大空生。大空之生，故以为名也。言所谓大空者，即不可得空暗字门生。此空即是三句义中第三方便，为究竟句也。
【疏】如萌芽增等者，谓此萌芽念念增长，然后茎叶华实渐次滋繁，华果殊芳，故名杂也。
【疏】复次以种种法界等者，谓种种法界色，即是萌、芽、茎、叶、华、实。染谓庄严之染，非垢染也。言成大悲漫荼罗者，漫荼罗，圣贤集会之处，万德交归之所。故下经云：尔时金刚手白佛言：世尊！云何名此漫荼罗？(从因为名。)佛言：此名发生诸佛漫荼罗。(诸佛无不从此生故。)疏释云：下菩提心种子，于一切智心地中，润以大悲水，照以大慧日，鼓以大方便风，不碍以大空空，能令不思议法性芽次第滋长，乃至弥满法界，成菩提树王。故以发生为称，名发生诸佛漫荼罗也。
【疏】曲中者，曲谓委曲，中(去)谓不失。诸佛威仪，无不委曲成就于物，虽成于物而未曾失于规矩，方圆任器也。或以曲谓随他意言，中谓顺自意语，皆成佛事也。
【疏】然上来等者，通疑、妨也。问：若一切诸法入此如实智时，究竟平等，同一实际者，何故说有因果、自他、有为、无为等深浅之异耶？答：为欲分别令易解故。
【疏】发同体悲愍等者，谓直取一切众生身，与己身无异，故名同体。起信钞云：直见众生如父母，亦未若见同己身。拔苦之心，可谓深矣。言众生等者，若无同体方便者，尚不能自救，况救一切众生耶？言此是如来一德者，谓佛具有四德：一、行愿德，二、慈悲德，三、无上慧德，四、三昧德。今当四中第二德，故名如来之一德也。
【疏】如一阐提等者，言一阐提者，是乐欲义，乐生死故而断善根，无成佛之寿命，故名必死。二乘已死者，谓二乘之人，于空作证，入于灰断，故名已死。如是必死、已死二种之人，虽世有良医，见之拱手，诸佛医王则不如是。明见一切众生皆有如来知见性故，必定师子吼。师子吼者，涅槃经云决定说也，决定宣说一切众生皆有佛性也。
【疏】为此一事因缘等者，即一大事因缘也。清凉云：无二无三故名一，佛因佛果故称大，因果干能令物解脱并称为事，如来因此故出现尔。大事，即因缘也。又正因佛性为因，缘因佛性为缘，了因所了为因，生因所生为缘，皆为成于佛果大事大事之因缘也。如来为此大事之因缘故，出现于世，故云唯等。
【疏】譬如真金，体性纯净者，顿悟也。谓顿悟菩提之心，本离诸障，即南宗云明镜本清净也。言若种种炼冶者，渐修也。谓初质尚与微垢共住，要假炼冶磨拂，方得明净，即北宗云时时劬拂拭也。若得此意者，则南北二宗不相仇仇矣。又前离一切障等者，此中有四：初、法，次、喻，三、指义，四、结名。今初为始，后大心众金刚道功德之相，以次段刃迅之称，是究竟智也。今约因中，具有粗、细、极细三重妄执，障翳菩提。即以地前秘密方便，越初一重粗妄执，名离一切障。出世间心、生见心、明道时，净菩提心始得显现。如是练修至八地时，越第二劫一重细妄执，名离一切障。其菩提心，逾胜逾增，更益方便。乃至金刚道中，越第三劫，极细妄执，名离一切障。其菩提心，与如来等。此位但有四分之一，佛地之障存焉。次喻。譬如真金，体性纯净者，出矿之金也。种种练冶，众宝磨莹者，迤逦融明，倍增光彩也。三、指义。初质尚与微垢共任者，对彰法喻也。谓金才出矿，则喻见、道见、未曾见，谓之初质。矿妄已除，细者尚在，名为微垢。种种练冶，得至八地，细妄虽断，极细者俱，众练磨莹，复倍于前。至金刚定，越极细妄执，唯佛地障，解脱道断。故此乃四分之一，最后微垢也。是则三劫有物质之实，二位遣微垢之妄，故曰初质尚与微垢共住。能持已下，第四、结名，可知。又解：言初质者，谓本觉体，根本名初。微垢，即微细无明也。
根本净觉，自体无染，与细障俱也。问曰：本觉之体，既在缠位，应与粗惑共住，何言微垢耶？答：根本无明，与本觉齐，觉与不觉，相对立故，最相近故。粗惑枝末，与始觉相当，由是本觉断时，先断细者，始觉断时，先断于粗，义相可解。
【疏】一切难断处等者，此所断法有多不同，即变易、生死二障习气根本无明，即是第三重妄执等，名难断处。唯佛可除，乃至十地满心未能断故，唯佛智能断，名为难断。又下疏云：一生补处菩萨，尚有一死，未离怨对。如来智身本不生故，则无有死，是永离怨对。是故不动明王能煞灌顶菩萨粗重之身，断其变易之命，况余三界众生极暴恶者！言难伏处悉灭者，总以三毒为难伏法，所谓众生以贪、瞋、痴三为根本故，乃至如来为欲调伏阎浮提众生故，以补处身从兜率天下而转法轮，乃至于舍卫国现大神变，制诸外道及旷野鬼神、诃栗底母种种难化众生。世尊初成正觉，于金刚界漫荼罗摄召三千世界普门大众。时有摩醯首罗天王，即是三千大千世界主，住于世界最中，以慢心故，不肯从命，而作是言：我是三界之主，更有何等世尊而召我耶？于时不动明王白佛言：世尊，此有情故，犯三世诸佛三昧耶法，当以何法治之？佛言：可断其命。时不动明王即以左足蹋彼顶上宝冠半月中，右足蹋彼妃首冠半月中。尔时摩醯首罗寻即命绝，即于闷绝之中，证无量甚深三昧，得无生记。乃至深释者，三千大千世界主，即是无始无明，于一切生死中而得自在，唯此菩提心王能制伏之，乃至煞彼无常之身命，令得常命等。如下疏引，故云难伏处等。
【疏】如来甲所谓大慈等者，谓即诸佛之慈，非因位之慈。如释迦如来菩提场中将成道，是时天魔领诸魔属，欲坏菩萨，不得成道，菩萨尔时被大慈甲魔不能为害。言不为一切烦恼断伤者，降烦恼魔也。故下疏云：是中更有难降伏处，所谓诸烦恼等魔(此等字者，等取蕴死也)，无有形相方所，亦无足迹，难可觉知，于一念中亦皆殄灭，故云不为一切等。
【疏】所谓住大空慧者，即无分别之慧也。安住此空慧，即是住无戏论。言是处等者，是处即指缘起实相处，谓于是处不观生灭、断常、去来、一异，名戏论息，即同于涅槃。若真言行者住此空时，应深观察，若失般若方便，多堕二乘地，证小涅槃。故下疏云：此名极无言说处。尔时心住无为法相，若失方便，则堕二乘。然以菩提心势力，还能发起悲愿，不堕二乘也。
【疏】如是妙权等者，妙是妙权，即是佛加持智。此方便智，从如来十力生，即十力是能生，方便是所生。故智论云：以是处、不是处智力，分别筹量众生是可度、是不可度，即智力是能生分别等。下是所生，下准此知。以业报智力，分别筹量是人业障、是人报障、是人无障；以禅定、解脱、三昧智力，分别筹量是人着味、是人不着味；以上下根智力，分别筹量众生智力多少；以种种欲智力，分别筹量众生所乐；以种种性智力，分别筹量众生深心所趣；以一切至处智力，分别筹量众生解脱门；以宿命智力，分别筹量众生先所从来；以生死智力，分别筹量众生生处好丑；以漏尽智力，分别筹量众生得涅槃。佛用是十种力度脱众生，审谛不错，名十力生。
【疏】皆有多声等者。多声者，应云：梵语誐誐曩尾罗惹南，誐誐曩尾讫哩柅多南，乃至野又钵底南。南者，多声，即是等义、众义。如云佛䭾南、达磨南、僧伽南。问：又云佛䭾耶等，与此南字，一耶？异耶？答：野是假者，即目觉者，义无相滥。
【疏】然统其纲要等者，谓大本有十佛刹微数尘等。今此统其大领所要用者，上首一十九数，枝未眷属，皆悉随之。于此持明宗中通途用者，不以为阙少耳。又解：宗通之用者，然此经宗，有通该法界之用，若人若法，皆无尽故。今言十九，既局数数，岂不违于宗通之用耶？答：若准梵本，皆带多声，即是等言。今置等言局，过斯遣矣。又此所列一十九众，皆是如来内德所现，为影响众。其当根众，何者是耶？故下疏云：然此诸解脱门所现善知识，各引无量当根，同入法界漫荼罗。即此所引为当根众也。
【疏】世界海等者，上显如来差别智印，其数无量。且以如来十力，各对一佛刹微尘，表众会之数，未知诸佛所化分剂，由是疏指释论显之。彼论五十五云：复次三千大千国土，名一世界，一时起，一时灭。如是等十方如恒河沙等世界，是一佛世界；如是一佛世界数如恒河沙等世界，是一佛世界海；如是佛世界海数如十方恒河沙世界，是佛世界种；如是世界种十方无量，是名一佛世界。于一切世界中取如是分，是名一佛所度之分也。
【疏】形色性类，皆有表像者，形谓凞怡忿怒，色谓青黄赤白，盖分性类差别，故表息增降敬。余法门例尔。
【疏】能令三业同于本尊等者，谓行人三业即是本尊三业，本尊三业即是行人三业。如是本末平等无二，自然从此一门得入法界，即是普入一切法界门。如从一门见王，即是遍入千门万户；行人随从一门，即须直入，但恐门首稽留，或外事所牵，终不得见如来法王也。
【疏】复次，行人等者，谓修行之人，虽学于慧，若无禅定，但名狂慧。犹如将灯安向风中，闪烁不定，照用不得分明；若置室内，停停不动，照用即得分明。故次文殊妙慧明除盖障三昧也。
【疏】佛身四德者：一、行愿弥纶；二、佛宗不断；三、大悲演法；四、深定除障。如是次第而配属之。
【疏】大邪见、大爱等者，涅槃云：一切烦恼，邪见摄尽，谓破坏三宝，焚烧善根。戒经十种谤，三宝为最重，故邪见称大。若据发润生死流转，无明、爱、取为大；若据远随现行，障无学道，我、爱、慢为大；余可名轻。若烦恼当体相望，则十大烦恼为重，随惑为轻等。今此智人，必能说法破坏，故名摩诃萨。
【疏】此索哆等者，前云萨埵，直呼于人；今云索哆，乃属人之功业，即是忍乐修行，坚持不舍。言声明有如是法者，即八转声法也。谓前云萨埵，直目众生之体，即体声也；今云索哆，直属众生之业，即业声也。如言薄伽梵、薄伽伐帝，言薄伽梵，即体声也；言薄伽伐帝，即转声中业声也。圣教多译为萨埵者，盖相传习学之者，随顺其言辞耳。
【疏】一者，愚童者，愚谓愚痴，童谓婴童，取未会分别也。下经云：愚童凡夫类，犹如羝羊。疏释云：羝羊是畜生中，性最下劣，但念水草及淫欲事，余无所知。故顺西方语法，以喻不知善恶因果，愚童凡夫也。法华经第一：入生死险道，相续苦不断，深著于五欲，如牦牛爱尾等(云云)。
【疏】二者，有识者，谓有所识知者也。对前愚童，故称有识也。
【疏】出过一切等者，一切之言，摄尽内外。有诸外道计我自性，即同欲界，或同色、无色界，乃至谓非想处即是涅槃，或言梵王、毗纽天等生一切法。又如犊子阿毗昙中说：譬如四大和合故有眼法，五众和合则有人法，是人法在不可说藏中。又说一切有道人言：神人，一切法门中求不可得，如龟毛、兔角常无，而阴、界、入实有自性。以如是等戏论法故，盖由不识其心。今此菩提出过如是臆度戏论种种过失，一向纯净，即是众生本心。了知此者，名之为菩提萨埵也。
【疏】即经所谓越三时至法门也者。言越三时者，越谓超越，三时即是过、现、未来三时分也，谓超越彼三世之时分故。且世间时分，则有过去、未来、现在，刹那不住，修短之异。此遮那实相之日，圆明常住，湛若虚空，无有如是差别之相。又释论云：诸佛有无碍解脱，菩萨有不可思议三昧，能令多时作少时，少时作多时。又如说法华经六十小劫，谓如食顷(云云)。此说经之时分，复当云何？故天台云：夫心冥至道，则浑一古今，法界无生，本亡时分，况无涯之说，念劫圆融哉！故今以无时之时，名越三时矣。
【疏】三、十时等者，智论云：日名从旦至旦，初分、中分、后分，夜亦三分，一日一夜有三十时。春、秋分时，十五时属昼，十五时属夜，余时增减。五月昼十八时，夜十二时，十一月翻。此言十五时属昼，三分中各五时也。
【疏】如法华序分等者，故法华经序品云：尔时佛放眉间白毫相光，照东方万八千世界，靡不周遍。乃至雨曼荼罗、曼殊沙华、栴檀香风，悦可众心。以是因缘，地皆严净，而此世界六种震动。乃至文殊当知，四众龙神瞻察：仁者为说何等？尔时文殊师利语弥勒菩萨摩诃萨及诸大士：善男子等，如我惟忖，今佛世尊欲说大法。又云：我见灯明佛，本光瑞如此。以是知今佛欲说法华经。言从地涌出品者，经云：尔时他方国土诸来菩萨而白佛言：愿于娑婆世界护持此经。佛言：不须汝等，我娑婆世界自有六万恒河沙等菩萨，各引尔所眷属护持此经。言讫，有无量千万亿菩萨同时涌出。乃至我于伽耶城，菩提树下坐，得成最正觉，转无上法轮。尔乃教化之，令初发道心，今皆住不退，悉当得成佛。因此弥勒及诸菩萨坏疑云：父少而子老，举世所不信。如来为破此疑，方说三身寿量。今此亦尔，现普门不思议境界，感动大众。因彼疑问，说此平等句法门也。
【疏】内修般舟三昧者，般舟，此云佛立。摩诃止观云：般舟三昧，翻为佛立三昧。佛立有三义：一、佛威力，二、三昧力，三、行者本功德力。能于定中见十方现在佛在其前立，如明眼人晴夜观星，见十方佛亦如是多，故名佛立三昧。
【疏】和合亦无者，谓行者于般舟三昧中，见此不思议加持境界时，作四不生句观之：如是境界之相，由自心净故生耶？若由自心生者，即不异外道。计一切法从自性生，或计从他生，谓计梵王能生等，亦不异外道。行者如是观自他都无所得，乃合观之：如是境界，为共生耶？若共生者，则有二过。何以故？若谓内心为自待佛加被而得生者，即此自心中先有佛耶？为先无耶？若先有之，佛之加被则无所用；若先无之，佛之加被复何所用？故共亦不生也。
【疏】轨匠其心者，轨者，法也；匠者，工也；匠之作不失于法也。如美玉蕰在石璞之中，不得良工琢磨，则不成至宝。众生菩提心宝，在烦恼石中，若遇如来说法方便，轨而匠之，则成法器也。
【疏】因陀罗等者，因陀罗者，即帝释也。如天帝释殿，以珠网覆上，一明珠内，万像俱现，珠珠皆尔。此珠明彻，互相现影，而无穷尽。今此亦尔，一尘刹内，万像俱现，刹刹皆尔。此刹体空，更相现像，像复现像，而无穷尽，故云因陀罗等。
【疏】今略举三圣等者，谓有难云：上举四菩萨为上首，表佛四德有所偏阙，则不成无上菩提。今又举三圣，有何所以耶？故疏通释云：上举四菩萨，前已备彰。今标三圣，即表三部，谓漫荼罗庄严之藏所具圣众，虽差别无量，三圣摄尽，所以偏举也。谓执金刚是金刚部，赤色有降伏；普贤是如来部，白色有寂灾；观自在是莲华部，黄色有增益。言举此三点者，即此三圣亦是摩诃般若解脱法身，谓执金刚般若德，普贤法身德，观音是解脱德。又释三点者，即梵书伊字。常途释云：如摩醯首罗，面上三目。今又显之，出梵书伊字ī也。湛三点者，此之谓也。
【疏】如外睹漫荼罗等者，形内称外，谓大悲胎藏漫荼罗，而分三重，从内向外，此当第三，故以名焉。
【疏】若离如是实相等者，谓第三重漫荼罗所现庄严眷属，多是诸天、魔、梵八部之众，及鬼子母、鸠槃荼等。虽现如是种种相状，然皆即是实相之印。行者观行与此相应，以此为门，皆见中台大日之尊。若不知如是秘号，皆随爱见所生，与天魔外道作诸尘劳伴侣耳。
【疏】复次，行者初发等者，谓从初发菩提心时，便得入于阿字之门，即是从如来金刚性生。金刚性，谓如实智坚固性也。言当知之，芽者，菩提芽也。此芽生已，中间运运者，地地增进，乃至成菩提树王，更无行可增等。
【疏】唯以一行一道者，谓从初发心入菩萨位，乃至满足十地，但以一真言之，行一真言之道而成正觉。
【疏】若于异方便门等者，谓入佛方便有无量门，门虽无量，若开显密意，则皆不离此一实乘矣。
【疏】得至虚空无垢等者，犹如虚空毕竟清净，不为一切尘垢所染；心亦尔，不为蕰处、界等诸垢所染，故以为名。至下第六，无畏处广明。
【疏】然以四不生义观之者，谓一切法不自生，不他生，不共生，不无因生，如下文说。
【疏】将欲开权显实，说法华经者，古有多义，且依清凉。故华严钞云：谓有问言：若会三归一者，为会昔三而为一耶？为会昔三归今一耶？答：具斯二义：初则会取昔三，为今之一；后则废昔之三，立今一故。取则昔小皆取，废则昔大亦废。然开、废等言，有局有通。局者，约教，则废三立一，三教者虚设故；约理，则开三显一，开无三理，一极自彰故；约行，则会三为一，三乘之行，皆佛因故；约果，则会三归一，三乘之因，同归一果故。通者，唯废一种，则约于教；开、会等言，并通三种。言约开三显一，则三者、一者，约理，则昔说三种，闭于一实；今云无三，则一理自现，故云开方便门，示真实相。约行，则昔说三乘行，别方便门，闭于一实；今会为一，则方便门开，一实显矣，故云汝等所行，是菩萨道。约果者，昔说三果不同，是方便门，闭于一实；今云三果虚设，唯有极果无上菩提，故云心生大欢喜，自知当作佛，则实相显矣。更有多义，不烦具引，故云开权显实，说法华经也。又慈恩一乘章云：虽依诸教，总会此四。然法华中，显会教理，密会行果。会教理者，经云：诸佛智慧及智慧门，一雨普润，会教也；牛车宝所，会理也。此以所诠，名之为理，非要真如。欲显所得，甚深难解；有所言说，意趣难知。道场所得法，无能发问者；我意难可测，亦无能问者。亦显法华开方便门，示真实相，即是法华开敷秀出。密亦通会行果二种，乘此宝乘，直至道场，即会行故；中设化城，为至宝所，即会果故。此则正显昔权今实故也。言将演遍一切乘者，谓次下文所说种种法门，各是一种运生之义。又一一门，皆遍一切处，名遍一切乘也。言自心成佛之教者，即是所说平等句法门也。若有行者，住于此乘，初发心时，便成正觉，不由他悟，故曰自心成佛之教也。是故如来所现十佛刹微尘数等诸善知识，及法界门，为表之也。
【疏】智者见其至宗本者。智者，执金刚秘密主也。秘密主睹佛示现无尽庄严之迹，则喻晓如来自证之智。如观树之枝叶，可以知其根本；又如观水之流派，可以究其源穴。
【疏】其所蹂践者，蹴蹋也。龙象蹴蹋，非驴所堪。象迹喻经云：如观象迹，即见象身，若究真诠，必达真理也。又解：既云象迹超绝群托，蹂践复明更方深秘。观迹可见其大，蹂践亦知其力，故曰身力必大也。
【疏】怀山襄陵者，此出尚书。帝曰：咨！四岳(四岳，即义和之四子，分掌四岳之诸侯，故以称焉)，汤汤洪水方割(汤汤，流貌。洪，大；割，害也。言大水方方为害)，荡荡怀山襄陵，浩浩滔天(荡荡，言水奔𭓧，有所涤除。怀，包；襄，上也。包山上陆，浩浩盛大若漫天)。又准尚书正义，帝曰：咨，咨嗟也，嗟水灾之大也。呼掌四岳之官，而告之须人之意(欲人治水)。汝四岳等，今汤汤流行之水，所在方方为害人，其势奔𭓧，荡荡然涤除在地之物，包裹高山，乘上丘陵，浩浩盛大，势若漫天。在下之人，其皆咨嗟，其病大水矣。今但取大水之貌。
【疏】曲成佛事者，曲谓委曲，成谓成就，即是委曲成就所作佛事。佛事，即化物之事也。此出周易系辞云：范围天地之化而不过，曲成万物而不遗。(注曰：范围，谓摸范天地而周备其理也。曲成者，乘变以应物，不系一方也，则万物宜得所矣。此彰易道乘变无方，以况智德物无滞，故曰曲成等。)言本末因缘等者，本者，如来三业也；末者，所现之相也。即本之末，即末之本，自在难思，故曰本末因缘，究竟无碍。言照俗之权等者，照俗之权，即后得达俗智之方便也；契实之境，即根本证如智实相也。意云：如来所现加持之迹，尚如是尔，自证真实之境，当复云何？
【疏】若法不然等者，法谓如来自证之智，然即如是之词，微谓微浅，寻谓寻求。今此意云：如来自证甚深之智，设以神力加持，亦不可示人。若不如是耳，则有微浅之迹，可以寻求。言我以等者，谓我于加持之迹，虽已尽观，纵也夺云然，不知此如来自证之法，从何得之？即正是发起疑问之意也。
【疏】阿阇梨意存等者，谓一切众生皆有安乐性，欲令去至涅槃安乐处故，所以但存如去。又去是自利，说是利他，故存如说。古云：如来者，到已还乘如实道，来成正觉，故名如来也。
【疏】阿罗等者，谓罗字是尘义，尘即烦恼故。诃是风轮，即降伏义，降伏即害也，谓是应以永害烦恼贼故。言释论谓之煞贼者，彼结颂云：佛以忍辱铠，精进为刚甲，持戒为大马，禅定为良弓，智慧为好箭，外破魔王军，内灭烦恼贼，是名阿罗诃。
【疏】三十六俱胝者，起信疏云：问：六道如环巡历，行相如何？答：三界、五趣，共三十五处，所谓三涂、四洲、六欲天。此界十三处，并色界十八天处，无色四天处，如是三十五处，生死轮转。今开修罗，即三十六俱胝，梵语此当百亿。趣者，类也，三十六俱胝趣类也。
【疏】性名积习等者，由本性故，能积薰习之相，渐生欲乐，顺性起业，即当本性住也。性先有欲，得因缘而生，譬如先有疮，得触因缘，然后血出。或时从欲为性者，由欲数数希望不舍，遂成其性，即习所成也。谓若人今世、后世常习是欲，则成为性。然性与欲而有差别，用性作业，必当受报；若用欲作业，不必受报。何以故？性在内，欲在外；性重，欲轻；性难除，欲易舍。性名染下，辨性不同，谓性有净染利钝。今明染心，事谓事业，即染心为业。欲名随缘起者，通染净缘，谓恶欲众生随邪师教，常入恶故钝；善欲众生随善友等乐道，修助道法故利。或可言染心者，非惟不善有覆名染，但约耽着其事名善，具通三性。性欲之义，如释论明。
【疏】且如有人等者，谓如有人，志心悕求五通智道。五通者，神境、天耳、天眼、他心、宿住也。言现韦陀者，韦陀，此云明，即是外道四明也，谓声、因、医、内等。梵志者，梵者，净也，谓以净行为志，名为梵志。形即身形，谓从漫荼罗第四重内，现此梵志之身。为说瞿昙仙等真言，瞿昙，梵语具足。应云乔答摩，此云日炙种。准五分律云：始从贤劫，立共许王，自后诸王，此王为首，乃至最后大茅草王，缘无子息。王作是念：上世已来，皆是仙种，我若不习，应断仙宗。作是念已，国付大臣，便自退身，入山修道。后经时岁，得五通仙，年既将深，头皆自白。有诸弟子，取果汲薪，去后多时，被兽娆触。弟子来见，以笼盛之，后更取汲，挂在树上。有诸猎者，遥瞻睹之，谓是白鹭，以箭射之。仙人中箭，命乃随终，有两滴血，堕在地上，生二甘蔗。因日炙开，一生童男，一生童女，男名善生，女名善贤。人贵其种，共标刹帝利名。从是以后，望在乔答摩，即五通仙法。
【疏】无非毒鼓因缘者，即涅槃经如来性品云：譬如有人，以杂毒药，用涂大鼓，于众人中击之发声。虽无心欲闻，闻之皆死，唯除一人不横死者。鼓合涅槃，死喻灭惑，不横死者喻一阐提。此况漫荼罗所现之身，所说之乘，虽四重差别无量，若随门趣入者，无不能灭惑，无不能至涅槃，故以相况耳。
【疏】譬如虚空界者，界即体性义。言离一切分别者，夫虚空体离于分别，而众生分别虚空是青是黄，乃至高下长阔等，是有分别，乃有病斯起，此则粗分别。于此分别境上，更增分别，谓有质碍、无质碍等，此则细分别。言离一切分别者，遣粗分别也；言无分别者，遣细分别也。如上粗细二种分别虽遣，然能遣空病复增，如鸟履沙，未亡其迹，故双遣云无无分别。上无是能无，下无是所遣，即前粗细二种能遣之空，皆不当情则遣之。又遣以至于无遣，当句迹绝，是则言语道断，心行处灭，如鸟履空。故华严出现品云：了知诸法性寂灭，如鸟飞空无有迹。故云譬如虚空等。
【疏】所以重言等者，劫跛已下，应长势读之，应云劫跛、劫跛、夜帝。劫跛者，分别也。夜帝之言，即是更义，谓分别之上，更生分别也。此则于粗分别上，更生细分别，是以疏引例云如寻、伺等。
【疏】世间八风等者，八风者，谓是利、誉、衰、毁、称、谤、苦、乐。不动者，利、誉、称、乐干之不喜，衰、毁、谤、苦逼之不忧，故曰八风等。
【疏】乃至缘缚皆尽者，此言缘缚，而有二种：一者、能缘缚，即所缘境为能缘心缚，如阿赖耶名由能执故；二、所缘缚，能缘王所，为境所拘，名所缘缚。又准义灯，缚义多种：或说相应缚，能缘王所，与惑俱时，不得自在，为相应法之所缚故；相应即缚，持业为名。或说相缚，心为相所拘，名为相缚；但有漏相，皆名相缚，通于八识。或说粗重缚，总摄诸文，粗重有四：一者、现行，通有漏诸心、心所；二者、二障；三者、二障种子；四者、二障习气。俱名粗重。疏不备举，故云乃至缘缚等。
大毗卢遮那成佛神变加持经义释演密钞卷第二

[book_title]大毗卢遮那成佛神变加持经义释演密钞卷第三
燕京圆福寺崇禄大夫捡校太保行崇
禄卿总秘大师赐紫沙门觉菀撰
【疏】例如弥勒菩萨等者，即法华序品之意。彼云：尔时弥勒菩萨欲自决疑，又观四众比丘、比丘尼、优婆塞、优婆夷，及诸天、龙、鬼、神等众会之心，而问文殊师利：以何因缘而有此瑞神通之相，放大光明，照于东方万八千土，悉见彼佛国界庄严？乃至偈云：佛坐道场，所得妙法，为欲说此，为当受记？最后文殊答云：我见灯明佛，本光瑞如此，以是知今佛，欲说法华经。若例此者，谓如来将演此平等句法门，先现瑞相，因彼金刚手疑问而演说之，配合易知。言愤愤悱悱者，子曰：不愤不启，不悱不发，举一隅不以三隅反，则不复也。(郑曰：孔子与人言，必待其人心惯愤，口悱悱，乃后启发为说之，如此则识思之深也。说则举一隅以语之，其人不思其类，则不复重教也。)言文殊发挥者，发谓发明，挥谓挥扬，即文殊发挥，为遣弥勒之疑。言令动执等者，动者，随也，徒众也。随执之徒众，即如来演说，为破二乘之执人。彼徒经云：我本着邪见，为诸梵志师，世尊知我心，拔邪说涅槃，我悉除邪见，于空法得证。尔时心自谓，得至于灭度，而今乃自觉，非是实灭度。乃至云：其心安如海，我闻疑网断。言譬如春阳等者，礼记月令云：孟春之月，天气下降，地气上腾，天地和同，草木萌动。季春之月，生气渐盛，阳气发泄，勾者毕出，萌者尽达。(注云：屈而生者曰勾，芒而直者曰萌。)又易曰：天地解而雷雨作，雷雨作而百果草木皆甲坼。言雷风鼓动等者，雷风者，雷者，阴阳相激出声之谓也。谷梁传云：阴阳相薄，感而为雷。风者，气也。庄子云：大块噫(依界反)气，其名曰风。(注曰：言天地噫气，则万窍怒号而为风。)又雷即风也。杨泉物理论曰：积风成雷。鼓动等者，易曰：雷以鼓之，风以动之，雨以润之。得离莩壳者，莩者，苞中白皮，壳即甲也。油然者，生长之貌。孟子曰：油然作云，霈然作雨。谓由雷风鼓动，时雨润洒，遂令萌芽，离于莩皮，甲壳油然，出生增长也。此上皆喻动执之徒，得离疑网。言若无机之人等者，无机即阐提五千之辈，虽遇灵山法华际会，由无佛种性故，而不能发起深固大菩提愿二利之益。故涅槃经云：无种性人，无种性故，虽复勤行精进，终不能得无上菩提。譬如地中宿无根种，虽遇春阳雷雨作解，终无勾萌甲坼之理。故曰若无机之人等。
【疏】汝当谛听，极善作意者，深心曰谛，属耳曰听，聆音察理，名善作意。
【疏】用心听法，有二十种功德者，疏指无尽意经，未见其文。如智度论云：有人若闻若受阿字印教时，当得二十种功德。何等二十？初、得强识念者，谓菩萨得是陀罗尼，常观诸字相，修习忆念故。得惭愧者，谓集诸善法，厌诸恶法，生大惭愧心故。得坚固者，谓集诸福德智慧故，心得坚固，犹如金刚，乃至阿鼻地狱事，尚不退于无上菩提，何况余苦耶？得经旨趣者，谓知佛五种方便说法：一者、知作种种门说法，二者、知为何事故说，三者、知以方便故说，四者、知示理趣故说，五者、知以大悲心故说。得智慧者，谓菩萨因是陀罗尼，分别破散诸字，言语名义悉皆空故，得毕竟空，即是般若波罗蜜智慧。得乐说者，谓既得如是毕竟清净无碍智慧，以本愿大悲心广度众生，故得乐说。易得陀罗尼者，谓譬如折竹，初节既破，余者皆易；菩萨亦尔，得是文字陀罗尼，诸陀罗尼自然而得。得无疑悔心者，谓入诸法实相中，虽未得一切智慧，于一切深法中无疑无悔故。得闻善不喜，闻恶不怒者，谓各各分别诸字，无赞叹、无毁呰故。得不高不下住心者，谓憎爱断故。得善巧知众生语者，谓得解一切众生语言三昧故。得巧分别蕴、处、界、十二支、四缘、四谛等法，行相颇多，不及繁引。得巧分别众生诸根利钝者，谓一切根有同钝、同利，有一切根、不同根、不同利，乃至是人欲缚而得解，是人欲解而得缚。譬如鸯群梨摩罗，欲杀母害佛而得解脱；如一比丘得四禅增上慢故，还入地狱，知是人必堕恶道。是人难出、易出、疾出、久久出，一切众生上下根相，皆悉遍知。得巧知他心者，谓能知一切有情心行差别故，得巧分别。日月岁节者，谓日名从旦至旦，初分、中分、后分，夜亦三分，一日一夜有三十时等，得巧分别。天耳通者，谓能闻若远若近一切声等，得巧分别。宿命通者，谓宿命有三种：有通、有明、有力。凡夫人但得通，声闻人亦通亦明，佛全具此三。所以者何？凡夫人但知宿命所经，不知业因缘相续，以是故有通、无明；声闻人知集谛故，了了知业因缘相续生，以是故声闻亦有其明。问曰：通、明之义如是，云何名力耶？答曰：佛用是明，知己身及众生无量无边世中宿命因缘，所更种种之中事，悉能遍知，是名为力也。得巧分别生死通者，谓佛用天眼，见众生生死之处。凡夫人用是天眼，极多者见四天下；声闻人极多，傍见小千世界；乃至佛入余三昧，天眼不灭，是故遍知一切众生生死所趣。得巧说是处非处者，谓修善行生人天，若造恶业生三涂等。因果相当名是处，因果不相应名非处。又善名为是处，不善等名非处，故得巧知。往来坐起威仪者，谓出入去来、坐卧行住，常念一心，举足下足，安隐庠序，一心视地而行等，是名闻法所获二十种功德也。
【疏】得深信力者，谓深心净信。此信有力，得离疑惑。故下疏云：且三乘实相，无不离于文字。而真言者，要须口诵梵文，心亦观之。或屈申支节，犹如戏弄；或修三昧，乃观女人之像；或忿怒等形；或以水灌顶；或造作火坛。若欲以心识筹量，则加持之迹，又不可见。自非具净信者，安得不疑惑耶？即当思惟幻喻，如药物和合，而得升空住寿，亦非利根智慧所能思议。但能妙解其术，无不成者，以此深心离疑故。又若人闻是经，以宿殖善本，神情明利，知众生心中决有此理，虽不可比量筹度处，即能信解，故曰深信。此信有力，故曰信力。言离业受生等者，谓以无明故，造作诸业，乘业受生。谓离如是业受生故，而得真实菩提性生，故曰离业受等。
【疏】即是白净信心者，即前深信离疑垢故。故下疏云：譬如弊衣，垢腻滋甚，则不可顿加染色，先当教令浣濯，然后可以施彩绘之功。众生亦尔，若先习垢深(疑也)，则不染诸法界之色；若以信水浣令吃白，则堪受染。又根力虽五，信为其初；色类有五，白当其首，故曰白净信心也。
【疏】方便为究竟等者，一言方便而有二种：一、自利；二、利他。谓万行圆极，不可复增，自利也；应物之权，究尽能事，利他也。言醍醐妙果，三密之源者，醍醐即果德之称，从喻为名也。醍醐于五味之中极最精者，出乎乳中，以乳为本。谓诸如来因位身中，本有大净心之乳，依大悲万行，以三密方便，次第钻摇，经历众味，至于妙觉。醍醐不可变异之相，自利果满也。依此而起利他，加持三密之身，故曰醍醐妙果，三密之源也。故下疏云如从种子生果，果还成种，即其义也。
【疏】规制中权者，规，矩也，作也。中(去声)者，不失之义。权，宜也。谓如巧艺成就，有所造作，随意皆成，所有规矩制作，不失于权宜尔。言得意之妙等者，得意者，庄子云：言者所以在意，得意而亡言，吾安得夫亡言之人而与之言哉！夫言以利人，顺天下之望，虽终日常说，即是亡言。故知亡言，非杜口而不言，但在乎得意，可谓妙矣。今借用之，谓阿字菩提，有类真金；阿(长)字大悲，如习艺者；暗字方便，如权巧之果。譬如有真金，随诸工巧，方便之意相皆成，所有规矩制作，尽乎秘密，中道深权，出过众乘之浅巧。故其即心得意之妙，不从于他，又岂同手中庵摩勒果，转以授人！古人云，法向师边得，能从意上生，即不可授人之义也。
【疏】三昧、道、品等者，谓三三昧乃至百八三昧。道即八正道，品即三十七品也。
【疏】故复指言如上等者，前标要令生信，此间要如实知，谓此甚深微妙之法，非一切智人则不能解。此法从何处得耶？即是行者自心耳。今疏复指意要信、智具足，宝藏疾得现前，谓信故不谤，为无智故如实了知。又若无信，则高推望境，非己智分；若无智，则起增上慢，谓己均佛。为此事故，两处安之也。
【疏】梵云阿耨等者，阿耨之言，或云阿拏，此云极微。言即是七微合成者，谓四方、上、下及于中间，各一极微，名为七微。谓七极微互相触着，不相离散，名为合成。言彼法等者，即彼从缘生也，最微小法也。谓阿耨多罗三藐三菩提，但是自心，若离自心之外，更无有似彼七微合成微小之法而可得者也。
【疏】经中自说因缘云者，因缘者，所以义也。谓次前经说阿耨菩提心外，更无一法也。次徴释所以，云何以故虚空无相是菩提等，此则经中喻显所以也。
【疏】譬如虚空等者，疏释喻也。遍一切处者，谓无边际故。毕竟故者，一切色像无能染污故。离一切相者，离明暗、方圆、去来、一异等故。无动者，假使旋岚等风，不能动故。无分别者，无知解相，无开晓相故。不可变易者，不随昼夜四时有迁改故。不可破坏者，世界坏时，虚空在故。以如是等者，谓无相菩提心中，有无量无边秘密等事，非世间、虚空之所能喻，但取其离相、不动等少分相似，故以为喻耳。
【疏】唯是心自证心等者，谓诸佛自证三菩提，在一切众生相续中，法尔成就，无有缺减，要由自证自觉，非他传授。若从他言语而受得者，释迦佛蒙定光授决，即应成佛，何故具修万行，要待无师自觉，方名佛耶？譬如目睹世人为刀杖所伤，虽信其受苦不疑，然种种令说，终不证知，苦自触受，乃明了耳。
【疏】若分别少分等者。若于诸佛自证三菩提虚空之上，分别少分能、所者，即是取着法、非法等，岂得名为金刚慧耶？金刚慧者，即般若也。言不离我、人等者。执取自体为我，计我展转趣于余趣为人，计我盛衰苦乐种种变异相续为众生，计我一报命根不断而住为寿者。故金刚经云：须菩提！可以身相见如来不？乃至云：若心取相，若取法相，若取非法相，即着我、人、众生、寿者。汝等比丘，知我说法如筏喻者，法尚应舍，何况非法等？故下，转释云：何以故？菩提无相故。
【疏】虽复离诸至成就者。谓如来常说一切智智离诸因缘，今言若瑜伽行者正观三法心，虚空、菩提与实相等，岂非因缘耶？然前说离诸因缘，即是离执取心、外妄想之因缘，而非无法界、无分别之因缘，故云虽复离等。
【疏】开发心明道者，开谓开显，发谓发生，心即自心，明即光明，道即游履之处。下疏云：以觉心本不生际，其心净住，生大慧光明，普照无量法性，见诸佛所行之道，故云开发等。
【疏】谓非想处即是涅槃者，谓一类外道，得彼非想非非想处定，计此最极清净处以为涅槃也。
【疏】如犊子阿毗昙者，犊子即附佛法外道也。此外道以聪明读佛经书而生，一见附佛法起，故得此名。犊子读舍利弗毗昙，自制别义，言我在余师四句外，不可说藏中收。云何为四句？外道计色即是我，离色有我，色中有我，我中有色；四阴亦如是，合二十身见。今犊子计我异于六师，乃是非即非离我，复非佛法，诸论皆推不受，便是附佛法邪人也。此师立五法藏，谓三世无为及不可说藏也。
【疏】非见非显现者，心体向外，名能见相；变似外境，名能现相。反此，名非见非显现也。
【疏】如长爪至是见者。言长爪者，非本名也。本即摩诃俱瑟耻罗，此云大膝，膝盖大故，是舍利子外舅。以舍利子在母腹时，俱瑟耻罗论义常不如姊，遂往南天竺，誓愿不剪爪甲，不洗身垢。学得十八围陀论已，顶戴火盆，铁鍱鍱腹，归来拟摄外甥以为弟子。其姊告曰：汝外甥已与佛为弟子。遂来求佛论义。世尊问曰：汝宗若何？答：我不受一切法为宗。世尊返问：汝还不受一切法不？梵志而语佛言：瞿昙，我一切法不受。佛问长爪：汝一切法不受，是见受不？佛所质义：汝已饮邪见毒，今出是毒气，言一切法不受，是见汝受不？尔时，长爪如好马，见鞭影即觉，便着正道。长爪得佛语，鞭影入心，即弃贡高，惭愧低头，如是思惟：佛置我两处负门中，若我说是见我受，是负处门粗故，众人所共知，云何自言一切法不受，今受是见？此现前妄语，是粗负处门，多人所知；第二负处门细，我欲受之，以少人知故。作是念已，答佛言：瞿昙，一切法不受，是见受不受。佛语梵志：汝不受一切法，是见亦不受，则无所受，与众人无异，何用自高而生憍慢？长爪不能得答，自知堕负处，即于佛一切智中，起恭敬信心，自思惟：我堕负处，世尊不彰我负，不言是非，乃至出家作沙门，得阿罗汉等。出智度论。
【疏】犹未能远离心之影像者，谓余远离方便菩萨，以种种门观人、法二空，修对治之道，渐除心垢，设经多劫，未得远离心之影像。今此真言行者，直以真言为乘，超入净菩提心门，直观心之实相，了知本不生故，即是见于初法，明道心之影像净若虚空。故下疏云：譬如世人以舟车䟦涉，经险难恶道，更有一人直乘神通，飞空而度。其所经过及所至到之处，虽则无异，而所乘法有殊耳。
【疏】少用功力者，少者不假多时，多行行，多对治。即上云：如余远离方便诸菩萨，渐次修习戒、定、智慧，于无量劫，以种种门，观人、法二空，犹未能远离心之影像。又如余菩萨，志求无上菩提，种种勤苦，不惜身命，经无数阿僧祇劫，或有成者，或不成者。今此真言门，菩萨若能不亏法则，方便修行，乃至于此生中，逮见无尽庄严加持境界，非但现前而已。若欲超升佛地，同大日如来，亦可致也。故云少用功力。
【疏】谓根本烦恼，乃至八万等者，根本即贪、瞋、痴、慢、疑，此五是一切烦恼之根本。故下疏云：以众生烦恼心，常依二法，不得中道，故随事异名，辄分为二。就此二中，复更展转细分，约上、中、下九品等，乃至成八万尘劳，广则无量。言八万四千者，如俱舍云：如实行对治，所治贪等八万行，别能对治道，其数亦然。谓贪、瞋等十种烦恼，一一皆以九为方便，足成一百。前分一百，后分一百，合成三百。置本一百，就前分一百，一一皆以九为方便，合成一千。后分亦然，复成一千。兼本一百，成二千一百。已起、未起，各有二千一百，足满四千二百。约彼多贪、多瞋、多痴、着我、思觉五人，一一皆有四千二百，成二万一千。对治三毒等分四人，一一皆有二万一千，遂成八万四千。今真言行者，由得除盖障三昧，见此八万四千烦恼真实相，成八万四千功德宝聚矣。
【疏】然非究竟等者，皆通妨也。谓有妨云：既言自觉心故，便名为佛。佛者，觉满义。既称觉满，何不作诸神变，普现庄严耶？通释云：然非究竟妙觉，如初日至十四日，月光垂圆，暗垂尽，未能动大海潮。从此一转，入于妙觉，智光圆满，不复可增，如十五日月，方能动大海潮。不应未得谓得，执初心为究竟，故云然非究竟等。
【疏】制止八到者，行者得住无为戒故，逮见不思议中道甚深缘起，即能制止八到。八者，外道谓世间为常、乐、我、净，为四；二乘谓永寂为涅槃，则无常、乐、我、净，复为四倒。若谓二乘无常、乐、我、净之四德，此约与之；若夺二乘，既不如实，以其漫该，如虫食木，偶得成字故。况不了生死实相即是涅槃，安能离于八倒哉！
【疏】迦叶亦云至邪见人者，此涅槃经，佛告迦叶：善男子，谓四倒者，于非苦中生于苦想、苦生乐想、无常常想、常无常想、无我我想、我无我想、净不净想、不净净想，是名颠倒。乃至迦叶菩萨白佛言：世尊，我从今日始得正见。世尊，自是之前，我等悉名邪见之人也。
【疏】虽无量天魔等者。问：无量天魔，皆悉化作佛身，各说相似波罗蜜。智度论云：一切菩萨皆愿欲得萨婆若，魔来欲坏，作是言：是萨婆若空无所有，但诸师诳汝耳！如虚空无所有，无色、无形、不可知，萨婆若亦如是，是故说与虚空等。诸法者，六波罗蜜等趣萨婆若，是法亦空，萨婆若亦空，无所有相，是中无得萨婆若者。汝唐受辛苦，乃至汝今疾悔，舍是邪心等。天魔既作是说，云何不能动其疑网耶？故今通曰：谓此菩萨照见心明道故，于一切法皆悉现前通达，无有错谬，故魔不能动。故云虽无量天魔等。
【疏】信解力者，谓行者明见此中事理，必无疑虑。犹如鉴井，已见湿泥，虽未得水，知水必近，故曰信解。转加精进，故名为力也。
【疏】略有七义，故名大乘者，此与瑜伽、杂集等说，或同或异，随教施设，不须和会也。
【疏】最初开发金刚宝藏等者，谓金刚手问佛：如是智慧，以何为因？云何为根？云何为究竟？世尊答云：菩提心为因，大悲为根，方便为究竟。世尊虽如是遂金刚手所问，略已答竟，然未开示其相。次又徴释云：秘密主！云何菩提徴也？谓如实知自心释也。犹如贫女，虽闻家中亲有宝藏，若不开示，无由发取，故最初开发显示。自此已后，方能发起殊胜加行，名为最初。言离因业生等者，一切众生，由无明等为因，造种种业，受种种生。今离是生，而佛树芽生，即是大空生也。
【疏】八方大风者，按易纬曰：东北方条风，东方明风，东南方清明风，南方景风，西南方凉风，西方飕风，西北方不周风，北方广莫风。是为八方风也。
【疏】寂光者，寂谓心之实相，本自不生，永寂无相；光者，即此心相，灵知不昧。又寂是三昧，光是大慧，行者得除一切盖障三昧，生大慧光明，即能普照无量法性，故曰寂光也。
【疏】所有说言等者，此下十三行疏，是形一类执禅者。依本智性，无作无修，镜本自明，不拂不莹，即禅门泯绝，无寄宗说。凡圣等法，皆如梦幻，都无所有，本来空寂，非今始无，即此达无之智，亦不可得。平等法界，无佛无众生，法界亦是假名，心既不有，谁言法界无修不修，无佛不佛？设有一法胜过涅槃，我亦说为如梦幻，无法可拘，无佛可作，凡有所作，皆是迷妄。如此了达本来无事，心无所寄，方免颠倒，始名解脱。石头、牛头，皆示此理，便令心行与此相应，不令滞情于一法上，日久功至，尘习自亡，则于怨亲苦乐，一切无碍。因此便有一类道士、儒生、闲僧，泛参禅理者，皆说此言，便为臻极。不知至理亡机，但是守默痴禅，今所破者，即其人也。
【疏】愚童义，如先说者。上疏云：谓六道凡夫，不知实谛因果，心行邪道，修习苦因，恋着三界，坚执不舍，故以为名。
【疏】如十六知见等者，谓外道虽有九十五种，大意莫过十六异论。故显扬颂曰：执因中有果，显了有去来，我常宿作因，自在等害法，边无边矫乱，计无因断空，最胜净吉祥。由十六异论次第列者：一、因中有果，宗雨众外道；二、从缘显了，宗僧伽论师；三、去来实有，宗胜论；四、计我实有，宗兽主等；五、诸法皆常，宗伊师迦；六、诸因宿作，宗离系子；七、自在等因，宗不平等因者；八、害为正法，宗诤竟劫起，诸婆罗门为欲食肉，妄起此计；九、边无边等，宗得世间静虑，边无边外道；十、不死矫乱，宗矫乱外道；十一、诸法无因，宗无因外道；十二、七事断灭，宗断灭外道；十三、因果皆空，宗邪见外道；十四、妄计最胜，宗计婆罗门是最胜种者；十五、妄计清净，宗现法涅槃者；十六、妄计吉祥，宗历算外道。如是十六种，各各自谓大师、薄伽梵、一切知者、一切见者，故名如十六知见等。
【疏】此是那罗延等者，此有多说，谓围陀论师计那罗延天能生四姓，计梵天能生万物。提婆云：从那罗延天脐中生大莲华，莲华上有梵天。祖翁谓此梵天为万物之祖，从梵天口、臂、䏶、脚生四姓等。又云：那罗延天能生梵王，梵王为万物之祖。复有安荼论师计本际等，不烦具引。今此尊贵者，即是那罗延天，湛然常住，如彼人君无为而治，辅相造成万化，如有司受令行之。更有所尊贵者，即指那罗延天也。
【疏】失佛三种法印者，义林第一云：诸行无常，涅槃寂静，诸法无我，若加有漏皆苦，成四法印。今谓波宗计神我三世法为常，则失如来诸行无常、诸法无我等法印也。
【疏】复有计能见者即是真我等者，谓有外道计能见者而为真我，是一是常；复有外道而于六根随事异名，皆生我计。故今难云：汝言能见我，而彼能闻等五为是我不？设尔，何失？二俱有过。其过者何？若言余五各是我者，我则有六，乖是一义。汝执见者是一我故，此见不可闻、觉、知故。既此六根互不相知，是故汝执一见为我，不可作六也。若言余五同是一我者，我则虽一，乖六根故，以眼见、耳闻各别用故。既此六根互不相知，是故六根不可作一也。若言有非我者，故疏难云：是亦同疑。且徴例云：余五根等既是非我，其能见我应亦非我。为立量云：汝言能见是有法，应是非我。故宗因云：六根之中，随一摄故。同喻如五根等，反难可知。故彼所立，是不极成。
【疏】经云若摩奴阇等者。问：有唐三藏，既成译误，何故今时摩奴阇不云人执，摩纳婆不云胜我，还置意生儒童，有何异耶？答：为顺古译，不欲违之，其间是非，从疏取舍耳。
【疏】此六齐日等者，准智度论云：此六齐日，恶鬼害人，恼乱一切。若所在丘聚、群国、县邑，有持齐受戒行善人者，以此因缘，恶鬼远去，住处安隐。以是故，六日持齐受戒，得福增多。问曰：何以故诸恶鬼辈，以此六日恼害于人？答曰：天地本起经说：劫初成时，有异梵天王子，诸鬼神父，修梵志行，满天上十二岁。于此六日，割肉出血，以着火中。以是故，诸恶鬼神于此六日，辄有势力。问曰：诸鬼神父，何以于此六日，割身肉血，以着火中？答曰：诸神中，摩醯首罗神最大第一。诸神皆有日分：摩醯首罗天一月有四日分：八日、二十三日、十四日、二十九日；余神一月有二日分：月一日、十六日，月二日、十七日、十五日、三十日，属一切神。摩醯首罗为诸神主，又复得日多故，数其四日为齐二日。是一切诸神日，亦数以为斋，是故诸鬼神于此六齐日，辄有势力。复次，诸鬼神父，于此六日，割肉出血，以着火中。过十二岁已，天王来下，语其子言：汝求何愿？答曰：我求有子。天王言：仙人供养法，以烧香、甘果、诸清净事，汝云何肉血以着火中？如罪恶法，汝破善法，乐为恶事，令汝生恶子，啖肉饮血。当说是时，火中有八大鬼出，身黑如墨，发黄眼赤，有火光明，一切鬼神皆从此八鬼生。以是故，于此六日，割肉出血，以着火中，而得势力。如佛法中，日无好恶，随世恶日因缘故，教持斋受戒也。
【疏】而与六亲者：一、父之亲，内族也；二、母之亲，外族也；三、身之亲，兄弟等也；四、妻之亲，妻之眷属也；五、男之亲，男兄弟也；六、男妻之亲，是他内外族也。又菩萨戒抄云：兄弟、姊妹、妻子也。
【疏】无畏依者，言无畏者，畏是怖畏。谓凡夫从无始来，以十不善感生恶趣，是最怖畏处；后遇善友，得闻世间三宝，欢喜归依，修行十善，渐近涅槃，更不复怖畏三涂之苦，名为无畏。言依者，依谓依止，即十善道，是诸凡夫所依止处，无畏之依，名无畏依。
【疏】随彼所说中，至解脱慧生者，即于第八生死无畏依中开出也。谓此愚童凡夫，于彼前来善友所说，此是天大天与一切乐者，遂于四类天等世间三宝，随于何类之中，随顺修行，由此生起希求出离解脱之慧。此心殊妙，胜过已前，依之不动，故曰随彼所说，至解脱慧生也。
【疏】然以未知等者，此然字，义含纵夺。纵云：虽于随彼说法中得殊胜住，有求解脱慧生。夺云：然以未知，乃至不离断常。谓佛法中，以知因缘有故，则离无见；以观因缘自性空故，不生有见。谓彼未知此因缘有无故，虽有观空智慧，故不离于断常。又此言智慧，但是不正分别，非是真实智慧。故智度论云：问云：外道禅定智慧云何？答曰：外道以我心逐禅故，多爱见慢故，不舍一切法，故无有实智慧。问曰：汝言外道观空，观空则舍一切法，云何言不舍一切法，故无有实智慧？答曰：外道虽观空而取空相，虽知诸法空而不自知我空，爱着观空智慧，故不离常也。
【疏】非彼能知涅槃者，谓外道不了因缘空义，设尔一心精进，勤求解脱，核其果证，只到非想非非想定，更无归处。以彼计此为涅槃故，非彼能知佛法大涅槃也。
【疏】然其八正心等者，谓虽从初种子心，乃至第八婴童
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:26:45-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>