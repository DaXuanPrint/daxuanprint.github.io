<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="净土已诀序,净土已诀,北禅量公二注跋尾,阿弥陀经已决全文在线阅读,阿弥陀经已决全文在线下载,大玄古籍书库">
<meta name="description" content="阿弥陀经已决，一卷，明大惠释，弘证序，徐波跋，日本白卍山跋。_阿弥陀经已决_全文在线阅读_阿弥陀经已决_全文在线下载_大玄古籍书库">
<title>阿弥陀经已决_灵源大惠_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">阿弥陀经已决</span> <br/>
          作者： <span class="inputVal" id="bkauthor">灵源大惠</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]6227</span> <br/>
          说明： <span class="inputVal" id="bkdec">阿弥陀经已决，一卷，明大惠释，弘证序，徐波跋，日本白卍山跋。</span> <br/>
          封面： <span class="inputVal" id="bkimg">Z_4205.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]阿弥陀经已决
[book_author]灵源大惠
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]6227
[book_dec]阿弥陀经已决，一卷，明大惠释，弘证序，徐波跋，日本白卍山跋。
[book_img]Z_4205.jpg


[book_title]净土已诀序
千江月现，停水澄清。四海风生，动波混浊。盖波动固风，而水停致月耳。岂停波海浊，而动水江清者乎。土之净秽犹然。佛道悟则净土庄严，凡心迷则秽土缺陷。非道迷土净，而心悟土秽也明矣。若欲生净，贵先求悟。夫悟容受于生死秽耶。故阿弥陀译为无量寿，无量光。量以容受为义。念佛到心不乱时，圣凡情见，俱不容受。直得行树罗网等，莫不念佛法僧。所谓无情说法不思议者是已。悟此不容受以相应曰寿，用此不容受以转化曰光。名含二义，因存其梵语以流通焉。净土弥陀，非惟心本性而何。北禅老尊宿，与余前三峰先师，最为机契。尽其堂奥，积稔温研。先师去后，酬唱者稀。养道歇心，安身于无量寿中，如潜龙而勿用也。争奈春雷时动，不免出而兴云。于是纵自性天注净土已诀一帙，莲宗心髓，敲出殆尽。从古迨今，若疏与钞，不下数十家，要且难驾其上者。非但祇园激扬共辙，即少林单传，亦同风而无异。永明曰，有禅有净土，犹如戴角虎。斯之谓欤。兹既诀以得已，拟推己以诀于人。将寿诸剞劂氏，用广传持。属弁数言以为序。愧无文字，何以揄扬。然赞化愿中，又辞而不敢。因转别峰，直与提述。如向上若曰，无诀可得，是名得诀。且道是已诀耶，非已诀耶。吾不能加诸述焉。
崇祯壬午小春晦前日三峰弘证槃谈题

[book_title]净土已诀
姚秦三藏法师鸠摩罗什译
明吴门北禅寺沙门大惠释
佛说阿弥陀经
梵语阿弥陀，此云无量寿，亦云无量光。佛说者，即此土我佛世尊，赞彼佛名号，本愿殊胜，种种方便，接引群生故。无量者，约数言之，即寿无量；约理言之，即心无量。何以故？一切众生，住无量体中，才起一念，一念中具生住异灭，即成四念，展转有无量念，即在一念中流转。如是一念，具足不可思不可说神用光明，照十方国，名曰无量光。若众生依无量体中，起一念时，在此一念中遍计，即成多念，便有无量生死，此是流转门。若在还灭门中，而心意识不可到，故曰无量，亦为数之极。如是无量数，逆而归万，万归千，千归百，百归一，一不知归于何处，故称无量。方始圣凡心，尽十方皆为净土也。无量寿即体也，无量光即用也。此无量光一句，东西两土，尽空法界，总为一句，阿弥陀佛，更无剩法。何以故？心即无量，世界亦无量，所谓法界藏身阿弥陀佛。佛者，译名觉也。盖愚智皆具，奈何凡圣情隔，不能入清净觉耳。若圣凡俱泯，又为断灭。若混而不分，亦名矫乱。离此多言，十法界皆成圆满觉性，方可说法，应一切机，亦名一切种智。经者，如润大地之水，未失本源流注故。所以佛佛始终教义，但用一个经之源，贯通血脉耳。彼佛经无量劫，单说一个经字，即此一字，一切法具耶？不具耶？曰：经行十万亿，即在饭食时。若谛观实际净土因缘者，岂文字可诠乎？离文字，焉有是乎？惠虽脱旧言新，亦是过中语句。其余名相，旧释已详，置而不述者，今已诀。但解一句古弥陀例，于情与无情，皆无欠少。此经题六字，如是我闻等句，是经家贯通文势耳。
如是我闻(至)无量诸天大众俱。
如是我闻者，阿难亲闻，断疑生信故。一时者，世尊说此经时，三时为一时，可为说法之要，觉三心无觅曰佛也。祇树给孤独园者，是说法处所，非是虚空无体之谈，在事相中有体法耳，表无虚妄也。因人心流注，必须在一微尘圣凡心尽处，方得如如一时大用也。比丘及大菩萨众者，尝随众也，表无性之理。所说法不从佛生，不从比丘生，不从佛与比丘、菩萨、诸天共生，因此土昏迷众生而生，所以不是无因而生。一切众生因无明缘行，乃至生缘老死，皆从缘生，无自性，故说无生。一切圣凡身语意业及法界，从地水火风空而生，如是五大，各从缘生，无自性故，是故说无生。一切有情无情，同住本际，三世本是虚妄，无自性，故曰无生。无生净土旨要，愚者十万亿，智者在目前。佛虽指西方象，表此土事物上全张，何也？此土一事一物，具一大藏始末，法法皆是因缘所生故。若以寸土许物，分析生空，转于空生，至于双照双泯，圆明便入无生已。更有一种有血气者，在寸土物中，不经前途，用无生无灭，无来无去，秘密观照，一刹那顷，顿入圆音妙旨者，即世尊四十九年法，一时说尽耳。可见人人无量寿，物物无量光，口口吐莲华，步步黄金界，四苦咸极乐，八难皆净土，净手盆中，是八功德水，鸟鸣风吹树，演畅无生义。未然者，用一句阿弥陀佛，念念截断众流，终有到遮时节。此经无问而自说者，何也？一者，此方弟子，无有缘起，直指西方之乐，令人好乐。二者，无当机故，所以诏告舍利弗，何以故？欲令现前大众，顿契无量光之句也。如此说者，为末世众生，出生死捷要。不然，只是方便有余土耳。叙分已竟，下云正宗分。
尔时佛告(至)今现在说法。
有世界名极乐者，彼国依报庄严。阿弥陀今现在说法，是正报相好庄严。极乐者，是依正之兼备，标一经之大义耳。此土到彼土，十万亿数，不历须臾，即登彼国，是事佛土中之理佛土也。如斯行布圆融，即事理无碍，事事无碍也。若细推之，明一个阿字种，方可出情无虚妄也。阿弥陀今现在说法者，彼佛成道以来，至今十劫，非但十劫，于无始时，尽彼佛寿，亦可作现在一时。此意云何？是本际无前后际，故唯有现在一时耳。若不尔者，一日至于七日，亦为方便。但生彼国，始知阿弥陀佛与我同生，乃至过去未来现在诸佛，亦与我同生同说法，皆不离本住法，故言同时说法也。
舍利弗(至)故名极乐。
彼土极乐者，对此土极苦而言。此土众生，虽苦而不发心，故指西方之极乐，令人好乐，发念佛之志，乃至一心不乱为因，证不思议身为果也。极乐者，离此土苦乐，假名为乐，是名真乐。下文显无量极乐体也。
又舍利弗(至)是故名为极乐。(彼土庄严本无所表，愚智循业现诸净秽，物则非心，表即非物，心物俱非，唯心可表。)
七重栏楯等者。有难问云：此七重在一人耶？一世界耶？唯佛有耶？若一人者，不得成随，乃至惟佛有者，与彼国人民何干？四宝周匝，等皆如是。答曰：非也。佛与众生，共有七种识，与如来藏，同一清净。及众生八种识，皆摄一刹那际中无为之妙用故。秪因前七种识，见闻觉知，次第而生，所以不清净耳。然而七八合而为一，体无先后，遍计执着，即为尝寂光也。假如此土一株树，将前七种识，在现量一刹那中，见耶？非见耶？分别耶？非分别耶？即此一际中，分得合得，六根互用，自然神妙，不犯功勋，名为极乐。
又舍利弗(至)成就如是功德庄严。
七宝池、八功德水者，表极乐之法式也。八种识摄为一体，分而为众法，故称宝也。八功德水者，即藏识中流出，皆是无量珍宝，使众生不枯不住，即是无量妙用。所住地亦皆金沙，是尘沙妙用。四边阶道，表地水火风。上有楼阁，只三乘法也。总是如来藏中无量种智，所谓金银乃至玛瑙，表本际中妙用。池中莲华，言法之微妙。大如车轮，言法之无住。青色青光，乃至白色白光，法有本位，不错乱故，微妙香洁，使众生爱乐。不然者，如上境缘，王侯富贵之家，亦可为之，岂净邦也哉！
又舍利弗(至)成就如是功德庄严。
尝作天乐，表陀罗尼句，如乐音自然之妙。然此土乐音，必借乐而发。音非人语，非不人语，唯乐人可知，余不得而知也。佛语秘密如乐音，悟者方知，迷者无知。何以故？直指阿弥陀佛无量光明句，与乐音句无二。无二故，令众生不思议熏，自然信乐。彼国亦有天与地及六时者，即净秽两土，当体不二。故一饭食时，供养十万亿佛土佛，佛前皆以献华作礼请说法，要不出受食这一时。若此土一劫，彼土作一日，本非神通，亦非延促，法尔然也，咸是唯心所现。经劫之尝，即是一日，一日即一时，一时即一刹那，住斯刹那，无去来故。彼土如斯殊胜，岂不乐乎？上云报化佛说法，下云法佛说法。
复次，舍利弗(至)成就如是功德庄严。
杂色之鸟，树网等是。法佛说法，众鸟演畅。五根五力等者，即此土三十七品助道法也。彼土单言五根五力等者，甚言其道力也。何以故？彼土人民，依正无我，不言其苦乐，所以无四念处故。彼国众生，越善恶，尝清净故，不言伏恶养善，所以无四正勤法故。彼土自有种种功德，智慧庄严，一生补处，不言其欲等，所以无四如意法故。何以故？直提上上法。然而明此上上法者，即在一事中藏身，事事皆演上上之法耳。彼佛国土，无三恶道，是众鸟等，是佛所化现，即阿弥陀佛愿力弘深故。若论实理者，法法头头，无不是演这一句阿弥陀佛会。莺啼鹊噪，水流风动，皆悉念佛念法念僧，无不是尝寂光现前矣。倘不会者，必须发愿往生。生彼国已，然诸苦灭，而诸乐现。然不思议净土者，在一相中，是不得，非不得，亦不坏此相，即成无相实相。此正显无情说法也。宝树罗网，同时俱作者，无次第生故。东西两土，尽空法界，俱在一毫头上，施设种种法，种种事，咸是念佛念法念僧。何以故？种种法与相，皆住本际中，无有前后，名曰同时俱作。
舍利弗，于汝意云何(至)故名阿弥陀。
阿弥陀佛，从无量劫，修无量寿之光明，以成圣果，无有障碍。前皆依正庄严，此独显正报也。即阿弥陀佛，在一微尘中，照十方国，通达无碍。四圣六凡，亦不出一微尘。何以故？微尘最微细事，上上之机，不坏一微尘相，故称广大。不即不离，是名微妙。然阿弥陀佛，最高大身，亦住此微尘中，说法度生，能舒能卷，故名无量义。不历须臾，佛寿无量，众生寿亦无量，不出一微尘耳。固然透得微尘义，总持一句，自然明矣。
舍利弗(至)成就如是功德庄严。
彼佛国土唯有菩萨、声闻，十劫已来无有恶习众生，故名成就如是功德庄严。
又舍利弗(至)但可以无量无边阿僧祗说。
言彼国之妙生者，便登不退一生补处。此土因人即念一句佛名，无思无为，尽一生念去，自然生彼不退。或一念，或十念，或一日至于七日，将一句佛名截断心意识，如斯念者，即生上上品自力不退。前云一生念佛，生而不退，非是众生不退。彼佛菩萨誓愿摄受，皆是圣贤所居之地，无恶伴侣，是故不退耳。此土凡圣同居，有恶众生，故逢善即善，遇恶即恶，所以有进退之难也。
舍利弗(至)应当发愿生彼国土。
此念佛人，必须发愿往生。一日乃至七日，唯遮一句。佛现前不见能念所念，亦无念者，连遮一句也。不知便可通身是佛。如斯念者，方可与念佛三昧相应。可以一生闲乐乐地，临命终时，阿弥陀佛与诸圣众亲垂接引。有此大利，故说此言。此土众生，闻是说者，应当发愿。若无信愿者，此土众苦，难堪难忍，长处三途，烦恼为伴，无明为侣，何时解脱？佛言：不可以少善根福德因缘，得生彼国。若有信力念力，是人福德具足，诸障自除，不期然而坐莲华耳。
舍利弗(至)一切诸佛所护念经。
南方乃至上方，亦复如是。其国土诸佛名号未详，故不释之。(是说该释文，后笔讹此也。)
舍利弗，于汝意云何？(至)皆当信受我语及诸佛所说。
此是世尊大方便中，说诚实言，犹恐此土众生，不信不思议功德之利，佛作证明，所谓广长舌，遍覆三千大千世界者。广长舌者，一切情与无情，水流风动，总摄不思议不二法中，皆悉念佛念法念僧。何以故？秪一微尘内，施设不二法中，言佛法僧，世谛语言，皆顺正法，是故曰说诚实言，总在一字流出，无前后字余故。此显法身佛，说上上法，故言不思议一切诸佛之所护念。十方佛护念者，即诸佛同为一净土也。净土者，只诸佛众生本有，非从外得，三僧祗劫，去染归净，即到自心净土，所以不加工而自护念耳。
舍利弗(至)作礼而退。
固然。念佛灭，罪福生，已种菩提种芽。若不发愿，不及净土坐莲华，一弹指顷，见阿弥陀佛，便登不退地耳。已发愿，今发愿，人所共知。当发愿者，何故早记者哉？曰：为愚者有是焉耳。有发愿不念佛者，有者念佛不发愿故。当发愿者，只为此也。若念力、愿力、信力，有是三种功能，临终、毕竟、往生、当生，皆有愿力者，佛无诳语故。此一章，亦为末世众生流通无断续故。所以诸佛共相赞叹此经利益者，只为众生难信此经耳，所谓浊世之缠缚。然此浊世，能令众生厌诸苦恼，乐之清净，直至菩提，毕竟成佛。殊不知浊世，即净土也。诸佛赞希之事者，为一切众生，本来无时，妄称时劫；知见本闲，妄生分别；智体本净，妄为烦恼；本无五蕴三科，妄作三世流转；本无延促，妄为命之长短。但诸佛俱在五浊恶世，度生说法，无众生可度，亦无法可说。何以故？一切众生，本是具足智慧德相，故赞希有难信之法。
佛说阿弥陀经(终)
拔一切业障根本，得生净土陀罗尼。
拔者，顿也，尽也，力也。念一句阿弥陀名号，及持往生真言功能者，若余修习，倍倍不及可知矣。一切业障，根本顿然消落，非如余忏悔渐除也。更加愿力，深信无疑者，何愁净土不生耶？此是往生净土，如斯而矣。若本生净土者，即真如为根本，但转其名，不转其体，转识成智，无明实体，无增减故。是根本为体，而得一刹那生为用，所谓净土，亦名陀罗尼。此一个生，原在一微尘中出兴，所谓一尘现众尘，尘尘现一微尘，一切众生住一佛身，诸佛亦住一众生身，诸佛众生住我身，我身亦住生佛身，是故曰无碍也。所以此经，象示不思议事，故相应事事无碍一门耳。陀罗尼者，只总持也。智者现前取决，愚者生去方知，但因途路有别，到家是同，不可不知不信耳。(惠)德薄福鲜，浅学言微，不堪以佛深深旨，妄加笺释，偶而诠缘起无生，少合圣意，用报佛恩，不负初心志愿，代代流传，佛种不断。故我佛世尊，直指众生依正东西净秽，咸是唯心所现，即斯栏楯树网，七宝八功德等，皆出法音乐音三宝音，更非奇特。何以故？即此土事物，一一无可表，无可究，无可释，直示眼前露迥迥地为未然者，即宜非思非议，非根非尘非识，非凡非圣，方如此表，如斯究，如斯释，如斯学。世尊释此经者，但愿众生如斯信，如斯念，如斯发愿，诸佛共相赞叹而矣。

[book_title]北禅量公二注跋尾
吾人学问，得于授受者浅，得于天机者深。世学且然，而况佛法？量公体敦庞之质，积向往之诚，矻矻乎欲以悟入处举化世人。盖自千山万水草鞋边拾得，并初中后夜蒲团上拈来，非如世间阿师食人涕唾，从烟黄本子寻活计者也。去年有般若心经际决行世，未几弥陀已决又出。夫从智慧门而收归净土，溯流穷源，因枝得本。昔文殊大智发愿求生西方，量公述作本意与之暗合，当是诸佛悯念其勤，嘿为赞助耳。
壬午小除夕，弟子徐波题。
若人识得心，大地无寸土。般若是心智，净土是心地。二经是心之常理，二注是心之指南。是故除心则无般若，亦无净土，况有二经与二注哉？二注之中说道微尘际、刹那际者，所谓一念未兴心源也。操持此心源，谓之行深般若；寻到此心源，谓之往生净土。行也，往也，必可依指南以知方所，是二经之不可无二注也如此矣。我禅定老人月舟胡禅师偶得此书，且诵且喜，欲与众共之，乃令印生翻刻流通，是大慈心也，是般若心也，是净土庄严心也。三心即一心，从彼微尘刹那之二际流出，盖天盖地，浩无边际。此心既无边际，此书流通亦岂有边际哉？不肖幸在众先而看阅之，不知感喜何如也。因落秃笔于卷尾，聊记年月云尔。
贞享五戊辰岁三月谷旦
加州椙树林大乘护国禅寺白卍山和南。䟦阿弥陀经要解(清)智旭。解
(收于净土十要第一)阿弥陀经舌相(清)净挺。着
(收于阅经十二种第十)

        </div>
      </div>
    </div>
  </div>
</div>
<!--update:2025-08-30 09:34:52-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>