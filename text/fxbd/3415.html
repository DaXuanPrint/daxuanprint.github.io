<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="般若心经疏,般若心经略疏全文在线阅读,般若心经略疏全文在线下载,大玄古籍书库">
<meta name="description" content="般若心经略疏，一卷，唐明旷述，日本义满跋，内题无略字。_般若心经略疏_全文在线阅读_般若心经略疏_全文在线下载_大玄古籍书库">
<title>般若心经略疏_明旷_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">般若心经略疏</span> <br/>
          作者： <span class="inputVal" id="bkauthor">明旷</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]2951</span> <br/>
          说明： <span class="inputVal" id="bkdec">般若心经略疏，一卷，唐明旷述，日本义满跋，内题无略字。</span> <br/>
          封面： <span class="inputVal" id="bkimg">Z_3415.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]般若心经略疏
[book_author]明旷
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]2951
[book_dec]般若心经略疏，一卷，唐明旷述，日本义满跋，内题无略字。
[book_img]Z_3415.jpg


[book_title]般若心经疏
妙乐门人明旷述
夫以佛法非遥，心中即近；真如非外，弃身何求？迷悟在我，发心即到；明闇非他，信修急证。不访医王之药，何时见大日之光？今为念诵观行之缘，略注如右，广释历劫不穷。
摩诃般若波罗蜜多心经者。
就此题略有二别，梵、汉语别故。摩诃般若波罗蜜多者，梵语也；心经者，汉语也。若具存梵语者，可言摩诃般若波罗蜜多质多苏他览；若偏存汉语者，可言大智慧到彼岸心经。言摩诃者，依大智度论有三种义，谓大、多、胜也。天台大师言：大者，空义；多者，假义；胜者，中义也。即是圆融三谛真如实相之理，是即所观之理也。言般若者，能观之智也，即是三种般若也。三种般若者，实相般若、观照般若、文字般若也。实相般若者，观中道理之智也；观照般若者，观空谛理之智也；言文字般若者，观假谛理之智也。因时名三智也。言三观者，谓空、假、中观也。言三智者，一切智、道种智、一切种智也。言波罗蜜多者，到彼岸之义也。烦恼与生死云此岸，菩提与涅槃云彼岸也。悟烦恼即菩提，生死即涅槃，名彼岸；迷菩提念烦恼，迷涅槃念生死，名此岸。言心者，要妙心也，即上所谈圆融三谛理也。经者，说上诸义教也，训法、训常也。言法者，轨则义也，三世诸佛师依之成佛故。言常者，三世诸佛各至出世，说而元常，无易改故。
观自在菩萨者。
能观之人，举观自在菩萨一人，以兼一切行人也。
行深般若波罗蜜多时者。
明所观之理也，即上所明圆融三谛理也。
照见五蕴皆空者。
明所观之五蕴也。
度一切苦厄者。
明观五蕴皆空，而免一切苦厄也。苦者，八苦也，生苦、老苦、病苦、死苦、爱别离苦、怨憎会苦、求不得苦、五盛阴苦也。言四厄者，一欲厄，二有厄，三见厄，四无明流厄也。
舍利子者。
举，对扬人也。
色不异空，空不异色，色即是空，空即是色者。
明圆融三谛理也。色即是空，非灭色为空也。空即是色，非离空是色也。是云中谛理，是云即空即假即中也。
受、想、行、识亦复如是者。
谓准上色蕴可知也。此五蕴中，初色蕴者，身也；余四蕴者，心也。言色者，有形质碍法也；言心者，无形无碍法也。云色而心，色与心无二法。何者？心不在内外，非中间，遍一切处，犹如虚空故。
舍利子者。
上举对扬人也。
是诸法空相，不生不灭，不垢不净，不增不减者。
何者心性自性清净空寂，而具足百界三千诸法也？自性空寂者，空谛理也；虽性寂而具足百界三千法者，假谛理也；不空不假不可思议者，中谛理也。此三谛理者，在佛不净，存凡不垢；在佛不生，在凡不灭；在佛不增，在凡不减。
是故空中无色，无受、想、行、识者。
结上五蕴义也。已上五蕴，为上根人所说也。
无眼耳鼻，舌身意者，
明无内六根也。
无色声香，味触法者，
明无外六尘也，是空十二入也。言入者，涉入义也，谓六根涉入六尘也。眼所对色，有三种也，谓可爱色、不可爱色、平平色也。耳所对声，亦有三种声也，谓可爱声、不可爱声、平平声。鼻所对香，有三种香也，谓可爱香、不可爱香、平平香也。舌所对味，亦有三种味也，谓可爱味、不可爱味、平平味也。身所对触，亦有三种触，谓可爱触、不可爱触、平平触也。意所对法，亦有三种法，谓可爱法、不可爱法、平平法也。眼可爱色，具生死因、生死果，苦谛、集谛同也。然则眼根具六烦恼，余五根亦如是，六根都合有三十六烦恼也。约三世，都合百八烦恼也。约昨今明，都合亦为百八。亦约前念、中念、后念，都合为百八也。约惑心，生如是百八烦恼。约悟心，亦具百八三昧。何者？观根尘相对，念心即空、即假、即中时，具灭、道谛也。道谛涅槃因，灭谛涅槃果也。已上为中根说也。
无眼界乃至无意识界者。
明无十八界，略举初后也。若细言者，眼界、色界、眼识界，耳界、声界、耳识界，鼻界、香界、鼻识界，舌界、味界、舌识界，身界、触界、身识界，意界、法界、意识界也。界者，差别义也。六根、六境、六识，合为十八界也。已上为下根说也。
无无明亦无无明尽，乃至无老死亦无老死尽者。
明顺逆十二因缘也。言顺十二因缘者，谓无明缘行，行缘识，识缘名色，名色缘六入，六入缘触，触缘受，受缘爱，爱缘取，取缘有，有缘生，生缘老死忧悲苦恼也。逆十二因缘者，无明灭则行灭，行灭则识灭，识灭则名色灭，名色灭则六入灭，六入灭则触灭，触灭则受灭，受灭则爱灭，爱灭则取灭，取灭则有灭，有灭则生灭，生灭则老死忧悲苦恼灭也。约十二因缘，有四种十二因缘，谓生灭十二因缘，无生灭十二因缘，无量十二因缘，无作十二因缘也。即四教所诠理也。生灭十二因缘者，三藏教，为下根声闻所诠也。无生灭十二因缘者，通教，为中根缘觉所诠也。无量十二因缘者，别教，为上根菩萨所诠也。无作十二因缘者，圆教，为上上根菩萨所诠也。是十二因，分为三道，谓无明、爱、取三支，烦恼道；行、有二支，业道也；余七支，苦道也。苦道转成法身德，烦恼道转成般若德，业道转成解脱德也。三道亦名三障，即报障、烦恼障、业障也。
无苦、集、灭、道者。
明四谛也，即明生死涅槃因果也。苦谛生死果，集谛生死因也。灭谛涅槃果，道谛涅槃因也。问：何故先举果，后举因也？答：见果知因故。约此四谛，亦有四种，谓生灭四谛，无生灭四谛，无量四谛，无作四谛也。亦是四教四谛也。
无智者
无菩提
亦无得者。
谓无涅槃也，纯一实相，实相外无别法故。
以无所得故，菩提萨埵依般若波罗蜜多故，心无挂碍者。
明一切菩萨依般若。
无挂碍故，无有恐怖，远离一切颠倒梦想，究竟涅槃者。
明得益也。
三世诸佛依般若波罗蜜多故，得阿耨多罗三藐三菩提，故知般若波罗蜜多是大神咒、是大明咒、是无上咒、是无等等咒者。
明四教理也。是大神咒者，三藏教生灭四谛理也。是大明咒者，是通教无生灭四谛理也。是无上咒者，别教无量四谛理也。是无等等咒者，是圆教无作四谛理也。
能除一切苦，真实不虚者。
明拔苦与乐之真实理也。已上明显露般若也。
故说般若波罗蜜多咒。即说咒曰：
揭谛揭谛，波罗揭谛，波罗僧揭谛，菩提娑婆诃。
已上明秘密般若也。揭谛揭谛者，世也，度也，是明自度也。波罗揭谛者，明度他。波罗僧揭谛者，总明自度度他也。菩提者，明自他共到所处也。娑婆诃者，明究竟。是中有事究竟，理究竟也(云云)。
心经疏(终)
智者大师，内证秘密，外说显教矣。荆溪一行，互相师资，授受圆密焉。于兹剡川，入荆溪门，出心经疏也。照大日，慧光明，观音深行，辨显辨密，尽美尽善也。山家建两业之顷，将来此疏以显传。东寺弘三密之日，引证斯序制秘键。然则观遮学生，台东宗徒，不可不依之，不可不学焉。仰愿佛日增耀，正法久住，度四海万民之苦厄，到摩诃般若之乐岸云尔。
维弘化二年夷则八日，刻于势州奄艺郡林村闲翁寺。住僧义满谨识。

        </div>
      </div>
    </div>
  </div>
</div>
<!--update:2025-08-30 09:32:34-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>