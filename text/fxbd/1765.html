<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="佛为娑伽罗龙王所说大乘经,娑伽罗龙王所说大乘经全文在线阅读,娑伽罗龙王所说大乘经全文在线下载,大玄古籍书库">
<meta name="description" content="全一卷。宋代施护译。又作佛为娑伽罗龙经、佛为娑伽罗龙王所说大乘法经。收于大正藏第十五册。本经系佛陀于龙宫为娑伽罗龙王所说，谓诸法之自性为幻化、不可思议、无所生、无主宰、无有我、无碍、无生、无灭、无色、无相，世间恶业皆妄心所化现。欲断恶业即须依止善法，善法即十善道：离杀生、离偷盗、离邪淫、离妄语、离绮语、离恶口、离两舌、离贪毒、离嗔毒、离邪见等，而修十善道即为行菩萨道。又本经与实叉难陀译之十善业道经为同本异译。_娑伽罗龙王所说大乘经_全文在线阅读_娑伽罗龙王所说大乘经_全文在线下载_大玄古籍书库">
<title>娑伽罗龙王所说大乘经_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">娑伽罗龙王所说大乘经</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]4789</span> <br/>
          说明： <span class="inputVal" id="bkdec">全一卷。宋代施护译。又作佛为娑伽罗龙经、佛为娑伽罗龙王所说大乘法经。收于大正藏第十五册。本经系佛陀于龙宫为娑伽罗龙王所说，谓诸法之自性为幻化、不可思议、无所生、无主宰、无有我、无碍、无生、无灭、无色、无相，世间恶业皆妄心所化现。欲断恶业即须依止善法，善法即十善道：离杀生、离偷盗、离邪淫、离妄语、离绮语、离恶口、离两舌、离贪毒、离嗔毒、离邪见等，而修十善道即为行菩萨道。又本经与实叉难陀译之十善业道经为同本异译。</span> <br/>
          封面： <span class="inputVal" id="bkimg">Z_1765.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]娑伽罗龙王所说大乘经
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]4789
[book_dec]全一卷。宋代施护译。又作佛为娑伽罗龙经、佛为娑伽罗龙王所说大乘法经。收于大正藏第十五册。本经系佛陀于龙宫为娑伽罗龙王所说，谓诸法之自性为幻化、不可思议、无所生、无主宰、无有我、无碍、无生、无灭、无色、无相，世间恶业皆妄心所化现。欲断恶业即须依止善法，善法即十善道：离杀生、离偷盗、离邪淫、离妄语、离绮语、离恶口、离两舌、离贪毒、离嗔毒、离邪见等，而修十善道即为行菩萨道。又本经与实叉难陀译之十善业道经为同本异译。
[book_img]Z_1765.jpg


[book_title]佛为娑伽罗龙王所说大乘经
西天译经三藏朝散大夫试鸿胪少卿传法大师臣施护奉　诏译
如是我闻。一时佛在大海中娑伽罗龙王宫庄严道场。与大比丘众七千五百人俱。并诸得大智慧菩萨摩诃萨。自十方世界皆来集会。复有百千俱胝那由他梵王帝释及护世等。天龙夜叉乾闼婆阿修罗誐噜拏紧那罗摩睺罗伽等亦来集会。
尔时世尊见彼一切大众来集会已。告娑伽罗龙王言。龙主。观此世间种种行业皆从妄起。种种心法当感种种果报。若彼不了当生种种之趣。
龙主。汝当观此大海之众。见作种种士夫色相。龙主而彼一切色相。由于一切善恶身口意业。各各之心种种变化。然此心法虽云色相。由如幻化无可取故。
龙主。此之色相一切诸法。本无所生亦无主宰。复无有我亦无碍故。如是种种所作之业。诸法自性皆幻化相不可思议。
龙主。若有菩萨知一切法无生无灭无色无相。如实知已所作所修一切善业而无修作。所有色相及蕴处界。一切生法悉无所见。彼若如实得是见已。当复观察殊妙色相。龙主。殊妙色相云何观察。当观如来身相如来身者。皆从百千俱胝那由他福德之所生故。又如是之相。云何严持云何恭信。当得如是之相。复得人间天上无老无死。复得十百千他化自在天身。乃至大梵天身。此由心不散乱专注观想。瞻仰如来最妙之身。实知此身一切色相殊妙庄严。皆从善业所集而得。
龙主。如汝住宫一切庄严亦福所生。至于梵王帝释及护世等。乃至天龙夜叉乾闼婆阿修罗迦楼罗紧曩罗摩睺罗伽人非人等所有一切庄严皆福所生。
龙主。又此大海之中。所有众生种种。或有广大或复微细多住丑陋。彼一切身皆由种种心之所化。龙主。是故说言。随身口意业之所得。龙主。如是之报。以业为因业为主宰。汝当令诸众生起智慧心。所作所修随学善业。于诸邪见不作不住。知彼邪见非为究竟。如是知已一切众生当求为师咸来供养。并得天上人间归信供养。龙主。而有一法。能令众生断于一切恶趣之业。云何一法。所谓观察善法。而彼善法云何观察。当观自身。我于日夜行住坐卧。所兴心意无不是过。如是觉察。令四威仪中诸不善法不得发生。如是断尽诸不善法。当令善法而得具足。复使一切同善众生。悉皆当得声闻辟支及菩萨等。乃至无上正等正觉之位。
龙主。云何善法。我今说之。所谓十善之业是为一切根本安住。是生天上人间根本安住世间出世间殊胜善法根本安住。声闻辟支佛菩萨根本安住。无上正等正觉根本安住。云何为彼根本安住。所谓十善业道。若能远离杀生偷盗邪淫妄语绮语恶口两舌乃至贪嗔邪见等若能如是远离。是为十善业道。乃是世间出世间根本安住。
龙主。士夫补特伽罗。远离杀生获得十种善法云何十法。所谓得无畏施。他一切众生得住慈心。得正行得不起一切众生过失之念。得少病乐得寿命长。得种种非人而作拥护。于眠睡觉寤皆悉安隐。又得贤圣守护心不厌舍。于睡梦中不见恶业苦恼之事。自得不怖一切恶趣。命终之后得生天上。龙主士夫补特伽罗。获得如是十种善法。行菩萨道得善心住善根成熟。当得无上正等菩提。
龙主。士夫补特伽罗远离偷盗。获得十依止法。云何为十。所谓得大富自在。得免王难得免水火贼盗冤家之难。得多眷属善顺和睦得多人爱乐不相苦恼。凡所言说一切谛信。得无量财宝皆悉集聚。得此方他方一切称赞。于一切行处无怖无畏。得他称善名赞于智慧。又得色力寿命辞辩相应。于亲非亲心无分别不生恼害。命终之后得生天界。
龙主。士夫补特伽罗。远离偷盗获得如是十依止法。以彼善根于诸佛法自能证知。当得无上正等正觉。
龙主。士夫补特伽罗。远离邪淫获得四智善法。云何为四。所谓降伏诸根。离于散乱。得世间一切称赞。复得无量营从。
龙主。士夫补特伽罗远离邪淫。获得如是四智善法。以此善根当得无上正等正觉。复证大丈夫阴藏隐密之相。龙主。士夫补特伽罗。远离妄语获得天上人间八种善法。云何为八。所谓得口处清净常如青莲华香。又得世间一切正见。得天上人间一切爱乐。得身口意清净。化彼一切有情令住三业清净之行。得清净已咸皆欢喜。得真实语言必诚信。得过人辩所出言辞咸有方便。于天上人间离诸过失。龙主。士夫补特伽罗。远离妄语。获得如是天上人间八种善法。而彼善根获得口业清净诚实正行。当得无上正等正觉。
龙主。士夫补特伽罗。远离绮语。当得三种一向之法。云何三种。所谓得知法者一向爱乐。得一向真实。复生智慧得一向。为人天师天上人间一切信乐。龙主。士夫补特伽罗。远离绮语。获得如是三种一向之法。以此善根回向菩提。得一切如来授记。当证无上正等正觉。龙主。士夫补特伽罗。远离恶口。获得八种口过清净。而得八种善法。云何为八。所谓实语爱语依义语软语离取语多人爱乐语善语有义利语。龙主。士夫补特伽罗。远离恶口。获得如是八种清净口业。以此善根回向菩提。当来证得无上正等正觉。复得最上清净梵音。
龙主。士夫补特伽罗远离两舌。当得五种坚固。云何五种坚固。所谓得身坚固。当得远离一切怖畏之难故。得眷属坚固。不为他人之所贪故。得信坚固。获得信业果报故。得法坚固。获得果证坚牢故。得善友坚固。常得爱语摄受故。龙主。士夫补特伽罗。远离两舌。获得如是五种坚固。以彼善根回向菩提。当证无上正等正觉。使彼一切外道魔王等。咸不能破坏故。
龙主。士夫补特伽罗。远离贪毒。获得八种善法。云何为八。所谓得贪心消除。得杀心不生。得嫉妒心不生。得乐生圣族心为圣人尊重。得慈心以善业利益一切众生。得身端正。得多人尊重。得生于梵世。龙主。士夫补特伽罗。远离贪毒。获得如是八种善法。以此善法回向菩提心不退转。当证无上正等正觉。
龙主。士夫补特伽罗。远离嗔毒。当得五种胜愿圆满。云何为五。所谓修身口意不退诸根不乱。当得一切广大富贵圆满。得冤家降伏。得一切广大福德圆满。得受人天最上供养。得一切广大功德圆满。于最上受用心所欲者皆得圆满。如为富贵发百千最上胜愿如愿圆满。龙主。士夫补特伽罗。远离嗔毒。获得如是五种圆满。以此善根回向菩提。证得无上正等正觉。而为三界之所尊故。
龙主。士夫补特伽罗。远离邪见获得十种功德之法。云何为十。所谓得自心安善及同行善友深信因果。得不为身命作于罪业。不久获得贤圣之位。得不迷善法修人天行。不堕傍生及焰魔界。行于圣道得最上福。得离一切邪法。得离身见。得见一切罪性皆空。得天上人间正行不阙。龙主。士夫补特伽罗远离邪见。获得如是十种功德。以此善根回向菩提。速能证了一切佛法当得无上正等正觉。
龙主。复次观于十不善法微细之行。多堕地狱饿鬼畜生之趣。龙主。观彼众生。若复杀生。当堕地狱畜生焰魔等界。后生人间以余业故得二种报。一者短命。二者苦恼。若复偷盗。当堕地狱畜生焰魔等界。后生人间以余业故得二种报。一者自居贫贱。二者不得他人财宝。若复邪染。当堕地狱畜生及焰魔界。后生人间以余业故得二种报。一者愚痴。二者妻不贞正。若复妄语。当堕地狱畜生及焰魔界。后生人间以余业故得二种报。一者言不诚实。二者人不信奉。若复绮语。当堕地狱畜生及焰魔界。后生人间以余业故得二种报。一者言不真正。二者所言无定。若复恶口。当堕地狱畜生及焰魔界。后生人间以余业故得二种报。一者言多斗诤。二者人闻不重。若复两舌。当堕地狱畜生及焰魔界。后生人间以余业故得二种报。一者得下劣眷属。二者感亲属分离。若复多贪。当堕地狱畜生及焰魔界。后生人间以余业故得二种报。一者不能利益他人。二者常被他人侵害。若复多嗔。当堕地狱畜生及焰魔界。后生人间以余业故得二种报。一者心常不喜。二者多不称意。若复邪见。当堕地狱畜生及焰魔界。后生人间以余业故得二种报。一者邪见。二者懈怠龙主。若有行于如是十不善法。决定获得如是果报。复更别得无边诸大苦蕴。
龙主。若复菩萨远离杀生。修菩萨道行于布施。得大富长寿及无量福。得离一切他侵之怖。
龙主。若复菩萨远离偷盗。修菩萨道行于布施。得大富贵及无量福。而于一切心无吝惜。证得深智诸佛所说无上法义。
龙主。若复菩萨远离邪染。修菩萨道行于布施。得大富贵获无量福。感善眷属父母妻男悉无恶见。
龙主。若复菩萨远离妄语。修菩萨道行于布施。得大富贵获无量福。当感所有语言一切善软。凡起诚愿坚固不退。
龙主。若复菩萨远离绮语。修菩萨道行于布施。得大富贵获无量福。所言真实闻者信受。凡有所说断一切疑。龙主。若复菩萨远离恶口。修菩萨道行于布施。得大富贵获无量福。所言可取闻无背舍。于诸众中无有其过。龙主。若复菩萨远离两舌。修菩萨道行于布施。得大富贵获无量福。于诸眷属心住平等。爱之如一无有离散。龙主。若复菩萨远离贪毒。修菩萨道行于布施。得大富贵获无量福。得端正身诸根具足。见者爱乐心无厌舍。龙主。若复菩萨远离嗔毒。修菩萨道行于布施。得大富贵获无量福。得于仇仇心无所起。闻佛法要能生深信。龙主。若复菩萨远离邪见。修菩萨道行于布施。得大富贵获无量福。于三宝所而具正见。常近于佛得闻妙法。供养众僧常无懈退。教化众生令发菩提之心。
龙主。若能修此十善之业行菩萨道。初以布施而为庄严。果报圆满得大富贵。若以持戒而为庄严。果报圆满得一切佛法愿满具足。若以忍辱而为庄严。果报圆满得佛菩提三十二相八十种好。复得梵音具足。若以精进而为庄严。果报圆满当能降伏天魔外道。以诸佛法而救度之。若以禅定而为庄严。果报圆满当得正念清净法行具足。若以智慧而为庄严。果报圆满。当得永断一切邪见。若以大慈而为庄严。果报圆满能令一切众生降伏一切微细烦恼。若以大悲而为庄严。果报圆满当得一切众生心不厌舍。若以大喜而为庄严。果报圆满当得一心而无散乱。若以大舍而为庄严。果报圆满当得微细烦恼皆悉除灭。
龙主。乃至以四摄法而为庄严。果报圆满当得一切众生随顺化导。若以四念处而为庄严。于身受心法悉能解了。若以四正断而为庄严。能使一切不善之法皆悉断灭。得一切善法圆满。若以四神足而为庄严。能得身心皆获轻利。若以五根而为庄严。当得信进不退心无迷惑。了诸业因永灭烦恼。若以五力而为庄严当得不愚不痴。及得永断贫穷过失。若以七觉支而为庄严。当得觉悟一切如实之法。若以八正道而为庄严。当能证得正智。若以奢摩他而为庄严。当得断于一切烦恼。若以尾钵舍曩庄严。当得了悟一切法之智慧。若以正道而为庄严。当于有为无为一切方便悉能了知。
龙主。我今略说十善之法而有庄严。至于十力四智及十八不共之法。乃至如来一切法分。皆得圆满。
龙主。乃至广大解说此十善业道庄严之事。当令修学。龙主。譬如大地。能与人界一切国城聚落乃至林树及药草等而为安住。又复诸业皆有种子。种子既有四大而成。由如种谷初生芽茎乃至成熟。皆依于地。龙主。此十善业道。能为天上人间一切有情胜妙安住。能令一切有为无为得智果报。一切声闻及辟支佛。乃至菩萨无上正等正觉而为安住。亦复为一切佛法根本安住。龙主。我此所说。汝等一切当以正心而生信解。
尔时娑伽罗龙王。并在会诸菩萨摩诃萨。一切声闻及天人阿修罗乾闼婆等一切大众闻佛所说。欢喜奉行。
佛为娑伽罗龙王所说大乘法经

        </div>
      </div>
    </div>
  </div>
</div>
<!--update:2025-08-30 09:27:31-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>