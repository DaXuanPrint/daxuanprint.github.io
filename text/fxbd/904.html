<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="大方广佛华严经疏卷第一并序,大方广佛华严经疏卷第二,大方广佛华严经疏卷第三,大方广佛华严经疏卷第四,大方广佛华严经疏卷第五(入第一经),大方广佛华严经疏卷第六(入第一卷经第四纸),大方广佛华严经疏卷第七(入第二经),大方广佛华严经疏卷第八(入第二经下半),大方广佛华严经疏卷第九,大方广佛华严经疏卷第十(入第四卷经第三纸),大方广佛华严经疏卷第十一(入第五经),大方广佛华严经疏卷第十二(入第五经卷末),大方广佛华严经疏卷第十三(入第六经下半),大方广佛华严经疏卷第十四(入第七经),大方广佛华严经疏卷第十五(">
<meta name="description" content="华严经疏注百二十卷，唐澄观述。宋净源录疏注经。缺卷二十一至七十又九十一至一百。_华严经疏注_全文在线阅读_华严经疏注_全文在线下载_大玄古籍书库">
<title>华严经疏注_澄观_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">华严经疏注</span> <br/>
          作者： <span class="inputVal" id="bkauthor">澄观</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]434311</span> <br/>
          说明： <span class="inputVal" id="bkdec">华严经疏注百二十卷，唐澄观述。宋净源录疏注经。缺卷二十一至七十又九十一至一百。</span> <br/>
          封面： <span class="inputVal" id="bkimg">Z_904.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]华严经疏注
[book_author]澄观
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]434311
[book_dec]华严经疏注百二十卷，唐澄观述。宋净源录疏注经。缺卷二十一至七十又九十一至一百。
[book_img]Z_904.jpg


[book_title]大方广佛华严经疏卷第一并序
续藏经   华严经疏注
唐 澄观述　宋 净源录疏注经
大方广佛华严经疏卷第一并序
清凉山沙门　澄观　述
晋水沙门　(净源)　录疏注经
往复无际。动静一源。含众妙而有余。超言思而逈出者。其唯法界欤。剖裂玄微。昭廓心境。穷理尽性。彻果该因。汪洋冲融。广大悉备者。其唯大方广佛华严经焉。故我世尊十身初满。正觉始成。乘愿行以弥纶。混虚空为体性。富有万德。荡为纤尘。湛智海之澄波。虚含万象。皎性空之满月。顿落百川。不起树王。罗七处於法界。无违后际。畅九会於初成。尽宏廓之幽宗。被难思之海会。圆音落落。该十剎而顿周。主伴重重。极十方而齐唱。虽空空绝迹。而义天之星象灿然。湛湛亡言。而教海之波澜浩瀚。若乃千门潜注。与众典为洪源。万德交归。摄群经为眷属。其为旨也。冥真体於万化之域。显德相於重玄之门。用繁兴以恒如。智周鉴而常静。真妄交彻。即凡心而见佛心。事理双修。依本智而求佛智。理随事变。则一多缘起之无边。事得理融。则千差涉入而无碍。故得十身历然而相作。六位不乱以更收。广大即入於无间。尘毛包纳而无外。炳然齐现。犹彼芥缾。具足同时。方之海滴。一多无碍。等虚室之千灯。隐显俱成。似秋空之片月。重重交映。若帝网之垂珠。念念圆融。类夕梦之经世。法门重迭。若云起长空。万行芬披。比华开锦上。若夫高不可仰。则积行菩萨。曝鳃鳞於龙门。深不可窥。则上德声闻。杜视听於嘉会。见闻为种。八难超十地之阶。解行在躬。一生圆旷劫之果。师子奋迅。众海顿证於林中。象王回旋。六千道成於言下。启明东庙。智满不异於初心。寄位南求。因圆不踰於毛孔。剖微尘之经卷。则念念果成。尽众生之愿门。则尘尘行满。真可谓常恒之妙说。通方之洪规。称性之极谈。一乘之要轨也。寻斯玄旨。却览余经。其犹杲日丽天。夺众景之耀。须弥横海。落群峰之高。是以菩萨搜秘於龙宫。大贤阐扬於东夏。顾惟正法之代。尚匿清辉。幸哉像季之时。偶斯玄化。况逢圣主。得在灵山。竭思幽宗。岂无庆跃。题称大方广佛华严经者。即无尽修多罗之总名。世主妙严品第一者。即众篇义类之别目。大以旷兼无际。方以正法自持。广则称体而周。佛谓觉斯玄妙。华喻功德万行。严谓饰法成人。经乃法无竭之涌泉。贯玄凝之妙义。摄无边之海会。作终古之常规。佛及诸王并称世主。法门依正。俱曰妙严。分义类以彰品名。冠群篇而称第一。斯经有三十九品。此品建初。故云大方广佛华严经世主妙严品第一。
归命十方极三际　　尘剎圆明调御师　　法界功德大悲云　　毗卢遮那大智海　　所住甚深真法性　　所流圆满修多罗　　一一尘方佛会中　　普贤文殊诸大士　　我今欲以一毛智　　测量无边法界空　　愿承三宝同体慈　　句句冥符诸佛意　　俾令法眼常无缺　　尽众生界如普贤　　回兹胜善洽群生　　速证菩提常乐果
将释经义。总启十门。一教起因缘。二藏教所摄。三义理分齐。四教所被机。五教体浅深。六宗趣通局。七部类品会。八传译感通。九总释经题。十别解文义。
△初因缘者。夫圣人设教。必有由致。若须弥巨海。大因方为倾摇。今摇如来融金之德山。动深广之智海。非小缘矣。故下经云。非以一缘。非以一事。如来出现。而得成就。出现本为大华严故。先因后缘。各开十义。以显无尽。
因十义者。一法应尔故。二酬宿因故。三顺机感故。四为教本故。五显果德故。六彰地位故。七说胜行故。八示真法故。九开因性故。十利今后故。
言法尔者。夫王道坦坦。千古同规。一乘玄门。诸佛齐证。故一切佛。法尔皆於无尽世界。常转如是无尽法轮。令诸众生返本还源。穷未来际。无有休息。故不思议品中。明一切诸佛。能於一身。化现不可说不可说佛剎微尽数头。一一头。化尔所舌。一一舌。出尔所音声。乃至文字句义。一一充满一切法界。无有穷尽。斯则处以毛端横该法界。时以剎那。竖穷劫海。处则顿起。时则常起。不待别因。但随见闻。说有初成九会之别。诸慈悲者。於无尽中。略此流转。令寻於此。见无边法。如观牖隙。见无际空。而此时处即同无尽。以一处即一切处。一时即一切时故。
二酬宿因者。何以法尔如是转耶。宿因深故。夫根深则果茂。源远则流长。宿因既深。教起亦大。深大云何。我佛世尊。创蹑玄踪。栖神妙寂。悲智双运。行愿齐周。是以妄想弗翦。而廓彻性空。灵鉴匪磨。而顿朗万法。乃以无障碍解脱。阐斯妙门。宿因虽多。略有二种。一者大愿力故。现相品云。毗卢遮那佛。愿力周法界。一切国土中。恒转无上轮。兜率偈云。如来不出世。亦无有涅盘。以本大愿力。示现自在法。诸会佛加。皆言愿力。及余诸文诚证非一。二者昔行力故。谓无量劫。依愿起行。行成得果。方能顿演。故主山神偈云。往修胜行无有边。今获神通亦无量。法门广辟如尘数。悉使众生深悟喜。
三顺机感者。谓昔因法尔。虽能常徧。约可流传。皆由机感。离机说法。无所用故。其犹上有白月。下资澄潭。潭清影现。机感应生。故兜率偈云。见佛亦复然。必假众善业。十方诸佛。告功德林言。及诸菩萨众善根力故。解脱月云。此众无诸垢。志解悉明洁等。皆是机应。广显机感。如第四教所被机中。然此机感。通於现未。诸会当机。即是现在今之闻者。是未来机。
四为教本者。谓非海无以潜流。非本无以垂末。将欲逐机。渐施末教。先示本法。顿演此经。然亦有二。一为开渐之本。出现品云。如日初出。先照高山故。二为摄末之本。如日没时。还照高山故。无不从此法界流。无不还归此法界故。法华亦云。始见我身。闻我所说。即皆信受。入如来慧。此渐本也。次云。除先修习学小乘者。即开渐也。又云。我今亦令得闻是经。入於佛慧。即摄末归本也。斯则法华亦指此经以为本矣。
五显果德者。谓此本法中。显佛胜德。令诸菩萨信向证故。不识宝玉。不得其用。不知此德。安能仰求。然果德有二。一依果。谓华藏世界海等。二正果。如来十身等。此二无碍。以为佛德。然依正无碍通有六句。一依内现依。如尘中剎海。二正内现正。如毛孔现佛。三正内现依。四依内现正。五依内现依正。六正内现正依。其文非一。又有四句。一或唯依。佛即剎故。二或唯正。剎即佛故。三俱。四泯。思之可知。随举一门。则摄一切。并如下说。
六彰地位者。为显菩萨修行佛因。一道至果。有阶差故。夫圣人之大宝曰位。若无此位。行无成故。此亦二种。一行布门。立位差别故。二圆融门。一位即摄一切位故。一一位满。即至佛故。初地云。一地之中。且摄一切诸地功德。信该果海。初发心时。便成正觉等。然此二无碍。以行布是教相施设。圆融是理性德用。相是即性之相。故行布不碍圆融。性是即相之性故圆融不碍行布。圆融不碍行布故。一为无量。行布不碍圆融故。无量为一。无量为一故融通隐隐。一为无量故。涉入重重。故世亲以六相圆融。上下之文非一。
七说胜行者。欲登妙位。非行不阶故。君子不患无位。患己不立。行亦二种。一。顿成诸行。一行一切行故。十住品云。一即是多。多即一等。普贤行品说。一断一切断等。二。徧成诸行。此即行布。谓自大菩提心体相功德。乃至等觉中行。此二无碍。例如位说。
八示真法者。欲成行位。须解法理。不体理事。行亦非真。故兜率偈云。不了真实法。诸佛故兴世。此亦二种。一。显事理无碍法。二。显事事无碍法。并如义分齐说。
九开因性者。谓上因果理事。皆由众生性有。若性非金玉。虽琢不成宝器。良以众生包性德而为体。依智海以为源。但相变体殊。情生智隔。今令知心合体。达本情亡。故谈斯经。以为显示。亦有二种。一以言显示。令其知有。二使其修行。悟入显现。如下破尘出经卷等。亦如法华云。唯以一大事因缘故。出现於世。所谓开示悟入佛之知见。众生等有。故言唯一。
十利今后者。既等有其分故。广利无边。此亦二种。一利今。即佛在当机。二利后。即今之见闻。发心品云。我等诸佛。护持此法。令未来世一切菩萨未曾闻者。皆悉得闻。此益复二。一令得见闻为坚种故。出现品云。如人食少金刚。终竟不销等。二令起行成证入故。出现品又云。设有菩萨。无量百千亿那由他劫。行六波罗蜜。修习种种菩提分法。若未闻此如来不思议大威德法门。或时闻已。不信不解。不顺不入。不得名为真实菩萨。以不能生如来家故。若闻此法。信解随顺悟入。当知此人。生如来家。乃至深入如来无量境界。良以有作之修多劫。终成败坏无心体极一念。便契佛家。贤首品云。十剎尘数如来所。悉皆承事尽一劫。若於此品能诵持。其福最胜过於彼等。又此利益。别对前九。成十种益。谓一闻法尔。则知常徧。成见闻益。二闻本行愿。学佛发兴。成发心益。三闻机感。知法由善起。成造修益。四闻为本。知其义圆。成顿得益。五闻果德。则信乐愿齐。成灭障益。六闻位。期心证入。成摄位益。七闻行。发意修行。成起行益。八闻法。决须解了。成称性益。九闻因。知一切皆同。成转利益。十总具前九。成速证益。故前九因。皆为今益亦可。前一一门。皆成十益。可以意得。因上十义。故此教兴。发心品中。有十所因。彼云。以佛神力故。世尊本愿力故等。因缘相参。对会因缘。可以意得。
二明说经缘者。一切经首。说时方人等。皆是缘起。今有十缘。一依时。二依处。三依主。四依三昧。五依现相。六依说者。七依听者。八依德本。九依请者。十依加者。
今初依时。夫心冥至道。则混一古今。法界无生。本亡时分。下经偈云。诸佛得菩提。实不计於日。况无涯之说。念劫圆融哉。今以无时之时。略显十重时别。初唯一念。二尽七日。三徧三际。四摄同类劫。五收异类劫。六以念摄劫。七劫念重收。八异类界时。九彼此相入。十以本收末。谓以非劫为劫故。於前十时。恒演此经。又此十种。随一圆收。依此说时。则无终始。亦随见闻。说初成等。如前法尔中辨。若依此时。则逈异余教。而余教时。不出於此。或说三七六七等。随见闻故。广如旨归。
第二依处者。夫智穷真际。能所两亡。假说依真。而非国土。况剎尘即入。染净参融。圆满教之普周。难以分其处别。然真非事外。不坏所依。以上无时之时。徧非处之处。然有言此经在秽土说。居摩竭等故。有云。处净土说。在华藏故。有云如实义者。二种身土。无定异处。即於一处。见闻异故。上之三义。后一近宗。然说此经处。净秽无碍。通局交彻。各二四句。初净秽中。谓或唯染。或唯净。如前二义。或俱。华藏内娑婆故。或泯。染净相尽。同一法界故。又或唯染。摩竭等。覆净相故。或唯净。其地金刚。染相尽故。或俱。隐显无碍故。或俱非。各相形夺。二相尽故。次明通局交彻二四句者。谓或局。此一界故。或通。该十方故。或俱。即此即徧故。或泯二相尽故。又或局。此界摄一切故。或通。此入一切故。或俱。即摄即入故。或泯。形夺相尽故。又以一尘例剎。亦有四句。可知。若从狭至宽。略显十处。初此阎浮七处九会。而周法界。如升须弥品。二周百亿同类一界。亦徧法界。如光明觉品。三徧异类树形等剎。四徧剎种。五徧华藏。六徧余剎海若种若剎。七徧前六类剎尘。皆有同异类剎。八尽虚空界。容一一毛端之处。各有无边剎海。九犹帝网。十余佛同。然上十类。一一各徧法界而前九。正是遮那说法之处。然说十住等处。虽复各徧法界。乃至尘毛为门不同。亦无杂乱。若约十住与十行等。全位相摄。则彼此互无。各徧法界。若约诸位相资则此彼互有。同徧法界。一一品会。准此知之。十余佛同者。此佛既尔。余佛亦然。故诸会结通。皆云我等诸佛亦如是说。然主主不相见伴伴不相见。主伴伴主。则互相见。若互不相见。即各徧法界。互相见故。同徧法界。亦无杂乱。亦无障碍。又上十处。共为缘起。举一全收。以一一处称法性故。而随前一一时。皆徧此诸处。又随一一处。皆具前时。顿说此经。此犹约器世间说。若约智正觉。及众生世间。即一一佛身。支节毛孔。皆摄无尽重重之剎。普贤众生。一一皆尔。并是遮那说经之处。
第三依主者。夫真身寥廓。与法界合。其体。包罗无外。与万化齐。其用。穷源莫二。执迹多端。一身多身。经论异说。今说此经佛。为真为应。为一为多。若言真者。何名释迦。居娑婆界。人天同见。若云应者。那言遮那。处莲华藏。大菩萨见。见佛法身。若云一者。何以多处则现若云异者。何以复言而不分身。故说此经佛。并非前说。即是法界无尽身云。真应相融。一多无碍。即卢舍那。是释迦故。常在此处。即他处故。远在他方。恒住此故。身不分异。亦非一故。同时异处。一身圆满。皆全现故。一切菩萨。不能思故。今先明十身。后彰无碍。言十身者。自有二义。一。约融三世间为十者。一众生身。二国土身。三业报身。四声闻身。五缘觉身。六菩萨身。七如来身。八智身。九法身。十虚空身。二。就佛上自有十身。一菩提身。二愿身。三化身。四力持身。五相好庄严身。六威势身。七意生身。八福德身。九法身。十知身。广显其相。如第八地。及离世间品辨。言无碍者。略有十义。一。用周无碍。谓於上念劫剎尘等处。遮那佛现法界身云。业用无边。悉周徧故。经云。如於此处见佛坐。一切尘中亦如是等。其文非一。二。相徧无碍。谓於上差别用中。各摄一切业用故。三。寂用无碍。无私成故。四。依起无碍。无心顿现。海印力故。五。真应无碍。应即同法。一味平等故。六。分圆无碍。一一身分。即具全身故。七。因果无碍。不碍现因故。八。依正无碍。不碍现依故。九。潜入无碍。入众生界。如如来藏。虽作众生。不失自性故。故出现品云。佛智潜入众生心。又云。众生心中。有佛成正觉等。又亦摄一切众生。在一毛孔。善化天王云。汝应观佛一毛孔。一切众生悉在中等。十。圆通无碍。谓此佛身。即理即事。即一即多。即依即正。即入即法。即此即彼。即情即非情。即深即广。即因即果。即三身即十身。同一无碍法界身云。以此身云。徧前时处。常说华严。是知或说报身在色究竟。约摄报说。或说报身在余净土。约引摄说。或说舍那坐千叶华。摄二地说。或说登地方见。约胜机说。或分三异。从体相用说。俱非此经真实之义。设分三十不同。亦权实对说。若不融前义。亦失经宗。
第四依三昧者。夫动静唯物。圣岂然乎。示轨后徒。明将有说。必须静鉴前理。受诸佛加。从定起而发言。言必真当。言必真当故。受者之心。自然笃矣。故於诸会。多明入定。为说经缘。有不入者。至文当说。其所入定。皆尽法源。业用难思。
第五依现相者。谓法性寂寥。虽无诸相。无相之相。不碍繁兴。起教多端。相非一准。或放光动剎。或华雨香云。皆为发起。故诸会之内。将欲说法。多先放光。通表智光。以被物故。然有二种。一不坏次第光。随位增微故。二圆通无碍光。随一一光。皆结通故。随处放异。总有十光。各有所表。至文当知。其动地等。多在说后。则但是庆闻。如十地中。虽是庆前。义兼起后。则是教缘。
第六依说人者。法无废兴。弘之由人。下文云。佛法无人说。虽慧莫能了。今此能说。通三世间。开即为五。谓佛菩萨。声闻。众生。及器。更开为十。谓加三世。微尘。毛孔。器及有情。各有分圆故。毛孔微尘。即是分说。此上诸说。通三世故。故普贤行品云。佛说众生说。及以国土说。三世如是说等。广则无量。法界品中。类非一故。如僧祗随好。即是佛说。余会多菩萨说。法界品初。有声闻说。诸善友等。多菩萨说。亦名众生说。菩提树等。即器界说。至文当知。其能说人。用法不同。或用音声。或用妙色等。如教体中辨。
第七依听人者。子期云丧。伯牙辍弦。若无听者。终无有说。即下诸众。略有十类。至文当明。除当机众。余皆是缘。
第八依德本者。川有珠而不枯。山有玉而增润。内无德本。外岂能谈。然唯约说者。前人此法故。略有二类一者。智慧最为首故。十方诸佛。告金刚幢言。及由汝智慧清净故。告金刚藏言。亦是汝胜智力故。二者。余行愿力。十方诸佛。告普贤言。亦以汝修一切诸行愿力故。十方诸佛告法慧言。及汝所修诸善根力。令汝入是三昧。而演说法。若感者善根。若化主行愿。皆属说因。
第九依请人者。若约慈悲深厚。亦有无问自谈。若约敬法重人。要须诚请后说。初心识昧。未解谘求。上智慈悲。腾疑启请。然有二类。一者言请。二者念请。诸会有无。现相品当辨。
第十依能加者。夫圣无常应。应于克诚。心冥至极。故得佛加。然佛若自说。则不俟加。如第九会。因人有说。要假上加。其第八会。行依法修。不异前故。略无有加。二七不入定。故无有加。余皆具有。所以加者。欲显诸佛同加。即同说故。一说一切说故。亦显果海无言。因相可说故。若尔僧祇随好。应非一切。表微细难知故。超出因果故。然施设不同。不应一准。加有二种。一者显加。具於三业。二者冥加。但与智令说。普光法界。无显有冥。余皆具二。显必有冥故。余至下明。
△第二藏教所摄中二。先藏摄。后教摄。前中亦二。先藏。后摄。
今初藏。谓三藏二藏。通称藏者。以含摄故。世亲摄论第一。庄严论第四皆云。彼三及二。云何名藏。答云。由摄故。谓摄一切所应知义。摄即包含。
言三藏者。一修多罗藏。二毗奈耶藏。三阿毗达磨藏。初中。先辨名。后显相。今初。亦名修妬路。亦名素怛缆。此皆梵音楚夏。古译为契经。智论之中。名为经藏。契。谓契理契机。经。谓贯穿摄化。即契理合机之经。依主受名。契经即藏。持业释也。复云。正翻名线。线能贯华。经能持纬。此方不贵线称。故存於经。有云。案。五印度。呼线席经井索圣教。皆曰修多罗。则经正是敌对。斥於古德。经非敌对。今更详之。若一名四实皆为敌对。则古如所破。若兼顺义。经自属於席经敌对。应名圣教。故梁摄论。译为圣教。彼论云。有阿毗达磨。非是圣教。为成圣教故。加修多罗名。古德见此儒墨皆称为经。遂借彼席经。以目圣教。则双含二义。但顺两方。借义助名。更加契字。拣异席经。甚为允当。二显相者。四域四名。所目虽殊。意义相似。故同称修多罗。而圣教多含。具上三义。故杂心云。经有五义。一曰涌泉。二曰出生。三曰显示。四曰绳墨。五曰结鬘。涌泉。则注而无竭。出生。则展转滋多。义同井索。有汲引故。显示。正是圣教显事理故。绳墨。则揩定正邪。亦是绳之为经。能持於纬。同席经义。结鬘。同线。线能贯华。结成鬘故。总上五义。不出贯摄。故佛地论第一云。能贯能摄。故名为经。以佛圣教。贯穿摄持所应说义所化生故。此或贯摄通所说所化。或贯穿法相。摄持所化。又世亲摄论。释贯穿云。谓能贯穿依故。相故。法故。义故。依者。谓依於是处。由此为此。而有所说。相者。谓世俗谛相。胜义谛相。法者。谓蕴界处。缘起谛食。静虑无量。无色解脱。胜处徧处。菩提分。无碍解。无诤等。义者。随顺密意说等。瑜伽二十五。显扬二十。大同此说。余义。至十二分中当明。
第二毗柰耶藏。初名。后相。前中亦名毗尼。梵言之略耳。此翻为调伏。谓调练三业。制伏过非。调练通於止作。制伏唯明止恶。就所诠之行彰名。即调伏之藏。或能诠藏。有调伏之能。即有财释。契经藏中。类有此释。毗尼。或翻为灭。灭有三义。一灭业非。二灭烦恼。三得灭果。或名尸罗。具云翅怛罗。此云清凉。离热恼因。得清凉果故。亦名波罗提木叉。此云别解脱。此就因得名。然有二义。一拣异定道。名之为别。二三业七支。各各防非。故名为别。亦翻为随顺解脱。此据果立。随顺有为无为二种解脱果故。亦名性善。如十诵律。亦名守信。如昔所受。实能持故。后显相者。前名之中。已含止作。即毗尼相。若别说者。世亲摄论云。毗奈耶有四义。谓犯罪故。等起故。还净故。出离故。广如彼论。
第三阿毗达磨藏。阿毗名对。达磨云法。法有二种。一胜义法。谓即涅盘。是善是常。故名为胜。二法相法。通四圣谛。相者。性也。状也。二俱名相。法既有二。对亦二义。一者对向。谓向前涅盘。二者对观。观前四谛。其能对者。皆无漏净慧。及相应心所等。由对果对境。分二对名故。慧但是对。而非是法。非所对故。言对法者。法之对故。故对法藏。特名慧论。旧译为无比法。以诠慧胜故。世亲摄论云。阿毗达磨有四义。谓对故。数故。伏故。通故。对义同前。数者。於一一法。数数宣说。训释言辞。自共相等。无量差别故。伏者。由此具足论处所等。能胜伏他论故。通者。此能通释素怛缆义故。亦名优婆提舍。此云论义。亦名磨怛理迦。此云本母。谓以教与义为本。为母。亦名依。藏生解。藏为解母。本即是母。亦名摩夷。此云行母。依藏成行故。行之母故。
然此三藏。约其所诠。略有二门。一者克性。则经诠三学。戒唯戒心二学。论唯慧学。如摄论说。二。约兼正。则三藏之中。经正诠定。毗尼诠戒。论诠於慧。兼各通三。
第二明二藏者。一声闻藏。二菩萨藏。即由前三藏。诠示声闻理行果故。名声闻藏。诠示菩萨理行果故。名菩萨藏。故庄严论第四云。此三藏。由上下乘差别故。复为声闻藏。及菩萨藏。摄大乘同此。此就二乘。理果同故合之。若约教行别故。即开三乘。以为三藏。如普超等经。又由缘觉多不藉教。出无佛世。佛在世时。摄属声闻故。但分为二。即是大小半满不同。
第二明所摄者。此经。三藏之中。正唯修多罗摄。兼诠余二。十藏等品。广显戒故。问名等品。显论义故。若就修多罗中。以义拣教。则唯十藏摄。具足主伴。显无尽故。教义融故。二藏之中。唯菩萨藏。若分权实。但菩萨藏一分所摄。权不摄故。若约此摄。乃至声闻。亦此经摄。此能包含无量乘故。拣於权实。至下立教中明。已辨藏摄第二明教摄者。教有二种。一者通相。十二分教。亦分大小。至下十藏品辨。二者诸宗。二教不同。今当略释。夫教海冲深。法云弥漫。智光无际。妙辨巨穷。以无言之言。诠绝言之理。以无变之变。应无穷之机。极位所承。凡情难挹。今乘理教之力。略启四门。一大意合离。二古今违顺。三分宗立教。四总相会通。
今初。且西域东夏。弘阐之流。於一代圣言。或开宗分教。或直释经文。以皆含得失故耳。且不分之意。略有五焉。一则理本一味。殊涂同归。故不可分也。二一音普应。一雨普滋故。三原圣本意。为一事故。四随一一文。众解不同故。五多种说法。成枝流故。以斯五义。故不可分。分之乃令情构异端。是非竞作。故以不分为得。其分教者。亦有多义。一理虽一味。诠有浅深。故须分之。使知权实。二约佛虽则一音。就机差而教别。三本意未申。随他意语而有异故。四言有通别。就显说故。五虽分权实。须善会佛意。有开显故。又王之密语。所为别故。不识权实。以深为浅。失於大利。以浅为深。虚其功故。庄严圣教。令深广故。诸圣教中。自有分故。诸大菩萨亦开教故。以斯多义。开则得多而失小。合则得小而失多。但能虚己求宗。不可分而分之。亦何爽於大旨。故今分之。
大方广佛华严经疏卷第一

[book_title]大方广佛华严经疏卷第二
清凉山沙门　澄观　述
晋水沙门　(净源)　录疏注经
第二古今违顺。曲分为二。先叙此方。后明西域。
今初。诸释虽众。略叙数家。勒为五门。
一立一音教。谓如来一代之教。不离一音。然有二师。一后魏菩提流支云。如来一音。同时报万。大小并陈。二姚秦罗什法师云。佛一圆音。平等无二。无思普应。机闻自殊。非谓言音本陈大小。故维摩经云。佛以一音演说法。众生各各随所解。上之二师。初则佛音具异。后则异自在机。各得圆音一义。然并为教本不分之意耳。
第二立二种教。自有四家。
一西秦昙牟谶三藏。立半满教。即声闻藏。为半字教。菩萨藏。为满字教。隋远法师亦同此立。斯则文据涅盘。盖是对小显大。通相之意。未於大中。显有权实。亦含半满。
二隋远法师。立渐顿二教。谓约渐悟机。大由小起。所设具有三乘。故名为渐。若约顿机。直往於大。不由於小。名之为顿。此虽约机说有渐顿。而所说法。不出半满。
三唐初印法师。亦立二教。一屈曲教。谓释迦经。以逐机性。随计破着故。如涅盘等。二平道教。谓舍那经。以逐法性。自在说故。如华严经。又此二教。略有四异。一主异。谓释迦化身。与卢舍那十身异故。二处异。谓娑婆界木树草座。与华藏界中宝树宝座等异故。三众异。谓为声闻及菩萨说。与唯菩萨及极位同说异故。四说异。谓局处之说。与该通十方之说异故。此约化仪以判。然华严虽有随诸众生。各别调伏。皆是称性善巧。一时顿演。涅盘等虽说一极。或对权显实或会异归同。一切如来或说不说。故云屈曲。约释迦为主。则未显十身。十身为主。必具释迦。娑婆之处。未融华藏。华藏之处。必融娑婆。略云四异。异实有多。诚如所判。但於屈曲之内。未显法之权实耳。
四齐朝隐士刘虬。亦立渐顿二教。谓华藏经名为顿教。余皆名渐。始自鹿苑。终於双树。从小之大故。然此经。如日初出。先照高山。即是顿义。慈龙降雨。以证渐义。於理可然。渐约五时。以下当辨。
第三立三种教。亦有三家。
一南中诸师。同立三教。谓於前渐顿。加不定教。由渐中先小后大。而央掘经。六年之内即说。为遮此难。故立不定。谓别有一经。虽非顿摄。而明佛性常住。即胜鬘。金光明等。是为偏方不定教也。渐中开合。诸师不同。或但分为二。即是半满。或分为三。即武丘山岌法师。谓十二年前。见有得道。名有相教。十二年后。齐至法华。见空得道。名无相教。最后双照一切众生佛性。阐提作佛。名常住教。此与唐三藏三时之教大同。至叙西域中说。真谛三藏。依金光明。立转照持三轮之教。亦大同此。而时节小异。谓七年前说四谛。名转法轮。七年后说般若。具转照二轮。以空照有故。三十年后。具转照持。以双照空有。持前二故。或分为四。即宋朝岌法师。谓於前二时。无相之后。常住之前。指法华经。为同归教。以会三归一。万善悉向菩提故。或开为五。然有二家。一道场慧观等。於无相之后。同归之前。指净名思益等。为抑扬教。
二者。即前刘公。不开抑扬。而有教之初。取提胃经。为人天教。上来诸师。皆於渐中。约时开异。若不加不定之教。则招难尤多。以初有大故。虽加不定。犹有妨难。略显五时之妨。余可例知。初明十二年前。为有相者。自违成论。成论云。我今正明三藏中实义。实义即空。又阿含中云。无是老死。即法空也。无谁老死。即生空也。又智论云。三藏中明法空为大空。摩诃衍中。明十方空为大空。皆显小乘已有二空。若云第二时说空者。十二年后。方制广戒。岂唯说空。又智论云。从得道夜。乃至涅盘。常说般若。岂前不说空。若云第二时中未显常住者。实相般若。岂无常耶。涅盘亦说佛性。亦名般若。是知实相般若。即是正因佛性。观照即为了因。又般若离四句。何曾存空。般若不坏四句。岂无妙有。是知大小各有四门。而但言初有次空者。各得一门之意耳。若云第三时中但名抑扬亦非常者。净名云。佛身无为。不堕诸数。观身实相。观佛亦然。岂无常耶。般若亦云。二乘智慧。犹如萤光。菩萨一日学智。如日之照。岂非抑扬。若云第四时中但显同归。亦未明常者。寿量品云。常住不灭。又方便品云。世间相常住等。岂无常耶。五以涅盘为常住者。当教可尔。而涅盘之时。亦有小乘之见。如阿含中说如来涅盘之相故。若以人天为初者。提胃虽说戒善得道。皆通三乘。故彼经云。提胃得不起法忍。又违密迹经中。第二七日。说三乘故。然上五时等。皆以约时克定。则有所乖。拣去不定。从多分说。亦有理在。二后魏光统律师。承习佛陀三藏。亦立三教。谓渐顿圆。初为根未熟者。先说无常。后方说常。先空后不空等。如是渐次。故名为渐。二为根熟之辈。於一法门。且足演说常无常。空不空等。一切具说。更无由渐。故名为顿。三为於上达分阶佛境之者。说於如来无碍解脱。究竟果德。圆极秘密。自在法门。故名为圆。此亦约化仪。说有前后耳。意明今时堪受顿者。必昔曾受化。故云根熟。上达之言。义兼地前。分阶佛境。即谓地上。於理亦通。
三隋末唐初。吉藏法师。依法华第五。立三种法轮。一始见我身。闻我所说。即皆信受。入如来慧。即根本法轮。二除先修习学小乘者。即枝末法轮。三我今亦令得闻是经。入於佛慧。即摄末归本法轮。此判全约化仪。据法但有大小。然法华。为於一类开显本末。若将定判一代圣教。收义不尽。以法华之前亦有大故。岂般若等。皆为枝末。又无量义云。佛一切时说大小故。
第四立四教者。略有四家。
一梁朝光宅法师。依法华第二。立四乘教。谓临门三车。即是权教三乘。四衢等赐。即实教大乘。以临门牛车。亦同羊鹿。俱不得故。并无体故。诸子皆索故。是知三皆虚指。以为方便。此则前三是三乘。后一是一乘。无乖教理。若唯说法华为实。则抑诸般若。及诸大乘了义之经。是知昔大亦有权实。法华但会昔权故。说三皆虚。言昔实。不为方便。故不会之。若约会权归实。即是会三为一。若破小显大。即是会二归一。若开权显实。则三是一。更无别一。故彼经云。汝等所行是菩萨道。先所出内。是子所知。若废权立实。义说为四。如揽三点。以成一伊。点别非伊。伊具三点。昔三既别。实不兼权。今一全兼。成四无爽。若依昔未显说一切具有如来知见。根败之种。今并说成。则今昔有异。於文有据。义亦极成。
二陈隋二代天台智者。承南岳思大师。立四教云。一三藏教。此教明因缘生灭四真谛理。正教小乘。傍化菩萨。二者通教。通者同也。三乘同禀故。此教明因缘即空无生四真谛理。是摩诃衍之初门。正为菩萨。傍通二乘。大品云。欲得声闻乘。当学般若波罗蜜等。然教理智断。行位因果皆通。浅深不同。於共般若。唯共於浅。三别教。别即不共。不共二乘人说故。此教正明因缘假名无量四真谛理。的化菩萨。不涉二乘。故声闻在座。如聋如盲。不名不共。而云别者。兼欲拣非圆故。以一因迥出。一果不融。历别而修。不得因果圆融故。四圆教。圆以不偏为义。此教正明不思议因缘。二谛中道。事理具足。不偏不别。但化最上利根之人。故名为圆。华严经云。显现自在力。为说圆满经。无量诸众生。悉受菩提记等。别则教理等皆别。圆则教等皆圆。又此四教。由三观起。从假入空。析体异故。有初二教。从空入假。从假入中。有别教起。三观一心中得。有圆教起。又此四教。不局定一部。一部之中。容有多故。又更以四种化仪收之。谓顿。渐。不定。秘密。顿渐同前岌公。后二。谓一音异解。若互相知。名为不定。互不相知。即名秘密。此师立义。理致圆备。但三藏教名义似小滥。以余三教。亦有三故。所以尔者。良以智论之中。多詺小乘。为三藏故。成实论中。亦自说云。我今欲说三藏中实义故。初对旧医戒定慧故。立此三事。条然不同。异后三教。通教意融三故。别教依一法性。而显三故。圆教三一无障碍故。所以不名小乘教者。此教亦有大乘六度。菩萨三十四心。断结成真佛故。故藏通别圆之义。四教互有。而核其定实。余三不成。唯成当教中义耳。但判华严兼於圆别。以就登地已上。约寄位行布。为别义故。名异义同。亦无大过。
三唐初海东元晓法师。亦立四教。一三乘别教。如四谛缘起经等。二三乘通教。如般若深密经等。三一乘分教。如梵网经等。四一乘满教。如华严经等。然三乘共学。名三乘教。於中未明法空。名别相教。说诸法空。是为通教。不共二乘。名一乘教。於中未显普法。名随分教。具明普法。名圆满教。然此大同天台。但合别圆。加一乘分耳。自言且依乘门。略立四种。非谓此四徧摄一切。故无有失。
四贤首弟子苑公。依宝性论。立四种教。论云。有四种众生。不识如来藏。如生盲人。一者凡夫。二者声闻。三者辟支佛。四者初心菩萨。言四教者。一迷真异执教。当彼凡夫。二真一分半教。当彼二乘。三真一分满教。当彼初心菩萨。四真具分满教。即当彼识如来藏者。初教。谓诸外道。迷於真理。广起异计。二谓小乘。於真如随缘不变二分义中。唯说生空所显之理。故名为半。如涅盘半字。三谓但得不变。不得随缘。故名一分。而双辨二空。故名为满。四由具随缘不变二义。故名具分。广如彼说。然今判圣教。那参邪说。若对教主。应如此方先立三教。或如西域分内外。及六师等。又依涅盘。为半满者。后二既满。不应复有一分之言。既但得不变一分。岂名为满。又涅盘半满。岂唯约二空。岂彼不说妙有。而诃空耶。故其所立。未为允当。
第五立五教。略有二家。
一波颇三藏立。一四谛教。谓四阿含等。二无相教。谓诸般若。三观行教。谓华严经。四安乐教。谓涅盘经。说常乐故。五守护教。谓大集经。说守护正法事故。此释名局。以观行等。皆互有故。
二贤首所立五教。至下当知。
第二叙西域者。即今性相二宗。元出彼方。故名西域。谓那烂陀寺。同时有二大德。一名戒贤。二名智光。
戒贤远承弥勒无着。近踵护法难陀。依深密等经瑜伽等论。立三种教。以法相大乘。而为了义。即唐三藏之所宗师。谓佛初於鹿苑。转四谛小乘法轮。说诸有为法。皆从缘生。以破外道自性因等。又缘生无我。翻外有我。然犹未说法无我理。即四阿含等是。第二时中。虽依徧计所执。而说诸法自性皆空。翻彼小乘。然於依他圆成。犹未说有。即诸部般若等经。第三时中。就大乘正理。具说三性三无性等。方为尽理。即解深密经等是。故於彼三时。初堕有边。次堕空边。俱非了义。后时具说徧计性空。余二为有。契会中道。方为了义。此依深密所判。
二智光论师。远承文殊龙树。近禀青目清辨。依般若等经。中观等论。亦立三时教。以明无相大乘。为真了义。谓佛初鹿苑。说小。明心境俱有。次於中时。为彼中根。说法相大乘。境空心有。唯识道理。以根犹劣。未能全入平等真空故。后第三时。为上根。说无相大乘。辨心境俱空平等一味。为真了义。又初渐破外道自性等故。说因缘生法决定是有。次渐破小乘缘生实有之执故。说依他似有。以彼怖畏此真空故。由存假名。而接引之。后时方就究竟。而说缘生即空。平等一味。此三次第。如智光论师般若灯论释中。引大乘妙智经说。然此二三时。并不能断一代时教。以各有据互相违故。各别为於一类机故。深密经意。为於一类。餐般若者。闻平等空。拨无因果。不了空有无二。故第三时。为其分析於一法上空有之义。其妙智经。则以一类。闻说三性。迷唯识者。未能忘心。观缘起者。定谓似有。故今总忘心境。即事而真。得斯意者。则不相违。
然欲会二宗。须知二宗立义。有多差别。略叙数条。一者一乘三乘别。二一性五性别。三唯心真妄别。四真如随缘凝然别。五三性空有即离别。六生佛不增不减别。七二谛空有即离别。八四相一时前后别。九能所断证即离别。十佛身无为有为别。且初二义者。由性有五一不同故。令乘有三。一权实。如法相宗意。以一乘为权。三乘为实。故深密三时教中。初皆不成。次一向成。是为若过若不及。皆非了义。第三时中。有性者成。无性不成。方为了义。故云普为发趣一切乘者。亦初二卷中。皆云一乘是密意说。故知是权。又胜鬘经。以一乘为方便故。大般若五百九十三中。善勇猛菩萨言。唯愿世尊。哀愍我等。为具宣说如来境智。若有情类。於声闻乘。性决定者。闻此法已。速能证得自无漏地。於独觉乘。性决定者。闻此法已。速依自乘而得出离。於无上乘。性决定者。闻此法已。速证无上正等菩提。若有情类。虽未已入正性离生。而於三乘性不定者。闻此法已。皆发无上正等觉心。深密第二。大意同此。又云。一切趣寂声闻种性补特伽罗。虽蒙诸佛施设种种。勇猛加行。方便化导。终不能令当坐道场。证阿耨多罗三藐三菩提。又十轮第九。亦说三乘各定差别。皆以性定五故。故楞伽中。佛告大慧。有五种种性。一声闻乘性。二辟支佛乘性。三如来乘性。四不定乘性。五者无性。大庄严论。及瑜伽论。皆同此说。善戒地持。虽但说二种性。一有种性。二无种性。亦云。无种性人。无种性故。虽复勤行精进。终不能得无上菩提。但以人天善根。而成熟之。无性瑜伽。亦同此说。若法性宗意。则以三乘是权。一乘为实。法华经云。十方国土中。唯有一乘法。无二亦无三。除佛方便说。又云。初以三乘。引导众生。然后但以大乘。而度脱之。以性唯一故。故云。诸佛两足尊。知法常无性。又第三云。一相一味。究竟涅盘。常寂灭相。涅盘亦云。佛性者。名为一乘。师子吼者。名决定说。决定宣说一切众生皆有佛性。凡是有心。定当作佛。三十三又云。一切众生。同有佛性。皆同一乘。一解脱。一因。一果。同一甘露。一切当得常乐我净。是名一味。又法华第三云。我灭度后。复有弟子。不闻是经。不知不觉菩萨所行。自於所得功德。生灭度想。当入涅盘。我於余国作佛。更有异名。是人虽生灭度之想。入於涅盘。而於彼土。求佛智慧。得闻是经。唯以佛乘。而得灭度等。智论九十五。亦同此说。明知趣寂决定回心。法华论中。四声闻内。决定及增上慢。此二根未熟故。菩萨与记。方便令发心。既云未熟。明必当熟。方便令发。即菩提心。不可不顺己宗。判为论错。入楞伽第二第四第七。皆同说。二乘无实涅盘。但是三昧力故。后必当得无上菩提。法华论中。意亦同此。皆是假说涅盘。故云三昧。胜鬘亦云。言诸二乘得涅盘者。是佛方便。又无上依经。宝性佛性二论皆说。入灭二乘。於三界外。更受变易。密严经中。二乘毕无灰断永灭。如是经论。其文非一。永寂声闻。必无明矣。涅盘第九菩萨品中。广明阐提断善。不能发心。当文即云。彼一阐提虽有佛性。而为无量罪垢所缠。不能得出。如蚕处茧。此则有而非无。又云。或有佛性。一阐提人有。善根人无等。则知无有无种性人。况前引楞伽五性。自迷其文。彼经第五性云。五者无性。谓一阐提。此有二种。一者焚烧一切善根。即谤菩萨藏。二者怜愍一切众生界。即是菩萨。若有众生不入涅盘。我亦不入。大慧白言。此二何者。常不入涅盘。佛言。菩萨常不入涅盘。非焚烧一切善根者。以知诸法本来涅盘。不舍一切诸众生故。此意则明菩萨入而不入。既云菩萨常不入。非阐提者。则明阐提后必入矣。况经自云。复以如来神力故。或时善根生耶。庄严第五。无性亦有二种。一是时边。二者毕竟。时边。谓暂时之无。即前阐提。毕竟。谓永无。即大悲菩萨。是知前来所引。大般若。深密等经。皆是未说法华之前。就其长时。云定性无性。非永定永无。诸论随佛方便成立。故云定无耳。故宝性佛性等论皆说。以一阐提。谤大乘因。依无量时。说无佛性。非谓究竟无清净性。若谓法华是第二时教。为引不定二乘故。说一切悉皆成佛。而犹未说定性不成。故名密意。非了义者。何以自判法华。为第三时教。谁敢判於法华。为不了耶。妙智经中。及梁摄论。成立正法中。皆以一乘。居三乘后。故真谛三藏部异执记云。三十八年后。说解节经等。无量义云。四十年后。说法华经。明知法华居后。故经云。临欲终时。若不信法华居后。涅盘临终。居然可信。岂不亦以一乘一性。破三五耶。若以般若为第二时。法华为第三时。於理即通。复自违深密第三时中。普为发趣一切乘者。以法华破三故。明知深密三时。不能定断一切圣教。以未居最后故。且约显一类义。故分三耳。义如前说。若将法华望之。应有四时。以一乘教。破前三乘故。若谓佛性有二。一者理性。二者行性。理性定有。行性或无。斯言可尔。涅盘云。或有佛性。善根人有。阐提人无。即是行性。或有佛性二人俱有。即是理性。然涅盘依於理性。明其等有。故云。凡是有心。定当作佛。不言凡是有行。定当作佛。若谓理性定有。容趣寂不成。则违教理。是知。阐提不作佛者。以作佛非阐提故。乃抑扬当时耳。若谓法华入灭后信一乘。即是变化权声闻者。权必化实。无实化谁。又岂不误於一类怯弱好灭众生。是知。趣寂皆是法华前意耳。又胜鬘经云。若如来随彼所欲。而方便说即是一乘。无有二乘。二乘入於一乘。一乘者。即第一义乘。此意明随欲方便。而说二乘。明知。即是一乘。无有二矣。不晓此意。将上方便。连下一乘而读之。辄断一乘以为方便。惑之甚矣。又彼经中。广破二乘云无涅盘。又云。此经断一切疑。决定了义。入一乘道。岂说一乘。以为方便说。有方便之言。尚在法华之前。况复无耶。法华云。此经难信难解。佛现在世。犹多怨嫉。况灭度后。诚哉斯言。若保执三乘五性。不信一乘一性者。深为可愍。故百喻经第二中。王改聚落五由旬。为三由旬喻。以喻方便於一说三。后人但信於三。不信於一。即其事也。
上约二宗各别所据。则互相违反。若会释者。亦不相违。谓就机则三。约法则一。新熏则五。本有无二。若入理双拂。则三一两亡。若约佛化仪。则能三能一。是故竞执是非。达无违诤。大集五部虽异。不离法界。涅盘各说身因。佛许无非正说。
余义次下当会。古今违顺竟。
第三立教开宗分二。一以义分教。二依教分宗。
今初以义分教。教类有五。即贤首所立。广有别章。大同天台。但加顿教。今先用之。后总会通。有不安者。颇为改易。言五教者。一小乘教。二大乘始教。三终教。四顿教。五圆教。
初即天台藏教。
二始教者。亦名分教。以深密第二第三时教。同许定性二乘俱不成佛。故今合之。总为一教。此既未尽大乘法理。故立为初。有不成佛。故名为分。
三终教者。亦名实教。定性二乘。无性阐提。悉当成佛。方尽大乘至极之说。故立为终。以称实理。故名为实。上二教并依地位渐次修成故。总名为渐。
四顿教者。但一念不生。即名为佛。不依地位渐次而说。故立为顿。如思益云。得诸法正性者。不从一地至於一地。楞伽云。初则为八地。乃至无所有何次等。不同前渐次位修行。不同於后圆融具德。故立名顿。顿诠此理。故名顿教。天台所以不立者。以四教中皆有一绝言故。今乃开者。顿显绝言。别为一类。离念机故。即顺禅宗。
五圆教者。明一位即一切位。一切位即一位。是故十信满心。即摄五位。成正觉等。依普贤法界帝网重重主伴具足。故名圆教。如此经等说。若约所说法相者。初小乘中。但说七十五法。但说人空。纵少说法空。亦不明显。但依六识三毒。建立染净根本。故阿含云。贪恚愚痴是世间根本等。未尽法源。故多诤论。部执不同。二始教中。广说法相。少说法性。所说法性。即法相数。说有百法。决择分明。故少诤论。说有八识。唯是生灭。依生灭识。建立生死及涅盘因。法尔种子有无永别。是故五性决定不同。既所立识。唯业惑生。故所立真如。常恒不变。不许随缘。依他起性。似有不无。非即无性真空圆成。说经空义。但约所执。既言三性五性不同。故说一分众生决不成佛。名生界不减。真俗二谛条然不同。非断非常。果生因灭。同时四相。灭表后无。根本后得。缘境断惑。义说双观决定别照。以有为智。证无为理。义说不异而实非一。既出世智依生灭识种。故四智心品为相所迁。佛果报身有为无漏。如是义类广有众多。具如瑜伽杂集等说。三终教中。少说法相。多说法性。所说法相亦会归性。所立八识通如来藏。随缘成立。不生灭与生灭和合。而成非一非异。一切众生平等一性。但是真如随缘成立。依他无性即是圆成。一理齐平。故说生界佛界不增不减。第一义空该通真妄。真非俗外。即俗而真故。虽空不断。虽有不常。四相同时。体性即灭。缘境断惑。不二而二。有能所断。二而不二。说为内证。照惑无本。即是智体。照体无自。即是证如。非智外如为智所证。非如外智能证於如。世出世智依如来藏。始本不二。则有为无为非一非异故。佛化身即常即法。不堕诸数。况於报体。即体之智非相所迁。如是义类亦有众多。次第对上。如楞伽等经起信等论。若会上二宗。广如别说。四顿教中。总不说法相。唯辨真性。亦无八识差别之相。一切所有唯是妄想。一切法界唯是绝言。五法三自性俱空。八识二无我双遣。诃教劝离。毁相泯心。生心即妄。不生即佛。亦无佛无不佛。无生无不生。如净名默住显不二等。是其意也。五圆教中。所说唯是无尽法界。性海圆融。缘起无碍。相即相入。如因陀罗网重重无际微细相容主伴无尽。十十法门各摄法界。义分齐中当具宣说。
二依教开宗。宗乃有十。如经宗中辨。
第四总相会通。曲分为二。先通会诸教。后会化仪前后。今初诸德立教。各自所据。今虽立五。亦会取诸说。略有五重。一或总为一。谓唯是如来一大善巧摄生方便。一音所演。则前之二师立一音者。不失道理。二或开为二。此更有三。一对小显大。初是半字。后四皆满。则无违二藏等言。二对权显实。则前二是三乘。后三为一乘。则不违法华四乘。三者三四二教。虽则泯二异前。而对三显一。曲巧顺机。后一直显本法。一向不共。如智论说。此同印公平道屈曲。三或分为三。初一小乘。次一三乘。后三一乘。或唯后一是不共一乘。智论指此以为不共。大品等经共二乘说故。此三亦顺四乘。又梁论第八云。如来成立正法有三种。一立小乘。二立三乘。三立一乘。第三最胜。故名善成立。此亦同妙智经。真谛三藏部异执疏第二卷中亦同此说。四或分为四。此亦二门。一中间三教存三泯二。别故开之为四。一别教小乘。如四阿含等。二同教三乘。如深密等。三同教一乘。如法华等。四别教一乘。如华严经。二约历位。无位开渐及顿。故分为四。总合二三。以为渐教。余皆如名。五或分为五。如前所立。以渐中有始终故。然取多分。略指数经。实非局判。以一经中容多教故。第二化仪前后者。今辨如来一代时教。略启十门。一本末差别门。二依本起末门。三摄末归本门。四本末无碍门。五随机不定门。六显密同时门。七一时顿演门。八寂寞无言门。九该通三际门。十重重无尽门。初中本末同时。始终一类。各无异说。然有三位。一若小乘中。则初度陈如。后度须跋。中间亦唯说小益小。如四阿含经及五部律。二若约三乘。则始终说三。通益三机。如密迹经等。三若约一乘。则始终唯为圆机。说於圆极。如华严等。其中不通小乘。复说九世。该於前后。更无异说。然此三类。依於此世根性定者。常闻如上一类之法故。佛所演各通始终。更无前后。
二依本起末门。此有五类。谓初为菩萨说大。二为缘觉。三为声闻。四为善根众生。五为邪定。如出现品日照高山及三千。初成喻中。广辨其相。皆明先大后小。约法名从本起末。以於一佛乘。分别说三故。十八本二。皆大乘出故。约机各是一类之机。非约一机前后大小。
三摄末归本门者。依无量义。初时说小。次说中乘。后时说大故。法华亦云。初转四谛。深密妙智。虽复二时。三一不同。皆先小后大。
四本末无碍门者。谓初举照山王之极说。明非本无以垂末。后显归大海之异流。明非末无以归本。故本末交映。与夺相资。方为摄生之善巧矣。是故通论总有五位。一根本一乘。如华严经。二密意小乘。三密意大乘。四显了三乘。上三如深密。五破异一乘。如法华。上之四门。圆通无碍。是则前后即无前后。无前后之前后耳。五随机不定门者。此上四门。初门明三类机。始末常定。次门明五类机。异时常定。第三门明一类机。自浅之深。第四门明二类机。初机闻顿。后机从浅至深。更有一类不定之机。或从小乘。次入三乘。后入一乘。亦有从小直入一乘。或多类机。随闻一句。异解不同。
六显密同时者。若异闻互知。是显不定。若互不相知。即是秘密。密显同时。亦无前后。七上来诸门。一时顿演。八从初得道。乃至涅盘。不说一句。九此上诸门。尽通三际。十上之九门。随处随时。重重无尽。皆无前后。后之二门。正是华严境界。融取前八。亦不离华严之用。
大方广佛华严经疏卷第二

[book_title]大方广佛华严经疏卷第三
清凉山沙门　澄观　述
晋水沙门　(净源)　录疏注经
△第三义理分齐。已知此经总属圆教。未知圆义分齐云何。然此教海宏深。包含无外。色空交映。德用重重。语其横收。全收五教乃至人天。总无不包。方显深广。其犹有川不摄大海。大海必摄百川。虽摄百川。同一咸味。故随一滴。迥异百川。前之四教。不摄於圆。圆必摄四。虽摄於四。圆以贯之。故十善五戒。亦圆教摄。尚非三四。况初二耶。斯则有其所通。无其所病。故此圆教语。广名无量乘。语深唯显一乘。一乘有二。一同教一乘。同顿同实故。二别教一乘。唯圆融具德故。以别该同。皆圆教摄。今显别教一乘。略显四门。一所依体事。二摄归真实。三彰其无碍。四周徧含容。各有十门。以显无尽。
初中十者。一教义。二理事。三境智。四行位。五因果。六依正。七体用。八人法。九逆顺。十应感。教即能诠。即前五教。乃至光香等义即所诠。即五教等一切义理。理即生空所显。二空所显。无性真如等理。事即色心身方等事。余可思准。
第二摄归真实者。即真空绝相。经云。法性本空寂。无取亦无见。性空。即是佛不可得思量。亦有十义。如法界观。
第三彰其无碍。然上十对。皆悉无碍。今且约事理。以显无碍。亦有十门。一理偏於事门。谓无分限之理。全徧分限事中。故一一纤尘。理皆圆足。二事徧於理门。谓有分之事。全同无分之理。故一小尘。即徧法界由上二义互该彻故。皆同一性。故出现品云如来成正觉时。於其身中。普见一切众生成正觉乃至普见一切众生入涅盘。皆同一性。所谓无性。理徧事故。一成一切成。事徧同理故。说都无所成经云譬如虚空。无成无坏。一性无性。即是佛性。故涅盘云。佛性。名第一义空。第一义空。名为智慧。又出现云。无一众生不具如来。智慧。无不有者。即一乘义也。三依理成事门。谓事无别体。要因理成。如揽水成波故。於中有二。一明具分唯识变。故觉林菩萨偈云。心如工画师。能画诸世间。五阴悉从生无法而不造。此明唯心义也。何以得知是具分耶次颂云。如心佛亦尔。如佛众生然。应知佛与心。体性皆无尽。既是即佛之心。明非独妄心而已。二明真如随缘成故。问明品。文殊难云。心性是一。云何见有种种差别。即缘性相违难。觉首答云。法性本无生。示现而有生。即真如随缘答。又云。诸法无作用。亦无有体性。明随缘不失自性。即同胜鬘依如来藏有生死。依如来藏有涅盘等。四事能显理门。谓由事揽理成故。事虚而理实。依他无性。即是圆成。如波相尽令水现。故。夜摩偈云。云何说诸蕴。诸蕴有何性。蕴性不可灭。是故说无生。分别此诸蕴其性本空寂。空故不可灭。此是无性义。众生既如是。诸佛亦复然。佛及诸佛法。自性无所有。又十忍品云。譬如谷响。从缘所起。而与法性。无有相违。须弥顶偈云。了知一切法。自性无所有。如是等文。徧於九会。五以理夺事门。谓事既全理。则事尽无遗如水夺波。波相全尽。故说生佛不增不减。出现品云。譬如虚空。一切世界。若成若坏。常无增减。何以故。虚空无生故诸佛菩提亦复如是。若成正觉。不成正觉。亦无增减。何以故。菩提无相故。乃至云设一切众生於一念中。悉成正觉。与不成正觉。等无有异。皆以无相平等故。不增不减经。亦同此说。非约一分众生不成佛者。说无增减耳。六事能隐理门。谓真理随缘。而成事法。遂令事显理不现也。如水成波。动显静隐故。法身流转五道。名曰众生。财首偈云。世间所言论。一切是分别。未曾有一法得入於法性等。七真理即事门。谓凡是真理。必非事外。以是法无我理故。空即色故。理即是事。方为真理。第七回向云。法性不违法相等故。八事法即理门。谓缘集必无自性。举体即真故。上之二门。正明二谛不相违义。如湿不违波。波不违湿。举体相即。夜摩偈云。如金与金色。其性无差别。法非法亦然。体性无有异。此亦喻於如来之藏。与阿赖耶。展转无别。又由事即理故。虽有不常。理即事故。虽空不断。又由事理相即故。起灭同时。须弥偈云。一切凡夫行。莫不速归尽其性如虚空。故说无有尽。智者说无尽。此亦无所说。自性无尽故。得有难思尽等。则同时四相。不待后无。亦令究竟断证。离於能所。十地品云。非初非中后。非言辞所及。回向品云。无有智外。如为智所入。亦无如外智。能证於如等。九真理非事门。即妄之真。异於妄故。如湿非动。十事法非理门。即真之妄。异於真故。如动非湿。故惭愧林偈云。如色与非色。此二不为一。又云。如相与无相。生死及涅盘。分别各不同等。上七八二门。明事理非异。九十二门。明事理非一。故为无为非一非异。第四回向云。於有为界。示无为法。而不灭坏有为之相。於无为界。示有为法。而不分别无为之性。上之十事。同一缘起。故云无碍。约理望事。则有成有坏。有即有离。事望於理。有隐有显。有一有异。逆顺自在。无障无碍。同时顿起。深思令观明现。以成理事圆融无碍观也。
第四周徧含容。即事事无碍。且依古德。显十玄门。於中文二。先正辨玄门。二明其所以。今初一同时具足相应门。二广狭自在无碍门。三一多相容不同门。四诸法相即自在门。五秘密隐显俱成门。六微细相容安立门。七因陀罗网境界门。八托事显法生解门。九十世隔法异成门。十主伴圆明具德门。此之十门。同一缘起。无碍圆融。随其一门即具一切。今且於前十中。取一事法。明具后十门。如下文中。一莲华叶。或一微尘。则具教等十对。同时相应。具足圆满。亦具后之九门。及彼门中。所具教等。以是总故。故下文云。一切法门无尽海。同会一法道场中。华藏颂云。华藏世界所有尘。一一尘中见法界。一尘尚具。况一叶耶。二即彼华叶。普周法界。而不坏本位。以分即无分。无分即分。广狭自在。无尽障无碍。十定品云。有一莲华。十方际。而不尽妨外有可见。是故或唯广无际。或分限历然。或即广即狭。或广狭俱泯。或具前四。以是解境故。或绝前五。以是行境故。下皆准此。然此广狭。亦名纯杂。普周法界故。纯一无二。不坏本位。则不妨於杂。万行例然。三即此华叶舒已。徧入一切法中。即摄一切。令入己内。舒摄同时。既无障碍。是故镕融。或有四句六句。思之。下云。以一佛土满十方。十方入一。亦无余。若一与一切。对辨则摄入。各具四句。谓一入一切。一切入一。一入一。一切入一切。互摄亦然。四此一华叶。废己同他。举体全是。彼一切法。而恒摄他同己。令彼一切。即是己体。一多相即。混无障碍。解行境别。六句同前。下云。知一即多。多即一等。五华能摄彼。则一显多隐。一切摄华。则一隐多显。显显不俱。隐隐不并。隐显显隐。同时无碍。全摄俱泯。存亡俱成。句数同前。下云。东方入正受。西方从定起等。如八日月隐显同时。六此华叶中。微细剎等。一切诸法。炳然齐现。下云。於一尘中。一切国土。旷然安住。又於一毛端处。有不可说诸如来。及第九回向微细中说。七此华叶。一一微尘中。各现无边剎海。剎海之中。复有微尘。彼诸尘内。复有剎海。如是重重不可穷尽。非是心识思量境界。如天帝殿珠网覆上。一明珠内。万像俱现。珠珠皆尔。此珠明彻互相现影。影复现影。而无穷尽。下云。如因陀罗网世界等。亦如镜灯重重交光。佛佛无尽。八见此华叶。即是见於无尽法界。非是托此别有所表。下文云。此华盖等。从无生法忍之所起等。九即此一华。既其徧一切处。亦复该一切时。谓三世各三摄为一念。故为十世。以时无别体。依华以立。华既无碍。时亦如之。是故晋经云。过去无量劫。安置未来今。未来无量劫。回置过去世等。普贤行云。过去中未来。未来中现在等。又云。无量劫即一念。一念即无量劫等。时无别体。故不别立。以为所依。十此圆教法理无孤起。必眷属随生。下云。此华即有十世界。尘微数华。以为眷属。又如一方为主。十方为伴。余方亦尔。是故主主伴伴。各不相见。主伴伴主。圆明具德。举华既尔。一尘等事亦然。如此事华。既带同时等。十义。具此十门。而此事等具余教等十门则为百门。事法既尔。余教义。等具百亦然。则为千门如教义等。有此千门。彼同时门中。亦具百门。余广狭等例尔。亦有千门。若重重取之。亦至无尽。於此十门。圆明显了。则常入法界重重之境。
第二明德用所因。问。有何因缘。令此诸法。得有如是混融无碍。答。因广难陈。略提十类。一唯心所现故。二法无定性故。三缘起相由故。四法性融通故。五如幻梦故。六如影像故。七因无限故八佛证穷故。九深定用故。十神通解脱故。十中随一即能令彼诸法。混融无碍。十中前六通约法性。为德相因。法尔如是。后二。皆是业用。义通因果。七约起修。义通德相业用。八约果德。唯是德相故。前之十门。通德相业用。约佛用亦德相。德上用故。约机则相亦称用。令知相故。即用之相。染净双融。即相之用。能染能净故。相及用不分两别。
初唯心现者。一切诸法。真心所现。如大海水。举体成波。以一切法。无非一心故。大小等相。随心回转。即入无碍。
二无定性者。既唯心现。从缘而生。无有定性。性相俱离。小非定小故。能容太虚而有余。以同大之无外故。大非定大故。能入小尘而无间。以同小之无内故。是则等太虚之微尘。含如尘之广剎。有何难哉。旧经十住品云。金刚围山数无量。悉能安置一毛端。欲知至大有小相。菩萨以是初发心。一非定一故。能是一切。多非定多故。能是一。边非定边。故能即中。中非定中。故能即边。延促静乱等。一一皆然。
三缘起相由者。谓大法界中。缘起法海。义门无量。约就圆宗。略举十门。以释前义。谓缘起法。要具此十义。缘方起故。阙则不成。一。诸缘各异义。谓大缘起中。诸缘相望。要须体用各别。不相杂乱。方成缘起。若杂乱者。失本缘法。缘起不成。此则诸缘各各守自一位。文云。多中无一性。一亦无有多。二互徧相资义。谓此诸缘。要互相徧应。方成缘起。如一缘徧应多缘。各与彼多。全为一故。此一则具多个一也。若此一缘不具多。一则资应不徧。不成缘起。此则一一各具一切。下文云。知以一故众。知以众故一。三俱存无碍义。谓凡是一缘。要具前二。方成缘起。以要住自一。方能徧应。徧应多缘。方是一故。是故唯一多一。自在无碍镕融。其有六句。一或举体全住是唯一也。或举体徧应。是多一也。或俱存。或双泯。或总合。或全离。皆思之可见。文云。诸法无所依。但从和合起。此上三门。总明缘起本法竟。四异体相入义。谓诸门力用递相依持。互形夺故。各全有力全无力义。缘起方成。如论云。因不生。缘生故。缘不生。自因生故。若各唯有力。无无力则有多果过。一一各生故。若各唯无力。无有力则有无果过。以同非缘。俱不生故。是故缘起。要互相依。具力无力。如阙一缘。一切不成。余亦如是。是故一能持多。一是有力。能持於多。多依於一。多是无力。潜入一内。由一有力。必不与多有力俱。是故无有一而不摄多也。由多无力。必不与一无力俱。是故无有多而不入一也。如一持多依既尔。多持一依亦然。反上思之。如一望多。有依有持。全力无力。常含多在己中潜入己在多中。同时无碍。多望於一。当知亦尔。俱存双泯二句无碍。思之。五异体相即义。谓诸缘相望。全体形夺。有有体无体义。缘起方成。若阙一缘。余不成起。故缘义则坏。得此一缘。令一切成起。所起成故。缘义方立。是故一缘。是能起能成。故有体。多缘。是所起所成。故无体。由一有体。不得与多有体俱。多无体。必不得与一无体俱。是故无有不多之一。无有不一之多。一多既尔。多一亦然。反上思之。如一望多。有有体无体。故能摄他同己。废己同他。同时无碍。多望於一。当知亦尔。准前思之。俱存双泯二句无碍。亦思之可见。六体用双融义。谓诸缘法。要力用交涉。全体融合。方成缘起。是故圆通。亦有六句。一以体无不用故。举体全用。则唯有相入。无相即义。二以用无不体故。举用全体。则唯有相。即无相入也。三归体之用。不碍用。全用之体。不失体。是则无碍双存。亦入亦即。自在俱现。四全用之体。体泯。全体之用。用亡。非即非入。圆融一味。五合前四句。同一缘起。无碍俱存。六泯前五句。绝待离言。冥同性海。此上三门。於初异体门。显义理竟。七同体相入义。谓前一缘。所有多一。与彼一缘。体无别故。名为同体。又由此一缘。应多缘故。有此多一。所应多缘。既相即入。令此多一亦有即入也。先明相入。谓一缘有力。能持多一。多一无力。依彼一缘。是故一能摄多。多便入一。一入多摄。反上应知。余义余句。准前思之。八同体相即义。谓前一缘所具多一。亦有有体无体之义。故亦相即。以多一无体。由本一成多。即一也。由本一有体。能作多一。令一摄多。如一有多空既尔。多有一空亦然。余义余句。准前思之。九俱融无碍义。谓亦同前体用双融。即入自在。亦有六句。准前应知。此上三门。於前第二同体门中。辨义理竟。十同异圆满义。谓以前九门。总合为一大缘起。令多种义门。同时具足也。由住一徧应故。有广狭自在门。由就体就用故。有相即相入门。由异体相容。具微细门。异体相即。具隐显门。又就用相入为显。令就体相即为隐。即显入隐。亦然。又由异门即入为显。令同体即入为隐。同显异隐亦然。又由异体相入。带同体相入。具帝网门。由此大缘起。即无碍法界。故有托事显法门。显於时中。故有十世门。相关互摄。故有主伴门。此第十圆满一门。就前第三门中。以辨义理。故下文云。菩萨善观缘起法。於一法中。解众多。众多法中。解了一。又云。一中解无量。无量中解一了。彼互生起当成无所畏等。皆其义也。上来。缘起相由门竟。
第四法性融通门者。谓若唯约事。则互相碍。不相即入。若唯约理。则唯一味。无可即入。今则理事融通。具斯无碍。谓不异理之一事。具摄理时。令彼不异理之多事。随所依理。皆於一中现。若一中摄理不尽。则真理有分限失。若一中摄理尽。多事不随理现。则事在理外失。今既一事之中。全摄理尽。多事岂不依中现。华藏品云。华藏世界所有尘。一一尘中见法界。法界即事法界矣。斯则总意。别亦具十玄门。一既真理。与一切法而共相应。摄理无遗。即是诸门诸法。同时具足。二事既如理能包。亦如理广徧。而不坏狭相。故有广狭纯杂无碍门。又性常平等故纯。普摄诸法故杂。三理既徧在一切多事故。令一事随理。徧一切中。徧理全在一事。则一切随理。在一事中。故有一多相容门。四真理既不离诸法。则一事即是真理。真理即是一切事故。是故此一即彼一切事。一切即一。反上可知。故有相即自在门。五由真理在事。各全非分故。正在此时。彼说为隐。正在彼时。此即为隐。故有隐显门。六真理。既普摄诸法。带彼能依之事。顿在一中。故有微细门。七此全摄理故。能理一切。彼全摄理。同此顿现。此现彼时。彼能现所现。俱现此中。彼现此时。此能现所现。亦现彼中。如是重重无尽。故有帝网门。以真如毕竟无尽故。八即事同理。故随举一事。即真法门。故有托事门。九以真如徧在。昼夜日月年劫。皆全在故。在日之时。不异在劫。故有十世异成门。况时因法。有法融。时不融耶。十此事即理时。不碍与余一切恒相应。故有主伴门。故一理融通十门具矣。
五如幻梦者。犹如幻师。能幻一物。以为种种幻。种种物。以为一物等。经云。或现须臾。作百年等。一切诸法。业幻所作故。一异无碍。言如梦者。如梦中所见广大。未移枕上。历时久远。未经斯须。故论云。处梦。谓经年觉。乃须臾顷。故时虽无量。摄在一剎那。
六如影像者。一切万法。略有二义。一皆如明镜。含明了性。一心所成故。二分别所现。如影像故。由初义故为能现。由后义故为所现。故一切法。互为镜像。如镜互照。而不坏本相。下经云。远物近物。虽皆影现。影不随物。而有远近等。
七因无限者。谓诸佛菩萨。昔在因中。常修缘起无性等观。大愿回向等。称法界修。及余无量。殊胜因故。今如所起果。具斯无碍。
八佛证穷者。由冥真性。得如性用。故经云。无比功德故能尔。
九深定用者。谓海印定等。诸三昧力故。贤首品云。入微尘数诸三昧。一一出生尘等定。而彼微尘。亦不增等。
十神通解脱者。谓由十通。及不思议等解脱故。不思议法品。十种解脱中云。於一尘中。建立三世一切佛法等。由上十因。令前教义等十对。具上同时等十门。以为别教一乘义之分齐。
△第四教所被机者。夫教因机显。离机无言。上说义理弘深。未委被何根器。若明能应者。十身圆音。今直彰所被。通有十类。前五拣非器。后五彰所为。前中一无信非器。以闻生诽谤。墯恶道故。二违真非器。依傍此经。以求名利。不净说法。集邪善故。下经云。忘失菩提心修诸善根。是为魔业。三乖实非器。谓如言取文。超情至理。不入心故。论云。随声取义。有五过失。上三皆是凡愚故。下文云。此经不入余众生手。四狭劣非器。谓一切二乘。出现品云。一切二乘。不问此经。何况受持。故虽在座。如聋如瞽。五守权非器。谓三乘共教诸菩萨等。随宗所修。行布行位。不信圆融具德之法故。下经云。设有菩萨。无量亿那由他劫。行六波罗蜜。不闻此经。或时闻已。不信不解。不须不入。不得名为真实菩萨故。
后五显所为中。一正为。谓是一乘圆机。故。出现品云。此经不为余众生说。即通指前五。唯为乘不思议乘菩萨说。即正为之机。谓一运一切运。圆融行位。即深不思议。又能徧达诸教。即广不思议。故文云。非余境界之所知。普贤行人方得入等。二兼为。谓即时虽未悟入。而能信向成种。如出现品。食金刚喻。故地狱天子。十地顿超。大海劫火。不能为障。约未悟入故。名为兼。三引为。即前权教菩萨。不受圆融之法。故十地之中。寄位显胜。借其三乘行布之名。彼谓同於我法。后因熏习。方信入圆融。以离此普法无所归故。权教极果无实事故。四者权为。即是二乘。谓既不闻。况於受持。故诸菩萨。权示声闻。或在法会。而聋盲。彰其绝分。或示在道而启悟。知可回心。五远为。谓诸凡夫外道阐提。悉有佛性。今虽不信。后必当入故出现品云如来智慧大药王树。唯除二处。不能为作。生长利益。所谓二乘。墯无为坑。及坏善根。非器众生。溺大邪见贪爱之水。然亦於彼。曾无厌舍。前三非器。是溺邪见。第四非器。是墯深坑。故皆拣之。今四及五。明佛无厌舍故。示而诱之。熏其成种彼。又品中明不信毁谤。亦种善根。谓谤虽墯恶道。由闻历耳。终醒悟故。又云。如日亦与生盲作利益故。又如大海潜流喻中。明无不具有如来智慧故。又破尘出经卷喻中。若除妄想。皆见佛智故。此皆明有自性。住性即是所为。况法性。圆融感应交彻。无有一法而非所被等。
△五教体浅深者。无尽教海。体性难思。从浅至深。略明十体。一音声言语体。二名句文身体。三通取四法体。上三皆能诠体。四通摄所诠体。五诸法显义体。六摄境唯心体。七会缘入实体。八理事无碍体。九事事无碍体。十海印炳现体。十中前五唯体。后五亦体亦性。又前四通小。后六唯大。前七通三乘。后三唯一乘。前八约同教。后二唯别教。就前三中大小乘中。通用四法。一声。二名。三句。四文。取舍不同。各有三说。小乘三者。婆沙一百二十六云。如是佛教以何为体。一云。应作是说。语业为体。谓佛语言唱辞评论语音语路语业语表。是谓佛教。其名句文。但显佛教作用。不欲开示。佛教自体。发智论中。亦同此说。二云。名等为体。谓名身句身文身。次第行列。次第安布。次第连合故。声但依於展转因故。谓语起名。名能显义。评家意。取语业为体。杂心论同俱舍。俱舍论云。牟尼说法蕴。数有八十千。彼体语或名。此色行蕴摄。谓若语为教体。即色蕴摄。名为教体。即行蕴摄。此乃双存前二。情无去取。故致或言。正理论中意符名等。故彼第三。释前颂竟又云。诠义如实。故名佛教。名能诠义。故教是名。由是佛教。定名为体。举名为首。以摄句文。显宗第三亦同此说。三者然俱舍意。情无去取。若取其双存。即合四法。以为教体。若经部意。亦唯取声。故正理十四。破彼师云。汝不应立名句文身。即声为体。大乘有三。大意同前。一云摄假从实。以声为体。离声无别名句等故。深密第五云。如来言音。略有三种。一契经等。既云言音有三。明以声为教体。杂集论云。成所引声。谓诸圣所说。二云以体从用。名等为体。能诠诸法自性差别二所依故。故无性论。破经部云。诸契经。句语为自性。不应理故。成唯识第二亦破彼云。若名句文。不异声者。法辞无碍境应无别。唯识云此三离声。虽无别体。而假实异。亦不即声。三云声名句文。合为其体。由前二说。皆有理教为定量。故深密第四云。不可舍於言说文字。而能宣说。故净名云。有以音声言语文字。而作佛事。故十地论云。说者以二事说。听者以二事闻。谓善声善字故。以余之意。亦应双取。若就前二。有去取者。宁依名等。良以音声一种。正就佛说。容为教体。流传后代。书之竹帛。曾何有声。岂无教体。书虽是色亦与名等为所依故。亦色蕴摄。前净名。十地通取四者。但言所用。非正显体。仁王云。是名句味诸佛所说故。然大小诸宗。虽通用四法。而理不同。谓萨婆多宗。四法皆有实体。经部。声有实体。名等是假。若大乘中。或有四皆非实。或有四皆如空。俱不立故。净名云。文字性离无有文字。是则解脱。十地论释空中。风相等云。风喻音声。画喻名字。皆不可取。佛藏经云。诸法如毫厘不空者。则诸佛不出世。又下云。诸法毕竟空。无有毫末相。有说四皆事理无碍。或说四皆圆融。故宗不同也。
大方广佛华严经疏卷第三

[book_title]大方广佛华严经疏卷第四
清凉山沙门　澄观　述
晋水沙门　(净源)　录疏注经
第四通摄所诠体者。瑜伽八十一云。诸契经体。略有二种。一文。二义。文是所依。义是能依。如是二种。总名一切所知境界。即依於六文。显於十义。此明教义相成。若不诠义。教文何用。故通取所诠。成契经体。又十住品云。文随於义。义随於文。文义相随。理无舛谬。方为真教。又瑜伽云。佛菩萨等。是能说者。语是能说相。名句文身。是所说相故。皆通取不同前义。克取所说。
第五诸法显义体者。谓但能显义理。一切诸法。皆为教体。净名第三云。有以光明。而作佛事。有以诸菩萨。而作佛事。有以佛所化人。而作佛事。有以佛菩提树。衣服卧具。乃至八万四千诸烦恼门。众生为之疲劳。诸佛即以此法。而作佛事。又十卷楞伽第四云。大慧非一切佛土。言语说法故。有佛国土。直视不瞬。口无言说。名为说法。乃至云。有佛国土。动身名说。又香积世界。餐香饭。而三昧显。极乐佛国。听风柯。而正念成。丝竹可以传心。目击以之存道。既语默视瞬皆说。则见闻觉知尽听。苟能得法契神。何必要因言说。况华严性海。云台宝网。同演妙音。毛孔光明。皆能说法。华香云树。即法界之法门。剎土众生。本十身之正体。干何非教耶。下云。剎说众生说。三世一切说。又云。一切世间诸境界。皆悉能令转法轮等。其文非一。
第六摄境唯心体。总收前五。并不离识。唯识等云。一切所有。唯心现故。起信亦云依一心法。有二种门。一心真如门。二心生灭门。然此二门。皆各总摄一切法。以此二门不相离故。梵行品云。知一切法。即心自性。故唯心现。然有二门。一本影相对。二说听全收。前中。通就诸教。以成四句。一唯本无影。谓即小乘。不知唯识故。二亦本亦影。谓大乘初教。谓佛自宣说。若文若义。皆是如来妙观察智。相应净识之所显。现名本质教。故佛地论第一云。有义闻者。善根本愿。增上缘力。如来识上。文义相生。此文义相是佛利他善根所起。名为佛说。若闻者识上所变文义。名为影像。佛地论云。如来慈悲本愿。增上缘力。闻者识上。文义相生。此文义相。虽亲依自善根力起。而就强缘名为佛说。故二十唯识论云。展转增上力。二识成决定。护法论师等。皆立此义。然云文义相生。复说五心集现。谓如说诸行无常。即有四声四字四名一句。及所诠义。此十四相。於闻者识上。聚集显现。然西方多释。今略举其一。谓如说诸字。有率尔寻求二心。然未定知诸字所属。无决定心。次说行字。由先熏习。连带解生。有三心起。谓率尔。寻求。决定。以决定知诸字所属。一切行故。闻诸行字。虽知自性。然未知义。为令知义。复说无字。但有二心。谓率尔寻求。未有决定。以未定知无字所属。后说常字。由前字力展转熏习。连后字生。具起五心。谓率尔。寻求。决定。染净。等流於最后时。四字周圆。方能解义。总十二心。初二。次三。次二。后五故。有十四相。义如前说。余如别章。三唯影无本。谓大乘实教。离众生心。佛果无有色声功德。唯有如如。及如如智独存。大悲大智。为增上缘。令彼所化根熟众生。心中现佛。色声说法。是故圣教唯是众生心中影像。夜摩偈云。诸佛无有法。佛於何有说。但随其自心。谓说如是法。龙军。坚慧。诸论师等。并立此义。四非本非影。如顿教说。非直心外。无佛色声。众生心内影像亦空。性本离故。亡言绝虑。即无教之教耳。须弥偈云。法性本空寂。无取亦无见。性空即是佛。不可得思量。净名云。其说法者。无说无示。其听法者。无闻无得。龙树等宗。多立此义。此前四说。总合为一。圆融无碍。自浅之深。摄众生故第二说听全收。成二四句。一约同教。以成四句。谓一佛真心外。无别众生。以众生真心。即佛真心故。则唯说无听故。所说教。唯佛所现。二众生心外。更无别佛。以佛真心。即众生真心故。则唯听无说故。所说教。即众生自现。梵行品云。知一切法。即心自性等。三佛真心现时。不碍众生真心现。故说听双存。二教齐立。四佛即众生。故非佛。众生即佛。故非众生。互夺双亡。则说听斯寂。故净名云。其说法者。无说无示。其听法者。无闻无得。二约别教。以明四句。谓由不坏相。生佛互在故。一众生全在佛中故则果门摄法无遗。生尚在佛心中。况所说教。不唯佛现。故出现品云。如来成正觉时。於其身中。普见一切众生成正觉。乃至普见一切众生入涅盘。又佛性论第二。如来藏品云。一切众生。悉在如来智内。故名为藏。以如如智。称如如境故。一切众生。决定无有出如如境者。并为如来之所摄持。故名所藏。众生为如来藏。又下出现品中。明三世劫剎众生。所有心念根欲。尚皆一身顿现。况佛智广大。同虚空耶。二佛在众生心中故。则因门摄法无遗。佛尚在於心中。况所说教。非众生心现。故出现品云。菩萨摩诃萨。应知自心念念。常有佛成正觉。何以故。诸佛如来。不离此心。成正觉故。如自心一切众生心。亦复如是。悉有佛成正觉。此明佛证众生心中真如成佛故。本觉无异。以始同本。总在众生心中。从体起用。应化身时。即是众生心中真如用大。更无别佛。如起信中。多明此义。而是自心体用。今以此经心佛众生无差别故。佛证众生之体。用众生之用。三由前生佛。互相在时。各实非虚。则因果交彻。随一圣教。全在二心。故众生心中佛。为佛心中众生说法。佛心中众生。听众生心中佛说法。四由生全在佛。则同佛非生。佛全在生。则同生非佛。两相形夺。二位齐融。则随一圣教。俱非二心。则佛心中众生无听。众生心中佛无说。是以贤首品云。因缘所生无有生。诸佛法身非是身。又偈赞品云。如来不说法。亦不度众生。大般若四百二十五云。我从得道来。不说一字。汝亦不闻等。是故此四於一圣教。圆融无碍。方为究竟甚深。唯识道理。
第七会缘入实体者。前来六门。同入一实故。亦有二义。一以本收末。二会相显性。前中。以诸圣教从真流故。不异於真。故摄论中。名为真如所流十二分教。唯识第十。释胜流真如云。谓此真如所流教法。於余教法。最为胜故。彼宗虽不立真。如随缘。而说佛正体智。证最清净法界。而於后得。安立教法。名为如流。以本收末。亦名如为教体。二会相显性者。谓彼一切差别教法从缘。无性即是真如。是故虚相本尽。真性本现。如来言说。皆顺於如故。金刚三昧经云。如我说者。义语非文。众生说者。文语非义。仁王二谛品云。大王法轮者。法本如。应颂如。乃至论议如等。此经。明教即是如。不说如皆是教。若取诸法显义。皆为教体。一切法皆如也。则无如非教。
第八理事无碍体者。谓一切教法。虽举体即真不碍十二分等。事相宛然显现。虽真如举体为一切。不碍一味湛然平等。由如无碍佛之音声。亦顺如无碍。皆与如智而相应故。如前义分齐中广明。
第九事事无碍体者。文义皆圆。文即圆音。此中亦具十种玄门。现相品云。佛以一妙音。周闻十方国。众音悉具足。法雨皆充徧。即同时具足相应体。十住品云。欲具演说一句法。阿僧祇劫无有尽。而令文义各不同。菩萨以此初发心。即广狭无碍体。亦名纯杂教。一句不坏。狭也纯也。文义不同。广也杂也。又云。於一法中。解众多。众多法中。解了一等。皆一多相容教也。出现品云。如来音声。普入一切。譬如书字等。此亦相入即相容也。十住又云。一即是多。多即一。文随於义。义随文。即相即教体。出现品云。道场皆闻。不出众外。各各随解。即隐显教体也。又云。如来言音。唯是一味。随诸众生心器异故。无量差别。亦隐显教体。亦纯杂教也。又云。如来於一语言中。演说无边契经。海如善口女等。即微细教也。阿僧祇品云。於彼一一修多罗。分别诸法不可说於彼一一诸法中。又说诸法不可说等。一法既尔。余法亦然。交映重重无尽。无尽即帝网教也。触事皆法。即托事生解教也。一念顿演。即十世教也。如诸会中。此方所说十住等。十方亦尔。即主伴教也。若随说一法一门。皆有无量修多罗。为眷属等。即眷属教。虽不得为主。亦是伴类。此且约言说。若类通诸法。皆为教体。即所诠义。义即普法。具十玄门。如义分齐。
第十海印炳现体者。如前差别。无尽教法。皆是如来海印定中。同时炳现。设所化机。亦同缘起。炳现定中。是故唯以三昧。为教体。如出现品辨。此约果位。若约因位。圆信亦得印现。贤首品云。如是一切。皆能现海印三昧威神力。以上十门。该罗收摄。未有一法而非教体。然后二门。正是经宗。融取前八无所遗矣。
△第六宗趣通别者。语之所尚曰宗。宗之所归曰趣。先明其通。后显於别。前中通论一代佛教。诸部异计。各是一宗。谓十八本二。各不同故。以义相从。更复合之。然隋朝大衍法师。总立四宗。一因缘宗。谓萨婆多。二假名宗。谓即经部。三不真宗。谓诸般若。四真实宗。谓法性真理佛性等教。又此四宗。初名立性。二名破性。三名破相。四名显实。初二小乘。后二大乘。各初浅后深。此亦有理。但收义不尽。以十八部中。但判二故。今总收一代时教。以为十宗。
第一我法俱有宗。谓犊子部等。彼立三聚。一有为。二无为。三非二聚。非二即我。又立五法藏。谓三世为三。无为为四。第五不可说藏。我在其中。以不可说。为有为无为故。然此一部。诸部论师。共推不受。呼为附佛法外道。以诸外道。所计虽殊。皆立我故。
二法有我无宗。谓萨婆多等。彼立诸法不离色心或立三世无为。或分五类。皆无有我。以无我故。异外道计。又於有为之中。立正因缘。已破外道邪因无因。然西域邪见。虽九十五种。或计二十五谛从冥生等。或计六句和合生等。或谓自在梵天等生。或谓时方微尘虚空宿作等。而为世间。及涅盘本。统收所计。不出四见。谓数论计一。胜论计异。勒沙婆。计亦一亦异。若提子。计非一非异。若计一者。则谓因中有果。若计异者。则谓因中无果。三则亦有亦无。四则非有非无。余诸异计。皆不出此。虽多不同。就其结过。不出二种。从虚空自然生。即是无因。余皆邪因。此方儒道二教。亦不出此。如庄老。皆计自然。谓人法地。地法天。天法道。道法自然。若以自然为因。能生万物。即是邪因。若谓万物自然而生。如鹤之白。如乌之黑。即是无因。周易云。易有太极。是生两仪。两仪生四象。四象生八卦。八卦定吉凶。吉凶。生大业者。太极为因即。是邪因。若谓一阴一阳之谓道。即计阴阳变易。能生万物。亦是邪因。若计一。为虚无自然。则亦无因。然无因邪因。乃成大过。谓自然虚空等。生应常生故。以不知三界。由乎我心。从痴有爱。流转无极。迷正因缘故。异计纷然。安知因缘性空。真如妙有。言有滥同释教者。皆是佛法之余。同於涅盘。盗牛之喻。乳色虽同。不能善取醍醐。况抨驴乳。安成酥酪。广明异计。如瑜伽第六。显扬第九。第十。婆沙十一。十二。及金七十论。说中百等论。亦广破之。今但说正因缘已。总破诸计。是知佛法之浅浅。已胜外道之深深。
三法无去来宗。谓大众部等说。有现在及无为耳。其过未之法。体用俱无。
四现通假实宗。谓说假部。就前现在之中。法在蕴为实。在界处为假。其成实论。经部师。即是此类。
五俗妄真实宗。即说出世部等。谓世俗是假。以虚妄故。出世反上。
六诸法但名宗。谓一说部等。一切我法。唯有假名。无实体故。
七三性空有宗。谓徧计是空。依圆有故。
八真空绝相宗。谓心境两亡。直显体故。
九空有无碍宗。谓互融双绝。而不碍两存。真如随缘。具恒沙德故。
十圆融具德宗。谓事事无碍。主伴具足。无尽自在故。然此十宗。后后深於前前。前四唯小。五六通大小。后四唯大乘。七即法相宗。八即无相宗。后二即法性宗。又七即初教。八即顿教。九即终教。十即圆教。又第七。亦名二谛俱有宗。谓胜义真实故。不无世俗。因果不失故。是有。如深密瑜伽等。第八亦名二谛双绝宗。谓胜义离相故。非有世俗。缘生如幻故。是无。如掌珍颂云。真性有为空。如幻缘生故。无为无有实。不起似空华等。即般若。三论中一分之义。九二谛无碍宗。如维摩法华等。义如前显。然十宗五教。互有宽狭。教则一。经。容有多教。宗则一宗。容有多经。随何经中。皆此宗故。若局判一经。以为一教。则抑诸大乘。又夫立教。必须断证阶位等殊。立宗。但明所尚差别。前之五宗。执法有异。故分五宗。断证次位不离八辈。合为一教。余义如前立教中辨。
第二别显宗者。一切诸经。各自有宗。今此别明此经宗趣。然楞伽云。一切法不生。不应立是宗者。斯言遣滞。若无宗之宗。则宗说兼畅。略以二门分别。先叙异解。后申今义。前中略举十说。一衍法师。以无碍法界为宗。二裕法师。以甚深法界心境为宗。谓法界门中。义分为境。诸佛证之。以成净土。法界即是一心。诸佛证之。以成法身。是故初品中云。无尽平等妙法界。皆悉充满如来身。末后明入法界品。故知唯以法界为宗。三有说。以缘起为宗。法界缘起。相即入故。四有云。以唯识为宗。经说三界唯一心。现心如工画师故。五敏印二师。同以因果为宗。谓此经。广明菩萨行位之因。及显所成果德。下文不离此故。六远法师。以华严三昧为宗。谓因行之华。能严佛果故。七笈多三藏。以四十二贤圣观行为宗。说其行位。令成观故。八有说言。以海印三昧为宗。逆顺理事。乃至帝网。如海波澄一时现故。九光统律师。以因果理实为宗。以因果。是所成行位。理实。是所依法界故。十贤首。以前各互阙故。总以因果缘起。理实法界。以为宗趣。谓前之二师。但得所依法界。三四二师。但明缘起。五六唯明因果。七唯因修。八唯果用。并皆互阙。故贤首。意取光统。而加缘起法界之言。由光统师。以因果即缘起。理实即法界。故不开之。贤首。以因果是缘起中别义。理实是法界中别义。故加总名。以法界。有事理及无碍故。缘起体上之用故。所以加之。
二申今解者。依后二师。而颇为改易。若取言略摄尽。应言法界缘起不思议为宗。若取言具於第十师。加不思议。此则摄一总题。理实即大方。缘起即方广。法界总该前二因果。即佛华严。观其总题。已知别义。而法界等言。诸经容有。未显特异。故以不思议贯之。则法界等。皆不思议。故为经宗。所以龙树指此。为不思议经。斯良证也。净名但明作用不思议解脱。盖是一分之义。未显法界融通等不思议。故不同也。
若就题中。分体宗用。则以理实为体。缘起为用。因果为宗。寻宗。令趣理实体故。法界总摄上三。今释前义。略分为二。一释名。二显义。今初。法界名体。广如本品。今略申其二。一事法界。二理法界。二法俱含持轨。二界则性分不同。互用皆通。二显义中。曲有四门。第一别开法界。以成因果。谓普贤法界为因。遮那法界为果。是故因果不离理实法界。於中十事五对。即五周因果。一所信因果。二差别因果。三平等因果。四成行因果。五证入因果。下当指文。而此因果。互为宗趣。一经始终。不离因果故。但因果为宗。不违所依法界。第二会融因果。以同法界。法界门中。亦有十事五对。互为宗趣。一教义相对。谓举教为宗。显义为趣。或以义为宗。显教为趣。以辨义深。令教胜故。二人法相对。举人为宗。令知法为趣。举法为宗。令得人为趣。三理事相对。举事意令趣理故。举理意在融事故。四境智相对。举所观境。令成观智故。举修成智。令证同真境故。五因果相对。举彼修因。令证果故。举其胜果。劝修因故。五对别明。是宗之趣。五对相即。为宗即趣。上五周因果。不离此五对之法。即事理法界。况因果无性。当体同真。所以但用法界为宗。亦不违因果。第三法界因果。分明显示。亦有十义五对。一无等境。此有二位。一在缠。性净法界。为所信境。二出缠。最清净法界。为所证境。二无等心。此亦二义。一大菩提心。为普贤行本故。二信。悲智等。随行起故。三无等行。此亦二义。一差别行。各别修故。二普贤行。一即一切故。四无等位。此亦二义。一行布位。比证别故。二圆融位。一证一切证故。五无等果。此亦二义。一修生果。今始成故。二修显果。本自具故。此上五对。各初句为宗。后句为趣。又上五中。初一真法界。二即缘起。又二三四皆缘起因。后一缘起果故。光统具用二义为宗。无所违矣。第四法界因果。双融俱离。性相混然。无碍自在。亦有十义。一由离相故。因果不异法界。即因果非因果也。此即相为宗。离相为趣。或离相为宗。亡因果为趣。下九准思。二由离性故。法界不异因果。即法界非法界也。三由离性不泯性故。法界即因果。时法界宛然。则以非法界为法界也。四由离相不坏相故。因果即法界。时因果历然。则以非因果为因果也。五离相不异离性故。因果法界。双泯俱隔。迥超言虑。六由不坏不异不泯故。因果法界。俱存现前。烂然可见。七由五六存泯复不异故。超视听之妙法。无不恒通於见闻。绝思议之深义。未尝碍於言念。八由法界性融。不可分故。即法界之因果各同时。全摄法界。无不皆尽。九因果各全摄法界时。因果随法界。各互於因果中现。是故佛中有菩萨。普贤中有佛也。十因果二位。各随差别之法。无不该摄法界故。一一法。一一行。一一位。一一德。皆各总摄无尽无尽。帝网重重。诸法门海。是谓华严无尽宗趣。上之四门。初一。即体之用。次一。即用之体。三。即体用双显。四。即体用镕融。又初一即因果缘起。次一即理实法界。三即双明。后一即不思议。既以第四融前。则四门一揆。故即照而遮。即遮而照。双照双遮。圆明一观。契斯宗趣矣。
△第七部类品会者。既知旨趣冲深。未审能诠文言广狭。於中有四。一彰本部。二显品会。三明支类。四辨论释。
初中。性海之诠。常说徧说。言穷法界。难可限量。今自狭之宽。略为十类。一略本经。即今所传八十卷本。及旧译六十卷。皆是十万偈中之略。译未尽故。二下本经。谓摩诃衍藏。是文殊师利。与阿难海。於铁围山间。结集此经。收入龙宫。龙树菩萨往龙宫。见此大不思议经。有其三本。下本有十万偈四十八品。龙树诵得。流传於世。故智度论。詺此为不思议经。有十万偈。梁摄论中。名百千经。西域记说。遮拘盘国。有此具本。三中本经。即彼所见。有四十九万八千八百偈。一千二百品。四上本经。即彼所见。有十三千大千世界微尘数偈。一四天下微尘数品。此上二本。非阎浮提人心力能持。故不传之。五普眼经。即海云所持。以大海量墨。须弥聚笔。书此普眼法门。一品中一门。一门中一法。一法中一义。一义中一句。不得少分。何况能尽。但是入深法界菩萨。陀罗尼力之所能持。已下诸经。并非凡力能受。六同说经。谓约一类须弥山形世界。徧於虚空。容毛端处。以言声说。无有穷尽。如不思议法品云。如一佛身。以神通力。转如是等差别法轮。一切世法。无能为喻。如是尽虚空界。一一毛端分量之处。乃至一一化身。皆如是说。音声。文字。句义。一一充满法界等。又阿僧祇品云。光中见佛不可说。佛所说法不可说。乃至於彼一一修多罗。分别法门不可说等。此意但约一类音声说法已。不可结集。岂下位能持。七异说经。谓树形等世界既异。其中众生。报类亦别。如来於彼。现身立教。施设不同。不可定其色与非色。言非言等。则部类难量。八主伴经。谓遮那所说。虽徧法界。然与诸佛。互为主伴。如说十住时。十方来证。皆言我国皆说等。则前七经。皆有主伴。九眷属经。谓余根器。不能闻此通方之说。随宜说教。令入此门。皆为此经胜方便故。名为眷属。故下经云。普眼修多罗。以佛剎微尘数修多罗。为眷属等。则前八。皆有眷属。十圆满经。谓此上诸本。总融为一无尽大修多罗海。随一会一品一句一文。皆摄一切。无有分限。故现相品云。毗卢遮那佛。愿力周法界。一切国土中。恒转无上轮等。故七十三中。名圆满因轮。此之谓也。
第二品会差别者。即显今经与晋译同异。今经九会。以晋经第七会。初阙十定品。重会普光。故唯八会。今有三十九品。初会有六品。彼经唯三十四。由初会中。唯有二品。一世间净眼品。即今世主品。二卢舍那品。即今现相已下五品。初会阙四。兼阙十定。故唯三十四品。余诸品会大同。名有小异。至文当显。
第三明支类者。於中复二。先显支流。即别行经藏中。兜沙经一卷。是名号品。菩萨本业经一卷。是净行品。小十住经一卷。是十住品。大十住经四卷。及渐备一切智德经四卷。并是十地品。等目菩萨所问三昧经二卷。是十定品。无边功德经一卷。是寿量品。如来性起微密藏经两卷。是出现品。度世经六卷。是离世间品。罗摩伽经三卷。是入法界品。此等并是随器受持。大本支出。
二明流类。谓修慈经一卷。金刚鬘经十卷。如来不思议境界经一卷。并是华严流类。而非本部别行。或是别行来未尽者。未敢详定。余如纂灵记辨。第四论释者。略举其四。一龙树既得下本。遂造大不思议论。亦十万颂。备传西域。此方十住毗婆沙论十六卷。即是彼论释十地中初之二地。二世亲菩萨造十地论。释十地品。魏朝勒那三藏。及菩提流支。各翻一本。光统奏请。令二三藏。参成一本。为十二卷。即今见传。三北齐刘谦之。於清凉山。感通造论六百卷。备释一经。四后魏僧灵辩。於五台山顶。戴此经行道一载。遂悟玄旨。造论一百卷。亦传於世。
△第八传译感通。分二。先明翻译年代。后明传通感征。前中。此经前后通唯二译。并其补阙。四本不同。一晋义熙十四年。北天竺三藏佛度跋陀罗。此云觉贤。於杨州谢司空寺。翻梵本三万六千颂。成晋经五十卷。或六十卷。沙门法业笔受。慧严慧观润色。谢司空寺者。即今润州兴严寺。是由兴华严故。二大唐永隆元年中。天竺三藏地婆诃罗。此云日照。於西京太原寺。译出入法界品内。两处脱文。一从摩耶夫人后。至弥勒菩萨前。中间天主光等十善知识。二从弥勒菩萨后。至三千大千世界微尘数善知识前。中间文殊申手。过一百一十由旬。案善财顶。十五行经。大德道成律师。薄尘法师。大乘基法师等。同译。复礼法师润文。依六十卷本为定。三证圣元年。于阗三藏实叉难陀。此云喜学。於东都佛授记寺。再译旧文。兼补诸阙。计益九千颂。通旧总四万五千颂。合成唐本八十卷。大德义净三藏。弘景禅师。圆测法师。神英法师。法宝法师。贤首法师等同译。复礼法师缀文。四即於前第三本中。虽益数处。却脱日照三藏所补。文殊案善财顶之文。即贤首法师。以新旧两经。勘以梵本。将日照补文。安喜学脱处。遂得文续义连。其文之要。至下当辨。今之所传。即第四本。其第三本。先已流传故。今世上之经。犹多脱者。即第三本。愿诸达识。见阙而续之。
二明传通感应者。自晋译微言。则双童现瑞。唐翻至教。则甘露呈祥。冥卫昭然。亲纡御笔。论成西域。则地震光流。志彻清凉。则感通玄悟。其书写。则经辉五色。褚香四达。冬蔡发艳。瑞鸟衔华。读诵。则眇然履空。焕若临镜。每含舍利。适会神僧踊地。现金色之身。升天止修罗之阵。观行。则无生入证偈赞排空。海神听而时雨滂沱。天童迎而大水弥漫。讲说。则华梵通韵。人天共遵。洪水断流。神光入宇。良以一文之妙。摄义无遗。一偈之功。能破地狱。盥掌之水尚拯生灵。读诵思修。功齐种智。宿生何幸。感遇斯文。其事昭彰。备於传记。
大方广佛华严经疏卷第四

[book_title]大方广佛华严经疏卷第五(入第一经)
清凉山沙门　澄观　述
晋水沙门　(净源)　录疏注经
△第九总释名题分二。初解经题。二明品称。今初。
大方广佛华严经
总题包於别义。该难思之法门无名之中。强以十门分初。一通显得名。二对辨开合。三具彰义类四别释得名。五展演无穷。六卷摄相尽。七展卷无碍。八以义圆收。九摄归一心。十泯同平等。
今初。诸经得名。有其多种。或以人为目。或以法为名。人有请说等殊。法有法喻等别。或体或用。或果或因。乍复乍单。其类繁广。今经受称亦多种不同。一从数彰名。如梁摄论第一胜相中云。百千经者。是华严经有十万颂是也。二从喻受名。如涅盘及观佛三昧经。詺此经为杂华经。以万行交杂缘起集成故。三从法彰名。如智论释属累品。詺此经为不思议解脱经。四从义用受名。如下离世间品及出现品。各有十名者是。依今梵本。云摩诃毗佛略勃陀健拏骠诃修多罗。此云大方广佛杂华严饰经。今略杂饰字耳。前三异名。义多总略。二品十目。多从别义。又局当品。故今译者具以六字为名。则人法双题。法喻齐举。具体具用。有果有因。理尽义圆。故标经首。
二对辨开合者。题中七字。有十事五对。一教义相对。谓经一字是能诠教。大等六字是所诠义。二就义中。法喻一对。谓大等是法。华严是喻。三就法中。人法一对。谓大方广是所证无碍法。佛是能证之人。亦名境智一对。四就法中。拣持一对。大之一字是拣。方广是持。即拣大异小。拣实异权。拣果异因。亦是体用一对。大方是体。大方无隅故。广即是用。五就人中。借下华字。以喻其因。即因果一对。佛是果故。是以单用华字。则但举喻因。若合以华严。则亦喻上之四字。至下当明。
三具彰义类者。谓大等七字。义皆无量。并略以十义释之。初明大义者。一体大。谓若相若用等。皆同真性。而常徧故。即是大字。涅盘云。所言大者。名之为常。此明体不变易。如人最长。故名为大。又云。大者其性广博。犹如虚空。此明体徧。二相大。谓恒沙性德无不具故。互相即入。微细重重等。具十玄门。皆其相故。即经方字。方者法也。三用大。谓业用周普。如体徧故。即经广字。涅盘云。又大者能建大义。即是约用。良以涅盘无广。广与大同。故以广释大。方广无大。大与广合。故以大释广。今经具有。故各配之。四果大。谓智断依正。并周法界故。即经佛字。五因大。谓发菩提心。起解行愿证。精勤匪懈。成诸位故。即经华字。六智大。谓大智为主。运诸万行。徧严一切。无所遗故。即经严字。七教大。谓一文一句无不结通。徧於一切十方三际。重重无尽故。即是经字。八义大。谓所诠法尽穷法界。乃至帝网无所遗故。即总题六字。九境大。以上法门。普以无尽众生。为化境故。十业大。谓尽三际时。穷法界处。常将此法。利益众生。无休息故。如摄大乘等七种大性。不离於此。
二方十义者。方者法也。即前十大皆名为法。谓体法相法等。
三广十义者。广者多也。用多繁兴。包无不尽故。则前十皆多。即明一徧一切。名之为大。一摄一切。名之为广。亦可及此。此约离释。若合释方广二字。亦有十义。一广依义。谓若言教繁广。为生依故。二广说义。宣说广大甚深法故。三广破义。破一切障。无有余故。四广超义。无有诸法能比类故。五广治义。具摄无边对治之法。为能治故。六广摄义。通摄无边异类法故。七广德义。具摄二严诸胜德故。八广生义。能生无量广大果海故。九广绝义。非是心。识称量所能知故。十广知义。具足种智。破邪见障。无有余故。此之十义。前四即杂集第十一中四义。后六即入大乘论第一中六义。
四佛十义者。即是十佛。大即法界佛。方即本性佛。广即涅盘佛。及随乐佛。佛即成正觉佛。华即愿佛。及三昧佛。严即业报佛。经即住持佛。总不离心。七字皆是心佛。释十佛义。如八地中及离世间品辨。又佛他论第一说。佛亦具十义。谓具一切智一切种智。离烦恼障及所知障。於一切法一切种相。能自开觉。亦能开觉一切有情。如睡梦觉。如莲华开。故名为佛。又真谛引真实论。亦有十义。恐繁不引。
五华十义者。一含实义。表法界含性德故。二光净义。本智明显故。三微妙义。一一诸行同法界故。四适悦义。顺物机故。五引果义。行为生因。起正觉故。六端正义。行与愿俱。无所缺故。七无染义。一一行门三昧俱故。八巧成义。所修德业善巧成故。九芬馥义。众德住持。流馨弥远故。十开敷义。众行敷荣。令心开觉故。然华有二种。一草木华。喻万行因。然或因与果俱。或不与俱。二严身华。通金玉等。喻於神通众相等。唯与果俱。前十义中。一五九十。局於草木。余通二华。
六严者。即上十华同严一佛。为严不同。亦是十义。又上十华。如次严前十佛。即是十义。而总别无碍。更有十义。一用因严果以成人。是华严佛。由因得果故。二以果严因以显胜。成果之后。令一一因行。皆无际故。三以人严法而显用。谓佛旷劫修因。方显法之体用故。四以法严人以显圆。若不得法之。体用。因果不能圆妙故。五以体严用以令周。谓用不得体。不周徧故。六以用严体而知本。若无大用。不显体本之广故。七以体严相而知妙。谓相若有体。便即入重重故。八以相严体以明玄。无相不显。体深玄故。九以义严教超言念。由所诠难思。能诠言离故。十诸因互严以融摄。如禅非智无以穷其寂。智非禅无以深其照等。
又上来互严。皆有相资相即四句。今更约理行互严以明。初相资四句者。一理由修显故。以行华严理。二行从理发。则以理华严行。梁摄论云。无不从此法界流。无不还证此法身故。三理行俱融。不二而二。非真流之行。无以契真。非起行之真。不从行显。良以体融行而因圆。行该真而果满。是故标为佛华严也。四理行俱泯。二而不二。以理之行故非行。行之理故非理。是则能所两亡。超情绝相。非严非不严。是谓华严。相即四句。理行全收。准思可见。则法喻交映。昭然有在。
七经十义者。杂心五义。已见上文。佛地论有二义。一贯穿所说。二摄持所化。即杂心结鬘一义。合之应除结鬘。开成六义。依此方训。复有四义。一常。二法。并如前辨。三经义。即众生径路。四典义。令见闻正法故。宝云经中。亦有十义。恐繁不引。
第四别释得名者。先得后释。先得名者。大。以当体受名。常徧为义。常则竖无初际。徧则横该无外。方。以就法得名。轨持为义。双持体相。轨生物解故。广。以从用得名。包博为义。包则广容。博则广徧。佛。以就人得名。觉照为义。照则朗万法之幽邃。觉则悟大夜之重昏。华。以从喻得名。感果严身为义。感果则万行圆成。严身则众德备体。严。以功用受名。资庄为义。谓资广大之体用。庄真应之佛身。经。以能诠得名。摄持为义。持性相之无尽。摄众生之无边。
后释名者。一就法中体用相对。大之方广。谓有体之相用故。方广之大。有相用之体故。皆依主释。若相即者。即持业释。二就人中果行相望。佛之华。非因位之行故。华之佛。非余行之佛故。亦通相即。三以人法相对。大方广之佛华严。非小权乘之佛等故。佛华严之大方广。非因位所得法故。相即可知。四教义相对。亦通二释。教望於义。及前人望於法。兼通有财。并可思准。
第五展演无穷者。谓初於最清净法界。开为理智两门。即涅盘菩提之异。又理开体用。即大方广。智开因果。即佛华严。总连合成诠。即题中经字。又展此目。以为初会。初会总故。十海是理。十智是智。十海之中。含於体用。十智之中。亦含因果。又华藏世界。及遮那徧中。即依正二果。皆是佛字。大威光太子。略示因华。彼二所证所观。即大方广。即总成一会所信。因果体用。又展此会。以成后八。四周因果。各因是华。果即是佛。其所修所证之体用。即大方广。又展九会。徧周十方。谓如第二会光明觉品。辨一类之会。已徧十方。余会亦尔。又展此诸会。各有主伴。如说十住。十方菩萨皆来证云。十方国土。皆说此法。则前徧法界之会。各有重重主伴。乃至徧於尘剎。异类界等。无尽时会。皆不出大方广佛华严清净法界。
第六卷摄相尽者。谓从后渐卷。乃至不出九会。九会不离初会。初会不离总题。总题不出理智。非理不智故。理外无智。非智不理故。智外无理。则理智不二。亦摄智从理。离体无用。摄用归体。体性自离故。体即非体。本来清净。强名之清净法界。是以极从无尽。乃至一字无字。皆摄华严性海。无有遗余。
第七展卷无碍者。谓正前展时。即后常卷。正后卷时。即前常展。展时即卷故。无量无边法门海。一言演说尽无余。卷时即展故。如来於一语言中。演说无边契经海。
第八以义圆收者。上来诸门。或以七字摄尽。如前已辨。或以教义摄尽。或以理智摄尽。或以人法摄尽。或信解行证摄尽。或唯普贤文殊毗卢遮那三圣摄尽。谓大方广即普贤。普贤表所证法界故。华严即文殊。文殊表能证故。佛即遮那。具能所故。又大即普贤。普贤菩萨自体徧故。方广即文殊。文殊表即体之智故。华即普贤。普贤行故。严即文殊。文殊以解起行故。佛即圆解之行普贤文殊。证法界体用之普贤文殊。成毗卢遮那光明徧照。
第九摄归一心者。上来诸门。乃至无尽。不离一心。一心即法界故。起信云。所言法者。谓众生心。心体即大。心之本智。即方广。观心起行。即华严。觉心性相。即是佛。觉非外来。全同所觉。故理智不殊。理智形夺。双亡寂照。则念念皆是华严性海。
第十泯同平等者。为未了者。令了自心。若知触物皆心。方了心性。故梵行品云。知一切法。即心自性。成就慧身。不由他悟。然今学法之者。多弃内而求外。习禅之者。好亡缘而内照。并为徧执。俱滞二边。既心境如如。则平等无碍。余曾莹两面镜。鉴一盏灯置一尊容。而重重交光。佛佛无尽。见夫心境互照。本智双入。心中悟无尽之境。境上了难思之心。心境重重。智照斯在。又即心了境界之佛。即境见唯心如来。心佛重重。而本觉性一。皆取之不可得。则心境两亡。照之不可穷。则理智交彻。心境既尔。境境相望。心心互研。万化纷纶。皆一致也。唯证相应。名佛华严矣。二释品称。
世主妙严品第一
梵云萨婆噜鸡印拏俫骠诃柰耶钵攞叵婆娜忙钵里勿多。此云一切世间主庄严法门威德名品。今文存略。世者时也。即是世间。主者君也。即诸王及佛。然世间有三。一器世间。即是化处。二众生世间。即所化机。三智正觉世间。即能化主。主则为二。诸王及佛。主於器界及众生故。佛非世间。从所统受称。妙谓法门。体用深广难思。即主之所得。严谓严饰。乃有多义。一器世间严。谓其地坚固等。二众生世间严。谓众海各具法门威德故。三智正觉世问严。谓於一切法。成最正觉三业普周。法门无尽故。所以长行诸王之严。偈颂赞德。皆显严佛。众生不严。不感佛兴。正觉不严。不能为主。器界不严。非真佛处。复由佛严。显遇者有德。众生严辅显佛超胜。如是互严。亦为妙严。诸经无此广严。但初名序品。今唯明序已兼正故。广赞诸严。以为华严之由序。旧云世间净眼品者。谓所得法眼。能净世间故。净即严义。余如前说。
十别解文义二。
初总释经序。
大周新译大方广佛华严经序
天册金轮圣神皇帝制
盖闻。造化权舆之首。天道未分。龟龙系象之初。人文始着。虽万八千岁。同临有截之区。七十二君。讵识无边之义。由是人迷四忍。轮回六趣之中。家缠五盖。没溺三涂之下。及夫鹫岩西峙。象驾东驱。慧日法王。超四大而高视。中天调御。越十地以居尊。包括铁围。延促沙劫。其为体也。则不生不灭。其为相也。则无去无来。念处正勤。三十七品为其行。慈悲喜舍。四无量法运其心。方便之力难思。圆对之机多绪。混大空而为量。岂算数之能穷。入纤芥之微区。匪名言之可述。无得而称者。其唯大觉欤。朕曩劫植因。叨承佛记。金山降旨。大云之偈先彰。玉扆披祥。宝雨之文后及。加以积善余庆。俯集微躬。遂得地平天成。河清海晏。殊祥绝瑞。既日至而月书。贝牒灵文。亦时臻而岁洽。踰海越漠。献琛之礼备焉。架险航深。重译之辞罄矣。大方广佛华严经者。斯乃诸佛之密藏。如来之性海。视之者莫识其指归。挹之者罕测其涯际。有学无学。志绝窥觎。二乘三乘。宁希听受。最胜种智。庄严之迹既隆。普贤文殊。愿行之因斯满。一句之内。包法界之无边。一毫之中。置剎土而非隘。摩竭陀国。肇兴妙会之缘。普光法堂。爰敷寂灭之理。[纟*丐]惟奥义。译在晋朝。时踰六代。年将四百。然一部之典。才获三万余言。唯启半珠。未窥全宝。朕闻其梵本先在于阗国中。遣使奉迎。近方至此。既睹百千之妙颂。乃披十万之正文。粤以证圣元年。岁次乙未。月旅沽洗。朔惟戊申。以其十四日辛酉。於大徧空寺。亲受笔削。敬译斯经。遂得甘露流津。预梦庚申之夕。膏雨洒润。后覃壬戌之辰。式开实相之门。还符一味之泽。以圣历二年岁次己亥。十月壬午朔八日己丑。缮写毕功。添性海之波澜。廓法界之疆域。大乘顿教。普被於无穷。方广真筌。遐该於有识。岂谓后五百岁。忽奉金口之言。娑婆境中。俄启珠函之秘。所冀阐扬沙界。宣畅尘区。并两曜而长悬。弥十方而永布。一窥宝偈。庆溢心灵。三复幽宗。喜盈身意。虽则无说无示。理符不二之门。然因言显言。方阐大千之义。辄申鄙作。爰题序云。
△二别解文义者。然此经。文富义博。势变多端。况一义一文。包摄法界。是以古德用十例科判。欲显难思。其第一名本末部类。但显此经无尽。非科今文。前已具明。故今略之。加前后钩锁。亦有十例。一本部三分科。二问答相属科。三以文从义科。四前后褶迭科。五前后钩锁科。六随品长分科。七随其本会科。八本末大位科。九本末徧收科。十主伴无尽科。
初本部三分者。谓序正流通。初品为序分。现相品下。为正宗分。流通有无。古有七释。一光统律师。以法界品为流通。由入法界广无边故。二隋远法师。以法界品内善财下。属流通。寄人显法故。三裕法师。以法界品后偈。为流通。以叹德无尽故。四有云。末后二颂。为流通。以结说无尽。叹德劝修故。五或云。经来未尽。故无流通。六或云。以余眷属经。为此流通。以彼是此所流出故。七或云。此经总无流通。以法无尽。说无休息故。故诸会各无流通。不同大般若。诸会皆有流通故。此上七解。各是一理。而前六皆有。第七独无。若义会之。应成四句。一有序正无流通。如第七。二唯正宗无二分。由自初暨后。皆显玄微。并悟物故。初虽列众。而叹佛德。后虽寄人。有修相故。三具三分。四俱不可说。即言亡言故。约义包含。不可局取。今依具三以分。三分之兴。弥天高判。冥符西域。今古同遵。所以三者。夫圣人设教。必有其渐。将命微言。先彰由致。故受之以序分。由致既彰。当机授法。故受之以正宗。正宗既陈。务於开济。非但笃於时会。复令末叶传芳。永耀法灯。明明无尽。故受之以流通。非唯一部。当会当品等。皆容有之。故依三也。虽六解皆通。今依第二。以寄人进修。示物有分。流通相故。故慈氏云。若有敬慕心。亦当如是学。初之一解。令正宗中。阙於证入。第三但属善财之一相故。末后二偈。但结偈中佛德。非通一部。十行等末。类有此偈。经来未尽。未必在后。眷属流通。但约义故。故依远公。
二问答相属科者。古云。此九会中。大位问答。总有五番。第一会中。大众起四十问。或当会答尽。名举果劝乐生信分。二第二会初。有四十问。至第七会末答尽。名修因契果生解分。中间虽有诸问。并是随说随问。非是大位问答。不思议品。不问因故。三第八会初。起二百问。当会答尽。名托法进修成行分。四第九会初。起六十问。如来自入师子频申三昧。现相答。名顿证法界分。五福城东善财求法等。别问别答。名历位渐证分。古德。以善财。犹属正宗故。今既判入流通。则前唯四。兼取流通。以为五分。未爽通涂。
三以文从义科者。此经一部。有五周因果。即为五分。初会中一周因果。谓先显舍那果德。后遮那一品。明彼本因。名所信因果。二从第二会。至第七会中随好品。名差别因果。谓二十六品辨因。后三品明果。亦名生解因果。三普贤行品辨因。出现品明果。名平等因果。非差别显故。亦名出现因果。四第八会初。名五位因。后明八相果。名出世因果。亦名成行因果。五第九会中。初明佛果大用。后显菩萨起用修因。名证入因果。因果二门。俱证入故。各分因异果。亦为十也。
四前后褶迭科者。一部分二。谓前九会是本会。亦是佛会。佛为主故。从文殊。至福城东已后。并是末会。亦是菩萨会。以诸善知识为会主故。二就前中亦二。初八会。明所成解行。后一。显所证法界。三就前中复二。初七会。明历位修成行。后一。明圆融周普行。四前中复二。初明修生因果。后普贤下二品。明修显因果。五就前复二。初明修生因。后不思议法等三品。明修生果。六就前复二。初明位中因行。后十定下六品。明位后之行。七就前复二。初明地前比行。后第六一会。明十地证行。八就前亦二。初位前十信行。后第三会已去三会。明入位三贤行。九就前亦二。初明所信佛果法。后问明品下三品。明能依能信菩萨行。十就前中复二。初会明佛依报果。后名号下三品。明佛正报果。
五前后钩锁科。亦分为十。一第一会为依报因果。前明依报果。后毗卢遮那品。辨因。二更取毗卢遮那。及第二会初三品。为正报因果。前因后果。三以名号至菩萨住处。名依起因果。依於本有而修起故。前果后因。四从问明品。至随好品。明差别因果。前因后果。五取不思议下。至普贤行品。为圆融因果。前果后因。以不议等。与前为果。果别於因。与后为果。则一一融摄。然有六义证成。一因果相属科中。多先果后因故。二四十八后。未有证成。普行后有证成者。结属前故。三普贤行品初。无别发起。便即蹑前云。略示如来少分境故。四以义明之。不思议法。显佛德难思。一一圆融故。五前虽有问。不思议品初。重念问故。六第二会初。已有三业。为差别果故。由斯六义故。普贤行品。得属前因。六取普贤行。及出现品。为平等因果。前因后果。七取出现及离世间品。为出现因果。前果后因。成佛涅盘。亦因现故。非说真成。由离世间为因。方能现世。八离世间品。为成行因果。通辨行故。具因果故。九取离世间品。及法界品。为法界因果。前因后果。由离世间。称法界故。故因不依位。果唯证入。十法界一品。自为证入因果。先果后因。其善财已下。亦为无尽因果。先因后果故。历事至普贤一毛。因则无尽。普贤说佛德过虚空。而果无尽。以为流通。故不明之。
六随品长分科者。长分有十。一通辨教起因缘分。二现相品下。明佛果无涯大用分。三毗卢遮那品。举彼往因证成分。四名号下三品。明大用应机普周分。五问明品下。至十地品末。明诸位差别令修分。六十定品下。至随好品末。明差别因圆果满分。七普贤行品下二品。明普行因成现果分。八离世间品。明因果超绝世间分。九法界品中前分。明大众顿证法界分。十尔时文殊下。明一人历位渐证分。
七随其本会科者。亦为十分。一初会。名举果令信分。二第二会。明能信成德分。三第三会。初贤十住分。四第四会。中贤十行分。五第五会。上贤十向分。六第六会。圣位十地分。七第七会。因圆果满分。八第八会。普贤大行分。九第九会初。行成证入分。十善财下。善友教证分。
八本末大位科者。本会为九。末会有五十五。总为六十四分。
九本末徧收科者。先九会为九分。文殊为六千比丘说法。为第十分。及善财历一百一十善知识。总一百二十分。若开诸龙。及三乘会。及弥勒。后文殊普贤三人。便成一百二十五。以慈氏云。此长者子。经由一百一十善知识已。然后而来至於我所。则弥勒已前。有一百一十故。及三千大千世界微尘数善友。其分数弥多。若合为一。则一百二十六分。
十主伴无尽科者。一一会。一一品。一一法。皆结通十方。如此间说十方虚空法界。一切世界。乃至一切尘中。皆如是说。此结主经也。又彼一一会等。皆有他方尘数菩萨。而来证法。此结伴也。即主伴相与周徧法界。重迭无尽。是则段数亦无尽无尽也。
上来十例各显一理。然亦无尽。若依常用。应依三分。谓初品为序。现相下正宗。法界品内尔时文殊师利从善住楼阁出下。明流通。序中就文分二。初此土序。二结通十方无尽世界序。初中复二。初证信序。后尔时如来道场下。发起序。然此二序。广如常解。
今但略陈。初证信者。若原其所由。则阿难请问。如来令置。如智度论及大悲经说。若核其所以。意有六焉。一为异外道故。外道经首。皆立阿优。以为吉故。此约如是。二为息诤故。智度论云。若不推从佛闻。言自制作。则诤论起故。今废我从闻。闻从佛来。故经传历代。妙轨不辍。此局我闻。三为离增减过故。佛地论云。应知。说此如是我闻。意避增减异分过失。谓如是法。我亲从佛闻。文义决定。非谓传闻有增减失。四为断众疑故。真谛引律云。结集法时。阿难升座。变身如佛。众起三疑。一疑大师涅盘重起。二疑他方佛来。三疑阿难转身成佛。说此如是我闻。三疑顿断。既言我闻。即非佛明矣。上二义。通约信闻。五为生信。故智论云。说时方人。令生信故。此局后四。六为顺同三世佛故。此通六种。若准佛地论。科为五事。一总显已闻。二教起时分。三别显教主。四彰教起处。五显所被机。今依智论。开初总显已闻。作信闻二种。为六成就。一信。二闻。三时。四主。五处。六众。然信闻二事。文局初首。义通九会。时主二种。文义俱通。处众二事。文义俱局。随相则尔。约实互融。
上来略依三分二序。然此经体势少异。故依五分释文。而合后二。名依人证入。就第一举果分中。或科为十。一教起因缘分。即初一品。二大众同请分。三面光集众分。四毫光示法分。五眉间出众分。已上在第二品内。六普贤三昧分。七诸佛同加分。八法主起定分。九大众重请分。已上在第三品内。十正陈法海分。在后三品内。若以义从文。且分为三。一教起因缘分。二现相下。说法仪式分。三世界成就下。正陈所说分。就初分中。亦分为十。初总显已闻。
如是我闻。
谓如是一部经义。我昔亲从佛闻故。佛地论云。传佛教者。言如是之事。我昔曾闻。如是总言依四义转。一依譬喻。二依教诲。三依问答。四依许可。具如彼论。余更有释。意不殊前。此上总合信闻。若离释者。先释如是。信成就也。智论云。佛法大海。信为能入。智为能度。信者。言是事如是。不信者。言是事不如是故。肇公云。如是者。信顺之辞也。信则所言之理顺。顺则师资之道成。经无丰约。非信不阶。故称如是。有云。圣人说法。但为显如。唯如为是。故称如是。此唯约所诠之理。次真谛三藏云。真不违俗。名之为如。俗顺於真。称之为是。真俗无二。故称如是。此约所诠理事。若云如斯之言。是佛所说。则唯约能诠。有云。如者。当理之言。言理相顺。谓之如也。是者。无非之称。此明说事如事。说理如理。明能诠之教。称於事理也。融云。如是者。感应之端也。如。以顺机受名。是。以无非为称。众生以无非为感。如来以顺机为应。经以言教出於感应。故云如是。此兼对机。上来诸释。各是一涂。更有诸释。言异意同。若依生物之信。应如智论及佛地论合释。若取敌对阿优。应如真谛所释。今当广之。外谓阿之言无。优之言有。万法虽众。不出有无。此则断常之计。今云。如即真空。是即妙有。既无有外之真故。空而非断。无真外之俗故。有而非常。即对破邪宗。以彰中道。一代时教。不出於斯。故云如是。若华严宗。以无障碍法界曰如。唯此无非为是。应随教门深浅。以显如是不同。
二我闻者闻成就也。将欲传之於未闻。若有言而不传。便是徒设。不在能说。贵在能传。故次明我闻。我即阿难。闻谓亲自听闻。云何称我。即诸蕴假者。此用何闻。若依大小乘法相。各有三说。一耳闻非识。二识闻非耳。三缘合方闻。然或具四缘八缘等。虽因耳处。废别从总。故称我闻。法虽无我。言语便故。随顺世间。故称我闻。非邪慢心而有所说。若依无相。我既无我。闻亦无闻。从缘空故。而不坏假名。即不闻闻耳。若约法性。此经旨趣。传法菩萨。以我无我不二之真我。根境非一异之妙耳。闻无碍法界之法门也。然阿难所不闻经。或云。展转传闻。或云。如来重说。或云。得深三昧自然能通。上皆就迹而说。实是大权菩萨。影响弘传。如不思议境界经。斯为良证。但随机教别。故见闻不同。
△二标主时处。
一时佛在摩竭提国阿兰若法菩提场中。
即三成就。言一时者。时成就也。时者。亦随世假立时分。一者。拣异余时。如来说经。时有无量。不能别举。一言略周。故云一时。如涅盘云。一时佛在恒河岸等。即法王启运嘉会之时也。亦可。机教一时。谓上言如是。言虽当理。若不会时。亦为虚唱。今明物机感圣。圣能垂应。凡圣道交。不失良机。故云一时。佛者。主成就也。具云勃陀。此云觉者。谓自他觉满之者。虽具十号。佛义包含。故偏明之。义见题中。在摩竭下。处成就也。真身无在。而无不在故。次辨之。摩竭提国者。通举说处。此云无毒害。以国法无刑戮故。表能化法。或云徧聪慧聪慧之人。徧其国故。表所化机。阿兰若法者。别举说场也。阿兰若。此云无喧诤。即事静也。法者。所证真理。二障业苦喧杂斯尽也。事理俱寂故加法。言菩提场者。菩提云觉。即能证大智。圆明究竟也。场者。证菩提之处也。然事处。即天地之中。王舍城之西二百里。金刚座上。约法。则万行皆是道场。理智相会之所故。为表所说如所证故。不移其处说之。若圆融时处等。并如前说。
△三别明时分。
始成正觉。
前标一时。未知何时。故今别显是初成佛时。亦彰大师出现时也。此教胜故。众教本故。在於初时。初言尚总几日之初九会之文。同此初否。略为三解。一约不坏前后相说。才成初七。说前五会。第二七日。说十地等第九一会。乃在后时。以祇园身子皆后时故。常恒之说。不妨后时。虽能顿说。有所表故。初五。信解行愿。最在初故。故皆云不离道树。第六会。因地证位。居其次深。故无不起菩提树言。法界极证。最在於后故。亦显二乘绝见闻故。虽异处别时。亦不相离。为寄秽土以显净故。须前后耳。若尔世亲那云初七不说。但思惟行因缘行耶。世亲才见十地。即为论释。或则未穷广文。或则知见有异。未全克定。菩提流支。意大同此。二顺论释。九会皆在二七日后。二七非久。亦名始成。三约实圆融释。皆在初成一念之中。一音顿演。七处九会。无尽之文。海印定中一时印现。以应机出世。机感即应。应即有说。无非时失。故祇园身子。盖见九世相收。重会之言。亦犹灯光涉入。故法界放光。亦见菩萨徧坐道场。成正觉故。此经十地之初。无二七之言。二七之言。顺别机故。故诸经论。显初说时。有多差别。谓普耀密迹二经。第二七日。即说三乘。法华过三七日。方云说小。四分律中六七。兴显行经七七。五分八七。智论五十个七日。有云。与十二游经一年大同。时既不定。说亦不同。皆根器所宜。见闻有异。约佛赴机。无时不说。望器无感。未曾有说。登地常见一味之经。就佛而言。无说不说。若摄方便。皆一乘之印。现差别耳。无涯之说。不应局执。故应总摄以为十重。如前已辨。上显时分。次释成正觉义。约教不同。小乘三十四心断结。五分法身初圆。名成正觉。是实非化。大乘之中。约化八相示成。约报十地行满。四智创圆。名曰始成正觉。据实即古今情亡。心无初相。名之曰始。无念而照。目之为正。见心常住。称之曰觉。始本无二。目之为成。约法身。自觉圣智。无成无不成。若依此经。以十佛法界之身云。徧因陀罗网无尽之时处。念念初初。为物而现。具足主伴。摄三世间。此初。即摄无量劫之初。无际之初。一成一切成。无成无不成。一觉一切觉。无觉无不觉。言穷虑寂。不坏假名。故云始成正觉。如出现品及不思议法品广显。摄前诸说。皆一乘之所现也。四别显处严者。然此下处主及众。即三世间严。三中前二。即如来依正。众即净土。辅翼不空。今初器界严者。即广於前场之严。显成前觉之妙。异於余经之处。於中四事。各十种严。明即染显净。即为四别。第一地严。第二树严。第三宫殿严。第四师子座严。然此诸严。各具三释。一约事可知。二表法。谓地表心地法身。树表菩萨。宫殿表无住涅乐。座表法空等。三就因行。谓一以穷心地法身之因。报得增上金刚之地。二以般若为因。三以悲智相导为因。四亦以法空为因。然或一因行成一切严。或一切行成一严。或一行成一严。或一切行成一切严。以通融别。纯杂无碍。今但明一行一严。显所表故。然各摄无尽之德。故四事皆有十句。初总后别。
△今且就文各分为四。初心地十句分四。初一总显地体。
其地坚固金刚所成。
标以坚固。释以金刚。诸教或云木树草座。多云座是金刚。今全地金刚。则权实斯显。彻华藏故。广如彼品。
△二四地相具德。
上妙宝轮及众宝华(至)诸色相海无边显现。
约因释者。一宝轮者。一摄一切。圆行致故。二及众宝华。开觉悦他故。三清净摩尼。圆净明彻故。以上三行。用严心地。故结云以为严饰。上皆形色。四即显色。谓青黄等殊。名诸色相。种种重迭。深广如海互相映发。等彼波澜。或诸色俱生。或更相摄入。含虚莹彻。现势多端。名无边显现。此由隐显自在。定散无碍。随机利行之所致也。
△三四地上具严。
摩尼为幢常放光明(至)妙香华缨周匝垂布。
一宝幢曲有五句。一摩尼为体。二三光音明用。四五网缨辨饰。就因行者。降魔伏外为幢。智光常照。慈音外悦。愿行交罗。戒香芬馥。四摄周垂故。
摩尼宝王变现自在雨无尽宝。
二摩尼雨宝。表神通如意。随机变现。雨法宝故。
及众妙华分布於地。
三妙华散地。亦多因行徧严心故。
宝树行列枝叶光茂。
四宝树行列。德行建立故。
△四一举因结用。
佛神力故令此道场一切庄严於中影现。
佛力者。出所因也。严具多门。别说难尽。故总云一切悉现。或於树中现。或於上诸严具。及地中现。明一一行中。皆道场故。
△第二觉树严者。即大智因感。有十一句。分四。初一总显高胜。
其菩提树高显殊特。
长耸逈露。圆妙独出故。约因。即智超数表为高。本性不昧为显。成物具德。曰殊。更无二真为特。约果。树即菩提。
△二六体摄众德。
金刚为身。
一身是金刚。金刚三昧本智因故。正行成立。为树身也。
瑠璃为干。
二斡是瑠璃。本智发解。内外明彻故。
众杂妙宝以为枝条。
三杂宝枝条。解随境差故。
宝叶扶疎垂荫如云。
四条假叶以为严。智资定而深照。宝叶虽异。共成一荫。百千定门。同归一寂。自荫荫他也。
宝华杂色分枝布影。
五宝华异色。在树分枝。承光则色同。於地布影。表神通等法。依定有差。俱承智光。影现心地。
复以摩尼而为其果含辉发焰与华间列。
六华虽不同。果皆如意。无边行海。同趣菩提。若自利果成。内则含辉。若身心湛寂。外便发焰。若触境斯明。若利他果立。未熟则含辉。解生佛相。已熟则发焰。还流教光。体如之行所成果。无异因之果故。与华间列。故下经云。菩萨妙法树。生於直心地等。
△三三妙用自在。
其树周圆咸放光明(至)其众如云俱时出现。
展转成益也。初依菩提智。放教智光。次依智光。雨圆明法宝。后教成悲智。即菩萨现前。无心行成。故如云出。
△四一举因结用。
又以如神威神力故(至)说种种法无有尽极。
谓佛力为因。流音演法。以如如力则智演法音。音还如性。故无尽极。广多故无尽。竖长故无穷。无间故称恒也。
△第三明佛宫殿严。十句分四。初一总明分量。
如来所处宫殿楼阁广博严丽充徧十方。
宫可覆育。即是慈悲。殿可朝宗。所谓圆寂。悲智相导。若楼阁相依。广者无边。法无外故。博者不隘。法内空故。严者庄饰。具众相故。丽者华美。法义备故。充十方者。称法性故。
△二二体相圆备。
众色摩尼之所集成种种宝华以为庄严。
一体是摩尼。积德镕融之所成故。二相严多种。神通等法。悲寂用故。
△三六妙用自在。
诸庄严具流光如云。
一众行发光。洒法如云。云更多义。至下当辨。
从宫殿间萃影成幢。
二光幢独出。萃者聚也。即承光聚影而成。谓悲寂交际。承智起应。降魔超出故。
无边菩萨道场众会咸集其所。
三内容众海。无边菩萨。即道场外者亦在其中。即依中有正。亦果中有因。即明涅盘众圣冥会。
以能出现诸佛光明不思议音摩尼宝王而为其网。
四声光宝网。网者为防禽秽。以益殿严。犹大教网。外防恶见。内益悲寂。教皆圆妙。以宝而成。故能出佛智光圆音。妙说言不思议音。略有四义。一音声繁广。二所说难量。三声即无声。四一具一切。
如来自在神通之力所有境界皆从中出。
五出生果用。即正报大用。在此依中。依正混融。参而不杂。明依大涅盘。能建大义。故曰出生。
一切众生居处屋宅皆於此中现其影像。
六无染现染。众生是正。居处是依。染违性净。不言出生。妄无自体。还依真现。
△四一举因显广。
又以诸佛神力所加一念之间悉包法界。
谓德广难陈。故今总结。由佛力故。一念顿包事理染净一切法界。况多念耶。然上充徧十方。即通局无碍。集菩萨众。出佛神通。即摄入无碍。现生舍宅。即染净无碍。悉包法界。广狭无碍。一念即能。延促无碍。又集菩萨。因果无碍。出佛神通。依正无碍。十种宫殿。此应说之。
△第四师子座庄严十句。分四。初一总显形胜。
其师子座高广妙好。
师子座者。人中师子处之。又说无畏之法故。得法空者。何所畏哉。空乃高而无上。深不可测。广而无外。边不可穷。妙乃即事而真。好谓具德无缺。
△二六体德圆备。
摩尼为台。
一台座摩尼。即处正中。正可依处。摩尼随映有差。法空随缘成异。中道妙理。正是可依。
莲华为网。
二周座华网。即外相无染。交映本空。
清净妙宝以为其轮。
三净实为轮。轮谓台之处中。周匝轮围。即具德周徧。
众色杂华而作缨络。
四华缨周垂。诸觉诸通。垂化周摄。
堂榭楼阁阶砌户牗凡诸物像备体庄严。
五宝严瑱饰。堂等略举。凡诸总包。无处不严。故云备体。显於法空。全收万像。无事非理故。
宝树枝果周回间列。
六宝树间饰。间上物象也。即菩萨妙法树。随化分枝。随因感果。并依无相。义曰周回。凡圣相资。名为间列。
△三二妙用广大。
摩尼光云互相照耀。
一净宝出光。如云涉入。法空亦尔。一一智中。知一切法。一一法体。显一切智。为互照也。
十方诸佛化现珠王(至)悉放光明而来莹烛。
二主伴宝用。互相发辉。谓佛化摩尼。能作佛事。智论云。轮王宝珠。但随人意。能雨宝物。天宝。堪能随天使令。佛宝。十方能作佛事。菩萨宝珠。亦能分作。如文殊师利冠中毗楞伽宝珠。十方诸佛。於中显现。今菩萨髻珠。即是其类。下文云集菩萨髻珠亦尔。用此严座者。凡初成佛。皆一切诸佛。现形灌顶。一切菩萨。亲授敬养。故因果宝珠。俱来莹烛。如来从果起用。故云化现。理圆解满。义曰珠王。菩萨心顶。智照圆净。故曰髻中妙宝。寂照照寂。皆莹净照烛。
△四一佛加广演。
复以诸佛威神所持(至)妙音遐畅无处不及。
佛境如空。故云广大。有感斯至。为无不及。显教皆从法空所流。是故所流。还周法界。非智不显。故云佛力。
△第五明教主难思。前但云佛。未显是何身佛。又前但云始成正觉。未知成相云何。故今显之。谓具十种深广功德。即是遮那十种无尽法界身云。徧於法界。成正觉也。非权应身。文二。初总辨。
尔时世尊处于此座於一切法成最正觉。
即
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:24:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>