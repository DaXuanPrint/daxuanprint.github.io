<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="梦窗国师语录,梦窗正觉心宗普济国师语目录,梦窗正觉心宗普济国师语录。卷上,梦窗正觉心宗普济国师语录卷下,梦窗国师语录卷下,梦窗国师语录全文在线阅读,梦窗国师语录全文在线下载,大玄古籍书库">
<meta name="description" content="凡三卷。全称梦窗正觉心宗普济国师语录。又作梦窗语录。日僧梦窗疏石（1275～1351）撰，本元、妙葩等编。日本文和三年（1354）刊行。收于大正藏第八十册。卷上辑录南禅寺、净智寺、圆觉寺、天龙寺等六会之语录，卷下之一辑录升座、拈香、小佛事、佛祖赞、自赞、偈颂等，卷下之二辑录普济国师年谱、西山夜话、塔铭、宋濂所撰之碑铭，以及拾遗（临川家训、三会院遗诫、西芳遗训、末后垂诫、偈颂、祭文、疏、梁牌、法语、发愿文等）。卷下之二所收西山夜话，系春屋妙葩所编，别刊于日本元禄十三年（1700），收录疏石住于天龙寺、西芳寺">
<title>梦窗国师语录_梦窗疏石_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">梦窗国师语录</span> <br/>
          作者： <span class="inputVal" id="bkauthor">梦窗疏石</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]86681</span> <br/>
          说明： <span class="inputVal" id="bkdec">凡三卷。全称梦窗正觉心宗普济国师语录。又作梦窗语录。日僧梦窗疏石（1275～1351）撰，本元、妙葩等编。日本文和三年（1354）刊行。收于大正藏第八十册。卷上辑录南禅寺、净智寺、圆觉寺、天龙寺等六会之语录，卷下之一辑录升座、拈香、小佛事、佛祖赞、自赞、偈颂等，卷下之二辑录普济国师年谱、西山夜话、塔铭、宋濂所撰之碑铭，以及拾遗（临川家训、三会院遗诫、西芳遗训、末后垂诫、偈颂、祭文、疏、梁牌、法语、发愿文等）。卷下之二所收西山夜话，系春屋妙葩所编，别刊于日本元禄十三年（1700），收录疏石住于天龙寺、西芳寺时，与学人之机缘问答、教诫等。</span> <br/>
          封面： <span class="inputVal" id="bkimg">Z_2556.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]梦窗国师语录
[book_author]梦窗疏石
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]86681
[book_dec]凡三卷。全称梦窗正觉心宗普济国师语录。又作梦窗语录。日僧梦窗疏石（1275～1351）撰，本元、妙葩等编。日本文和三年（1354）刊行。收于大正藏第八十册。卷上辑录南禅寺、净智寺、圆觉寺、天龙寺等六会之语录，卷下之一辑录升座、拈香、小佛事、佛祖赞、自赞、偈颂等，卷下之二辑录普济国师年谱、西山夜话、塔铭、宋濂所撰之碑铭，以及拾遗（临川家训、三会院遗诫、西芳遗训、末后垂诫、偈颂、祭文、疏、梁牌、法语、发愿文等）。卷下之二所收西山夜话，系春屋妙葩所编，别刊于日本元禄十三年（1700），收录疏石住于天龙寺、西芳寺时，与学人之机缘问答、教诫等。
[book_img]Z_2556.jpg


[book_title]梦窗国师语录
天下之至大者道也。至公者理也。人能公正宏大合乎道理者。莫不尊且敬焉。予自南国东来扶桑。惟见梦窗国师一人而已。师之道如春行大地。师之德如皎日当空。师之戒凛若冰霜。师之行见于行事。八提鈯斧六处开山。三朝加敬一国咸尊。所谓合乎大公之道理自然人皆得而尊敬之。若曰师之语言满天下而无口过者也。国师祖佛光而师佛国。发扬宗旨警训后学。如珠走盘有自来矣。其嗣子龙湫泽首座出师语录以示余。命予为序引。予曰。国师乃佛鉴下子孙却用翳睛法观。此录者自宜着眼嗣师之法者。众皆丛林之麟凤也。必又有大其家世者焉。时文和三祀孟夏佛诞生之日。四明东陵叟（永玙）序。
此是老僧一生寐语也。切差求添削于他人。矧乎刊板即施矣哉。

[book_title]梦窗正觉心宗普济国师语目录
上卷。
序（东陵和尚）自戒刊版语。
南禅语净智语。
圆觉语再住南禅语。
天龙语再住天龙语。
下卷。
升座拈香。
小佛事佛祖赞。
自赞偈颂。
目录（终）。

[book_title]梦窗正觉心宗普济国师语录 卷上
梦窗正觉心宗普济国师住山城州瑞龙山南禅禅寺语录。
侍者本元慧逸等编。
正中二年八月二十九日入院。
指山门云。溪涧潺潺峰峦岌岌。公门曾无内外。谁言拽而不入（顾视左右云）。莫怪不相揖。
佛殿郝老闻名也不喜。我侬今日特来参（良久）。黑蜜太苦黄连太甘。
土地堂。灵鉴无遗赏罚不逊。敢问即今觑我么洎乎。更下一分饭。
祖师堂。联芳续焰地无朱砂。恐人道以讦为直。一炷兜楼且赏他。
据室（横按拄杖云）。不师摩竭迹不效少林颦（召大众云）。只要当头荐取。切忌温故知新（喝一喝）。
敕黄以此革弊持危。以此索隐致远。印文已露。见也无。碧落之碑无赝本。
山门。疏全褒全贬海阔山幽。知我罪我不在春秋。
拈衣大庾岭头通线路。鸡足山里藏针锋。新南禅通也不得藏也不得（提起衣云）。等间提起覆虚空。
法座。应身坐茆草。法佛坐空里。且道衲僧以甚么为座（指法座云）。我无隐乎尔。
升座拈香云。此一瓣香爇向炉中恭为祝延今上皇帝圣躬万岁万岁万万岁。陛下恭愿。
皇图斩新永符山呼之祝民物康阜咸赖天赋之恩。此香奉为诸位尊官文武百寮资倍禄算。伏愿辅弼树全功权威旌美德。
此香山南海北到处埋藏。未尝容易炫卖。定价还他大商。爇向炉中供养前住相州建长。敕谥佛国禅师高峰大和尚用酬法乳之恩。
索话。清平时节风物一新恢开东合。谁是高宾。僧问。一佛出世地涌金莲。和尚出世有何祥瑞。答云。露柱灯笼手舞足踏。进云。人天交接两得相见。师云。三台须是大家催。进云。诏旆临筵宸恩动地。祝圣一句愿垂指示。师云。九天擎玉印四海服金轮。进云。恁么则龙峰高处君恩重。答云。须知海岳归明主。进云。记得大慧禅师住径山时。冯侍郎问云。和尚曾道不作这虫豸。今日为甚么住此山。问头还具眼也否。答云。六只骰子满盘红。大都只是见头彩。进云。大慧曰。尽大地是一个。杲上座。你向什甚处看我。意在那里。答云。筥帚画蛾眉。进云。今日若有人向和尚恁么问。未审如何祇对。答云。莫来拦我毬门路。进云。与古人相去多少。答云。要知山上路须是往来人。进云。可谓法随法行法幢随处建立。答云。天津桥上昼打官更。僧礼拜。师乃云。法毋固必。道绝方隅。双放双收即默即说。啸月眠云处不离古渡头边。和泥合水时常坐孤峰顶上。少林花开果结。达磨未肯救迷情。南岳烟暗雾深。思大何曾效豹变。现成法席谁卷谁舒。广大施门非辟非阖。便见物物同扬皇道不言之化头头咸表祖宗绝唱之猷。石上座恁么举唱。此是建化门中私通车马也。只如官不容针底又且如何。低声低声。一字入公门九牛车不出。
复举世尊曰。佛法付属国王大臣有力檀那。拈云。释迦老子量才补职不失其宜。二千余年遗风未坠。要知他付属底佛法么（以拂击床云）。道泰不传天子令。行人尽唱太平歌。
当晚小参僧问。欲隐弥露。远离东关之旧隐。至化难逃。来为南禅之主盟。如何是不动尊。答云。天台普请南岳游山。进云。恁么则一点水墨两处为龙。答云。灵踪更在猿啼处。进云。记得。德山云。今夜小参不答话。问话者三十棒。未审意在那里。答云。此地无金二两。进云。时有僧出礼拜。山便打还的当也无。答云。长鞭不构马腹。进云。今夜小参有问有答。与德山是一是二。答云。一有多种。二无两般。进云。古今无异路。达者自同归。答云。峰转疑无路。隔溪别有村。僧礼拜。
师乃云。山野未入此保社已前。诸仁者曾在者里各自盘桓。殿柱阁梁人人具见。钟声鼓响个个亲闻。同一见闻同一受用直得。耳里开圆通户牖。眼中放本分光辉。不是逐旋捏合。亦非法尔如然。直饶佛祖出兴也须拱默。谁肯一点相谩。忽有个汉出来道。此现前大众既能如是。你有甚长处主玆法席（卓拄杖一下云）。有意气时添意气。不风流处也风流。
复举。法灯和尚示众云。我本欲深隐岩壑养病过时。奈缘先师有未了底公案出来与他了却。时有僧出问。如何是先师未了底公案。法灯便打云。祖祢不了殃及儿孙。拈云。法灯将谓。陈年滞货贩卖得时。可笑累世家私自扬向外。石上座溪山藏丑拙云月入膏肓。只因先师无未了底公案。所以出来与他谢恩。且道与古人有优劣也无（良久云）。不是任公子徒劳话钓竿。次日奉为龟山圣庙看读藏经。上堂。瞿昙不说一字。诸人看阅个什么。赵州只转半藏。为甚不得全功课。龙山试向者里通消息去（举起拂子云）。谛观法王法。法王法如是。
菊节谢两班。上堂。大功不宰大化不言。东西自然合辙。左右靡不逢原。大众还会么。如会采菊东篱下。不会悠然见南山。
上堂。水肃山寒秋已老。现成公案没人知。没人知睦州拄杖又生枝（喝一喝）。下座。
开炉上堂。秋光一变小春回。寒暑何曾属往来。不奈沩山千古错。今朝又拨旧炉灰。
上堂（拈拄杖云）。此个事绝度量（竖起云）。竖穷三际（横按云）。横遍十方。大众要见横竖总不相干处么（卓一下云）。曙色未分人尽望。至于天晓也寻常。
上堂举。五祖演和尚云。如今禅和家举话也不会。如何是祖师西来意。庭前柏树子。恁么会便不是。如何是祖师西来意。庭前柏树子。恁么会便是。拈云。五祖老师夜半捉乌鸡惊起邻家睡。未免赚误后人向颟顸处承当。龙山则不然。如何是祖师西来意。庭前柏树子。恁么会始得。
冬至小参。篱头吹筚篥则人人恰似怀冰。律管飏葭灰则物物皆如挟纩。伟哉玄枢不可钻仰。德之攸覃无偏无党。诸仁者于此荐得。皓老布裈价千金。若也不荐。洞山果子甘而爽。有底闻与么道便道。尔说许多间事作什么。今年冬至在月头。早须卖被而买牛（良久云）。呜呼覆水难收。
复举。芭蕉和尚示众云。你有拄杖子与你拄杖子。你无拄杖子夺你拄杖子。拈云。芭蕉诵出此一行大神咒。古今未有人翻译得。龙山今夜对众分明翻译去（卓拄杖一下云）。唵苏噜苏噜娑婆诃。
冬节诸官至。上堂。一阳才发生。遍界无硬地。龙山法鼓轰雷。万像森罗侧耳。云堂清众作证明。朝廷贵胄垂光贲。今日风云已际会。来年气候不劳记。是是不是不是。维摩掌里搏大千。老胡口中无两齿。
腊八上堂。瞿昙吃尽冰霜苦。说向夏虫都不知。后二千年屈堪述。寒梅初绽两三枝（卓拄杖）。下座。
上堂。居诸易移。岁序云暮。或作无常迅速商量。或向物不迁处领取。且道那个是正见（良久云）。鹬蚌诤不休终入渔人手。
除夜小参索话。腊月三十日参玄得便宜。花须连夜发。莫待晓风吹。僧问。爆竹声中年已尽。东村王老夜筛钱。觌面一句请师直指。师云。分明记取。进云。路不拾遗真古道。民皆乐业见丰年。师云。尧舜之君犹稽于化。进云。旧岁今宵去新年明日来底事还有迁变也无。师云。有利无利不离行市。进云。与么则旧岁即新岁新年即旧年。师云。米中杂犀角鸡惊而不啄。进云。抹过七十二候乱却六十甲子。更乞一句。师云。干三连坤六断。进云。三世诸佛摸索不着。历代祖师近傍无门。聻师云。剑阁虽途险。夜行人更多。进云。万物献敷荣之态。元枢忘煦育之功。如何是一老一不老。师云。只许老胡知不许老胡会。进云。老在这里。不老底在什么处。师云。相随来也。进云。物以终为始。人从故得新。师云。到江吴地尽。隔岸越山多。僧礼拜。
乃云。一年三百余日。今宵是结交头。一生参学事已毕。自是时人不肯休。西屋东家品藻否泰来去。人人个个论量日月周流。引得古人将腊雪供大众烹白牛作活计。只知嚼饭馁儿不觉好肉生赘。龙山与么告报大众还甘么。若也不甘。今夜分岁彼此得便。
复举。僧问香林如何是衲衣下事。林云。腊月火烧山。颂云。峰峦幽邃罕游人。传说壶中天地新。洞口风过云忽散。闻时富贵见时贫。
岁节上堂。僧问。历以寅为正风从艮位来。正与么时请师祝圣。师云。四塞狼烟绝。九天凤瑞新。进云。记得僧问镜清。新年头还有佛法也无。清云。有。僧云。如何是新年头佛法。清云。元正启祚万物咸新。意在那里。师云。明修栈道暗度陈仓。进云。僧又问明教。新年头还有佛法也无。教云。无。僧云。年年是好年日日是好日。因甚么却无。教云。张公吃酒李公醉。又作么生。师云。悬羊头卖狗肉。进云。镜清道有。明教为甚道无。师云。江南地暖塞北天寒。进云。学人即今问和尚。新年头还有佛法也无。师云。旧年曾答了也。进云。恁么只对与二大老相去多少。师云。一任傍人度量。进云。上来一一指示分明。向上一句又作么生。师云。彭八刺札。进云。应时容裕无庆不宜。师云。君子不介视。僧礼拜。师乃拈拄杖云。天得一以清。地得一以宁。君王得一以安国抚民。岁月得一以送旧迎新。衲僧得一时又且如何（靠拄杖云）。止止。放过一着落在第二。
元宵上堂。有照有用牛头没马头回。或明或暗雪中粉墨中煤。龙山吐个间言语。灯笼听得笑满腮。笑到三更勿人会。徐徐沿壁上天台。
因雪谢两堂首座维那典座上堂。雪花乱坠空无一翳。人天眼目元来豁尔。前后一照不起纷飞心。宾主历然宁居明白里。且以何为验。克宾嗣兴化沩山参大智。
佛涅槃上堂。僧问。娑罗树下跋提河边有则公案。年年今朝现成呈露。学人上来请师剖判。师云。我今不再三。进云。开口则丧闭口则背。如何通而不犯。师云。一把柳丝收不得。和风搭在玉栏干。进云。人间月半天上月圆。与么时节唤作唱乃洹则是。唤作转法轮则是。师云。一字不着画八字无两ノ。进云。摩胸告众行计匆匆。椁示双趺着甚死急。师云。丧车后悬药袋。进云。若谓我灭度非我弟子。若谓我不灭度亦非我弟子。毕竟作么生折合去。师云。作贼慎关。进云。与么则只个死尸无著处。至今红烂百花丛。师云。人天众前何不盖却。进云。五天雾惨双树烟愁。人天当日尽悲号。因甚波旬舞袖长。师云。船上无散工。进云。涅槃后有大人相。如何是大人相。师云。尺二眉毛颔下生。进云。上来一一指示其奈。释迦老子藏身无路。师云。临坑不推人。进云。三尺一丈六且同携手归。师云。春色无高下花枝自短长。僧礼拜。乃云。二千年前万化千变。二千年后乞无再面。好个太平时节波旬却具一只眼（以拂击床）。下座。
上堂。花柳呈艳燕莺斗声东参西扣太无厌生（卓拄杖云）。自是不归归便得。五湖风月有谁争。
上堂。德山棒。临济喝。云门一字关。洞山五位诀。古人各擅韬略杀活檎纵。可谓水银坠地（良久云）。三十六路不如走。
四月八上堂。瞿昙不曾生。因甚赏今日。毗蓝园里一犬吠虚。西天此土千猱啀实。韶阳徒张意气。药山将错就错。龙山今日尽力变格通途去也（卓拄杖）。下座。
结夏小参。僧问。荷钱铸绿梅弹垂金。时节因缘愿闻提唱。师云。早被上座答了也。进云。时节既到其理自彰。如何是其理。师云。闹市里飏碌砖。进云。佛性义又如何。师云。卖扇老婆手遮日。进云。与么则镜分金殿烛山答月楼钟。师云。须知三岛外别有一乾坤。进云。九旬禁足鱼游网。物外安身鸟入笼。去此二途如何是衲僧行履处。师云。虚空走马陆地行船。进云。觌面全彰解脱门。一踏牢关百杂碎。师云。怪力乱神。进云。记得庞居士云。十方同聚会个个学无为。此是选佛场心空及第归。意在那里。师云。紫罗帐里撒真珠。进云。心如工伎儿意如和伎者。如何学无为。师云。觅火和烟得。担泉带月归。进云。此是选佛场那个是及第底心。师云。蹉口道着。进云。上来已蒙指归。向上宗乘事如何。师云。篱头草鞋。僧礼拜。乃云。以大圆觉为我伽蓝。结也由我解也由我。结则遍界尽结。若凡若圣草木昆虫同时禁足安居。遂不见有违我所制者。解则遍界尽解。万象纵横无碍。更无规绳可拘。便见嘉州大像紧峭草鞋优游妙喜世界。陕府铁牛横肩榔标巡历榑桑国中。只如不结不解时。至竟作甚举措（良久云）。山前麦熟也未。
复举。百丈和尚每上堂讫召大众。大众回首。丈云。是什么拈云。君子言不浪发。发必中度。且道百丈恁么道意在于何。吽吽唤回枕上三更梦。惹动江南万斛愁。
次日上堂。格外玄机不劳伫思。论甚克期取证茄子瓠子。虽然如是。未免今日依西天样谩画葫芦。何故朝四暮三便欢喜（咄）。
上堂拈拄杖云。汾阳和尚云。识得拄杖子一生参学事毕。龙山即不然。识得拄杖子更须行脚去（靠杖）。下座。
上堂。阿剌剌横该抹。鬼面神头二九十八。善财失脚百城南。笑倒无边身菩萨（卓拄杖）。
半夏上堂。前四十五日既往不咎。后四十五日道不预诺。正当今日（拈起拂子云）。龙山手里拂子𨁝跳上三十三天。在欢喜园里对帝释说深妙法。诸天围绕默然肃听。且道说个什么法。今朝是六月朔。
上堂。火云蒸太虚太虚不热。薰风拂太虚太虚不凉。若能恁么领略。不妨应缘倘佯。虽然如是更须知有向上行履始得（恶）。偷佛钱而买佛香。
上堂。清商告候法岁将周。敢问诸仁者所作已辨不。若也未辨得。龙山须向诸人背后展拜。何也手臂终不向外曲。
解夏小参。僧问。布袋头开天地宽。金风翻叶坠阶前。正与么时请师提唱。师云。太无厌生。进云。恁么则溪声长在耳。山色不离门。师云。饱病难医。进云。翠岩夏末示众云。一夏以来为兄弟说话。看翠岩眉毛在么。是何心行。师云。三更过孟津。进云。后来保福云。作贼人心虚。意在那里。师云。品藻人即得。进云。长庆云。生也如何领略。师云。葫芦棚上挂猪头。进云。云门云。关又作么生。师云。昆仑着铁裤。进云。四大老与么敲唱还有出身份也无。师云。草本天下同。进云。可谓卞氏场中多巨璞。孟尝门下足高宾。师云。从贫入富易。从富入贫难。进云。龙山今夏还有为人不惜眉毛底么。师云。青山不举足日下不挑灯。进云。未审与古人是一耶是二耶师云。莫来掩辨我。进云。上来一一蒙指示。曲终人不见。江上数峰青。师云。切莫向别人举。僧礼拜。师乃拈拄杖云。这木上座今夏在者里。体上不挂寸丝。口中不费一粒。不肯随众禁足。亦不向外游山。鼻笑西院两错商量。平欺文殊三处度夏。结也不管。解也不知。只么黑𥻘皴地过了九旬光阴。且道赏他便是罚他便是。诸人若不能断。直教木上座自断去也（卓拄杖）。复举。洞山云。初秋夏末兄弟东去西去。直须向万里无寸草处去。石霜闻得云。出门便是草。拈云。作法于凉其弊犹贪。作法于贪弊将若何。
解夏上堂。僧问。解开布袋七纵八横。无尾胡孙有甚快活。师云。只可自怡悦。不堪持送君。进云。不呑栗棘蓬作个什么。师云。铁牛不吃栏边草。进云。点胸点肋。聻师云。登科任他登科。拔萃任他拔萃。进云。极则事又如何。师云。十字街头吹尺八。进云。人天交接如何相见。师云。两眼对两眼。进云。与么则愁思偏于蝉外觉。归心更向雁边多。师云。事无一向。进云。者里若有性燥汉直下山去。和尚还肯他也无。师云。脑后见腮。莫与往来。进云。忽有人问夏在何处。未审如何祗对。师云。私事不得官酬。僧礼拜。师乃云。消散蜡人冰擘开铁弹子。两颗鼠粪变成金。翠岩眉毛长尺二。啰啰哩秋风谁谓从西起（击拂）。下座。
退院上堂。一片间云多变态。从龙暂寄此山头。钉钉悬挂没交涉。又逐秋风过别州（掷下拂子）。下座。
南禅禅寺语（终）。
相州镰仓县金宝山净智禅寺语录。
侍者昙林编。
师于嘉历二年二月十二日入院。
佛殿。三人行时必得一师。三佛并坐有何所为。休休六耳不同谋。
拈帖。传箭令暗号子唤作灵山嘱。都是不相似。付与维那且攀例。
指法座者一座子不假建立叵耐。须弥灯王安着几多阶级。新宝山一时坐断去也。便登座。
拈香云。此一瓣香爇向炉中。恭为祝延。
今上皇帝圣躬万岁万岁万万岁。陛下恭愿。
圣谟恢恢宝祚永践玄扈之高躅淳化荡荡世枢咸复丹陵之古风。次拈香云。此香奉为征夷大将军资倍禄算。伏愿营门无击刀斗三军止戈。官路不见烽烟四塞衔璧。又拈香云。此香奉为相州太守都元帅。伏愿寿基福基俱坚佐圣明于万世。信力智力兼具护正法于无穷。又次拈香云。此香奉为本寺大檀那亲卫校尉大禅定门。伏愿命府运数尽芥城而有余身宫德仪如药树而长茂。又拈香云。此香贞实绝枝叶。逢春不着芬。只有天然些子气。许他无鼻孔人闻。爇以供养前住建长再住本山敕谥佛国禅师高峰大和尚。用酬法乳之恩。
就座。问答罢乃云。大哉个事覆天载地。剿绝诸相而不留剿绝之迹。字育万灵而不宰字育之功。拈起也吒吒沙沙。放下也绵绵密密。乃佛乃祖皆悉承他恩力以接踵蹑武利济不失时。贤王贤臣亦是承他恩力以护法安邦至今无间断。直得尽大地卉木丛林人畜草芥个个承他恩力今日聚会金宝山裹共唱万年欢。诸仁者还得分明听取也无。倘或未然更须侧耳（卓拄杖一下）。
复举。世尊一日升座。文殊白槌云。谛观法王法法王法如是拈云。释迦老子等间吹无孔笛。文殊谩把毡拍版击节。且道毕竟成得什么曲调（恶）。郑卫之门须掩耳。
佛涅槃上堂。僧问。摩胸告众强诳痴呆。大圣本无出没。什么处有去来。答云。须知三代礼乐乃是五霸兵器。进云。可谓平地起骨堆。答云。彩气夜常动精灵日少逢。进云。二千余年屈和尚还雪得么。答云。野火烧不尽。春风吹又生。进云。今日即有明日即无。毕竟如何定当。答云。管他间事作么。进云。直得诸天悲泣波旬鼓舞。答云。一家有事百家忙。进云。春色无高下花枝自短长。答云。伸脚元在缩脚里。僧礼拜下乃云。若谓吾灭度不是吾弟子。欲人不知不如不为。若谓不灭度亦非吾弟子。改头换面东倒西擂。大众要识释迦老子舌头落处么。一从事却潘郎后也解。人前不识羞。
三月旦上堂。桃萼呈红李花献白。春光不敢拒人。只是无人领略（良久云）。积代簪缨暂时落魄。
谢受昭二首座上堂。薄福住山肚皮欠篾。引得旧知访来彼此同嚼冰雪。未话海月山云先斗百丑千拙。因甚如此。多子塔前曾落节。
四月旦谢直岁上堂。汾阳嘱慈明云。修造自有人。且与佛法为主。拈云。大小汾阳话成两橛。金峰门下修造已得人。别无佛法可说（召大众云）。于此荐得。僧堂对厨库佛殿对山门。若也未荐。只因连夜雨又过一年春。
佛诞生上堂。瞿昙降生大惊小怪。自夸净裸裸地。脱体寸丝不挂。金峰普请洗涤他。只要赤肉也不存。值待他骨节毛窍心肝五脏一时换却。方许开大口道天上天下唯我独尊。虽然如是明眼看来浣盆浣盆喝一喝。
结夏小参。统微尘刹界以为我伽蓝。领无边含灵以为我大众。括十世古今而立刻期之限。用一切事业而蔽取证之行。直得秽土净邦处处绿杨堪系马。六凡四圣家家门底透长安。结时解解时结。长期非延短期非促。金宝山中锄畬下种。占波国外梗游萍迹。更论甚么禁足不禁足前安居后安居。忽有伶利汉出来道。我也别有生涯。不居你伽蓝不入你众数。十世古今一切事业都来不于我事。且道他向什么处行履（良久云）。观大海者难为水。
复举。僧问赵州。万法归一。一归何处。州云。我在青州作一领布衫。重七斤。拈云。者僧要将湿纸裹大虫。赵州针锋头上翻觔斗。奇则太奇。只是归处未分明。令人转入迷魂寨。今夜有人问万法归一一归何处。只向他道半入露柱半上灯笼。
次日上堂。东山家宴尽美尽善。西院商量赤心片片。金宝今日结夏不敢管顾诸人亦不论两错。何故重赏之下必有勇夫。
谢秉拂上堂。一喝分宾主底法门两堂首座已说了也。向虚空里写五字底法门书记已说了也。一代藏教诠注不及底法门藏主已说了也。更有紧要一句。佛佛祖祖久默斯要。我四头首也各缄默。金峰久日桦来唇不免。今日击鼓为诸人吐露（良久）。下座。
上堂。一二三四五六七。七六五四三二一。幼妇舒眉笑脸开。夜叉屈膝眼睛出。构得构不得。当门书大吉（卓拄杖）。下座。
上堂。尘尘尔刹刹尔（以拂击床云）。老鼠咬床头。猫儿正憨睡。
半夏上堂。法岁已过半。过去心不可得。解制未届期。未来心不可得。正当今日现在心不可得。三世之心既不可得（竖起拂子云）且道者个从何处得来（良久云）。自携瓶去买村酒。却着衫来作主人。
夏中谢藏主上堂。举。古有僧在经堂中坐。藏主云。如何不看经。僧云。不识字。主云。何不问人。僧叉手云。是什么字。藏主无语拈云。者僧问字。将谓坐断藏主舌头。争奈乌焉成马。藏主无语堪与者僧为师。会么。六月卖清风。人间恐无价。
上堂拈拄杖卓一下云。休休好语不可说尽。
解夏小参。弥满清净不容他物。就中立限立期。总是鲁般绳墨。金峰今夏与现前大众眉相结鼻相柱。全宾是主全主是宾。诸公三昧金峰不知。金峰三昧诸公不知。便见日中一餐。人人落得钵盂无柄。夜后一寝。个个未曾开眼尿床。只么腾腾过了一夏。毕竟功归阿谁（击拂云）。蜡人跳上梵天。铁弹走过东海。
复举。僧问云门。初秋夏末前途忽有人问。作么生对。门云。退后退后。僧云。某甲有甚么过。门云。还我九十日饭钱来。拈云。轻轻蹑足龙门过。惹得腥风动地来。
次日上堂。大火西流凉飙报秋。九旬功课一时罢休。好个快活时节。去底去留底留。虽然如是金峰不肯点头。何也如今马上看山色。不似骑牛得自由。
净智禅寺语（终）。
相州镰仓县瑞鹿山圆觉兴圣禅寺语录。
侍者绍荣编。
师于元德元年八月二十九日入院。
山门尽大地是圆觉伽蓝。且道门限在什么处（弹指一下云）。看看宿雾初收天已曙。
佛殿。殿里底他是谁（咦）。我早知你。门贴钟馗（展坐具云）。人天大众前且放一头低。
土地堂。法无隆替人无可否。俨然列坐护什么（良久云）。良哉不谬为土地。
祖师堂。祖祖密付天知地知。今日败缺咎归阿谁。
据室（拈拄杖云）。烹佛煆祖还他古德。便是浑钢能有几铁。新瑞峰聻（靠杖云）。几乎堕覆辙。
拈帖。营门枢机法城渠答。半幅全封千重百匝。要知里许消息。么凛凛威风生六合。
山门疏。褒也屋里话。贬也屋里话。因甚如此（呈起疏云）。莫谓大家纳败。
诸山疏。众口一舌字义炳然。诸人还会么。东山树对西山树。上涧泉流下涧泉。
法座。灯王三万二千座（指座云）。尽是从此一座出。且道此座何处得来（喝一喝）。
拈香。此一瓣香爇向炉中。恭为。
今上皇帝祝严。圣躬万岁万岁万万岁。陛下恭愿永揭文明齐德化于宣光之中兴。毋坠葆命并覆焘于大禹之高躅。此香奉为征夷大将军及文武官僚同增禄算。伏愿膺一人简在副四海具瞻。益懋辅佐之功骤布安抚之德。此香奉为本寺大檀那资倍禄算。伏愿寿山高于百亿须弥之高。福海广于十重香水之广。权泽长覃华夷而绥皇极。诚明普被缁白以耀法门。此香久在穷谷埋之而不腐。屡向人前烧之而不烬。今复拈出供养前住巨福名山建长兴国禅寺。敕谥佛国禅师高峰大和尚用酬法乳之恩。
遂就座问答罢乃云。二六时中四威仪内。新罗夜半十日并照。名之为大光明藏三昧。二千年前薄伽世尊。一时入此三昧与一切诸佛菩萨主伴同会光严住持。自尔以降圆觉伽蓝巨辟户牖。西天此土各立门庭。或居僻洞深岩啸云吟月。或据名山望刹领众匡徒。隐显行藏千途万辙。并是具足圆觉住持圆觉底样子也。石上座今日又居此伽蓝与无边刹海凡圣含灵主伴同会光严住持。古今恁么住持更无丝毫异相。毕竟济得什么事（以拂击床云）。野老不知尧舜力。冬冬打鼓祭江神（谢不录）。
复举。宜春太守请慈明和尚住南源。明固辞不赴。后日特谒太守愿行。太守问其故。明云。始不欲之今偶欲之耳。遂请住山。拈云。慈明和尚瞻之。在前忽焉在后。拟见踪迹山遥水长。虽然如是争奈。令人堕在是非海里。即今若有人问新瑞峰去年固辞钧命不住当山今日何故敢来领席。便向他道竹有上下节松无古今色。
当晚小参。钉一琢二本分钳锤。捏聚放开作家受用。不是世间韬略亦非出世机锋。直得扭定文殊鼻头不能出气。塞却观音耳朵无由返闻。电激星驰谁敢摩垒。便恁么去。闹热门庭即得。若以正眼观之。未免将头不猛带累三军。山野乍住此精蓝。不论本分钳锤作家受用。只要与现前大众同作息去也。何故。天津桥上不卖私盐（问答不录）。
复举。张无尽相公请皓禅师住玉泉。皓升座顾视大众云。君不见。良久又云。君不见。无尽在座下操蜀音云。见。皓云。但得相公见便了。便下座拈云。玉泉唱出太古清音。无尽和以绝听希声。直至而今余韵未已。诸仁者还闻么（卓拄杖一下云）。此曲只应天上有。人间能得几回闻。
九月旦上堂。秋云载雨过清飙搅林薮。构得构不得一举四十九（卓杖）。下座。
菊节上堂。陶潜短吟只是世俗活计。汾阳一句未免法眼着沙。鹿峰门下世法佛法都是拈向一边。且如何应个时节去（良久云）。为怜处处篱边菊。一度秋风一度花谢都寺。上堂。入得世间。出世无余触事应缘都非外料。折旋俯仰有甚掠虚。虽然如是切玉须是昆吾。
上堂。恁么恁么蜜无中边。不恁么不恁么觌面犹隔三千（蓦拈拄杖卓一下云）。昨夜雨师值风伯。观音耳里打秋千。
上堂。举。云门大师云。直得山河大地无纤毫过患。犹是转句不见一色。始是半提更须知有全提时节。拈云。云门和尚三更过孟津白日行官路。若人觑透他手脚便好。高挑钵囊独步丹霄。其倘未然。鹿峰更下个注脚。林垌曳杖嗜清兴。又入空蒙紫翠中。脚力尽时山更好。莫将有限趁无穷。
上堂（拈拄杖卓一下云）。诸人还会么（靠杖云）。一枝付鹪鹩。万里付鸿鹄。
冬夜小参。问答罢乃云。天地未分已前有个无字历日不记气候节序。论甚吉凶悔吝。及乎天地已分妄见寒来暑往。真历从此漫灭。草本天下流行。举世咸言冬至时节绣纹添线葭管飏灰。引得洞山退卓自讦家俬霜华揭榜还成露布。虽然如是瑞峰不敢欲救此弊。只要依而行之。且道意在那里（良久云）。攻乎异端斯害也已矣。
复举。僧问古德。如何是冬来事。德云。京师出大黄。拈云。古人恁么答话自谓横身宇宙舌覆大千。殊不知虎豹之文来田猿狙之便来籍。
冬节上堂。昨夜篱头吹筚篥。森罗万象悉虚胡。今朝打鼓报此事。借问诸人信也无。信底不信底瑞峰俱欢喜。何故。阳气发时无硬地（卓拄杖一下）。
谢东堂东明和尚兼四头首秉拂上堂。昔日洞山和尚冬夜掇退果卓致令泰首座吃果子不得。千载之下风俗易惯。人人斗揍处处安排。也未有人吃得。鹿山今年又迎冬夜随分作宴。无有新奇底。只将洞山陈年果子剥皮去核送在我四头首口边。而皆不甘遂向人天大众前各自吐却了也（蓦拈拄杖云）。拄杖子听与么说出来便道。低声低声。这里有东堂和尚。不须谩说洞下事。鹿山覆水难收。且凭拄杖子谢其轻触去也（卓拄杖一下）。
腊八上堂。六载寒酸犹自可。一朝浊富不如贫。明星迸散。三千界悉作瞿昙眼里尘。
上堂。世界恁么广阔。为什么听钟声披七条。云门大师与么垂示。依俙越国仿佛扬州。诸人还会么（击拂云）。识得山川无限意目前潇洒不须多。
除夜小参。问答罢乃云。玄枢运转旋磨之蚁其步稍移。岁序推迁赴壑之蛇其尾难系。若能于此识得不迁底句。烹白牛炊黍饭。可谓惠而不费。其倘未然驱疫疠卖痴呆。都是劳而无功。鹿山今夜与诸人分岁。不要依样画猫。别有个施设（卓拄杖一下云）。莫嫌冷淡没滋味。一饱能消万劫饥。
复举。僧问浮山远和尚。新岁已临旧岁何往。远云。目前无异怪不用贴钟馗。拈云。这僧在大洋海底问尾闾。浮山向须弥顶上指路头。还有针芥相投分么（良久云）。夜深珍重。
元正上堂（竖起拂子云）。看看吾道一以贯之。会得城上已吹。新岁角不然窗前犹点旧年灯。
元宵上堂。家家有一盏灯。三人证龟作鳖。瞎眼波斯入闹市撞著然灯受记莂。且道受什么记莂。孟春白月终定是上元节。
二月旦谢新旧两班。上堂。竺土大仙心东西密相付。密相付无差互。庭梅未谢旧年花。岸柳旋舒新岁絮（以拂击床）。下座。
佛涅槃上堂。一出一没半合半开。诸人向什么处见释迦老子（卓拄杖一下云）。湘潭云尽暮山出。巴蜀雪消春水来。
三月望上堂。处处真处处真。何处围林不领春。尘尘尔尘尘尔。游客都无白踏人。虽然如是诸人还见鹿峰拄杖生花么（靠杖云）。几乎使西施负薪。
上堂古德云。我有一句子。待虚空堕地时便向你道。鹿山即不然。我有一句子。虚空未生以前已曾说破了也（良久云）。三十年后莫道川僧打铙钹。
佛生日上堂。佛身无为不堕诸数。云门一棒夸屠龙。月明岂在珊瑚树（恶）。瑞峰恁么说话早是污却清净法身了也。急须诣大佛殿普请浴他去。便下座。
结夏小参。德山小参不答话。南人不梦驼。赵州小参要答话。北人不梦船。若能觑透二大老手脚。何妨大虫舌上打秋千。直得脱略千古坏模掣断诸方抑勒。立期限论修证。都是鲁般绳墨。虽然如是鹿峰未点头在。须知圆觉伽蓝里今夏百二十日别有条令可遵行始得。且道是什么条令。日中一餐夜后一寝。
复举。南泉和尚坐次。有僧叉手立。泉云。太俗生。僧便合掌。泉云。太僧生僧无语。颂云。尘外灵区不易寻。青山九琐洞门深。神仙将谓卜斯地。惊听空中操梵音。
次日上堂。护生须是杀。八字无两丿。杀尽始安居。山上有鲤鱼。要知个中意。铁船水上浮。休休有万里之智有万里之忧（卓拄杖）谢秉拂上堂。声前通信息句后绝安排。一挨一拶佛祖崖望（拈起拂子云）。只个拂子无思算。须弥顶上舞三台（击拂）。下座。
端午上堂。事不过三月不过五。若能直下换双眸。善财到处是药圃。其或未然。一任带蒲人戴艾虎。
上堂举。僧问云门禅师。如何是诸佛出身处。门云。东山水上行。后来圆悟和尚拈云。天宁即不然。如何是诸佛出身处。熏风自南来殿阁生微凉。二大老一人筥帚画蛾眉。一人官路卖私盐。瑞峰与么批判不觉失笑。且道笑个什么。就地拾得丽水金。拈起却是新罗铁。
中夏上堂。乌飞兔走碧落无踪。一齐众楚法岁告中。
上堂拈拄杖卓一下云。大众会么。若不会更下注脚去也。又卓一下。
上堂。火云蒸天暑威烈烈。嘉州大像通身汗流。陕府铁牛喘而苦热。别别富士山头长有雪（击拂下座）。
夏中东福和尚至上堂举。雪峰和尚领众到浮江。乃问云。欲寄二百僧过夏。得否。浮江以拄杖划一划云。着不得。拈云。浮江和尚只知大礼不辞让未知礼之用和为贵。东福和尚自京师来要寄一两员僧过夏。鹿峰不敢效古人态度。只是顺命而已。何故。衡鉴在前难容奸峭。
上堂。残阳未收爽气潜起。无位真人赤骨历地（喝一喝）。
上堂。举。沩山问懒安。汝十二时中当何所务。安云。牧牛。山云。汝作么生牧。安云。一回入草去。蓦鼻拽将回。山云。汝真牧牛也。拈云。懒安金殿撒尘沙。沩山草庵安鸱吻。瑞峰若见他道一回入草去蓦鼻拽将回。便向他道。尽大地一头水牯牛。更向什么处拽将回。他若拟开口。便与一掌道。莫犯国王水草。
解夏小参。真际元来廓落绝封绝疆。情域瞥尔区分。有凡有圣。所以释迦如来二千年前曲垂方便立期立限镕凡成圣。殊不知模子既不正。脱出来底七凹八凸。便见声闻精勤证得择灭无为。菩萨克期安居平等性智。都是锢鏴得底未得脱体完全。我此现前大众今夏一百二十日。不入者般炉鞴不受他人钳锤。饥餐困寝各自烹锻。瑞峰今夜挝鼓作自恣佛事。只要验过诸人各各所成底。顾视大众云。元来只个铁弹子。
复举。云门问僧。初秋夏末不触平常。道将一句来。僧无对。自代云。初三十一中九下七。拈云。云门大师明中赢得一着暗中输了一筹。
次日上堂。法岁已终人人策功（卓拄杖一下云）。寒山拈却盖面帛。元是东家李大翁。
八月旦谢两班上堂（卓拄杖一下云）。建化门开千足万足。自东自西无思不服。以何为验（靠杖云）。燠凉次序弗紊。秋来天气已肃。
圆觉禅寺语（终）。
再住山城州瑞龙山太平兴国南禅禅寺语录。
侍者绍荣怀澄士永等编。
师于建武元年十月十日入院。
山门。天下瑞龙山。门无第二义。若也衔芦来。那里是那里。
佛殿（合掌云）。希有世尊希有世尊。且道赞叹个什么。看他鼻下有口门.
土地堂。恍兮惚兮神在其中。莫怪昔日见南泉不得。王老师也未见他形容。
祖师堂。四七二三家风未坠。东西的的相承流落榑桑国里（良久云）。好事不出门恶事行千里。
据室。古来宗师叱佛呵祖。南禅好辨接人。丈室恢开门户。何故。大瞋不怒。
敕黄皇祚一统也由此印子。祖宗中兴也由此印子。将谓今日始流行（捧起敕黄云）。威音王前只这是。
山门疏。屋里竖四横三尽情一一说破。诸人好心山僧罪过。
法座（指座云）。十年两度登斯座。无等级中成等级。一回进步一回高。灯王也在阶下立。
拈香云。此一瓣香恭为祝严。
今上皇帝圣躬万岁万岁万万岁。陛下恭愿建武扬文。播骏功于万世而不拔兴禅辅教传鸿业于未来之无穷。此香仰祝。
皇太子尊躬。伏愿离明内莹严威震惊百里副德深殖景运保绥千秋。此香奉为阖朝贵官文武百僚同资禄算。伏愿长沐天泽中孚久为法城外护。
此香多年抛在穷谷。赢得枝叶自除。错向人前卖弄。声价遍堕掠虚。早知今日事。悔不慎当初。已展不缩。爇向炉中供养。前住相州巨福名山建长禅寺。敕谥佛国禅师高峰大和尚用谢负恩之罪。
就座（问答不录）。乃云。向上一着子秘在宇宙间。佛祖出兴皆默斯要。灵山曾不付迦叶。少室谁言授神光。西竺干东震旦。绳绳继继接响承虚。或放或收宾主互换。一挨一拶拳踢相酬。便见五家抗行通途变格。敲唱弥峻号令益严。虽然如是终未举扬此一着子。
石上座。今晨升于此座。亦只缄默有分。莫是失却开堂祝。圣之仪么（良久云）。好是无私大法轮。盖天盖地助皇化（叙词不录）。
复举。大唐肃宗皇帝问忠国师。如何是无诤三昧国师奏云。檀越踏毗卢顶上行。拈云。肃宗纶言不虚出。言中自有仙陀响。忠国师高谈阔论即得。只是未辨盐水器马在。山野今日不劳恁么奏对。坐见无诤三昧自然现前。以何为验（击拂子云）。九垓归鼎祚四塞绝烽烟
当晚小参（问答不录）。乃云。空劫那边一大机。古今历落不迁移。骑声盖色独旋斡。佛祖当头眼似眉。山僧当年据此精蓝。山门朝佛殿厨库对僧堂翠竹青松左围右列。烟峦云嶂后峙前横。今日看来皆悉仍旧更不移易一丝毫许。且喜与现前大众同游此不变不异之域（蓦拈拄杖云）。拄杖子冷地不甘。出来便道。新南禅你只具一只眼。殊不知近日。皇风一变佛法也斩新。山僧伏听处分。即今拄杖子说其斩新底法门。一上（卓一下云）。诸仁者还会么。其或未会更下注脚去也（又卓一下）。
复举。僧问曹山。佛未出世时如何。山云。曹山不如。僧云。出世后如何。山云。不如曹山。拈云。这僧向虚空里钉两橛。曹山奥奥虞虞亦例阘茸。南禅今夜不敢论他出与未出。且道毕竟何者是佛（喝一喝）。
上堂。佛法无多子。只要自知羞。昨日晴兮今日雨。不妨骑鹤下杨州。
圣节上堂。千载间出一朝诞弥。景运从此日而延。日日是好日。洪基得其时以建。时时是好时。祥开庆布尘沙界。万像森罗齐展眉。
谢无极无德二首座昭书记玄藏主上堂。群形生于无极。谁辨端倪。大用现乎无德。焉存轨则。金章玉章著述难成。大藏小藏诠注不得。太光生墨漆黑。人天眼目没通塞。
冬节小参问答罢乃云。阴化极时青松翠柏尚变色。阳威发处冻木寒丛也生芽。燠凉相凌都无朕迹。泯其所以宁容识情。到者里没量大人口似磉盘。明眼衲僧只见头彩。惹得皓老不洗布裈汗臭难掩镜清不展卧单开眼尿床。虽然如是冬夜斯临不可空过。别作家宴管顾我此现前大众去也（拱手云）。仲冬严寒伏惟珍重。
复举。南华德禅师新迁宝寿。恰值新冬示众云。新冬新宝寿。言是旧时言。若会西来意。波斯上泊船。拈云。宝寿示此四句。依俙梵语仿佛唐言。山僧住院未几忽逢冬节。也有一偈。是梵语耶是唐言耶。诸人试请听取。新冬新南禅。言也是新言。唤作西来意。北人不梦船。
次日上堂。阳从阴处生。阴向阳中极（竖起拂子云）。且道这个从那里得来（掷下拂子云）。九九元来八十一。建武元年十一月二十八日。
龙驾临幸本寺。一宿次早命师为众入室。斋罢上堂。拈香祝圣罢趺座。问答罢乃云。一颗灵光辉腾今古。明暗通塞不夺其相。长短方圆不状其形。荡荡恢恢炜炜烨烨。天地得此以覆载。日月得此以照临。谓之佛祖向上法轮。亦名君王中原大宝。非是四轮之类。宁将七宝而齐。此宝现时贵贱贤愚咸荷德。此轮转处妖邪魔外尽潜踪。今日龙驭光幸山中。林樾峰峦争呈吉祥色。斋钟粥鼓亦作欢喜声。直得向上法轮不劳推转脱体斯彰。君王大宝无所希求自然而至。正与么时感天报国一句如何道着（卓拄杖一下云）。将此深心奉尘刹。是则名为报圣恩（叙谢不录）。
复举。大宋孝宗皇帝问佛照禅师。世尊六年居雪山。所成者何事。佛照奏云。将谓陛下忘却。拈云。佛照对御谈玄。一时大遇检点将来。未免汗渎圣聪。今日忽有人问再住此山所成者何事。只对他道。低声低声。天子殿前不容间话。
十二月初三日恭奉圣旨特赐庄田。鸣鼓升堂。拈香祝圣罢据座。说偈云。公凭端自。日边臻。乃祖田园界畔明。九穗嘉禾今已熟。荷恩何必待秋成。
谢头首对御秉拂上堂。一喝分宾主一句辨教禅。峻机颖脱舌有瀑泉。且道宾主教禅一笔勾下时又如何（掷下拂子云）。龟毛拂子翻觔斗。惊起凤鸾翔碧天。
腊八上堂。六年痴坐莫由击蒙。寒心酸鼻彻骨贫穷。穷则变变则通。蓦地翻身下山去。褴襂袖裹春风。
上堂（卓拄杖一下云）。谛听谛听唯此一事实。余二则非真。
岁夜小参问答罢乃云。岁籥运转除夜斯临。西巷东村烧钱爆竹。张公李老驱傩送穷。一等是大丈夫。惜乎被十二时辰使七颠八倒。衲僧家翛然游乎象外。论甚月之晦朔年之旧新。即今不是腊月三十夜。谁言来日定是大年朝。直饶到得恁么田地。也未免堕在解脱深坑抬脚不起。毕竟如何折合去（良久云）。不是桃源客徒劳话洞中。
复举。香林因僧问。万顷荒田是谁为主。林云。看看腊月尽。颂云。万顷荒田主是谁。答道。看看腊月尽。昨日有人天台来。却得江西一封信。
元正上堂岁华云。一变晷运告三阳。试把腰间历日看。何日何时不吉祥。
元宵谢新旧两班上堂。进而不违宗退而不失旨。左顾右盻都无暗地。佛法世法照归一致。以何为验（以拂打圆相云）。我见灯明佛本光瑞如此。
上堂。今朝二月一。人人谁不识。二非双一非只。聪明大王掷算筒。雨余春水漾虚碧。
寿福石梁和尚遗讣至上堂。丙寅生啰啰哩。甲戌灭啰啰哩。灭不灭生不生啰啰哩。长空万里一圆月啰啰哩。寿福和尚唱此还源歌。南禅恁么击节。且道是什么曲调（以拂击床云）。啰啰哩啰啰哩。
佛涅槃上堂。鹿苑中鹤林下。左出右没千变万化。而今灭后二千年。花柳依依春遍野。伏惟释迦如来和赃捉败了也。
三月旦上堂。睦州和尚云。现成公案放你三十棒。敢问大众如何是现成公案。莫是轻烟遮柳眼微雨湿花腮底么。莫是三通鼓鸣四众云集处么。莫是南禅不说而说诸人无听而听处么。阿呵呵。就地拾得丽水金。拈起却是新罗铁。
谢浴主上堂。水不洗水妙触宣明。十六开士梦里惺惺（卓拄杖）。
谢果首座忻藏主至上堂。千经万论不如一默。直示单传也非奇特。仰山错上率陀天。观音院内有弥勒。
浴佛上堂。天上天下唯我独尊。莫怪渠侬无思算。新生孩子掷金盆。
天岸和尚讣音至上堂。相结眉毛山川万里。永绝音容方见道义。如是如是不是不是。谁知一路涅槃门。同条生不同条死。
结夏小参。九旬克期抱桥柱澡洗。三处度夏筥帚画蛾眉。祖师门下不管这般瞢底。只要出格机。不受抑勒于规绳。不混威仪于茆旷。窈窈窕窕别有生涯。若能恁地。西天蜡人冰东土铁弹子也是间家泼具。诸仁者要知他出格生涯么。逢茶吃茶逢饭吃饭复举。僧问古德。如何是定乾坤句。德云。十日一雨五日一风。拈云。不施寸刃坐致太平。不无古德只是未在。何也。尧舜之君犹稽于化。
次日上堂。十五日已前钵盂口向天。十五日已后鞔却紫茸毡。正当今日聻（卓拄杖云）。寒山不管安居事。须弥顶上打秋千。
谢五头首秉拂上堂。鹫岭以一音演法。众生随类各得解。龙山借五音谈玄。绝唱古曲无人会。且道鹫岭底是龙山底是（良久云）。牡丹一日红松柏千年翠。
上堂（卓拄杖一下云）。会则途中受用。不会世谛流布（又卓一下）。
谢镜空首座兼谢大众普请钁地般土上堂（革净土院为延寿堂）。眉间剑肘后符。镜里空日中斗。大人境界超格量。普请诸人自看取。凡地佛地没高低。净土秽土非异趣。龙山恁么举唱也未免平地起骨堆（以拂击床云）。山前麦熟桑麻绿。飏下钁头归去来
上堂。举。云门大师云。佛法太杀有。只是舌头短。良久云。长也。拈云。云门舌头短则上拄梵天。长则不出口中。诸仁者要知他舌头落处么（恶）。巩县茶瓶。
上堂。寒时普天寒。热时普天热。饥逢王膳不能餐。刚言瓮里走却鳖（咄）。
上堂。一叶才落天下知秋。祖意教意好肉赘疣（喝一喝）。
解夏小参。灵机活脱大用现前。捏聚放开不存轨则。滞壳迷封底莫知其体裁。大觉世尊二千年前向虚空里着长短划。谓之法岁期限。结时有解。三脚虾蟆飞上天。解时有结。无角铁牛眠少室。倘能于此荐得。便见释迦老子七手八脚便露了也。其或未然。山中九十日云外几千年。
复举。僧问古德。九旬禁足事如何。德云。不坠蜡人机。拈云。古德恁么答话只有照壁月且无吹叶风。
次日上堂（拈拄杖云）。圣制已周毕人人斗精勤。惟有木上座依旧黑粼皴。为是虚度一夏耶。别有长处耶（卓拄杖一下云）。白日行官路。三更过孟津。
谢新旧两班上堂。一进一退水银坠地。左之右之尽善尽美。莫谓南禅口门窄。山河大地齐欢喜（以拂击床）。下座。
上堂。人人自有光明在。看时不见暗昏昏。云门大师和沙卖黄金。只得贪小利。龙山未尝说着这般事。何故（良久云）。一举四十九。
中秋上堂。呑却三四吐却七八。呑吐机前眼似眉。广寒宫里乾坤阔。
上堂。大道本平夷。愚人自伫立（良久云）。鲇鱼上竹竿。驷马追不及。
上堂（拈拄杖云）。声前露容（卓杖一下云）。句后削迹毕竟如何（靠杖云）。三双六只。
开炉谢愿书记上堂。燠凉交替彼此相知。风头暖处商量得时（以拂击床云）。三个柴头成品字。无宾主话绝繁词。
谢后堂首座上堂。一不成二不是。放过一着落在第二。苟能识得第二去。摩诃衍法无别事（卓拄杖）。
南山和尚遗书至上堂。化缘已尽拨转一机。十虚消殒万象号悲。当头突出大人相。舜若多神笑展眉。
冬节小参。观一瓶冻知天下寒。观一管灰知天下暖。造化公凭全昭著。己灵神用自现前。海竖山童悉有其分。寒梅瘦竹靡不发机。于此荐得许他。声色丛中通活路。圣凡魔外把手游。虽然如是明眼看来也是客作汉。何故。未透祖师关棙子。徒认山河作眼睛。
复举。僧问赵州。如何是不迁义。州以手作流水势。拈云。明中放开官路。暗里把断封疆。诸人向什么处见赵州（良久云）。阳气发时无硬地。
至节上堂（以拂打圆相云）。阴向这里剥尽不减分毫。阳从这里生来不添一线。也不减也不添。泥人突出黄金面。
圣节上堂。威音王前地不黄天不玄。威音王后坤六断干三连。正当今日又且如何（端拱云）。
今上皇帝圣寿万年。
谢四头首秉拂及静山首座至上堂。我有一句子遍界不曾藏。人天眼目藉此溪开。摩诃衍法因此宣扬。建化门中是谓十二分教。翰墨场里唤作四六文章。龙山与么说话莫是好肉生赘么（良久云）。居山方始知山静。处世谁能忘世忙。
谢大歇首座上堂。道人相见时彼此呈漆桶。无主无宾非照非用。盘礴大歇场中。不要惊群动众。
腊八上堂。昨夜虚空迸裂星斗失却光芒。大地众生都不识。唯有瞿昙自着忙。且道着忙底是不识底是（以拂击床云）。梅须逊雪三分白。雪亦输梅一段香。
东福双峰禅师遗书至上堂。一株大树忽凋零。慧日山巅绝楚薪。将谓后昆无覆荫。昌昌嫩桂又逢春（葬于桂昌庵后）。
上堂。三通鼓罢簇簇上来。佛法人事一时周毕。法眼禅师与么垂示只知陪金卖铁。不觉见利忘义。龙山即不然。三通鼓罢四众云臻。不会作客劳烦主人（喝一喝）。
除夜小参。旷劫已来暨于今日。乌飞兔走暑往寒来。其踪迹不可追寻。并是收归旧历日。从明朝去至未来际。劫波成坏晷运改迁。其纪极不可考究。毕竟付在梦幻中。岁夜斯临元正未至。乃是交头结尾底时节。不属过去亦非未来。唤作现在也不得。到者里说甚旧岁今宵去新年明日来。须知万物不为气候所迁。诸人元与虚空同寿。倘能恁么。今夜分岁大家相聚吃冰霜乐在其中。其或未然来年更有新条在。恼乱春风卒未休。
复举。僧问云门。如何是云门一曲。门云。腊月二十五。拈云。太音希声该括今古。即今腊月三十日。莫谓又被风吹别调中。
元正上堂。月建丁今日岁君新制律。物物献祥符头头擎玉历。因甚如此。不见道一吉一切吉。
再住南禅禅寺语录（终）。
山城州灵龟山天龙资圣禅寺语录。
侍者宏远智光弥浩等编。
历应二年十月降敕奉为后醍醐上皇革离宫作梵苑乃命师开基。
康永四年四月初八新开法堂（此日武将两殿下光临法筵）。
上堂。先伸佛诞仪罢乃云。三世诸佛出现于世。唯为说法济度众生。是以四辩八音并为说法轨范。鹿苑鹫岭亦是度生道场。祖师门下单提独弄。直示本分不同教门。然鞠其旨归亦只为传法救迷也。以故西天四七东土二三。各各相承以传法偈。达磨大师云。吾本来玆土传法救迷情。便见少室雪中断臂黄梅夜半传衣。正法流通接踵蹑武。树下石上幽洞深岩无处不建法幢。有机必传心印。百丈大智禅师创兴丛林以来。震旦槫桑列刹相望。大小虽异皆构法堂举唱宗乘。玆者本寺开基岁序未几。厨库僧堂三门两廊虽未毕其功。佛殿落成之后先立法堂。此所以其表佛祖本意在说法利生者也。今当如来降诞日已得法堂周备。时节因缘偶谐如合符契。又辱。
朝廷赐额扁曰法雷。宸翰奎画凤舞龙翔。直得法雨将降天旌瑞兆。仁泽普被世仰洪恩。如来以法付嘱国王大臣。慈鉴之效昭著于此。懿哉斯法布益无穷。所谓法者何耶。乃是众生圆具本法也。在圣不增在凡不减。大之则弥于宇宙。细之则摄于毫厘。亘古亘今不变不异。诸佛所说大小权实半满偏圆皆悉。此法之名义。世间所有草木瓦砾一切众生动作施为无非此法之相用。所以道森罗及万像一法之所印。倘能恁么会得。如来未出世度人已周毕。此堂未营造法门自现成。山僧今日升于此座。别无衷私底法门为人可说。只与本师释迦如来及尽虚空界诸佛菩萨诸贤圣众现前大众外护尊官堂中欐梁灯笼露柱无边刹海人畜草芥各出广长舌同转大法轮而已。正当恁么时且道成得什么边事。拈拄杖云。看看释迦如来今日在天龙拄杖头上周行七步。指天指地普告大众言。我今再降诞此堂新落成。贤圣沓臻人天交接。人人个个都是独尊。牌扁奎画梁柱方圆。物物头头靡不演法。奇哉奇哉。正法联绵未尝灭。灵山付嘱自有人。婆伽至尊与么垂示是则是矣。只是降生应物底法门也。诸仁者要知如来未借胞胎已前消息么（卓拄杖一下云）。谛听谛听。
结制小参。问答罢乃云。向上玄关机路绝。四维上下一团铁。此关不是拒行人。自是行人透不得。从上诸大宗师各据一方扶立宗乘。皆设此关以接方来。千载之下俨然未散。天龙门下营功未毕结制斯临。山僧别无作略可施。只要诸人在此玄关里禁足安居。莫谓此寺未有僧堂向什么处克期修证。今夏苟能透得此关。还许诸人朝蹑高穹以到上方香积厨中吃饭暮缩厚地而归下界天龙寺里打眠。其或未然。一任更立长期以待弥勒下生时。何故。有利无利不离行市（以拂击床）。
复举。僧问云门大师。如何是诸佛出身处门云。东山水上行后来。圆悟禅师拈云。天宁即不然。如何是诸佛出身处。薰风自南来。殿阁生微凉。拈云。云门古曲才堪听。又被风吹别调中。
次日上堂。西天蜡人冰东土铁弹子。伶利衲僧不敢介视。大众会么。膝下黄金不博鍮。八九元来七十二。
谢四头首秉拂上堂。天龙有一柄拂子。一日分付我此四头首以作结制佛事。便见横拈倒用点开人天眼目。左举右挥演畅摩诃衍法。微妙章句从此出生。一代藏教不劳诠注。伟哉一柄龟毛拂转得无边大法轮。今日仍旧还归天龙手里。亦要此拂子代山僧说法一上以谢头首道谊（举拂良久云）。休休太褒却成贬。
上堂。无量妙义百千法门。斩新日月特地乾坤（蓦拈拄杖）。天龙拄杖没人情。今日竭底尽掀翻。敢问诸仁者。向什么处得出气去（卓拄杖一下云）。峰转疑无路溪斜别有村。
端午上堂。护身法肘后符。群邪自辟百福克孚（咄）。好事不如无。
上堂。梅雨珊珊林烟簇簇。溪东溪西草肥水足。召大众云。水牯牛如何牧。随分纳些。即不问且道。即今牛在什么处。莫是佛殿里烧香法堂上听法底么（喝一喝）。
半夏上堂。僧问南泉和尚。祖祖相传传个什么。泉云。一二三四五。天龙即不然。今日若有人问祖祖相传传个什么。便对他道。今朝是六月朔。且道誵讹在什么处（良久云）。不是神仙客。徒劳话洞中。
上堂（拈拄杖召大众云）。会么今年六月行冬令。炎帝权威未一新。将谓乾坤乖大信。乌藤仍旧黑粼皴（卓拄杖）。
上堂。刳却文殊眼。塞却观音耳。盘礴声色丛中。赢得干戈自止。不是不是。勇士那肯家中死。
解夏小参。问答罢乃云。佛祖顶𩕳一着子。辉腾今古无差异。迷流日用而不知。坐饭箩边自饿死。释迦如来见机而作开方便门。年年一夏九旬教人克期取证。制约严厉有结有解。结则普天匝地一时结。漫天网子百千重。铁额铜头跳不出。解则普天匝地一时解。君向潇湘我向秦。四海五湖皇化里。忽有伶利汉出来道。丈夫自有冲天气。不向如来行处行。天龙不肯点头在。何故。从贫入富则易。从富入贫则难。
复举。僧问赵州和尚。如何是不迁义。州以手作流水势。拈云。大众会么。会则途中受用。其或未然山僧更下注脚去也。九夏推移又告秋。不迁之义不曾庾。观音菩萨买胡饼。放下元来是馒头。
次日上堂。西天以蜡人为验。东土以铁弹为验。天龙门下今夏只以无验为验。因甚如此。不见道官马不用印。
中秋谢宋船纲司上堂。普天匝地一秋光。不动扶桑见大唐。明月团团离海峤。满船官货孰私商。
重阳谢新旧两班上堂。一进一退不动纤尘。左之右之立处即真。欲识个中消息子。重阳九日菊花新。
上堂（拈拄杖云）。一径直二周遮。放下也绵绵密密。拈起也吒吒沙沙（划一划云）。本店卖买分文不赊。
冬至小参。乌飞兔走届仲冬。风逼篱头吹筚篥。彻骨寒来能几人。刚言一物黑如漆。诸仁者还会么。苟能会得许他。使得十二时辰不为阴阳所转。七十二候二十四气咸归掌握之中。靡不自家戏具。何妨以万象森罗为伴侣。以四相迁变作佛事。虽然如是更须知衲僧家别有生涯始得。且道知有底人向什么处行履（良久云）。曙色未分人尽望。至于天晓只寻常。
复举。僧问首山。如何是学人亲切处。山云。五九尽日又逢春。僧云。毕竟如何。山云。冬至寒食一百五。拈云。首山和尚屋里开金玉铺当头卖与此僧了也。可谓善贾之家不留死货。子细检点未免贪小利失大利。
次日上堂。看却一日风云验取一年气候。此是世俗底。能观时节因缘识得佛性深义。谓之出世底。且道世俗底是出世底是（咄）。祖师门下不管者般间事。
谢四头首秉拂上堂。诸佛出广长舌皆具四无碍辩演畅大法。天龙不动舌头别有四无碍辩举扬宗猷。珍重三世诸佛灼然输我一筹（卓拄杖）。
上堂。世尊一日升座。众才集。迦叶白槌云。世尊说法竟。世尊便下座（召大众云）。会么。其或未然。山僧为众分疏去也。朴凉风度弊犹多。作法于贪将若何。遂见二千余载后三尺杖子搅黄河。
腊八上堂。六载辛酸世妄传。谁言悟道出人前。吠虚啀实至今日。雪在山兮星在天。
上堂。掷剑挥于太虚。不论及与不及。英灵黠儿犹自伫立（喝一喝）。
除夜小参。问答罢乃云。燠凉晦朔春夏秋冬。终而复始始而复终。始中有终终中有始。空索索赤条条。旷劫前莫见其太初。未来际罕知其纪极。到这里主岁神将罔所措。聪明大王掷算筒。古人不获已刚言。十世古今始终不离当念。且道当念未生时十世古今何处得来（蓦拈拄杖云）。我此拄杖子忍俊不禁出来道。今岁今宵去明年明日来。知者般事便休。更弄巩县茶瓶作么。山僧唯唯伏听处分。何故。不见道当局者迷傍观有眼。
复举。僧问佛日弼禅师。如何是毗卢印。日云。草鞋踏雪。僧云。学人不会。日云。步步成踪。拈云。佛日和尚开口见胆。不妨赤心片片。若是天龙又且不然。如何是毗卢印。印文已露了也。学人不会。幸是不会。会即冬瓜印。
岁节上堂（竖起拂子云）。旧岁向这里去。新年从这里来试向者里高着眼。元正启祚太奇哉。以何为验（以拂击床云）。春信潜通雪里梅。
元宵谢新旧两班上堂。举。雪峰一日升座召大众云。看看东边底。看看西边底。你若要会。拈拄杖掷下云。向者里会取。拈云。雪峰和尚一举两得更无剩法。山僧别无伎俩。只要诸人温故知新。召大众云。看看东边底看看西边底。会么（良久云）。我见灯明佛本光瑞如此。
上堂拈拄杖云。见么。卓一下云。闻么。知我罪我其惟拄杖乎（靠杖）。下座。
佛涅槃上堂。二千年前野火烧不尽。二千年后春风吹又生。柳堤花坞芳草岸。一任波旬舞袖轻。
三月旦上堂（奉谢檀那光临）。花腮含露媚。柳眼带烟眠。将谓东皇行此令。看来都是旧青毡。以何为验。看看三世如来历代祖。毗耶室里打秋千（卓拄杖）。
太上天皇临幸上堂。春光与祥光相映。和气与瑞气糅浮。奇哉斯吉兆。诸人会也不。中原大宝自然至。辽天高价有谁酬。会不会酬不酬（卓拄杖云）。塞北安南一道收。
退院上堂。不效汾阳付属诚。七年业债董修营。今朝始有为人处。三下冬冬退鼓声。
天龙资圣禅寺语（终）。
再住天龙资圣禅寺语录。
侍者周泽编。
师观应二年（辛卯）七月二十日升座拈香云。此一瓣香恭为今上皇帝。
太上天皇祝延睿算万岁万岁万万岁。恭愿。
圣德不渝永膺神符之箓皇谟不变久受天授之图。
次拈香云。此香奉为征夷大将军及两副将军资倍禄算。伏愿身宫久保不失辅上抚下之洪勋。智海弥深永乘崇教兴禅之大愿。
又拈香云。此香未归掌握遍界都是真熏。才插炉中一会只成假弄。今日拈出供养前住巨福名山。
敕谥佛国禅师高峰大和尚。聊表世俗礼仪。
师就座。问答罢乃云。竺土大仙心东西密相付。体量广大机用灵明。法界凡圣含灵咸受他恩力。世间兴亡治乱不扰此封疆。谓之大解脱门。亦号正法眼藏。三世诸佛证此以震大法雷降澍一味平等之甘雨。历代祖师悟此以开大炉韛锻炼铁额铜头之俊流。便见五家七宗烨烨乎续祖灯于万世。显演密说恢恢焉张教网于群机。伟哉此个大仙心能成如是大佛事。虽然与么只是成得权化门中事。天龙今日为诸仁者指出佛祖顶𩕳一着子去也（卓杖一下云）。还会么。其或未会更下个注脚（又卓一下叙谢不录）。
复举。障蔽魔王与诸眷属一千年随金刚齐菩萨求其起处不得。一日因忽得见。问曰。汝当于何住求汝起处不得。菩萨曰。我不依有住而住。不依无住而住。如是而住。拈云。金刚齐菩萨是则固是。要且只入佛界未入魔界。山僧在此山中十余年。有时依有住而住有时依无住而住。与诸魔外不相谁何。何故。岂不见毗耶大士道。一切众魔及诸外道皆是我侍也。山僧与么体裁与金刚齐菩萨行履还有优劣也无（良久云）。但见皇风成一片。不知何处是封疆。
新开僧堂安奉圣僧云。识心灭尽现威仪。内外圆明发了知。好是天真三昧力。无边利济适机宜。恭惟。西天鼻祖摩诃迦叶尊者。形容长耀金色为称。须发自除衲衣着体。分半座处十二头陀悉放真光。拈一枝时百万大众同推微笑。正法眼藏八字打开。教外宗风十方流布。諊其祖宗繁兴之来历。偏托尊者广大之庇庥。其德至矣感而遂通。其慈浩然。请则必应。将谓鸡足山中遐俟慈氏下生。且喜天龙寺里正现圣僧全体。大坐不动覆荫后昆于亿万年。真仪常存绍隆玄旨于未来际。毕竟如何保任此事去。休言选佛难及第。那个众生心不空。
八月旦启建御忌上堂。雨洒林丘秋色入细。颢气领天凉飙掠地。于此荐得法尔玄谈历劫未坠。其或未然。御忌看经今日为始。是是不是不是（拈杖云）。天龙不合口吧吧。无端笑杀拄杖子（靠杖）。下座。
中秋上堂。灵山话月权实偏圆分区域。曹溪指月体裁手段不同途。指话机先消息子。佛祖也不敢名模。只如恭为。先皇从月旦至今日看阅大藏真诠。法界含情亦同受此洪因也无（以拂打圆相云）。今夜一轮满。清光何处无。
八月十六日就多宝院升座拈香云。此香本来寥廓绝名相。摄化门中唤作香。三世诸佛不知其价。历代祖师只传其芳。今日拈出爇向宝炉供养阎浮摄化卢舍那如来千百亿化身释迦牟尼大觉至尊（云云）。所裒善利并用回严后醍醐天皇觉位。恭愿神仪与法界含情同受此真熏顿成其妙果。
就座问答罢乃云。法身师毗卢主。大包方所细入无间。赤条条空索索。非凡非圣求形名于何边。亘古亘今绝朕迹于当处。佛佛出世显演密谈。只此说得他光影边事。祖祖相承单提直示。未免卖弄地天真灵机。倘能与么会得。上无攀仰下绝已躬。独脱无依不借伴侣。更无一法作障碍。直得以万象为戏具。成就也由我破乱也由我。乃知圣凡升降世界转变皆悉从一妄生。一妄亦无起处。迷之则幻化轮回甘自沉溺。悟之则本有妙用自然现前。所以道梦中明明有六趣。觉后空空无大千。若是吾家真种草。梦中觉后俱不坐在。且道他向什么处行履（以拂击床云）。须知海岳归明主。莫谓干戈致太平。
散说。夫以真净界中无他无自。岂容怨亲于其间哉。一迷才生万境随现。世界治乱人伦怨亲。虚妄相酬虚妄相夺。若有灵根者直下知非一念不生前后际断。若是浅识之流被此幻妄所缚无有休歇。或有似怨而亲者。或有似亲而怨者。怨之与亲都无定相。此所以其怨亲俱是幻妄也。元弘大乱之时征夷将军特奉。敕命速亡国敌。因玆官位日日迁乔名望人人改观。忽因谗虎长威狞遂得逆鳞难回避。绎其由来并是疾成功业甚惬。睿襟之所致也。古者道亲是为怨媒。其此之谓欤。于玆祥瑞云散龙驭不虞。幸南山箫韶声消凤辇不复还北阙。武家大息以谓。悲哉臣遂堕谗谀陈谢不及。永沈逆臣之谬而已。以故武家愁叹切于常流。不敢以恨绪介怀。自沥丹悰特修白业。专欲奉祈于觉果遂见建大伽蓝作大佛事。暑往凉来又逢南吕。一十三回御忌忽尔斯临。五千余卷真诠仍旧看阅。加之新开僧堂以安清众。不翅今日一会佛事。尽未来欲奉资荐神仪。諊其追修恳切之志偏出君臣不和之中。以此思之可谓怨是为亲媒也。然末运变移三宝诸天亦不奈何。世复骚乱人民不稳。是以今日佛事不如武家愿望。虽然恳志之所之聊表供佛斋僧之仪。仍命小比丘某升于此座举扬宗旨。某内无蕴藉之德外欠颖脱之才。只因宿世缘遇使然。忝沐。先皇仁顾久矣。已迨八旬暮龄自扬再住家丑。此亦前缘之所使然也。寔非聊尔苟且之事。纵虽不受台命卑情宁忍守安间乎。所以不敢固辞出来纳败。伏乞众慈各垂亮察。恭惟。后醍醐天皇德化冥符天选。圣明不辱古风。皇运时至再建一统之洪基。凤历新开重践万乘之宝祚。四夷敛衽万品披襟。将谓尧风永扇而无穷。岂度舜日暂出而忽隐。熟思其态度宁谓偶然而然乎。料知神仪假偿浊世业缘早预净邦嘉会。非是圣运短祚之因由。只是众人不幸之标帜者也。果然登霞之后至今世未静谧。缁白之流多是失所。众心攀慕难得而止矣。上来所伸皆是梦中梦事也。纵虽实有既往不咎。况是梦事耶。人间第一轮王亦是梦中之宝位。梵世最高天王亦是梦中之快乐。是故释迦如来弃轮王位入山苦行。其意何也。盖为教人各知无上觉王超越世间尊贵故耳。四部虽异既称佛弟子。其岂不效其行藏哉。恭愿。上皇顿转尘机不拘妄宰。速翻业识证得灵知。超越怨亲差别之昏衢优游迷悟一如之灵域。无忘鹫岭付嘱生生保护法门。不动龟山寂场刹刹利济群类。武家奉祈愿望既尔如斯。上皇睿念宁不为之消融哉。所修善根固非轻鲜。诸佛大慈必当冥垂感应矣。若尔则干戈永止四海清平。灾厄咸消万民康泰。武运绵绵永传奕世。愿心浩浩普及含情。
复说偈曰。人人有个无尽藏。圣贤凡庸无增减。河沙德用尽包容。谓之不思议实相。或现重重楼阁云。或出种种音声海。大千经卷摄一尘。一尘遍在经卷中。一一文字现楼阁。一一楼阁演法门。如是法门不于舌。如是楼阁非造作。今此伽蓝亦如是。大众于中转大藏。伽蓝经卷互融摄。明明弥满虚空界。伟哉出格大佛事。神仪直入如来地。普导法界迷倒类怨亲平等。成觉果佛法王法不下衰。百千万劫莫穷尽。三宝证明不可疑。更为后昆立公凭（卓拄杖一下）。
再住天龙禅寺语录（终）

[book_title]梦窗正觉心宗普济国师语录卷下
住持天龙禅寺小师妙葩编。
升座。
庆赞法华忏摩（香词不录）。
灵光独耀非暗非明。清寥寥白滴滴。罪云素来绝点。忏雪何劳积功。不可以解脱贵乎诸佛。不可以沦溺贱乎众生。释迦老子不知事从丁宁起。四十二年东炫西媚。逗到法华会上不奈栓索俱露。却言正直舍方便但说无上道。上是天下是地。唤甚作无上道。七谕玄谈都是太虚黼黻。三周妙悟靡不好肉赘疣。龙女脱鳞未足为奇。慢者退席却较些子。只如今日诸仁者修习法华三昧忏涤愆尤。是方便门耶是无上道耶（顾视左右云）。露地白牛弄蹄行。雪山步步无间草。复说偈云。人人有个一卷经。古今历落常现前。不是灵山所说底亦非葱岭带将来。荡荡迥出思议表。是名妙法莲华经。都无文字可书写。更向何处读此经。忽有宿殖深厚人。当头能信有此经。不可书处下得笔。不可读处鼓得唇。如是书写如是读。无功之功成大利。玆功至竟归何处。黄头碧眼也不知（卓拄杖一下）。
太平和尚小祥忌请（香词不录）。
诸佛未出世。是处山凸谷凹。祖师未西来。诸人顶天踏地木镜照素面。幸自可怜生。诸佛已出世。横说竖说也是白日点灯。达磨已西来。以心传心大似河头卖水。一家有事百家亦忙。便见行棒下喝竖拂击床簧鼓多少人去。将错就错有甚了期（蓦拈拄杖）。看看太平和尚今日在瑞峰拄杖头上掀翻先贤窠窟直教诸人知生死祸福总是太平无事时节。诸人还知么（卓一下云）。太平元是将军致。不许将军见太平。
复举。白水仁和尚因设洞山忌斋。有僧问曰。先师还来也无。仁云。更下一分供养着。拈云。白水和尚可谓报恩太过却成怨。即今若有人问今日设此忌斋太平和尚还来也无。便以一绝古诗呈似他。少小离家老大回。齿黄面皱鬓鬅䰄。儿童相见不相识。却问客从何处来。
性喜禅定尼小祥忌请。
普天匝地恁么热。富士山头犹有雪。寒中暑也暑中寒。都无一定底时节。倘能于此着得顶门眼。方信法无定相逢缘即宗。便见生死去来安危得丧是自家游戏三昧。有时东倒西擂四海五湖皇化里。有时骑声盖色毒龙行处草不生。成就也由我。破乱也由我。权柄在掌握尘尘建法幢。虽然如是更须知有向上真归处始得。诸仁者要知真归处么（击拂子）。汉不收兮秦不管。又骑驴子下扬州（叙谢不录）。
复说偈云。一段精明绝名相。古今寥廓独光辉。乃是诸佛出身处。含生以此为所归。非男非女非神鬼。左转右转露真仪。谓之摩诃般若力。亦曰广大无缘慈。迥然超过言象外。大人境界没人知。为君今日尽情说。日出东方夜落西（卓拄杖一下）。
上杉法禅禅尼小祥忌请。
拈香云。此香不是人间所有。亦非龙宫出来。信手才拈起真熏满九垓。玆者奉三宝弟子侍中藤（某人）今晨伏值先妣法禅禅尼小祥忌辰。借手爇此妙香供养本师释迦如来十方三世婆伽至尊圆觉楞严维摩法华一切妙典迦叶阿难四向四果诸贤圣众文殊普贤三贤十圣诸大菩萨。所鸠善利并用资荐先妣禅尼觉路。伏愿觉灵与法界含情同受真熏共成道果。就座问答罢乃云。妙性圆明离诸名相。切忌白日挑灯经行。灵光独耀迥脱根尘。可怜特地捏目见月。不捏目不挑灯。生死祸福何处得来。所以道梦里明明有六趣。觉后空空无大千。倘能于此荐得西施拈却。盖面帛元是邻家老母嫫。宝莲未尝陷泥犁。龙女谁言成正觉。玉楼金殿剑树刀山任意逍遥都无忻厌。谓之无为无事大人境界。更论甚么五障三从。正当恁么时修善报恩还有功不浪施分也无（卓拄杖一下云）。换骨洗肠投紫塞。洪门切忌更衔芦（赞经叙谢不录）。复说偈云。十方薄伽梵一路涅槃门。去来非别处缚脱共同源。遍界不曾藏觅则暗昏昏。大而入纤芥细而盖乾坤。与么照破者谓之大觉尊。与么受用去乃是大善根。以此资三有以此报四恩。功德没涯量赞叹难为言。我今自话堕笑倒铁昆仑。
法海禅师忌请。
拈香云。此香其根广大。竖穷三际横亘十方。其荫洪荒上覆高穹下载厚地。玆者平安城佛心禅寺住持比丘（某）今晨伏值先师法海禅师大和尚三十三回之远忌。借手山僧爇此宝香供养。现座道场当来导师弥勒慈尊现在应迹释迦牟尼如来等微尘法界十方三世诸薄伽梵华严般若法华涅槃等龙宫海藏诸部真诠文殊普贤地藏观音等诸大萨埵西天四七东土二三继踵传宗历代祖师先师法海禅师大和尚。所冀香云遍布无边含情咸沾龙华三会之慈雨法海弥深未来永劫遐通天池一派之正流。就座问答罢乃云。威音以前也与么不添一丝毫。威音以后也与么不减一丝毫。也不添也不减。空索索赤条条。洗涤而匪清涂糊而匪污。离样离模。迥出心识机括。至渊至奥。宁借言诠梯媒。虽然如是。苟能透过荆棘林。处处绿杨堪系马。深玄法门刹说众生说。广大佛事一成一切成。不藉沤和刹刹度群动。毋劳号令尘尘建法幢。山野恁么告报。诸仁者还知法海禅师冷地听得横点头么。若也知得。山僧今日不失利。其或未然。真净界中才一念阎浮早是八千年（卓拄杖一下）。复举。耽源和尚忠国师忌日设斋。有僧问。国师还来不。源云。未具他心。僧云。又用设斋作么。源云。不断世谛。师拈云。耽源和尚不断世谛即得。若是佛法远之远矣。今日丁乎法海禅师远忌。门下高弟同设斋会。且道是佛法耶是世谛耶（以拂击床云）。三千界外放光明。双六盘中休喝彩。
康永改元壬午仲秋初五日钦奉圣旨庆赞京城东山八阪宝塔（塔中图绘两界诸尊）。
拈香云。此香微尘刹界求难得。大愿海中流出来。爇向炉中恭为今上皇帝。太上天皇供养本地法身法界塔婆释迦如来真身舍利胎金两部无边诸尊三世出兴诸佛如来十方常住诸贤圣众。次伸祝贡梵天帝释四大天王（云云）。榑桑显化伊势太神官八幡大菩萨等大小福德一切神祇。伏愿洪慈保持增长彼大愿力诸障消殒圆成此胜善根。
就座索话。无缝塔里不通一线。佛事门中且容相见。莫有袖中藏漫刺底么。有僧出众问云。修塔止斧供养择良辰。朝旆临筵山川生瑞霭。人天侧耳请师提纲。答云。日月添光天不老。山川布瑞地无秋。进云。佛事门中还有西来祖意么。答云。铁牛擎出黄金角。进云。与么则但见皇风成一片。不知何处是封疆。答云。切忌管里见苍穹。进云。记得僧问石门聪禅师。如何是无缝塔。门云。直下看的当也无。答云。白日打官更。进云。僧云。如何是塔中人。门云。退后退后意在那里。答云。半开半合。进云。学人即今咨和尚。如何是无缝塔。答云。大家在这里。进云。如何是塔中人。答云。当面蹉过。进云。和尚恁么答话与古人是同耶是别耶。答云。拈却盖面帛看。进云。只如今日庆赞浮图莫便是无缝塔么。答云。就地拾得丽水金。拈起却是新罗铁。进云。庄严既尽善美。供养亦致勤渠。毕竟成得什么边事。答云。万象随喜虚空证明。进云。不翅学人开瞢昧。普令含识结良因。答云。大商不见小利。又有僧出问云。浮图壮丽周毕庆赞法筵俨然。好是时节。愿闻提唱。答云。既自能如此。我今不再三。进云。一句全提万机寝削。学人犹迟疑。更请垂慈诲。答云。左眄千生右顾万劫。进云。昔年双林傅大士旋绕灵塔。七佛前引维摩接后。未审是什么标格。答云。彩气夜常动。精灵昼少逢。进云。今日八阪胜伽蓝庆赞灵塔。王臣归崇人天感动。还有功不浪施分也无。答云。大功不宰。进云。乡谈相似州县不同。昔年底便是。今日底便是。答云。六只骰子满盘红。大都只是见头彩。进云。与么则古今无异路。达者自同归。答云。君向潇湘我向秦。进云。上来蒙指示犹堕功勋边。如何是向上事。答云。八角磨盘空里走。进云。不因夜来雁争见海门秋。答云。君子不介视。乃云。群生大本诸圣真源。亘古亘今独露独耀。不借伴侣于万法。不昧灵明于诸缘。恢恢焉弥纶十虚。荡荡乎通贯三际。不可以识识。凡庸争得梯航。不可以智知。圣贤亦难钻仰。绝梯航时机路自活。难钻仰处车马潜通。倘能于此承当。触向都无适莫。便见本分地上全开佛事门。佛事门中直示本分事。净秽元非异域。处处举扬祖宗。圣凡同发一音。时时演畅玄旨。正当与么时且道功归何处（竖起拂子云）。天高群像正。海阔百川朝（散说并附于后）。今日法会旨趣无他。只为庆赞此塔婆成就其善利而已。夫塔婆者梵语。此云高显处。亦名功德聚。或就外相以立名。或约内蕴以明义。盖是标帜高显。远望近瞻俱得益。体性融通大功至德悉周圆故耳。诸佛菩萨各各三摩耶形以此为本形。一切众生种种五取蕴体以此为总体。匪啻凡圣含灵能具斯体相。至于草木瓦砾亦受其形容。所以谓之法界塔婆。十方世界弘法利生处靡不建立之。诸圣敷演真诠秘典中皆以赞叹矣。祖师门下别无模样。当头指出个无缝塔。通上彻下间不容发。横遍竖穷杳无见形。性具德用既绝思议。修饰功勋那有限剂。端由叵述梗概在旃。伏惟。征夷大将军左武卫将军两殿下。禀英杰于天赋不玷武门遗风。殖善本于夙生相符鹫岭付嘱。左武右文堪为王室机括。内真外俗寔是法城金汤。玆者元弘以来国家大乱。想料贤怀奚有介恶。祇是天灾起于不虞伤害人民不鲜。焚烧舍宅几何。因此恶缘翻发善愿。其善愿者所谓欲于六十余州内每州建于一基塔者也。其旨趣不敢为私家。欲祈佛法王法同时盛兴。其回向亦非为自利。欲济此方他方一切含识。具陈精悃上达。圣闻。其志协睿襟亦同发大愿。乃命主干于武将以成缔构于诸州。或新树营功或重补废址。今此当山灵塔是其一也。因玆数年渐补颓落之积弊。今日特旌供养之彝仪。朝旆临筵为法作证。梵苑添彩令人观光。龙象沓来人天交接。伶伦奏乐足以表世俗谛中有真谛。清众讽经亦堪示真空门里开化门。法会九成。睿愿万足。此乃冥显感应之所致也。岂非君臣道合而使然乎。本寺堂头高山和尚发愿修营此塔已迨四十余回。累年兴隆大功并归高德也。今日庆赞唱导宁干别人乎。虽然老师自伸谦让之忱遂举山野以代焉。是以叨膺。诏命难为固辞。不遑揆愚蠢出来纳败阙。伏乞众慈各垂亮察。绎夫七百年前灵塔草创之时节。乃是六十余州佛法流布之最初。上宫太子之建此塔也。大悲愿力深熏群品心。净藏上人之祈此塔也。灵验嘉声普落诸人耳。伟哉斯塔回出常标。外构五重层级内纳三粒驮都。内外相称全露法身之灵场。轮圆具德宏辟秘藏之玄閟。又见奉安两界觉皇四佛尊像。各具五智之深理宛尔斯彰。互为主伴之化仪俨然可见。中心一柱图三千诸佛。边隅四柱绘三十七尊。过现相在彼彼含摄犹如镜灯。横竖无碍重重互融不异帝网。八祖列坐四壁八天围绕四方。当知诸圣诸贤同会常恒谈秘谈玄。何疑善神善祇降临日夜护人护法。奇瑞殊特自是集而大成焉。褒美称扬其岂言之所及哉。治承正应此塔屡罹回禄。太子愿力坚固不成烬灰。累朝尊崇至今相续。睿信弥笃严饰转新。建久年中镰仓右幕下深生信心特伸供养。自尔以降武家渴仰亦相继。灵塔绍兴未尝休。於戏如来以佛法付嘱国王大臣有力檀那。金言不虚可得而验焉。昔本朝伽蓝兴建此地是为权舆。今诸国塔婆供养此地亦作先锋。由其感应冥符知此缘遇际会。佛法流布既始从此精舍。佛法再兴亦资于此精舍者欤。阿育王曾造八万四千塔庙。皆择八祥之灵地以为址基。榑桑国新立六十六个之浮图。先于八阪之精蓝而修供养。乃知此地元蕴八祥之德故自得八阪之名者也。想厥来历固非苟然。教中云。正法住正法灭须以塔婆兴废观焉。既是塔婆兴隆得时。应知如来正法住世。彼法胜寺宝塔去春罹火灾而坏灭。贵贱皆同悲叹。此法观寺宝塔今日遂供养而再兴。缁素靡不随喜。两塔坏灭与再兴示相虽异。诸人悲叹与随喜得益是同。以此思之可谓塔婆兴废俱是佛法流通。所以道。乃至童子戏聚沙为佛塔。渐渐积功德皆以成佛道。童子之戏尚成觉因何况朝廷。睿愿武门精诚乎。聚沙之功亦熏善种。何况颁赐田园割施财产乎。然则不用备庆赞于多言。偏是仰证知于三宝而已。莫谓塔婆唯兴六十六州。须知周遍法界尘尘广开建化门。谁言供养聊期一时一会。亦当穷尽未来世世常作大佛事。以此鸿因祝延。皇祚。金轮统御踵三代之嘉猷。宝历绵洪享万年之景运。凭玆善利保裕武门。久佐帝道荣耀传家。永归祖风智才出格。仗其威力护持法门。伽蓝肃静魔孽潜踪。僧侣安宁宗猷接踵。散厥余熏赈济国土。干戈永止朝野乐清平。灾祸咸消黎庶得康阜。并斯功德回向群生。怨类亲类齐出尘劳。有缘无缘同圆种智。
复说偈曰。人人有个无缝塔。八面玲珑不覆藏。廓落虚通无内外。湘南潭北绝封疆。卓然独立乾坤外。尘尘刹刹放灵光。着眼看来没形段。没形段处露堂堂。大而非大入纤芥。小而非小裹十方。群生托庇未尝识。今日分明为举扬。一塔出生无量塔。诸尘擎出古佛场。好是洪庥莫穷尽。佛运皇基共久长（卓拄杖）。下座。
觉皇宝殿庆赞升座（康永四年八月晦日此日太上天皇临幸）。
拈香云。此一瓣香根蟠实际。荫覆高穹无边德用集在其中。爇向炉中恭为。
今上皇帝。太上天皇祝严圣寿无疆。洎文武百僚增福增寿。
次拈香云。此香应时变化。没踪由信手拈来归掌握。爇向宝炉供养。现座道场毗卢遮那如来千百亿化身释迦牟尼大觉世尊普贤菩萨文殊菩萨等诸大萨埵迦叶尊者达磨大师等历代祖师及微尘刹界一切三宝。所鸠善利恭为。后醍醐上皇庄严觉果。次伸祝贡大梵尊天帝释尊天四大天王日月星宿火德星君天界列位诸天仙众地界所属一切灵祇水界所属诸大龙王榑桑显化。伊势太神宫八幡大菩萨等大小神祇。普用资熏。同垂保护。遂趺坐索话。祖令当行千圣结舌。唱和门中且容击节。莫有同声相应底么。问答罢乃云。玄机透脱融万象于目前。至鉴高明会千差于物表。一透一切透。一明一切明。竖抹横该无适不可。左顾右眄克逢其原。不费纤毫广修没量佛事。不动一念普度法界众生。直饶恁地逴得去。若入祖师门下也是阶下汉。直得净裸体绝承当赤洒洒难近傍。世间枢要总不相于。出格风流亦无交涉。更说甚么广修佛事普度众生。好是无为。无事大解脱门。倘能入得此门。皇家也无为无事佛家也无为无事。一切灾厄不禳自消。万古徽猷不求自备。三世如来共默斯要。历代诸祖亦只端拱小比丘（某甲）今日奉诏升于此座。难容拱默。且通一线路开阐此大解脱门去也（以拂击床云）。鹏弓已挂狼烟息。万国歌谣贺太平（宣读御愿文并讽诵文）。复云。妙性圆明离诸名相。本来无有世界众生。此是如来不欺之语也。既无世界。安有兴亡治乱之为变乎。亦无众生。宁容彼我冤亲于其间哉。虽然如是一翳在眼千花乱坠。此性随缘而现诸名相。名相转变昧却圆明。若是悟达之人安住寂灭性中而起恒沙妙用。随顺世间幻相而利济颠倒众生。不以虚妄转变扰乎其怀。盖其国土安危自他逆顺皆为吾家之戏具耳。迷妄之类不肯信及。蔽无相而为有相。枉妙用而为妄用。是故世间否泰相夺众生。业债相酬旷劫轮回因循至于今日。未来沉溺出脱待于何时。然其流转之相无有实体。如梦幻似空花。若究其本则祸之与福同源。冤之与亲一体。佛祖出兴于世不为别事。唯为令众生悟入此同源一体之域而已。爰元弘以来天下大乱。不翅战场兵卒多殒躯命。至于山野飞走亦罹其余殃。神庙佛堂朱门白屋。或为兵火所焚。或为贼徒所坏。呜呼灾之害物莫加于此矣。绎其天灾之来历出乎世运之否屯。所谓否屯不从外来。此乃积劫业债之使然也。业债因由亦非他作。只是一念无明之所感也。自非夙植深厚之人莫能知之。或有知而故犯者佛祖亦未如之何也已矣。玆者征夷大将军源朝臣左武卫将军源朝臣真智内熏灵机外发。自怀惭愧欲谢愆尤。具陈丹悃上达睿闻。所伸恳志深协。睿襟。乃奉圣旨于榑桑国中每州。建立一寺一塔普为元弘以来战死伤亡一切魂仪资荐觉路。又历应年中特立睿愿。革此皇宫以作梵苑。奉为先皇严饰寂场。又命武家董其营造。经年未几不日成功。寔是君臣道合天龙保持之所致耳。便见物不终否。恶事转成善事。法无定相逆缘却为顺缘。此所以其祸福同源冤亲一体者也。兵革之乱于世非适今也。上古亦伙矣。原其端绪。或争国祚或诛叛逆。其中一负一胜只是增业增冤而已。未闻转恶缘而为善缘如今日也。宓以佛化之行未有出乎苟且之中。其必得处待时而兴焉。畴昔嵯峨天皇御宇有慧萼上人。奉敕渡于大唐流通佛法于本朝。参盐官安国师信有教外玄旨。仍请其会下上首义空和尚来于本朝。敕以东寺西院为安下处时时召对凤阙。于时皇后宿植开发一面契悟。乃建精舍于此嵯峨以号檀林。请彼禅师住持。檀林寺内有十二院。皇后居其一院。因称檀林皇后。其事具载石碑而在东寺。其碑表题云。日本首传禅宗记。然禅宗兴行未得其时。皇后登霞之后。檀林精舍渐渐荒零。或为郊芜或为民居。嵯峨圣代已后迄于四百载禅院聿兴。谓洛之建仁东福相之寿福建长是也。自尔以降大小禅刹遍于天下。七十年前。后嵯峨院卜皇居于此地。乃是檀林寺一院之故基。也龟山法皇亦相继以为行官。其内有寿量院。分南禅寺僧二十员而安此院。今之法堂所在便是寿量院之旧趾也。是知此地将兴大丛林而豫有斯兆矣。遂见又革此行官作大伽蓝。禅宗首传本朝则此地为先锋。禅宗旺化于世则此地亦为殿后。此乃得处得时以兴佛法之验也。理自昭著其谁疑诸。本寺修营已及太半。朝廷。睿愿必当圆成。山名寺号未揭牌扁。今上皇帝先深宸笔。佛殿法堂署额。左梁右欐志文。以至联芳洞鉴之表题并是。太上天皇之奎翰也。圣志恳诚斯彰。祝宗光幸可见。熟思此伽蓝之兴建偏起乎大乱之因缘。其岂非明王贤臣外逆内顺相为表里扶竖宗猷者。恭惟。太上天皇善因冥熏。圣德显布膺神符之箓受天授之图。以理考之则非先皇之贵裔。以义思之则犹继体之副君。因玆今月伏值。先皇七周御忌。今日俨然。临幸当山。特命小比丘（某甲）升于此座庆赞精蓝。奉为尊灵庄严觉果（某）既尔叨膺开山。不敢自揆鄙野。举扬正法上答。洪庥。复请诸龙象同作证明。供佛施僧及乎诸山看经诵咒转乎全藏。大赦囚虏出囹圄免苦楚。特命伶伦翩霓羽奏箫韶。岂止一狱囚者乎。法界含情同出樊笼。宁限四部伶伦乎。山河草木齐起鼓舞。真俗互融事理相摄。以此供养三宝。供养中之最上也。以此庆赞伽蓝。庆赞中之纯真也。加之龙驭入山法筵添彩。台旆列砌众会观光。显而所见尚非言可陈也。冥之感应奚有不然者哉。天龙云集贤圣光降证明今日佛事不言而可谕焉。法会彝仪既是尽善尽美。所裒鸿业当知无量无边。旷劫业根亦应拔出。矧是元弘以来愆尤乎。无始积妄尚可消融。何况一旦介尔情执乎。恭惟。后醍醐上皇天选凤质物外神标。德盖二仪明并两曜。或藏或否。随缘玄化难知。是圣是凡。出格高行莫辨。只因睿运不得于时。遂见仁风欲扇而止。呜呼乔岳之仙长逝。茂陵之驾不还。尊仪已入大乘之法社。胜趣何拘小节之幻缘。假令在轮王位七宝丰饶。争似证极圣身万德圆备。恭愿神仪径登觉殿开业障本空之门。常棹慈舟游冤亲平等之海。无忘鹫岭付嘱建法幢于尘区。不动龟山寂场济群类于沙界。战阵伤亡幽魂亲疏齐蒙巨益。昏衢迷倒含识贵贱同入圆明。更冀履玆以往至于未来。兵戈偃息寰宇康宁皇祚延洪锡天下之大庆。营门繁衍护法城而永隆。上来所伸情旨并是诣实供通。万象证明太虚保任。
复说偈云。一茎草上现梵刹。一处才现处处现。一梁一柱遍河沙。片瓦根椽含法界。法界诸尘亦相摄。无坏无杂无挂碍。帝网交罗互庄严。微妙壮丽自圆备。一多大小泯其量。广狭中边谁敢论。伟哉此个胜伽蓝。永劫俨然不可废。无边诸佛诸圣贤。光严住持在里许。人天鬼畜诸群品。贵贱冤亲共一家。寂灭性中无对待。安有业债互相酬。人人同入光明藏。刹刹恢开无碍门（卓拄杖）。
升座（终）。
拈香。
达磨忌。
谩破六宗水不洗水。主张坚白理论刚道单传玄旨。嵩山冷坐九年之弓引得见孙奕世之累。我今只谢其无恩不敢望其得髓（插香云）。古柏一炷价千金。莫比神光断只臂。
壁观九年露拙呈丑。只履西归贼无空手。改头换面伎已穷。三十六路不如走。葱岭尘尘现前。少林处处繁茂。恶迹卒未消。累及千载后（插香云）。兜楼一炷分恩怨。半是香兮半是臭。
鲸波万里冒险。西来意趣难解举世疑猜。震旦河头担水卖。榑桑平地起骨堆。千变万化满面尘埃。只履归西竺全身现九垓。少室峰前兮月明雪白。片冈山下兮叶落花开。慈荫恢恢亘今古。后昆往往自张乖（插香云）。我此瓣香是官货。莫谓今晨设忌斋。
圆觉开山忌。
搅动龙渊水榑桑震雷霆。电收四十年遗风转更腥。这般恶迹掩不得。咸言圆照有宁馨（插香云）。是怨是恩吾不识。兜楼一瓣寄玄冥。
一山国师忌大云庵请。
图成砌下一池水。饤出檐头数朵峰。好个天真法供养。今晨何事大家匆。恭惟前住当山。敕谥一山国师大和尚。其智自游刃。其辩孰婴锋。内之与外相应。宗之与说兼通。峻机踏玉山之顶。妙用移顽极之风。震旦扶桑两处成龙。国师名翼翔十方空。曩时命我侍巾瓶。三唤声里虚睡困。三十年来未消此恨。远忌斯临谁分恩怨。高弟相共借他手而拈自香。南禅也是纳公税以当私献。且道如斯供养还有酬慈荫分也无（插香云）。莫怪香烟一缕微。大云元起于肤寸（提起香云）。此个一物先地先天都无今古之相。岂为阴阳所迁。前住当山。敕谥一山国师大和尚昔在大唐求此物。得之于玉凡峰前。一生受用毋固必。千变万化只随缘。七处住山去以此作鈯斧。万里渡海来以此作铁船。对君王谈玄则是为广长舌。与衲子垂手则是为恶辣拳。归寂之后十三回。秘在家中作青毡。今日远忌斯临。门下高弟又拈出之用作一瓣香。爇向炉中上酬慈荫。还有为先师报恩分也无（插香云）。不用巴陵三转语。借婆裙子拜婆年（就玉云庵）。
佛国禅师忌。
荆棘满地。吾也未窥师之藩篱。白浪滔天。吾也未见师之灵骨。曾无慈训启蒙只遭怒骂呵咄。打初一步已错。开眼堕他窠窟。今朝既往不咎。随例设个忌斋（插香云）。从前怨恨百十绪。和此瓣香当下灰。
先师三昧南禅不知。南禅三昧先师不知。平白一条路东西各背驰。尽谓养子不及父以致家门一世衰。诸人苟能恁么批判去（插香云）。我此一炷香功不浪施。债有主冤有头。先师好辨接我。无端结得怨仇切齿悔责。覆水难收一不做二不休。今朝又爇此兜楼。
元翁和尚尽七请。
此香生育不藉二仪。根苗自压群卉。失之则昧却五分法身。得之则熏成一切种智。伏惟前席南禅元翁和尚既得此香夙熏平生志操拔萃。遂见德馨日新乃为王臣所贵。扶起先师门庭嘉声浩浩不坠。慧林亦得此香些子熏力与元翁受用底连枝同气。有时藏之丘壑共守寂寥。有时卖之街衢各求小利。此老奄然戢化权。中阴已迎尽七忌。谨爇玆妙香。供养现座道场圆通大士及无边尘刹常住三宝果海贤圣。所鸠殊勋资荐尊灵增崇品位。且道寂灭性中增崇什么位次（插香云）。树凋叶落天地秋。谁见春花开确觜。
为耕云和尚。
胸次汪洋举措超轶。禀风度于松源之的流。丧尘机于大通之密室。一时名望山岳凌空。两处化权雷霆惊蛰。此是耕云和尚平生受用三昧也。只如末后道一失人身万劫不复。诸人向什么处与此老相见（插香云）相见不相见只消一炷香。
为师叔孤云西堂和尚。
大方无外大圆无内。出格举措宁有对待。平生蕴奇智圭角不彰。灭后丧全机灵光何昧。生处示灭。仰山当年致寂寥。灭时有生。临川今日自庆快。庆快与寂寥大虚着五彩。转换句子如何话会（插香云）。碧天万里一孤云。变作香云覆沙界。
恭为龟山圣庙。
圣驾去后山幽洞深。旧日祥云犹未散。今朝甘雨洒寒林。恩泽滂流及纤芥。柏根一片价千金。
为全璧首座（罹难而卒）。
生涯丧尽始为自便。转身一路东边西边。眉间挂剑时节直得血溅梵天。莫谓是偿宿债。须知全璧而还（插香云）。今日与他添意气。薰风吹散博山烟。
上杉道果禅门尽七请。
此香无根之根深盘。金轮际也非其限。无荫之荫广覆。太虚空也推其包。以一切功德为枝条。以无边法门为花果。净秽刹土藉此为基本。凡圣含灵谁不托庇庥。价直不用贵贱之商量。馨香岂干沉檀之品藻。于玆日本国相州镰仓县居住（某人）。今月今日伏值先考（某人）。尽七之忌辰。特爇此宝香以供养十方常住一切三宝。所鸠功勋并用庄严（某人）报地。伏惟（某人）。气韵温和风辨冲淡混俗而抱道。可谓雪后松操。在欲而行禅。固是火中莲华。其德可人。迩观遐听皆称善。其行超格。出生入死如优游。处世五十三年。钉云系风。归泉四十九日幻收梦破。且道（某人）即今在何处（拈起香云）。于此看取。体露金风。其或未然。树凋叶落。
冷泉黄门月岩居士梦作一首歌告旧友愿为我作善因数辈相率设斋会请。
此香无住为根本梦幻作枝条。将谓不牢固劫火莫能烧。玆者（某等）借手爇此宝香以供养（云云）。伏惟（某人）。曾寄梦形于贵胄。歌仙名望属南柯。灭后青黄已三周。梦里恍乎呈素面。灼然梦中梦又作梦中吟。旧知遗眷闻而怅焉。今日梦中成于嘉会。乃修梦中佛事救他梦中沉冥。特命梦窗野人谩说此寐语。正当恁么时还有寤底消息也无（拈起香云）。由来斯义甚幽深。弥勒大士也不会。
前赞州太守观公大禅定门忌请。
此香无根兮得活离地兮不倒。臭中香香中臭。佛祖也难品藻。于玆（云云）。所冀觉灵与法界含识同受斯妙熏翻业根而作善根转恶果而成觉果。伏惟（某人）。翳花结果五十余年。太虚相貌绝今古。水月掩光一千个日。本分精明无变通。生从何处来木人托出。日中斗死向何处去。玉象踏翻镜里空。福禄灾殃皆为戏具。四生三有不是樊笼。尽谓长逝没踪迹。谁知遍界露真容。将此阴德付贤裔。高门岂肯仿于公。
上杉武库禅门忌请。
此香大包太虚细入纤芥。臭则臭于莸草。馥则馥于沉檀。诸佛以此为道树。成正觉于其下。列祖以此作心华。流宗芳于无穷。伟哉此香。钻仰不及。若凡若圣谁不受恩。今日所资觉灵（某人）。平生游心乎祖苑。能顺者个而深信根。末后殒命乎战场。亦藉者个以增声价。死生既自如此。罪福那有差殊。于玆令子中书（某人）。受此熏力不失孝行。今日丁（某人）一周之辰谨爇（云云）。所冀觉灵无边业种一时焦枯。本地风光当处成现。乃子乃孙荣昌不绝。或亲或怨利济无休。
野州禅门逆修请。
春至百花开拆。者个不改素容。秋来万卉凋零。者个亦无变色。净秽器界以此为基。佛祖化仪悉承其力。失之则二利俱失。得之则一举两得。玆者（云云某人）获报缘于浊恶之时积罪业于迷昏之域。自惧当来苦果预修灭后善根。特借山野手虔爇（云云）所冀仗圣力而资凡力。拔业根而为善根。真熏通实际。弥天愆尤顿尔消除。妙利答洪庥。出世资粮俨然备足。现当相续余裕无穷。冤亲平等济度普及（插香云）。即今已是立公凭。永劫何妨成巨益。
为觉照禅尼请。
者个烂木柴能为万象主。价直无定度。熏成只随缘。在僧家则为解脱之香。在世俗则为资生之具。于男子则谓之乾德。于女人则名为坤仪。玆者（云云某人）虽赴战场抽汗血之忠。特就本寺旌沥心之孝。遥借山野手虔爇（云云）。伏愿懿灵以此为器仗永截积劫业根。以此为资粮早登无生觉路。余裕绰绰孚祉后裔。洪熏绵绵赈济含情。且道只个一瓣香为甚成得大佛事（插香云）。六月卖清风人间恐无价。
为妙印禅人请。
此香能为万物本根。不干四序青落。人人曾无缺余。只是受用不得。今日拈出奉献三世如来十方贤圣。没量供养绝能供之相。真个纳受无所受之心。好是善根出思议。须知熏力亦广大。以此资妙印禅人觉路。资也非资。以此济尘沙法界迷流。济也非济。正当恁么时且道成得什么边事（插香云）。大功至德无人识。只见炉中一穗烟。
为上杉中书禅门请。
（某处）今晨伏值（某人）捐馆以来百日斯临。特爇五分法身之香以灰多生染爱之业。伏愿此香本有众德云彰无限真熏不坠。出生无尽广大之妙供。奉献虚空法界三宝境界。演畅最胜甚深之法句。启迪微尘刹土一切含生。凭玆善利资觉灵。旷劫业债一时灭。不翅余熏庇家眷。法界迷流同得益。莫言此事难保任。万象森罗齐证明。
清拙和尚遗书至。
四七二三传此香。辽天高价绝商量。既是一花开五叶。东西何处不联芳。伏惟前住龙山清拙大和尚。祖业相承传此香。馥郁家风满大唐。化导缘兮毋固必。怀此香兮到扶桑。普天凝瑞气。四众沐恩光。莫言灭后无消息。遗熏余烈遍十方。老拙亦有此香。拈出以献寂场。莫是河头卖水么（插香云）。已展不缩家丑外扬。
奉为征夷大将军预修。
此香先天先地离名相。不为荣枯变素容。信手拈来归掌握。无边功德在其中。玆者征夷大将军源君（某甲）预惧当来苦报逆修灭后善根。始从中阴终迨远忌。逐一作佛事至诚自回严。乃以今日当于一十三回之忌辰。特借山野手谨爇此宝香供养周遍法界摩诃毗卢遮那如来（云云）。所冀七分全得之功便见速效。万德本圆之理亦自现前。此世福寿保安。固藩垣于营门。来生愿望圆成。播赈济于法界。伏惟殿下乘大愿力秉轴榑桑。现宰官身顿辔祖域。既游祖域奚入迷乡。幻妄无实。任他片云点太清。灵光独耀。不妨一月印众水。过现罪性求不可得。未来业债有何所酬。赤条条空索索。虚空突出那吒面。万象全提活脱机。机先一着无标准。佛祖当头眼似眉。正当与么时向来修善功归何处（举香云）。三千界外放毫光。双六盘中休喝彩。
拈香（终）。
小佛事。
慧林寺释迦佛安座（拈华微笑像）。
大法元无可不可。圆明门户绝关锁。三贤十圣竞迁乔。也是空花重结果。恭惟本师释迦如来大和尚。其慈也至矣。法界含识咸受庇庥。其德也大哉。无边虚空莫能包裹。不动寂场赴鹿苑。天魔外道自负堕。东倒西擂五十年。到处称尊。横说竖说三百会终无口过。末后拈起一枝花。百万大众看不破。与么体裁可谓事起丁宁。没量大人不敢为之陈贺。诸仁者还知我世尊别有个本分底三昧么。当轩大坐峭巍巍。迦叶亦只得半座。
临川寺普贤安座开光明。
一椽才动大千收。片瓦包容靡不周。当下圆成华藏界。莫将金屑着双眸。恭惟三曼跋陀菩萨摩诃萨埵。证入不假修持。住处不依国土。一毛区域浩旷。善财未见封疆。十种愿海汪洋。诸圣咸让广大。分身如月不知多少影。玄辩泻瓶。岂止二千酬。诚哉普贤之称。所称匪谬。伟哉大士之德。众德攸裒。玆者捏聚微尘露现清净尊像。插却一草落成圆融道场。弄假象真。全具天然态度。即事显理。寔非世谛戏论。须知藉此小场以庄严恒沙之梵苑。何妨散此一像而随顺万品之众生。诸天诸神皆悉承威。内外冥资（土地堂额）人法。乃佛乃祖互相戮力。东西密付（祖师堂额）宗猷。慈风荡荡扇无时。鸿业恢恢播累劫。上来特地庆赞都是化门苴余。诸仁者还知大士顶门别有正法眼么。即今分明点开去也（以笔点空云）。毫头点出大光明。凡圣含灵同一眼。
天龙寺三圣安座。
妙性圆明绝变通。恢恢包裹十方空。无边德用无边智。尽在众生方寸中。恭惟。摩诃毗卢遮那无上世尊三曼跋陀大士文殊师利菩萨。从无相中现不共相。如然大智非暗非明。法尔真慈无适无莫。互为主伴以表事理圆融之仪权示中边。宁堕升降差别之域。懿哉如来境界超乎浅识商量。万象森罗靡不三圣。群生伦类皆具十身。赤条条明历历。昔年掩室于摩竭。今日开门于本山。古今无两般隐显同一座。诸仁者还见此一座子么。薰风自南来殿阁生微凉。
三会院弥勒安座。
大功元不藉安排。一户才开万户开。刹刹尘尘是睹率。下生莫谓在当来。恭惟弥勒菩萨摩诃萨埵千尺尊躯光艳法尔圆备。万德妙相秀媚集乎大成。垂慈出于无缘。梅哆唎耶之称聋聩也悦耳。布德遍于法界。阿鞞跋致之用阐提尚倾心。受补处记且约一生。转不退轮焉限三会。传闻因地观楼阁坏而发大心。不知今日见宫殿成而生何想（曲躬深揖云）。良哉大士处此中。指示人人同一座。
南禅为大光国师入祖堂。
去来不见踪。出没作何象。一段大光明古今无两样。伏惟前住当山。敕谥普照大光国师。去就轩昂操履清爽。匪以光华介怀。只将韬晦为望。一时应世利锥出囊。两处住山鈯斧在掌。大应室中曾登选佛魁科。
皇帝陛下敕谥国师金榜。便见少室灯光增炽增联。虚堂门户愈高愈广尽。谓去年摄化权。谁知今日露真相。真相既露。还见此老安身处么（举起脾云）公。凭皎然勿生疑谤。
太平和尚正统庵入祖堂。
祖林翘楚结果不待霜露。天产精金致柔岂假煆烹。可谓越格俊流寔是克家正统。平生历迁数刹。缁素竞托庇庥。末后踏破十虚。佛祖罔见踪迹。毕竟那里是此老安身处（举起牌云）。太平无象无不像。地狱天堂建法幢（辞世颂云。末后一句向下文长。处处无踪迹地狱与天堂）。
南禅为双峰禅师入祖堂。
慧日分辉照瑞龙。双峰春色压众峰。流芳千载至今日。五叶花开又一重。恭惟前住当山敕谥双峰禅师大和尚。智游象外妙契环中。续圆照之灯焰蹑圣一之高踪。遐迩归德彩魔外怖机锋。脱略先辈坏模单提独弄。掀翻今时窟宅发蔀击蒙。此是双峰禅师平生操履底。诸仁者即今还见其真相么（捧牌云）。回机转位无人识。寂灭场中振祖风。
孤云和尚正脉庵入祖堂。
是凡是圣本来空。出没何曾有影踪。若也拨开盖面帛。色声丛里见真容。伏惟前住乾明山万寿禅寺孤云和尚大禅师。胸次无棘语言藏锋。其才寔为翘楚。其智亦非阘茸。嘉名飞四远秀气薄苍穹。佛光余辉灿灿乎续焰。龙渊正脉滔滔乎流通。可与先辈并德。堪为后昆启蒙。建化门中且作此说。老师分上未足为崇。诸仁者还见他真实安身处么（捧牌云）。只个公凭没囊盖。不妨奕世继宗风。
多宝院钦遇后醍醐院圣忌奉安御座。
万法从来在寂场。冤亲荣辱绝封疆。良哉斯理自昭著。佛运皇图共久长。恭惟。后醍醐上皇。世表风辨天选俨姿。明并两曜德动二仪。致否致臧人毋测。是凡是圣谁敢窥。莫怪仁风欲扇而止。须知帝运不得于时。仙梦已破何拘小节妄缘。御忌斯临忽届大祥历数。遗臣各摅恳诚。胜善奉资觉路。假令在轮王位七宝丰饶。争似证觉皇身万德圆具。从前毒药变作醍醐。旷劫无明翻成正悟。诸仁者即今还见。上皇真实登极处么（捧御牌云）。是法住法位。世间相常住。
无量寿院为佛国禅师入塔。
出没随缘即是宗。大人到处有灵踪。良哉遍界无私句。万象森罗不患聋。伏惟前住建长敕谥佛国禅师大和尚。智超物外妙契环中。大用难量横该竖抹。峻机圆转八脱七通。未示寂前处处露灵骨。已归真后尘尘现真容。隐显无空手说默藏利锋。好是一着子化权莫有穷。诸仁者还见先师真相么（合掌低头云）。今日豁开无缝塔。未来尘劫扇门风。
挂额御书佛灯国师。
佛佛传灯至此时。屡生自昧不曾知。宸毫点出本光瑞。万象忻然齐展眉。天真八体固非鸟迹所比。奎画一爻宁以龙图为基。灿然无字之字。珠玉也须让彩。焯尔无明之明。日月犹似有私。便见刹刹皆皇化尘尘是国师。其或未证据。切忌向外窥（指额云）。无缝塔前高揭示。分辉续焰莫穷期。
为从上座火（溺水而死）。
衲僧行履都无顾藉。直投万丈深渊吸尽曹源一滴。莫是他安身立命处么（掷下火把云）。从来死水不藏龙。又拏火云轰霹雳。
为调上座火。
无识马可调无妄尘可拂。生死涅槃只消一咄。若是伶俐衲僧。焉恋旧时窠窟（掷下火把云）。火把𨁝跳上天。遍界臭烟蓬㶿。
为杲藏主火（辞世颂云。生前死后自西自东。一回转步八而清风）。
日升木上则谓之杲。日沉木下则谓之杳。一轮才现明昧亦兆。便见东西南北区分生死去来纷扰。一回转步起清风。也是外边打之绕。大众还见衲僧真归处也无（掷下火把云）。焦尾大虫睡火中。木鸡夜半报天晓。
为远上座火（夏中）。
护生须是杀。杀尽始安居。杀他也要还自杀。自杀方堪赋归欤（远上座）。欲会个中意。铁船焰上浮。
为自防藏主火（夏中）。
德黜奸人礼防君子。衲僧坐断十方空。佛祖也不能摩垒。安居限内离位转机。生死关中谁问可否。如是如是不是不是。[蟲*卽]蟟火里鸣。惊起大虫睡。
为万寿玉峰火（本居律家）。
动静不妨游物外。去来都是付环中。有时独唱还乡曲。桂毂推秋碾碧空。共惟前住万寿玉峰和尚。神机卓迈气韵粹和。不顾萤火自耀之光。直续祖灯广照之焰。喜得正统门庭有栋有欐。乃见乾明山里为雷为霆。此是玉峰和尚平生行李处。尽情说破了也。还见此老今日为诸人示大人相么（打圆相云）。擘破太虚呈面目。丙丁童子笑柴崖。
为妙镜监寺火。
妙中粗粗中妙。两头俱刬除破镜不重照。世间出世间一了一切了。左之右之迥出物表。直饶恁么逴得行也是外边打之绕。且作么生折合去（掷下火把云）。三脚驴子弄蹄行。丙丁童子拍手笑。
为海禅人火（夏中）。
杀尽众生始安居。勘来犹有己躬在。直饶丧却己躬。未免堕在毒海（某人）。不拘法岁制禁瞥尔超升象外。莫是他真实安居处么（掷下火把云）。火星迸散三千界。
为眼都寺火。
五十九岁蝶梦悠悠。一朝忽打觔斗。更无踪迹可求。好个快活时节知是般事便休。且道休后又如何（掷下火把云）。赤眼撞着火柴头。
为智德侍者火。
机智忘于内德用彰于外。死裤生衫着脱无碍。直饶与么荐取。未免坐在阴界（呼两声云）。两度三回呼不应。乃知入火生三昧。
为助侍者火（夏中）。
衲僧行藏都无标据。左出右没不借资助。一段精明到处昭著。禁足安居棘林坏絮。助侍者那里去（掷下火把云）。三唤机前出梦乡。大火聚中堪避暑。
为普要禅人火。
梅霖乍晴普天催热。要径消息分明漏泄。寒暑迭移一字不着划。生死交谢八字无两两。别别木人火里嚼冰雪。
为不二禅人火。
透出生死窟宅入得不二法门。若是伶俐衲子。不向这里垛跟。天堂地狱到处称尊。即今向那里与他相见（掷下火把云）。大火西流去。爽气满乾坤。
为上杉法禅禅尼火。
生也如是死也如是。夜壑舟移未尝变异。伏惟新圆寂（某人）。寄生于尘世而信活祖之禅。受形于女流而负丈夫之气。今日奄尔既归元。平日嘉声也非美。真实落着处毕竟在那里（掷下火把云）。火官头上风车子。
为忍浴主火。
妙触宣明悟水因。虽然证忍未为亲。若也祖师门下客。更须火里浴全身。
为摄津洒扫禅门火。
风清月皓秋光好。雾敛天晴爽气浮。寂灭道场只这是。何须向外觅归休。伏惟（某人）。禀业文士辅政武门。寄身宰官醉心祖道。可谓一举两得乃是末运上流。五十三年幻梦已破。四生九有业缘何拘。玉象踏翻镜里空。新罗夜半日头出。如是快活底时节。火里莲花遍界香。
为寂监寺火。
诸法从本来常自寂灭相。春到百花开黄莺啭枝上。寂监寺还会么。会则左眼半斤。不会右眼八两。毕竟如何折合去。三脚驴子弄蹄行。丙丁童子笑拊掌。
为解副寺火（夏中）。
不待解制脱裈行脚。幸有自己库藏。何妨到处开却。直饶恁么去。也是路途乐。毕竟作么生（掷下火把云）。红炉焰里重烹锻。铁牛擎出黄金角。
为镜监寺入骨（夏中收在壶中）。
镜像生涯都丧尽。赤骨𩪸地露天真。曾无佛法气息。宁染世间埃尘。正当与么时。何处着浑身。壶中日月与常异。何必安居限九旬。
小佛事（终）。
佛祖赞。
出山相。
入山出山。兽心人面五十年。开货铺只解和麸粜面。
用禅人画一圆相求赞（上有云下有水）。
毗卢主法身师。离名离相。匪尊匪卑。逆浪洄漩而未尝没溺。痴云叆叇而转见光辉。释迦弥勒是他奴。毕竟知他是阿谁。放一头低示此相。桀犬吠尧一任伊。
释迦。
西天老比丘只做此面觜。特地出世欲何谋。解道未尝说一字。如是如是不是不是。普贤跨象王。文殊骑师子。
观音。
岩崖岌岌沧海悠悠。圆通不会圆通境。灵禽啼在树梢头。
石涯波縠皱瓶里柳丝柔。被人唤作圆通境。可悔当初误入流。
三十二应墨突孔席。慈力不及处独闻瀑声激。
达磨。
少室峰前九年瞎睡。开却眼来犹寐语。乱道神光得吾髓。
维摩。
丈室恢开不二门。无端惹得铄金论。虽然一默塞众口。彼上人名今古喧。
无准和尚（虚堂偃溪入室）。
龙渊无风起澜。青天雷轰电掣。惹得雨滴虚堂檐溜萧萧。又闻水激偃溪湍流沏沏。从此凌霄峰顶路。多少行人堕覆辙。
又（半身）。
祖门间出混迹迷津。无德之德耸动天人。不说而说雷霆在唇。龙渊火发分文武。跃者靡非烧尾鳞。五十世中大知识。未尝容易现全身。
佛光禅师（三）。
机用雄毅烟菟有翼。支那一天无地收他。扶桑阖国摈他不得。荣之而匪忭辱之而匪恧。致柔则魔外也弗相谁何。致刚则佛祖也难为抑勒。好辨接人碜心奚匿。自灌龙渊水到处滋荆棘。拈起龟毛意在何。不是河南便河北。
河目山眉木舌铁觜。接佛国而破家。搅龙渊为恶水。平生举措没人知。刚道舍利包天地。稽首这般不唧𠺕。堪与儿孙添意气。
厉而太温坦而太险。披襟也岳蓄海涵。垂手也星飞电闪。不可以贤褒不可以愚贬。放打无味之谈。焉顾斯言之玷。大元三尺剑谩斩劫外春风。榑桑一掬灰再辉文武火焰。没踪迹处现半身。脚跟汗臭难遮掩。
佛国禅师（九）。
者老汉太孤峻。钻仰无门不缁不磷。唇吻中藏蛊毒乡。竹篦下设长蛇阵。家法无恕容佛魔俱斥摈。高门阴德不争多。自有青山传后胤（元翁请）。
火鼠匪烧冰蚕匪湿。物有天产德不是借修习。老师蕴什么德只解随时坐立。菩魍萨魉毁赞不及。哂之笑之百步五十。祖庭祖庭德已遗兮不可拾（祖庭道人请）。尽大地擎出个高峰。仰之无见顶。尘沙界都卢一佛国。描之不似伊。即今图画得底不知是甚么姿（咦）。留与人间且证龟。
这老古锥无翘楚姿。口中惟一舌眼上有双眉。云何声价播天下。路上行人口便碑。
逢强即弱逢卑即尊。是凡是圣叵得而论。佛光错做瓜瓞梦。惹得时人胡乱原。
此老无定姿遍界为胸次。瞋时与万象俱瞋。喜时与万象俱喜。是圣是凡不可品量。在前在后莫能瞻视。当年错见老佛光。大鹏飞入醋瓮里。从玆名翼落人间。描邈多论似不似。我今为赞不觉颡泚。
狼毒介怀龙泉在舌。五据名蓝人天冤结。灭却圆照正续宗漏逗佛光锁口诀。末后打觔斗风雷动尘刹。更有一德赞不及。分付太虚横竖说。
圆照正续孙佛光宁馨子。唇有雌黄胸无城市。三尺竹篦不打痴呆。五处陷阱只擒虎兕。我今蹉口扬家俬。恐是人窥蜂桶里。
仁山大居士请。
精神可掬眼盖乾坤。横挥竹篦佛祖不敢摩叠。曲垂只手缁白竞而趋门。者般风度难为隐。分付仁山荫子孙。
中峰和尚。
势俨气柔神清貌古。生机迅捷旋岚过空。黠慧高明杲日亭午。不向人前卖青毡。天目山巅打毒鼓。栖迟知足一庵嘉声自喧寰宇。显而匪混世尘。隐而匪闭门户。德覃于异邦。闻名犹会晤。矧乎大元国里王臣也服风度。非是侥幸而然。道香生于煨芋。敕号佛慈圆照广慧禅师。其谁诬以铁炉步。
太平和尚。
才智翘楚风度轩昂。行己则毋固毋必。为人则有柔有刚。法乘輗軏祖门欐梁。革佛光之辙证佛国之羊。尽谓此老匡徒止于三两刹而已。不见道处处无踪迹地岳与天堂（二句乃辞世颂）。
天目高峰禅师。
震旦里生此魁。仰山化育更换骨来。心肝浑是铁操履不混埃。内秘广大慈悲。贤愚咸皆托庇。外现忿怒相貌。佛祖亦须望崖。踞师子岩三十岁。哮吼之声遍九垓。
灵山和尚。
胸无畦畛眼盖虚空。浮华不介视枯淡为家风。仰山山下一点水墨。榑桑震旦两处成龙。易地震雷霆龙渊通海东。没量化权戢不戢。灭后舍利露灵踪。
元翁和尚。
此老气韵轩昂智才秀出群汇。或幽谷或丛林与我相从久矣。隔生三四年颜貌犹如视。今对玆像也太相似。异中同同中异。莫言图画非真仪。本来面目只这是。
见乎德人容貌自然令人意消。试对此像子细看。称赞不用舌头饶。
前住理智光院月楼律师（礼师受衣钵）。
标致爽迈蕴籍汪洋。学教而不堕兔pic2555-1。护戒而不执萤光。匪啻舌头翻巨浪。自知言外有玄纲。律虎之名飞于远。莫谓无翅可翱翔。
土岐伯州禅门。
禀天赋于勇士气韵不可凌侵。本地灵根匪朽祖门信种甚深。外逞汗马势内绝败人心。布其阴德庇家裔。个个膝下有黄金。
良哉这老居士。武德不辱先宗更有潜行密用处。不离俗体现僧容。
备州卓然禅门。
卓然气宇混尘乡。竖起娘生铁脊梁。是俗是僧没人辨。火中莲蕊吐馨香。
妙空大姊（普恩寺殿母）。
赋性贞白脱得世尘。左转右转非鬼非神。坤仪表出普恩力。后裔流芳亿万春。
觉雄禅师。
胸次容群像眼皮盖大清。风辨质朴无将无迎。五据名刹匪沽嘉声。不设陷阱而陷虎兕。不把钓竿而钓鲲鲸。垂手接人令证大觉之觉。续灯照世乃是无明之明。吾曾受业于会下。只恨机缘缺圆成。今日拜慈像倩毫投寸诚。更有赞不及处付在弥勒下生。
自赞。
南禅元翁和尚请。
兽心人面智薄行粗。顶门不亚眼肘后不悬符。好个娘生三昧落得天选一愚。长老长老莫讶吾无跨釜之作。先师折脚铛子须相共扶。
满翁庵主请。
渠似吾而非吾。吾非渠而相似。不要打杀老僧。何须烧却帧子。景与罔两一马一指。满翁满翁。他时有人若问我真形。报道颔下眉毛长尺二。
一溪居士请。
这田库奴形丑心愚。其丑也者画得太似。其愚也者固匪可图。莫谓丹青无妙手。佛祖亦难以名摸。借问一溪居士拟向何处见吾（咦）。
大判事请。
咄这没刀刀汉禀赋性于愚鲁。举措信彩不拘规矩。坐曲录床无所成。刚道市中田貌虎。只将此破生涯扶起泼天门户。
禅人请（九）。
这国贼无面目。有时把缆放船。有时骑牛上屋。提鈯斧而不解住山。握竹篦而不知背触。呵呵呵。苟不自赞谁赞我。
全假全真水银阿魏。品藻在傍观。都不干吾事。
眉底有眼鼻下有唇。好是娘生三昧力。困睡饥餐不倩人。
通身无影像。图个什么来。若能觑得破。确觜放花开。这骨律锥老而益痴。百丑千拙甘分过时。莫谓无仪可则。堪与善人为资。
我无影像绘个什么。一时风流万世懡㦬。
本质尚如幻。影像是何容。欲见我真相。擘破太虚空。脚跟下事难可指陈。建化门里且露半身（半身）。
眉底有眼鼻下有唇。娘生面目分明。莫言唯现半身。
赉都寺梦与师相见图其所见像求赞。
坐盘石倚古松。不是凡相不是圣容。都寺都寺。莫见吾于寤寐中。
圆相中。
元是一精明分为六和合。不是混融亦非驳杂。全体现成千重百匝。毕竟如何分疏。一任傍人誻誻。
自赞（终）。
偈颂。
客中偶作。
荡子生涯无贮畜。山云溪月是青毡。东西白踏一条路。不在途中家舍边。
寓居聚落。
寓舍嚣尘昼掩关。市中买得沃州山。娘生口里不含血。挂在乾坤宇宙间。
佛成道。
冷坐六年蛇入筒。刚将冰雪当家风。昨宵觑得虚空破。惊起明星藏眼中。
太平和尚来访不值翌日惠偈次韵以谢。
不容佛祖入门来。白眼青眸岂肯开。仁义道中通线路。山川齐起舞三台。
谢圆觉灵山和尚见访三浦庵居。
世上浮荣属贵家。穷栖赢得饱烟霞。春光今日添和气。海岸枯椿也放花。
竖拳消息我罔措。不累瑞峰牙齿寒。庵外潮平门限阔。莫言水浅泊船难。
灵山和尚夏末寄偈次韵为答。
禁足不离三浦境。无边刹海遍经过。意通方外山川绝。情隔目前云雾多。一榻萧条忘岁月。四檐郁密盖藤萝。少林妙旨非干我。谁管如之与若何。
善福大川和尚相访有偈倚韵以谢。
包桑计足世波外。众口从他能铄金。淡薄情同轻雾色。黑甜梦破暮潮音。隈山却自忘山险。临海未曾穷海深。不是要津刚把断。门前巨浪涌千寻。
𣫠食鹑居沙渚边。钓矶渔舍地相连。更无东合接高客。一点沤涵万里天。
巨壑雷声过僻地。蛰居寂寞一时空。赞叹莫谓口门窄。庭际寒梅春信通。
谢云岩太平和尚来访。
残生懒癖疗难痊。丑拙深藏海屿边。今日被云岩觑破。风前把手笑忻然。
和韵（诸友寄偈于三浦庵居）。
天南地北不留踪。又入月江烟屿中。退水藏鳞有余裕。不希化作禹门龙。
山市江村堪择邻。行藏多混钓渔人。只因手里无香饵。免得欺谩负命鳞。
樛木元非大厦材。那堪叨属贵门来。而今抛在江村外。付与渔翁撑钓台。
一庵钓寂海门东。圣域凡邦信不通。莫怪私盐成滞货。天津桥上叵欺公。
一把茆茨天宇阔。山为篱落海为庭。庵中消息无囊盖。来者犹言掩竹扄。
壶中风物独沉吟。相伴唯容藤一寻。昨夜无端打谈笑。虚空听得也寒心。
天峰（相模左近将监殿）。
绝顶苍苍云雾外。虚空背上势峥嵘。人间仰望不为少。只见众山从地擎。
璧山。
元来峭峻无瑕颣。雨琢风雕光转生。云雾不埋峰顶路。相如失脚入秦城。
春山。
和气霭然藏险巇。峰峦花木自逢时。登临须具登临眼。莫向青青黯黯窥。
别峰。
孤峻不同群岭势。几人望见换双眸。德云赚杀善财后。翠霭红霞卒未收。
竹庭。
三曲两斜排砌下。年年添得一丛林。香严击碎大千界。此地依前锁翠阴。
天使到山留偈次韵以赠。
世路悠悠懒往还。一庵甘分卜残山。地炉灰冷无黄独。雪涕工夫也不间。
古潭。
旷劫已来清皎洁。月穿风搅水无痕。今时不敢穷渊底。刚道苍龙这里蟠。
先觉。
威音劫外自开悟。正眼看来是后生。借问从前佛兼祖。几多间语为谁呈。
雪溪。
片片纷飞非别处。冰花影里水光清。寒流激出广长舌。唤得石乌龟睡惊。
枯木。
独倚寒岩无暖气。皮肤脱落未为奇。有时花发乾坤外。不识春风何处吹。
藏庵。
直将天下为门户。天下从来在里头。不是家风刚盖却。衔花百鸟自然休。
休翁。
万机罢却自腾腾。暮请朝参也不曾。问着老来成底事。笑言双鬓白鬅鬠。
奇峰。
终古巍巍势不凡。木灵石怪呈祥瑞。一回登陟换双眸。只在寻常烟雾里。
假山水韵。
纤尘不立峰峦峙。涓滴无存涧瀑流。一再风前明月夜。个中人作个中游。
题那智观音堂。
天河激出人间瀑。𣽅𣽅寒声响碧空。珍重大悲观自在。我侬幸是耳无聪。
春岩。
融风煦日旺和气。枯木阴崖也着花。欲问空生坐何处。烟霞影里路千差。
嘉历丙寅退南禅赴关东元翁分袂而寓居睿山有偈见寄和韵。
君踏云梯登睿岭。我呼藤杖出京师。箕南斗北一千里。正是眉毛厮结时。
次韵悼僧（遭官事而死）。
患难虽然为橐籥。争如直入涅槃城。春风已唱还源曲。佛手不应遮此行。
众口铄金金已空。咎休尽属梦乡中。从前窟宅莫回顾。碧落元无飞鸟踪。
圆觉险崖和尚来访不值留偈次日依韵以谢。
郝翁畴昔访庵主。恶迹难藏宇宙间。昨日瑞峰枉光驾。我侬幸不在斯山。
清拙和尚韵。
剩水残山是我乡。小窗落得饱秋光。善财休说南询去。去者须知不至方。
月山。
光境忘时光境现。巍巍擎出广寒宫。一回亲到最高顶。物外何妨有路通。
古岩。
孤危峭绝先天地。木老苔深不记年。莫对空生问来历。怕看花雨更纷然。
放翁。
家风茆广无拘束。酒肆鱼行建法幢。圣不收兮凡不管。老来只见两眉厖。
德叟。
胸中蕴藉无人识。幸有皇天辅弼他。不把声名自簧鼓。恢恢风化遍河沙。
暮春游横洲旧隐（二首）。
当年久住此洲滨。今日优游来作宾。庵畔林峦不忘我。替花新绿献残春。
日映苍波轻雾收。回洲叠嶂斗奇尤。满船载得暮春兴。与点争如此胜游。
笑山。
由来未吃马师踏。历劫柴崖直至今。将谓平夷无险处。烟云影里有刀林。
贺福山众寮落成。
圣凡元是一家舍。大匠垂慈始辟门。休问此中多少众。根椽片瓦盖乾坤。
贺云山越首座住奥州护国（时居嵩山传芳庵庵在建长觉雄禅师无隐创之）。
高卧嵩山绝顶云。举扬奥旨任天真。眉间霜刃忽归掌。塞外从玆祖令新。
泰山（秋田别驾）。
险处深藏安静境。东方群嶂让崔嵬。谁知五十余盘外。别有天门石扉开。
赠玄侍者南游。
忼慨弃繻离瑞峰。百城春色属孤筇。一回改却生涯后。更挂古帆归海东。
赠感知客南游。
江外横趋早是迟。迢迢航海又奚为。脚跟且放三十棒。更待他时衣锦归。
赠郁侍者南游。
万里鲸波天一涯。无边风月勿张乖。草鞋跟断底时节。跳出南阳陷阱来。
悼云峰居士。
老来顿辔游方外。不宰从前汗马功。夜壑舟移无觅处。尘尘擎出碧云峰。
祖峰。
四七二三呈峻机。高高势压五须弥。跻攀自有儿孙在。绝顶宗风未下衰。
东峰。
岱岳高名今古传。日升月出势穹然。青黄不堕众山色。永领春光亿万年。
古庵。
把茆历劫盖头来。多少后生门外隈。莫谓都无斩新底。年年庭树放花开。
为月岩居士讲金刚经。
诸贤命我谈波若。满座卢胡咸渎听。好个一场间打哄。堪令居士梦䰟惺。
和韵天岸和尚谢事见赠。
慈到无缘称法幢。月涵万水不升降。大人到处乾坤阔。休谓间云分半窗。
天岸和尚相访于甲之慧林有偈次韵为谢。
凌空金锡枉降临。数日清谈味德音。铲彩殿堂成壮丽。蓄幽林樾转阴森。淡交喜得怀无碜。浮世从他毡有针。盛事定应传永劫。山门不翅幸于今。
和韵谢天岸和尚送初祖顶相。
只履西归似不曾。更留恶迹最堪憎。鱼投臭水有来历。且为渠侬打葛藤。
和韵慧林圆通阁。
翼然幻出一楼台。广大慈门关键开。天籁奏奇非苟且。土毛献胜有由来。东围西护水千派。后揖前朝山万堆。直下入流是南海。才移寸步路迂回。
东白。
金鸡三唱至熹微。未是苍天全曙时。夜半明明太阳出。榑桑斗额弗波提。
山居韵十首（赠古航和尚）。
小庵含大千。独处伴无数。德化已圆成。至功何所树。
深山岩壑中。佛法无兴废。勘破老黄龙。床脚下种菜。
山高罕客登。唯有白云腾。独照空寰宇。宁同日下灯。
胸次辟魔挠。浩然游世表。大人没限量。碧落惭其小。
云幕垂床畔。冰轮辗槛前。莫言能晦迹。背后有人天。
莫怪萧然独闭扉。韬光乃是放光时。雷声常震没人听。却道溪深龙出迟。
黑甜梦破午阴迁。古柏烟消对博山。三十年前尘累事。一时休罢付幽间。
青山几度变黄山。浮世纷纭总不干。眼里有尘三界窄。心头无事一床宽。
物外逍遥自得时。家风放旷不求奇。客来无物可供养。白石清泉当土宜。
佛祖垂慈务救迷。谁知罪过与天弥。争如盘礴幽岩下。坐看间云洞里归。
松隐。
千株寒操列成墙。翠霭深深堪葆光。莫责闭门图自了。后人标榜不曾藏。
梅窗。
一树花开六户香。家风袭得岭南芳。从玆万国通春信。那个猕猴在梦乡。
送荣藏主省亲。
陈老鞋中藏五逆。洞山胸次蕴真慈。者回别有报亲句。满袖春风撩乱吹。
玉田。
耕翻一片间荒地。泥土灿然光自生。更有秋成时节在。收来颗粒价连城。
义堂。
第一门兮第二门。高低阃奥绝谈论。大家领略幽深旨。珍重当来弥勒尊。
无范（光严法皇）。
世间枢要没交涉。佛祖楷模也浪施。孤迥迥兮空索索。凤栖不在碧梧枝。
的翁。
真正相承无等伦。傍宗别派有谁争。老来更验实头处。尺二眉毛颔下生。
进叟。
水穷山尽更移步。宝所元来在脚跟。将谓从玆甘靖退。家中床席未曾温。
立山。
旋岚偃岳不曾摇。峭峻孤危势似翘。只许跻攀穷顶者。经行坐卧自逍遥。
雪庭。
六花满地冷冰冰。一色明边万象沈。砌下犹存松柏操。神光自失丈夫心。
一庵。
统取大千为小屋。四维上下更无邻。含灵凡圣在这里。郝老何方访别人。
桂岩（细川赖之）。
昌昌嫩绿泼云端。密叶高枝不可攀。善吉长年放憨坐。罔知月窟在其间。
玉渊（赖之夫人）。
灵源不琢自莹彻。两岸中流一片光。业业临深知几个。咸言瑞璧在昆岗。
默庵。
醭口长年悬壁上。柴门深掩放疏慵。就中密说如雷震。露柱灯笼不患聋。
古山（武卫将军）。
不堕青黄独岌然。千峰万岭逊陈年。绝巅云敛无遮障。劫外风光在目前。
无极。
十方寥廓绝边中。子细看来亦有穷。倒驾大鹏游象外。藕丝窍里是鸿蒙。
北叟。
七星影里独藏身。未肯南询历百城。莫怪老来无思算。从前得丧不关情。
仁山（将军）。
慈德高高非篑功。平宽孤峻在其中。此峰不望众人仰。只是众人仰此峰。
嵩山和尚见访次韵。
山围水绕绝行踪。龙象来时路自通。一刻清谈无折合。大家混入是非中。
和韵嵩山和尚雪中见寄。
冰花一夜满林[自/豐]。露出嵩山千古标。明白里头无活路。神光徒尔立齐腰。
题临川梵音阁（嵩山韵）。
水月道场天地阔。一楼影现百千楼。圆通不洗圆通耳。门外洪川日夜流。
建武乙亥予住南禅明极和尚退居净土院以偈寄之。
境致元非净秽殊。大人所在是灵区。凝然藏密机弥峻。老矣休交德不孤。坐断十虚为丈室。指呼万象作参徒。毋劳特地凿邻壁。焰慧光明何处无。
明极和尚见和再韵以谢。
仙凡咫尺有差殊。才到壶中见别区。独树花开群卉丽。众山云暗一峰孤。趋门咸是爪牙客。入室宁容糠秕徒。靖退也知非小节。说禅谁谓默时无。
又见和书怀以答。
行藏只信报缘殊。再入龙峰卜旧区。饭罢兴来吟力健。禅余睡足梦魂孤。见闻一一非他物。前后三三是我徒。莫谓住持缺机巧。灼然好事不如无。
清拙和尚起来行韵贺少林院明极和尚病起。
起来行起来行。徐徐抬脚鸿毛轻。万象忻然齐鼓舞。脑后圆光又重生。未有长行而不住。当头坐断千差路。佛祖莫由窥藩篱。怀中何曾介喜怒。未有长住而不行。放荡漫游乾闼城。捏聚大千作戏具。无意惊人人自惊。起来行起来行。不可形兮不可名。东倒西擂和泥水。峻机壁立终弗倾。众生病则菩萨病。大悲宁堕爱见情。箧中四蛇养得稳。日面月面镇长明。世医拱手罔所措。少林秘术有公凭。将此一方除万累。尘刹何处非升平。起来行起来行。喜见宇宙全身横。
送果首座。
出入同门无楚越。休将情谓属参商。山黄水肃秋强半。兜率谁言在梦乡。
送元首座住慧林。
天宫梦里不停机。出格风流惟自知。古锡凌空霜露冷。慧林果熟在斯时。
送明首座赴防州安禅（建武年）。
祖苑光华混阵烟。江湖云衲坐针毡。此行协得安禅瑞。一锡霜风价大千。
送明首座赴圣福。
正人一出万邪消。祖道何愁致寂寥。鈯斧这回生羽翼。待看他日更迁乔。
送哲首座住慧林。
世迨浇漓岁月深。祖门日废莫由禁。良哉宗匠不怀手。鈯斧高提入慧林。
送以首座赴阿州补陀。
龙渊通彻白花崖。南海潮音震法雷。莫把乌藤轻靠壁。他时必有善财来。
送昭首座住甲之慧林。
化门隆替有因缘。一发千斤要保全。法雨毋悭澍边鄙。慧林荣茂荫人天。
题遍界一览亭。
天封尺地许归休。致远钩深得自由。到此人人眼皮绽。河沙风物我焉瘦。
题击蒙轩（三条殿）。
明牕发蔀对东山。胜概推排在几前。到者都无盖面帛。多生愚昧一时蠲。
雪中下山。
庵内不知庵外雪。休将三等衲僧论。有时移步千山上。踢倒孤峰在脚跟。
腊八值雪。
寒窗睡足梦魂回。不见明星眼自开。匝地普天擎雪岭。瞿昙何处出头来。
佛成道。
六载忍寒吾不知。睹星成道不如吾。出山忘却来时路。直至于今在半途。
佛涅槃。
放光动地逗群机。可惜小慈妨大慈。否去泰来二千载。年年春至百花披。
即事。
秋色辞柯落叶多。寒云载雨过山阿。人人自有娘生眼。争奈现成公案何。
秀峰。
天然擢出群山上。莫谓微尘聚作堆。晓雾暮云遮不断。四方望见碧崔嵬。
云峦。
天然浩气生肤寸。片片重重覆碧层。叆叇倍增孤峻势。只堪仰望不堪登。
佛光禅师题清见韵。
追思乃祖昔年游。自愧逢时不若鸥。幸有古今该括句。海门明月照沙头。
南江。
明正为源流不尽。百城烟水此中收。达磨失脚过魏北。间却芦花两岸秋。
送在首座赴长保。
久游震旦换双眸。向外驰求已自休。衣锦归来不袖手。肚皮束篾下西州。
贞和改元腊月九日夜半雷鸣次日大雪。
昨夜震雷谁不怪。今朝瑞雪世皆欢。道人盘礴乾坤外。落得生涯吟境宽。
因雪。
冰蕊翳天无碧落。玉尘埋地没青山。太阳一出孤峰顶。彻骨寒来也是间。
玉林。
布影交光无杂树。旃檀薝卜亦非伦。风磨雨琢绝瑕颣。叶叶枝枝浑是珍。
枯禅。
圣智凡情俱罢休。不将荣耀挂心头。莫言堕在石霜窟。胸有三千活马骝。
昙芳。
希有瑞花时一现。西天此土竞相传。遗熏余烈今犹在。不混千丛万卉边。
春屋。
百花本是一枝花。遂见众芳联我家。蓦地开门出和气。韶光从此遍河沙。
无得。
道德慈威集大成。从门入者匪家珍。胸中蕴藉尽抛却。空手垂来赈济人。
海岸。
渺渺弥弥纳百川。烟波万里水连天。古帆挂得底时节。到此方知有那边。
古首座南游有年而归国寓居陬方以三偈见寄因和其韵。
顷刻相逢如百年。寒温舒尽口皮禅。莫言愚智异区域。震旦扶桑无两天。
遍参海外究幽深。昼锦鲜鲜辉祖林。续得龙湖千载躅。灵神庙里振雷音。
这回换却旧时颜。不识胸中几海山。名翼高飞有时在。待看朝旆入云间。
天龙寺十境。
普明阁。
广大慈光照世间。善财当面隔重关。眼皮横盖虚空界。弹指开门匹似间。
绝唱溪。
滩声激出广长舌。莫谓深谈在口边。日夜流传八万偈。灼然一字未尝宣。
灵庇庙。
精蓝分地建灵宫。专冀神风助祖风。莫怪庭前松屈曲。天真正直在其中。
曹源池。
曹源不涸直臻今。一滴流通广且深。曲岸回塘休着眼。夜阑有月落波心。
拈华岭。
灵山拈起一枝萼。分作千株在此峰。只见联芳至今日。不知劫外几春风。
度月桥。
虹势截流横两岸。一条活路透清波。度驴度马未为足。玉兔三更推毂过。
三级岩。
分危布险作三重。水激云遮路不通。无限金鳞遭点额。谁知遍界起腥风。
万松洞。
万株松下一乾坤。翠霭氛氲锁洞门。仙境由来属仙客。莫言此地匪桃源。
龙门亭。
不借巨灵分破拳。两山放出一洪川。三更夜半无来客。数片归云宿槛前。
龟顶塔。
松生背上绿毛长。顶戴浮图万劫祥。户牖恢开不藏六。重重法界目前彰。
题三塔。
云居古诰协真风。三塔该收万塔功。落落团团无缝罅。龙蛇混杂在其中。
虎溪。
山险涧深人不到。烟菟作队斗威狞。三贤携手过桥后。错听水声为笑声。
投机颂。
多年掘地。觅青天。添得重重碍膺物。一夜暗中飏碌砖。等间击碎虚空骨。
将军府有山林泉流之乐以偈美之。
蓬瀛胜概聚营中。石峙流洄兴不穷。好个优游嬉戏处。曹溪正脉自流通。
题常在光院（上下两庵今作一院）。
山峦水石献奇珍。胜地方知属杰人。下界上方同一境。妙庄严外更无尘。
临川无极和尚雪韵。
人人只见不香花。未会纷飞落在何。上等禅和坐堂里。识神依旧属陀那。
嵩山和尚访西山庵居。
几片白云横谷口。不遮道友扣扉来。从前恶迹莫由晦。把手徜徉三两回。
题友云庵壁。
洞僻岩深昼若昏。一间竹屋半容云。单丁自有单丁乐。不羡圣贤来作群。
有僧掘地得佛舍利因索师偈。
地中涌出赴机缘。一颗圆光含大千。难测难量奇特事。明明只在钁头边。
璞翁西堂见寄韵。
彼此随缘卜别山。同风千里固为难。楚云越水无遮障。日夜相逢话老残。
放牛。
鞭绳抛却任天真。栏外遨游不顾人。将谓无由讨踪迹。尘沙刹界现全身。
清溪。
搅不浑时无浅深。水天得一碧沉沉。要穷真个曹源脉。休向中流两岸寻。
间叟。
凡圣行仪都不干。腾腾任运似痴顽。这般活计无人识。一个老翁天地间。
古源。
曹溪一滴先威音。流远方知出处深。可惜今时未还客。外求竺土大仙心。
默翁。
默翁求我默翁颂。自语相违笑倒人。不二门中重检点。维摩也是桦来唇。
中岩。
不堕两边呈险峻。更无差路与人行。空生未解谈般若。幸有孤猿叫月明。
玉岩（镰仓殿）。
峻机光洁非雕琢。八面玲珑绝点埃。好是现成般若体。诸天日夜雨花来。
瑞山（三条副将军）。
草木呈奇禧气浮。祥云叆叇覆峰头。千峦万阜推高德。那个苍生不受庥。
送荣首座赴长保。
亲炙多年缘自熟。一朝告别下西州。住山秘诀休求觅。鈯斧元来在手头。
平山。
坦夷宽广绝高低。七凸八凹归一齐。最顶不知在何处。元来无路与人跻。
方外。
一片间田无四至。中心树子也难看。回头南北东西表。始信从前被眼瞒。
铁舟。
彻头彻尾自浑钢。不入洪炉泛大洋。尽谓寻常船舫类。是非海里错商量。
绝照。
明镜和台打破来。瞎驴眼里不生埃。暗昏昏地家风别。一任灯笼笑口开。
适庵。
主人自若展眉峰。椽柱欐梁呈笑容。更有一般和悦处。半窗明月半窗风。
因乱书怀。
世途今古几穷通。万否千臧归一空。傀儡棚头论彼我。蜗牛角上斗英雄。须知鹬蚌相持处。终堕阎魔考鞠中。放马华山待何日。不如顿辔觉城东。
偈颂（终）。
我宗无语句亦无法与人。佛国道漏逗不少。梦窗国师梦中惊觉。起来便见。三世诸佛无梦说梦。六代祖师无梦说梦。天下老和尚无梦说梦。还知梦窗落处么。一国之师三朝所敬。南禅初步净智后迁。圆觉垂临天龙再住。直得炎天飞白雪。陆地产红莲。树头惊起双双鱼。石上迸出长长笋。如斯机用岂可测量。设夫疏山石头也。须退身三步始得。
至正二十六年八月。
前嘉兴天宁楚石道人（梵琦）谨跋。
先国师语要尝不许传于世。故吾徒多藏之而未敢违嘱矣。然藤原公德叟居士乃英烈丈夫而既身为门弟子。其机锋与所存。虽预禅会古之名士辈未必过也。辄取语本以命梓。且不依所诫亦不令吾徒议之。吾则谓先师见之尚不遏焉。诸方亦必为勘验之。但妙葩勉从纪以岁月云。
贞治之四年岁在乙巳五月二十二日。
天龙住山门人（春屋妙葩）谨书。

[book_title]梦窗国师语录卷下
天龙开山梦窗正觉心宗普济国师年谱。
临川禅寺住持小师妙葩编。
后宇多天皇建治元年乙亥。
师族势州源氏。宇多天皇九世孙也。母平氏。愿生男子尝祷观音。一夕梦金色光一道西来入口。觉而有身。经十三月方诞而母无所恼。
二年丙子。
三年丁丑。
弘安元年戊寅。
师四岁。母党有事。父举家而逃入甲斐居焉。是岁师凡见佛像无不尊敬。口能诵梵经。目能记文字。诸人指曰。此儿再来人也。必归释氏。八月丧母。
二年己卯（师年五岁）。
三年庚辰。
师资性温粹。不喜与群儿戏。亦虽作戏不欲力诤。执笔学书颇得其体。
四年辛巳（师七岁）。
五年壬午。
六年癸未。
师九岁。父携诣平盐山空阿大德所固求出家。且言。此儿无处俗态。乃欲归释。大德见师气宇不凡。以为法器。
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:29:48-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>