<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,憨山老人年谱自叙实录疏(卷上),憨山老人年谱自叙实录疏(卷下),憨山大师年谱疏注全文在线阅读,憨山大师年谱疏注全文在线下载,大玄古籍书库">
<meta name="description" content="憨山大师年谱疏注，二卷，福善记录，福徵述疏，大藏经补编，第14册_憨山大师年谱疏注_全文在线阅读_憨山大师年谱疏注_全文在线下载_大玄古籍书库">
<title>憨山大师年谱疏注_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">憨山大师年谱疏注</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]73209</span> <br/>
          说明： <span class="inputVal" id="bkdec">憨山大师年谱疏注，二卷，福善记录，福徵述疏，大藏经补编，第14册</span> <br/>
          封面： <span class="inputVal" id="bkimg">Z_2107.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]憨山大师年谱疏注
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]73209
[book_dec]憨山大师年谱疏注，二卷，福善记录，福徵述疏，大藏经补编，第14册
[book_img]Z_2107.jpg


[book_title]序
[IMG:憨山大师年谱疏注_1.jpg]
崇祯御赞憨山老和尚法像
者老和尚．何等行状。撑持法门．已作栋梁。受天子之钳锤．为佛祖之标榜。
御书第十七代朱由检题赞(用玺．奉供大内九莲菩萨院中。)
康僧会尊者像赞．并序．寄憨山大师。
释真可(紫柏)
三国为英雄之聚．亦刀兵之聚．慈悲般若．无有入处。而康祖一锡浮江．三称如来．两目流血．舍利投瓶．光灿六合．泽緜千古。是时也．吴之君臣．莫不为之动心变色．即事徵理．知有佛而不疑。六度既译．安般门开．无择黑白．得法眼净。与夫禅思入微者．不可计算．皆我祖为之嚆矢也。兹憨山清大师．因弘法戍瘴海．善以慈心三昧．普使朽骨生春。圣华居士．闻风感慕．特写祖影．寄上曹溪．以为大师影响。呜呼．曹溪肉佛所现．自唐及宋．饮曹溪而得道者．代不乏人。迩来曹溪涸矣．瑶林萧然．又藉憨师以谪戍为波澜．而曹溪复活。康祖分身．髑髅眼开．恒沙难喻．岂可以有思惟心测其功德浅深者哉。达观道人．不解逆风把柁．但解顺水推舟．为之赞曰。
康祖来吴．清公谪粤．髑髅大师．金刚眼突。瘴海之惨．骨刺魂惊．大师得戍。弥感圣明。
曹溪蛊毒．饮者皆丧．大师饮之．销尽诸瘴。指撮舍利．康祖之贪．贪不为我．此心何慙。
弘法得罪．命如丝单．千里瘴岭．芒鞋蹋徧。雷道迢嶤．飓风正高．鉢瓶孤逝．舌相昭昭。
南粤魍魉．白日鼓掌．我若无心．菩萨影响。有心应之．康祖愚痴．章甫适越．其谁不疑。
石头之别．肝膈冰冷．丁生吹火．写康祖影。缘影得心．心亡性冥．大用无常．钟以眼听。
根尘主客．收放梦醒．掌擎宝塔．牢山之顶。
(达大师．借康祖像赞憨祖．义愈真。像题蹟．在五乳峯法云寺。)
憨祖临化自题曹溪影堂法像
威威堂堂．澄澄湛湛。不设城府．全无崖岸。气盖乾坤．目撑云汉。流落今事门头．不出威音那畔。
无论为俗为僧．肩头不离扁担。若非佛祖奴郎．定是觉场小贩。不入大冶红鑪．谁知他是铁汉。只待弥勒下生．方了者重公案。
(真蹟在曹溪憨山寺)
憨翁法祖真容赞
释智旭(心嗣法孙)
伟貌丰神．坚勇大势。空定凝神．光明初霁。忧在法门．祸福宁计。掣电奔雷．德山临济。
密用潜行。圜中海际。知之者．谓是只手擎天．不知者．谓是英雄盖世。谁思其必处於非宗非教．即教即宗之间．终不与时流同逝。
(旭法师．号素华．徵成谱疏时．恰听说楞严玄义於康居方丈。)
憨山本师法像赞
(皈依弟子福徵)谭贞默(埽庵)
维我憨山肉祖本师大和尚．在燕则为慈寿宗师．在粤则为曹溪嗣祖。肉身鼎峙．贝叶灯煇。近代出头禅和．那堪彷佛万一。然日月双跌．光明莫大。而风尘只眼．晦蚀难开。自非履历昭垂．谁识乾坤函盖。海虞宗伯铭五乳．未免传闻异辞。紫竹门徒传中兴．尚欠追随亲炙。栴檀被体．离塔何铭。年谱成书．爽符本传。海庭险阻．遐道人不胫邮飞。庾岭神通．埽弟子拈香镌布。伏读永明智觉禅师宗镜录云．悟心成祖．先圣相传。故达磨初祖云．明佛心宗．了无差悞．行解相应．名之曰祖。又偈云．亦不覩恶而生嫌．亦不观善而勤措。亦不舍愚而近贤．亦不抛迷而就悟。达大道兮过量．通佛心兮出度。不与凡圣同躔．超然名之曰祖。徵得此语。正与本师宝林号祖之义．後先相印。兼与达师曹溪肉祖之赞．彼此合符。因拟称曹溪中兴肉身嗣祖憨山宗师大和尚。敬作法影赞曰。
现佛现祖．嫡宗嫡教。传曹溪衣．写楞伽照。龙门海印．清凉窍妙。历劫肉身．一方双到。
清顺治八年．岁次辛卯．三月三日．而年谱疏成．福徵谨识。
题憨山大师六咏手卷
民国十一年壬戌．李国松．以大师六咏手卷请题．因书此．乃列入文钞。今特附於此．以表景仰之忱。释印光和南识。
憨山大师．大权示现。宏法功深．忌者诬陷。谪戍广州．以御祸乱。幸有大吏．另眼相看。
宏法曹溪．慧命续断。相机说法．巨弊消散。护国安民．功高文宪。没後肉身．不坏不变。
粤赣相争．归曹溪畔。六祖七祖．彰诸时谚。增煇佛日．为法城堑。着述宏博．日月光灿。
大藏流通．惜只少半。遗佚者多．时或出现。六咏妙偈．笔法遒健。文义超妙．愈读愈焕。
三百余年．幸无残欠。佛子契真．得诸沪店。欲表鸿猷．特作手卷。祈光题辞．以彰法范。
遂为略述大纲．以期後哲闻见。
憨山大师年谱疏排印流通序(民国二十三年．岁次甲戌．正月吉日付排。)
孟子曰．穷则独善其身．达则兼善天下．此约世间法论也。若约佛法论．达固可以兼善．穷亦可以兼善。严持戒律．敦笃伦常．以身率物．俾一切人相观而善。待其欣欣向往之心发．则示之以三世因果．六道轮回之理事。心本是佛．念佛往生．方可亲证之因缘。凡有心者．谁不乐从。故古高僧．随所到处．每多归依。校之王政教化．其益为深。当明季时．王纲不振．大臣无权．其掌大权者．皆是无知无识之太监。奸恶者．倚权以作弊．愿谨者．无智以设法．故致民困国危．无可救药。憨山．紫柏．莲池．妙峯．同于此时出兴于世．其阴翼治道．冥庀民生也．大矣。憨山以弘法遭诬．谪戍广州．其救粤人而延社稷也．深且远矣。使憨山不戍广州．广州之民．早已挺而走险．为国家忧。其撤采船．定民变．和钦州等大事．均以一席话而了之。非乘愿示生．救民于水火者。其孰能之。叶玉甫等诸居士．于青岛立一湛山寺．其地乃憨山弘法被诬之所。念憨山之盛德．特为排印年谱疏．俾後之阅者．有所兴起云。常慙愧僧释印光谨撰。

[book_title]憨山老人年谱自叙实录疏(卷上)
东海那罗延窟侍者福善记录
吴越开元府治弟子福徵述疏
明世宗肃皇帝嘉靖二十五年丙午●
予．金陵全椒县人也．姓蔡氏。父讳彦高．母洪氏．生平爱奉观音大士。初梦大士携童子入门．母接而抱之．遂有娠。及诞．白衣重胞。是年十月己亥．十二日丙申．己丑时生也。(父一见．母一见。)
门人颛愚观衡．作曹溪中兴憨大师传云．师讳德清．字澄印．别号憨山．母解怀．白衣重包而出。去衣洗濯．汤水异香。出家报恩寺後．一日在舍利塔前．遇一梵僧．僧曰此小师後日大转法轮口如仰月即佛口也。又在本寺廊下遇一人曰尧眉八彩．公眉五彩．有三教之任。後在五台山．过大塔院寺．时为头陀．遇一僧甚伟．手拉师曰．师是大人再来．满头发皆绀色．後必大作佛事。
○徵按年谱．万历四十二年甲寅．十一月．有门人悟心颛愚来省。憨山梦游集中．有示颛愚衡禅人法语。略云．颛愚初依五台空印大师．听习经论。久之．遂尽屏去．单提一念．切究本分事。万里南询．过曹溪．谒老人请益。老人示以转身一路．唯唯作礼而别．乃就居南岳。未几．老人亦至。禅人以病往宝庆就医．老人叹禅门真实为生死的学人最难得。丙辰三月朔．风雨夜半．忽禅人冒雨冲泥而至。老人见其疾瘳．大喜。因再拈香请益．老人特示禅人身病已瘳．切不可被禅病侵。古人云．舍情易．舍法难。禅人舍身即舍情．舍见即舍法。情法两忘．岂不为大无碍解脱之人。此示几千字。集中许可．不多屈指．宜有中兴传之作。所嫌传中讹舛累牍．易误後学。盖谒请两次．只在一时．追随日浅。後来未见自着年谱．故所闻异辞．关系匪小。兹以年谱为主．参补传中一二别闻吃紧逸事逸语。如盘山隐者颠末．裨益良深。其他支蔓无稽者．悉删之大抵禅弊．在趋宗避教。不晓憨祖与六祖．同为宗教总持．同现曹溪肉身．同无单传衣鉢。嗣法孙素华智旭．有初缘发心．梦中摄受之因．当世宗教合一人也。作十八祖纪赞．以憨祖终。十八祖者．并不传衣鉢祖也。憨祖一传．节略颛传．正与年谱吻合．当为私淑功臣。
○肉身佛祖．出世榜样早在母胎。历劫胜因．非同小可。
二十六年丁未●
予周岁．风疾作．几死。母祷大士．遂许舍出家．寄名於邑之长寿寺．因易乳名曰和尚。(母二见)
徵诵乳名大美後果圆成。须知法讳德清．出自西林师翁．乃出家时所命．谱不载也。父命未易时名．亦不载。
二十七年戊申●
予三岁．常独坐．不喜与儿戏。祖父常谓曰．此儿如木桩。(祖一见)
徵观究竟成就本桩．厥祖可谓具眼。
二十八年己酉●二十九年庚戌●三十年辛亥●三十一年壬子●
予七岁．叔父锺爱之。母始送予入社学．一日叔父死．停於牀予归．母诒之曰．汝叔睡．可呼起。乃呼数声．婶母感痛乃哭曰．天耶．那里去也。予愕然疑之．问母曰．叔身在此．又往何处耶。母曰．汝叔死矣。予曰．死向甚麽处去．遂切疑之。未几．次婶母举一子．母往视．予随之见婴儿如许大．乃问母曰．此儿从何得入婶母腹中耶。母拍一掌云．痴子你从何入你娘腹中耶．又切疑之。由是死去生来之疑．不能解於怀。(母三见．叔父．婶母．及弟．各一见。)
徵按此七岁儿．何从得此滴骨滴髓死生关头。娘儿两个．当面质对如许大疑团．极奇一则现身摩耶。簇新钳锤烹佛炼祖顶首大公案。
三十二年癸丑●
予八岁．读书寄食於隔河之亲家。母诫不许回．但经月归一次。一日回．恋母不肯去．母怒．鞭之．赶於河边．不肯登舟．母怒提顶髻抛於河中．不顾而回。于时祖母见之．急呼救起．送至家。母曰．此不才儿不淹杀．留之何为。又打逐．略无留念。予是时．私谓母心很．自是不思家。母常隔河流泪．祖母骂之．母曰．固当绝其爱．乃能读书耳。(祖母一见．母四见。)
徵读至此．一字一句．涕泗滂沱。有读之而不涕泗者．非人类也。合十赞叹曰．慈哉悲哉．善哉信哉．如是．那得不婆抛子．那得不刮肉还母哉。
三十三年甲寅●
予九岁读书於寺中．闻僧念观音经．能救世间苦．心大喜．因问僧求其本．潜读之．即能诵。母奉观音大士．每烧香礼拜．予必随之。一日谓母曰观音菩萨有经一卷。母曰．不知也。予即为母诵一徧。母大喜曰．汝从何得此耶．诵经声亦似老和尚。(母五见)
钱牧斋谦益．作大明憨山大师庐山五乳峯塔铭。有云．师九岁．能诵普门品．即谱称观音经也。天启丁卯．南海陈迪祥．与五乳弟子福善．以行状嘱牧斋作塔铭。其间兴复曹溪事．似略闻之宣化萧玄圃云举。而东游未详始末．与年谱迥异。今肉身在曹溪．五乳塔铭．失传信矣．采补仅可什一。
○徵读此．乃晓取科名．作宰官．正不烦真实读书。正知见．作佛祖．未有不自真实读书始者。即此观音经一卷．早岁能背诵．全由读书作缘。即此为母诵一徧．便能报母打逐之恩。
三十四年乙卯●
予十岁．母督课甚严．苦之。因问母曰．读书何为。母曰．做官。予曰．做何等官。母曰．从小做起．有能．可至宰相。予曰．做了宰相．却何如。母曰．罢。予曰．可惜一生辛苦．到头罢了．做他何用．我想只该做个不罢的。母曰．似你不才子．只可做挂搭僧耳。予曰．何为挂搭僧．有甚好处。母曰．僧是佛弟子．行徧天下．自由自在．随处有供。予曰．做这个恰好。母曰．只恐汝无此福耳。予曰．何以要福。母曰．世上做状元常有．出家做佛祖岂常有耶。予曰．我有此福．恐母不能舍耳。母曰．汝有此福．我即能舍．私识之。(母六见)
徵太息．咄咄。母子团圝．作无生话。开示恁地明．指引恁地阔．机锋恁地紧．承当恁地捷。十岁．金陵母舍子肉身。七十八岁．曹溪子肉身报母。的的大因缘．大奇特
三十五年丙辰●
予十一岁．偶见行脚僧数人．肩担瓢笠而来。予问母．此甚麽人耶。母曰．挂搭僧也。予私喜．视之。僧至．放担倚树．乃问讯化斋。母曰．请坐．急烹茶具斋饭．甚恭敬。食罢．众僧起．即荷担．只手一举．母急避之曰．勿谢．僧径去。予曰．僧何无礼．饭斋不谢。母曰．谢则无福矣。予私曰．是僧之所以高也．切念之。遂发出家之志．苦无方便路耳。(母七见)
徵看蓦地饭僧．了无踪迹．许大公案．赵州勘台山婆子．不是过也。人知饭僧功德为世福．是母是子．乃证两足尊之福。
○以上．了在家公案。
三十六年丁巳●
予十二岁．居常不乐俗．父为定亲．立止之。一日．闻京僧言．报恩寺西林大和尚．有大德．予心即欲往从之。白父．父不听。白母．母曰．养子从其志．第听其成就耳．乃送之。是岁十月至寺．太师翁一见喜曰。此儿骨气不凡．若为一俗僧．则可惜耳。时无极大师．初开讲於寺之三藏殿。祖翁携往诣之．适赵大洲在．一见喜曰．此儿当为人天师也。乃抚之．问曰．汝爱做官．要作佛。予即应声曰．作佛。赵公曰．此儿不可轻视．当善教之。及听讲．虽不知言何事．然心愤愤若有知而不能达者。(父二见．母八见西林和尚．无极大师．赵大洲．各一见。大洲．名贞吉．字孟静．内江人。历官礼部尚书．武英大学士．諡文肃。)
徵念憨祖当日若无此母．不得出家．不得到底童身成佛作祖矣．真佛母哉。又按金陵梵刹志云．嘉靖年间．报恩寺住持僧永宁．号西林．蓄一马．每自寺赴礼部．辄骑之。上马必默诵金刚．法华．二经．至部门．下马．经毕。後寺邻一妇方产．而马是夜死．妇梦马入室．遂生男。极蠢．惟能口诵二经．因入西林为僧。诸经不能上口．亦究不识一字。故谱云．师翁生平持金刚经．临终不辍。
三十七年戊午●三十八年己未●
予十四岁．初太师祖．择诸孙中有学行者俊公．为予师。先授法华经．三月能熟背之。流通诸经．俱已背完。太师翁曰．此儿可教．不可误之也．乃请明师以教之。(太师祖太师翁．并即西林和尚．二见。)
三十九年庚申●四十年辛酉●四十一年壬戌●
予十七岁．太师祖．仍请先生首教举子业。初即以四书一齐读之．次习五经．子．史．古文．词．赋。即能赋诗．述文社集．赋有江上篇．同会一时皆推重之。时常亦多病．遂欲弃所习业。(太师祖三见)
四十二年癸亥●四十三年甲子●
予十九岁．因同会诸友皆取捷．有劝予往试者。时云谷大师．正法眼也．住栖霞山中。太师翁久供养．往来必留款旬月。予执侍甚勤．时闻其教。适云大师出山．闻有劝予之言．恐有去意。大师力开示出世参禅．悟明心地之妙。历数传灯诸祖．及高僧传．命予取看。予检书笥．得中峯广录．读之．未终轴．乃大快．叹曰．此予心之所悦也遂决志做出世事。即请祖翁为披剃则尽焚弃所习．专意参究一事。未得其要．乃专心念佛．日夜不断．如是．未几．一夕梦中见阿弥陀佛现身．立於空中．当日落处。见其面目光相．了了分明。予接足礼．哀恋无已。复愿见观音势至二大士．即现半身。自此时时三圣炳然在目．自信修行可办也。是年冬．本寺禅堂建道场．请无极大师讲华严悬谈。予即从受具戒．随听讲．至十玄门．海印森罗常住处．恍然了悟法界圆融无尽之旨．切慕清凉之为人．因自命其字曰澄印。请证大师．曰．汝志入此法门耶。因见清凉山．有冬积坚冰．夏仍飞雪．曾无炎暑．故号清凉之语。自此行住．冰雪之境．居然在目．矢志愿住其中。凡事无一可心者．而离世之念．无刻忘之矣。(云谷大师一见．无极大师再见．太师翁四见。)
徵按憨祖学问文章．俱已造成．又见佛法衰残．思欲为公美楚材之事业．佛法世法一肩担荷。故因众友赴试之劝．亦萌弋取功名之心．以期满己宏扬大法之愿。然仕途危险．稍一不慎．便致陷溺。幸得云谷大师之警策．遂专志办出世事．而焚弃其窗稾．即求太师翁立为披鬀。其力办修行．发悟矢志之机缘．全自云谷始也。虽然．专心念佛者有人．岁月积久．尚难见佛安得未几而弥陀观音势至三圣俱现．骤如所愿．又复时时三圣炳然在目。道场听讲具戒参究者有人．总凭语言文字．谁印身心性命。安得听讲时全会身心性命．不见语言文字。一闻华严十玄．便能恍然了悟法界圆融无尽之旨．便能证入清凉法门．目冰雪而字澄印．尔时无极神通．与憨祖神通．早在不思议中。谁谓有言无言．大法师大宗师．有二谛也。要识如憨祖者．才真是历劫西来人。
四十四年乙丑●
予二十岁．正月十六日．太师翁入寂。师翁於前年除日．毕集诸眷属曰．吾年八十有三．旦暮行矣。我度弟子八十余人．无一持吾业者。乃抚予背曰．此子我望其成人．今不能矣。是虽年幼．有老成之见。我死後．房门大小事．皆听决之．勿以小而易之也。众唏嘘受命。新岁七日．师翁具衣徧巡寮．各辞别．众咸讶之。又三日．即嘱後事．示微疾．举药不肯进。乃曰．吾行矣．药奚为。乃集众念佛五昼夜．手提念珠予拥於怀．端然而逝。以师翁生平持金刚经．临终亦不辍。太师翁为报恩官．住三十年．居方丈及入灭．至三月十八日．而方丈火众皆叹异。是年冬十月．云谷大师建禅期於天界．集海内名德五十三人．开坐禅法门。大师极力提拔予往从．时少师翁听之．乃得预会。初不知用心之诀．甚苦之。乃拈香请益．大师开示审实念佛公案。从此参究．一念不移三月之内．如在梦中．了不见有大众．亦不知有日用事．一众以予为有志。初不数日．以用心太急．发背疽．红肿甚巨．大师甚难之。予搭袈裟．哀切恳祷於韦驮前曰．此必怨业索命债耳．愿诵华严经十部．告假三月．以完禅期．後当偿之。如是．至後夜倦极．上禅牀则熟睡．开静亦不知．及起．则忘之矣。天明．大师问恙何如。予曰．无恙也．及视之．已平复矣．一众惊叹．是故得完一期及出．亦如未离禅座时．即行市中．如不见一人．时皆以为异。江南开创禅道．自云谷大师始盛．然住寺僧习禅者．独予一人。时寺僧服饰皆从俗．多艳色．予是时．尽弃所习衣服．唯觅一衲披之．见者以为怪。(太师翁五见．少师翁一见．云谷大师再见。)
徵观西林太师翁．大非凡僧。寿考令终．预知时至。得孙具眼．任以後事．究能报抚背之命．世法佛法两效焉．难矣。方今到处禅期．入坐者．但得安单为乐．谁识用心为苦。憨祖发心念佛时．早数数见佛菩萨现身光明。人方得少为足．谁复肯请益参究审实念佛公案。憨祖尝示徵云．念佛不肯下死心．但在浮想上念．其实藏识中习气潜流．全不看见．故念佛从来不见一念下落。若念佛得力．尤胜参柏树子乾屎橛也。审实念佛公案．有所自来。是以後来东游．过嘉禾．至栖真．礼云谷先大师塔．以明法乳。及居五乳．启建六时念佛道场．以代禅期也。祷韦驮去背疽．一何如许灵应。自非三月禅期如梦．了不见大众日用事．离禅座．行市中．仍如坐禅时不见一人．如是审实用心．莫指望祷韦驮有此轻易也。
四十五年丙寅●
予二十一岁．自禅期出。是年二月二十八日午时．雨如倾盆．忽大雷自塔而下．火发於塔殿．不移时．大殿焚。至申酉时．则各殿画廊．一百四十余间．悉为煨烬。时予少祖为住持．及奏闻．旨下法司．连逮同事者十八人。比合寺僧恐株连．各各逃避。而寺执事僧．无可与计事者。予挺身力救之．躬负盐菜送狱中以供之。寺至刑部．相去二十里．往来不倦者三月。且多方调护．诸在事者竟免死。时雪浪恩公长予一岁．同归依无极大师．甚契之．时以为同胞云。即与恩公俱决兴复之志。且曰此大事因缘．非具大福德智慧者．未易也。尔我当拌命修行．养以待时可也。是时．即发远游志．顷之．少祖寻入灭．太祖之房门无支持者。先是．太师翁入灭无储蓄．丧事皆假贷不资．故多负欠。即析居．知必不能保。予思太师翁遗命．乃设法尽偿其负贷。余者分诸弟子各执业．房门竟以存。是年冬．从无极大师听法华经於天界寺。因志远游．每察方僧求可以为侣者．久之．竟未得。一日．见後架精洁．思其净头．必非常人．乃访之．及见．特一黄肿病僧耳．益异之。每早起．事必已办．不知何时洒埽也。予故不寐．窃经行廊下侦之．当众放参时．即已收拾毕矣。又数日．见不洁．乃不见其人．问执事．曰．净头病於客房也。予往察．其状不堪．问师安否。曰．业障身已难支．而馋病更难当。予问何故。曰．每见行斋食．恨不俱放下。予笑曰．此久病思食耳．是知其人真。因料理果饼．袖往视之．乃问其号。曰．妙峯．为蒲州人。予即相期结伴同游。後数日再视之．则不见．予心知其人．恐以予累．故潜行耳。(少祖．即少师翁．二见。雪浪恩公一见．无极大师三见．妙峯净头一见。)
徵按．雪浪法师．名洪恩．年十三．从父往听无极大师讲法华规矩於报恩寺。无极者．淮阴人．具得贤首慈恩性相宗旨．一时讲肆为隆。浪公方髫年．旬日倾耳不肯去．竟自翦顶发．乞父舍身为极师小沙弥。正憨祖十二岁．初出家西林时．妙龄相契．谱前所载诣三藏殿听讲语也。至此．虽兄弟交密．憨祖别有超异心。二十岁．从云谷大师天界坐禅时．浪公见其枯寂．呵以听无极开讲．曰．用如三家村土地作麽。憨祖曰．古德有言．自性宗通．回观文字．如开门落臼耳。雪浪曰．果如此．则我兄也。时报恩毁於天火．两人三日哭．誓以兴复。後憨祖由台山入都．慈宫兴寺机缘几就不偶．历东海南海．未尝须臾忘报恩事。浪公见浮图露盘攲倾．沿门持鉢行乞都市高门．三年乃得竣事。呜呼．两人并可谓不负诺矣。紫柏心易浪公．时有訾议．憨祖告以出家因缘．始悚然谓窥基後身。以上语．多闻之一雨法师。
○蒲州妙峯大师．名福登．为山阴王南海进香。还过建业．北人初到南方受湿生疮．因向天界道场．讨净头行单．为歇息计。憨祖从厕地光洁．厕灯明净中觅得之．订生死交．愿同住山行脚。妙公曰．师有此志．行脚我荷草鞋．住山我给薪水。寻以疮瘉去．越六年．而相访於京师．则知尔时盖公事未了．机缘有待．故撩衣便去。谱语略之曰．恐累潜行也。中与妙师一真字．足槩百千佛祖。
○顺天府平谷县．有山曰妙峯．因山为号。
隆庆改元丁卯●
予二十二岁．特举云谷忠公为寺住持．以救倾颓。此为回禄事．常住负贷将千金．皆经予手。众计无以处．予设法定限三年．尽偿之。是年．奉部檄本寺设义学．教僧徒．请予为教师．受业行童．将二百人．因是复亲左史诸子故业。(云谷忠公一见)
徵按．此举不独了房门牵挂事．并了阖寺住持牵挂事．世法佛法并一大作略。称忠公．别云谷大师也。
二年戊辰●
予二十三岁．是年谢寺馆．复馆於高座寺．以房门之累然也。
三年己巳●四年庚午●
予二十五岁．二年皆应金山聘馆。
五年辛未●
予二十六岁．同雪浪恩兄游庐山．至南康．闻山多虎乱．不敢登。遂乘风至吉安．游青原．见寺废．僧皆畜发．慨然有兴复之志。乃言於当道．选年四十以下者．尽剃之．得四十余人。夏自青原归．料理本师业．安顿得宜。冬十一月．即一鉢远游。将北行．时雪浪止予．恐不能禁苦寒．姑从吴越．多佳山水．可游目耳。予曰．吾人习气恋恋輭暖．必至不可施之地．乃易制也。若吴越．枕席间耳．遂一鉢长往。(雪浪恩兄再见)
徵感憨祖前作清凉冰雪观．蓦地北行．发大勇猛．委身试之．早已人境双夺．虚空消陨矣。
○以上．了在寺房门公案。
六年壬申●
予二十七岁．初至扬州．大雪阻之．且病作。久之．乞食於市．不能入门。自忖何故．急自省曰．以腰缠少有银二钱可恃耳。乃见雪中僧道行乞之不得者．即尽邀於食店．以银投之．一餐而毕。明日上街．入一二门．乃能呼．遂得食。因自喜曰．吾力足轻万锺矣。铭其鉢曰．轻万锺之具．名其衲曰．轻天下之具。乃为之铭曰．尔委我以形．我托尔以心。然一身固因之而足．万物实以之而轻。方将曳长风之袖．披白云之襟。其举也若鸿鹄之翼．其逸也若潜龙之鳞。逍遥宇宙．去住山林。又奚衒夫朱紫之丽．唯取尚乎霜雪之所不能侵。是年秋七月．至京师．无投足地。行乞．竟日不得食．将暮．至西太平仓茶棚．仅一餐．投宿河漕遗教寺。明日．左司马汪公伯玉．知予至．乃邀之．以与汪次公仲淹为社友故耳。因乃得寓以旬日．即诣摩诃忠法师．随往西山听妙宗钞．有西山怀恩兄诗。期罢．摩诃留过冬．听法华．唯识．请安法师为说因明三支比量。十一月．妙峯师访予至．师长须发．衣褐衣．先报云．有盐客相访。及入门．师即问．还认得麽。予熟视之．见师两目．忽记为昔天界病净头也．乃曰．认得。师曰．改头换面了也。予曰．本来面目自在。相与一笑．不暇言其他。第问所寓．曰．龙华。明日过讯．夜坐．乃问其状何以如此。师曰．以久住山．故发长未翦。适以檀越山阴殿下修一梵宇．命请内藏故来耳。问予．曰．吾乃特来寻师．且以观光辇毂．一参知识．以绝他日妄想耳。师曰．别来无时不思念．将谓无缘。今幸来．某愿伴行乞．为前驱打狗耳。竟夕之谈．迟明一笑而别。即往参徧融大师．礼拜．乞和尚指示．师无语．唯直视之而已。参笑岩师．师问何处来。予曰．南方来。师曰．记得来时路否。曰．一过便休。师曰．子却来处分明。予作礼．侍立请益．师开示向上数语。(左司马汪公伯玉．次公仲淹．摩诃忠法师．安法师．各一见。雪浪恩兄三见．妙峯师再见．山阴殿下一见．徧融大师．笑岩师．各一见。伯玉．名道昆．号南溟．新安人．有太函集．弟仲淹．名道贯．名下士。)
徵思开手乞食入人门一段情景．真不可说．不可思议。一雨法师言．憨祖决计北游．浪公苦留．憨祖诒之入城．遂冒大雪而行。浪公还寺．痛哭久之．是应有西山怀恩兄诗。徧融．笑岩．二师．并作投契语。笑岩．燕人．结庵燕京西城柳巷。生正德壬申．当憨祖二十七岁相见时．笑师年已六十二矣。有月心语录．中分南集二卷．北集二卷．禅录中所希有。此相见语．句句是记莂向上事。
○是岁起台山因缘。
万历改元癸酉●
予二十八岁．春正月．往游五台．先求清凉传．按迹游之。至北台．见有憨山事甚佳．因问其山何在．僧指之．喜奇秀．默取为号．诗以志之．有遮莫从人去．聊将此息机之句。以不禁冰雪苦寒．遂不能留。复入京．东游乞食．至盘山千像峯．见一僧不语．予亦不问．即将相与拾薪汲水．行乞过夏。汪司马以书访之．曰．恐公作东郊饿夫也。及秋．复以岭南欧桢伯．先数年未面寄书．今为国博．急欲见予．故归耳。(不语僧一见．汪伯玉司马再见．岭南欧桢伯国博一见。)
徵阅名山志云．五台龙门有山．秦始皇鞭石成桥．渡海求神仙时．鞭此山不动．因呼曰憨山。不禁苦寒冰雪．正照顾前清凉冰雪现境．及与雪浪不禁苦寒话头．隐跃寄意。不语僧一事．颛公所作传．载之特详。云．师与妙峯再遇燕都．期同上五台山住静。时妙师为山阴王请藏经未起．师居汪司马南溟私馆。久之．随喜盘山．登盘山顶．傍一石岩．内一隐者．灰头土面．师作礼．绝不照应．问亦不语。师知非常人．亦同默坐。少顷．隐者烧茶．唯取一杯自饮．师亦取一杯自酌饮。茶竟．隐者还茶具於原处．端坐如故．师亦如之。少选．隐者炊饭．饭熟．置之坐前．唯取一椀．一箸自食．师亦取一椀一箸同食。饭罢．又端坐如故．师亦如之。夜中．隐者出岩外经行．师亦随之．第东西各步。明日．师知茶时烹茶．饭时煑饭．隐者同师饮啜．入夜经行亦尔。如是一七．隐者方问师曰．仁者何来。师曰．南方来。隐者曰．来此何为。师曰．特访隐者。隐者曰．隐者面目如此．别无奇特师曰．进门早已看破了也。隐者笑曰．我住此岩三十余年．今日始遇一个同风。留师住．师亦忘返。一夜．师经行．忽然顶门响一声．轰如乍雷．山河大地．身心世界．豁然顿空．境非寻常目前空可喻。如是空定．有五寸香许．渐觉有身心．渐觉脚下蹋实．开眼渐见山河大地．一切境相．还复如故。身心轻快．受用亦无可喻。举足如风轻．归岩中．隐者曰．今夜经行．何其久耶。师具告所得境相。隐者曰．此色阴境耳．非是本有。我住此岩三十余载．除阴雨风雪．夜夜经行此境．但不着．则不被他昧却本有。师深肯其语．作礼谢教。师在盘山久之．妙师藏经起．向汪公询师何往．公即遣使登盘山顶觅师．问在岩中．见师．述主人妙师相候之切。师乃拜辞隐者．恋恋不忍别．无柰宿约何耳。隐者送师．泪如喷珠．行至半山方转。师还京．妙师汪公迎师．笑曰．回何迟耶。师具陈岩上因缘。公曰．如是．则吾师住山已竟。师曰．犹是途路边境界耳。公与妙师相视大笑。噫嘻．如许奇特示现．憨祖生平所遘．不知几何．难以笔舌尽。即此颛公所载．盘山实录．累六百言．可谓莫大因缘。谱中只以盘山千像峯．一僧不语．相与拾薪汲水．行乞过夏．片语了之．看来不过一顿家常茶饭耳。奇境可恋．舍之即行．虽因妙师宿约．亦不愿作二乘人．独了汉也。颛公作传之功．以此一节公案为最。
○顺天府．蓟州．数峯陡绝．名盘山．一名盘龙山。山顶有大石．摇之辄动。
二年甲戌●
予二十九岁．春．游京西山．时当代名士．若二王．二汪．南海欧桢伯．一时俱集於都下．皆夙慕者。一日．访王长公凤洲．相见．以予少年．易之。予傲然宾主．公即谆谆教以作诗法．予瞠目视之．竟无一言而别。公不怿．乃对次公麟洲言之。明日次公来访．一见．即曰．夜来家兄失却一只眼。予曰．公具只眼否。公拱曰．小子相见了也．相与大笑。归谓其兄曰．阿哥．输却维摩了也．因以诗赠予．有可知王逸少．名理让支公之句。一日．汪次公与予同居．看左传．因谓予曰．公天资特爽．大有文章气槩．家伯子．当代文宗也．何不执业．以成一家之名乎。予笑而唾曰．留取令兄膝头．他日拜老僧受西来意也。次公大不悦．归告司马公．公曰．信哉．予观印公道骨．他日当入大慧中峯之室．是肯以区区文字为哉．第恐浮游为误耳。一日．见予与次公扇头诗．有身世蜩双翼．乾坤马一毛之句．乃示次公曰．此岂文字僧耶。他日．特设斋请予与妙师同过．坐中．公谓予曰．禅门寥落大可忧．小子切念之。观公气度．将来成就不小．何以浪游为。予曰．贫道特为大事因缘．参访知识故行脚。第今游目当代人物．以了他日妄想耳．非浪游也．且将行矣。公曰．信然．予观方今无可为公之师者．若无妙峯．则无友矣。予曰．昔己物色於众中．曾结同参之盟．故比来相寻．不意偶遇於此。公曰．异哉．二公若果行．小子愿津之。时妙师取藏经回．司马公因送勘合二道．又为文以送予。一日．公速予至．问曰．妙峯行矣．公何不见别。予曰．姑徐行。公曰．予知公不欲随人脚跟转耳．殊大不然．古人不羞小节．而耻功名不显於天下．但愿公他日做出法门一段光明事业．又何以区区较去就哉。予感而谢之．遂决行．即往视妙师．已载乘矣．见予至．问曰．师行乎。曰．行矣．即登车．未别一人而去。秋八月．渡孟津．见武王观兵处．有诗吊之曰．片石荒碑倚岸头．当年曾此会诸候。王纲直使同天地．应共黄河不断流。过夷齐叩马地．吊曰．弃国遗荣意已深．空余古庙柏森森。首阳山色清如许．犹是当年叩马心。遂入少林．诣初祖．时大千润宗师初入院．予访之．未遇。出山．观洛阳古城．焚经台．白马寺。即追妙师．九月至河东．会山阴王．遂留结冬。时太守陈公．与妙师及予．意甚勤．为刻肇论中吴集解．予校阅。向於不迁论．旋岚偃岳之旨．不明．切怀疑久矣．今及之．犹罔然。至梵志出家．白首而归．邻人见之曰．昔人犹在耶。志曰．吾似昔人．非昔人也。恍然了悟曰．信乎诸法本无去来也．即下禅牀礼佛．则无起动相．揭帘立阶前．忽风吹庭树．飞叶满空．则了无动相．曰．此旋岚偃岳而常静也。至後．出遗．则了无流相．曰．此江河竟注而不流也。於是生来死去之疑．从此冰释。乃有偈曰．死生昼夜．水流花谢．今日乃知．鼻孔向下。明日妙师相见．喜曰．师何所得耶．予曰．夜来见河边两个铁牛相鬬入水中去也．至今绝消息。师笑曰．且喜有住山本钱矣。未几．山阴请牛山法光禅师至．予久慕之．相见．喜得坐参也．与语．心相契。请益．开示以离心意识参．出圣凡路学。深得其旨．每见师谈论．出声如天鼓音。是时．予知悟明心地者．出辞吐气果别也．深服膺其人。一日．袋中搜得予诗．读之．叹曰．此等佳句．何自而得耶。复笑曰．佳则佳矣．那一窍欠通在。予曰．和尚那一窍通否。师曰．三十年拏龙捉虎．今日草中走出兔子来下一跳。予曰．和尚不是拏龙捉虎手。师拈柱杖欲打．予即把住．以手捋其须曰．说是兔子．恰是虾蟆。师一笑休去。师一日曰．公不必他往．愿同老伏牛．是所望也。予曰．观师佛法机辩．不减大慧．见居常似有风颠态．吟哦手口无停时．谓何。师曰．此我禅病也。初发悟时．偈语如流．日夜不绝．自不能止．遂成病耳。予曰．此病初发时．何以治之。师曰．此病一发．若自看不破．须得大手眼人痛打一顿．令其熟睡．觉时自然消灭矣．我为恨其无毒手耳。师知予新正即往五台．乃以诗送之．有云中狮子骑来看．洞里潜龙放去休之句。问曰．公知否。予曰．不知。师曰．要公不可捉死蛇耳。予颔之。向来禅道久无师匠．及见光师．始知有宗门作略。山阴国主问予二亲在．乃赠二百金．为终养资。予谢曰．贫道初行脚．自救不了．又安敢累二亲乎．固让致光师。(南海欧桢伯再见．王长公凤洲．次公麟洲．各一见。汪司马伯玉三见．次公仲淹再见妙峯师三见．大千润宗师一见．山阴王再见．太守陈公一见．法光禅师一见。凤洲．名世贞．太仓人．官至少司马．弟麟洲．名世懋．官至太常．)
徵谓憨祖当日．因仲淹得见伯玉．而二汪优在兄．因凤洲得见麟洲．而二王优在弟．世几难兄难弟哉。瞠目无一言．置凤洲何地．膝头拜老僧．许南溟到天。大汪公的的大眼孔．大愿力．成就台山大因缘．大功德．伟人哉。设斋请两师．一席话．悉是如语．不诳语．痛切到家语．世出世间语。着心劝驾．有加无已．泥水为人．身没交涉．千载佛祖．有不感而谢之者哉。两师发轫台山．机锋鍼对．脚跟勘合。何如乞食徐行．感谢登车．只为南溟先觉。两人一路．同行独往．离合随意．先後不违．到处历览古蹟．河滨追及同舟。蹋破草鞵．速於邮传。光华偈颂．快於风雅。武王自可观兵．夷齐何妨叩马。不遇大千润师．早遇少林初祖矣。猗欤咄哉．旋岚偃岳．遥印曹溪之不迁。昼夜死生．了悟佛孔之无二。惟佛知佛．惟祖知祖。妙师其提唱乎．南溟其鼓吹乎。无极．云谷．摩诃．徧融．不语．五导师．其发灵振觉之先声乎。笑岩．法光．其他山攻玉之片石乎。入少林．诣初祖．西来衣鉢之始因乎。戍曹溪．兴六祖．肉身接席之结果乎。山阴国主赠二百金．固让以致伏牛光师．为款留乎．为印证乎。致金即行．为台山妙师宿诺乎．为狮子潜龙．不受羁络．以表扬宗门作略乎。弟子福徵．读至此．合十赞叹曰．希有世尊．无尽意菩萨．解颈众宝珠璎珞．以与观世音．让金光师也。那吒太子．拆骨还父．刮肉还母．辞资终养也。母可投子於河．子可不顾亲养．明眼人．称为百千万亿劫止慈止孝。
○徵又按颛公所作传云．妙师同师起经．从河南．转进山西．至蒲州．山阴王闻藏经将至．率诸宗侯幡盖音乐香花．迎经进府。妙师告王曰．向所说澄印师．今亦同来。王闻大喜．先请师相见．後方安置藏经。延师府内住．时刻坐对．究探楞严宗旨。王托妙师请师讲楞严经．师雨泪苦辞曰．我为住山来．不为讲经来．即欲遁去。王知志不可夺．下拜坚留三两月．即嘱妙师伴师住山。嗟乎．憨祖早识妙师於天界．妙师早举憨祖於山阴．是以蓦地相逢．一见如故。谈经胜事．不可则止。所谓人之相知．贵相知心。
三年乙亥●
予三十岁．正月自河东同妙师上五台．过平阳．师之故乡也。师以少贫．值岁饥．父母死．葬无殓具。至是．山阴与一二当道助之．予为卜高敞地．为合葬．作墓志。师俗姓续．居平阳东郭．盖春秋续鞠居之後也。时太守胡公．号顺庵．东莱人．闻予至．寓城外．欲一见不可得．及予行．公送邮符。予曰．道人行脚．有草屦耳．焉用此。既行．公後追之．至灵石乃见．同至会城．留语数日．差役送至台山。於二月望日．寓塔院寺．大方主人．为卜居北台之龙门．乃最幽峻处也。以三月三日．於雪堆中．拨出老屋数椽以居之。时见万山冰雪．俨然宿慕之境也．予身心洒然．如入极乐国。未几．妙师往游夜台．予独住此．单提一念．人来不语．目之而已。久之．视人如杌．直至一字不识之地。初以大风时作．万窍怒号．冰消．涧水冲激．奔腾若雷．静中闻有声．如千军万马出兵之状．甚以为喧扰．因问妙师。师曰．境自心生．非从外来。闻古人云．三十年闻水声不转意根．当证观音圆通。予因溪上一独木桥．日日坐立其上．初则水声宛然．久之动念即闻．不动即不闻。一日．坐桥上．忽然忘身．则音声寂然．自此众响皆寂．不为扰矣。予日食．惟以麸和野菜．以合米为汤送之。初人送米三斗．半载尚有余。一日．粥罢经行．忽立定．不见身心．唯一大光明藏．圆满湛寂．如大圆镜．山河大地．影现其中．及觉．则朗然．自觅身心了不可得。即说偈曰．瞥然一念狂心歇．内外根尘俱洞彻。翻身触破太虚空．万象森罗从起灭。自此内外湛然．无复音声色相为障碍．从前疑念．当下顿消。及视釜．已生尘矣．以独一无侣．故不知久近耳。是年夏．雪浪北来．特看予．至台山．坐室中．不禁其凄楚．信宿而别。冬结一板屋以居之。(妙峯师四见．山阴王三见．平阳太守胡顺庵．大方主人．各一见。雪浪四见。顺庵．即後胡中丞。)
徵在净慈寺宗镜堂．闻之憨祖高足知微．虚中．修六．三公云．大师同妙师在台山龙门．龙翻石上．坐听沸泉．经年．至泉声不断．如不闻．乃得入定。妙师知大师将入定．乃别庐於木瓦梁．大师入定．不知几何日乃出。观此．则知视釜生尘．正独居入定时事也。是知非发悟人不能入定．非苦行人不能发悟。古尊宿谓大悟一十八徧．小悟不记其数。有言一悟不再悟者．大错也。当年誓力以冰雪清凉作观．到此缘成．以冰雪清凉得力。斯谓薪尽火传．斯谓传灯。今衲子传灯．直传薪耳。
○直笔浪公数语．犹是当年挽止苦寒之意．终不忘同胞交与．之情也。浪公传称．当日身觅憨师所在．历嵩少．伏牛．上五台龙门．得之冰雪堆中．腰包罨饭．誓共生死。师语之曰．人各有志．亦各有缘．兄之缘．在行法以续慧命．不当终老枯寂。江南此道久湮．当上承无极本师法席．荷担嘱累．为人天眼目．庶不负出世因缘也。浪公首肯．遂相与郑重而别。後杖锡三吴诸郡．说法三十年．大众围绕．东南讲席大盛。
○山西太原府五台县．有五台山．五峯高出云表．顶背皆可上．故称台。文殊师利所居．曰清凉山。盖憨祖始终清凉冰雪因缘也。如来．雪山修道．祖师立雪得传之说．乃信。
四年丙子●
予三十一岁．发悟後．无人请益．乃展楞严印证。初未闻讲此经．全不解义．故今但以现量照之。少起心识．即不容思量．如是八阅月．则全经旨趣．了然无疑。春三月．莲池师游五台．过访．留旬日．夜对谈心甚契。秋七月．平阳太守胡公．转鴈平兵备．入山相访．静室中．唯餐燕麦[金*屈]鑸野菜虀耳。时下方正酷热．骖从到山磵中敲冰嚼之．公见曰．别是一世界也．吾到此．世念如此冰耳。是年冬十月．塔院主人大方．被诬．讼於本道．拟配递还俗．丛林几废。时庐山彻空师来．与予同居．适见其事．太苦之。予曰．无伤也．遂躬诣胡公．冒大雪往。及见．胡公欣然曰．正思山中大雪难禁．已作书．方遣迎师．适来．诚所感也。然竟释主人．道场以全。固留过冬．朝夕问道．为说绪言。时开府高公．移镇代郡．闻予在署中．乃谓胡公云．家有园亭．多题咏．欲求高人一诗。胡公诺之．对予言．予曰．我胸中无一字．安能为诗乎．力拒之。高公再三．胡公亦无柰．苦求之．乃取古今诗集置几上．发予之思。予偶揭之．方构思．忽机一动．则词句迅疾．不可遏捺。胡公出堂回．则已落笔二三十首矣。予．忽觉之曰．此文字习气魔也．即止之．只取一章以塞白．余不敢发。然机不可止．不觉从前所习诗书辞赋．凡曾入目者．一时现前．逼塞虚空．即通身是口．亦不能吐．更不知何为我之身心也。默默自视．将欲飞举之状．无柰之何。明日胡公送高公去．予独思之曰．此正法光禅师所谓禅病也．今在此中．谁能为我治之者。无已．独有睡可消．若得安眠．即予之幸矣．遂闭门强卧。初甚不能．久之．忽坐忘如睡．童子敲门不开．椎之不应。胡公归．亟问之．知此．乃令破窗入．见予拥衲端坐．呼之不应．撼之不动。先是．书室中设佛．供案有击子．胡公拈之．问曰．此物何用。予曰．西域僧入定．不能觉．以此鸣之即觉矣．曾有此说。公忽忆之曰．师入定耶．疾取击子耳边鸣数十声．予则微微渐醒觉．开眼视之．则不知身在何处也。公曰．我行．师即闭门坐．今五日矣．何居乎予曰．不知也．第一息耳。言毕．默坐谛观．竟不知此是何所．亦不知何从入来。乃回观山中．及一往行脚．一一皆梦中事耳．求之而不得。则向之徧空扰扰者．如雨散云收．长空若洗．皆寂然了无影像矣。心空境寂．其乐无喻。乃曰．静极光通达．寂照含虚空．却来观世间．犹如梦中事．佛语真不吾欺也。拟新正还山．乃为胡公言．台山林木．苦被奸商砍伐．菩萨道场．将童童不毛矣。公为具疏题请大禁之。自後国家修建诸刹．皆仗此禁之林木．否则无所取材矣。(莲池师一见．胡公顺庵．大方．各再见。彻空师．开府高公．各一见。)
徵闻初祖以楞伽四卷印心．今憨祖以楞严全部印心．先圣後圣．其揆一也。莲池师．杭州仁和人．名族沈氏子．邑庠名士。三十二岁．投性．天理和尚祝发．讳袾宏．字佛慧。既就无尘玉律师受具。以母服未阕．乃怀木主以游．居必奉．食必供。徧参知识．北游五台．感文殊放光。至伏牛．随众炼魔。入京师．参徧融．笑岩．二大老．皆有开发。过东昌．忽有悟．作偈曰．二十年前事可疑．三千里外遇何奇。焚香掷戟浑如梦．魔佛空争是与非。南归．与禅期者五．终不知邻单姓字。隆庆辛未．乞食梵村．渐就云栖胜缘．大开净土一门．普摄三根以终。所着弥陀疏钞．禅关策进．憨祖称师二编．盖显禅净双修．不出一心．其为化权甚微。出世始终．无一可议．可谓法门得佛之全体大用者也。丁巳．东游时．从南岳携文往祭．徇诸缁白弟子请．为作塔铭．又为题像赞者七。云栖弟子．写憨祖像．留挂山中．又自为之赞．大了丙子台山过访．一番夜谈心契因缘也。彻空师．初住匡山黄龙潭．此来同住龙门．以冬十月．至春四月还匡山．寓台山半载有余。盖憨祖为鴈平胡公所留．彻师为代主钁铛边事也。向闻大方被诬．正为山中斫木奸商作难．诸山乞憨祖往解於胡公。既以解大方难始．复以禁台山木终．一时诸山为之感动．洵世法佛法之无二也。在胡公馆所说绪言．信口信手．弥月而成。胡公命人录之成帙．即付梓工．请名绪言以行．实为发轫之着作。其中章法句法．似拟老子．而立言大旨．则在教三道一。後此十四年．在牢山．作观老庄影响论．实先後互发明也。谨录绪言三则．以例其余。云．密於事者心疏．密於心者事达。故事愈密．心愈疏．心愈密．事愈达。心不洗者无由密．是以圣人贵洗心退藏於密。又云．目容天地．纤尘能失其明。心包太虚．一念能塞其广。是知一念者．生死之根．祸患之本也。故知几知微．圣人存戒。又云．念有物有．心空法空。是以念若虚熔．逢缘自在。心如圆监．来去常闲。善此者．不出寻常．端居妙域矣。盖文道禅道．总是一道。文魔禅魔．总是一魔。道高千尺．魔高千尺。故曰．魔来佛来．禅病未去．飞举坐忘．那得入定。今世自许禅定人．晓此击子公案否。胡顺庵．缘深款切．无端动问击子．转眼先几应验．是岂人之所能为哉。徵侍宗镜堂时．晨夕所见．坐即双趺．闭眼即入定．开眼即出定．双眸一展如电．应答千言如响。视尔时五日之定．直初入门头事矣。
○颛公所传．称是岁大雪经旬．各台顶雪悉吹聚．龙门静室．覆深十余丈。师与彻师闭门兀坐．日一拨火煨茶饭。北台．白马寺．中台．三处大众．二三百人．发心执锄钁筐箒．探竿下台顶．觅龙门路。随探随掘．随往随来．大众勇猛．足经两日探竿．始抵静室．欢呼．进门．咸云．山中经此．大难有火．此佛天护佑。师与彻师称谢．已而曰．也要经过始得。因融雪汤．欢饮大众。越日．诸山闻二师无恙．携米麪果点至者．几无容足处。後又闻与妙师同住．亦曾经此大雪．同以入定消之。龙门冰雪．视为寻常．谱多不载。
五年丁丑●
予三十二岁．春．自鴈门归．因思父母罔极之恩莫报．且念於法多障。因见南岳思大师发愿文．遂发心刺血泥金写华严经一部．上结般若胜缘．下酬罔极之恩．以是年创意。先是．慈圣圣母以保国选僧诵经．予僭列名。至是．上闻书经．即赐金纸以助。明年四月．书经起。时彻空师还匡山．有诗十首送之。(慈圣圣母．即李皇太后．一见。彻空师．再见。)
徵按血书华严．即後云．与妙师同愿建无遮会．安置塔藏者也。发愿未书．先有神感。上闻赐金纸者．谓以列名诵经故．上闻圣母而赐之．非谓神宗皇上也。保国．赐写经金纸一事．为圣母出世因缘始此矣。
○慈圣李皇太后．为神宗嫡母．信佛甚殷．布施甚广．京师人．称佛老娘娘。
六年戊寅●
予三十三岁．刻意书经无论点画大小．每落一笔．念佛一声。其游山僧俗至者．必令行者通说。予虽手不辍书．然不失应对．凡问讯者．必与谈数语。其高人故旧．必延坐禅牀．对谈不失．亦不妨书．对本临之．亦不错落。每日如常．略无一毫动静之相。邻封诸老宿．窃以为异．一日．率数众来验．故意搅扰．及书罢读之．良信。因问妙师曰．印师何能如此耶。妙师曰．吾友入此三昧纯熟耳。予自住山．至书经．屡有嘉梦。初一夕．梦入金刚窟．石门．榜大般若寺．及入．则见广大如空．殿宇楼阁．庄严无比。正殿中．唯大牀座．见清凉大师倚卧牀上．妙师侍立於左．予急趋入礼拜．立右闻大师开示．初入法界圆融观境．谓佛刹互入．主伴交参．往来不动之相。随说其境．即现覩於目前。自知身心交泰涉入。示毕．妙师问曰．此何境界。大师笑曰．无境界境界。及觉後．自见心境融彻．无复疑碍。又一夕．梦自身履空上昇．高高无极．落下．则见十方迥无所有．唯地平如镜．琉璃莹彻。远望唯一广大楼阁．阁量如空。阁中尽其世间所有人物事业乃至最小市井鄙事．皆包其中．往来无外。於阁中设一高座．紫金焰色．予心为金刚宝座。其阁庄严妙丽．不可思议。予欢喜欲近．心中思惟．如何清凉界中．有此杂秽耶。才作此念．其阁即远。寻复自思曰．净秽自我心生耳．其阁即近。顷之．见座前侍列僧众．身最高大．端严无比。忽有一比丘．从座後出．捧经一卷而下．授予曰．和尚即说此经．特命授汝。予接之．展视．乃金书梵字．不识也．遂怀之．因问和尚为谁。曰弥勒。予喜．随比丘而上．至阁陛．瞑目敛念而立。忽闻磬声．开目视之．见弥勒已登座矣。予即瞻礼．仰视其面．晃耀紫金色．世无可比者。礼毕．自念今者特为我说．则我为当机．遂长跪．取卷展之。闻其说曰．分别是识．无分别是智。依识染．依智净．染有生死．净无诸佛。至此．则身心忽空．但闻空中音声历历．及觉．恍然言犹在耳也。自此．识智之分．了然心目矣．且知所至．乃兜率天．弥勒佛阁耳。又一夕．梦僧来报云．北台顶．文殊菩萨设浴．请赴。随至．则入一广大清净殿堂．香气充满。侍者皆梵僧．即引至浴室．解衣入浴．见有一人先在池中．视之．为女子也。予心恶之．不欲入．其池中人．故泛其形．则知为男也．乃入共浴。其人以手戽水洗予．从头而下灌入五内．如洗肉桶．五藏一一荡涤无遗。止存一皮．如琉璃笼．洞然透彻。时则池中人呼茶．见一梵僧．擎髑髅半边．如剖瓜状。视之．脑髓淋漓．心甚厌之。其僧乃以手指剜取示予曰．此不净耶．即入口噉之。如是．随取随噉．其甘如饴。脑已食尽．惟存血水．其池中人曰．可与之。僧乃授予．予接而饮之．其味如甘露。饮而下．透身毛孔．一一横流。饮毕．梵僧搓背．大拍一掌．予即觉。时则通身汗流如水．五内洞然。自此．身心如洗．轻快无喻矣。如是者．吉兆居多。总之．皆与诸圣酬酢尝闻佛言．常有是好梦．信矣。(妙峯师五见)
徵於侍问．习见憨祖书法．楷行双妙．悉本二王轨度．出入变通。当刺血书华严时．不辍笔．不谢客．凡书一笔．必念佛一声．虽高人对谈．仍不辍书。对本临勘．一无错落。非具大禅定．大神通．那得绝无错落乎。谛说一番大梦三昧．一梦亲见清凉大师．於金刚窟中．倚牀授记．便得涉境现前．身心无碍。照前数数不忘清凉．不忘妙师因缘。再梦至兜率天．弥勒楼阁．亲见庄严宝座．弥勒佛命僧授经．登座．觌面闻说染净．历历在耳．便得识智之分。了然心目。三梦亲赴文殊菩萨北台顶设浴．恶女．泛男．自是憨祖童身现相．一心不乱．本来清净．无丝毫牵染．才得入香水海中．脱皮换骨。又复杂现好丑净垢．惊厌爱恋．种种诸相．彻底变怪．五色无主。究竟如佛图澄．临水破胸．洞洗肠胃．形体映彻．有如琉璃。究竟如黄檗．临济．一捧一痕．一掌一血。究竟如宣尼亲见文王周公．短长黑白。开眼合眼．莫非真梦。清明在躬．志气如神。真即梦真．梦即真梦．故曰至人无梦也。虽然．若非放舍身命．深住冰雪堆里．活埋六年．大死几徧安得死里发活．大梦出头．包天裹地．耀古煇今．作没量大人去。若非今日肉身端坐．示现曹溪．北印清凉．南陪卢祖．从大庾岭头．夺衣鉢处．死去生来．三回九转．鼎新两寺．憨山法云．於一毫端．涌宝王刹。将捉笔伸楮．自叙年谱之日．不过海内一苦行老人．皈心尊宿而已。诸方禅衲．於在日见三梦之谱者．必且笑为呓谈。於化後闻三梦之说者．甚将呵为魔境。惟憨祖自信得及．天下後世．断无一人信得及也。而今乃知弥勒授经．全证当来劫如无始劫。文殊设浴专浴皮肉身成坚固身。徵疏至此．惝恍梦入曹溪。在不可说．不可说．不可思议中．复合十曰．希有世尊。
七年己卯●
予三十四岁．是年秋．京都建大慈寿寺完。初圣母为荐先帝．保圣躬．欲於五台修塔院寺．舍利宝塔。谕执政．以为台山去京窵远．遂卜附京吉地．建大慈寿寺。工完．覆奏．圣母以为未了台山之愿．谕皇上．仍遣内官．带夫匠三千人．来山修造是时．朝廷初作佛事．内官初遣於外．恐不能卒业．有伤法门。时予力为之调护．始终无恙。(圣母再见。先帝．即隆庆．一见。皇上．即万历．一见。)
徵尝随喜慈圣李皇太后．所建大慈寿寺．由通州水路．抵张家湾．进其寺。南去通州城十五里．北至都城海岱门二十五里。土人言．此地久为荒刹．俗名马房寺．佛老娘娘．就其故地．鼎新宏制．勅号大慈寿。前延憨祖．後延达观大师．并居此寺。谱中大书特书．是年秋．京都建大慈寿寺完者．见入都为国弘法罹难因缘．始此信乎得法之人．命如悬丝．盖先经起义．春秋笔也。
八年庚辰●
予三十五岁．是年特旨天下清丈田粮．寸土不遗。台山从来未入版额．该县奸人蒙蔽．欲飞额粮五百石於台山．屡行文查报地土．合山丛林静室．无一人可安者．自此台山为狐窟矣。诸山耆旧白予．予曰．安之．诸师无忧．缓图之予於是力宛转设法．具白当道．竟免清丈．未加升合。台山道场．遂以全之。
徵知有为功德．只作无为功德看．自然成就。
九年辛巳●
予三十六岁．建无遮会。初妙师亦刺血书华严经．与予同愿．欲建一圆满道场．名无遮会。妙师募化．钱粮毕集．京中请大德名僧五百众。其道场事宜俱备就．适皇上有旨祈皇嗣．遣官於武当。圣母遣官五台．即於本寺。予以为沙门所作一切佛事．无非为国祝厘．阴翊皇度。今祈皇嗣．乃为国之本也．莫大於此者。愿将所营道场事宜．一切尽归并於求储一事．不可为区区一己之名也。妙师意不解．上所遣内使亦不解事．但以阿附为心．予大不然．乃力争．忤之．竟行予议。然忤内使之名．亦有闻。顷之．江南妖人作难．忌者即欲借此中伤．以破道场。然以为国求储之题目．竟保全始终无虞。是年修塔成．予即以金书华严经．安置塔藏．有愿文一卷。予自募造华藏世界转轮藏．为建道场於内应用．供具器物斋粮．一切所须。妙师在京若罔知．皆予一力经营．九十昼夜．目不交睫。及十月临期．妙师率所请五百余僧．一日毕集．内外千人．其安居供具茶饭斋食．条然不失不乱．亦不知所从来．观者莫不骇然。初开启水陆佛事七昼夜．予七日之内．粒米不餐．但饮水而已。然应事不缺．供诸佛菩萨．每日换供五百桌．次第不失．不知所从出。观者以为神运．予自知为佛力加被也。(圣母三见．皇上二见．皇储即泰昌．一见．妙峯师六见。)
徵生神宗朝。知所争皇储事最大．当憨祖出世所关．皇储事独先。盖其功在首倡．定储诸公．为图社稷神几．非依附建储末议．为启门户祸局者也。血书经．无遮会．求储之始因也。皇上遣内官於武当．阴为郑贵妃祈嗣．祈之道士也。圣母遣内官於五台．阴为王才人祈嗣．祈之和尚也。各有崇信．各有祷求。内使窥伺帝意．惧有不测．故以阿附为心．遂二心於圣母之命．不欲归并向与妙师所营血经圆满无遮道场．於求储一事．以鸣盛举。盖无遮募成．不关求储．求储内遣．不建无遮。是以妙师不解．起见在佛法。憨祖力争．矢心在国本。胜因适集．精诚格天。独力经营．则九十昼夜目不交睫。羣僧毕集．则七日饮水不餐粒米。纤务鬼输．大供神运。若非三昧光明．安得邀佛力加被如许。厥後牢山难作．皇言．有云．举朝为和尚．我偏为道士．遥结武当五台一案也。
十年壬午●
予三十七岁．是年春．讲华严悬谈．百日之内．常住洎十方云集缁素．每日不下万众．一食如坐一堂．不杂不乱．不闻传呼剥啄之声．皆予一人指挥．余无措目者．智者不知所以然也。故生平精力．盖竭於此。会罢．查库内所余．一应钱粮．约可万计．尽行封附本寺主者．以为常住．予与妙师．一鉢飘然长往矣。妙师往芦芽．予以疾．往真定障石岩调养。作诗一首．有削壁倚天应碍日．断崖无路只飞梯之句。是年八月．皇太子生．予复之京西中峯寺．作重刻中峯广录序．结冬水斋於石室。(妙峯师七见．皇太子即泰昌二见。)
徵计辛巳十月．以祈皇嗣．故建无遮大道场於台山大塔院寺．圆满七昼夜功德．恰至明年壬午八月．而内宫王才人．诞皇储泰昌矣。大书特书曰．是年八月．皇太子生。前未诞储．而先笔皇储．时未定太子．而直笔太子．大哉．春秋笔也。计人生十月之期．灼然不爽．明是佛祖应化笃生。故大宝终登．仁施骤被．国运垂革．改元不亡．良有以也。王才人．於定储後．乃封恭妃．於三十七年薨。光宗即位．乃加諡孝靖太后。当薨时．秘不外闻．越四日．因阁臣请．乃宣。时沈行人有则．疏请加礼．不报。宫闱时事．难言之矣。妙师从此与憨祖分手．越二年．同大方入京受赐．似已不复相见矣。憨祖从此了八年出入台山．一番大修行．大证悟．大道场．大机用．大灵感．封余寺库．万计钱粮．一鉢飘然长往。前此．台山龙门．好大结局．大散场．削壁倚天应碍日．断崖无路只飞梯。後此．牢山曹溪．好大谶语．大变相。明眼人．自能参取。
○以上了台山苦行成道公案。
十一年癸未●
予三十八岁．春正月．水斋毕．然以台山虚声．谓大名之下．难以久居．遂蹈东海之上．始易号憨山．时则不复知有澄印矣。始予为本寺回禄．志在兴复．故修行以待缘。然居台山八年．颇有机会．恐远失时．故隐居东海．此本心也。夏四月八日．至牢山。初妙师别时．以予不能独行．乃命法属德宗为侍者．从之。予初因阅华严疏．菩萨住处品云．东海有处．名那罗延窟．从昔以来．诸菩萨众．於中止住。清凉疏云．梵语那罗延．此云坚牢．即东海之牢山也。禹贡．青州登莱之境．今有窟存焉。予因慕之．遂特访．至牢山．果得其处．盖不可居。乃探山南之最深处．背负众山．面吞大海．极为奇绝．信非人间世也。地名观音庵．盖古刹也．惟废基存焉。考之．乃元初．七真出於东方．假世祖威福．多占佛寺．改为道院。及世祖西征回．僧奏闻．命多恢复。唯牢山．僻居海上．故未及之耳．然皆废矣。予喜其地幽僻．真逃人绝世之所．志愿居之。初掩片蓆於树下．七阅月後．得土人张大心居士．为诛茅结庐以居。入山期年．人无往来．心甚乐也。时即墨灵山寺．有桂峯法师．一方眼目也．喜得相与。(妙师法属德宗．张大心居士．桂峯法师各一见。)
徵知台山大名之故．以当日无遮道场太盛．为宫闱祈嗣得嗣之名太着．忤内使之言．有闻於内．其事更大．其名更不可居。是以台山难返。他山难就．而远蹈东海．避迹牢山也。初从报恩至京师．本为兴复发心。此从台山至京师．亦为兴复看缘。从京师隐牢山．从牢山得请藏还寺．复请积储．将成缘事．无非台山修寺志愿．故曰此本心也。牢山．在莱州府即墨县．海滨．亦名劳山。吴王登山．得灵宝度人经处．汉逢萌．亦遯迹於此．地最荒僻。乃不远千里．舍故就新．舍熟就生．舍北就东．舍山就海．舍冰就日．舍华就夷．若有不得已者。特以力争忤内使之名有闻．故知难而退。究之大难从此作．大难亦从此解．时节因缘．佛祖躲闪不得也。
十二年甲申●
予三十九岁．秋九月．圣母以五台祈嗣之劳．访求主事三人．乃大方．妙峯．与予也。二师已至受赐．独访予不得．因力求之。乃命旧主人．龙华寺住持端庵公亲访之。公知予在海上．乃杖策而至．具宣慈旨。某恳谢曰．倘蒙圣恩容老山海．受赐多矣．又何求其他。公覆报．圣意不已．寻卜地建寺於西山．随遣内使至．期以必往。予竟谢不就．中．使回．报以居山坚卧之志．圣意怜之．问无房舍．即发三千金．仍遣前使送至．以修庵居。及至．予力止之曰．我茅屋数椽．有余乐矣．何用多为．乃不受。使者强之．不敢覆命。予曰．古人有矫诏济饥之事．今山东岁凶．何不广圣慈於饥民乎。乃令僧领来使．徧散各府之僧道孤老狱囚。各取所司印册缴报．圣情大悦．感叹不已。及後．予被难．下镇抚．鞫予数用内帑金。予对以请查内库支籍。上查．止此济饥一事．余无一毫．上意竟解。(圣母四见．皇上三见．龙华住持端庵公．一见。)
徵论此云内帑．非皇上支费库．特太后供膳库耳。节省布施．孝慈胜因也．何遽有清查之事。岂非以建储．宫隙生端波及乎。若非三辞信施。虑海印寺．可兴可废．西山寺．不可废不可兴也。至因赐济饥一事．大慈悲在眼前．大神通即在转眼．善哉善哉。
○凡称圣者．皆圣母．非圣上。此特称上．即圣上也。
十三年乙酉●
予四十岁．东人从来不知僧．予居山中．则黄氏族最大．诸子渐渐亲近。方今所云外道罗清者．乃山下之城阳人．外道生长地．故其道徧行东方．绝不知有三宝。予居此摄化．久之．凡为彼师长者．率徒众来归．自此始知有佛法．乃予开创之始也。
徵乃知有缘则能摄化外道．无缘则不能摄化道士。外道皈服．因见内使之往来。道士生端．疑闻宫中之构隙。故曰佛法付与国王大臣。
十四年丙戌●
予四十一岁．是年颁藏经。先国初刻藏．有此方述撰诸经未入藏者．今上圣母命入刻之。完．皇上勅颁十五藏．散施天下名山．首以四部置四边境．东海牢山．南海普陀．西蜀峨眉．北属芦芽。时圣母以台山因缘．且数数诏予不至．赐亦不受．乃以藏经一部首送东海．初未知也。及至．空山无可安顿．蒙抚台行所在有司供奉之。予见有勅命．乃诣京谢恩。比蒙慈命合宫眷各出布施．修寺安供．请命名曰海印寺。予在京．适闻达观禅师访予於海上．即走归．兼程追之。及至山下．值师出山．寻即同回．盘桓两旬。赠予诗．有闲来居海上．名误落山东之句。是冬十一月．以予自辛巳以来．率多劳动．未得宁止．故多疲倦。至今禅室初就．始得安居．身心放下．其乐无喻。一夕静坐夜起．见海湛空澄．洞然一大光明藏．了无一物。即说偈曰．海湛空澄雪月光．此中凡圣绝行藏。金刚眼突空花落．大地都归寂灭场。归室中．案头见楞严经忽展开．即见汝心汝身．外及山河虚空大地．咸是妙明真心中物。则全经观境．了然心目。随命笔述楞严悬镜一卷．烛才半枝已就。时禅堂方开静．即唤维那入室．为予读之．自亦如闻梦语也。(皇上四见．圣母五见．达观禅师一见。)
徵观天下名山多矣．仅颁十五藏．首颁四边境四部．边境中．又首颁东海牢山．因憨祖创居之故。妙峯师．初进香普陀．後去五台．居芦芽．则普陀芦芽之颁．并以妙师故。牢山芦芽非大名山而得首颁新藏者虽皇上之勅．实圣母之意惓惓在台山祈嗣之功也。憨祖自别妙峯．所称法门深契．无如达观．积岁相思．千里命驾．觌面鍼锋．此日相对。藉非兼程追及．那免兴尽空回。牢山一见．谊足千古矣。憨祖外纪有云．一切是幻．人人晓得．须有主张幻的作用．方不为幻转。在海印时．偶想卢祖夜半人来砍头公案．便欲学其定力．每夜开门习观想．假若有人来要借头．便欢喜舍之。今夜然．明夜亦然．久久觉有定见力在。忽一夜报盗入．予曰．第呼来．明烛正坐．无怖怯心。其人及门乃匍匐不敢入．一长大汉也。予呼谓．此间无所有．命取库中二百钱与之。若先无主张．便惶遽不可知也。又一夕坐．入身世俱空．海印发光．山河震动境界．得相应慧。有顷悟入楞严着紧处．恍然在目．急点烛书之．手腕不及停．尽五鼓漏．而楞严悬镜已竟矣。侍者出候．见残烛在案讶之。嗟乎．凡此并光明藏中事．非可着意揣求。後段事义一符．而辞笔双妙．并读之．可悟道．兼可悟文。要识所纪两则．乃是卢祖作我．非我作卢祖。楞严印我．非我印楞严也。慎录之意．如此。
十五年丁亥●
予四十二岁．是年修造殿宇．始开堂为众说戒。自是．四方衲子日益至．为居士说心经直说。秋八月胡中丞．请告归田．乃携其亲之子．送出家为侍者．命名福善。(胡中丞三见．福善一见。中丞即前平阳太守顺庵。)
徵於憨祖东游时．得遇书记侍者善公知微。既於净慈宗镜堂．晨夕晤对．相与同玄津。师佐方丈笔砚事．卒成东游集。憨祖一时高足．无出知微师右者。患难险阻无在不从．全集纪录．并出其手。其亲胡公顺庵．东莱人．因故里夙缘．送之出家牢山海印寺。後付居五乳方丈．主匡山法云寺．七旬坐脱。
十六年戊子●
予四十三岁．时学人读予悬镜．请曰．此经观心具明．第未全消文字恐後学不易入。愿字字消归观心．则莫大之法施也。予始创意述通议．已立大旨然犹未属稾。
十七年己丑●
予四十四岁．是年阅藏．为众说法华经．起信论。予自别五台．有省亲之心．但恐落世谛也。姑自验之．一夕．静坐中．偶有偈曰．烟波日日浸寒空．鱼鸟同游一镜中。昨夜忽沈天外月．孤明应自混骊龙。乃疾呼侍者曰．吾今得归故乡．见二老矣。先是．为报恩寺．乞请大藏经一部．冬十月．至京请藏．上即命送之．齎行．十一月至龙江．本寺宝塔．连日放光。及迎经之日．塔光如桥．北向．迎经僧．自光中行。及安经．建道场．光相日日不绝。瞻视者．日万余人．以为希有之瑞。时老母闻予至．先遣人候问何日到家。予曰．我为朝廷事来．非为家也。若老母能相见欢然如未别时．止可信宿．否则我不归矣。老母闻之曰．再生相见．欢喜不了．那更有悲。一面即可．况两宿耶。及予归．老母相见．欣然绝倒．予大以为异。及夜坐．族中长者．问予从船来陆来。老母应声曰．何问从船来陆来。问者曰．从何处来。老母曰．从空中来。予惊曰．怪得当时老婆子能舍我也。因问母曰．别後想我否。曰．安得不想。予曰．母何以自遣。母曰．始而不知．既知尔在五台．因问师家．五台在何处。曰．在北斗之下．即令郎住处也。我自此夜拜北斗．称菩萨名．则不复想矣。如谓尔死．则不拜．亦绝想矣．今见尔．乃化身来也。予明日祭祖茔．为二亲卜葬穴。及得之．时老父已八十．予戏曰．今日活埋老子．省得他日又来也．予把钁斫地。老母夺之曰．老婆婆自埋．又何烦人．连斫数十下。三日告别．老母欢然如故．未尝蹙眉．予始知老母非寻常也。即墨．有黄生纳善．字子光者．乃今大司马黄公之弟也。初予至海上．时年十九岁．即归依请益。授以楞严．二月成诵。从此斋素．虽父母责之．不异其心。切志参究．胁不至席。时予南归．光私念曰．吾生边地．长劫不闻三宝名．今幸遇大善知识．为不请友．倘不回．吾辈失依怙矣。乃对观音大士．破臂皮．燃灯供养．求大士保予早归。自是．火疮发痛．日夜危坐．持观音大士名号．三月乃瘉。瘉时．见疮痕结一大士像．眉目身衣．宛然如画．即其母妻．亦未知也。恒求出家．予绝不听。乃曰．弟子打个筋斗来．师又何止我乎。是知蔑戾车地．未尝断佛种也。初予以重修本寺志．居台山．事已有机．但以动费数十万计．未易言．故待时於海上。至是．机将熟．乃借送大藏因缘回南都．具将本寺始末．回．复命．具奏圣母且云．工大费钜．难轻举．愿乞圣母日减膳馐百两．积之三年．事可举．十年．工可成。圣情大悦．即命於是年十二月储积始。(圣母六见．父三见．母九见。即墨大司马黄公弟．黄子光纳善．一见。)
徵按谱．憨祖自二十六岁北游．至四十四岁南还．见二亲．阅历一十八年矣。台山了悟．祈储成功．牢山行化．海印现刹．奏勅齎藏．致塔放光．瞻礼倾城．寺房动色。更复二亲无恙．族属不孤．祖墓犹存．卜葬自斫．世出世间．心空及第而归者．几人。彼衣锦还故乡者．即帝王将相．何足羡乎。又况庞婆出相．台姥现奇．大家团圝．说无生话．一问一答．一来一去．无非可涕可笑之情状．抑不解为恩为怨之何似也。噫嘻．一大捏怪也已。黄子光．何许人．燃臂怀师．疮痕像佛．黄梅夙誓．筋斗再来．载阅岁而坐脱矣。噫嘻．又非一小捏怪也已矣。此谱所云．上即命送．复命具奏．并称圣母．非关皇上。後来储积之命．当罹难时．以请皇上查内支籍而废。曹溪缘就．报恩缘不就．岂以彼易此哉。光中送经．早慰出家本寺一生愿力矣。
十八年庚寅●
予四十五岁．是年春．书法华经．为报圣母。时有欲谋道场者．乃构方外黄冠．假称占彼道院．聚集多人．讼於抚院。时开府李公．先具悉其事．痛恨之．乃送莱州府．穷治其状。予亲听理．力救之。彼无赖数百人．作哄於府城有匡人之围。时有随侍二人．予斥之他往．乃独徐行。其中为首一人．持刃鼓舞予前．欲见杀。予笑视之曰．尔杀人．何以自处。其人气索．即收刀．围行城外二里许。将分路．狂众疑彼为首者．有利於予．即欲殴之。予默计．彼众一鼓．其人危矣．柰何．乃踌蹰。将别即拉狂者同至寓处．闭门解衣．磅礴．谈笑自若．取瓜果共噉之。时满市喧云．方士杀僧矣。太守闻之．即遣多役并捕之．彼众惶惧．皆叩首求解免。予曰．尔勿惧．第听予言何如耳。及至．太守问曰．狂徒杀僧耶。予曰．未也．来捕时．僧方与彼为首者同食瓜果耳。守曰．何以作哄。予曰．市喧耳。太守欲枷彼。予曰．将欲散之．枷则固拘之也。太守悟．乃令地方尽驱之．狂众不三日尽行解散．由是此事遂以宁。是年作观老庄影响论。(圣母七见．开府李公．莱州太守．各一见。)
徵观此处鬬争事．步步兵法．步步禅机。若尔．天下无难处之事．无难御之人矣．观老庄影响论．八篇中．惟论心法一篇．於行墨为短．於三教为该．附录以存大槩。论心法云．余幼师孔．不知孔．师老．不知老．退而入於深山大泽．习静以观心焉。由是而知三界唯心．万法唯识。既唯心识观．则一切形．心之影也一切声．心之响也。是则一切圣人．乃影之端者．一切言教．乃响之顺者。由万法唯心所现．故治世语言．资生业等．皆顺正法。以心外无法．故法法皆真。迷者执之而不妙．若悟自心．则法无不妙．心法俱妙．唯圣者能之。憨祖作此八论时．恰与道士解难．岂亦和合三教之寓言乎．宜道士之无怨也。
十九年辛卯●
予四十六岁．是年．圣母造檀香毗卢佛像．建大殿成。秋．门人黄子光．坐脱。(圣母八见．黄子光再见。)
徵谓．深许子光．特笔呼应己丑事．亦春秋书法。
二十年壬辰●
予四十七岁．秋七月．至京访达观师於上方。晋时有琬公．虑三灾坏劫无佛法．乃刻石经藏石室。其塔院．为僧所卖．师赎之．思予来作记。予适至．师大喜．及见．即同过石经山．乃为作琬公塔院记．及重藏舍利记．并前所作有海印稾。时与达师相对．盘桓四十昼夜．为生平之奇。(达观师再见。)
徵按房山县．有石经洞隋时静琬法师．凿石为板．刻经一藏．贮於洞．以石门闭之．累代皆有碑刻。自达师经理後．有都城石镫庵僧自南．募资续刻．时在万历戊午．徵以明经应试在都．力襄其事。又闻之五乳侍者云．壬辰．两师遇於都门西郊园中相对兀坐．四十昼夜．目不交睫．计修明代传灯录．因约往濬曹溪．以开法脉云云。兹止云生平之奇．而不详．或此未足奇．更有奇特。
二十一年癸巳●
予四十八岁．是年．山东大饥．饿死者载道。山中所储斋供．尽分赈近山之民．不足．又乘便舟至辽东．籴豆数百石以济之。由是边山四社之民．无一饿死者。
徵读至此．太息草草了却牢山海印因缘。然前後一十二年之间．化行济普．已在不可思议功德中。
二十二年甲午●
予四十九岁．春三月．山东开府崐崖郑公．入山见访问法．为说方便语。冬十月．入贺圣节．至京留过岁．请说戒於慈寿寺。时予以修本寺因缘．知圣母储已厚．乃请举事。时上以倭犯朝鲜．方议往讨．姑徐之．乃寝。(圣母九见．皇上五见．郑开府崐崖．一见。)
徵按入贺圣节者冬至节贺圣母非贺皇上後特以上字别之。圣母请说戒慈寿寺．了前己卯京都建大慈寿寺．完一案。修报恩本寺因缘．圣母储已厚．事几成而缘寝不就．了从前北游本心．兴复本寺一案。春秋．先经起义．後经终事笔法也。非为修寺．不入贺留京。非三年往来留京．不涉议犯患也。闻之当日宗镜堂侍者云．圣母请说戒时．礼赐綦隆．慈寿寺．亦称上方兜率院．方丈布地．无非毡锦。供佛果馔．悉四方珍物。方丈所需服食器具．遣大司礼官．晨夕绎络於途．观者每如堵墙。勳戚内监．供献不可胜算。儿童随喜．无不沾溉。所赐内库钱粮．分毫不受．仅以五十三参禅人行鉢。一日鉢皆空还．而金钱布粟．已填笥溢廪。日绕数千众．无不餍饫香积。是年腊八日．圣母特命近侍陈儒．赐毗卢帽．织锦紫伽黎．志公鞋．及内衣．上下悉大羢．憨祖悉谢不受．三赐乃受．受仍不服。时达观大师住石经山．启石室．佛座下．得函．贮佛舍利无数。圣母闻之．亦命近侍．致斋供．赐紫伽黎．大供舍利三日．重藏石窟。达师有辞赐让憨公表。偈云．三十年来江海游．寻常片衲度春秋。自惭贫骨难披紫．转施高人福更优。盖因憨祖时尚在京不服故．达师亦不受．欲并归憨祖令服之．故云福更优也。赐衣之日．圣母命内侍传旨．欲延入宫．面请法名。师知非上意．力谢．以祖宗制．僧不入宫．乃遣内侍绘像命名以进。圣母悬像内殿．令上侍立．拜受法名。上事圣母至孝．此日未免色动。圣母法讳在谱後．法派．德大福深广．四十字中．用第二大字其讳字．当命名进宫时．侍者绝不得闻。但从此避忌大字一辈．法属悉从福字辈始。是时圣母修寺储厚．胜因一闲耳。使查内支籍时．所储入手．无以自解．安得免难。幸而事寝．不涉施资。谢恩言旋．罹难无恙。因思当日鉢铭轻万锺之具．衲铭轻天下之具．於兹大验．岂虚语哉。
○以上了牢山．慈寿．志兴本寺．三公案。
二十三年乙未●
予五十岁．春二月．予从京师回海上．即罹难。初为钦颁藏经．遣内使回送之。先是．上素恶内使．以佛事请用太烦其一至东海时．内庭偶以他故触圣怒．将及圣母左右．大臣危之。适内权贵有忌送经使者．欲死之．因乘之发难．遂假前方士流言．令东厂役．扮道士．击登闻鼓以进。上览之．大怒．下逮．以有送经因缘故．并及之。予闻报．乃会众曰．佛为一众生．不舍三途。此东海．乃蔑戾车地．素不闻有三宝名．今予教化十二年．三岁赤子．皆知念佛。至若舍邪归正者．连乡比户也。予愿足矣．死复何憾。第以重修本寺志未酬．可痛心耳。及离即墨．城中士民老少．涕泣而送．足见人心之感化也。及至京师．奉旨下镇抚司．打问时．执事者．先受风旨．欲尽招．追向圣母所出诸名山施资．则不下数十万计。苦刑考讯之下．予曰．某愧为僧．无以报国恩．今安惜一死．以伤皇上之大孝乎。即曲意妄招网利．奉上意以损纲常．殊非臣子所以爱君之心也．其如青史何。以死力抵之．止招前众布施七百余金．愿请上查内支籍。及查．前代赈之外．果无稽．上意遂解．由是母子如初。及拟蒙圣恩矜察．坐以私创寺院．遣戍雷州。於是年三月下狱时．京城诸刹．皆为诵经礼忏保护。其衲子中．有燃香炼臂持呪．以加护之者。安肃郑大司马范溪公子．在金吾．素未相识．特设燕．会在朝缙绅请救．以至涕泣．诉其无妄．无不为法门惜者．乃见一时人心为法之如此。在狱八阅月．供馈者．唯侍者福善一人。冬十月．发遣南行．朝士大夫．多亵服策蹇相送以津济者。出都日．侍者福善．同衲子二三人随行。十一月至南京．江上别老母．作母子铭．携孤侄可久往。初与达观师过石经山因思禅门寥落．谓曹溪源也．必源头壅阏．乃志同往以濬之。以予事未果．达师先往．候予匡山。予被难时．师正居天池．闻报．大惊曰．憨师已矣．则曹溪之愿未了也。师遂先至曹溪．然後至京相报。竟奔走往．回至聊城．闻予将出．遂回金陵以待。予至．则相别於江上旅泊庵中．师意欲力为白其枉。予曰．君父之命．臣子之事．无异也．况定业乎．师幸勿言。临歧把臂曰．在天池闻师难．即对佛许诵法华经百部．以保无虞．我之心．师之舌也。予唯唯谢别．师为作逐客说以送之。(圣母十见．皇上六见．郑大司马范溪公子金吾．一见．福善侍者再见．老母十见．达观师三见。)
徵按乙未之年．皇太子生十四岁矣．而储位未定．廷议纷然。圣母意在泰昌．议主立长。皇上意在福王．议主立贵。内廷近侍．左袒郑贵妃者．什九．外廷权贵．因之附和．几摇国本。於是调停其间者．主三王并封之说。而挺持．如张相国洪阳位．王相国家屏．邹给谏南皋元标．高仪部景逸攀龙者．不过数人。时泰昌复多疾恙．东宫储贰．未眷皇心．正在屼嵲觭角之际。识者．谓．台山祈嗣．慈寿保嗣．以出世人．干系国祚大事．甚为憨祖危之。初缘一在武当．一在五台．故圣母终为台山．皇上终为武当。内外奸人．窥伺皇上一时喜怒．遂令东厂役．假扮道士．影响借衅．以倾和尚披枝去本之势．此日真成燎原．却与牢山道士全没交涉。惟道士没影响．知宫庭大水火矣。憨祖初以台山祈嗣得嗣因缘．有闻於内．已成祸胎。因避名．越半岁．即隐去而免。兹以报恩储积因缘．不忘京师．往来低回．几三载．而建储之大关目．大是非．波累及之。且当日请圣母日减膳馐百两．三年储积之说．大不便於内官．隙既易生。况祖制母后不得干与朝政．宜一时中外之藉端排构也。昔二祖顺受非法．识真者谓之偿债．此其为偿债也．不綦大乎。狱辞．只奉上意．以损纲常．殊非臣子爱君之心一语．重於九鼎。纲常二字．岂徒为施资而发哉。海印寺．命名．请自圣母令旨．未请皇上圣旨．故致坐以私创之罪。此不云毁寺．作达师塔铭序．直云毁其寺。嗟乎．刑官之拟律．则过矣．於孝思当何如也。此番载别母事．不复繁辞．到底是婆抛子．只至南京江上别老母八字．便了事亲一大公案母子铭序则详．附之。
○清因弘法致难．上干圣天子怒．声若雷霆．私念老母．闻之必惊绝矣。乃蒙恩宥以不死．遣戍雷阳．道经故乡．迎老母於江上一见．欢喜谈笑．音声清亮．胷中略无纤毫滞念。因问．老母闻儿死生之际．岂不忧乎。母曰．死生分定耳．我尚不忧．何忧於汝。但人言参差．於事无决定见为疑念耳。相与侍坐达旦．即作永诀。老母嘱曰．汝善以道自爱．无为我忧．今亦与汝长别矣。欣然就道．了不相顾。予因感天下之为母有如此者．岂不顿尽死生之情乎。乃为之铭曰．母子之情．磁石引鍼。天然妙性．本自圆成。我见我母．如木出火
。木已被焚．火元无我。生而不恋．死若不知。始见我身．是石女儿。
○附圜中读圆觉经．四相章云．钟鼓铃锣不断声．声声日夜说无生。可怜醉梦伤生者．镜里相看涕泪倾。(我相)。突兀漓岏耸铁城．刀林剑树冷如冰。谁知火向冰山发．烧尽冰山火不生。(人相)。铁门紧闭杏难开．关锁重重亦苦哉。可怪呻吟长夜客．不知因甚此中来。(众生相)。一条血棒太无情．触着须教断死生。痛到彻心酸鼻处。方知王法甚分明。(寿者相)。
○出圜中．过长安市．四首云．长安风月古今同．紫陌红尘路不穷。最是唤人亲切处．一声鸡唱五更钟。体若虚空自等闲．纤尘不隔万重山。可怜白日青天客两眼睁睁叹路艰。飘风骤雨一时来．无限行人眼不开。忽尔雨收云散尽．太虚元自绝尘埃。空里乾城野马人．目前彷佛似烟村。直须走入城中看．声色元来不是真。
○是岁起曹溪因缘。

[book_title]憨山老人年谱自叙实录疏(卷下)
二十四年丙申●
予五十一岁．春正月．过文江访邹给谏。庐陵大行王性海．礼予於江上．请注楞伽。二月度大庾岭．至岭头．观慧明夺袈裟处．以诗吊之。有翻思昔日宵行客．何似今朝度岭心之句。因见行人汗血．乃嘱一行者．立舍茶庵於岭头。见路崎岖难行．令道者劝修之．不数年为坦途。至韶阳．入山礼祖。饮曹溪水．偈曰．曹溪滴水自灵源．流入沧溟浪拍天。多少鱼龙从变化．源头一脉尚泠然。见祖庭凋敝不堪言．遂凄然而去。抵五羊．囚服见大将军．将军为释缚．款斋食．寓海珠寺。时大参周鼎石公．讲阳明之学．率门生数十人过访。坐间．周公举通乎昼夜之道而知．发问头。比众中有一称老道长者．答云人人知觉．日间应事时是如此知．夜间做梦时亦是此知．故曰通乎昼夜之道而知。周公曰．大家都是这等说．我心中未必然。乃问予曰．老禅师．请见教。予曰．此语出何典。公曰．易之系辞．连念数句。予曰．此圣人指示人．要悟不属死生的一着。周公击节曰．直是老禅师指示得亲切。众皆罔然．再问．周公曰．死生者．昼夜之道也．通昼夜．则不属昼夜耳。一座叹服。先是．诸护法者．以书通制府大司马陈公．遣邮符津济之。三月十日抵雷州．着伍．寓城西之古寺。夏四月一日．即开手注楞伽经。时岁大饥．疫疠横发．经年不雨．死伤不可言。予如坐屍陀林中．以法力加持．宴如也。时旱．井水枯竭．唯善侍者相从．每夜半．候得水一罐．以充一日．饿夫视之．得一滴．如天甘露也。城之内外．积骸暴露。秋七月．予与孝廉柯时复．劝众收拾埋掩骴骼．以万计。乃作济度道场．天即大雨．平地水三尺．自此厉气解。八月．镇府檄还五羊．寓演武场．时往来作从军诗二十首。初过电白之苦藤．岭道之门户也．乃作铭．建舍茶庵。豫章丁大参右武．以诬谪广海．至．素相慕．遂莫逆。(文江邹给谏．庐陵王大行性海．大将军．无姓．大参周鼎石．制府大司马陈公．孝廉柯时复．丁大参右武．各一见。善侍者．即福善．三见。邹给谏．名元标．号南皋．江西吉水人．万历丁丑第进士。即廷论张相居正．夺情．谪戍七年．起补吏科．历左都御史。周鼎石．即後海门．名汝登．字继元．浙江嵊县人。陈公．名大科．字思进．扬州人。)
徵观憨祖前未上台山．先入少林礼初祖。此未抵雷州．先入曹溪礼六祖。法缘是主．世缘是客。法缘无大．一往参祖注经。法缘无小．到处舍茶掩骼。
二十五年丁酉●
予五十二岁．春正月．时会城死伤多．骸骨暴露．予因令人收拾埋掩．亦数千计．乃建普济道场七昼夜．丁右武．身为之佐。先是．粤人不知佛．自此翕然知归。夏四月．楞伽笔记成．因诸子有归依者．未入佛理．故着中庸直指以发之。初上下见予为罪僧．甚易之。时制台大司马．如冈陈公．法极严．无敢私诣者。先因有谈者．予未往见．即遣人候之甚勤。是年九月．同右武往诣之．及门．役报．止之。及回．是晚亲往拜予於舟中．携茶食．坐谈．漏三下．人皆惊异。後对诸当道．极称之．曰．僧中麟凤也．即谕三司往拜之。自是．岭南皆知僧为重矣。(丁右武．如冈陈公．皆再见。)
徵录憨祖外纪有云．初来谒某总府．持谒庭下．移时不命起去。心解得．应自呼名禀见耶．顾不能出诸口．如千钧重．无可柰何．时奋自称名某禀见．乃得起去。明日参谒．复然竟一岁不少假借。旁谓．武人何知破常格待知识也。最後．约同谒抚院日．总府备一舟．装斋饭果品如宾席．邀请过舟．作礼揖上坐．曰．非我不能假借公．知公有傲骨．聊以相成也．欢谈促膝以别。乃叹宰官中．大有深心人在．何问武弁耶。徵疑此事．在陈制台如冈公折节前则异．在如冈右武时．犹是武弁情态也。闻当日在行伍．名蔡德清．蓄发．留长髯．便中戴东坡巾。自五十岁遣戍日始．至六十九岁．始对圣母灵主披剃．去髯发．返僧服。又外纪有云．在岭南时．人情未熟．崖岸在．不能使人狎．无可亲者。有小孩儿欲近之．辄畏我去。一日．学狮子调儿法．勉自倒身昵狎之．与之果蓏．日狎一日．遂不我畏．自此人不我避忌．日来亲也。徵知此至人孩世之思．自得力老子来。所谓天下皆婴儿．我亦与之为婴儿也。而吾儒仁爱我佛慈悲．亦不离此。
二十六年戊戌●
予五十三岁．春正月时侍御友轩樊公．以建储持议．谪雷阳。初访予於五羊．予校楞伽稿．公问予．雷阳风景何如．予拈经卷示之曰．此雷阳风景也。公叹异．即为疏募刻之。海门周公．任粤臬盐道时．问道往来因摄南韶．嘱修曹溪志。粤士子．向不知佛．适周公阐阳明之学．及集诸子问道於予．有龙生璋者．闻予议论．心异之。归谓其友王生安舜．冯生昌历．曰．北来禅师．说法甚奇。二子俱来请益．予开示以向上事．谛信不疑．切志参究。二生素有德业者．相率归依法门者日益众．自是始知有佛法僧矣。此後法化大开．三生之力也。每忆达师许经之愿．酬之未便也。其夏．始构禅室於垒壁间．将拟大慧冠巾说法．乃集远方旧依弟子．性融．如乾等．法性菩提树下弟子．通岸．超逸等．数十人．诵法华经．为众说之至现宝塔品．忽悟佛意．要指娑婆人人目前即华藏也。然须三变者．特为劣根．渐示一斑耳．遂着法华击节。右武性急烈．负慷慨．知敬僧．而不知佛法。将归．予送之舟中．重下钳锤．公翻然大悟．乃字之曰觉非居士示之以铭．及作澄心铭以警之。(侍御樊友轩．一见。周海门即前鼎石．再见。龙生璋．王生安舜．冯生昌历．弟子性融．如乾．通岸．超逸．各一见。达师四见。丁右武三见。)
徵知．祈储．得储．建储．争储．同一罪案．同一心事。故特为樊公远谪．拈出雷阳风景．并有一往深情在也。忽言．每忆达师许经之愿者．不忘许诵法华百部时心。因之为雷阳说法．着法华击节缘起也。外纪有云．教眼．宗眼．原无二眼。永明师．提宗．全摭教语印入．恐人一向无义路边错下脚也。若不得教眼．便落邪见。我注金刚．法华．楞伽．楞严．等经．尽从情识不到处．没义路边迸出者拈取。却以教印宗．学者当自得之。
○徵念憨祖成就及门．痛下钳锤．因病发药．翻然使觉．如丁右武者．指不一再屈。盖追随虽众．浮慕为多。备观谱中属意话头．可烛照而数计也。澄心铭云．真性湛渊．如澄止水。憎爱击之．烦恼浪起。起之不休．自性浑浊。烦恼无明．愈增不觉。以我取彼．如泥入水。以彼动我．如膏益火。彼乱我真．乱实我生。我若不生．劫烧成冰。是故至人．先空我相。我相若空．彼从何障。忘我之功．在乎坚忍。习气才发．忽然猛省。省处即觉．一念回光。埽踪绝迹．当下清凉。清凉寂静．挺然独立。恬澹怡神．物无与敌。
○後成曹溪通志四卷．陈制府大科．杨少宰起元．周大参汝登．候都督继高．并有序跋。
二十七年己亥●
予五十四岁．春．刻楞伽笔记成．为众讲一过．乃印百余部．徧致海内法门知识．并护法宰官．且令知予处患难中．未忘佛事。抑恐死而无闻．将托言以见志．冀垂不朽耳。有不见谅者．以予为妄。粤俗固好杀．遇中元．皆杀牲祭先．至时．市积牲如积薪．甚惨也。予因作盂兰盆会．讲孝衡钞．劝是日斋僧．放生．用蔬祭．从者甚众。自後．凡丧祭大事．父母寿日．或祈禳．或拜忏．放生斋素。未几．则放生会．在在有之．而为佛法转化之一机也。时惠州少宰．复所杨公．往与予有法门深契久．以忧归。今秋乃访之．至之日．公已卒於莹所．诘朝将入山．公灵已至城矣。予即往视殓．为求棺椁．以周旋之。值潮阳道观察任公．陪直指於惠阳．请游西湖。登东坡白鹤峯．而归．有歌一首归．即欲掩关却埽矣。(惠州少宰复所杨公．朝阳道观察任公．各一见。杨公．名起元．任公．名可容。)
徵按惠州西湖．杭州西湖．东坡两遗胜槩．憨祖两作胜缘。徵独得於杭湖．躬遇放生胜会耳。又按复所杨公．为憨祖作曹溪通志叙．法契甚深．来谒已久。往访之日．恰值灵至．周旋法缘．亦非偶尔。
二十八年庚子●
予五十五岁．时榷使初出．地方震荡．加以倭警．人心惶惶．予即散诸弟子．闭关绝迹．深以避之。粤人素苦闽海之白艚运米．恐腾贵也．时以为乱。新军门．闽人也．公子舟次海上．适大将军请告将行．税使正畜意侵之．偶有白艚数只．即藉口以大将军为公子资行也．嗾市民．遂大哄。顷刻．聚数千人．投砖石．打公子舟．几破．围帅府．持戈相向．甚急时三司府县．皆赴端州行节礼．会城无一正官．卒无解救者．势变在呼吸也大将军危之．无已．乃令中军诣关前求解．予甚不可．曰．无神术也。中军跪泣曰．师即不念兵主．独不念地方生灵乎。予闻之．惕然．无柰．遂破关往诣税使者．从容劝化．开晓其意。使者闻予言．果悟．乃令自行招安．以散乱民。时予先往．大言於众曰．诸君今所欲．食贱米耳．今犯大法．当取死．即有贱米．谁食之耶。众闻之．愕然．顷令至．帅府围即解．会城遂以宁。父老感予．欲尸祝之。时三司．正在军门饭．闻报民作乱．皆投筯而起．及回．业已安堵．然皆知予之意也。时观察任公闻之．乃以书报予曰．憨师不出．其．如地方何。憨师既出．其如憨师何。予亦自知．此後无宁日矣。秋七月．南韶观察惺存祝公．延予入曹溪．予乘兴．遂入山．为六祖奴郎矣。时新制台戴公．知予安乱民．深德之．意欲一见．谕大将军将予往。诣之．及见．礼遇甚优．即留款斋。因辞往曹溪．公遂愿为护法。且令有事即白．予始得安心焉。(大将军．无姓．再见。税使者．一见。观察任公．再见。南韶观祭惺存祝公．新制台戴公．各一见。祝公．名以豳海宁人．历应天府尹。戴公名燿。)
徵疑此大将军．在谱两见．无姓号．岂仅知礼名僧．而不知於地方行威信．故一激几成大变．不得不藉仗善知识引手耶。片言悟税使．散乱民．昔日释缚款斋之礼．一何相报之綦重。此日排难解纷之道．一何弹指而入神。後来当事闻风兴起．曹溪於是乎放光矣。
二十九年辛丑●
予五十六岁．春正月．见四方流棍．集於山门．开张屠沽．秽污之甚．积弊百余年矣。坟墓率占祖山．僧产多侵之。且勾合外棍挟骗．寺僧无敢正视者。予叹曰．此心腹之疾也．苟不去．则六祖道场．终将化为狐窟．卒莫可救矣。柰何．无法处也．予纵居此何为哉。熟虑之．无已．乃往白制台戴公。公曰．无难也．予试为师力行之。即下令本县坐守．限三日内．尽行驱逐．不留一人。铺店尽拆．不存片瓦。自此．曹溪山门积垢．一旦如洗。公因留予斋．坐谈间．公曰．六祖腥膻．予为师洗之矣。目前地方生灵涂炭．大菩萨．有何慈悲以救之乎。予曰何谓也。公曰．珠船千艘．率皆海上巨盗．今以钦采．资之以势．罢采之日．不归．横行海上．劫掠无已．法不能禁．此其一也。地方开矿．采役暴横．掘人之墓．破人之产．在在百姓受其毒害．甚於劫掠．由是民无安枕矣．为之柰何。予曰．此未易言也．姑徐图之。采使者李公．颇有信心．是年秋．至曹溪进香於六祖．留山中数日．闻法甚喜。予因劝为重兴祖庭之布金檀越．慨然力荷之。徐密启之曰．开采为害於地方．甚矣．非圣天子意也。采船．急设约束期．往来过限以罪。矿罢开采．尽撤其差役．第令所司岁额助解进．秋毫无扰於民．可乎采使唯唯力行之。由是山海地方．一旦遂以宁。公深感之．以书谢予曰．而今乃知佛祖慈悲之广大也以此．护法之心益切。予因是．得以安心曹溪．开辟祖庭．改风水道路．选僧授戒．立义学．作养沙弥．设库司．清规．查租课．赎僧产．归侵占．一岁之间．百废具举(制台戴公．再见。采使者李公．一见。)
徵读梦游集．示珊公云．初丙申春二月．度岭．至曹溪谒六祖．丛林凋敝．香灯零落．有僧海月珊为监寺。丁酉．魔风竞挠．道场破坏．僧徒无依．珊公来谒於五羊．请入山授戒法。庚子冬．应请．至山。便言．予非祖师摄受．不能至曹溪．曹溪非予来．不能有丛林中兴之功德。今日非纯诚．难以取究竟。始终总是一大事因缘．实非偶然云云。又示立义学缘起云．庚子岁．当道延予料理曹溪时．旧规百废．遂选诸沙弥．设义学．延宾师以教习威仪．诵读内外经书。稍知信向．则披剃．立禅堂．使就清规．受戒法．昼夜礼诵。予苦心十年．差有可观。後丙午．赦还南岳．沙弥辈．悉已成人．并深恋慕．羣请开示。予语．汝辈若错过今日．不一力做工夫．将来纵向十方世界参访知识．总是他家活计．此是老人真实训诲。又外纪云．曹溪沙弥．率皆樵儿牧竖．选其少可教者．令受业经典。更延诸生之有信心者．教以儒门经书．破其俗业．披剃．始从本业。八年．而成就百余众。
○钱牧斋云．憨大师戍粤五年．乃克住锡曹溪．归侵田．斥僦舍．屠门酒肆．蔚为宝坊．缁白坌集．摄折互用．大监之道．勃焉中兴。徵观此．曹溪一番大时节因缘．的的不可思议。憨祖尔时．即冠巾说法．犹然着伍罪僧耳。况储议方危．采使四出．山海毒民．剧於近地．时事大非．当事束手。谁知地方机宜之梗．反成塔寺坚固之缘。荷戈束发之期．偏遘僧俗报施之利。曹溪机缘．得之制台。海上机缘．得之采使。若非采使进香皈信．安能定海舶开采之乱．结制府护法之心．成曹溪百废之举。若非憨祖行力圆满．安能致采使权要入山．密加款曲．片言排难．大放海涯祖席光明也哉。圣人先天弗违．後天奉时．天为之．亦人为之．是曰天人参焉。
三十年壬寅●
予五十七岁．是年．重修祖殿．培後龙．改路径。以屠肆为十方旦过寮．辟神道．移僧居．拓禅堂．创立规制。
徵想当日南华一坐具地．僧徒尽为波旬．佛土翻成魔窟。非佛祖冥嘱中兴．安得於荷戈负戟场中．不待披缁返服．而愿力遂成创制。依然卢祖猎队说法时．非小可因缘也。
三十一年癸卯●
予五十八岁．冬十一月．达观禅师．在京师．遭妖书之戹．逮下狱．讯．以为予之故．因此又及之。予心知不免．安心以待。荷圣恩宽之．京院有通行。(达师五见．圣上七见。)
徵按．是岁．达师即化於圜中．而谱文不详颠末。东游所作达师志铭．及他纪所载．附录一二於左。塔铭略云．师讳真可．字达观．号紫柏。门人称尊者．重法故也。姓沈氏．其先句曲人．徙居吴江太湖之滩缺师生．五岁不语．一僧过门．摩顶而谓其父曰．此儿出家．当为天人师．言讫忽不见．师遂能语。髫年．性慷慨激烈．妇女无敢近年十七．欲仗剑北游．至苏州阊门．天大雨．值虎丘僧明觉．见师少年不羣．心异之．因与同盖．归寺飧宿。师夜闻诵八十八佛名经．侵晨．即解腰缠十余金．请剃发．礼觉为师．往来三吴间。一日．辞觉去．闻僧诵张拙见道偈．至断除妄想重增病．趋向真如亦是邪．遂大疑之。每至处．辄书二语於壁间．疑至头面俱肿。一日斋次．忽悟．头面立消．自是陵跞诸方。过匡山．穷相宗奥义。一日．行二十里．足痛．师以石砥脚底．至日行二百里．乃止。游五台．至京师．参徧融大老．留挂搭．徧参笑岩．暹理．诸知识。见大千润公．见上堂讲公案．以口耳为心印．以帕子为真传．师叹曰．西来意．固如是耶．遂不入众。南还．至嘉禾．有密藏道开．南昌人．弃青衿出家．依师为侍者。郡城有楞严寺．为长水疏经处．久废。师与太宰陆五台公光祖心契．始议恢复．建禅堂五楹。成日．师引锥刺臂血盈盌．书一联云．若不究心．坐禅徒增业苦。如能护念．呵佛犹益真修。念大藏卷帙重多．致遐方僻陬．有终不闻佛法名字者。欲刻方册．易为流通．普使见闻．作金刚种子。即有谤者．罪当自代．遂倡缘。时陆太宰．与冯司成梦祯．曾廷尉同亨．瞿冏卿汝稷．鸠工於径山寂照庵。密藏开公．幻予本公．澹居铠公．迭董其事。後桐城吴方伯用先．复化城为贮板所。师既刻藏嘉禾．有成议．乃返吴门．省前得度师觉公．已还俗．以医名乃诈姓名．称病舟中．延觉诊视。觉见师．大惊．师即涕泣．劝之剃发。觉惭感．还执弟子礼时吴江．沈周二氏．曲阿．贺孙．金沙．于王诸氏．聚族归礼。师於于园．书法华经．报二亲。闻妙峯师建铁塔於芦芽．乃送经安置塔中。访予於东海．时予以谢恩．入长安．师携开公至胶西．值秋水泛涨．众度必不能渡．师解衣先涉．水及肩．疾呼众前既渡．曰．死生关头．须直过为得耳。予在长安．从于君玉．闻师东行．亟促装．日夜兼程．亦犯横流．赶至即墨．师已出山。一见．大欢．复还山．留旬日．遂许生平矣。师返都门．复潭柘古刹。乃由三晋．历关中．践栈道．至蜀．游峨眉．礼普贤大士。顺流下瞿塘．过荆襄．登太和．至匡庐．过安庆．游皖公山．马祖庵。阮居士自华．求度．遂薙发於山中．名曰法铠．是为澹居。师复北游．至石经山．复晋琬公塔院．启石座．得函．贮佛舍利若干．光烛岩壑。圣母闻之．赐紫伽黎．出帑金．重藏。适予闻师西游．即驰至京．候於上方兜率院。师拉予游观石经．遂作记。同出山．居於西郊园中．对谈四十昼夜．目不交睫．信为生平至快事。师在潭柘．未礼佛．戒食。一日．客至．误先举食．命知事．痛责三十棒．师伏佛前受杖．两股如墨。乃云．众生无始习气．如油入麪．牢不可破。苟折情不痛．未易调服也。乙未．师在匡山．将赴都下救予．闻予将南放．遂待於江浒．会於下关旅泊庵。师执予手．叹曰．公以死荷负大法．古人为法．有程婴公孙杵臼之心．我何人哉。公不生还．吾不有生日。予慰之再三．濒行．师嘱曰．吾他日．即先公死．後事属公．遂长别。予度岭之五年．师以予未归初服．每叹曰．法门无人矣．若坐视法幢之摧．则绍隆三宝者．当於何处用心耶。老憨不归．则我出世一大负。矿税不止．则我救世一大负。传灯未续．则我慧命一大负。若释此三负．当不复走王舍城矣。癸卯秋．予在曹溪．飞书嘱门人之计偕者．招师入山中。报书．直云．舍此一具贫骨。居无何．忽妖书事发．震动中外。时忌者．乘白简劾师．师竟以是罹难。先是．上手书金刚般若．偶汗下渍纸．疑当更易．遣曹近侍质师。师以偈进曰．御汗一滴．万世津梁．无穷法藏．从此放光。上览之．大悦。章奏逮及．旨云．着审而已。及金吾讯鞫．但以三负事对。在狱．有建言侍御曹公学程．问道．成圜中语录。时执政欲死师。师闻之曰．世法如此．久住何为。乃索浴罢．端坐说偈而逝。曹公闻之．急趋至．抚之曰．师去得好。师复开目微笑而别。时癸卯十二月十七日．世寿六十有一．法腊四十有奇。噫．师生平行履．疑信相半。即此末後快便一着．上下闻之．无不叹服。徵於憨祖东游．侍间．所见手着出世大文字．无如云栖莲池．径山达观．两塔铭。当世庙神庙间．海内得三大祖师。憨祖於莲师因缘浅．於达师因缘深。半作达师塔铭．实半作己躬塔铭。所关宫闱建储同．声气犯患同．宗教通会同．孔孟统一同．憨祖一东游．了结彼此三大公案。在径山．则示参禅切要．在云栖．则示念佛切要。集两师之大成．揭三教於终古．法法圆满．未有盛於东游．茶毗达师．凭吊莲师之日者也。塔铭末云．初诸弟子奉师龛归径山．卜於丙辰十一月十九日茶毗．二十三日归灵骨．塔於大慧塔後文殊台。予始在行间．闻师讣．即欲亲往吊．因循一纪．未遂本怀。顷从南岳数千里来．无意与期会．而预定祭日．盖精神感孚．亦奇矣。师後事．予幸目击．得以稍尽心焉。徵亲见．千里祭文．开卷不爽一日．然犹常言．以不能拂面痛哭紫柏为恨．两师之相知心．具在神通不思议中矣。又记举火云．性火真空．性空真火．狭路相逢．定没处躲。恭惟紫柏尊者．达观大和尚．偶来人世．误落尘寰。赤力力．脱尽娘生布衫．光烁烁．露出本来面目。荷担正法．纯刚炼就肩头。彻底为人．生铁铸成肝胆。死生路上．直往直来。今事门头．半开半掩。六十余年松风水月襟怀．千七百则兔角龟毛柱杖。饶他末後风流．未免藏头露尾。撇下赃私．谁料落在憨山道人手中．今日特为人天众前．当场拈出．大众还见麽。(以火把画○相云．)柱杖挑开双径云．通身涌出光明藏．珍重诸人着眼看．这回始信无遮障。
○徵闻达师罹难时．皇太子初立．福王未就封．有投匿名书於阁部者．题曰．续忧危竑议．言贵妃将危太子。上闻之．怒甚．发卒严捕．罗织沈相国鲤．郭宗伯正域．并几罹难．後磔礉生光以解。又按达师遗事云．师当讯鞫时．大金吾．厉声问曰．妖书事．汝定知道。师对曰．臣不知。金吾曰．汝缘何不知。师曰．臣凡僧．不知。又问．乃述三负语．绝无他辞。圜中临化前一日．陆五台公子澹园公．时在水曹．师与手札云．此间黑暗殊甚．速买琉璃灯七盏进来．以作光明胜事。澹园如命送至．越日．师然灯．几上．端坐说偈曰．一笑由来别有因．那知大块不容尘。从兹收拾娘生足．铁橛花开不待春。
○又按达师为法忘身之事非一．而创刻方册．视圜中罹难因缘．尤为可大可久。惟此方册．广法运．便参学．随人随地．悉可流通。否则．梵本庄严．帙繁价重．通僧不通俗．遐方善信．虽闻佛名号．难见法宝只字矣。自达师开辟胜因．传播薄海内外．天上天下．佛法中人．无不闻知。嘉兴郡中楞严寺．有书本经坊常住者。其刻藏缘起．在达师高足密藏公．奉慈圣太后旨．鸠工五台。而究竟成就．则在径山寂照化城．及吾郡楞严般若堂两地。当日达师法语．着为令曰．径山藏板．不得发经．楞严发经．不得藏板．似逆虑後来．他郡邑之妄有纷更者。憨祖过嘉郡时．楞严堂主茂竹公．延斋於本寺．因请开示。憨祖示语．历叙楞严废兴．亦称茂公端雅慈忍．而勉以大法．流通无穷不朽之佛事。因於坐间面嘱徵云．我与达大师．法门心契．休戚相关．刻藏事．即我事．此未了念也．汝幸勿忘。嗣後移坊私印．纷更数番。自癸亥岁．延江西宗派．白法琮公．住持楞严．稍有就绪。而化城僧清隐．复於丙寅丁卯间．捏造变乱之说。赖白公操履方正．经理精详．不避嫌怨．终难动摇。迄今二十余年．功在楞严．门殿像设．香积种种．圆就不小。而其莫大斡旋．尤在流通方册．长开人天眼目。九疑李先生．称白公为紫柏肖子．密藏干弟．不虚也。即乙酉闰六月．兵燹大乱时．白公坐镇经坊．锋刃榜掠．劫之数四．屹然不动。直以头目髓脑．扞卫竺乾坟典．得完璧如平时．佛力法力僧力．於兹大现奇特。今白公虽自楞严．而营泉．而漏泽．而东塔．杖笠所到．靡不鼎新整饬。而经坊一大事因缘．徵当从之始终．无负达憨诸祖遗念也。
三十二年甲辰●
予五十九岁．春正月．以达师之故．通行至按院．檄予还戍所．遂去曹溪往雷州。因忆达师云．楞严说七趣因果．世书无对解者。予曰．春秋乃明明因果之书耳．遂着春秋左氏心法。(达观师六见。)
徵读上文云．以为予之故．又及之。此云．以达师之故．檄予还戍所。盖达师磔礉生光事．在危储时．两人实一人．两事实一事．两难实一难。故一番京院通行．又一番大危疑是非也。而有闲心着书．更不着佛书．偏着孔书．不着他书．偏着春秋左氏心法者．春秋自隐桓以後．如鲁卫齐晋．专以妃匹之惑乱．致储贰之废立．国祚之衰危。援古况今．殷监不远。言者无罪．闻者足戒。左氏心法．得之孔子．祖师心法．得之佛菩萨．入世出世．义莫大乎春秋也。
三十三年乙巳●
予六十岁．春三月．渡琼海．访东坡桄榔庵．白龙泉．求觉范禅师遗迹．不可得。寓明昌塔院．作春秋左氏心法序。游石山．作琼海探奇记．金粟泉记。夜登郡城．索然若无人烟者．唯城西郭．少有生气。予因谓诸子曰．琼城将有灾．急禳之．人以为妄。及予渡海．方半月．地大震．城东．壁连门陷．城中官舍尽倾塌。明昌塔倒．压予所居楼尽碎。予行时．郡士夫苦留之．予不肯止．若不行．则予亦为灰粉矣．是时人以为异。因月夜渡海．观琼之胜槩．予以为仙都．乃十洲之一云。夏四月．制府檄予回五羊。秋七月．至曹溪．去时．祖殿已拆修造．工未止．归则完者十之六七。所负工料．将千金．毫无出。予化两内使施．尽偿之．复修五羊青门长春庵．为曹溪廨院．为六祖办供之所。(制府戴公．三见。两内使．即前采使李公辈．二见。)
徵疑．两内使．即采使．能效忠圣母者．故得於檄戍重归．顿施偿所负祖殿工料千金．此岂募化所易致哉。内使之施．亦圣母畴昔声名之缘也。望气知灾．如宣尼商羊知雨．月晕知晴．自是通明人先几本等事．非为语怪。前乙巳春三月．琼州城．明昌塔倒．压所居楼尽碎．而憨师适行．自谓免於灰粉．人以为异。迨後十二年丙辰夏．六月二十八日．嘉兴北城椿树巷．所居堂楼五间．悉倒．徵压其下．得三巨梁翼而支之。砖瓦大径尺余者．着身．如冥器中所用楮物．不知击痛．绝无伤损。出於聚砾之中．如一泥人．沐浴经时而净．觉举动无少别。合城惊怪．以为再生中所希有。是时徵早信佛法．楼倾大震时．举家咸闻有南无观世音菩萨一声．彻空中也。即於七月朔．入径山．礼雪峤禅师．述之．雪夷然不以为异。随於十一月朔．在径山．得遇憨祖．述之．祖矍然不以为常。因名以福徵．字以梁生．而示之以偈。兹读谱中琼城碎楼语．因忆前事。祖以知几其神．从渡海免灰粉．而人以为异。徵以死生有命．从灰粉中免灰粉．而心时不忘。因感而附识之。
三十四年丙午●
予六十一岁．春三月．度岭至南州．候丁右武．谢张相国洪阳公。以予在难时．公居亚相．知予之难始末最详．相与一时力救之．予心感焉。今公居家．故往谢。公欢然道故．集诸子．款斋於江上之闲云楼。坐中．公曰．人皆知憨师为大善知识耳．不知大有社稷阴功也。众闻之．悚然．问公．公言其槩．一座动色．时有诗六首。回过文江．访邹给谏．留数日。至章贡．陈贰师将军．留署中．病期月．有卧病诗十二首．归曹溪。至秋八月．皇长孙生．有恩赦．凡在戍老疾．及诖误者．俱听辩明释放．予在例。乃往告军门．准行勘．复之雷州道．勘明应赦．按察司．类造候题．遂开伍。(丁右武．四见。张相国洪阳．一见。邹给谏．二见。陈贰将军．一见。皇长孙．一见。洪阳．名位．江西新建人。主泰昌定储之议．与沈相国鲤．郭宗伯正域．并有大功。)
徵按洪阳公所称．大有社稷阴功．及言其槩．一座动色者．无非祈储得储．保储建储．以致触忌犯患．宫闱内外．所不可言之事．故其言若露若讳．卒不得传。憨祖以此戍始．以此赦终．故大书特书云．秋八月．皇长孙生。照前壬午书．八月皇太子生并春秋特笔之例．是以有春秋左氏心法之着也。皇太子者何．泰昌既立後之追称也。皇长孙者何．天启初生时之叙称也。天启．亦泰昌才人王氏所生．後諡孝端皇后。盖两王才人．相继毓二帝也。憨祖虽身在恩赦中．义不专为恩赦．笔直绾结台山祈嗣缘起时。半生大关目．大公案．在皇长孙生四字。是以知年谱前後颠末．悉春秋左氏心法也。
三十五年丁未●
予六十二岁．春三月．予告回籍．制府檄韶州府．安置曹溪。予住山中时．得为诸弟子说法。予幼读老子．以文古意幽．苦艰涩．切究其旨．有所得．俗弟子．请为之注．始於壬辰属意．每参究透彻．方落笔。苟一字有疑而不通者．决不轻放。因此用功十五年．携於行间．至今方完。(制府戴公．四见。)
徵按憨祖外纪云．道德一经注．历十三年乃脱槀。太上语旨．盖身试之而後见．未可谓纸上陈言．无真味也。予凡着经．必是凝神入观．体契佛心．机倪忽自迸出者．方副之纸。若涉思议．即不中用。
三十六年戊申●
予六十三岁．议修曹溪大殿。春二月．冯元成公．吴中人．任岭西道。因访予入山．宿．遂梦大士现身．有感．诘朝入殿礼佛．至三大士前．见两栋摧朽．惊谓予曰．何不修此。予曰．工大费多．力不及耳。问曰．费几何。予应以若干。公曰．无难也．吾试为之。归白制府戴公．公曰．殆哉．见孺子将入井．必匍匐往救之．况佛菩萨处此危地．不动心．非夫也。乃诘所费．即以予言告。公曰．犹未也．即发南韶道往勘估计．且令请予以议之。予往．见公．公慨然欲独为鼎建。予告曰．若劳公家之费．恐不便．苟依法门故事．庶几可耳公曰．柰何。予请以募众为之．公嘱岭西道．为疏十二簿．三司道府．各置一扇．随意施舍．总会於府．解归於一．无庸归僧。如此．则不劳而易集。公从之．不期月而集将千金。予躬往西粤采大木．至端州．制府留修宝月台．乃别委官采办。冬．宝月台成．予作记．材木俱积於端江之浒．次第运之。冬十一月初．安南贼破钦州．戴公请王师远讨．因核论罢。(岭西道冯元成．一见。制府戴公．五见。元成．名时可．号文所．华亭人．隆庆辛未进士．历浙江参政。)
徵於宗镜堂．闻之侍者云．戴制府耀．节钺粤中九载．山海寇贼数动．得久任无虞者．悉藉憨祖之力。是以効施曹溪．百废具举．独大殿未建．拟用铁梨木为栋梁．尽从粤西采至地．价已值三千金矣。戴公更一年在任．曹溪事业．成就不思议矣。临罢之日．留师修宝月堂者．是时安南猺獞破钦州．事已溃败．上闻．几被逮矣。师以重名．用幢幡宝盖．入洞说降之。贼既退．得安辑．全活钦州百万生灵。戴公乃有请王师问罪之疏．以掩前失事．故仅核论罢．而得免於逮讯．师所以报戴兴复曹溪之功者．亦綦大矣。然而不侈己功．不彰戴失．直以十数字．了制府去官一案．亦春秋为贤者讳之心法．忠厚之至义也。时有奇门指掌一书．为戴公所乞论着。
三十七年己酉●
予六十四岁．春二月．予自端州运木回．阻风於羚羊峡．游端溪．有梦游端溪记。木运至蒙江．予即入山．方集众经营之．时众中不肖者数僧．遂作孼抵牾之．因鼓众为乱．如叛民。予见而叹曰．此予重违佛教．乃着相之过也。众方鼓噪．予独坐堂上．焚香诵金刚般若．至佛说四见即非四见．忽然大悟．遂着金刚决疑。稾成．众寂然．比不肖者．不见信予心．乃为奸人误之．益危惧．遂讼於按院．准行司理。予是时．飘然出山听理．船居於芙蓉江上者二年．资斧已竭。时别驾项公楚东．抱关於浛江．邀予往。江行．遭风破舟．及至．复大病几死．公延医力救之。及回郡．乃卧病於旅邸．将期年。(司理．无姓。别驾项公楚东．名桂芳．嘉兴人．各一见。)
徵授梓金刚决疑於楞严经坊．计四十八牒。不知何以抢攘鼓噪中．片刻便能成稾．洵得心应手．不在文字求也。
三十八年庚戌●
予六十五岁．是年．船居於江上。秋七月．直指按部至郡．访及予．时司理闻之。方为理返坐予罪。直指大不然．驳之云．某大有功於六祖者。向所舍为常住计者．今奸僧得利．而返罪之．是谓平等法门乎．复行本道严究之。由是本府亲诣山中．按僧之所开状．逐款审之．尽妄言无当也。所诬侵常住八千余金．予初立常住库司清规．置有号票。凡一应钱粮收支．有监寺书记．秋毫出入．皆执号票为据．不妄发也。至是．历年执事僧．当官研核查算．以号票为准．无分毫及予者。时上下内外．方信予之不妄也．事乃白。当道重怒其僧．予力为解之。再三请予留住山中．时予心已厌倦．故力辞之。以禅堂付弟子怀愚掌之．予即飘然长往。(直指无姓．一见。○禅堂．即宝林堂。)
徵疑戴制府方罢．而不肖数僧．辄敢大发难端．此何僧乎．必曹溪旧主僧也。此所诬侵常住者．何钱粮乎．必曹溪旧规．当官收支．当官核算．积年常住钱粮也。自上台延憨祖入曹溪．而旧僧不得主．久失侵渔之利．故乘台宪知交乏人．构司理以翻局。而几先之哲．杜患已豫．仓猝之孼．肆毒无虞。然两年船居听理．转眼殿材归虚．此六祖缘事之大悭．幸憨祖长算之善後也。回视曩者请查内支籍冒施无稽之事．难有大小．解惟一法。千僧粥饭场．片席洁白地．禅堂得付．去来自由．曹溪公案从此了．而正未了也。濒行．勉曹溪诸弟子十首云．千僧和合似灵山．大众皈依岂等闲。不是曾蒙亲嘱付．如何得入祖师关。肉身现在即如生．朝暮茶汤出志诚。钟鼓分明当说法．不须苦口再叮咛。福田种子要深栽．因果如临明镜台。亲到宝山千万次．这回不可又空回。辛勤作务莫辞劳．可想当年石坠腰。一息不来千万劫．善根不种苦难消。莫教轻易过平生．如箭光阴实可惊。只恐气销三寸後．几时再到宝山行。功德园林不可轻．脚跟步步要分明。莫教错落随他去．免使盲人又夜行。寸椽片瓦众缘成．信施脂膏不可轻。切莫贪他驴粪橛．等闲换却一双睛。信心膏血重须弥．粒米茎薪不可欺。但看披毛并戴角．酬偿夙债苦泥犁。幸生中国早离尘．身着袈裟远六亲。受用空门清净福．如何能报祖师恩。少小能存向上心．毫芒终长到千寻。只须历尽冰霜苦．始得成材出邓林。又将之南岳．留别岭南法社诸子十首云．一落风尘二十年．相逢须信是前缘。自从衣鉢南来後．今日重拈直指禅。底事分明在己躬．不须向外问穷通。但能触处回光照．莫被尘劳困主公。大道从来绝本真．多因分别强疎亲。直须看破娘生面．方是尘中特达人。瘴烟饮尽齿犹寒．不记从前道路难。此去万山深密处．云霞五色座中看。廿载驱驰走瘴乡．年来不觉鬓如霜。今乘一叶扁舟去．踪迹应从万壑藏。尘劳浪迹久和光．只为拈提此事忙。千尺钓竿几斫尽．海天回首更茫茫。一自归依绕法坛．时时为乞此心安。莫言别去三千里．明月中天觌面看。时把纶竿见素心．竹枝唱罢几知音。扁舟归去霜天夜．明月芦花何处寻。寒空历历鴈声孤．踪迹从今落五湖。无限烟波寄愁思．片帆天际是归途。为法宁辞道路赊．岂云瘴海是天涯。频将一滴曹溪水．灌溉西来五叶花。
○前十首教宗．後十首宗教．即此是衣鉢。
三十九年辛亥●
予六十六岁．春三月．居端州鼎湖山养疴。初奉赦．候题．向无直指覆命．故延至今．复蒙重勘明．始销．听自便。时诸士子相依请益．遂述大学决疑。
徵读谱．丁酉．着中庸直指。越十五载辛亥．始述大学决疑。先中庸．後大学者．本礼记中庸第三十一．大学第四十二也。师在宗镜堂．面语徵．大学尾中庸之义．徵得因而成书。
四十年壬子●
予六十七岁．居长春庵．为诸弟子说起信论．八识．百法．请述直讲。向以法华击节．文义联络不分．学者难会．乃着品节。
四十一年癸丑●
予六十八岁．为诸弟子於长春庵结夏．讲圆觉经．方半．即发背疽甚重．医不能治．几危。大将军汉冲王公．业为予治後事。时粤人梁杏山者．酒人也．素以医疡名．偶至．视之曰．甚矣．少迟．则莫救矣．幸安心．无伤也。乃纯采草药以敷之．随手奏捷．犹如弄丸．刻期取效。至冬乃痊．予为文以谢之。此疽．盖自初坐禅时所发．知是怨债．以诵华严告假者．每向於书写读诵华严．则窃发．随祷而止。即至粤中．已两举不成．此患在身．四十八年矣。初起时．偶忘之．且不知为疽也．遂成大疾。其怨业酬偿．盖以身试之不爽也。十月疾瘉．初与衡阳曾仪部金简．为方外友．向有南岳休老之盟．书以十数．未能也。今特具书．专门人旋湛来迎．遂杖策而往．乃去粤。初予至粤时．法性弟子相从者数十．久之渐零落．唯通炯．超逸．以风波患难疾病相从．未离左右。通岸．常往来．今将行．皆不舍．则岸逸力担簦以从。携侍者福慧．广益．广成．度岭。以是年十一月．至湖东．遂以居。先是弟子福善．携侍者深光．北归探亲。至是．不数日亦追至。(王大将军汉冲．梁疡医杏山．曾仪部金简．弟子旋湛．通炯．各一见。超逸．通岸．各再见。福慧．广益．广成．深光．各一见。福善．四见。金简．名凤仪．字舜徵．衡阳人．以礼部郎致仕．自号南岳山长．着楞伽宗通八卷)
徵观诸祖．无不云随时．亦无不云偿债。岂积生定业．即华严大法．可祷可假．而必不可逃免耶。以四十八年．数患怨疽之身．究竟成不朽肉身．乃见大法之灵验耳。憨祖往来东西南北．缁白皈依．未可更仆数。乃谱中所载．落落如晨星。即一时大名公．每不详其名字爵里。如曾公．书法略备．犹槩不书名也。自乙未入粤．至此一十八年．始书去粤二字。其间．戍雷阳．入南韶．兴复曹溪南华寺．宝林堂．旦过寮．许大公案．悉以去粤二字了之。而曹溪因缘．究竟不了不去也。徵又观卢祖．自黄梅．至曹溪．避难匿迹於猎人队中．一十七载．始薙发於菩提树下。憨祖之束发从军六载．即在曹溪．亦冠巾说法也。卢祖应韶州牧请．始与四众千二百人．据座说般若．从此光流八表．道被寰中。憨祖戍粤．得徇制台各宪之请．移锡曹溪．顿使屠门酒肆．蔚为宝坊．缁白羣集．摄折互用．大监道种．勃焉中兴也。卢祖宝林肉身。示寂於唐中宗先天二年。迄明万历二十四年丙申．憨祖始度岭面谒卢祖。迄天启三年．肉身示寂於曹溪．又迄崇祯十六年癸未．始从五乳．再度岭启龛．密迩相对．举成数言之．恰一千年。前後煇映．若合符节．先圣後圣．其揆一也。凡世所传．如陈亚仙．萧公子．毛赖债等语．悉从宗镜堂侍者证其讹。惟为灵通侍者戒酒事．闻之特详．访之特真．可记也。灵通侍者．占城国太子．其父王．遣五位大臣．同太子来曹溪．请六祖往彼供养。六祖不行．太子率大臣俱立化於海滨．不归。五臣为神．显灵韶阳。众於南华寺山门外．立相公祠．旁有相公桥。太子既化．复以灵性．现身为六祖侍者．独不戒酒．六祖许之．得受付法去。有一鉢留在寺．寺僧铸一铜像．侍立六祖肉身之旁。像顶有布帽．寺邻乡人．每日盛一鉢酒供养之．酒即化成水。供酒後．其帽即歪。憨祖初入山．期与大众授戒．大众言．灵通侍者饮酒．我侪不合受戒。本师．乃作一文．启六祖座前．先与灵通侍者戒酒．即碎其鉢。启语有云．击碎酒器．以成法器。灵通侍者。从此不受酒供以酒供之．帽不歪．酒不成水。
○又按曾公金简着楞伽宗通．自叙云．与憨师莫逆．初造访牢山．後憨师入粤．道出螺川．敬以楞伽嘱．至雷阳作笔记。徵今见曾公宗通．融会三译。斟酌笔记．似憨祖至雷阳寄金简笔记者．专了前诺也。乃前谱中．丙申丁酉二年．有云．开手注楞伽．又云．楞伽笔记成。而其缘起．乃谓大行王性海．礼於江上请注．不属金简．不知云何．岂同时两请而速成耶。
○以上．了曹溪中兴公案。
四十二年甲寅●
予六十九岁．予去粤时．诸弟子不能追随者．思慕之心益切。时冯生启南等．以书来延福慧．以代予座。是年．即遣福善．送慧还粤。暮春游德山礼祖．有诗四首。访冯元成公於武陵．有诗二首。会龙参知．朱陵．受荣王斋．大善寺．众僧请说戒。冯公与诸同道．各捐资．修昙华精舍。回衡阳．舟过湘潭．晤包仪甫。夏四月．还湖广．闻圣母宾天．随建报恩道场．有恩诏．乃对灵主披剃．谢恩．还僧服。楞严经．自东海立意着通议．久蕴於怀．未暇述。今夏五月落笔．五十日稾成。十一月．精舍就．有山居诗．时门人悟心．颛愚来省。(圣母．十一见。冯生启南．一见福慧．二见。福善．五见。冯元成．再见。龙参知．朱陵．荣王．包仪甫．门人悟心颛愚．各一见。仪甫．名鸿逵．秀水人．进士．湘潭令．世信佛。)
徵观粤弟子．来延侍者福慧．代座宝林．是即复返曹溪之缘起也。对圣母灵主．乃肯披剃．谢恩．还僧服。前此恩赦．勘明．开伍．八年竟未肯容易自还僧服。究必俟圣母始终之报恩道场．报圣母台山慈寿之恩．於报恩本寺积储因缘．尤双关切义也。非常罹难．非常报恩．非常恩诏．非常披剃．实积生积世非常关目也。圣母者．慈圣李皇太后也．隆庆皇妃．诞神宗．及潞藩。後为太后．信心喜舍．到处称佛老娘娘。明制．外戚．生东宫者．止封父侯一辈．子弟仅袭锦衣。惟太后父．封宣国公．侄李成铭．嗣封武清侯．三辈不绝．兼多科甲．贵盛无比．人以为圣母事佛永世之报。崇祯十二年．成铭长庶子国臣．与异母弟．争嗣爵家产．上怒．谓外戚世爵．本非祖制．且嫌其资厚．传议籍没．奉行者过骤．李氏不堪。忽一日．第五皇子病死．顷之复苏．对上云．往见太祖娘娘．现在成佛．号九莲菩萨。说武清侯产业．是我在日所赐．传与汝父．无罪不得抄没。国难不远矣．汝去．即来。言毕．寻卒。上闻之大惊．遂听戚族处分．寝前议．建九莲菩萨庙於大内之北。此着国亡之兆．更验佛法之灵。又闻圣母宾天时．嘱万历皇帝．以不得达观．憨山．修建道场为遗憾．闻憨山尚在广．亟召之归．云云。此徵在都任军需厂时．多与内使同事．故得闻其槩如此。楞严通议稾．成以五十日．了二十七年前．戊子在海印一案．亦似关切圣母时事也。时有送悟心融首座．还京口云．空山拟伴老余年．何意东归上法船。好待海门孤月上．话头一为老僧圆。讯颛愚衡公病云．四大久观如泡影．病魔何处可潜踪。古人自有安闲法．只在无生一念中。读此．可识悟颛二公．畴昔操履本领．并可想二公同游远省缘契。
○是岁．起南岳匡山东游因缘。
四十三年乙卯●
予七十岁．春．为众说楞严通议。夏四月．着法华通议。以虽有二节．全文尚未融贯．故重述之．亦五十日稾成。说起信论．纂起信略疏。秋七月．游南岳．登祝融．有诗。重阳．冯公自武陵移守湖南．复招予同游方广。回郡．公同巡道吴公生白．过访湖东．谈及楞严．吴公大喜．即与诸属捐资刻之。礼八十八祖道影．吴公大赞叹．乃命画士临小像册．请予各为传赞。冯公到任．未几．即请予游九疑。冬十月．至零陵．留过冬於愚溪。(冯公元成．三见。吴巡道生白．一见。生白．名中伟．海盐人．历官刑部侍郎。)
徵观七十岁老人．阐扬竺乾坟典．着议．纂疏．日不暇给．此语言文字中．水穷山尽处也。迦文说法四十九年．流传五千四十八部．却说不曾道一字。宣尼删诗书．定礼乐．赞周易．修春秋．悉六十八岁後．七十三岁前．数年间事。忘食忘忧．不知老之将至。究竟说予欲无言．天何言哉。至如初祖楞伽四卷．六祖金刚一卷．是有言．是无言．是棒是喝．是同是异。吾师乎．吾师乎．於是有感。
四十四年丙辰●
予七十一岁．春正月．归自零陵。初达观禅师入灭之次年．予弟子大义．请灵龛回南．缁白弟子．奉供於径山之寂照庵．今一纪矣。予难忘法门之义．向欲亲往一吊．故香亦未遣也。适闻葬期．必欲一往。且金沙有东禅之迎．遂乘兴而往。将行．花药寺众僧请斋．为续法系。过梅雪堂．吊逊庵宗师。夏四月．离湖东．有去南岳解嘲诗。端午．至武昌．礼大佛．游九峯．礼无念禅师塔。六月．至浔阳．游东林．有怀古诗。登匡庐．吊彻空禅师．避暑金竹坪．注肇论。因见其山幽胜．有归隐之意。徧览诸胜．七月．游归宗．登金轮峯．礼舍利塔．有诗。适有僧某者．以五乳相送为静室。及予登览．观其地不广．其境颇幽．遂受之。时江州孝廉邢来慈．愿为布金檀越．即捐资五十金．为予买山．故遂予投老之意焉。适浮梁陈赤石大参闻予至．亦至山相访。闻予有意匡山．发愿为护法。秋八月．出山．至黄梅．礼四五祖。访汪司马公．入紫云山．留旬日．汪公愿作匡山建造檀越．拉荆国主．袁使君等．为七贤社别去．桐城访吴观我太史．吴本如中丞．欲建庵以留。游浮山．有歌。截江．登九华。十月初。抵金沙东禅寺．晤于王孙氏诸君。顷．出金沙．即之双径。过曲阿．令尹东里王公．问法於观音山。蒋墅贺氏．迎於家之别业．留数日．备舟送之。过梁溪．游惠山．仪部景逸高公诸君．斋於邹氏园。娄东王孝廉．张九复诸居士．迎於关上．舍其家．礼请法要。过吴江．晤周沈诸公於接待院。石门颜生生居士．候迎於淞陵．迎过其家．备斋资以随行。长至月望．至寂照庵。十九日．为达观师作茶毗佛事。时大师弟子．缁素俱集．予先为文以祭之。预定是日．无爽。二十五日．手拾灵骨．藏於文殊台。弟子法铠．随建塔．予为塔上之铭．以尽生平法门之义焉。遂留山中度岁．为禅堂衲子小参．有参禅切要。铠公请益相宗．为述性相通说。诸请益者．各为说法语．作担板汉歌。吴门居士朱白民．王芥庵．朝夕聚谈．法喜为乐。时虞山钱受之太史．严天池中翰．以书见招。武林金中丞．虞吏部．诸缙绅．皆具书来迎。时以岁暮未应。(达观师．七见。弟子大义．逊庵宗师．无念禅师．各一见。彻空师．三见。孝廉邢来慈．浮梁陈赤石大参．汪司马．无号。荆国主．袁使君．无号。吴观我太史．吴本如中丞．金沙于．王孙．诸君．曲阿贺氏．并无号。王东里令尹．高景逸仪部．娄东王孝廉．无号。张九复诸居士．吴江周沈诸公．并无号。石门颜生生．达师弟子法铠．吴门居士．朱白民．王芥庵．虞山钱受之太史．严天池中翰．金中丞．虞吏部．并无号．各一见。赤石．名大绶。历太仆卿。汪司马．号静峯．黄梅人．历官密云总制。袁使君．即後南康郡守袁公九济。观我．名应宾．本如．名用先．并桐城。王东里．名志道．泉州人．历官都御史。景逸名攀龙．无锡人．历官左都御史。白民．名鹭．苏州人．以写竹名。芥庵．名在公．字孟夙．崐山人．以孝廉为令．寻弃官去。受之．名谦益．常熟人．历官大宗伯。天池．名讷．常熟人。金中丞．名学曾．号省吾。虞吏部．名淳熙．号德园．并钱塘人。德园．作东游集序。)
徵按是年．前半谱．五乳峯法云寺缘起。後半谱．金沙．曲阿．吴门．武林．一时善信法侣．徵得皈依本师．命名福徵．命字梁生．成东游集缘起也。全谱中．大关目处．在最先礼初祖．次礼六祖．兹礼四祖五祖．一一随时机缘．觌面印证．肉身嗣祖．奇矣伟矣。本师至双径寂照庵时．徵寓西湖聊斋读书。以大楼倒塌．三梁翼护．再生因缘．急走径山谒雪峤禅师。於向筑千指庵中．强之躬导顶礼梁皇宝忏七日竟．遽得轻安。矢志精进．在山未归．恰於寂照庵．得遇本师上山茶毗达观大师．正启南岳所缄祭章．刻期无爽之日也。颜生生．桐乡县人．居石门．徵同年．开美名俊彦之尊人。一夕．预梦伽蓝神．命迎宾头卢．见有坐中堂正席者．旁列侍坐．并一时名宿．法律宗师．畴昔所识认者．咸在．遂惊而觉。越日．闻本师东来．命舟往迎於淞陵．历双径．云栖．湖上诸山。所在．同徵随侍最久．命名福坚。後本师还．过石门．生生延至家中．有梨园．本师命演拜月亭．设大供．先择侍从受具戒者．始得与席．余悉禁止。一时列坐．有巢松．一雨．智河．闻谷．古德．佛石．德宗．心宗．玄津．某某诸名宿。生生席中与徵言．此了了分明．梦宾头卢日．所目击人景也。越日．徵在法舟启问．看戏不碍戒律否。本师叹曰．大难说。他人一日不犯戒．一日是不犯戒。我日日不犯戒．日日是犯戒。徵闻之．不觉倾心丧胆．迄今言犹在耳也。参禅切要．担板汉歌．并在径山大殿．为大众普说。诸方相传．担板汉歌．为雪峤宗师而作．则大讹。雪师特立峭耸．与名禅诸公多不谐．独本师．相与无闲。本师为作雪峤山主真赞．千指庵六妙铭。濒行．又受雪师铁如意之供．而为之铭．具在东游集中．读之可识其契遇机缘矣。因录担板汉歌．以析法门疑义。
○担板汉歌．并引云．径山法窟．自大慧中兴临济之道．相续慧命．代不乏人。近来禅门寥落绝响．久矣。顷一时参究之士．坐满山中．至有一念瞥地．当体现前．得大自在者。惜乎．坐在洁白地上．不肯放舍．以为奇特．不知反成法碍也．教中名为所知障。所以古德云．直饶做到寒潭皎月．静夜钟声．随叩击以无亏．触波澜而不散．犹是生死岸头事。所谓荆棘林中下脚易．月明帘下转身难。名抱守竿头．静沈死水．尚不许坐住．况有未到瞥地．偶得电光三昧．便以为得．弄识神影子者乎。此参禅得少为足．古今之通病也。恐落世谛流布．疑误多人。有请益者．乃笑为担板汉歌以示之。歌曰．担板汉．担板汉．如何被他苦相赚。只图肩上轻．不顾脚跟绊。纵饶担到未生前．早已被他遮一半。这片板．项上枷．浑身骨肉都属他。若不快便早抛却．百千万劫真怨家。坐也累．行也累．明明障碍何不会。只为当初错认真．清门静户生妖魅。开眼见．闭眼见．白日太虚生闪电。乾闼婆城影现空．痴儿认作天宫殿。要得轻．须放下．臭死虾蟆争甚价。乌荳将来换眼睛．鱼目应须辨真假。有条路．最好行．坦坦荡荡如天平。但不留恋傍花柳．管取他年入帝京。舍身命．如大地．牛马驼驴不须避。果能一掷过须弥．剑树刀山如儿戏。若爱他．被他害．累赘多因费管带。一朝打破瑠璃瓶．大地山河多粉碎。我劝君．不要担．髑髅有汗当下乾。分身散影百千亿．从今不入死门关。
○又按本师年谱．所自叙者．止笔其纲．不遑详笔其目。徵所述疏．亦止得见闻之什一．而遗其什九。即如是年所笔．愿作匡山建造檀越．明年复笔．业先具资为修静室之汪公．如许檀信宰官．止称汪司马．而不详名氏．复不详里居。向阅之．疑谓即前汪司马伯玉．而历年久远．楚歙地隔．正所未解。比见本师法属融澄法师．乃知为居黄梅．官总制之静峯公。则其他皈依善信之遗漏．固指不胜屈矣。又如是岁至匡庐金竹坪时．有徧览诸胜四字．所该括含摄道场事迹．不知几许。即如九江有石门远公道场．为本师经月卓锡说法之地．其命为住持者．即融澄公也。初为休宁诸生．俗姓程．名可裕．与毕居士贯之．同读书石门．一见本师．即弃家．皈依祝发．命法名广舍．随命住持石门道场。後本师在五乳．屡寄手札．嘱之料理石门诸务．开示谆切此为目前最亲法嗣．而谱中不遑载也。一日融公．同邵子石生．携本师亲笔种种．过雨花台偶偕居．焚香展诵．因书以识之。又一日．有绍玄师．法名慈义者．从江阴来见访．为知微师法孙．慈门师法嗣．曾住法云．後住浔阳一鉢禅林．又兴武昌洪山修静寺。兵乱中．所至掩骼．两建水陆道场。本江阴陆氏子．改革後．还里．现兴万佛禅林。自言所度弟子．仁达．量明等．甚多．然于本师未及亲炙也。本师所最肯许上首弟子．无如知微师．名福善者。始则吉凶同患．六见本师临化年谱．终则奔走扶龛．详笔本师後事因缘．是为五乳肖子。又如虚中师．名广益者．宝林会上．亲证涅盘．启请垂足．遗言传示．历历有据．是为曹溪干孙。今知微师玄孙．仁锡．号明记者．学法长干。虚中师有徒慈任．号坚如者．住持栖霞。是亦徵於乱後．奉假白门故都．相与机缘会逢．成就年谱疏述者也。就中後事因缘．闻之宽居．名广用者．特详而确。後来纷纷之说．举不足凭．不敢妄笔。惜其遽寂栖霞．不及见年谱疏述之成耳。宽居．实知微之嗣．即明记之祖也。又一时．往还祖堂报恩。因灵峯素公说法时得相见者．有怀白师．名恒道．曾住法云二载余．亲近本师．从受大戒。又祖堂监院湛持．名修如者．为雪浪大师孙．本师所屡念恩兄之嫡嗣也。以上诸公．与灵峯素公．并有甚深法缘．例得书识法系之後。
○徵自是岁皈依後．凡随侍关切事．始称本师。初奉供法影於药山龙树坛．後奉供於雨花台偶偕居．则觉浪和尚说法三藏堂时．特率羣侍礼足主席者也。兹素公复说法三藏堂．得藉商略．圆成谱疏胜事．载悉缘起。
○素公．锺姓．少居苏门．业儒．笃信宣尼．时见梦寐。年十七．阅莲师着述．始省净土。二十二岁时．雪岭峻师．以观颂旨钥．得契本师．往参匡山．因附瓣香问法。本师示锺居士偈云．西方只在自心头．烦恼空时妄想休。便见弥陀真面目．元从苦海泛慈舟。越二载．即依雪师．弃家祝发。从此．迄本师示寂．四感梦缘。今弘演台宗．指归净土．徵所目击法乳也。
四十五年丁巳●
予七十二岁．春正月元旦．为众说戒。下双径．吊云栖．时缁白弟子千余人．久候於山中．留二旬。每夜小参．问法．各各欢喜．发挥莲池大师生平密行。弟子闻之．至有悲泣．谓予发其人所不知者．乃请作塔铭。出山时．玄津法师．谭生孟恂．同郡中诸缙绅居士．留请净慈宗镜堂．日绕数千指．为说大戒．作宗镜堂记。时诸方名德．俱集於湖上．偕谭生问法．各申诘难．时谓东南法会之最胜者．昔所未见也。乃游灵隐．三竺．西山．诸名胜．赞扬放生三池．乃行。时城中宰官居士．具舟放生．饯别湖上．且具状．请留云栖．乃有三年之约。过檇李．岳石帆仪部．项楚东别驾．乃予旧知．晤於楞严禅院。适麟溪沈旅泊．迎过其家．座中．忽询先大师云谷和尚塔．不知何许。居士即告曰．近近．栖真里许耳。予大喜．是暮即过其寺．礼先师塔。见寺最幽胜．而塔院颇荒寂．予凄然久之。恨行匆匆．不能料理．敬托沈君代为之缉。且嘱置长生田．以赡香灯。凡一往所经．随手之作．玄津壑公．谭生孟恂．汇为四卷．刻之．名东游集。回至吴门．巢松一雨两法师．请入花山．游天池．玄墓．铁山．诸名胜。寒山赵凡夫．文文起．姚孟长．徐仲容．徐清之．诸公．问道於观音山。冯元成．申玄渚．二宰官．驾於家。将行．弟子洞闻．汉月．钱太史．王季和．瞿完初．迎至常熟．遂至虞山信宿。拂水太史送至曲阿．贺知忍父子侄．候於奔牛之三里庵．请留园中结夏。力辞之．归山．贺知忍居士．以八十八祖道影送予．乃高士丁云鹏笔．予遂受之。送至京口．受三山缁白斋．於
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:28:30-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>