<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="进天童密云悟禅师语录奏章,密云禅师语录目录,密云禅师语录卷第一,密云禅师语录卷第二,密云禅师语录卷第三,密云禅师语录卷第四,密云禅师语录卷第五,密云禅师语录卷第六,密云禅师语录卷第七,密云禅师语录卷第八,密云禅师语录卷第九(行状附),密云禅师语录卷第十(年谱附),密云禅师语录全文在线阅读,密云禅师语录全文在线下载,大玄古籍书库">
<meta name="description" content="十卷。明代密云圆悟撰,山翁道忞编。圆悟,俗姓蒋,字觉初,号密云,宜兴人。自幼乖巧,常闻佛声,仅八岁便知佛号,稍长常独自一人顾世相作无常之想,每每进城卖柴路经行人毫无察觉,心想凝重,渐渐看破红尘。出家奉法,住寺天童寺。出家后益思研经,用功刻守,积累了不少学习心得和体会,遂将其用语录体整理成书,即《密云禅师语录》。此书对了解圆悟佛学很有帮助。卷末附有虞山钱谦益作的“塔铭”,圆悟弟子道忞所作的“行状”和“年谱”。收有圆悟禅师的上堂语、开示、小参、入室机缘、问答机缘、勘辨机缘、法语、书问、举古、拈古、征古、别古、">
<title>密云禅师语录_密云圆悟_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">密云禅师语录</span> <br/>
          作者： <span class="inputVal" id="bkauthor">密云圆悟</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]96513</span> <br/>
          说明： <span class="inputVal" id="bkdec">十卷。明代密云圆悟撰,山翁道忞编。圆悟,俗姓蒋,字觉初,号密云,宜兴人。自幼乖巧,常闻佛声,仅八岁便知佛号,稍长常独自一人顾世相作无常之想,每每进城卖柴路经行人毫无察觉,心想凝重,渐渐看破红尘。出家奉法,住寺天童寺。出家后益思研经,用功刻守,积累了不少学习心得和体会,遂将其用语录体整理成书,即《密云禅师语录》。此书对了解圆悟佛学很有帮助。卷末附有虞山钱谦益作的“塔铭”,圆悟弟子道忞所作的“行状”和“年谱”。收有圆悟禅师的上堂语、开示、小参、入室机缘、问答机缘、勘辨机缘、法语、书问、举古、拈古、征古、别古、代古、颂古、佛祖赞、自赞、偈、佛事、杂著、行状、年谱、塔铭等。另有十二卷本。收入《龙藏》、《中华大藏经》。</span> <br/>
          封面： <span class="inputVal" id="bkimg">Z_1846.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]密云禅师语录
[book_author]密云圆悟
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]96513
[book_dec]十卷。明代密云圆悟撰,山翁道忞编。圆悟,俗姓蒋,字觉初,号密云,宜兴人。自幼乖巧,常闻佛声,仅八岁便知佛号,稍长常独自一人顾世相作无常之想,每每进城卖柴路经行人毫无察觉,心想凝重,渐渐看破红尘。出家奉法,住寺天童寺。出家后益思研经,用功刻守,积累了不少学习心得和体会,遂将其用语录体整理成书,即《密云禅师语录》。此书对了解圆悟佛学很有帮助。卷末附有虞山钱谦益作的“塔铭”,圆悟弟子道忞所作的“行状”和“年谱”。收有圆悟禅师的上堂语、开示、小参、入室机缘、问答机缘、勘辨机缘、法语、书问、举古、拈古、征古、别古、代古、颂古、佛祖赞、自赞、偈、佛事、杂著、行状、年谱、塔铭等。另有十二卷本。收入《龙藏》、《中华大藏经》。
[book_img]Z_1846.jpg


[book_title]进天童密云悟禅师语录奏章
庶一
浙江宁波府鄞县天童寺臣僧道忞谨
奏为恭恳
天恩
赐将先师语录入藏以光祖道以茂
皇猷事
皇上统承精一道契真宗性命之学尤深致意至于古圣语言有关世道人心者尤必广布颁行使若见若闻各达本性方惬
御衷真
觉皇之慈心振古希有者矣道忞幸逢
盛化身叨
宠遇又每承
天眷追念先师
赐邈顶相复刻遗编感
恩已渥复敢何求唯是𥾝念天童先师圆悟生当末运兴振禅宗六坐名山忘躯荷法一时提唱机语皆开鉴人天单明直指日虽刻布人间但未经入藏恐渐湮没道忞伏见宋景德年中僧道原所著传灯录三十卷颁降入藏元祐间明教禅师契嵩所著辅教编三卷及传法正宗记一十二卷亦赐入藏乾道七年僧蕴闻所进大慧禅师宗杲语录三十卷亦赐入藏元元统二年僧善达密的理所进其师普应国师明本语录三十卷皆赐入藏此四者人虽异代咸遇清时道法耿光于今维烈况忞生值昌期之运躬逢
佛心天子重法之秋诚千载一时奇遇谨扳前件事例将先师圆悟语录壹拾贰卷与忞所编年谱陆拾贰帙先经缮写进呈外伏乞
俯鉴微忱下颁
钧旨
赐[(冰-水+〡)*ㄆ]入大藏永使流通则正法眼千古长新而
愿力恩普天均戴者矣为此冒昧具奏恳
赐下部施行忞不胜翘祷待
命之至谨具奏
闻。
顺治十七年三月二十三日奉
旨礼部议奏本月二十九日礼部覆奏本日奉
旨依议。
密云禅师语录序
达磨受西天般若多罗密印六传而至曹溪曹溪之后分为二支而临济之儿孙独盛临济之后又分为二支而杨岐之儿孙独盛盖监寺受慈明遥记与黄檗之记临济正同故禅道独为天下冠今之所传临济派者则皆系出于圆悟勤之子虎邱隆者也虎邱之子天童华知见高迈大慧尝作偈特称之天童华传天童杰杰传破庵先先传无准范范传雪岩钦钦传高峰妙妙传中峰本本传千岩长长传万峰蔚蔚传宝藏持持传东明旵旵传海舟慈慈传宝峰瑄瑄传天奇瑞瑞传绝学聪聪传月心宝宝传禹门传禹门嫡子是为今天童圆悟大师大师之望前圆悟勤公凡二十世其望临济则三十世而望达磨则四十世也天童居大海之东山川环拥当年之坐道场说法者八十余员大率皆临济之裔也庚午之春余在武林僧舍偶见大师语录一编始知临济宗风至今未坠修书致敬请师说法太白山中即天童华禅师故址也棒喝交驰学者无开口处莫不望风而靡以为临济再来也大师操履严峻有古尊宿之风行解相应与末世之狂禅迥别余尝睹其用处纵夺自䌛每吐一言盖天盖地其所从来者异矣应般若多罗之谶而中兴临济之道于今时正令全提坐断十方世界至矣哉。
崇祯壬申岁三月朔旦弟子黄端伯稽首和南撰

[book_title]密云禅师语录目录
奏章序文第一卷上堂第二卷上堂第三卷上堂第四卷上堂开示小参室中开示入室机缘问畣机缘第五卷问畣机缘勘辨机缘法语书问第六卷书问举古拈古第七卷拈古徴古别古代古颂古第八卷颂古佛祖赞自赞偈佛事杂着第九卷行状年谱第十卷年谱塔铭
密云禅师语录目录

[book_title]密云禅师语录卷第一
天童弘法寺住持门人弘觉禅师(臣)道忞上进
上堂
住常州荆溪龙池禹门禅院
于万历丁巳四月望日众请开堂迎至法座前师指云堂堂坐断千差路卓卓分明绝去来喝一喝顾视大众云还见么遂升拈香云此一瓣香明历历上拄天下拄地爇向炉中端为今上皇帝祝延圣躬万岁复拈云此一瓣香名不得状不得自从亲遭毒手今日对众拈出供养即此堂上传曹溪正脉三十三世幻有老人用酬法乳之恩就座白椎云法筵龙象众当观第一义师举拂子召云大众见么只此拂子已刺破释迦老子眼睛了也众中莫有眼见如盲口说如哑者向金不博金处道将一句来良久云眼空宇宙浑无物大座当轩孰敢窥击拂云若向者里领略得去便请归家稳坐脱或未然更听葛藤复击拂云一切智智清净无二无二分无别无断故禹门院里上堂四大部洲打鼓南山起云北山下雨且道蓑衣箬笠向甚处著有知着落处者出来对众通个消息若也未知恰是开眼瞌睡禹门如此告报莫有不甘底衲僧奋性出来把脚拽下座前烂捶一顿共助无为之化宁不谓之好事者哉虽然如是逢人切莫错举掷下拂子复举波斯匿王问佛胜义谛中还有世俗谛否若言其有智不应一若言其无智不应二一二之义其义云何佛言大王汝于过去龙光佛所曾问此义我今无说汝亦无闻无说无闻是名一义二义今日忽有人问禹门胜义谛中还有世俗谛否若言其有智不应一若言其无智不应二一二之义其义云何只向道一个鼻头两孔出气是名一义亦名二义白椎云谛观法王法法王法如是师拍膝下座。
上堂举高峰和尚云海底泥牛衔月走岩前石虎抱儿眠铁蛇钻入金刚眼昆仑骑象鹭鸶牵此四句内有一句能纵能夺能杀能活简点得出者参学事毕师云高峰之句不妨奇怪只是不经简点今日禹门亦有四句四句者何饥餐渴饮闲坐困眠此四句内亦有一句能纵能夺能杀能活简点得出者来方丈通个消息。
上堂若论此事毕竟直不藏曲谚云不曲咸谓面赤不如语直禹门看来即也不然若据不曲语直不如面赤良久召众云还会么不见道心不负人面无惭色遂涌身震威一喝下座。
上堂举盘山示众心月孤圆光吞万象光非照境境亦非存光境俱忘复是何物洞山云光境未忘复是何物大慧云白鹭下田千点雪黄鹂上𣗳一枝华师蓦拈拄杖云孟八郎汉又恁么去也好与三十棒且道过在甚么处掷下云具眼者辨取。
普请采茶上堂举沩山摘茶次谓仰山云终日摘茶祇闻子声不见子形仰撼茶𣗳沩云子祇得其用不得其体仰云未审和尚如何沩良久仰云和尚祇得其体不得其用师云沩仰父子虽善切磋未免体用分作二路争似禹门者里体用本无二致且作么生是体用一致底旨举手云普请采茶去。
上堂四月十五日已过去六月十五日犹未来过去与未来以拄杖〡云都从者里剖复以拄杖[中-口+○]云若于此识得根源朝打三千暮打八百若识不得是不知痛痒底死汉莫怪悟上座造口业压良为贱掷下拄杖复举德山初出蜀于澧阳路上见一婆子卖饼息肩买饼点心婆指担曰什么文字曰青龙疏钞曰讲何经曰金刚经曰我有一问你若答得施与点心若畣不得且别处去金刚经道过去心不可得现在心不可得未来心不可得未审上座点那个心德山当时无语师云我若作德山只向道山僧肚饥拣大者快搬来使者婆子直得手忙脚乱打发不迭及至搬来时肩担便行管教者婆子疑杀行脚衲僧别有长处。
上堂拟欲参禅图脱生死已错了也不拟参禅图脱生死又错了也敢问众兄弟合作么生得不错去咄洎合停囚长智。
上堂禅不在参道不须悟直下了然超佛越祖蓦拈拄杖云即今莫有超佛越祖者么卓拄杖云正好朝打三升暮打八百为甚如此者里放过即不可。
上堂一叶落天下秋一尘起大地[(冰-水+〡)*ㄆ]今朝七月六日无论一叶落不落而天下秋众兄弟已备知矣举起拂子云一尘起也且作么是大地[(冰-水+〡)*ㄆ]底道理掷下云若知扑落非他物始见纵横不是尘。
上堂大道只在目前要且目前难睹若知大道真体个个成佛作祖以手捶胸云甜瓜彻蒂甜苦瓜连根苦。
上堂百日禅期正如画地为牢祗要诸人知个分晓若也知得分晓便知四月十五日结制本非结今日七月十五日解制亦非解既非结亦非解且毕竟四月十五日到今日七月十五日者是个甚么良久云若总未分晓无奈漆桶不快何。
上堂举文殊师利在灵山会上诸佛集处见一女子近佛坐入于三昧文殊白佛云何此女得近佛坐佛云汝但觉此女令从三昧起汝自问之文殊绕女三匝鸣指一下乃至托至梵天尽其神力而女不出定佛云假使百千文殊出此女定不得下方过四十二恒河沙国土有罔明菩萨能出此女定须臾罔明从地涌出作礼世尊世尊敕出此女定罔明即于女前鸣指一下女子从定而出师云若文殊大士用处与罔明大士用处一般因甚女子不出定又若罔明大士与文殊大士用处一般因甚女子却出定众兄弟还知二大士并女子落处么顾视左右云有利无利不离行市放过一着落在第二。
上堂竖起拂子云众兄弟见么过去诸佛现在诸佛未来诸佛尽向悟上座拂子头上聚头打葛藤道凡所有相皆是虚妄若见诸相非相即见如来若也放开从教口劳舌费若也把住击禅床云不消一击复竖起云还见么掷拂子下座。
岁旦上堂旧年是新年旧新年是旧年新新年与旧年有口也难申所谓处处真处处真尘尘尽是本来人真实说时声不现正体堂堂没却身乃顾视大众喝一喝下座。
晚参上堂今宵正是正月半家家点起上元灯禹门院里家风别却将吹灭暗中行遂吹息烛下座伫立云众兄弟还见么若也见得则诸暗相永不能昏若也未见高声唤侍者云移取皮灯笼来引大众过堂吃茶去。
上堂今日禹门院里结制须与众兄弟一议不用众兄弟参禅不用众兄弟会理单单不许瞌睡若也瞌睡一棒打出骨髓莫言不道立秋上堂举谚云朝立秋阴飕飕暮立秋热杀秋此中大有好消息所谓治世语言皆与实相不相违背只是世间人未曾一简点若也简点就要会天地同根万物一体有甚么难众中有曾简点其中消息者么一总未曾悟上座试为简点朝暮且置不知唤什么作秋却说阴飕飕热杀秋还知么不见道不因夜来雁争见海门秋拍香几下座。
上堂举洞山云秋初夏末兄弟东去西去直须向万里无寸草处去禹门又却不然禹门今日解制兄弟东去西去蓦拈拄杖云逢人切莫错举掷拄杖喝一喝下座。
因雪上堂昨日青山今朝白雪众兄弟好消息野鹿行人步步成迹唯有挂角𦏪羊绝气息从来猎犬难寻觅高着眼始得。
上堂人人本具个个不无不是圣贤了事凡夫且事又作么生了举起拂子云不唤作拂子便了取好不唤作拂子便了又唤什么作事以拂子击香几云惺惺底惺惺瞌睡底瞌睡然唤作惺惺瞌睡依旧无本可据喝一喝云老僧据本去也便下座。
普请上堂据众兄弟担了饭米来伴悟上座各各计明己躬事不该动静众兄弟然而俗谚有之曰有例不可灭无例不可置如百丈大智禅师创丛林立规矩有普请例及诸家语录亦有普请说所谓作则均其劳饭则同其食自今观之似乎不然作者应当作闲者应当闲致令古风凋丧法门澹薄无他盖主者不举之故也乃云要且者般事须是者般汉若畏刀避箭躲赖偷闲不足为伴虽然恰有个验处以何为验举手鼓掌云打鼓普请看。
上堂悟上座妄谭般若未死舌头先坏死后定堕拔舌犁耕众兄弟有相救者出来试救看良久云无则悟上座只得自作自受去也。
上堂忽雨忽晴天道变化物遂其生举起拂子云唯有者个自古至今不属雨晴且道属个甚么与侍者云县于方丈内异日指他人。
上堂天上月正圆人间道月半衲僧事如何直截当自看。
上堂才然正月初一不觉二月十五光阴迅速催迁日月如同电火竖起拂子云观音妙智力能救世间苦击拂子云众兄弟休莽卤掷拂子下座云参。
上堂古人道若论此事多说不如少说少说不如不说蓦拈拄杖卓云者里是甚么所在说多说少说说说不说举起拄杖云是多耶是少耶是说耶是不说耶复云正当恁么时诸人还委悉也无若委悉去独步大方横行天下如未委悉不烦久立便下座。
上堂问梧桐叶落传秋信作家相见意如何师便喝进云喝后如何师乃打进云何不道看师云将谓作家元来不是乃云举一不得举二放过一着落在第二只如今朝七月一汝等作么举若也举得南天台北五台若举未得喝一喝云速退速退便下座。
岁朝连雪上堂连日雪纷纷山河一色吞天开银世界别是一乾坤众兄弟还会么当恁么时正是古人所谓三十年前未得个入处见山是山见水是水三十年后得个入处见山不是山见水不是水是个大地平沉底时节且凭个什么得恁么地良久云世出世间穷彻底常乐我净独为尊。
上堂今朝正是正月七世上相传是人日可怜大梦未惺人却见阴晴起瞋说令人转忆云门老解道日日是好日众兄弟还知云门老子落处么良久云祇是不分皂白底漆桶复云日日好日当下心息本无孔窍宁容情测各各珍重不烦久立。
上堂若论此事拟心则差强言则隔觌面分付罕人委悉遂展手云分付了也众兄弟还曾委悉么若未委悉急须珍重。
幻有和尚忌辰拈香云当时巴陵为云门大师设忌有三转语高峰为雪岩和尚设忌单单只有一句悟上座今日为幻有老人设忌一句也无何以举起香云者是一句耶是三句耶插香云逢人切莫错举。
上堂盘山道向上一路千圣不传慈明道向上一路千圣不然径山道向上一路热碗鸣声老僧道向上一路蹋破草鞋。
上堂举教中道今佛放光明助发实相义众兄弟还知释迦老子立地处么若也知得从教遍界分身设若未知悟上座不免更资一路举起拂云者是放底光明且如何是实相义掷下拂云急着眼觑。
上堂古者道我一喝不作一喝用遂喝一喝云且道悟上座一喝与古人相去多少莫有端的者试端的看良久复喝一喝下座。
上堂云竺土大仙心东西密相付谨白参玄人光阴莫虚度且作么生是不虚度底光阴记得小时骑竹马看看又是白头翁。
上堂唲声一发独称尊引得儿孙恶水淋不是与人难共聚大都缁素要分明。
上堂今朝正是五月一为众分明重剖析昔日云门老古锥却道日日是好日是又是别又别汝诸人瞥不瞥庞公不昧本来身衲僧正眼顶门裂喝一喝下座。
上堂六月日头真个热赤肉团边如火畗且问现前众兄弟无位真人彻未彻若也已彻向无阴阳地上竖去横来若也未彻未免来日热如今日。
上堂伫立座前云老僧气喘不能说话遂咳嗽吐痰于地云众兄弟试道看良久无有出者师以脚抹却归方丈。
上堂若论此事描也描不成画也画不就喝下铁围山倒走一句当天八万门句句自然绝渗漏赵州关云门普雪峰辊毬禾山打鼓上来一队老古锥看来未解师子㖃汝诸人须抖擞转身路子若能行处处莫着随人后拶着翻身便咬伊始可人前开大口且道禹门者里用个什么蓦拈拄杖云一条拄杖黑如漆是圣是凡劈脊搂喝一喝下座。
上堂恁么也不得道火何曾烧着口不恁么也不得嚼烂虚空牙齿出恁么不恁么总不得石头老子舌无骨蓦拈拄杖云恁么也得放下云不恁么也得复拈拄杖掷下云恁么不恁么总得汝诸人还知禹门落处么便下座。
上堂十方无壁四面无门中有一宝任运纵横便下座。
上堂年年有个腊月八相传世尊悟时节咸谓如来睹明星谁知打失眼睛瞎诸人若欲辨端倪正眼须从顶门发从兹突出普天辉将此深心奉尘刹喝一喝众兄弟还见释迦老子打破漆桶处么便下座。
住天台山通玄寺
结夏上堂若论此事本非行住坐卧之相岂可结制定期为限祇如今古丛林皆以九旬禁足三月安居正眼看来大似画地为牢置人必死之地虽然如是正恁么时诸人向什么处出气有善出者速速出来对众出气看良久云一总未能且有条攀条无条攀例以大圆觉为我伽蓝身心安居平等性智与悟上座眉毛厮结到八月一日说破时有僧出云说破个什么师云速退僧茫然师云只得一跳出去僧云再扑一交师云速礼三拜复举开山韶国师云通玄峰顶不是人间心外无法满目青山法眼闻云只此一偈堪起吾宗师云殊不知灭汝宗者即此偈耳不见道毗婆尸佛早留心直至而今不得妙今日新通玄不免别开一路乃云通玄峰顶别是人间只缘不荐错认青山遂喝一喝云还荐么便下座。
上堂才然昨日又是今朝流光电速人亦随迁当勤精进如救头然蓦拈拄杖云穿却诸人鼻孔换却诸人眼睛还我救底头来掷拄杖云大众委悉么差之毫𨤲失之千里平地上死人无数切莫停囚长智。
上堂今朝正是六月六猫儿狗儿皆沐浴通玄峰顶禅和子个个浑身干暴暴复云会即途中受用不会即世谛传续且道传续个什么三十年后抱头哭莫言老僧不道参。
晚参兹当六月初七夜衲子聚头将毕夏霹雳天风忽地来草庵卸下琉璃瓦且道是何宗旨喝一喝下座。
上堂十五日已前谁复重打算十五日已后孰肯定从容今日正当十五日又且如何透脱宗蓦拈拄杖云龙袖拂开全体现象王行处绝狐踪卓拄杖下座。
上堂兹当六月念五况是日轮明露本无云翳覆藏争奈时人不睹蓦拈拄杖云睹不睹若也睹自然超佛越祖。
上堂拈拄杖指云不得举二唯举一老僧拄杖为竭力指示分明须荐取莫待将来蓦头楔喝一喝云天色时炎不烦久立便下座。
上堂举韶国师偈通玄峰顶师云大家在者里不是人间师云错下注脚心外无法师云逼塞杀人满目青山师云有眼如盲大众还识韶国师么若也识昔日韶国师今日老僧不成话堕若不识且道是谁之过下座云参。
上堂八月一日解制讫腰间包头上笠通玄寺里放门开行脚衲僧搀前出被人拶着要翻身切莫随人穿却鼻复举洞山云秋初夏末师云将谓忘却兄弟东去西去师云乱走作么直须向万里无寸草处去师云坐断路头石霜云出门便是草师云奴见婢殷勤又有道直得不出门亦是草漫漫地师云同坑无异土乃云者一队老汉被老僧折倒了也诸人还知出身处也无若也知得日费斗金非分外脱或未然万古碧潭空界月再三捞捷始应知喝一喝下座。
开炉上堂烹佛烹祖大炉𩍁煆生煆死恶钳锤蓦拈拄杖云若是超佛越祖出生逾死者不用如何若何便请单刀直入与通玄拄杖子相见良久乃云今日是个十月十五今古谓之开炉老僧更指虚空是个炉子其中山河大地草木丛林凡有事物俱是煤炭世间僧俗男女一切人天皆在者个炉子里苦乐逆顺声色逼恼昼夜煎熬生情取舍遂成轮转谓之三界无安犹如火宅唯有一门可出而复狭小汝诸人还知出路么时有僧出云出路即不问如何是火宅师云待汝出来与汝道僧无语师云汝道不得老僧为汝道去也一盲引众盲相牵出火坑便下座。
冬至上堂欲识佛性义当观时节因缘时节若至如迷忽悟如忘忽忆蓦拈拄杖云三世诸佛一切众生被老僧拄杖一时穿却了也拈起也直教个个放光动地放下也直使人人无处出气不拈不放时且道落在什么处若是铁眼铜睛汉直下觑透时即见三世诸佛此时成道此时说法此时度人亦见一切众生此时轮回此时日用所谓百姓日用而不知若也知去即见两仪䌛此时剖判日月乘此时运行四序从此时推移于无阴阳地上好不资一蒙丑不资一豪能为万象主不逐四时凋正当恁么时忽忆忽悟一句作么生道还委悉么到头输我惺惺者不住阴阳造化中。
上堂举金刚经若以色见我以音声求我是人行邪道不能见如来师竖起拳云还见么喝一喝云还闻么闻见分明若唤作声色入地狱如箭䠶一僧出众云不唤作声色唤作甚么师乃合掌云我不敢轻于汝等汝等皆即如来。
上堂病骨尚未愈无已强扶筇升堂无法说坐断通玄峰乃拈拂子云只得借拂子为诸人通个消息竖起云见么敲香几云闻么若见若闻正是逐色随声汉不闻不见又是避色逃声汉更若非见非闻又是戏论相违汉直须中间撒开两头截断二边浑莫立中道不须安正当恁么时独脱一句作么生道八角磨盘空里走下座。
上堂五九四十五穷汉街头舞会则途中受用不会则世谛流布。
上堂天上月正圆人间道月半半即背于圆圆定违于半欲得两相应分身两处看。
岁旦上堂新年新月新日新时长老又披新法衣提起衣云者个是衣如何是法放下衣云九九百百张七赵八孟春犹寒不得露骨喝一喝下座。
请化主上堂今朝正是正月半通玄峰顶无灯看祇要诸人返自观迥脱根尘常焕焕常焕焕大地虚空无畔𡶨森罗万象历历同参一切众生明明共伴若人如是见彻气质如是变化本无能化所化之人亦无能施所施之物化者施者吾道一贯虽然如是更有一事且去化缘归来重新打算。
上堂当头一着坐断要津才然侧耳丧却家珍从来佛法不顺人情所以道出群须是英灵汉敌胜还他师子貌。
上堂新正二十日又五且喜日轮正当户昼夜明明无间断只因时人不解顾若解顾廓彻乾坤全体露东西南北任纵横那事应须没差互所以道参玄人莫虚度且如何是不虚度底光阴阿呵呵还见么复云一寸光阴一寸金寸金难买寸光阴光阴本自非他物青天白日笑唫唫。
密云禅师语录卷第一
音释
缮
(时战切音膳补也)。
翘
(祁尧切音䎗企也)。
飕
(所流切音搜风声)。
莽卤
(上模朗切音蟒下笼五切音鲁莽卤犹粗率也)。
熬
(牛刀切音熬煎也)。
金
(鱼音切音▆义同)。

[book_title]密云禅师语录卷第二
庶二
天童弘法寺住持门人弘觉禅师(臣)道忞上进
上堂
上堂拈拄杖击香几云方便门开也复呈拄杖云真实相示也汝诸人还见么若也见得彻去便可拈拄杖作丈六金身用复可将丈六金身作拄杖子用然后拄杖子𨁝跳上三十三天触着帝释鼻孔东海鲤鱼打一棒雨似盆倾汝等诸人切莫向古庙里去躲一棒打折你驴腰莫言不道。
上堂通玄峰顶好个消息若人识得参学事毕喝一喝云不烦久立便下座。
因牙痛上堂举云门云佛法太杀有只是舌头短觉范云佛法太杀有只是牙齿痛我笑岩师翁道牙齿幸不痛舌头颇相称只是无什么佛法可说老僧今日佛法有无舌头长短俱不论单单只是牙痛若人向牙痛处打破漆桶管教身病心病俱消生死涅槃如梦。
上堂二月初十好个消息尽大地人𨁝跳不出喝一喝云百年三万六千场反覆元来是者贼。
幻有和尚忌辰拈香指真云大众会么者老和尚昔日不来今日不去然既不来又不去因甚一场特地为要大家知乃拈香云还会么一瓣栴檀一盏茶分明眼里又添沙。
施主请上堂春云欲开未开春雨欲息未息日头欲出未出行人欲歇未歇为甚如此只因途路不得力忽然云开日出便是到家时节竖拂云还见么若也见得彻去管教当下心息。
僧梵音请上堂妙音观世音梵音海潮音胜彼世间音以拂子击香几云不是世间音复鼓掌云不是世间音老僧忉忉呾呾鼓两片皮不是世间音且是什么音若将耳听终难会眼处闻声方始知以脚跟打法座云还见么便下座。
上堂本来无物可评论未悟之人妄见分忽若迸开顶门眼大地山河一口吞。
上堂今朝三月十五佳节时当谷雨农夫浸种抛秧蚕妇剪桑勤苦尔我林下人作么生举措蓦拈拄杖云龙袖拂开全体现象王行处绝狐踪。
上堂镜不自照刀不自割风不自凉火不自热今日四月初一孟夏稍热且道何物若也识得天地日月森罗万象无纤毫过患脱或未然来年更有新条在恼乱春风卒未休。
佛诞上堂今朝正是四月八净饭王宫生悉达祇为时人不知因年年枉遭恶水泼众中若有知因者出来为者老汉雪屈良久云若无云门大师来也拽拄杖下座一时打散。
上堂举僧问云门如何是透法身句门云北斗里藏身大慧道云门老人恁么道只答得法身句未答得透法身句今日或有人问径山如何是透法身句向他道蟭螟眼里放夜市大虫舌上打秋千通玄又且不然有问如何是透法身句劈脊便棒纵使不会管教永劫不忘。
受金粟请落版同众赴上堂县起也杲日当空放下也孤明历历不县不放诸佛莫知鬼神罔测且如符到奉行一句作么生道九万里鹏才展翼百千年鹤便翱翔。
住嘉兴海盐金粟山广慧禅寺
山门佛语心为宗无门为法门新长老打破牢关一任擎头戴角。
佛殿释迦已过去弥勒犹未来正当恁么时法柄在阿谁手里乃展坐具云遍覆三千及大千。
土地堂伽蓝神丛林主一瓣香两手举。
祖堂西天四七东土二三尽在者里默默地商量个事今日一时捉败且道以何为验插香云以此为验。
众请升座拈香云此瓣香端为祝延今上圣寿恭愿万邦归圣化八表偃干戈次拈云此瓣香从无始劫东掷西抛忽于穷途半路[(冰-水+〡)*ㄆ]拾得来三回拈出爇向炉中端为供养荆溪禹门堂上幻有先师用酬法乳敛衣敷座上首白槌云法筵龙象众当观第一义师云第一义谛一槌粉碎了也还有锯解不开底衲僧试出来对众举看良久云一众既然吝慈山僧不免自作一场卖弄去也通玄峰顶耸壑昂霄金粟山头坐断十方所以道法随法行法幢随处建立掀翻是非窠窟截断生死根株三世诸佛闻风结舌历代祖师觌面藏锋一切众生退身有分现前大众自合知归恁么告报如将恶水蓦头泼汝诸人了也还知风吹不入雨打不湿去处也无设或未知万古碧潭空界月再三捞捷始应知复举法灯云山僧卑志本欲深栖岩窦隐遁过时奈缘先师有不了公案出来为他了却时有僧问如何是先师未了底公案灯打云祖祢不了殃及儿孙僧云过在甚么处灯云过在你殃在我师云山僧本志亦只如然祇缘人人有个现成公案出来相为了却忽有个衲僧出来道既是现成公案因甚却要了拈拄杖打云横按镆铘全正令太平寰宇斩痴顽下座。
上堂六月初一时当毒热畗人升座夹背汗出恁么告报还信得及也无若信得及管教当下心息若信不及各自反手摸取看是甚么意旨。
上堂八月中秋不寒不热简点将来识情难测翻笑寒山子有心似秋月世间多少人却认光影说谁知明月下元是昔愁贼喝一喝复举楞严道见见之时见非是见见犹离见见不能及师云释迦老子到者里恰似计穷力极转身不得不肖儿孙为伊出手去也见见之时见非是见见犹离见见不能及有人问我正好拦腮劈脊若知棒头落处管教全体透彻何以脱体顿超知见外方名越格自䌛人。
上堂个事明明绝覆藏老僧有口难分析无奈时人不解荐眼睁睁地还如瞎所以道弥勒真弥勒分身千百亿时时示时人时人自不识汝诸人识不识蓦拈拄杖云若不识拄杖子善甄别为诸人重漏泄直须当头点破管教棒棒见血喝一喝下座。
大众请师上堂师云老僧与你去直至法堂众拟作礼师云为上堂了遂归方丈。
上堂五月五是端午九月九是重阳即今却好个时节诸人不用别商量所以道三玄三要事难分得意忘言道易亲一句明明该万象重阳九日菊华新虽然老僧更向注脚下添注脚三玄三要事难分自知较一半得意忘言道易亲无者闲心情一句明明该万象眼华作甚么重阳九日菊华新喝一喝下座。
上堂问十五日已前即不问十五日已后又如何师云明日月渐亏进云明日后又如何师云三十日来与汝道进云即今事作么生师云速退速退乃举僧问云门如何是诸佛出身处门云东山水上行佛果道天宁即不然有问如何是诸佛出身处熏风自南来殿阁生微凉老僧又不然有问如何是诸佛出身处劈脊便棒。
汉月藏首座请上堂示临济宗旨来源一僧出问如何是和尚恶水泼人师便打僧拟开口师直打出法堂云者便是临济宗旨复升座云我禅门一事自世尊说法四十九年临末梢头于灵山会上拈华默顾大众时百万人天皆不知落处唯迦叶尊者破颜微笑世尊云吾有清净法眼不立文字付嘱摩诃迦叶广流传化母令断绝谓之教外别传至二十八祖到东震旦国直指人心见性成佛一日索门人各呈所见唯慧可大师只礼三拜归位而立谓之得髓传至六祖出南岳青原二派有以言句疏通直指有以全机大用直指虽总为直指言句直指令人多着意见蹉过直指之旨故南岳受六祖密嘱于言句中合机用谓马祖云如牛驾车车若不行打牛即是打车即是后人尚多以意解以牛喻心以车喻身即如此解岂可谓单传直指不见马祖与百丈行次见一群野鸭子飞过祖云是甚么丈云野鸭子少间又问甚么处去也丈云飞过去也祖扭丈鼻负痛失声祖云又道飞过去也丈乃有省丈再参时祖以目视绳床角拂子丈云即此用离此用祖云你向后开两片皮将何为人丈取拂子竖起祖云即此用离此用丈挂拂旧处祖震威一喝丈乃悟旨后因黄檗辞参马祖去丈云马师已过去了檗问马祖存日有何言句丈云老僧被他一喝直得三日耳聋檗乃吐舌丈云子后莫承嗣马祖去么檗云不然今日因师举得见马师大机之用且不识马师若承嗣马大师以后丧我儿孙故后临济三度问佛法的的大意檗只棒三顿济后出世唯以棒喝接人不得如何若何只贵单刀直入时月出众礼拜起便喝师云好一喝月又喝师云你更试喝一喝看月礼拜归众师乃顾月复举僧问古德云朗月当空时如何古德云犹是阶下汉僧云请师接上阶古德云月落后来相见且道既是月落后又如何相见月便出法堂师便下座。
上堂问海众云从慈霖天霔现跃飞腾则不问如何是驱雷掣电底句师便喝进云恁么则金粟华开宝林果熟去也师又喝蔡居士问一拳打破黄鹤楼一脚踢翻鹦鹉洲打破踢翻即不问如何是一拳一脚师云今日且放过你乃举起拄杖云举一不得举二放过一着落在第二掷下去落二去也且一又如何举便下座。
𣆶参开炉恰三日那事全然没消息有消息寒者寒兮热者热忽然寒热两忘时试问诸人是何物良久喝云不烦久立。
上堂问一阳来复万物资生万物资生即不问一阳在何处安身立命师云天上天下进云正当恁么时心空及第去也师云脚跟下更少一顿在乃云有问有答便落言诠无问无答即沉寂默沉寂默即成诳滞言诠即成谤所以道不可以言语造不可以寂默通语默向上有条通天大路又且如何良久云白日青天全体露下座。
师诞众请上堂出家人与世人差悟彻无生透死涯为我庆生应有死何殊病目见空华诸人直下信得及去则不见有生不见有死净裸裸赤洒洒证取自家境界岂不庆快平生敢问诸人毕竟如何复云证得当阳第一机个中无是亦无非生死两关都踢脱便是心空及第归。
上堂问如何是金粟境师云四野桑田如何是境中人师云金粟山头望进云人境已蒙师指示击鼓升堂事若何师云瞻之仰之问上无佛道可成下无众生可度即今升座还有为人处也无师云好与一棒进云过在甚么处师云犹嫌少在问金粟山头密云弥布大悲院里法雨洪施为甚么地湿𣗳犹枯水深龙困伏师云汝施设看僧以坐具作舞师与一棒云且道是赏你罚你问教中道吾今为汝保任此事保任即不问如何是此事师打云棒头有眼乃云天晴日头出雨下地上湿此事极分明问着皆拟测休拟测试看途中人顶伞田中人戴笠若拟测更参三生六十劫。
上堂问未白椎前学人已问也请师即今答师打云为你答了也即今学人现问也请师向未白椎前答师打云为你答了也学人即今总不恁么问也请师亦不恁么答师打云为你答了也进云苍天苍天师又打进云争奈傍人有眼师连打三棒进云善知识难谩师云休将恶水泼人乃云若论此事畗塞乾坤三世诸佛历代祖师天下老和尚都从个中出现乃至若天若人若僧若俗一切众生尽向里许流出只要个汉于念未生前一提提得不被声色笼罩玄妙知解转变管教头头上全彰物物上独露自然一处明去千处万处光辉一机转去千机万机透脱所以道日用事无别唯吾自偶谐蓦拈拄杖云且道庞老子在甚么处安身立命悟彻本来坚密身永证金刚无量寿卓拄杖下座。
上堂问未离兜率已降王宫未出母胎度人已毕即今集众升堂又复何为师云为汝不荐进云特地一场愁师云面皮厚多少僧喝师云果然不识羞问十方诸佛历代祖师父母未生已前甚处安身立命师便打已生后甚处安身立命师复打即今甚处安身立命师又打僧转身云释迦大师来也请和尚答话师亦打乃云施主殷勤请升座谁知老僧无法说僧俗男女本平等摩诃般若波罗蜜卓拄杖下座。
上堂问学人拟渡龙门乞师一接师以拂子作钓势僧拟进语师云领取钩头意莫认定盘星问从上宗乘本是一个鼻孔为甚么后代分宗列派请师明示师云裂破舌头进云如何是临济宗师云一棒打杀如何是云门宗师云一喝便死如何是沩仰宗师云相你跳他圆相不出如何是曹洞宗师云待汝死了活来道如何是法眼宗师举起拂子云会么进云五家宗派蒙师指未知和尚是谁宗师与当头一棒云试为老僧分析看乃云入门便见宾主历然开眼便明万汇齐现若向宾主历然处会未免无名立名无相见相遂见天是天地是地山是山水是水僧是僧俗是俗男是男女是女佛是佛祖是祖种种差殊若向万汇齐现处见则天不是天地不是地山不是山水不是水僧不是僧俗不是俗男不是男女不是女佛不是佛祖不是祖宾不是宾主不是主一道平等浩然大均且两头不涉独脱一句作么生道还委悉么云有出山势水无投涧声便下座。
乘白禅人请上堂若论此事本来成现拟心则差强言则隔才若拟心被心隔拟性被性隔拟佛被佛隔拟众生被众生隔拟僧被僧隔拟俗被俗隔拟凡被凡隔拟圣被圣隔拟禅被禅隔拟道被道隔拟教被教隔拟明被明隔拟暗被暗隔拟色被色隔拟空被空隔拟善被善隔拟恶被恶隔拟有被有隔拟无被无隔拟智被智隔拟愚被愚隔拟非被非隔拟是被是隔拟静被静隔拟动被动隔拟得被得隔拟失被失隔拟黑被黑隔拟白被白隔拟生死被生死隔拟涅槃被涅槃隔设若不拟被不拟隔总之凡有所拟被一事隔蓦拈拄杖云正当恁么时作么生道不隔底句见月休观指归家罢问程掷拄杖鼓掌云还见么下座。
上堂今朝七月十五日尽十方僧自恣时地狱罪人乘此力铁网铁围都解离蓦拈拄杖云当恁么时自恣一句作么生道世出世间俱不顾楖𣗖横担信步行。
上堂有说皆成谤无言亦不容两头俱坐断撒手出当中还有恁么人么问瞿昙无语济上绝言和尚终日喃喃是何意旨师云为汝不荐进云殃及儿孙师云放汝三十棒问钟鼓丁东金相炜煌满眼满耳无覆无藏祇如声色未萌睹闻莫及正恁么时乞和尚通个消息师默然良久乃震威一喝进云人间四月春光尽金粟秋来菊正开长恨春归无觅处谁知转入此中来师云葛藤窠里藏头缩尾乃云默时说说时默大施门开无壅塞争如临济小厮儿赤手全提白拈贼喝一喝下座。
开炉上堂般若如大火聚拟之则燎却面门蓦拈拄杖连卓云当炉不避火者与拄杖子相见问正偏兼带即不问临济家风事若何师便打僧拟进语师复打云再犯不容乃云火焰为三世诸佛说法照顾眉毛多少茎三世诸佛立地听历历分明赤骨惺死柴头发浑身焰始可联辉继祖灯。
上堂今朝十月十六天色阴晴反覆不欲随世变迁悟取本来面目若是已过关者闻恁么道掉臂而去二六时中折旋俯仰无非本地风光脱未谙悉二六时中末免业识茫茫无本可据敢问诸人如何是本来面目喝一喝云还见么地缺东南天倾西北复喝一喝下座。
上堂问清净本然云何忽生山河大地师云眼华作么进云如何是清净本然师云脑后见腮乃云当阳一着无启口处正眼洞明无回避处所以道有一物明历历黑似漆上拄天下拄地常在动用中动用中[(冰-水+〡)*ㄆ]不得蓦拈拄杖云穿却了也诸人还委悉也无若委悉得日用之中折旋俯仰无非本地风光若不委悉百姓日用而不知喝一喝下座。
师六旬初度上堂人人尽道今日生谁谓老僧此日死但了死生个一时莫问世间华甲子。
追严上堂重阴极尽一阳生万化苏回省旧容赤骨条条全体露了无一物见枯荣既不见枯荣即今眼眼相觑是个甚么若向者里见得彻觑得透便见施智乐二先人生本非生死本非死且坐断生死路头一句作么生道脱体迥超生死见全身出没绝行踪。
蕴虚讲主请上堂或是或非人不识逆行顺行天莫测是非逆顺都拈却无孔铁锤当面掷蓦拈拄杖云还见么击香几云还闻么若也闻处精明见处透脱当下知归更不者也周䌛岂不畅哉其或未然更据今日时节分明说破云岫庵中讲法广慧寺里参请老僧升座举扬急须直下猛省喝一喝下座。
上堂问劫火连天举坐具云未审者个坏不坏师云坏进云为甚么坏师云放下来进云放下后又作么生师云漆桶不快问两手空拳一贫如洗正恁么时还有受用处也无师云速礼三拜进云恁么则国清才子贵家窘有郎贤师云脚跟蹉过乃云个事由来本现成何劳三寸更施呈堂堂坐断舌头路历历孤明直下行喝一喝便下座。
上堂𣗳凋叶落明明脱体全彰云散天空杲杲日轮当午正恁么时霜风劈面来诸人还觉寒毛卓竖也无若也觉得如龙得水似虎靠山日用头头全体露折旋俯仰没遮拦喝一喝下座。
上堂有问有答正是业识茫茫无问无答亦是无本可据直饶闻恁么道撩起便行未免落在山僧圈缋里且不涉化门一句如何通信卓拄杖云举头天外看谁是我般人。
上堂今朝是诸人满期之日又是诸人圆戒之辰亦是释迦老子眼光落地时节若知释迦老子眼光落地处便是诸人圆戒处亦是诸人满期处何以长期短期千期万期无非以悟为期若也悟去便知适来许多问答处遂举拂云正恁么时[(冰-水+〡)*ㄆ]因结果一句作么生道掷下云鲸吞海水尽露出珊瑚枝。
上堂声前一句无处出气当阳一机直下猛觑直下觑透坐断要津不通凡圣提得天上人间用去初无把柄到处逢人蓦面欺直截单提全正令要令个个超佛越祖人人鼻孔辽天蓦拈拄杖云当恁么时如何通气他家自有通霄路便下座。
上堂突出难辨坐断千差万别一尘举起透彻万别千差所以道一法若有毗卢堕在凡夫万法若无普贤失其境界竖起拄杖云者是拄杖子如何是普贤境界若也放过从教遍界分身若不放过不免一椎粉碎何以为诸人漆桶不快。
解制上堂豁开顶门正眼见空向背安排洞彻足底根源蹋破住行踪迹如是则净裸裸赤洒洒没可把无结制之可结无解制之可解正与么时祇如路逢达道人莫将语默对且将甚么对还委悉么一僧出云云开见日师云眼华作么僧无语师与当头一棒云冤家撞着对头人两两相相无避处。
上堂兹因梵清禅人为师无声请老僧升座虽升此座别无他说只述他天启甲子年于通玄参老僧忘了他底问头唯记得大棒打他一顿当时想未必能领略后来有个会处乙丑到金粟见老僧云当时再大大打几下免得今日来见和尚据此语者兄弟实在棒下见得透所以病四十余日安安稳稳与寻常人不同大概参禅人贵要生死心破生死心破不见有生死病苦可得生死病苦全体觉相故玄沙云亡僧面前便是触目菩提既是触目菩提且道无声两三日甚处去也莫是烧了化了么莫是不生不灭去了么卓拄杖云还见么下座。
上堂问伤嗟今古人几个知恩德今人古人则不问如何是知恩报恩师云惜取鼻孔进云此犹是报恩边事如何是知恩师云鼻孔也不识乃云兹因如盛等五僧为荐师长父母适来乘白代请升座云此五人俱无父母师长大众者一句好个消息何以据老僧看来不独此五人无父母师尊尽大地一切人类俱无父母师尊祇因见有父母师尊便见有彼此人我各立种种分别取此舍彼取彼舍此遂有憎爱致成轮转流浪生死故诸佛世尊起大悲心示现降生开示悟入佛之知见令向父母未生以前一觑觑透不唯自己不从父母所生便见父母师尊一切众生人人常光现前个个壁立万仞则不妨与释迦老子同个鼻孔出气所以道未离兜率已降王宫岂从父母所生既未出母胎度人已毕岂从师长成立释迦老子得者一着出世四十九年谭经三百余会祇要人人明得者个消息且道即今释迦老子在甚么处若知释迦老子去处便见得父母师尊去处若知父母师尊去处便见得人人自己去处若知自己去处便报得父母师尊之恩正当恁么时报恩一句作么生道将此深心奉尘刹是则名为报佛恩。
施主请上堂问檀信敬持无米饭前来供养十方僧如何是应供一句师云此去杭州一百五进云应供一句蒙师指今日升堂事若何师云败也败也露也露也进云大众证明某甲礼拜师云好不识羞僧便喝师云再试喝一喝看僧又喝出堂师乃云此去杭州一百五步步何曾有回互一豪头上通消息十方世界全体露卓拄杖下座。
高丽僧昙晦请上堂呈拄杖云个条拄杖别无才祇点诸人眼豁开彻见本来真面目不见凡胎与圣胎掷拄杖云见么喝一喝复举德山云今𣆶不答话问话者三十棒时有僧出礼拜山便打僧云某甲话也未问为甚却打某甲山云你是甚处人僧云新罗人山云未跨船舷时好与三十棒德山行逸群之令格外提持固是好手老僧即不然待伊云新罗人便与连棒打出使伊做个脱洒衲僧岂不快哉却云未跨船舷时好与三十棒者僧未免向新罗国里躲根大似龙头蛇尾老僧恁么批判众中莫有为德山作主者出来与老僧拄杖子相见无则老僧作一场独弄去也拽拄杖下座一时打散。
上堂今朝升座为景西忌辰虽升此座只可述伊见老僧始末因缘不说污言污语重新污伊了也伊于万历三十五年在绍兴护生庵黄昏时屋角头里见老僧而有亲意三十七年老僧行脚来秦山积善庵同住一夏亦未有省发处直至天启甲子年老僧住金粟伊来同住遂于室中每每与伊痛棒一日谓老僧云某甲思和尚者条棒真是大总持说到此正似水潦和尚参马大师问如何是祖师西来意马大师云向前来与汝道潦向前大师与伊拦胸一蹋蹋倒潦起来呵呵大笑云百千法门无量妙义只向一豪端上识得根源去也岂不似景西禅人于棒下识得根源而谓大总持耶虽然祇有一件不得满他愿每每到室中索老僧拄杖打人此在本分中为妄念然亦参禅人利己利人之愿也何以起身云将此深心奉尘刹是则名为报佛恩卓拄杖下座。
开炉上堂金粟今日开炉竟无半个榾柮莫言冷落空疏要冻诸人彻骨苟彻骨撞头磕额乾坤窄喝一喝下座。
董尔立请上堂声前一句人人本具放过一着落在第二若不放过打出骨髓因甚如此只为诸人不自荐取若也荐取所立卓尔以拄杖击香几云还荐么卓拄杖下座。
师诞日上堂一年一度生一年一度老当人透过两重关白发童颜非老少非老少脱体翻成无价宝嗟见时人不善谙到头哀送埋青草喝一喝下座。
弥陀诞日僧本光请上堂老僧昨日是生日弥陀今日是生日我比弥陀先一日三世诸佛从此出所以道一切诸佛及诸佛阿耨多罗三藐三菩提法皆从此经出既从此出可谓诸佛老僧儿老僧诸佛父诸佛父法尔迥超凡圣路我见灯明佛本光瑞如此说甚娑婆并净土喝一喝下座。
上堂问世尊睹明星意旨如何师云瞎进云将谓和尚忘却了也师云漆桶不快僧喝师拈棒僧云元来元来便礼拜师云元来元来乃云今朝正是腊月八释迦老子悟时节年年大地普皆知试问诸人彻不彻苟彻也与世尊把手共行不彻也且道过在阿谁拽拄杖下座大众走散。
春朝上堂春日晴黄鹂鸣声声无别事口口唤人惺且作么惺等闲识得东风面万紫千红总是春春即且置敢问诸人如何是东风面殿前犬子吠门外有人行蓦地唤伊回首看元来鼻直两眉横且道伊是阿谁喝一喝云参。
上堂问方今疆场多故圣主焦劳如何得干戈不动天下太平师云未问已前早太平进云恁么则万民乐业去也师云阿谁不愿乃云当阳晓示人人越故超新觌面提持个个全身远害若是上根利器聊闻举着剔起便行却较些子更若伫思停机掠人涕唾正是韩卢逐块所以道平地上死人无数灼然出得荆𣗥林是好手一句作么生道敌胜还他师子子出群须是丈夫儿。
上堂人人本具个个圆成虽是当头道着未免觌面谩人何以诸人闻恁么道往往依语生解便将人人本具个个圆成当自己本命元辰岂不谩自了也若有不受谩底明明白白见得透悟得彻则一念不生全体寂灭更有甚么为缘为对为障为碍所以庞居士问石头大师云不与万法为侣底是甚么人头掩其口复持此语问马祖祖云待汝一口吸尽西江水即向汝道士于言下大悟作偈云有男不婚有女不嫁大家团圞头共说无生话试问诸人作么生是无生话一僧才出师打云棒下无生忍临机不见师僧拟议师复喝云堂堂大道无人识顶门正眼廓周沙下座。
上堂施主请升座对众难启齿觌面便相呈也是落第二何以诸人分上着不得者等闲家具便恁休去多少省力其或未然只得将错就错向第二义门打葛藤道威音王已前赤洒洒尽未来际净裸裸即今各各寒威凛凛本无彼此人我既无彼此人我且道是个甚么还委悉么从来千圣莫能识造次凡流岂可名。
解制上堂解开布袋口衲子都抖擞一一如虎龙人人搀前走世法出世法一切通莫受力用要机先莫着随人后不随老僧言始可为分付所以道古圣不安排至今无处所还委悉么逢人觌面欺堪作师子㖃喝一喝下座。
过荆溪埽龙池幻和尚塔曹琅玕等请于城中万寿法藏禅寺上堂山僧出家将及四十载别也无成得甚么事祇明得祖师西来直指人心见性成佛一着子今日承众居士命升此座争敢囊藏被盖必也八字打开为诸人直指去也遂拈拄杖旋指云见么会么若也见得透会得彻二六时中觌体全彰折旋俯仰全身运用无动相可见静相可立无心可明无佛可成无众生可度何以不见道心佛众生三无差别既无差别即说个心佛与众生都在其间即说个佛心与众生都在其间即说个众生心与佛亦在其间如是则说一即三言三即一既其一矣即说个心佛众生亦是对待而言强生分别若不分别山僧到此有口如哑有耳如聋言语道断心行处灭故达磨尽力祇道不识二祖觅心了不可得然虽如是没量大人亦是应机之说似向死水淹却不肖儿孙另出只手以一茎草作丈六金身用以丈六金身作一茎草用为诸人重指点去复拈拄杖旋指云还见么棒头有眼明如日要识真金火里看卓拄杖下座过姑苏邓尉山埽万峰宝藏两祖塔檀越周居实赵荩庵等请上堂汉月藏公问问也打不问也打饱领多矣今请别垂方便师便喝进云打也问不打也问呈似多矣此时另转家风师亦喝藏转身云大众一句了然超百亿粉骨碎身未足酬各礼一拜答谢师恩众礼拜起藏进身数步云末后一句始到牢关最后之机乞师赐棒师云面皮厚三寸藏复礼归众彻顶目问从上来事分付阿谁师云脑后见腮进云恁么则临济一宗全承渠力师云脚跟下更须吃棒进云谢师指示便礼拜师乃云今日不肖儿孙高升远祖之堂不必更说偈言觌面为众举扬急着眼莫思量逴得便行真汉子人间天上更无双师卓拄杖藏率众礼拜便喝师便打下座。
过海盐天宁寺众请就千佛阁基上堂偶来天宁寺众请高登座已是觌面呈何须更话堕若人如是会当下便安妥其或未然更向第二义门举个古人通个消息不见广额屠儿至世尊前放下屠刀云我是千佛一数今日若贵若贱若僧若俗若男若女人人俱登千佛宝阁基上一一莫非千佛之数还信得及么若信不及山僧更向十字街头叫唤去云我不敢轻于汝等汝等皆当作佛便下座。
密云禅师语录卷第二
音释
鹏
(蒲登切音朋大鹏鸟也鲲鱼所化)。
翼
(逸职切音弋羽翼)。
䳇
(罔甫切音武鹦䳇能言鸟鹉同)。
觑
(七虑切朔去声同视也言作[目*虛])。
舷
(胡千切音贤船边也)。
掠
(力灼切音略夺取也)。

[book_title]密云禅师语录卷第三
庶三
天童弘法寺住持门人弘觉禅师(臣)道忞上进
上堂
住福州府黄檗山万福禅寺
山门以拄杖指云昔日远祖断际禅师从此出今日不肖儿孙从此入虽然出入不同要且同为标格呈拄杖云大众还见么便入。
据室只者些儿去处从上佛祖与人解黏去缚之所忽遇赤条条地来时如何正好与伊三十拄杖为甚如此不见道青天也须吃棒众请开堂拈香祝圣毕复拈云者瓣香不从他处得来祇向自信中拈出四回爇向炉中供养龙池先师传和尚用酬法乳之恩敛衣敷座上首白椎竟师云一叶扁舟泛海中乘风来到福城东洪波浩渺无余事只作抛纶掷钓翁还有冲浪金鳞么出众相见问黄檗痛施三顿棒临济家风自此兴今日吾师应兹席拟将何法付何人师云放汝三十棒进云请师再道一句师云犹不知痛痒在僧礼拜问慈云弥布师象骈臻和尚将何垂示师便打进云恁么则无影树上一枝华香满三千大千界师云切莫眼华乃云口吞佛祖眼盖乾坤刹海无余大方独步所以道法随法行法幢随处建立全机大用觌面提持若金翅擘海直取龙吞衲僧无凑泊处众生无回避处只要诸人略回光相着眼自看便见透脱分晓蓦呈拄杖云还见么击香几云还闻么若也闻处精明见处透彻则声色翳障全消闻见之元亦脱似透网金鳞通身踊跃正当恁么时如何举头天外看谁是我般人复举先黄檗断际禅师旅寓洪州开元寺裴相国一日入寺见壁画问寺主者画是甚么主云是高僧相国云形影在者里高僧在甚么处主无对相国云此处有禅僧么主云有一人相国遂请黄檗相见举前话问檗檗召云裴休休应诺檗云在甚么处相国于言下有省师云者二大老激扬个事大似焦砖打着连底冻自他不隔于毫端虽然如是简点将来未免旁观者哂且道谁是旁观者良久高声召云大众还省么苟省则知裴相国落处不省则祇知事逐眼前过不觉老从头上来喝一喝下座。
请上堂生也全体现死也全体现生死与去来不隔一条线如是则见虚空大地明暗色空四大五阴十八界生老病死忧悲苦恼亲爱缠绕正是病目见空华如蚕作茧自缠自缚更若见佛见祖见众生三贤十圣等妙二觉乃至见心性玄妙亦是自作窠窟画地为牢堕坑落堑正恁么时作么生是超然一句还委悉么直透万重关放出个只箭下座。
上堂三条椽下七尺单前正好朝打八百暮打三千若也会得伸脚打眠若然不会半夜起来屈膝坐毛头星现衲僧前喝一喝云参。
上堂今朝五月五家家赏端午唯我林下人一味无时度所以道谨白参玄人光阴莫虚度且道石头老子寻常向甚么处着到还委悉么云从龙风从虎喝一喝下座。
上堂六月初一正炎热人人通体汗流出忽然一阵凉风来个个仍前干暴暴且道干暴暴底是汗流出底是汗流出底是则不应有干暴暴底时节干暴暴底若是则不应有汗流出底时节恐误赚诸人老僧不敢道破诸人也须各各自悟于此讨个分晓始得。
上堂拈拄杖敲香几云打草为要蛇惊喝一喝云唾面祇要人惺苟惺也如日升空无所倚十方世界现全形若不惺切莫错怪老僧且道过在阿谁喝一喝下座。
过福州众请上堂山僧自到西禅寺日日上堂不为意今朝请我更相呈试问诸人会不会苟若会人人个个难回避若不会不免更露个消息去以拄杖架肩云楖𣗖横担不顾人直入千峰万峰去下座。
过凤林众请上堂昔闻鸟窠栖树梢今知此地鸟窠巢虽然亲到鸟窠地不学鸟窠吹布毛遂以手作拈势吹云既不吹布毛且道吹个甚么诸人若也眼开心悟个个会通侍者且作么生是悟底意旨众中还有悟者么试出来通个消息良久云一总若无山僧今日失利。
就医北禅值师诞辰众请上堂问人人尽道今日是生日且道即今是生不是生师云放下两头进云与么则礼三拜为和尚祝寿去也师便打问古人问寿年多少答云昼夜一百八即今问和尚年多少师云忘却了也进云当面南山寿年多少师打云眼华作么进云三千里外绝誵讹师复打乃云山僧六十有五素来不涉迷悟无端痢疾三年累得通身骨露若人如是证明管取超佛越祖日用二六时中直教更无差互若能如是行持定证金刚坚固试看碓坊蹋碓人终日未尝移一步苏州城有六座门门门有路通人路可惜无人简点知其数便下座。
住明州育王广利禅寺
黄司李端伯请就本寺开堂指法座云者便是大司李大护法于丁卯秋庐山开元寺撞倒底铁山今对人天众前扶起去也还见么遂升拈香祝圣毕复拈云者瓣香自从亲遭毒手至今痛恨不彻五回拈出供养荆溪禹门堂上幻有先师大和尚用酬法乳之恩敷坐上首白椎云法筵龙象众当观第一义师云若第一义适来未升座前人人显示了也若向槌下听人处分分明落第二义去也还有耳不随声眼不逐色者么出来相见(问答不录)。
乃云布缦天罗网打𧘂浪鲲鲸若是透网金鳞闻恁么道便乃通身踊跃出来掀倒禅床喝散大众飞腾而去岂不庆快平生其或未然不免道祖师心印状似铁牛之机去即印住住即印破便能随处作主遇缘即宗法随法行法幢随处建立况逢明眼作证岂敢被盖囊藏应须觌面显扬当头点破若解返照回光便见透脱分晓分明自家境界一着本来面目觌体现前全机大用祇凭者个威光不向别处流转遂竖拂云若向者里觑得透开只眼用得去方知开口不在舌头上可谓一言通时千言万言不曾道着一字一机用去千机万机全体显露如壮士屈伸不借他力师子游行不求伴侣虽然犹是从上来建法幢立宗旨底标格祇如坐断报化佛头透过祖师巴鼻不涉化门一句又作么生道还委悉么皇风浩荡乾坤廓野老讴歌春昼长复举阿育王问宾头卢尝闻尊者亲见佛来是否者以两手䇿起眉毛云会么王云不会者云阿耨达池龙王请佛斋吾亦预数虎邱隆祖道尊者得大机显大用不谩亲见佛来虽然赖遇育王放过若不放过洎合打失眉毛打失眉毛且置祇如䇿起眉毛又作么生会么当台一鉴明如日万古晴空绝是非不肖儿孙道虎邱和尚判得十分明白争奈犹剩一半祇如尊者道阿耨达池龙王请佛斋吾亦预数且道今日阿育王寺十方聚会同共一斋宾头卢还预数也无如不预数古今则有二道若预数即今宾头卢在甚么处诸人还知么其或未知各各䇿起眉毛试看取好卓拄杖下座。
追严上堂今朝二月十九尽道观音生日且道观音生在甚么去处若知观音生处便知曹溪邓居士死底去处既知邓居士死底去处即知观音生底时节既知观音生底时节便见邓居士生与观音现身说法死亦与观音现身说法既皆现身可谓净法界身本无出没既皆说法可谓大悲愿力示现受生如是则刹说众生说十方三世一时说又乌用山僧播两片皮掉三寸舌说出许多不干不净谓之说法度生者哉何故遍界尽非常草木何山松柏不青青。
上堂雨下地湿天晴日出水绿山青桃红李白一一皆呈奇特只是不得将眼看并口说为甚如此风前铁树华开别是一般春色。
上堂三世诸佛不知有从空放下狸奴白牯却知有凭地升高从空放下无众生可度凭地升高超佛越祖超佛越祖众生度尽恒沙佛无众生可度诸佛何曾度一人虽然如是忽若两头坐断中间撒开突出难辨一句又作么生道披蓑侧立千峰外引水浇蔬五老前。
上堂子规啼血满华枝口口声声祇叫归叵耐时人犹不惺年年三月又来啼大众还委悉么自是不归归便得五湖烟景有谁争。
上堂声前一着人人本自圆成正体湛然个个初无向背祇因不觉逐色随声捉一放一不得解脱若能回光克证无生法忍管取无系无拘自由自在何以如此虽然不假修成得日用须教要自由。
上堂现成公案不用寻思八字眉分无干心力如是则恁么也不得不恁么也不得恁么不恁么总不得未免向死水里躲根设若恁么也得不恁么也得恁么不恁么总得也是在葛藤窠里作活计不落两头机不堕中间位且道二六时中如何受用万仞峰头独足行喝一喝卓拄杖下座。
奉化岳林寺主请上堂诸佛与众生本无优与劣祇因人不觉妄自生分别分别若不生洞然最明白人人绝覆藏个个无隐匿所以道弥勒真弥勒分身千百亿时时示时人时人自不识且即今各各人人那个是弥勒若也识便安怗其或未然来年更有新条在恼乱春风卒未休。
上堂三春已过孟夏初临山中树绿田里秧青蚕妇剪桑农夫催耕情与无情一一皆真所以道是法住法位世间相常住若识相常住方堪有本据其或未然有寒暑兮促君寿有鬼神兮妒君福。
再住金粟广慧寺
上堂道人践履绝行踪去亦如斯来亦同来去如如了无异去来一味旧家风如是则大智圆明体无向背声和响顺形直影端在彼在此独露常光一去一来岂生二相正恁么时且作么生是诸人底旧家风还委悉么须知鹫岭当年事一念回光自宛然。
祈嗣请上堂亘古亘今金刚体密密绵绵常证入不生不灭如来藏头头物物悉包容所以道空可空非真空色可色非真色真色无形真空无名无名名之父无色色之母能为三界之根门作天地之太祖如是则金刚体生育之本如来藏造化之源能作奇特因能显难思事若上根利智向文彩未彰已前当头一时坐断净裸裸赤洒洒如天普盖如地普擎如虚空宽广如日月普照一道清虚靡不贯彻感应道交绵绵𤓰瓞蓦拈拄杖云当恁么时且作么生是造化之源生育之本杖头点出金刚眼弹指圆成八万门。
施主请上堂正令当行十方坐断宗旨建立毫发无差是以摩竭掩室毗耶杜词斯皆理为神御故口以之而默岂曰无辨辨所不能言也如天不言靡所不盖如地不言靡所不载故曰天无私盖地无私载天若私则有盖有不盖地若私则有载有不载古人所谓皇天无二道圣人无两心虽无二道昆虫草木咸植其中随其根性悉遂其生故法华经云密云弥布一雨普滋斯非法喻齐彰佛天无二者乎遂举拂云有眼者见复敲香几云有且者闻闻见分明是个甚么掷拂云正恁么时诸人分上又作么生还委悉么一气不言含有象万灵悉禀共同根。
追严上堂问析肉还母析骨还父父母非我亲谁是最亲者师云眼中着屑进云千江有水千江月一道寒光亘古今师云错认定盘星问如何是夺人不夺境师云瞎进云如何是夺境不夺人师云看脚下如何是人境俱夺师云天上有星皆拱北如何是人境俱不夺师云人间无水不朝东进云恁么答话瞎却天下人眼在师云你眼向甚么处着僧喝师云却是你眼瞎问大事未明如丧考妣是如何师云万仞峰头独足立大事已明如丧考妣是如何师云千山万山独行去乃云生死去来全体现阴间阳世绝行踪蓦拈拄杖指云杖头指着金刚体汝母回光证旧容喝一喝云还见么卓拄杖下座。
上堂才然五月廿九又是七月初一可谓日月如梭光阴迅速诸人还得个休歇也未若得个休歇便见释迦老子道我能促一劫如半日延半日如一劫赵州亦云诸人被十二时使老僧使得十二时不是神通妙用亦非法尔如然斯皆亲证实到大休大歇时节所以不见劫之长日之短全凭者个威光不向别处流转其或未然祇知事逐眼前过不觉老从头上来。
住明州太白山天童景德禅寺
入院至古佛殿基云虚空作殿日月为灯且道是甚么人境界还会么设或未会且看新长老撒开坐具大展三拜。
方丈据此室行此令从教天下衲僧来乞命一一为伊当头按定。
众请开堂至法座云须弥灯王如来已坐断诸人路头了也且转身意旨又作么生如或未会更为诸人拨转上头关去也遂升拈香云此瓣香奉为今上皇帝祝延圣躬万岁万万岁伏愿国运与日月长明国界与乾坤共固又拈云此瓣香奉为满朝文武天下官僚本山请主司李黄公维翰徐公松里徐居士伏愿道心坚固克证菩提现随类身导引群品复拈云此瓣香参侍二十余年一旦亲蒙印可不敢忘却第六回爇向炉中端为幻有先师大和尚用酬法乳之恩上首白椎云法筵龙象众当观第一义师云人人绝覆藏个个无向背谁更有第一第二而复言观还有共相证明者么问昔日应庵和尚问天童杰禅师云如何是正法眼杰答云破沙盆意旨如何师云门前七座塔进云师意如何师便打进云某甲即不然师云你又作么生进云瞎师复打乃云光吞万象气绝诸尘净裸裸赤洒洒提则天上人间放则无处回避所以道动若行云止犹谷神既无心于彼此岂有象于去来去来不以象动静不以心如是则昨日在育王不曾相着今朝来天童又何尝相逐于此于彼无取无舍故能随处作主遇缘即宗当头点破廓开人天正眼赤手提持使证自家境界无倚无依自由自在且如今日祝圣开堂一句作么生道边邦宁静归王化万姓讴歌乐太平。
挂版丛林号令佛祖钳锤今朝悬向堂前轻轻击着直令人人顿断命根虽然如是更有一人且道具何面目高着眼始得。
开炉上堂太白山中尽有柴一株不许众人搬老僧不是多护惜为要诸人彻骨寒虽然如是只如道三界无安犹如火宅诸人又向甚么处回避若也回避得可以高超三界独步十方如或未然各各照顾眉须始得。
上堂问和尚未露家风学人已呈行履更借问得一句么师云莫乱道进云如何是杀人刀师云一棒打杀进云如何是活人剑师云自领出去问大地无寸土时如何师云你在甚么处进云无缝塔前师便打问正令才施即不问声前一句意如何师云合取狗口进云前后即无作么剿绝得去师云背后看取乃云结制得半个月日也诸人本分事作么生一僧才出师云本分事作么生僧拟议师云大众不烦久立下座。
上堂问出没卷舒即不问赤条条地事如何师云更着几重来问竿头撒手时如何师云两脚梢空乃云问话且置大众要老僧入室即今当堂与你们入室也不用古人底话老僧杜撰三句话初心久学皆可用遂云莫立程途别用功行住坐卧看何从忽然看彻无从底大众下语看众无语师便下座。
上堂今日仲冬十五日霜风刮面侵人骨明明历历不曾藏乌用山僧更饶舌乃举僧问云门如何是诸佛出身处门云东山水上行佛果道天宁即不然有问如何是诸佛出身处向他道熏风自南来殿阁生微凉今日天童又不然有问如何是诸佛出身处劈脊便棒。
诞日上堂今年十一月十六日也是者个时节去年十一月十六日也是者个时节前年十一月十六日也是者个时节外前年十一月十六日也是者个时节乃至从无始十一月十六日总是者个时节来年十一月十六日也是者个时节后年十一月十六日也是者个时节外后年十一月十六日也是者个时节乃至尽未来际十一月十六日也是者个时节既都是者个时节唤作过去不得唤作未来不得唤作现在不得既都不得唤作生得么唤作灭得么唤作不生不灭得么所以道欲识佛性义当观时节因缘时节若至如迷忽悟如忘忽忆正当恁么时依时及节一句作么生道良久云仲冬严寒众慈伏惟珍重。
上堂举临济大师道一句语具三玄门一玄门具三要有权有用汝等诸人作么生会下座师乃召云大众祇如适来问答向甚么处去若知去处有实有用便下座。
腊八上堂自古至今腊月八年年午夜一天星释迦老子已悟去因甚诸人不自惺苟惺也尽大地无纤豪过患所以道普观一切众生皆具如来智慧德相但以妄想执着而不证得且问诸人作么生说个不执着底道理又作么生说个执着底道理卓拄杖下座。
解制上堂今朝正是腊月三十日又是解制之辰且问大众作么生是[(冰-水+〡)*ㄆ]因结果依时及节底句若也道得天下横行其或未然阎老子算饭钱打鬼骨臀莫言不道。
岁朝上堂旧岁新年现成公案越古超今时人不荐林下道人不随世变所以道有物先天地无形本寂寥能为万象主不逐四时凋喝一喝卓拄杖下座。
上堂人以生为劳不以死为虑忽然死到来茫无著落处谁知当处生当处死当处埋若能如是会不动出三灾所以释迦老子云吾今为汝保任此事终不虚也且作么生是不虚底事以拄杖敲香几云棒打石人头嚗嚗论实事。
幻有和尚忌日拈香亲遭毒手不容情大棒通身彻不禁一年一度烧香日翻忆令人恨转深。
上堂通熹诚心修供养供养一切诸如来请我举扬般若力为荐父母出凡胎圣凡不同同鼻孔馨香臭秽一般开。
清明上堂今日正当清明节家家祭埽拜邱陇祇为生身不忘本所以追思远祖宗明新禅人特修斋供佛祭埽祖师塔请我举扬无别事父母师长祈报答虽然如是其间多有随其风俗以了故事者纵有捶胸痛哭亦不过不见团圞私念爱情要如孔夫子言祭如在祭神如神在者即罕矣惟我佛祖儿孙似乎不然所以法华会上药王菩萨焚身供佛佛赞云善男子是真精进是名真法供养如来于是药王还复如故智者大师读到此处忽然有省获旋陀罗尼三昧云见灵山一会俨然未散正恁么时诸人还见祖师么若见可与祖师把手共行其或未然普请大众同到祖师塔前作礼三拜。
受吴嶷峰为僧上堂世缘顿尽截断爱情出类拔萃作大丈夫正宜永披忍辱铠常操智慧刀与蕰魔烦恼魔共战灭三毒破魔网如鸟出笼金鳞透网且无依无倚善始善终一句作么生道雪后始知松柏操事难方见丈夫心。
上堂仲春且犹寒深山更不同忽地风来拂便觉尚侵容一法既露现法法岂曾蒙若人欲了道力行日用中所以道日用事无别惟吾自偶谐举起拂子云诸人还见庞居士么头头非取舍处处没张乖师云唤作拂子即触不唤作拂子即背朱紫谁为号邱山绝点埃师云善能分别诸法相于第一义而不动神通并妙用运水及搬柴师起座云普请大众抬石挑砂去。
端午上堂今朝五月五日知事头首乞老僧升座应个时节老僧无计可处何以雄黄烧酒固也不可要且无个铜钱买糯谷思量计穷力极忽然得个富不有余贫无不足真可谓是个平等法门正可与世移风易俗遂竖起两拳云只将者两个大粽子供养大众一任大众横咬竖咬忽然咬着自家底直得人人饱足免得穷厮煎饿厮妙为甚如此到底终输自家宝。
追严上堂一僧才出师与当头一棒云当头点破世出世间没间隔觌面洞明生死变异体全彰所以道无边刹海自他不隔于豪端十世古今始终不移于当念又有道者一片田地分付来多少时也我立地待汝构去诸人还构得么若也构得便见一切众生无非具者一片田地三世诸佛出世说法无非发明者一片田地历代祖师天下老和尚为人直指无非直指者一片田地乃至今日可志史居士入山修供命山僧升于此座无非举扬者一片田地追荐二亲同明者一片田地以见昔日生本非生者一片田地全体恁么来今日死本非死者一片田地全体如是去然后推己利人全机大用如鸟王劈海直取龙吞全凭者个威光不向别处流转且道恁么时一句又作么生道各各人人合自由全身只在一豪头。
病起上堂老僧病一个半月日未尝与诸人说佛法如是告报若明眼衲僧已千里万里去也其或尚留观听犹涉狐疑则更向第二义门矢上加尖去也老僧病一个半月日本地风光诸人一个半月日挑砖运瓦拖柴拽石禅床里打坐经行斋堂里吃粥吃饭乃至东厕上尿桶边无非是诸人真实之体祇如透过许多闲门破户真实体上又如何通信鸳鸯绣出从君看不把金针度与人。
岁旦上堂今朝正月一升座拈香祝圣毕普请唱个太平歌摩诃般若波罗蜜复举僧问赵州万法归一一归何处州云我在青州做领布衫重七斤即今忽有问天童万法归一一归何处只向他道不烦久立下座。
上堂只因施主殷勤请老僧无力强升堂㥯着眼莫思量彼此明明没覆藏举拂云觌面提持当荐取母教归去更茫茫复举庞居士云十方同聚会师云大家在者里个个学无为师云用学则不堪此是选佛场师云人人当自强心空及第归师云看脚下复云注已注破大众还会么若未会更为颂出十方聚会没边疆个个无为绝较量各信脚跟行取去那来归路更茫茫。
上堂天童者里不敢亏人你有半斤称你八两你有十尺量你一丈众中若有个汉闻恁么道忿性出来道都来总是个无星秤尺又称量个甚么老僧但向他道一钓便上若也会得有功者赏若会不得领取钩头意莫认定盘星。
结制上堂问三界唯心万法唯识如何是学人心识不到处师便打如何是一门深入师打云切莫刺脑入胶盆如何是法王法座师打云眼瞎么乃云天童结制无他事祇为诸人不荐取若荐取大千世界绝行踪日用直须以本据敢问诸人本据又作么生便下座。
上堂一见再见无二见一得永得没两般弹指云㥯荐取莫颟顸毕竟明明是何物从教东北与西南。
施主寄赀修供请上堂佛以一音演说法以杖指大众云杖头指出太分明千里同风不隔线日对灵光与妙音如是则不动步相照向是非得失外不起念承当于文彩未生前只如廉纤不涉彼此不干一句如何通信三事衲衣青嶂外顶冠束带万人中。
上堂问如何是祖师西来意师云达磨过去久矣进云去到甚么处师便打问如何是初一已前事师云昨日三十日进云如何是初一已后事师云来日向你道进云正当初一日如何师便打乃云今朝十二月初一知事头首请上堂老僧老兮懒饶舌者么明明为举扬。
上堂卓拄杖云诸人皆有一条拄杖拟欲进前拄杖子碍却路头拟欲退后拄杖子穿却鼻孔只如不进不退拄杖在甚处以杖驾肩云拄天拄地无人会[(冰-水+〡)*ㄆ]摄肩来力荷归。
解制上堂问结制解制则不问天童佛法是如何师云看脚下进云学人不会师云还我九十日饭钱来问如何是脱落生死句师云你跳看如何是不出生死句师云你尽力跳不出生灭与不生灭二俱排𢷤又作么生师云莫向鬼窟里作活计问如何是过去佛师云释迦老子如何是现在佛师云大地众生如何是未来佛师云莫妄想乃云诸人尽道。
解制殊不知天童之制结解不结解总不必论祇如老僧终日赶着大众不是挑砖便搬瓦不运土便抬石不拖柴便烧陶见你们稍迟缩则不是喊便是骂汝诸人意作么生会还知天童老汉为人处么三生六十劫。
上堂问孤峰顶上还许商量否师云放下脚来僧云恁么则商量已竟师云未是你安身立命处乃云未到天童不妨疑着已到天童冰消瓦解何故聻不见道闻名不如见面面既见矣诸人分中成得个甚么边事一翳在眼空华乱坠。
上堂千猜万猜不如亲到一回千说万说不如亲见一面到已到矣见已见矣忽有人问天童意旨如何又作么生祇对若也对得不枉到天童若对不得须知自有活路始得。
大悲生日上堂举拂子云观世音菩萨在山僧拂子头上示生了也诸人还见么若见则便请散去其或未然击拂子云一击粉碎直教遍界分身应以佛身得度者即现佛身而为说法应以菩萨身得度者即现菩萨身而为说法应以比丘身得度者即现比丘身而为说法应以居士身得度者即现居士身而为说法应以妇女身得度者即现妇女身而为说法乃至应以人与非人得度者悉皆现之而为说法既如是等皆为说法则不见有佛相菩萨相比丘相居士相妇女相乃至人与非人等相既无如是等相则心不分别内心无喘心无憎爱生死之心于是息矣复举拂子云还见么若见则头上安头不见则斩头觅活所以道不见一法即如来是则名为观自在掷拂子下座。
上堂一僧才出礼拜师便打云大众若见山僧棒头落处便向者僧未开口前证取自家境界不从人得若向山僧开口处抟量意根下卜度韩獹逐块有甚了日所以教中道声闻人因闻声教而见性故谓声闻菩萨不从声闻而眼见性诸人直须眼见性始得。
师因事拂衣至慈水冯大中丞大司马并众护法攀留入山请上堂道人行履处幽然意不蒙檀那虽送入不可把云封试看红轮日任运转西东古今常显露由来无定踪复举大慧杲禅师因张汪二状元至上堂举僧问云门如何是和尚家风门云有读书人来报杲云读书人既到者里且如何与伊相见乃云不是冤家不聚头师云和尚家风云门尽情说了相见之意大慧不妨道破祇如相见后又作么生受用乃云君往潇湘我往秦。
开炉上堂僧问大制从来无解结因何平地起风波师云无绳自缚汉进云罗笼不住呼唤不回师云你为甚刺脑入胶盆问如何是禅那大定师打云你还跳得出么问譬如有一猎人入深山中被无数猛虎围绕如何得出身路师和声打云打中间底僧拟议师连棒打退乃云昨日天晴日头出今日雨下地上湿试看俯仰天地间毕竟明明是何物若也会得便于春温秋凉夏热冬寒尽是诸人出身时节所以僧问洞山寒暑到来如何回避山云何不向无寒无暑处去僧云如何是无寒无暑处山云寒时寒杀阇𥠖热时热杀阇𥠖便是者消息其或未然普请大众归堂三条椽下七尺单上衲被蒙头各自摸取。
上堂昨日上堂今朝升座呈似诸人更勿话堕所以道若据此事直得三世诸佛口挂壁上更有一人呵呵大笑若识此人参学事毕汝等诸人二六时中业识茫茫还知安身立命处么若知则龙得水时增意气虎逢山势长威狞喝一喝云普请大众挑瓦盖屋去。
黄司李入山请升座僧问当初无尽居士见兜率悦禅师既有契证因询晦堂家风于悦欲往就见悦曰此老只一拳头耳意旨如何师云明破即不堪僧云悦乃潜奉书于晦堂曰无尽居士世智辩聪非老和尚一拳垂示则安能使其知有宗门向上事耶如何是宗门向上事师便打僧云未几无尽游黄龙访晦堂于西园先以偈书默庵壁曰乱云堆里数峰高绝学高人此遁逃无奈俗官知住处前驱一喝散猿夔徐𧥣宗门事晦堂果举拳示之意旨又如何师举拄杖云贯得其便僧云无尽默计不出悦之所料由是易之无尽既有契证何得随人脚跟转师云汝那里见无尽恁么说来僧无语师云却是汝随别人语生解僧云无尽有偈曰久向黄龙山里龙到来只见住山翁须知背触拳头外别有灵犀一点通又作么生师云无尽只顾出身处不知话作两橛僧云恁么则无尽不唯不知晦堂用处且不识兜率话头也师云放汝两顿棒乃云昨晚无舌说今朝呈丑䂐耳闻兼目见不间僧与俗选佛与选官同体不同服不以服饰观便见真面目个个本成现人人皆具足常说炽然说不消三寸舌所以道迦叶不闻闻世尊不说说不堕悄然机动容扬古路下座。
解冬上堂正月十五青天白日僧俗围绕眼眼相觑相觑即不无毕竟成得甚么边事莫生心休卜度弹指云善财弹指登楼阁普化入市摇铃铎复云春日晴黄鹂鸣行脚衲僧奔前程忽若遇盲聋喑哑底又作么生撞头磕额乾坤窄。
上堂个事本来成现人人不隔一线祇因自己颟顸致使四生流转遂举拂云我今特施方便切莫随之更变欲得解脱自由悟取本来真面所以道苦海纵无边回头便是岸掷拂云看看。
崇祯八年孟秋四日竖佛殿法堂藏阁檀越子李蒙荐父侍御公请上堂僧出作礼师便打云大众会么老僧为汝等当头指点汝等直下知归则见侍御公安身立命处既见安身立命处则不被名利声色之所笼罩恩爱情念之所流转所以道若能转物即同如来便能于一毫端现宝王刹坐微尘里转大法轮如是则不用材木殿阁成现不劳斧斤法堂本彰不动舌头只向青天白日下要转便转复召云大众扶起栋梁去。
追严上堂今朝正是十月半叶落归根全体现寒林华发不萌枝无灭无生无异见拍膝云正恁么时谁会得大丈夫儿撒手行。
结制上堂问今日四海衲僧云集各各壁立千仞还许他诸人悟也未师打云汝还梦见么进云悟尚不许梦个甚么师又打云你即今是迷是悟进云学人不在迷悟里师云且道打在甚么处僧礼拜师乃云云水禅流自聚头非干特地苦拘留天童无法加诸众只要诸人自肯休虽然如是若不到自肯不可强休若到自肯处不待休而自休且作么生是诸人自肯处若到自肯处方丈里来通个消息。
上堂黄司李问元正启祚万象咸新户户门门灯然室内且道与少室一灯是同是别师云离却同别再道将来进云和尚为何不道师云耳聋作么进云口哑作么师云更要打在士礼拜僧问云水尽从今日解重楼绀宇锁何人师云天无四壁进云恁么则草鞋狞似虎拄杖活如龙去也师云走杀阇黎乃云今朝正值正月半家家办赏上元节都随浮世恣情欢谁惺茫茫忘本确祇有居士黄元公独入深山无别乐不若维摩唯默然互相唱和妙独觉又值天童寺里僧个个打帐草鞋着顶笠腰包撒手行眼空四海乾坤廓虽然如是忽遇其人拦胸把住时又作么生道个解交句若解道得独步大方若道不得前途多有绊脚索在。
新僧堂就结夏上堂大众进堂老僧上堂进堂上堂都来堂堂若也荐得自绝忖量忖量绝处迥出大方故乃据此为众举扬喝一喝下座。
解夏上堂结制也诸人为要讨个入头底时节解制也诸人须得个出头底意旨若得个入头时节常在其中则八风五欲撼牵不动设得个出头意旨千圣罗笼不住万魔潜觑无门自在自由全体现前据同体悲兴无缘慈拯拔一切报佛深恩是为一期参学已毕庆快平生其或未然正是虚生浪死徒入空门也宜各珍重始得。
圣节上堂天中天圣中圣示现降生含齿戴发蠕动含灵咸荷洪恩林下道人转妙法轮仰祝大明齐北极圣寿等乾坤四方八表乐升平万国来朝万乘尊。
顾宗伯徐侍御刘郡丞入山请上堂拈香祝圣毕乃云皇图巩固帝道遐昌佛日增辉法轮常转法轮既常转岂在高登曲录木掉舌播唇谓之转而未升座前岂不转耶然放一线道还圆一粒点铁成金至理一言转凡成圣恁么告报已涉繁词未免笑杀旁观蓦拈拄杖云争如者个木上座生平不近人情一味从头棒将去也不管是圣是凡正恁么时莫有当机领略得者么无则山僧自道去也便下座。
承干宫田贵妃国戚奉旨进香赉紫衣入山请升座问光辉佛日菩萨现天人之身普扇真风和尚唱无生之曲无生曲即不问如何是祝圣底句师云今古历然进云恁么则一人有庆万民咸赖去也师云却被阇𥠖道着僧礼拜师乃提起紫衣云此是九重宫里传来底谓之信衣亦谓之无相福田衣佛佛授受祖祖相传所以达磨大师西来禀教外单传直指人心见性成佛后来临济问黄檗佛法的的大意三度皆棒诸人还知直指处么以拄杖旋指云棒头有眼明如日要识真金火里看下座。
密云禅师语录卷第三
音释
膝
(息七切音悉膝同人之节也)。
臀
(徒孙切音屯髀也)。
嚗
(匹角切音璞声也一作𡄗)。
炒
(楚绞切音吵熬也)。
绊
(博慢切音半羁绊也)。
绀
(古暗切音赣元色)。

[book_title]密云禅师语录卷第四
庶四
天童弘法寺住持门人弘觉禅师臣道忞上进
上堂开示
三世诸佛出世不为别事历代祖师说法不说别事只为尔我沉沦三界流转四生所以教尔我出三界轮回脱四生苦趣所谓佛佛授手祖祖相承唯为一大事因缘故出现于世也是故大慧杲和尚见人不知大事之所以遂注解向人道唯人生不知来处谓之生大死不知去处谓之死大故谓生死大事也又虑人不以为事复云你们生前曾做驴做马来也不知而今死后做驴做马去也不知上天堂也不知入地狱也不知既都不知一息不来前路茫茫岂不是要紧底大事耶然据悟上座即不然只者生不知来处死不知去处便是当人出生死底消息唯人作计攀缘遂成流转何故生不知来处则来无所从死不知去处则去无所至去无所至则内无所出来无所从则外无所入外无所入则外息诸缘内无所出则内心无喘既内心无喘外息诸缘则一念不生一念不生则前后际断前后际断则觌体现前觌体现前则行不知行坐不知坐卧不知卧住不知住腾腾任运任运腾腾到恁么时切忌失脚跌破鼻头怨恨老僧遂喝一喝转身归方丈。
诸佛与一切众生本无异相只缘迷悟见有差殊虽有差殊迷时本体本不曾迷悟时本体本不曾悟迷悟都不干本体事迷时则全体而全众生悟时则全众生而全佛全众生而全佛众生不见诸佛之名全佛而全众生诸佛不见众生之相诸佛不见众生相故诸佛何曾度一人众生不见诸佛名故众生度尽恒沙佛众生度尽恒沙佛众生与诸佛无殊诸佛何曾度一人诸佛与众生不异如是则举手所指纵目所观众生与诸佛正如水中盐味色里胶青虽有所指不见其形故德山云圣名凡号尽是虚声殊相劣形皆为幻色汝欲求之得无累乎及其厌之又成大患岂不是镜中像水中月取不得舍不得不可得中只么得大千沙界海中沤一切圣贤如电拂兹乃俞道人等乞开示诸佛众生所以底意若约衲僧拄杖子要且未在不见芭蕉道你有拄杖子我与你拄杖子你无拄杖子我夺却你拄杖子拈拄杖云悟上座已有拄杖子也众兄弟又作么与悟上座拄杖子放下云悟上座已无拄杖子也众兄弟又作么夺悟上座拄杖子良久云既不能夺又不能与则众兄弟未有拄杖子在复拈拄杖云还会么还知么正恁么时悟上座性命在诸兄弟手里若是眼里有筋皮下有血手里有骨一逴逴得便能罗笼三界提拔四生设或未能卓拄杖云众兄弟性命却在悟上座手里复卓一卓喝一喝掷拄杖下座。
世庵禅人乞示华严圆旨荐母请上堂老僧出家年晚为生死事急无暇及于教乘祇有两句㤓直话说了去罢你也替我不得我也替你不得父子上山各自努力拽取东胜神洲与西牛贺州斗额不为分外恁么见得行得要会华严圆旨有甚么难不见永明谓此经为纯真法界法界者四圣六凡是也四圣六凡正眼观之纯一真相经云佛身充满于法界普现一切群生前楞严云妙性圆明离诸名相本来无有世界众生法如是故不假强为所谓真如净境界一泯未尝存能随染净缘遂成十法界净缘有大小故证四圣之果而有殊染缘有重轻故感六凡之报而不等故成十法界虽成十法界界界皆圆众生若不圆则不流转异类及成佛道佛菩萨若不圆即不随类应身广度众生但一界悟入界界无余一人迷时类类各别各别则不能互摄互融无余则何妨问此答彼所以道男子身中入定时女子身中从定出东方入定西方起男身没女身彰如是则何妨母身没子身彰佛佛悟此不见优劣相不生人我见成一真法界故永嘉云梦里明明有六趣觉后空空无大千盖法界体各各圆满具足只争悟与不悟悟则当下透脱觌体全彰永断轮回所以相替不得各要努力然法界有事有理有事理无碍有事事无碍未悟之人只见其事不见其理业识茫茫无本可据若悟得者只据本分一着盖天盖地无天堂可欣无地狱可厌处处圆融事事无碍故真净和尚云事事无碍如意自在手把猪头口诵净戒趁出淫坊未还酒债十字街头解开布袋蓦拈拄杖云事事无碍如意自在信手拈来贯彻法界佛鬼妖魔无此无彼地狱天堂卓拄杖云一槌粉碎直令吕氏母子目前相见乌用如目连入地狱方能救得掷拄杖云还见么喝一喝下座。
今日升座无他盖为释迦如来悟道之辰本山启建阅藏禅期之日虽然如是只此两端众兄弟当知期悟为本阅藏为末不见世尊当初弃王宫入雪山静思六载于腊月八夜举头睹明星忽然大悟何曾有三藏十二部看阅而悟来又于灵山会上拈华迦叶微笑遂以清净法眼涅槃妙心付嘱传化谓之教外别传所以阿难问云世尊传金襕袈裟外别传何事迦叶召云倒却门前刹竿着阿难从此大悟为第二祖于是祖祖相承至二十八祖达磨大师遥观此方有大乘根器遂航海来初见梁武帝帝问圣谛第一义众兄弟梁武深解教乘故知圣谛为极致而不知达磨秉教外别传之旨直截一挥便乃不知落处所以道搀出去也直至嵩山面壁九年方得慧可大师来乞安心被磨一拶欲觅个心与磨安尽其精神而不能将得出便彻见本体当下休歇磨亦见他彻底悟去乃与之印可云为汝安心竟继有三祖亦只见得罪无自性本体露现故二祖亦与之印可云为汝忏罪竟至于六祖一闻应无所住而生其心便乃大悟又何曾待阅三藏十二部然后悟哉更有灵云见桃华而悟道香严因击竹以明心乃至大慧杲禅师十八岁参禅至三十六岁闻圆悟禅师举诸佛出身处熏风自南来殿阁生微凉方才瞥地众兄弟略举从上世尊至此无不以悟为期然且遇缘不一奚必待睹明星而悟道耶遂举拂子云只者拂子已刺破释迦老子眼睛穿却释迦老子鼻孔负命者上钩来为释迦老子出气了便请归家稳坐有么有么良久云无则普请归堂掀翻海藏。
知而无知不是无知而说无知会而不会不是不会而言不会所以道具足凡夫法凡夫不知具足圣人法圣人不会圣人若会即同凡夫凡夫若知即是圣人即是圣人无凡夫可知即同凡夫无圣人可会无圣人可会则众生度尽恒沙佛无凡夫可知则诸佛何曾度一人如是说者无能说所说如是听者无能闻所闻各各历历孤明露出本来面目发挥本地风光争肯囊藏被盖正当恁么时为人拶着又且如何喝一喝云切莫错对便下座。
小参
病起小参举五祖演和尚云如今人似发疟一般寒一上热一上不觉过了一生矣只此两句话悟上座生平亦只寻常看过了适才病中体之可谓断尽人病不惟未打彻底人有时为此事急切着忙有时丢在无事甲里设使彻底人于日用现行处亦未免触事则因事生心缘无便依无息念被寒热二途打作两截今日更为一颂一番寒了一番热服尽多方药不痊直得一身白汗出始觉从前怗怗然今日禹门重颂出举似禅人紧着鞭且道鞭头落在甚么处便下座。
天封舒安律师请小参世尊出世说法四十九年谭经三百余会至拈华教外别传方了本怀故教立戒定慧三法曰因戒生定因定发慧尔我既出家当须出三界了生死方始事毕若但持戒止免三途既兼生定止超六欲若其发慧方超三界故以发慧为主然今时多言慧竟不知发慧之繇如要发慧须是明心六祖云即心名慧即佛乃定定慧等持意中清净是以心若苟明意自清净于日用头头无丝毫过患所以我笑岩师翁道欲无禅禅无欲相夺相倾事不厌俗故曰清净行者不上天堂破戒比丘不入地狱蓦拈拄杖云通玄者里又且不然喝一喝云且道是戒耶定耶慧耶是心耶佛耶是清净耶破戒耶是上天堂不上天堂耶是入地狱不入地狱耶又喝一喝云切莫停囚长智便下座。
除夜小参一年三百六十日日日撞到今宵极个中极处体全彰杀活全承此恩力是以古喻尔我临命终时眼光落地底时节眼光既落地耳光亦落地鼻光亦落地舌光亦落地身光亦落地意光亦落地六光既落地则无见闻觉知之情何有声色触法之翳净裸裸赤洒洒清寥寥白滴滴一片本地风光一着本来面目到个里所作俱息无佛道可成无众生可度无生死可断无涅槃可证然后天是天地是地僧是僧俗是俗于者一片地都来没干涉虽无干涉谩他一点不得虽谩不得不假思议之心全凭者片本地风光靡所不周靡所不遍所以道日应万缘而不挠其神千难殊对而不干其虑正当恁么时除夜分岁一句作么生道白云尽处是青山行人更在青山外。
解夏小参觌面分付尚涉廉纤直下承当犹存情识玄机独唱截断众流恁么也不得不恁么也不得恁么不恁么总不得事不获已放一线道开第二义门三月结制挂起钵囊放下复子便作安居今朝解制着却草鞋挑着担子便为行动殊不知天童者里日日着草鞋日日挑担子未尝向诸人道安居行动诸人若会时时安居之地事事出身之路恁么也得不恁么也得恁么不恁么总得设若两头不涉中间不立又有甚么恁么不恁么得与不得正当诸人分中如何通信莫是拳一拳掌一掌么莫是打一棒喝一喝么莫是弹一弹竖一指么莫是说道理呈见解么莫是总不恁么以坐具拂一拂便行么如此者总是依草附木良久云须知自有冲天志莫学他人行处行。
施主请小参三世诸佛六道众生皆是摩诃般若光光未发时无佛无众生消息从甚么处来只因一念心生分别遂见有佛有天有人有修罗有畜生有饿鬼有冤有亲有逆有爱有男有女有心有性有玄有妙有烦恼有涅槃乃至有行有住有坐有卧有语有默若也一念回光返照明见本来面目遂见三世诸佛也是者个面目天也者个面目人也者个面目阿修罗也者个面目畜生也者个面目饿鬼也者个面目乃至冤也者个面目亲也者个面目逆也者个面目爱也者个面目行也者个面目住也者个面目坐也者个面目卧也者个面目语也者个面目默也者个面目既皆者个面目说佛不得说天不得说人不得唤作修罗不得唤作畜生不得唤作饿鬼不得唤作烦恼不得唤作涅槃不得唤作心不得唤作性不得唤作玄不得唤作妙不得唤作是不得唤作非不得乃至唤作行不得唤作住不得唤作坐不得唤作卧不得唤作语不得唤作默不得唤作冤不得唤作亲不得唤作爱不得唤作逆不得唤作凡不得唤作圣不得既皆不得一道平等浩然大均上无攀仰下绝己躬毕竟天人群生类皆承此恩力既承此恩力终不落虚可以超声越色离见绝闻坐断是非头语默绝消息不求超生不求证灭无欣无厌净裸裸赤洒洒全体与么来全体与么去通身无影像处处绝行踪所以道处处真处处真尘尘尽是本来人真实说时声不现正体堂堂没却身正当恁么时只如孝子钟大向追荐先妣朱氏又作么安身立命还委悉么弥陀元不异只者是西方。
解制小参结制只得两个月老僧无福没饭吃普请诸人各各行大丈夫儿当自立从门入者非家珍诸人莫蓄粟米粒𣗳凋叶落露金风脱尽皮肤赤骨𩪸个事人人本具然到底不从他处得一任诸方玄又玄莫教污却本来质祖师西来无别事讨个人儿不受惑老僧如是恁么道诸人分上无交涉只如诸人分上又作么生会卓拄杖归方丈。
小参僧出作礼师便打云灵山话月曹溪指月天童一味掉棒打月若也见月忘指方见棒头落处无事不毕所以道见月休观指归家罢问程古人见人不会不得已下个注脚云若唤作棒入地狱如箭射或举杖云唤作拄杖即触不唤作拄杖即背唤作山河大地即触不唤作山河大地即背乃至唤作一切声即触不唤作一切声即背祇要人向拄杖头边默契默运向声色头上坐卧声色头上安闲不被一切声色之所笼罩一切声色之所回换一切声色之所摆扑始得自繇既得目繇则临命终时定得自由不披业识之所回换则生死轮回息矣纵闻十方佛祖老和尚出世亦如色等说法亦如声等则不被佛祖老和尚舌头之所笼罩之所回换之所摆扑方满佛祖老和尚出世之本怀故曰祖师西来觅个不受惑底人方始自信临济大师云少信根人终无了日祇如自信之人于世出世法中如何行履百华丛里过一叶不沾身。
孝子钟鸿颖为父紫符公请对灵小参夫道也圣凡同体生死一如只缘不了以致随境生情随情造业随业缘故三界升沉受报好丑以拄杖敲灵几云若向者里回光返照棺木里眨眼便乃脱死超生剔起便行管取十方自在自在也天堂尚不住地狱岂能留千人万人罗笼不住百千境界转变不得应同体悲为如来使普现色身随处作主兴无缘慈导利群品同成正觉正恁么时归根复本一句作么生道卢舍本身才独露豁开正眼绝纤尘。
为洞阳蔡公对灵小参本体恒然无生无灭正眼洞明离出离入祇因见倒惑生认境漂流以致轮回不息若能当头坐断一念返本纯源便见当处超脱所以道净法界身本无出没大悲愿力示现受生虽然如是正恁么时逍遥独脱一句作么生道卓拄杖云还委悉么但能信脚腾腾去遍界无非净法身。
为懒庵祝居士对灵小参生死去来全体现阴间阳世本无边所以道无边刹境自他不隔于毫端十世古今始终不离于当念只因离于不离隔于不隔遂乃见倒惑生妄生分别于无生见生无灭见灭随境有无心存取舍遂致轮回不息乃以拄杖指灵几云直须当头点破管教全体显现一念常光现前永证不生灭地所谓无常生死法与我不相干若能如是解不用哭苍天正恁么时高超物表一句作么生道良久云千峰势到岳边止万派声归海上消。
孝子金善镕为父玄石公请对灵小参秀水年年秀青山岁岁青祇因人不觉刚目见迁更以拄杖敲净瓶云击碎蟠桃核方见旧时仁急荐取好惺惺顿证无生地高登安乐城崇成无漏业端坐宝莲心复以拄杖敲净瓶云还见么卓拄杖下座。
叶暹晟为父君锡公请对灵小参生死无二相去来没两人祇因自不觉逐色与随声逐色随声也捉一放一心如猿猴茫茫无据遂致三界六道去来不息以拄杖点灵几云我今为你当头点醒自知无灭无生觌面提持管取自由自在自由自在也不为业识之所牵无灭无生也永证金刚之固体正当恁么时立命安身一句作么生道直教两脚捎空去鼻孔依前搭上唇。
室中开示
僧求开示师云汝且去僧行三五步师唤回云会么僧云不会师云汝是何处人僧云常熟人师云汝父母未生前是何处人僧无语师云汝父母未生前与常熟人相去多少僧云不会师云汝去会会来。
二僧求开示师垂一足云有甚遮障处复收足云还会么一僧礼拜出一僧复云乞和尚开示师展两手云开示个甚么云某甲不会师云你且去第二次来。
居士求开示师云吾尝于此切古人云参禅无秘诀只要生死切犹是第二头话者吾尝于此切才是透底话你去体会切字自然得个透底处士云作么生会师厉声云吾尝于此切者等会去。
善信求开示师云汝为何来云弟子不为别事师云何为不别事云为修行故来乞开示师云修行也是别事做买做卖也是别事乃至虚空天地日月星辰森罗万象以至父母兄弟妻子皆是别事如何是你不别底事云弟子不会师云汝去会不会底来。
僧问某甲初发心乞和尚开示师云初即且置心从甚处发僧无语师云汝且去究取心起处便是心倒断处亦即是心明处。
僧乞示做工夫师云我者里没有甚么工夫做只要抬𣗳抬石挑砖瓦挑柴穿衣吃饭屙屎放尿至于行住坐卧祇是不可唤作抬𣗳抬石乃至行住坐卧亦不可唤作工夫你且道唤作甚么僧云未审如何下手师云拄杖子不在你自去打三十棒。
偶言
师一日与西堂妙行居士求如围炉次妙行举解山论格物云格是格去物欲师云他见如此汝又若何妙行云格字可作体字看否师云似即似只成了两个妙行云师又如何师云不妨为汝问着求如云当时妙喜答子韶云今人但知格物而不知物格好个物格云何子韶不能当下领取而又求个样子师云汝却如何求如云今日天寒师云何不脱体道一句求如云和尚如何师即起去。
一日妙行举月川法师不信无情成佛和尚如何道师云我亦道无情不成佛云青青翠竹尽是真如郁郁黄华无非般若何故无情不成佛师云待有情成佛无情亦成佛妙行指桌云和尚如今已成佛云何还有者个在师云你作者个会那云和尚不作者个会却又如何师乃掌之。
入室机缘
一僧入师问你在者里做甚么僧云磨豆腐师云你替甚么人磨僧云替和尚磨师云你吃自己饭为甚替老僧忙僧云不替和尚磨莫是替学人磨么师打出又一僧入师云你来做甚么僧云挑水师云水桶在甚么处僧拟对师打云打破了也又一僧入师举世尊初生一手指天一手指地云天上天下唯我独尊你作么会僧喝师云你者喝还喝世尊喝老僧喝你自己僧无语师打出又一僧入师云我适才举世尊天上天下唯我独尊者僧乱喝打出去也你作么会僧拟开口师云你欲攀扯老僧那以拄杖趁出。
问答机缘
问大悟底人还有憎爱也无师云能爱人能恶人云此是儒家世间之说岂是大悟出世间之事师云汝是甚么人僧拟议师喝出。
问如我按指海印发光汝暂举心尘劳先起师指壁间观音像云者是甚么云观音圣像师云汝暂举心尘劳先起。
问乞师指截径处师云汝是甚处人云江西师把住云江西到者里多少路僧拟议师推出。
问月明帘外如何转身师云你但进门来云如何是门里事师便打云请师不用棒不用喝将转身事尽情道一句师起云我倦要睡去。
问如何是三玄三要师云你者一问聻云某甲不会请和尚明示师云你且放下着。
问大事未明如丧考妣意旨如何师云你是无主孤魂云为甚大事已明亦如丧考妣师云唯我独尊。
问某甲一向做工夫没个入处师云谁教你来僧拟开口师直打出。
问古人道亡僧诵一部佛法语未绝师云亡僧甚处去也僧拟议师便打僧云乞和尚开示师云汝道亡僧还开得口么僧无语师云既开口不得佛法合作么诵。
问如何是佛法大意师偶搔头云老僧头痒云还有奇特也无师展两手。
问大事未明乞师开示师云你唤甚么作大事云岂无方便师便打。
僧乞师法语云欲朝暮礼拜师云朝暮礼拜个甚么僧拟议师便打僧礼拜师一蹋僧起师云你者礼拜与朝暮礼拜是同是别僧复拟议师云饶你会得无二无别且道者一蹋又如何。
问琅玡觉赞初祖未句云师心兮戴大慧果云戴之一字不得动着动着即祸生师拈棒指云直须动着动着从教东掷西抛。
灵鉴讲主参问和尚接人还用古人底自己底师以手展握云你道是古人底自己底主拟开口师便打主一喝师云三喝四喝后又如何主罔措师展手云元来学弄虚底又问现前一众是参话头是直下承当师云你又作么生主云无心可用师云恁么则后语不应前言云有条攀条师云攀甚么条主无语问不会做工夫求师开示师云不干老僧事云求个明白路头师云但向暗处走。
问诸法从心生未审心从甚么处生师云老僧正疑着。
居士问弟子扬州来为大事不明师云汝既不明将甚么来士无语。
问古人一言之下为甚么便晓得云门儿孙师打云你是甚么人僧礼拜师又打。
问如何是秘密藏师云八万四千。
问搬石挑沙明甚么边事师云来日再去挑行者问吞不进吐不出时如何师云问取舌头。
问还是念佛好还是做工夫好师云总不好僧拟议师打云向者里会得恰好。
问如何是干屎橛师云田塍上看。
问如何是清净本然师便打僧云如何是忽生山河大地师云你又恁么去也。
问工夫散乱不得成片时如何师打云我道棒打不开。
问乞师指个修行路师云我从来不会修行云更冀慈悲师云一事无成两鬓丝。
问古人道老僧无法与人祇解识病时有僧出作礼古人便归方丈意旨如何师云汝且出去僧拟再问师云你未知病在云如何是某甲未知病处师举手搔头僧罔措。
比丘尼问如何是本地风光师云尝在汝面门出入尼欣然礼拜师云且放过汝。
子谷蔡居士问如何是世法师云四大五蕰如何是出世法师云四大五蕰如何是世出世法师云四大五蕰又问易曰艮其背不获其身既有个背在如何不获师云分明道了。
居士问弟子与和尚那分别和尚者样快活弟子者样苦师云汝将苦来与汝分别云弟子不可道是快活师云老僧亦不可道是快活云争奈天堂地狱何师云你唤甚么作天堂地狱你曾到天堂地狱也无士无语又问众生即佛弟子信不过师云信不过且做众生云佛又作么样师云但肯作众生佛即在其中又问闻和尚已发明几位去了师云那里去了士拟开口师趯一趯云那里去了士乃点首。
三峰参云积年仰慕今日远来济上门庭则不问如何是堂奥中事师云你即今在甚么处峰云此犹是门庭边事师指座云且坐峰礼拜起云咦师休去。
问如何是宾中宾师云满面着埃尘如何是宾中主师云老僧无伴侣如何是主中主师云三更月下无人识如何是主中宾师云堂前坐来没人陪。
问如何是夺人不夺境师云百万军中斩颜良如何是夺境不夺人师云取了荆州放鲁肃如何是人境两俱夺师云杀却陈友谅并吞数十州如何是人境俱不夺师云当今天下太平国王万岁云料拣已蒙师指示全提向上事如何师以拄杖连擉云退去退去。
问众中操履好静处操履好师云分身两处看。
居士问弟子常发火性师云你适来为甚么骂我士无语师蓦面一掌士亦无语师云打也打不发说甚常发火性。
问某甲欲做工夫乞和尚开示师云昨日有人恁么问打出去也僧拟作礼师便打出。
三峰问从上来宗旨如何师竖起拳云不可唤作拳头云还有么师云一脚趯杀你云蒙示多矣师云又问作么峰礼拜师便打良久师问峰云寂然不动感而遂通峰礼拜出师打一棒云且道是赏你罚你。
问父母未生前如何师大笑生后如何师便打春秋鼎盛时如何师云恰好你识羞。
问如何是第一玄师云有口不能宣如何是第二玄师云足方头顶圆如何是第三玄师云恰好在腰边又僧问如何是三要印开朱点窄师打云打你一棒云何不打两棒师云钝根阿师。
问和尚纳福么师云你管他作么云也须问过师云问过后如何僧拟议师乃打。
问如何是的的大意师云向前来僧近前师便打僧云上根大器直下承当中下人来如何师云老僧从来未尝眼华僧无语师云你是最下种也未得在。
问如何是离心离境旨师云向前来僧近前师云会么云不会师云礼拜着僧礼拜师与一蹋云是心是境僧拟议师便喝出。
蕰虚讲主参问未到金粟时如何师云云岫庵中到后如何师云吃茶已毕释迦未出世祖师不西来唤甚么作正法眼藏师正身云见么云有见则不堪师云未梦见在又问古人道唤作一物即不中如何又唤作无位真人师云你即今是一物是无位真人云若说作两橛师云还我一橛来云犹是第二门师云怪你做座主所以善讲。
问清水洗尘尘水归何处师云茅厕里云某甲不会师云问取净头去。
问生灭不停如何降伏师拦胸搊住云停不停云不会师放云恁么即降伏了也僧拟进语师乃叱出。
问如何是五眼圆明师云老僧止两只。
问未举念时意旨如何师良久僧拟再举师云去。
问黑漆皮灯笼还有亮时也无师打云老僧要打破。
问如何得出生死师云如何是生死云学人不会乞和尚慈悲师云老僧无奈汝何。
问如何是三宝师云一顿胡饼两顿粥云不问者三饱师云老僧日日奉持。
慈侍者问四大甚么人主立师云好个问头祇是两橛云四大分散时如何师云待汝四大分散来与汝道。
问曹洞宗有君臣偏正师云除却君臣偏正致一问来云除君臣偏正教某更问甚么师云只你恁么道是君是臣是偏是正僧拟议师喝出。
问己事未明乞师指示时值版响师云打版了吃粥去。
问唤作竹篦则触不唤作竹篦则背不知唤作甚么师熟视云是甚么僧礼拜师便打。
问生死如何透师打一拳云向者里透。
问某甲千里而来乞和尚开示师以拄杖画一圆相僧拟议师打出。
问某甲驾船三载因甚摸不着舵柄师打云还摸着也未四面狂风起又如何安身立命师亦打。
问某甲一字不识乞师开示师云我正要一字不识底还你一字不识底去处来僧无语师乃打。
问云门饼赵州茶和尚者里有甚么师云一顿大拳头。
问二年不见和尚倒后生了师云后生了多少云后生了一半师云从那里分起僧无语师展手云了。
俗士问我辈修行不知从那一步起师云从你未动脚者一步起又问此心如何定得师云定即且置如何是心士无语师云汝且会会心看。
问如何是无生法师打云会么云不会师云赖汝不会若会老僧性命却在汝手里。
问大修行人为甚担枷带锁师云自作自受无人救云万丈岩前作揖百尺竿头拱手师云自拈自弄得人憎如何是宾师云终日走途程如何是主师云坐断乾坤唯自许如何是宾中宾师云眼里瞳人精又精如何是主中主师云脚底脚头举更举。
问如何是暗中明师云东邨王老夜摩肩如何是明中暗师云南海波斯昼洗面明暗相去几何师云分身两处看。
师作务次僧参云某甲特来参叩和尚师拖土篮云为我抬土去云某甲只是闲师云去老僧没工夫说闲话。
密云禅师语录卷第四
音释
额
(鄂格切音额颡也)。
郁
(纡物切音罻木丛生者)。
鬓
(必刃切音傧颊发也)。
搊
(楚搜切音篘手搊也)。
舵
(待可切音柁与柁与柂同正船木)。

[book_title]密云禅师语录卷第五
庶五
天童弘法寺住持门人弘觉禅师(臣)道忞上进
问畣机缘
居士问心若不异万法一如如何是不异之元师云汝是俗汉子。
问古人道须参活句莫参死句如何是活句师云老僧舌破为你说不得去僧出复入云和尚舌破用冬青叶好师云汝为甚着死句连棒趁出。
问离却拄杖子请师别道一句师掌云不是拳头定是巴掌僧礼拜师以脚趯去更有脚尖在。
岳石帆居士参出自撰禅门口诀请正师接得即置云闲言语士云和尚看看师阅数行至实字指问云此字如何解说士拟议云却解说不出师云恁么则是虚言了士无语良久又云和尚者里有甚么人护法师云贫道法也无护个甚么。
问设有人问和尚如何是禅作么对他师打云一棒打教髑髅穿更有问又如何师打云足方头顶圆更有问又如何师打云口里舌头尖更有问又如何师打云你若唤作禅入地狱如箭射。
问某甲生死不明师云者饭袋子僧拟开口师便打又僧出礼拜拟问师云适才你问甚么僧罔措师推倒。
居士问伎俩尽时如何师便打士拟议师云伎俩尽了。
问死人难活时如何师云你且去僧拟议师打云真个死汉。
问学人到已一月不见堂头时如何师云者老汉甚处去也僧拟议师便打。
问前念过去后念未生主人公在何处师云立地死汉僧云不会师云拖出死尸去。
问劈面当锋即不问如何是临机一句师便打。
问如何是佛身无为不堕诸数师云合取狗口。
问如何是学人自己师云我不识你。
僧求开示师翘一足僧云一口气不来时作么生师弹足云但问取他。
问如何是生死业师云即汝是如何是涅槃心师云即汝是僧礼拜起师以拄杖指云去僧喜跃而出。
问疑情顿发因甚命根不断师云只为你疑情命根不断云断后如何师打云教你没处藏身。
问人人有个本具底影子为甚蹋不着师云看脚下僧礼拜师与一蹋云却是老僧蹋得着。
问即心是佛又要见性成佛作么师云如何是你底心云现问话者是师云不问时又作么生僧无语师云未梦见即心是佛在。
问能为万象主不逐四时生时如何师云切莫随老僧来。
问有佛出世作何供养师云老僧不受云请师方便师打云与你一顿。
问如何是清净法身师云你会种田不云不会师云我者里用你不着。
兴化黄伯初居士参问弟子有条拄杖子见佛杀佛见祖杀祖今日特来呈似师云放下着云弟子连自己都杀却了师云将甚么来士无语又问和尚入闽将甚么来师云祇有贫道。
问某甲初出家求和尚开示师云出家来多少时云去岁师云逢人但恁么说不得错举黄司李问风清月白时如何师云大家在者里又问弟子转机不圆过在甚么处师云过在问人处云不问人时如何师云信口道将来。
问杀生是大戒为甚么南泉斩猫归宗斩蛇师云汝实恁么问那云是师云汝当忏悔去问和尚还有不为人说底法么师云我曾向你道甚么来僧无语师云元来。
问如何是本来人师云我不可向汝道。
钱相国入山问如何是如来大意师云居士今日从甚处来云从人行过底路来师云恁么则不如来了国无语。
问铁牛吞却虚空时如何师云老僧在甚么处僧无语。
行者问如何是无上菩提道师云俗人头戴僧官帽云毕竟有何方便师云自家摸取好方侍御问和尚门下有多少大根器底人师云纵目所观云也要龙天推出师云从来不假他人力。
问如何得一口说尽世间法师云你还识两片皮么。
问两堂同喝临济云宾主历然未审谁是宾谁是主师云宾则总宾主则总主僧云宾主历然意旨又如何师打云还见么僧礼拜。
僧自径山来参问如何是不动尊师云此去径山五百里僧喜跃作礼而退。
问并却咽喉请道一句师曰老僧没气力。
道者问如何是百草头上祖师意师拈拄杖云者是百草头打云如何是祖师意者拟议师喝退。
问目前无一法时如何师云背后着眼。
问如何是圆满觉师打云你欠一着。
问如何是新年最初行脚句师云去云如何是步步不错句师云去。
居士问世间以何为尊师云唯汝为尊士礼拜师云忽然霹雳打汝又作么生士无语。
问如何是急水行船师云山僧未做长年三老僧无语师打云崖上看取。
问一口气不来时如何师云眼闭脚直。
问虚空破了将何补师云将你补。
居士问弟子有病求和尚授记师云死云再请一语师云待汝活时向汝道。
行者超智侍立次师问今日有新到么者云无师便打。
居士问弟子徼幸蒙和尚赐见再乞妙法几句师云汝但识得相见妙法在其中士拟议师云一发为汝注破若唤作相见则蹉过妙法若唤作妙法又蹉过相见毕竟唤作甚么士无语。
问如何是离钩三寸句师云快走快走。
问向上一路千圣不传棒喝交驰合明何事师便打僧云明知生是不生之法因甚被生死所留师打云还知么进云便恁么去时如何师云赚杀阇𥠖。
居士问者里风境与嘉兴风境如何师云处处白云处处日。
问某甲出山去忽有人问天童佛法声未绝师便打僧礼拜师复打云逢人不得错举僧起云祇者是师云孟八郎汉。
问不是心不是佛不是物师以手拦胸推倒阶下云是甚么僧罔措师便打。
问大众一齐上来未审和尚将何管待师打云只将者个管待云恁么则个个饱𪖙𪖙去也师云你自己分上作么生僧无语师复打问生死不明乞师指示师云正好消息僧礼拜师诘云你道好在甚么处僧无语师便打问某甲业识茫茫无本可据乞和尚指示师云你道扇子𨁝跳上三十三天触着帝释鼻孔又作么生僧无语师便打。
问火不能烧水不能溺作么安身立命师云水里火里云水穷山尽时如何师云但恁么看取。
问如何是函盖乾坤句师云你眼在甚处进云如何是截断众流句师云合取狗口如何是随波逐浪句师云放汝三十棒僧便喝师便打。
居士问诵经持咒还了得生死不师云了不得士云作么生了得师打云向者里荐得方可了得士云和尚还有生死不师云你若有时我也有你若无时我亦无。
问如何是清净法身师云泥𧳯癞狗。
问行住坐卧如何是学人本身师云行住坐卧。
问尽力吃尽天童饭时如何师云直须吐却云怡蔡居士问㵣鹿趁焰如何歇得师云摸取脚跟摩尼珠久埋没尘土中如何急切觅得师云满面惭惶不识羞一斩一切断如何得此利剑师云照顾汝头等是水味有品为第一泉有品为第二泉作何剖分师云饮者自生分别黑夜中认贼为子认子为贼作何判断师云各打三十棒家亲作祟如何处置师云家无二主的的主人翁如何得觌面一见师云拦腮与汝掌堪舆家罗经纵横移动针必指南是谁作主师云且向罗经后看又云刺破汝眼家宅是诸人生身活计见得甚么便肯破家荡宅师云春色满园关不住一枝红杏出墙来电光中良骥瞬息千里如何得一往追上揽辔入手师云好个驴前马后汉大慧云将八识一刀凭甚么安身立命师云还我刀子来胡来胡现汉来汉现是镜体是镜光师云打破镜来好相见未开口已前为甚便棒便喝师云为汝不荐日升月沉雷轰电掣山静云间水流华开农歌牧唱妇谇儿嬉莫非是者个迸现如何拈得向脚跟下要用便用师云鱼行水浊修行人多怕去后黑漫漫地不知现前黑漫漫地更苦尽说生死事大不知现前刹那死死生生更切此际重关一击如何下手师云好与汝三十棒高峰语大彻底人本脱生死为甚命根不断命根既未断叫做大彻彻底何事师云汝唤甚作命根一句当天八万门永绝生死者一句得恁有力师云坐断乾坤。
狮林问和尚不会打福州乡谈来作么师云换汝眼睛东土人说话西天人领略是何曲调师云五音六律不相当和尚拄杖拂子烧却了将何示人师云正示人和尚归金粟有几人相伴师云尽大地人。
勘辨机缘
新到参方拟人事师云已相见了也速退速退云和尚因甚着忙师高声云道甚么云某甲博山来师便打僧云打错了师云汝动足来时即错了在者里觅甚么碗连棒打出。
僧参师问甚处来云杭州师云杭州有几多官员在任几多官员不在任云不知师云你不从杭州来僧拟议师叱出。
师问僧那里来云苏州来师云那里人云金华人师云到苏州作甚么云一事也无师云恁么则空去回也云长远如此师云长远如此个甚么云不知师打云还知么僧无语师云又道长远如此。
师采豆荚次有僧参师问那里来云绍兴来师云绍兴还有豆荚也无云有师云既有来作甚么云特来礼和尚师云吃茶去。
僧求住师云汝寻常甚么处住僧拟议师喝出。
求如居士呈偈云水到渠成瓜熟蒂落钵盂无柄徒劳把捉大千沙界法王正觉若人会得是名绝学且云弟子有个会处求和尚证明师未过手便云我已为汝证明了也云此是会处还有个行处先不得后不得正与么时恁么得咦老鼠见猫儿动也动不得师云你者呆子云和尚家风已尽知元来祇是者些儿若云更有玄和妙虚空挖孔总成痴师云一发呆了士拂袖便出次夕复入室师云今日又作么生士就师膝一捏师云你试道看云和尚还要第二杓恶水那师云你试泼看士转身作女人拜便出。
师一晚与五峰话次蓦伸脚云你作么生峰以脚趯之师笑云未在未在云和尚道看师倒卧峰云也只是困师云你又与么去也峰乃礼拜。
石车参师问那里来云云门来师云几时起身车打一圆相师云不可乱做云千里同风今日特来亲领痛棒师云既是千里同风又来作么车即提起左脚师云者还不是车又提起右脚师云错也云风吹别调中师休去新到参方礼拜师乃蹋之僧拟开口师便打出。
师问僧甚处来僧便喝师云三喝四喝后又作么生僧拟议师打云须是我打你始得。
僧侍立次师问甚么人来云无师外看云是甚么云担水底师云又道无。
僧才礼拜师以杖抵云去去云某甲话也未问师云设若问话堪作甚么僧拟议师喝出。
僧参自叙诸方相见机缘将毕师咳嗽一声唾地云你道道看僧罔措师连棒打出。
僧呈偈师接得即扯破顾僧云今日多少泥水匠云前三三与后三三师打云是多少僧竖拳师直打出。
河南僧参吃茶次师问曾到少林么僧云曾到师云堂头和尚如何云提唱为主师云提唱个甚么僧无语师举起茶盏云还提唱者个么云拈来无不是师云错认定盘星僧复无语。
师问僧甚处来云天目来师云高峰祖师安么僧无语师云想必你不从天目来。
瓶匋僧参呈一圆相后书偈云瓶匋烧得破砂盆不妨拈出众人惊祖师一见攒眉哭后来那有者儿孙师目竟即扯破顾僧云如何解交僧罔措师趁出。
师问僧甚处来云云南几时发足云在外十七八年还记得云南事么云记得何不举似老僧僧无语。
华山僧参师问华山道场做完也未云已毕师云既毕又来做甚么僧无语。
僧参师问甚处来云河南师云临济大师道不在河南定在河北即今在河南在河北云在河南师云何不教他同来僧无语师云掠虚汉出去。
僧呈偈云未明心地印追究祖师关识破分明也前三三与后三三师云不前不后是多少僧拟议师打出。
一僧入室云某甲有个见处师云汝作么见僧拟对师摇手云未见在僧云和尚道一句看师云待老僧别有个见处即向汝道僧罔措师叱出。
僧参语风信信问曾到金粟不云曾到曾问话不云不曾你怕打那僧即云某甲一向不曾置问头请师处借转问头信乃开示僧不肯转金粟述前话师云汝吃饭还问人借口么僧云某甲实无问头师打云你向甚处开口。
僧参师问甚么处来云扬州师云来作甚么云生死不明来见和尚师曰他死了僧沉唫师以杖逐出复唤阇𥠖僧回首师曰虚生浪死汉。
僧参师问那里来云博山来师云住多少年云三年师云吃多少饭僧无语。
扬州僧同居士参师云古人道腰缠十万贯骑鹤上扬州且道是甚么人士云古人师云古人在甚么处士云古人与今人同体师云四大本空五蕴非有将甚么作体士无语僧云此居士特来请问和尚无开口处师云你口向甚么处开僧云向和尚脚跟下开师云向汝道甚么僧亦无语。
师问僧今日多少人抬𣗳僧云八十多师云多多少云八十一个师曰那个起头那个住僧无语。
嘉兴密印寺僧参师云当初高峰和尚亦是密印寺里出身僧云是师云即今在甚么处僧茫然师云且坐吃茶。
天竺二僧参师问甚么处来云海上来师曰海上观音与天竺观音如何云一样师指僧曰与你一样耶与者上座一样耶二僧俱无语。
二僧论大颠𢷤首座话一云令当行一云贼被狗咬争之不已白师师云祇如贼被狗咬落在那个分上一僧云首座分上师遂一齐𢷤出。
师见僧穿草鞋去因问你穿常住草鞋去草鞋钱甚么人还僧云明年送来师乃叱之。
师问僧你今日作甚么僧云抬树师云抬放那里僧云池中师云不怕浸杀他那僧无语。
法语
示于道人
传闻无论寒暑不间忙闲日持金刚经一卷坐香一炷世间事识得破看得轻孜孜矻矻以道为念难得难得然虽如是欲超生死脱苦趣当竖起精进脊骨幢直下信取始得只者直下信处即超生死脱苦趣底去处故世尊云信为道元功德母信能远离生死苦信能必到如来地要会如来地亦直下信处是若未直下信得但执起心作意坐香看经识得破看得轻为功课为办道时殊不知杂毒入心皆落第二念既落第二念欲超生死脱苦趣岂不难哉古人所谓放过一着落在第二若苟直下信得当二六时中念念不忘直下信处纵值坐香看经以至呼奴使婢料理家事时亦当直下信得不可见有坐香看经呼奴使婢料理家事底事方为勇猛精进为道之士故经云应如是知如是见如是信解不生法相更举个古人因缘助汝生净信者昔日芙蓉训禅师问归宗云如何是佛宗曰汝还信不训云和尚诚言焉敢不信宗曰即汝便是训云如何保任宗曰一翳在眼空华乱坠愿道人于看经处坐香处呼奴使婢处料理家事处但信即汝便是如此行去日久月深忽然失脚跌破鼻头汝自默默自见倒断处则不待有意轻世事而世事自轻何以道之所在法如是故更示一偈若据大道因缘不论男女贵贱人人平等一如个个本来成现不能缘契无生即便四生流转直须返照回光悟彻本来之面能令念念不迷大事何忧不办触境不随境流世事何须更厌若也别作别为必也堕坑落堑昼夜坐卧忙闲全体要成一片真实如是修持断然决不相赚。
示纯一上人
参禅正忌杂毒入心贵乎纯一所以道举一不得举二放过一着落在第二须知参禅也是第二修玄门也是第二成仙也是第二作佛也是第二生也是第二死也是第二总之凡起一念皆是第二苟真实要会纯一无杂但向一念未生前看行也看住也看坐也看卧也看一看看得行不知行住不知住坐不知坐卧不知卧不觉不知忽然觌面相逢始觉从前错用心方知生也不可得死也不可得作佛也不可得成仙也不可得参禅也不可得修玄门也不可得一也不可得虽然如是异日相见若作如是见一棒打折汝腰莫言不道。
太虚藏禅人病中乞法语
凡人病苦生死到来作不得主者无他盖为看作生死病苦故也殊不知生死病苦即当人本地风光本非他物故维摩曰众生有病吾乃有病真歇曰老僧自有安闲法八苦交煎总不妨今时人多自不到者田地将谓八苦外别有个安闲之法与不安闲底对敌是以越对敌越不安闲病苦外另有个无病苦底强作主宰越要作主越作主不来然亦不可见恁么说便谓既纯是病苦将甚么了生死而恐落空一发着忙则又错了但不可看作两橛自然就里便得安闲亦非不是两橛何也若不是两橛则病苦无有歇时然且无病无苦安闲时亦不可作无病无苦安闲看若作无病无苦安闲看则与当人觌体相违差错了也。
示余道人
若据法语则贫道无启口处无运笔处道人无看读处无意解处无意解则内心无喘无看读则外息诸缘既外息诸缘内心无喘则内外寂然既寂然已正好自看正自看时无有昼夜无有时际但行也自看住也自看坐也自看卧也自看看来看去看到不知不觉忽然两眼大开更须知此两眼落处则如人饮水冷暖自知面目分明然后可通个消息贫道耳写至此忽有僧来问如何是祖师西来意贫道掷笔向他道达磨来也其僧拟开口贫道直打出方丈外一并写上道人并参之。
示时功林居士
祖师西来不立文字直指而已惟至德山临济以棒喝直指最为明白切要所谓棒打石人头嚗嚗论实事今人不荐棒头指处而以知痛痒者是为心殊不知乃识神耳古人云学道之人不识真只为从前认识神无量劫来生死本痴人认作本来人所以贫道徴居士云祇如不痛不痒时如何居士如果要了生死透识神但看者一扇子落在甚么处则自然知道者一扇初不曾打在痛上真果似棒打石人头便见临济大师道我被黄檗先师打六十棒如蒿枝拂著相似彼岂以知痛痒者为然哉。
示林道人
祖师西来唯直指单提令人返本还源而已欲究其旨但向不睹不闻之先直下觑透便见分晓如黑漆桶处于黑夜初无二色即无二见既无二见则不见有男不见有女不见有缠缚有解脱不见有凡圣有净秽亦不见有玄有妙有觉不觉亦不见有道不道不见有空不空不见有真不真亦不见有苦乐昏慧火宅清凉所以贫道生平但有来者便当头一棒俾伊漆桶生光即无二色亦无二见所谓直截根源佛所印耳。
示秦道人
修行无别修贵要识路头路头若识得生死一时休生死一时休即是安身立命之计安身立命之计不可为道人说破须道人自参自悟自得真践实履自到平怗怗地则生死心生死相了无觅处矣。
示净虚禅人
此个本分三世诸佛历代祖师共证同传直指人心见性成佛谓之教外单传不立文字语句若涉言诠论量便起生灭之念非本分无生灭处所以孤负先圣真欲超生脱死须办铁石心如枯木死灰圣念凡情俱无起灭于净嬴嬴赤洒洒上洞然契证明见得彻谛信得及与从上佛祖握臂共行无有差忒更须一念万年万年一念纯一无杂才有纤豪起灭便是生死因缘无有超脱之期务使如鸟出笼无欲无依举动施为常在本分中真践实履无虚弃工夫赵州二十年不杂用心涌泉四十年尚自走作香林四十年方成一片信知从上古人皆自寻常日用中密密体验始能临末稍头不怕瓮中走鳖耳复云上来法语为阿谁徽州休宁净虚乞净到无虚净亦休觌体无依自宁怗指天指地笑呵呵上下四维圆洞彻以己方人没两般一串穿来同个鼻他年再见若如此一棒打教驴腰折咄。
示程弘业持经语
凡佛经无非令人省悟故黄梅教一切人但持金刚经即得见性而六祖一闻应无所住而生其心便悟入则岂可专以念为事乎经云若言如来有所说法则为谤佛苟省应无所住则终日念而未尝诵一字在人不在经也所以秦国夫人省得竹篦子旨便谓终日诵经文如逢旧识人若此始可谓诵经人矣。
书问
复求如沈居士
手教谆谆要老僧判断下落或另行指示个真休歇者若据老僧判断只者打杀赤斑蛇拗折苍龙角虚空笼不住何物堪拘束便障汝转机不得自在何以转机最忌作意故曰损法财灭功德莫不由兹心意识若不作意则无打杀赤斑蛇拗折苍龙角虚空笼不住何物堪拘束之见故凡作意则不自在不自在则不迅捷不迅捷则拘滞拘滞则波澜不广不广则作意作意则有倚有倚则命根不断命根不断则非真休歇非真休歇则大事到来定不得力既不得力安得无疑然既有疑不可谓到家到家即真休歇真休歇即本分事本分事非作意之可到非机语迅捷波澜阔广之可然故沩山谓香严曰吾闻汝在百丈先师处问一答十问十答百此是心意识著述得汝向父母未生前道一句来时香严尽平生学识欲道不能得故参禅人要在父母未生前一般门下若能如是无别大事到来既无别大事到来则自然得力得力则不惊不惊则无疑无疑则真休歇真休歇则自无意作无意作则无波澜无波澜则无迅捷无迅捷则觌体现前觌体现前即觌体用觌体用则无迅捷自成迅捷无波澜自成波澜若作意迅捷作意波澜即觌体相违相违则全体作用不现前矣异日相见若守此见一棒打折你腰莫言不道。
复清都史居士
手教云不知不觉有一种不自在隐隐胸次中者其病有四一者妄认为娘生鼻孔故未得自在二者认得世间事重不觉逐境生心故不自在三者虽为己事久向胸次中作活计不能卒去故不自在四者因此种种胸次中隐隐起灭不得自由赤条条盖天盖地而居士越要盖天盖地自由自在终不能得乃与隐隐阴魔对敌故有恁么也不得不恁么也不得恁么不恁么总不得直须坚竖脊梁全身翻转猛着精彩把世出世间一口吞尽不用盖天盖地而自盖天盖地赤条条去也若胸次中一毫治不尽要了生死无有是处故曰毫牦系念三途业因非虚语也。
复子元刘居士
来书一发愿二程途三醒悟四工夫足见居士立志真实骨器不凡聪明𠠢利异于常人然细玩之悟境未实现相非真现相急须拨采悟境着实参期若不期悟发愿枉发程途枉行工夫枉为何也未悟时期悟为工夫不悟不休为程途不悟不休为发愿如悟则乘其悟力以兹利己以兹利人则工夫程途发愿皆在其间不假别发愿别程途别工夫耳且果悟则一一不着问人而自明矣。
又
前日奉复不悉恐门下生疑更为葛藤大端莲华莲子教中取喻吾侪一念心华发明悟彻本来面目故云华开见佛悟无生岂非华开为因见佛为果喻如莲华一开莲子即露岂如余果华牧而后结子耶正如心华一开面目即显华开为因面目为果面目本具岂待心开而后有耶如门下所谓华开才得生莲子华未开时子在么与首谓华开元不堕空华结子从教又种芽者首尾一气皆谓华开而后结子结子而后种芽种芽而后成根苗根苗而后开华开华而后生子正如常人所见生死轮回无常之见岂可谓华开见佛悟无生而无生无灭因果交彻真常之道正如莲华一开而莲子全体已成喻心华一开即本来面目元具岂可谓华开才得生莲子华未开时子在么耶所以古云学道当须有悟由还如争斗快龙舟虽然旧阁闲田地一度赢来方始休门下还曾恁么一回也未如未当须恁么一回始得。
又
来谕随时探讨期见本分一着又云当求进时欲贫道遥施唤醒以豁心华者然据本分一着无你进处无你退处若拟进则蹉过拟退则脚跟碍却正当进不得退不得处忽若两眼大开露出面孔时可与贫道相见也。
又
来谕门下本参只一个谁字贫道谓谁之一字亦能成人亦能误人不可不审若认虚豁豁地一派好景为谁字者已成两个了也试问门下者虚豁豁好景为复作意有不作意有若作意有不作意无只者作意非情识而何又云目前作主死时作主死后作主者亦属有意而见有生时死时后时更有个虚豁豁地作主底则外道所见也古人谓离心意识参出圣凡路学正忌认着目前情识即凡情识及乎认虚豁豁地及一切纤豪好景即圣情识耳又云㘞地一声旷然休歇不知当属何象当属何时将心等悟难得悟日殊不知此象此时你才拟心早已蹉过落于情识俾你到驴年也不得㘞地一声旷然休歇耳更欲贫道转语唤醒者真可怜悯大丈夫说话宁借他人口耶除非刘祖钟亲来相见为汝道破。
又
来谕进不得退不得处是门下碍处者且喜虽未得㘞地一声不妨一切世间尘劳烦恼已碍断生死路头相继碍断也二六时中念念但向进不得退不得处看是何景象是何面孔看来看去不知不觉㘞地一声自不作碍会也。
又
昨承偈语足见居士病中精进欣羡欣羡释迦老子云病乃众生之良药益信之矣何故居士若不得者番病争得恁么净绝恁么稳当耶然细玩之未出知解窠臼在殊不知眼见泥牛过海我道眼华不少铁锤蹋着如绵我道犹有者个在只可自知自解我道情知你在鬼堀里作活计那堪更落言诠驴年未得出头然则注已注破未识居士何以教我。
密云禅师语录卷第五
音释
劈
(匹历切音霹破也)。
辔
(兵臂切音秘马辔也牵引拂戻以制马也)。
痒
(以两切音养同庠肤欲搔也)。
怗
(托协切音帖服也静也)。
滞
(直例切音彘凝也)。
𠠢
(郎丁切音𤫊剖物也)。

[book_title]密云禅师语录卷第六
庶六
天童弘法寺住持门人弘觉禅师臣道忞上进
书问
复破山明上座
吾侪为本分事行本分事是吾侪本分事也其他皆因行掉臂耳。
复石车乘上座
凡为一方化主事宜谛审不可自尊不自尊则上下称美上下美则自不尊而人自尊之人自尊则化道行化道既行则丛林可卜矣。
复紫垣程居士
来谕谓不离自性其他聪明智巧总用不着每每向心上求个安稳者是知居士认识心识性为本命元辰故于胸次中打搅弗安稳耳苟若要安稳但把心性二种情识掉向他方于汝分上了无交涉然后向自己脚跟下摸索看是心耶是性耶忽然摸着非心性底可来贫道手里请棒吃。
复象垣程居士
若果向不明白处会则无有真我假我亦无有晓得不晓得底人复无有惺惺不惺惺者何也惺惺不惺惺晓得不晓得真与不真皆属想耳若果要了彻但向睡到无梦无想时一卧卧起来东摸西摸信手摸着鼻孔不觉失声㘞则了彻不了彻不着问人自知之矣。
复性符钱居士
来教谓不能纯一用功未明不思议处若贫道看时不思议即纯一处若离了纯一处别求不思议处不惟蹉过不思议处要且用功处即不纯一如欲两路归一直向一念不生回光自看看得鼻孔撩天㘞地一声便见古人所谓一念不生全体现即纯一不纯一思议不思议都来没干涉耳。
复清漳东里王居士
教谕过称贫道为人不惜身命宁使𠷔身失命终不开第二门者令贫道益生惭愧盍缘贫道生无学识兼之口讷不善委曲接人故以一条白棒当头直指耳然亦见门下迥出时人之表吾宗门下得一法幢共相建立必使祖道重光也欣羡欣羡书中一一门下自举自断贫道更复何云乃至云愿垂顶门一针母曰五百里外棒头不到者贫道谓门下已吃棒了也然细玩之自浅而深从始至末云祗是年来被问官错看了贼负屈多时今得明白且莫匆匆认赃宁可空手归家者贫道谓即者空手之见归家住着之见便是见解入微最难透脱坐在无疑必死之地不能明大法发大机施大用须信有绝后再苏欺君不得百尺竿头更进一步可也。
复我万陈居士
远承惠寄信仪胜尽欲与贫道结后来之缘者贫道以为不然君了千里同风尚无彼此之间岂有现在后来之分是则贫道已与居士相见了也居士直下见得透则与贫道有何异哉。
复君馨叶居士
来谕不知佛性中有许直肠入者直肠但于世少造业缘故有正直为神之说佛性须假悟明故有见性成佛之说且直肠与谄曲相对佛性出于对待故六祖云明佛性是佛法佛法是不二之法故维摩谈不二法时惟良久而已如是则门下但向言语道断心行处灭处看是何景象是何面目看来看去向不知不觉处忽然惺得㘞地一声则不着问人自明了也。
再复东里王居士
接教谕虽不若笋竹篾有先后三时之别而冻必彻底寒必彻骨方是放春时候祇管大死一番不怕不活者足见门下以寒春一时死活一致以为全机大用其余种种说话虽为此个端由亦似套头语且前贫道谓门下空手归家尚着不得况可容如许知见耶然可见门下真诚之意呈似贫道若从长简点总不出解说形容未得心言路绝皆是未绝前事非绝后事也若据绝之一字正要绝人世出世间一切情解知见直至千圣不识自不能测就里打辊转来稍似绝后再苏写至此时有僧云忽有问和尚绝后再苏又且如何贫道掷笔擒云速道速道僧拟议连掌掌出一并写上何如何如。
复元公黄居士
手教蓦然撞倒铁山才开口时又觉有物为碍者盍因台下祗知撞倒铁山不解扶起铁山苟扶起时则不妨信脚行信手挥信口道乃至东倒西擂无非个座铁山更有何物而作碍哉故庞公云日用事无别唯吾自偶谐头头非取舍处处没张乖朱紫谁为号邱山绝点埃神通并妙用运水及搬柴此偈虽八句日用不过只根于无别而已不识台下以为何如承命永乐禅院固当从唤无奈老病缠身日久不能领众固辞金粟但思自养待尽而已伏惟台照不悉。
又
来谕根机迟钝者事不如此也大都根机不在推托贵在承当若不承当则涉思量一涉思量则蹉过根机所以谓如掷剑挥空莫论及之不及则自然不触犯耳。
又
闻尊堂归矣固当吊慰奈因生平不行其事恐从此启例后有不周到处以此为罪端耳然生死二事能迷却天下人亦能悟却天下人所以古人闻红轮必定沈西去未审亡灵往那方而孝子哭哀哀古人便悟岂非悟者亡者哭者同归无二无二分无别无断故如是则与一切人生即同生死即同死喜即与母同喜哭即与母同哭庆即与一切人同庆吊则与一切人同吊何有间然如是可谓哭真哭喜真喜不然则母是母子是子哭是哭喜是喜庆是庆吊是吊不惟不知亡灵去处亦乃自己茫然哭亦无地即虚行故事与学道人乖矣。
复尔赤冯居士
来谕当此西风彻骨政落叶归根之候应自有不冷不热处又谓恋着火宅未得出路要贫道方便开示者不觉一笑何也居士已上并是诣实供通方便亦在其中出路亦在其中不冷不热亦在其中贫道除此外别无方便别无出路别无不冷不热是以古人问善知识云寒暑到来如何回避知识云何不向无寒暑处去云如何是无寒暑处云寒时寒杀阇黎热时热杀阇黎如是则欲识不冷不热底但向西风彻骨处识若识得西风彻骨便是落叶归根底时候识得落叶归根底时候便是出路识得出路便是方便所以贫道谓方便亦在其中出路亦在其中不冷不热亦在其中既都在其中岂不是间不容发既间不容发正法华谓三界无安犹如火宅唯有一门而复狭小便是者个道理也若离此外别立方便别有出路别有不寒不热别有时候即没交涉也故经云唯此一事实余二则非真无方便中真方便无出路中真出路无时候中真时候寒热中真无寒热故贫道谓已上并是诣实供通然异日相见守此见解劈脊一棒莫言不道。
复赵居士(讳天香)
来谕无生本无旨亦无指者是居士未悟故有此说何也不见道华开见佛悟无生岂可谓无生本无旨乎因次一偈贫道从来秉直指直指人人自悟耳自悟无生无不生直下何曾有彼此。
复纪常陈居士
来谕展转踌躇𣴭无下手处如此沉迷将终无出头日子欲贫道拯人于坑堑之中呼人于醉梦之际者贫道谓只因展转踌躇便错下手了也居士但以手摸头自问头看沉迷耶出头耶坑堑之中耶醉梦之际耶若自摸不着问不明则真果沉迷真果无出头处真果坑堑之中真果醉梦之际矣若摸得着问得明方知无沉迷中自作沉迷无出头处自求出头无坑堑中自作坑堑无醉梦际自作醉梦耳虽然如此乃贫道说底不识居士本分处又且如何。
又
来谕一切烦恼自造但平时虽见得如此而一涉境缘便不能自主者盍因无始时来于境缘习熟故也然学道当先期悟以悟力充至头头无间则无昧悟力而平时熟习自无地矣故经云理须顿悟习气渐除乘悟并消因次第尽所以前问居士本分处又且如何若不知本分处即未有悟若未有悟即何有行止于路头哉试问居士毕竟如何是本分处。
复海槎钟居士(讳鸿颖)
来翰云上智人有上智人克己下愚人有下愚人克己者贫道谓此正未克己复礼之言也若克己复礼则不见有上智下愚之人故曰克己复礼天下归仁焉唯高明悉之。
复元怙张居士(讳次仲)
来谕堕落尘垢已数十年营营扰扰了无住足又言此事非抛却世缘十年二十年死活数番无有是处者非门下真诚为此事则不能发如是之言然亦不可执如是之见何也此事无乎不在若执如是之见则与此事觌体相违反成障矣且十年二十年之说非定式也因为此事不明故或历多年所耳如裴相国闻黄檗一言便乃知归李太守闻药山云在青天水在瓶亦乃自肯岂必抛却世缘十年二十年死活数番才得是处且死活二字非如门下预作意计底不见大慧杲闻圆悟禅师举如何是诸佛出身处答熏风自南来殿阁生微凉乃得瞥地盍瞥地者于此事明白相应也故圆悟印许曰难得你到者田地可惜死了不得活是为死底意故知久近死活在人不在此事无定式也岂如门下谓抛却世缘为死乎盍与此事相应则世缘不待抛而自抛知见不待离而自离语言不待忘而自忘总之世出世间语言知见都来与道人分上无干涉者无他因与此事相应故也门下若到此地即见尊慈一切勤苦亦何曾勤苦祇因日用不与此事相应则为世缘勤苦堕落尘垢矣。
复仲坚李居士(讳灿)
目来谕足见居士似有些力量故有些倔强所以谓宁可诸方哭笑不可令诸方赞诵独超洒脱皆为埋没涂污赞诵哭笑俱无干涉也但不知止说到独超洒脱底影像耳若不得向上全提则正坐在理路中作活计葛藤窠里藏头反不得独超洒脱在高明以为何如。
复似孙江居士
手谕认得言思路绝一着又云于古德言句有彼此乖迕不能无疑者总之未真证得言思路绝故也若果证得则自然一心不生一心不生则妄情不起妄情不起则无现业流识无现业流识则旷劫习气顿净矣然则试问居士如何是言思路绝底一着切莫学恁么说便当了也。
复孩未方居士
来谕谓此毛孔中虚无所有一切恩仇尽皆平等者似多生出一种知见不若普观悉皆毛孔则无虚无所有之情存虽然直饶实证到此田地只到死了不得活未能转身吐气古人所谓正知见障却动是要说道理说工夫说实落说虚无说恩怨说平等说毛孔说痛棒须是造到无功用道即不堕此不识居士以为何如。
复尔赤冯居士
接尊谕知居士工夫见谛则不无而错认错判亦不少如引李卓吾曰人可死不可病判云天下焉有可死而不可病者抑知此老不善终职此一言为之阶乎复引憨憨子曰能病病者病奚从生以不能病病我故病焉旨哉是言盖庶几于道云者老僧谓卓吾与憨憨及居士正同坑无异土耳何则卓吾谓不可病正憨憨能病病者病奚从生耳亦居士不为病所缚等为卓吾之注脚故惟有不病者言卓吾为人可死正居士冷啾啾作倚岩枯木必死之疾耳且居士谓终日死未尝死此可死者居士何反见卓吾不善终职此者耶且贫道生平一味打也不管病者打不病者亦打能病病者亦打病奚从生者亦打不为病所缚者亦打能缚病者亦打生亦打死亦打无生亦打无死亦打聋者亦打瞽者亦打跎者亦打嗅不知香者亦打食不辨味者亦打至于知香者亦打辨味者亦打直使一个个不作病看不作不病看不作能病病者看不作病奚从生看不作能缚病者看不作不为病所缚者看不作足以缚病者看不作生看不作死看不作不生不死看不作无生看不作聋不聋看不作瞽不瞽看不作跎不跎看不作知香不知香看不作辨味不辨味看乃至一棒不作一棒看一喝不作一喝看岂更可作参看苓看姜看桂看芩看连看作清凉散看若作棒喝至于清凉散等看则为杂毒入心岂无暖气耶直饶立地回春亦正好打然则居士作何伎俩。
复敬身陆居士
来教述前历诉诸苦而谓贫道云知苦本不是苦此言贫道已忘矣即如来教知有中边䌛障有深浅试问居士全身入尘者是知耶不知耶若不知则何以谓全身入尘若知则何以谓知有中边障有深浅又尘若是障何以谓全身入尘若知有中边则请居士分析以何为中以何为边若知与尘为中则尘与身了无干涉何为障哉若知与身为中则身与尘亦无干涉又何为入哉如是则初无障入居士自作障入初无有苦居士自作是苦若如是知苦则苦本不是苦知非一隙之光矣。
复留仙冯居士
适接尊教前后总不必论惟谓居士得一病险把性命抛却以维摩诘言从痴有爱则我病生未识者段本缘何所因起当云何灭欲贫道教导者而贫道别无他术祇以笔头寄打居士三十棒若解棒头落处则八万四千身病心病毛病管教瓦解冰消求起灭本缘了不可得方许居士亲来请棒吃。
复黎眉郭居士
读手翰总无他事盍未吃贫道棒耳不信但看棒头打在甚么处更看棒头打处有此三纸书中种种事也无若无但据棒头指处于中行履则世出世一切知解道理不用置之度外自于居士分中了无干涉矣。
复型塘徐居士
翰教历叙尊家金粟五年之间如许颠倒者贫道敢谓门下所见所历从本以来丝毫不动若门下亲证不动之元则楞严金刚等经皆门下注䟽矣今以门下注䟽金刚心经岂不反成颠倒哉。
复体心禅人
凡为出家人必先修道德行化道化道行则不成居处而居处自成今汝未出头行化道皆因自未修其德况出头露面与人争住处耶且既是施主买之请汝自有施主与之清理汝当先远去可也今之法门不幸者皆因尔我出家人以居处为急务不思化道不行而不修道德故也思之。
复吴道婆
诸佛世尊唯为一大事因缘故出现于世正要有大丈夫气概只肩独荷不被世出世间一切境界语言转换始有独立自由分则
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:27:45-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>