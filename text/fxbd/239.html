<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,佛说仁王护国般若波罗密经讲义卷上,佛说仁王护国般若波罗密经讲义卷下,仁王护国经讲义全文在线阅读,仁王护国经讲义全文在线下载,大玄古籍书库">
<meta name="description" content="圆瑛述，圆瑛法师，具大智慧，复发宏法之菩提心。今年秋，莅讲此经于南京毗卢寺，不依文字，不离文字，上合佛旨，下契生机。讲演之余，复编成讲义，以示后之学者。_仁王护国经讲义_全文在线阅读_仁王护国经讲义_全文在线下载_大玄古籍书库">
<title>仁王护国经讲义_圆瑛_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">仁王护国经讲义</span> <br/>
          作者： <span class="inputVal" id="bkauthor">圆瑛</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]97582</span> <br/>
          说明： <span class="inputVal" id="bkdec">圆瑛述，圆瑛法师，具大智慧，复发宏法之菩提心。今年秋，莅讲此经于南京毗卢寺，不依文字，不离文字，上合佛旨，下契生机。讲演之余，复编成讲义，以示后之学者。</span> <br/>
          封面： <span class="inputVal" id="bkimg">Z_239.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]仁王护国经讲义
[book_author]圆瑛
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]97582
[book_dec]圆瑛述，圆瑛法师，具大智慧，复发宏法之菩提心。今年秋，莅讲此经于南京毗卢寺，不依文字，不离文字，上合佛旨，下契生机。讲演之余，复编成讲义，以示后之学者。
[book_img]Z_239.jpg


[book_title]序
序一
圆瑛上人，吾闽产也。幼失怙恃，依季父教养，颖悟绝人。甫成年，即受牒度于石鼓山之涌泉寺；早参三昧，夙擅说经，素以宏化利生为本愿。初主宁波接待寺，倡办宁波佛教孤儿院；次至泉州重兴开元寺，创办开元慈儿院，孤露子弟，薰育者众。旋历内地并南洋群岛，周流说法，于大乘教义多所阐明。近被推为宁波天童、七塔二大丛林，及中国佛教会首席。去年天童寺不戒于火，上人则奔走四方，募化重修，规模闳敞，为四明道场之冠。间亦稍治生产，为发展化育基金。是皆躬行实践，以求达其利济宏愿，固不仅以舌粲莲花见称也。今秋上人莅京说法，持示所讲‘仁王护国般若波罗密经讲义’，其所发挥演绎，皆切于护国爱人，旨趣之宏，足维风化，爰乐而为之序。
民国二十三年十月  闽侯林森
序二
‘仁王护国般若波罗密经’者，诸‘般若经’之一种。华译凡四次：晋昙摩罗密译为一卷，名‘仁王般若’；后秦鸠摩罗什译为二卷，名‘仁王护国般若波罗密’；梁波罗末陀译为一卷，名‘仁王般若’；唐阿目怯及僧怀感等译为七卷，名‘仁王护国般若波罗密多’。此中惟秦译本有古疏。智者嘉祥圆测三疏，皆极精善。惜乎秦本回文未尽善，而古疏自唐迄今，又阅千年；文字变迁，不易读诵。兹有圆瑛法师，通达教义，复长于文学。今年秋，应余与同人之请，来讲是经于南京毗卢寺。法师以无碍之辩才，阐扬经旨，听者深为得益。而法师又虑远方之士，及后之学者，未预斯会，不克同沾法润。于是以所讲者笔之于书，即命名为‘仁王护国般若波罗密经讲义’。于经中之奥义，及诸一切名相，均以浅显之文字出之。使曩所谓难读之苦，了然尽释。余既感法师之应余请而讲是经，复感其能以浅显之文，解深秘之义。故略叙其颠末，以志景仰之忱。是为序。
中华民国二十三年仲秋  南昌梅光羲
序三
大地众生，悉具如来智慧，只以妄想执著，而不能证得。是知众生之欲到彼岸，证涅槃者，但离妄想可也。离妄法门，经论所言，无量无数；然其最殊胜者，则莫如‘般若’。六祖云：无住无往亦无来，三世诸佛从中出；诚笃论也。盖般若观照，能见诸法皆空。诸法空，则妄想自无生处，而无生法忍现前矣。观照之法，‘仁王护国般若经’，著有明训：一则曰不观色如，再则曰修无修为修，即全经之扼要语。夫不观色者，不观有也；不观如者，不观空也。凡夫著有，二乘著空，悉皆不观，则不著二边，契乎中道。契乎中道，则言语道断，心行处灭，无以名之，名之曰修无修为修。果能如是，是行亦不受，不行亦不受，非行非不行亦不受，乃至一切法亦不受。持修至此，则圆满菩提，归无所得，到彼岸而证涅槃矣。‘四十二章经’曰：吾法念无念念，行无行行，言无言言，修无修修；亦此旨也。惟‘仁王护国般若波罗密经’言之最详。
圆瑛法师，具大智慧，复发宏法之菩提心。今年秋，莅讲此经于南京毗卢寺，不依文字，不离文字，上合佛旨，下契生机。讲演之余，复编成讲义，以示后之学者。余幸侧法筵，获餐道味，得未曾有。故略叙缘由，藉申赞叹。
中华民国二十三年十月  六安  王淮琛 谨撰
序四
佛教与政治，名殊义一。政治之目的，在乎护国教民；佛教之大乘，在乎利生救世。如车两轮，阙一不可。非教无以补政治之不及，非政无以使佛教之流行。吾国人民，素仰佛教以超然之地位，应机施化。小而言之，可以使人深信因果，勤修十善。大而言之，可以使人双运智悲，广修六度。其足以辅世导民，移风易俗，岂语言之所能及哉。从来国家社会，乃至家庭，所有盛衰之况，概以人心之善恶为转移。经云：应观法界性，一切唯心造。又云：三界唯心，万法唯识。是心能造业，亦能转业。所以对于挽回劫运，非纠正人心为不可。况当此时世迁变，人欲横流，灾祸频仍，杀机隐伏。世界之斗争，时在酝酿，一触即发。有识者，无不惄然忧之。揆之劫运之起灭久暂，决非科学唯物，可能止遏。惟有上下一心一德，提倡佛学，化导人心，为唯一之方法。或可救人民于水火，化灾厉为祥和。‘仁王护国般若经’者，为护国之指南，实利生之宝藏。苟能信受奉行，可令七难不起，万民安乐。有圆瑛法师，为当代高僧，佛门钜子。愿力广大，智慧洪深，解行双圆，辩才无碍。首都缁素，久慕德音，思沾法雨。（同人等）具书启请，讲演是经；藉求度己度人，福民福国。法师徇大众之请，光临都中毗卢寺，讲演匝月。誓于末法劫中，宏宣佛化。愿人人同登觉路，俾各各彻悟心源。辗转化导，共挽危机。讲余手编‘仁王护国般若波罗密经讲表’，言言指归实际，法法不离心宗。不舍文字，不著文字。谈理既澈，释词复显。欲广法施，利益今后。其护国利生之功德，不可说不可说。浩然亲尝法味，踊跃为序，愿见闻悉发菩提心，受持咸登萨婆若，庶不负此段大事因缘也矣！是为序。
甲戌仲秋  弟子大心居士王浩然  敬撰

[book_title]佛说仁王护国般若波罗密经讲义卷上
讲解此经，先提纲要，次释译人，后解全文。提纲之法，贤首宗则用十门分别，天台宗则用五重玄义。圆瑛先学天台宗，后学贤首宗；乃知二宗，各有依据，各有所长，故得并行于世。今依台宗，于经前例作五重玄义：一释名，二辨体，三明宗，四论用，五教相。
此经以人法为名，实相为体，自行因果为宗，权实二智为用，大乘熟酥为教相。
一、释名
题中佛是教主，王是世主，皆人也；国是所护，般若是能护，皆法也；故定人法为名。今依次解释：佛字，梵语具足应云佛陀，译为觉者。我国有好略之习惯，故独称佛。佛者：觉也。觉义有三：一自觉，异凡夫之不觉。二觉他，异二乘之独善。三觉满，异菩萨之分证。佛则自觉智满，觉他行满，三觉圆，万德具，方得称佛。说者：佛以八音四辩，金口亲宣，对机而说，佛是能说人，仁王下明所说法，此第一重能所也。
仁为美德之称，王是自在之义。施行仁政，恩惠黎民，统御四方，而得自在，故称仁王。
护者护持，国是国土。由仁王修德行仁，化被万民，国土安稳。则仁王为能护，国土是所护，此第二重能所也。
若以仁王望般若，则般若为能护，而仁王国土，皆所护耳。由王受持般若大法，则法力加被，能令王身安隐，国界太平，此第三重能所也。
若以般若望仁王，则仁王为能护，而般若国土，皆所护耳。由王宏护般若大法，则法力普及，能令人民信仰，国土安宁，此第四重能所也。
国若不护，则国危，总论仁王般若皆能护，国土为所护。护国之法，应以宏法化民，为先务之急，此第五重能所也。
般若是梵语，乃五种不翻中，尊重不翻。如‘大智度论’第七十卷，解般若不可称，般若是实相，甚深极重；智慧二字，尚未足以尽其义，是故不可称。故诸经论中，皆仍存梵语不翻也。
若欲翻之，当翻妙智，或翻净慧，是无漏法故。智慧通于世间法，以世间智慧，虽能发明科学，种种技术，令物质文明，日形进步，而不能挽救人心，创造世界之和平，何况能度众生，出离生死之苦厄也。
‘成实论’释云：真慧名智，即慧是智也。‘净名经’云：知一切众生心念，如应说法，起于智业；不取不舍，入一相门，起于慧业。释云：智是有，慧是空。有智故不住空，有慧故不住有。余云：般若，当翻妙智，或净慧者，亦即此义。妙则空有双离，净则无所住著。离相无住，是真般若。
又般若为五度之先导。由有般若智照，能离愚痴；以无痴故，能行布施，而度悭贪；能持净戒，而度诸恶；能修忍辱，而度嗔恨；能勤精进，而度懈怠；能修禅定，而度散乱。果能以般若之法而化民，则民修六度，国集千祥，而国不求护而自护矣。
波罗密者：梵语波罗，译云彼岸，密名为到。生死是此岸，烦恼是中流，涅槃是彼岸。须以六度为船筏，方能得离此岸而到彼岸也。
又能修般若，真智现前，了知生死即是涅槃，烦恼即是菩提，凡夫即是诸佛。自可不离此岸，诞登彼岸矣。
以上十一字，是别题，别在当部，而与他部所不同故。经字一字，是通题，通于诸部，所有经藏皆名经故。梵语修多罗，此翻契经；契者，合也，上合诸佛所说之理，下合众生应度之机，故名契经。
又翻法本，法者：理法之与教法也。理不自彰，藉教以显，则教法为本；教不自起，由理而生，则理法为本。教理二法，互相为本，故名法本。
又具常法二义：常者，三世圣人，不能易其说。法者，十界众生，悉当依其轨。即天下后世，所共由之道也。更有多解，恐繁不录。
问：此经于八部般若，何部所摄？答：八部者——大品、小品、放光、光赞、道行、文殊、金刚、天王，是为八；此属天王部摄。
此经共有四译：一、晋朝永嘉年，月支三藏，昙摩罗察（译法护）译出二卷；名‘仁王般若’。二、姚秦弘始三年，鸠摩罗什于长安逍遥园别馆译出二卷，名‘佛说仁王护国般若波罗密’。三、梁时大同年间，真谛三藏于豫章实因寺译出一卷，名‘仁王般若’。四、唐代宗时，三藏沙门大广智不空法师奉诏译，令集京城义学大德良贲等，翰林学士常衮等，于大明宫南桃园详译二卷，名‘护国般若波罗密多’。四经前后，海内多宏秦本。一释名竟。
二、辨体
既有其名，须辨其体。有云文以义为体，或云以无相为体，此皆常途之谈。又有以五忍十地为体，依本经文云：五忍是菩萨法，具列五忍竟。结云：名为诸佛菩萨，修般若波罗密。故知因修般若，得证五忍，一切佛菩萨，无不由五忍而成圣，故以五忍十地为体，此说亦非极成，当以实相为体。即三种般若，亦是以实相般若，为文字、观照二般若体。‘普贤观’云：大乘因者，诸法实相；大乘果者，亦诸法实相。依此实相因，而得实相果。故知此经，以实相为体。
实相者：即诸法真实之相，简言之即众生真实妙心。此心为诸法所依之体，诸法皆依此心而得建立。实相有二义：一、无相之实相，离一切虚妄差别之染相故。二、无不相之实相，以有自体，具足恒沙称性功德之相故。此经亦从妙心中流出教法，故以实相为体。二辨体竟。
三、明宗
宗者纲宗，即一经之大纲：又云宗要，即一经之要旨。解经，须于释名辨体之后，提其纲，而挈其要。此经以佛自行因果为宗，令诸闻者，欣乐增修。以般若真智，离一切相，而不坏一切相。从因克果，不失因果。
问：宗与体何别？答：宗致因果，体则非因非果，能为因果所依。故以实相之理为体，修因得果为宗也。三明宗竟。
四、论用
用者力用，如悉达太子，弯祖王弓满为力；射穿七鼓，贯地出泉为用。此经以内外二护为用。内护者，下文云：为诸菩萨，说护佛果因缘，护十地行因缘；外护者，下文云：吾今为汝，说护国土因缘，令国土获安，七难不起，灾害不生，万民安乐，名外护也。四论用竟。
五、教相
教者：我佛利生之言；相者：分别异同之致。欲宏教法，须识顿渐偏圆，若不明了，何以对机成益乎？我释迦牟尼文佛，十九出家，三十成道。说法四十九年，略分五时：初说华严大教，如牛出乳，因大法不契小机，遂乃隐大施小；次说阿含小教，如从乳出酪，既令得成小益，乃欲引小入大；三说大乘方等教，如转酪成生酥，弹偏斥小，叹大褒圆。观见诸子，既已成就大志，四说摩诃般若，如转生酥为熟酥；盛谈真空，实相妙理。观时机既至，五说法华，开权显实，会三归一，如转熟酥而成无上醍醐；等与诸子，授记作佛。五时前后，不无顿渐偏圆之相，今宜判定：
此经属般若部，当在般若时，是大乘熟酥为教相。经中说护佛果，及护十地行，与王所问摩诃衍云何照等文，知非小乘明矣。
问：经中有八偈，乃谈无常苦空等事，讵非小乘法耶？答：此乃举往昔百法师，依小乘，说世间不坚固之相，以劝普明王舍国；属助道，非正说；不得以此疑非大乘也。此约五重玄义，先提纲要竟。
次释译人
姚秦三藏法师鸠摩罗什译
姚秦者，纪时也。系姚兴嗣位，迎师入关。三藏法师者，以通达经律论三藏之法，可以为人之师。鸠摩罗什，具云鸠摩罗耆婆什，此翻童寿，以童年而有耆德故。译者，翻梵语而成华言。此师为七佛以来，译经法师，所翻之经，深得佛意，故受持转盛。次释译人竟。后解全文。
序品第一
吾国诸师解经，或有分文，或不分者。如‘大论’释‘大品般若’，则不分科段。天亲释‘涅槃’，则有分文。道安别置序、正、流通三分。今解依顺佛意，大分分三。此经全文八品，序当其初，故称第一，乃经中发起之由序为序分。“观空品”下六品文，显示经中正义，即正宗分。末“嘱累品”，嘱累弘扬，为流通分。若按经文，“受持品”末，佛告月光以下，即是流通分。流通今后利益无尽故。
“序品”中，有通序别序。通序者：通于诸部故，亦名证信序，以信闻时主处众，六种成就，证明是法可信，故云证信。又云经后序，佛临涅槃时，阿难问佛，一切经首，当安何语？佛敕阿难云：我灭后结集法藏时，当安如是我闻等。别序者：别在本经故，亦名发起序，从尔时十号三明下，如来放光现瑞，发起此经。又云经前序，乃如来说经以前之由序也。
如是我闻：一时，佛住王舍城耆阇崛山中。
先明六种证信序，亦云六成就。如是者，信成就。阿难结集经时，高升法座，忽感相好同佛，众起三疑：一疑佛重起，二疑他方佛来，三疑阿难成佛。因闻阿难唱言，如是我闻，三疑顿息，疑断则信生。又阿难白众言，如我所闻，当如是说，故令生信。
我闻者：闻成就。法若无闻，安能结集流通？阿难多闻第一，于佛所说法，悉能记忆受持。佛法大海水，流入阿难心。而曰我闻者，显法有所宗也。
一时者：时成就。法不孤起，必有时节因缘。时节若至，其理自彰。即师资道合，说听始终之时也。
佛者：主成就。虽有良时，若无法主，安成教益？此佛即本师释迦牟尼佛，应机示现，八相成道，于菩提树下，成等正觉，自觉觉他，说法利生之主也。
住王舍城耆阇崛山中者：处成就。若无胜处，安成法会？住约有八，按佛三身而分。应身四住：一、寿命住，谓五分法身；二、依止住，谓王舍城等；三、境界住，谓大千世界；四、威仪住，谓行立坐卧。报身三住：一者、天住，住于六欲天；二者、梵住，住于四禅天；三者、圣住，住三解脱门；法身一住：住第一义谛。今佛说此般若实相妙法，约理则后二住，约事则复多谈。
王舍城，乃摩竭提国之都城。摩竭提，译云天罗，系王名，即班足王之父，以王名国故。时王游猎，值牸狮子，与王交通，得孕生子，来殿上子于王，王审知是子，即作告令，言我无子，天赐我子，养育成人，足下班驳，时人号为班足。后绍王位，喜多食肉，一时遽阙，司理王膳之人，窃取城西新死小儿，烹而进之，王美其味，敕常准此。厨人自后，日于僻处，盗杀小儿，以供王膳，流毒天下，举国咸怨，千小国王，起兵伐之，摈在五山。罗刹翼辅，而为鬼王，因与山神，誓杀千王之头设供，冀满所愿，即以神力，捉得诸王，唯普明王后方捕至，欲行屠杀，以祭山神。时普明王，悲啼泣恨，而作是言：‘生来实语，而今乖信。’班足问言：‘汝求何信？’普明答曰：‘许行大施。’班足语言：‘放汝行施，事毕就我。’普明欢喜，远归本国，作大施会，委政太子，心安形悦，匍匐就终。班足问云：‘死门难向，汝既得去，何更自来？’普明答言：‘我持实语戒，不能畏死而毁戒。律云：宁有戒死，不无戒生。’更与班足广说慈悲，而斥杀害；仍示一切悉是无常。班足闻信，得空平等三昧住于初地。普集千王，不忍杀害，各取一渧血，三条发，以赛山神，而酬其愿。悉放千王归国。千王同愿，共止山中修道。于是筑城立舍，郁为大国，迭更知政。千王住故，故城以王舍名。城中人民，七次建舍，七次被烧，唯王舍皆免。于是命言，百姓家亦称王舍，应免火难，后果不烧。
又云此城，四天王共造，故称王舍。摩竭提国，又名摩伽陀国，译云持甘露处。凡有十二城，一区只尼大城，二富楼那跋檀大城，三阿监车多罗大城，四弗迦罗婆大城，五王舍大城，六舍婆提大城，七婆罗捺大城，八迦毗罗婆城，九瞻婆城，十婆翅多城，十一佝睒弥城，十二鸠楼城。
佛多住王舍城说法。此城有六精舍：一、竹园精舍，在平地，迦兰陀长者之所造，去城西北三十里；二、少力独上山精舍；三、七叶穴山精舍；四、四天王穴山精舍；五、蛇穴精舍；六、只阇崛山精舍。只阇此翻鹫，崛此翻头，此山形似鹫头，故以名焉。或云灵鹫山，以多圣人所居，故称为灵。
王舍城中有五山：鹫头山居中央，东方象头，南方马头，西方羊头，北方狮子头。佛居中央位，恒依中道说法，故多居鹫头山。又此山超胜余山，今说‘般若’殊胜法门，故依胜处。
与大比丘众八百万亿。学无学，皆阿罗汉。有为功德，无为功德，无学十智、有学八智、有学六智。三根、十六心行，法假虚实观，受假虚实观，名假虚实观，三空观门，四谛十二缘，无量功德皆成就。
与大比丘众下，是众成就。若无听众，教何所施？诸佛说教，必有四众：
一、影响众：或古佛乘愿再来，如文殊观音等。或他方菩萨，影响法会，助扬佛化，如妙音势至等。
二、当机众：机，即听众根机，与教可以相当。如大根闻大法，而起信解修证，是谓当机。
三、发起众：以同在法会，腾疑致问，请转法轮，发起大教，饶益众生，故名发起。
四、结缘众：虽然在座同闻，而不能解义起修。但结法缘，以种远因，故名结缘。般若会上，四众必具。今文所列听众，分此土众、他方众、化众，共成十二。下文云：十二大众皆来集会。
与大比丘众者：标名也。先列此土众。众有小大圣凡，阅之自知。与者，共也。比丘，出家学道之通称，名含三义故不翻。一乞士：外乞食以养色身，内乞法而资慧命；二怖魔：登坛求受具足戒，竟令天魔生恐怖；三破恶：精进修行持净戒，能破身口七支恶。比丘而云大者，拣非小器，皆道高德重之流，能为天王大人之所敬奉，如陈如为梵王所师，迦叶为帝释所师是也。
众者：梵语僧伽，此云和合众。有理和、事和。理和：则同证择灭无为；事和有六：身和同住，口和无诤，意和同悦，戒和同修，见和同解，利和同均；是名六和僧。
八百万亿者：列数也。学无学，皆阿罗汉者：显位也。学，是前三果有学人；无学，是第四果，已证无学位。阿罗汉亦含三义：一应供，应受三界人天供养；二杀贼，杀尽九十八使烦恼之贼；三无生，子缚已断，更不受生。
问：既言有学无学，云何皆言阿罗汉？智者大师，依‘成论’二释云：罗汉二种，一住，二行。当知行者，是有学人；住者，是无学人。故经云：五戒行者，皆行阿罗汉，即是学人。皆言阿罗汉者，举胜以显也。
有为功德，无为功德以下，叹德也。有为，举智德有修故；无为，约断德已证故。若就境论，道谛是有为，灭谛是无为。施物名功，归已曰德，故曰功德。
无学十智者：指第四果。证无学位，方具十智。一、法智：于欲界系，约四谛辨四种无漏智；二、比智：于上二界道中，四谛辨四种无漏智，不过法比之殊也；三、他心智：知欲色二界系，现心心数法，及无漏心心数法少分；四、世智：知诸世间有漏智慧也，亦名等智，凡圣同有故；五、苦智：观五阴，无常苦空无我；六、集智：有漏法因，因集生缘，观时无漏智；七、灭智：尽灭妙离，观时无漏智；八道智：道正迹乘，观时无漏智；九、尽智：‘智论’云：我见苦已断，集已尽，证已修，道已等；十、无生智：见苦已，不复更见等。诸经或云十一智，智度为如实智，知一切法总相别相，如实正知，无有挂碍，是为如实。此独在佛心中有，二乘无分，故但云十智也。
有学八智者：指第三果，阿那含人。此修道位中，但有八智，无有尽智，及无生智，此二在无学得故。
有学六智者：指初二果人。须陀洹，斯陀含，但有四谛，及法比二智，更除他心智及等智。
三根者：依大品经论，一、未知欲知根：在见道中，和合九无漏根，而作其体。九无漏根，谓信等五根，及喜、乐、舍、意等是也；二、知根：在修道中，增进九根，作知根体；三、知已根：在无学道，增进九根，作知已根体。
十六心行者：依修行次第，此与三根，俱应在十智前说，今经乃先说果，而后明因也。心行者，智者大师云：从心之所行，故名心行，非心即行也。行以往趣为义，修此十六观法，能趣四谛之理，故名行也。苦下四行：一无常观，二苦观，三空观，四无我观；集下四行：一因，二集，三缘，四生；灭下四行：一尽，二灭，三妙，四离；道下四行：一道，二正，三迹，四乘。又有云八忍八智，合为十六心行。
法假虚实观，受假虚实观，名假虚实观者：此叹三假观门。假者，自实无体，藉他方有故。法假，即五阴等法不实，为法假。受假，即五阴成，众生领受六尘，为受假。法受二皆假名，为名假。
言虚实者：一虚二实，相形立称。阴法是虚，众生谓实，当起慧照观察，如‘智度论’云：诸法非实，凡夫虚假，忆想分别，妄谓有人。如狗临井，自吠其影；水中无狗，但有相影，而生恶心，投井而死。众生亦尔：四大和合，名之为身，因缘生义，动作语言。凡夫于中，妄执我相，此法假也；生爱憎，起苦乐，此受假也；一切法，但从名字和合，如头足腹背和合，名之为身，此名假也。
三空观门者：谓空、无相、无作。言空门者，观诸法无我我所，从缘和合而有，无有作者受者，是名空门。
无相门者，观身虽空，而有相在。人著此相，心无智慧，当观凡所有相，皆是虚妄，是名无相门。无作门者，亦云无愿。既知无相，于二十五有，不作愿求，是名无作门。此三能到涅槃，得三解脱，亦名三解脱门。
四谛者：苦、集、灭、道，界内外两重因果，审实不虚，故名为谛。有有作、无作二种分别。小乘之人，智照未穷，智称有量，境不极妙，故称有作。大乘之人，以无心之真智，照无相之虚宗，境穷智极，名为无作。
十二缘者：即十二因缘法。自无明起，至老死止，因果相续，循环不断。过去二支因，无明及行；现在五支果，识、名色、六入、触、受；现在三支因，爱、取、有；未来二支果，生、老死。
颂云：无明爱取三烦恼，行有二支为业道，从识至受并生死，如是七事为苦道。合之不出惑业苦三，连环钩锁。依惑造业，依业受苦，于苦果中，再起惑造业，所以生死，相续长劫，此是流转门。更有还灭门：无明灭，则行灭；行灭，则识灭；乃至老死灭。缘觉人，因闻还灭门，于是志断无明，而证无生。无量功德皆成就者：总结具德之多。上列声闻众竟。
复有八百万亿大仙缘觉，非断非常，四谛，十二缘，皆成就。
此列缘觉众。八百万亿者，举数也。大仙缘觉者，标位。有三差别：一者、独觉：出无佛世，无师自悟。昔有国王，将诸彩女，入园游观，见树林花果，美妙可爱；王食毕少卧，诸彩女竞共采摘，毁坏林景。王时觉已，即悟一切诸法无常。以物况人，即成大辟支佛，亦称大仙缘觉。
二者、缘觉：秉佛所说十二因缘教，逆顺观察断见思惑，更侵习气，果证无生，名缘觉辟支佛。
三者、须陀洹人：藉前解脱分善根，人间天上，各七返受生，不受第八生，自然成道，为小辟支佛。
非断非常者：叹德也。观三世因果相续，故非断；因缘毕竟无性，故非常。四谛十二缘，解见前。皆成就者，总结也。列缘觉众竟。
复有九百万亿菩萨摩诃萨，皆阿罗汉。实智功德，方便智功德，行独大乘，四眼五通，三达十力，四无量心，四辩，四摄，金刚灭定，一切功德皆成就。
此列菩萨众。九百万亿者：举数也。菩萨摩诃萨：标名也。应云摩诃菩提萨埵，翻为大道心众生，有大根机，具大智慧，能发无上菩提心。梵语菩提，此翻为道，能修广大慈悲行，誓愿度脱一切有情。又菩提萨埵，翻为觉有情，乃上求佛觉，下度有情之士，亦称大士。
今依台宗，菩萨，有四教之不同：若以生灭心，修六度行，经历三大阿僧祇劫，难行能行，难舍能舍，难忍能忍，勤修福慧者，此藏教菩萨也。
若以无生心，断见思惑，故留余习，扶愿受生，往还三界，度脱有情。十地行圆，当知如佛，此通教菩萨也。
若以无量心，而修无量行。净佛国土，成就众生，大慈平等，大悲无限。华台摩顶，成功德身，此别教菩萨也。
若以无作心，观烦恼即是菩提，生死即是涅槃，无二无别。上无佛道可成，下无众生可度，此圆教菩萨也。
皆阿罗汉者：显位也。阿罗汉，名通大小，佛亦称阿罗汉。‘本行经’云：世间有六罗汉，五是陈如等五人，一即是佛。‘大品’云：阿罗汉，若智若断，即是菩萨无生法忍。‘大集’亦云：大法菩萨，名阿罗汉。故云皆阿罗汉也。
实智功德，方便智功德者：叹德也。方便智，即权智。菩萨具权实二智，故能真俗等观，圆融无碍。实智照理，理无不彻；权智照事，事无不穷。有实智，故不住生死；有权智，故不住涅槃。上显位，虽云罗汉，此叹德，即异二乘，故当别列。行独大乘者：以不乐二乘，惟依最上乘，发菩提心，修习大乘行，故曰行独大乘。
四眼者：以菩萨尚居因位，未得佛眼，故只具四。五通者：因无明未尽，于六通中，除漏尽通。三达，即三明：过去、宿命明；现在，天眼明；未来，漏尽明。
十力者，智论云：菩萨十力，一发心坚固力，二大慈力，三大悲力，四精进力，五禅定力，六智慧力，七身不厌生死力，八无生法忍力，九解脱力，十无碍力。
四无量心者：一慈，能与一切乐；二悲，能拔一切苦；三喜，能随喜一切功德；四舍，能舍离一切烦恼。
四辩者：四无碍辩才也。一、法无碍辩：了知诸法，名相差别故；二、辞无碍辩：解一切众生，殊方异类言音故；三、乐说无碍辩：随众生乐闻何法，一一能说故；四、义无碍辩：了知一切诸法之义，如地大，以质碍为义等。又解第一义谛，故得义无碍辩也。
四摄者：一布施：结众生缘，引令入信故；二爱语：好言劝勉，令起修行故；三利行：凡有所作，令得利益故；四同事：与之同事，亲近易度故。
金刚灭定者，三藏师云：通十地皆名金刚，以观智之力坚强，能破无明之惑，喻如金刚。又即金刚三昧，即首楞严三昧。一切功德皆成就者，总结也。上列三乘圣众竟，下列六凡听众。
复有千万亿五戒贤者，皆行阿罗汉，十地回向，五分法身，具足无量功德皆成就。
此列五戒贤者众，首句列数，二句标名，五戒是所持法，贤者为能持人。戒能止恶生善，杀盗淫三戒，防身业；妄语戒，防口业；酒戒，通防身口意三业。若能持之，则诸恶自止。而仁、义、礼、智、信，诸善生焉。不杀仁也，不盗义也，不邪淫礼也，不妄语信也，不饮酒智也。
贤者：即清信士，能清心寡欲，信乐佛法，所以称贤，耶优婆塞。翻为近事男，受持五戒，堪以亲近承事三宝故。提谓波利等问佛：何不为我说四戒六戒？佛答：五者，天下之大数也。在天为五星，在地为五岳，在人为五脏，在阴阳为五行，乃至在法为五戒。
皆行阿罗汉，十地回向者：叹德也。以迹同凡夫，本皆罗汉。十地者，始从欢喜地，终至法云地。迥向亦十，始从救护一切众生，离众生相回向，乃至第十，法界无量回向。回向有二——一、回向众生：所修功德，施与一切众生；二、回向佛果：所作功德，回向萨婆若，皆内秘大心之行，外现清信之身。
五分法身者：戒身、定身、慧身、解脱身、解脱知见身。凡夫惑业所感，以五阴为身；圣贤清静无为，以五分法身为体。无量功德皆成就：总结也。
复有十千五戒清信女，皆行阿罗汉。十地皆成就，始生功德，住生功德，终生功德，三十生功德皆成就。
此列清信女众。首二句举数标名，三句下叹德。清信女：梵语优婆夷，即近事女也。皆行阿罗汉十地，同上释。始生功德下，约十地，各有入住出三心。经云：善入出住百千三昧是也。始生：如十回向入地心。住生：即住初地心。终生：即出初地心。若入二地，即为二地始生功德。地地三生，合为三十生，功德皆成就也。
复有十亿七贤居士，德行具足，二十二品，十一切入，八除入，八解脱，三慧，十六谛，四谛，四三二一品观，得九十忍，一切功德皆成就。
此列七贤众，首二句举数标名。十亿者：照本国数百万也。七贤有二解——一、依小乘：五停心观、别相念处、总相念处、并暖地、顶地、忍地、世第一地，共为七；此等调心顺道，故名为贤。
二、依大乘：一初发心人，二名有相行人，三名无相行人，四名方便行，五名习种性，六名性种性，七名道种性。此七在地前，调心顺道，名为七贤。
居士者，居家学道之士，又清净自居之士。有有位有德者，如苏东坡、白居易之类；有有德无位者，如庞居士、傅大士之辈。
德行具足下叹德。先叹所具道品，此人在见道之前，惟具四念处，四正勤，四如意足，五根、五力，故只二十二品。
十一切入：亦名十遍处，入者，处也。青黄赤白，地水风火，空处，识处，是为十也。能广能胜，境名遍处。
八除入，亦名八胜处——一、内有色相，外观色少：初修此观；若观多色，恐难摄持，故观少色，若好若丑，不起贪嗔。二、内有色相，外观色多：由观道增进，虽观多亦无妨碍；若好若丑，不起贪嗔。三、内无色相，外观色少：若好若丑，不起贪嗔。四、内无色相，外观色多：若好若丑，不起贪嗔。五青、六黄、七赤、八白，内无色，外观青等四色照耀，胜于八背舍中青等四色，不起法爱，故名为胜。八解脱者：解脱以背舍为义，又名八背舍。一、内有色相，外观色：先观自身不净，以欲界贪欲难断，复观他色不净。二、内无色相，外观色：已灭内身色相，又为欲界贪欲难断，复观外色不净。此二背舍色贪心。三、观净色光明：背舍外色不净观，乐渐增长，遍身怡悦。四、空处：舍色观空，与空相应。五、识处：舍空缘识，与识相应。六、无所有处：舍识，而缘无所有，与无所有处相应。七、非想非非想：识想将尽未尽，非有想，非无想，如灯将残，半明半灭。八、灭受想：受想即能缘之心，行人厌患此心散乱，入定灭尽。定力充足，受想灭而不行，亦云灭尽定。此属无漏，而得解脱。
入此定能经多劫，色身不坏。迦叶尊者，受佛嘱，传衣弥勒，现在鸡足山等弥勒下生，即是入此定。三慧者：闻思修三慧也。十六谛、四谛者：依四谛，各四观，合为十六谛。如前解。
四三二一品观，得九十忍者：四即四善根，暖顶忍世第一也。三即除暖位，二除暖顶，一除前三，合成十忍。约三界九地，成九十忍也。一切功德皆成就：总结也。
复有万万亿九梵、三净、三光、三梵，五喜乐天，天定，功德定，味，常乐神通，十八生处，功德皆成就。
此列梵众。首句举数，以亿积至万万也。九梵即第四禅本天：福爱、福生、广果、无想，共四天，加寄居其中：无烦、无热、善现、善见、色究竟，五不还天，合成九梵。三净：（第三禅）少净、无量净、遍净。三光：（第二禅）少光、无量光、光音。三梵：（初禅）梵众、梵辅、大梵。亦合九梵，二九有十八梵天。
五喜乐天者：即谓觉、观、喜、乐、一心，五支禅境。有谓别指五净居天，受喜乐故。
天定功德定味下，叹德。天定者：报得定，一生禅天，自得其定。功德定者：修得定，即所修而得之净定。味者：味著。以一字为句。即是味著禅定也。
常乐神通者：色界天中，有报得、修得，二种神通。常乐者：属修得，拣非报得也。十八生处：即十八梵天。功德皆成就者：总结也。
复有亿亿六欲诸大天。十善果报，神通功德，皆成就。
此列欲界天众：初二句举数列名。六欲即欲界六天：一、四天天王，东持国，南增长，西广目，北多闻。二、忉利天，此云三十三，天主居中，四方各八天，合成三十三天。三、夜摩天，此云时分。四、兜率天，此云知足；有内院外院。内院，是补处菩萨所居。五、化乐天，自化五尘欲境受乐。六、他化自在天，所有乐境，他所化作，自在受乐。六天之内，有男有女，皆未离欲，故名欲界。
古德颂云：四王忉利欲交抱，夜摩执手兜率笑，化乐熟视他暂视，是则名为六天欲。生天渐高，欲心渐轻。至第六天，若修离欲定，即能出离欲界，上生色界禅天。禅天之中，无有女人，亦非胞胎受生，乃自然化生。
十善果报神通者：叹德也。十善，为生天因。世人于身口意三业，不作十恶行，即成十善。身不杀、不盗、不淫，居家之人不邪淫，口不妄言，不绮语、不恶口、不两舌。意不贪、不嗔、不痴。十善满足，身后生天，得六天中依正果报，受种种乐。亦有报得有漏五通，于六通中，惟除漏尽通；此通是出离三界圣人所得之无漏神通。未句总结。
复有十六大国王。各各有一万、二万、乃至十万眷属。五戒、十善、三归功德、清信行具足。
此列人王众；初举国数，次明眷属。五戒下叹德。五戒十善，解见在前。三归功德者：佛未出世，世间无有真正三宝，以诸天邪师为佛宝；四围陀典为法宝；诸外道众为僧宝。如出世，如杲日丽天，群昏烁破。
归依佛：树王得道，福慧两足。归依法：大小两乘，离欲清净。归依僧：道高德重，人天师范。清信行具足者：即四信行，信佛法僧三宝及戒，随分具足也。
复有五道，一切众生。
此列五道众。三界六道，今言五者，以阿修罗有胎卵湿化四生。化生修罗天趣摄，胎生修罗人趣摄，卵生修罗鬼趣摄，湿生修罗畜趣摄，故不别列。问：五道中有三途，何故诸天有不闻法者，而三途反有受道者？答：‘大涅槃经’云：于戒缓者，不名为缓；于乘缓者，乃名为缓。自有乘急而戒缓，戒急而乘缓，乘戒俱急，乘戒俱缓，四种之别。诸天以过去持戒修定，故生天；不修慧，故不得闻法。三途以过去破戒，故致堕落；由修慧故，声光所招，故得受道。俱急俱缓可知。
复有他方，不可量众。
此列他方众。文显可知。
复有变十方净土，现百亿高座，化百亿须弥宝华，各各座前华上。复有无量化佛，无量菩萨，比丘，八部大众，各各坐宝莲华。华上普有无量国土，一一国土，佛及大众，如今无异。一一国土中，一一佛及大众，各各说‘般若波罗密’。
此列变化众。初不思议，能变净土，此非常寂光净土，乃现华台实报净相也。现百亿座华，且明应身大千之化相也。
二不思议力，能现诸佛、菩萨、比丘、八部︹八部即：天、龙、夜叉（此云轻捷）、乾闼婆（此云寻香天帝乐神）、阿修罗（此云非天无天德故）、迦楼罗（此云金翅鸟）、紧那罗（此云疑神头有一角，天帝歌神其音最美）、摩呼罗迦（此云蟒神）并及大众︺。各各坐宝莲华，华上皆有无量国土。佛及大众，如今无异。
三不思议力，能说般若。从一一国土中，一一佛及大众，圣凡一致，各说般若，以为此经发起之端。
他方大众，及化众，此三界中众，十二大众，皆来集会。坐九级莲华座。其会方广九百五十里。大众佥然而坐。
此结听众。他方大众，结前第十一他方众。及化众，结第十二变化众。三界中众，结前十种此土众。九级莲华，九层华座也。广九百五十里者：如维摩丈室，广狭无碍。大众佥然而坐，佥者皆也，同也，即同坐一处，同聆妙法也。以上通序，六种证信竟。
尔时，十号、三明、大灭谛、金刚智，释迦牟尼佛，初年月八日，方坐十地，入大寂室，三昧思缘。
此下别序，一经发起因缘。文有五段：一如来入定，二光华地动，三大众疑问，四音乐集众，五如来出定。今初。尔时者：当尔六种成就之时。十号乃赞佛具足十号，名称普闻，众生归信。一如来、二应供、三正遍知、四明行足、五善逝、六世间解、七无上士、八调御丈夫、九天人师、十佛。
三明者：宿命明、天眼明、漏尽明。能知过去无量劫因缘，能见恒沙界外雨滴头数，能尽一切结习无明。
大灭谛金刚智者：大灭谛，即大寂灭海，无余涅槃，此赞佛断德。金刚，非因中断惑之金刚观智，乃果地证理之一切种智。坚固不坏，喻如金刚，此赞佛智德。者字：即赞佛是智断二德究竟之人。
释迦，此云能仁，叹佛利他悲德。牟尼，此云寂默，叹佛自利智德。佛是通号，释迦牟尼是别号。以无量劫来，智悲并用，上求下化，故得是号。有二因缘：一、过去劫中，有佛出世，号释迦牟尼。观广炽陶师，机缘已熟，特往化度。于傍晚时，率四大弟子，同至陶师窑所。广炽见佛相好庄严，生大欢喜。问佛何往？佛云：来借一宿。广炽以草敷座，延佛及僧入窑，礼拜瞻仰，心中发愿：愿我将来成佛，名字相貌，皆同今佛；四大弟子，名相亦然。佛为说法，发心修行，从因至果，果孚因愿，故得是号。
二、第二阿僧祇劫，燃灯佛出现于世。有善慧童子，买花供佛，布发掩泥，为佛行过。佛与授记：‘汝于来世，当得作佛，号释迦牟尼。’今果如所记。
初年月八日：此明时节。据吉藏法师疏云：成道三十六年，正月八日说此经，佛成道七年，方说余般若。按诸传记，已二十九年，加前七年，应在成道后三十六年，生年六十六，说此‘仁王护国般若经’。
方坐十地者：即正住十地也。非菩萨所历十地，乃如来所住十地。一、甚深难知，广明智德地。二、清净身，不可思议地。三、海藏地。四、神通智德地。五、明德地。六、无垢焰光开相地。七、广胜法界藏明界地。八、无碍智慧地。九、无边亿庄严回向，能照明地。十、毗卢那智藏地。此出‘同性经’。
入大寂室，三昧思缘者：大寂室，即大寂灭定，梵语三昧，此云正定。思缘，乃思察众生机缘。诸佛说法常仪，先须入定。如说法华，先入无量义处三昧等。此正入定观机，方授法药。
又如来那伽常在定，无有不定时。寂而常用，用而常寂，岂有入起定耶！然为众生作前，如来欲说般若，尚须入定思缘，况余人耶！思缘又作一解，思无相义，缘法性理，佛欲称实而谈。此乃发起之第一因缘。
放大光明，照三界中。复于顶上，出千宝莲华，上至非想非非想天；光亦复尔。乃至他方恒河沙诸佛国土。时无色界，雨无量变大香华，香如车轮，花如须弥山王，如云而下。十八梵天王，雨百变异色华。六欲诸天，雨无量色华。其佛座前，自然生九百万亿劫华，上至非想非非想天。是时世界，其地六种震动。
此光华动地，乃发起之第二因缘。光明而云大者，非日月灯之所能及，故能遍照十方三界中也。放光是现希有事，令众生信得益；亦表以智慧明，破烦恼暗也。光有二种：一、神通光：以有缘诸子，散在各方，今欲召集，令闻般若，故放神通光。二、智慧光：以静极光通，寂照含虚，分别法相，称机而说，故放智慧光。
复于顶上，出生千宝莲华，上至非想非非想，其光亦尔，此现华相瑞。以众生根性不一，或损光而发机，或见华而得益，故现华也。不现余华，独现莲华者，以其方华即果，表因果同时也。
千宝莲华：即千叶宝莲华。华表因行，莲而曰宝者，具有三义：一坚固义，二贵重义，三离垢义。表般若妙行，坚固不退，贵重无比，离垢绝相。又华从顶生，表最胜顶法。
上至非想非非想天者：穷三界顶，其行可以度脱三界有情也。此天，人定时，以非有想；生灭识心，伏而未断，实非非想。如灯将残，忽明忽暗。光亦复尔者：所放之光，不独横遍十方，亦复竖穷三界也。
乃至恒沙诸佛国土者：谓从一界，乃至如恒河沙数诸佛国土。三界诸天，各各雨华，雨字去声，落也。无色界天，雨无量变大香华：变而曰无量，指香华气味色相，转变无尽。香如车轮，华如须弥：即形容大相。如云而下：是譬喻其多。
十八梵天王，雨百变异色华：初二三禅，三三九梵，四禅四天，及五不还天，亦九梵，合成十八梵，属色界。六欲诸天，雨无量色华：文皆可知。三界诸天雨华，供养如来善说般若。
问：如来未曾出定，未动舌根，何谓说般若？答：无说之说，乃为真说。昔日，须菩提宴坐石室，空中散华。须菩提问：散华何人？曰：我帝释天。又问：散华何为？帝曰：供养尊者，善说般若。须菩提曰：我乃无说。帝曰：尊者无说，我亦无闻。无说无闻，是真般若。
其佛座前，自然生九百万亿劫华，上至非想非非想天，前佛顶上出花，显正报瑞。此佛座前生花，显依报瑞。劫者级也，级即层也。上至非想非非想天，亦竖穷三界也。
是时世界，其地六种震动者：欲令众生，有所警觉，不安沉迷，得悟般若。六种，即：动、踊、起、震、吼、击。上三属形，下三属声。以表形声两益。
尔时，诸大众，俱共佥然生疑，各相谓言：‘四无所畏，十八不共法，五眼法身，大觉世尊，前已为我等大众，二十九年，说“摩词般若波罗密、金刚般若波罗密、天王问般若波罗密、光赞般波罗密”，今日如来放大光明，斯作何事？’
此大众疑问，乃发起之第三因缘。尔时，即入定现瑞时。一会大众，咸皆生疑，互相咨问，佥然：即皆然也。
四无所畏四句：赞叹佛德。无所畏者：‘十住毗婆娑’云：不惧外难故。一、一切智无畏：于一切诸法尽知尽见。二、漏尽无畏：佛五住究尽，二死永亡。三、尽苦道无畏：于尽苦之道，能知能说。四、说障道无畏：于障道之法。能知能说。十八不共法者：佛证最上一乘之理，不与三乘共故。一身无失，二口无失，三念无失，四无异想，五无不定心，六无不知已舍心，七大欲无减，八精进无减，九念无减，十慧无减，十一解脱无减，十二解脱知见无减，十三身业随智慧行，十四口业随智慧行，十五意业随智慧行，十六智慧知过去世无碍，十七智慧知未来世无碍，十八智慧知现在世无碍。
五眼者：肉眼、天眼、慧眼、法眼、佛眼也。古有偈云：天眼通非碍，肉眼碍非通，法眼唯观俗，慧眼知了空，佛眼如千日，照异体还同，圆明法界内，无处不含容。通非碍者：天眼，能观障外之色，面前虽有障隔，亦复能见，通达无碍也。碍非通者：肉眼，但观障内之色，如有一纸障隔，即碍而不通。法眼：能观俗谛，有为因果事相之法。慧眼：了知常无常诸法皆空。佛眼：智光圆满，等照一切；照差别异相之境，还同平等一如之体。圆明洞彻法界之内，无处而不含容。佛一眼具足五眼，菩萨惟前四，二乘惟前三，天道、鬼道具二，人与修罗、地狱、畜生四道惟一。若有修证，所具不定。
法身者：生佛同具，平等一如，无有高下。此为自性清净法身，在圣不增，在凡不减，惟是众生虽具，迷而不觉，法身埋没在五蕴山中，如金在矿。
如来因地，依本觉法身理体，起始觉智用，断惑证真，证得一心本源。修德有功，性德方显，是为离垢妙极法身。离五住垢，极三智妙，法身显现，体遍十方；能起报化大用，如金出矿。
大觉世尊者：即究竟果觉，得一切种智，三觉圆满，万德毕具。为六凡有情世间，三乘正觉世间，所共尊仰故。
前已为我等大众下，序昔疑今。前二十九年，说四般若。按佛成道后七年，方说般若，此当约通五时说，莫泥于别五时。
‘摩诃般若’：即‘大品般若’。佛于王舍城耆阇崛山说。‘金刚般若’：金刚是喻，具有坚明利三义。以喻实相般若，坚固不坏；观照般若，灵明洞彻；文字般若，断惑利器，以能诠具修断功用故；佛在舍卫国说。‘天王问般若’：亦舍卫国说。后还灵山，说‘光赞般若’。今日，是如来成道后，三十六年正月八日。如来放大光明，斯作何事？佛放光，非无缘而放；但未知斯光，为作何事，此即大众疑问之词。
时，十六大国王中，舍卫国主波斯匿王，名曰月光。德行十地，六度三十七品，四不坏净，行摩诃衍化。
十六大国王，皆乘愿而来，辅扬法化，故得预般若胜会。诸王中，以波斯匿王为领袖。梵语波斯匿，此译胜军。与佛同日而生。贤明英勇，能破强敌，军胜诸国，故号胜军。又名月光，世人所号。以佛为日光，王为月光，两轮并耀世间也。
舍卫：是王都，其国为憍萨罗国，以都城胜故，恒以舍卫称。译为丰德，国有五欲财宝之丰，人有解脱多闻之德。
德行十地下叹德。以王乃大权示现，内秘十地行，外现帝生身。乘愿利生，故与佛同日而生。六度者：布施度悭贪，持戒度诸恶，忍辱度嗔恨，精进度懈怠，禅定度散乱，智慧度愚痴。有事度理度之别：事度，但修事行，未契真如，即权教菩萨所修。理度，乃称真如理，修六度行，一一离相，了达三轮体空，即实教菩萨所修。
三十七品者：四念处、四正勤、四如意足、五根、五力、七觉支、八正道。以十法为根本，谓信戒念定慧，进思除喜舍，开六合四，开信为二：信根、信力。开戒为三：正语、正业、正命。开念为四：念根、念力、念觉支、正念。开进为八：四正勤、进根、进力、进觉支、正精进。开定为八：四如意足、定根、定力、定觉支、正定。开慧为八：四念处、慧根、慧力、择法觉支、正见。以上共三十三，加思惟、除、喜、舍则成三十七。以为入道之品，亦云道品。
四不坏净者：信三宝及戒，为不坏之净法。信佛具一切智，以为人天导师。信法如阿伽陀（西域药名，译普去，能普去诸病），能医众生心病。信僧修如实行，堪作众生模范。信戒为清净法，能断一切染业。
行摩诃衍化者：梵语摩诃衍，此云大乘。月光本大乘愿行，以之教化国民，使合国人民，信受大乘共行六度故。
次第问居士宝、盖、法、净名等八百人。复问须菩提、舍利弗等五千人。复问弥勒、师子吼等十千人。无能答者。
次第问者，依次咨问。先问俗众，次问圣众。居士者：清心寡欲，居家守道之士。宝盖法净名等，智者疏云：宝是宝积，盖是月盖，法是法财，净名是维摩诘也。略举上首，等余八百。
次问须菩提（译空生），解空第一；舍利弗（译鹙子），智慧第一。举二上首，等余五千人。
弥勒译慈氏，过去从大慈如来，修习慈心三昧。本名阿逸多，译无能胜。现居兜率内院，次补佛位，师子吼，似喻菩萨说法无畏，故以名焉。亦举二上首，等余十千。
能无答者，有二意：一、放光现瑞，必有因缘，如来境界，非下位所知，故无能答。二、如弥勒等深位菩萨，领知如来放光现瑞，欲说般若妙法。如来出定会当自说，所以不答。
时，波斯匿王，即以神力作八万种音乐；十八梵天，六欲诸天，亦作八万种音乐。声动三千，乃至恒河沙佛土，有缘斯现。
此音乐集众，乃发起之第四因缘。波斯匿王，以众疑莫决，乃奏乐供佛，冀佛出定，为众决疑。色界、欲界、诸天亦作音乐，声动三千世界。从一世界，辗转而至恒沙佛土，有缘之处，斯现乐音之声，令闻云集，入此大会。
彼他方佛国中。南方法才菩萨，共五百万亿大众，俱来入此大会。东方宝柱菩萨，共九百万亿大众，俱来入此大会。北方虚空性菩萨，共百千万亿大众，俱来入此大会。西方善住菩萨，共十恒河沙大众，俱来入此大会。六方亦复如是。作乐亦然，亦复共作无量音乐，觉寤如来。
彼他方菩萨，闻音云集，先四方云集。六方亦复如是者：即东南、西南、东北、西北、上方、下方、为六方，亦如四方闻音即集。作乐亦然者：作诸音乐，亦如欲色诸天。共作无量音乐、觉寤如来者：非如来在定，为声尘所动曰觉寤，二禅天尚不为声所动，决如来乎！今言觉寤者，乃知机感盈前，大教当施耳。
佛即知时，得众生根，即从定起，方坐莲华师子座上，如金刚山王。大众欢喜，各现无量神通，地及虚空，大众而住。
此如来出定，乃发起之第五因缘。首二句，即佛在定中，思察施教机缘，知时节已至，众生根机亦熟，当发海潮音，故即从定起，方升法座。乃表从无住本，起化他用。莲华师子座者：莲华安在座上，如来坐在华中，师子座，如‘释论’云：非是实师子，亦非木石师子，以如来是人中师子。师子是兽中王，师子一吼百兽脑裂。如来为法中王，能伏天魔外道。所坐之处，若座若床，皆名师子也。
如金刚山王者：坚固不动之义。如来法身坚固，无动无坏，又应化身，不为世间利、衰、毁、誉、称、讥、苦、乐，八风所动。譬如金刚山王，巍然不动。大众欢喜者：喜如来，先以定动，此时必以智拔；将施大法，决我深疑，生我胜解，令获利乐，故所以喜。各各现通，随神力之胜劣，有在地而住者，在空而住者。此即摄心安住，伫领大法。序品竟。
观空品第二
上文序分已周，此下正宗宜显。正宗文有六品，分为四类：前观空品、菩萨教化品、二谛品，此三品明护佛果、护十地行因缘，名为内护。次护国品，明护国土，名为外护。三散华品，明报恩供养。四受持品，明弘经德貌。此为如来正说宗要之理，是名正宗分。后嘱累品，属流通分。
观空者：观字读去声，观是能观正智，空是所观妙境。以无相智，观无相境。智与境冥，境与智合，境智合一，能所俱寂，是为观空也。
又观，是无得正观。空，是实相真空；非凡夫所认之顽空，外道所取之断空，二乘所证之偏空；乃大乘菩萨，以般若正智，观空非空，空中具足妙有。故言观空也。
尔时，佛告大众知：‘十六大国王，意欲问护国土因缘。
此申告大众。尔时：即六种成就，感应道交之时。佛智鉴机，知诸王问意，故申告于众，汝等应知：十六大国王，国土虽各不同，而护国之意则同，欲令七难不起，妖灾销灭，四境清夷，万民安乐，故欲问护国土因缘；此则生下外护经文。
‘吾今先为诸菩萨说护佛果因缘，护十地行因缘。
此许示说意。观佛许示说意，与诸王问意，似不相合。实则我佛，欲说根本护国之法。夫国家之兴衰，则以人民之善恶为转移。人民之善恶，则以王者之化导为标准。今欲护其国土，须重乎人民。欲善其人民，端资乎教化。欲施以教化，先立其内行。内行若成，外护得备，所以应先明内护也。护佛果者：即生此品护果经文；护十地行者：即生下教化品护因经文；均属内护。国土则为外护矣。
‘谛听谛听！善思念之！如法修行！’
此诫听思修，勖以三慧。听而曰谛者，谛实而听，不特闻言，而贵闻义之与闻意，即闻慧也。思念而曰善者，非意识之思惟念虑，乃正思惟之与正念，即思慧也。修行而曰如法者，如佛所说法，依教起行，即修慧也。
时，波斯匿王言：‘善！大事因缘故，即散百亿种色华，变成百亿宝帐，盖诸大众。’
王言善者，信顺之辞。信知如来，善识物情，善能启迪，故曰善。大事因缘者：法华经以开示悟入佛之知见，为大事因缘。佛之知见，众生本具，只因一向沉迷，埋没在五蕴山中，如金在矿。佛为众生开其本有，令得显现。示以平等，生佛一如。此开示者，约如来边说。欲令众生，悟佛知见，本来具足。入佛知见，进趣佛道。此悟入者，约众生边说。
今经明成佛因果，为大事因缘。‘智度论’云：佛说般若，无央数众生，当续佛种，是为大事。又‘大品’云：须菩提白佛言：世尊！般若为大事故起，龙树菩萨释云：能破众生诸大烦恼，能与诸佛无上大衣，名为大事。
散百亿种色华：恭敬供养，表行因。变成百亿宝帐：表得果。盖诸大众：表慈悲益物，普荫众生。
尔时，大王复起作礼，白佛言：‘世尊！一切菩萨，云何护佛果。云何护十地行因缘？’
此月光请问内护因缘。经家先叙请法之仪。复起作礼，身业恭敬。白佛言世尊，口业恭敬。身口必由意业发动，是则三业恭敬。下请词，因闻如来言：先为菩萨说护佛果，护十地因缘，故牒其词，以请之。
佛言：‘菩萨化四生，不观色如，受想行识如，众生我人，常乐我净如，知见寿者如，菩萨如，六度四摄，一切行如，二谛如。
此下文有三问答。上月光初问，此佛初答。明生法二空，中道寂灭，与佛果无二。佛言菩萨化四生者：菩萨以利生为事业，智悲并运，随机施化，作大饶益。
四生，包括三界六道。天、狱惟化生。人道、阿修罗道、畜道，皆有四生。鬼道有胎化二生。人道胎生，众所共知。毗舍信弥罗，兄弟三十二人，从卵生。湿生王，从湿生。轮王宝女莲华化生。修罗，化生者天趣摄；胎生者人趣摄；卵生者鬼趣摄；湿生者畜趣摄。畜生，走兽胎生，飞禽卵生，昆虫水族有湿化二生。菩萨运心平等，普皆化度。
不观色如者：他译有二句：不观色相，不观色如。今此一句，亦具二义，即不观色，不观如也。色居五阴之首，故先明之。色以质碍为义，内五根、外六尘皆色也。本文指四生之色。观（当读去声）是能观之智，色为所观之境。菩萨化四生，不观胎卵湿化四生之色相；此有智，能了色即真空，不著有也。亦不观四生之色如（即空也）；此有悲，能达色为幻有，不著无也。有无不著，全归中道。虽终日化四生，实无四生可化，是名化四生。
凡夫妄见，色相实有，所以对色起憎爱心，造作诸业，轮回不息，如狗临井，自吠其影。互相吠故，而起恶心，以致坠井而死。二乘之人，厌色为碍，析色归空，沉滞化城，不能涉俗利生，此亦偏见。菩萨观智现前，了知色即是空，空即是色，无生无灭，性体自如，不假智推方如。若以智遣色存如，犹是观心未净。今圆观，不观如者，则空有不羁，境智俱寂也。
受想行识如者：受以领纳为义，想以取像为能，行以迁流为相，识以了别为用，例上可知，此五阴明法空。下众生我人三句，明生空。众生者：地水火风四大，与受想行识四心，众法和合而生，故名众生。我人者：于五阴本来无我无人中，妄执实有我人之相。今不观众生相，亦不观如。
常乐我净者：众生于无常计常，于苦为乐，无我执我，不净计净，是为四颠倒。如来证之，则为四德，菩萨了知，倒本无倒，故谓之如。今不观倒相，亦不观如，即心境双亡也。
知见寿者如者：意识名知，眼识明见，色心连持，一期住世，是为寿者。亦不观如见寿者如。众生自性，本来空寂，不待观而后空，此明生空也。
菩萨如者：非但所化生空，即能化之菩萨，亦性本自空。所修六度四摄（布施爱语利行同事）一切行门，以及真俗二谛，无不皆空。但以方便力，引导于众生。
问：上不观法如、生如真义，与‘净名经’所云：一切众生皆如也，一切法亦如也，贤圣亦如也，至于弥勒亦如也，岂不相背耶？答：‘净名’观如，离有见、常见。此不观如，离无见、断见。非特不背，自是更进一层，缘观俱寂也。
‘是故一切法性，真实空。不来不去，无生无灭，同真际，等法性，无二无别，如虚空。
是故二字，承上起下之词。是生法二空故，一切法性，本是真空；一切包括之义，切字去声，不可作切物之切字解。一切法是事，性是理，事则无量差别，理则唯一平等。事依理起，事不离理；法依性起，法不离性；如依金作器，器依金成，器不离金。器之相，无量差别；器之性，唯是一金。一切差别诸法，不离平等一性，亦复如是。
真实空：即指一切法性，乃是真如实际，空诸妄染。此空非凡夫所见之顽空，亦非外道所计之断空，亦非二乘所证之偏空，乃第一义空，是谓真空，圆满普遍。来无所从，去无所至，故曰不来不去。本自无生，究竟无灭，故曰无生无灭。同真如实际，等圆明法性。无二者：凡圣一如。无别者：迷悟同体。喻如虚空：不变随缘，随缘不变，广大平等，无处不周。同‘楞严’所云：一切众生，本源真如，即是如来成佛真体。
‘是故阴入界无我，无所有相，是为菩萨行化十地，般若波罗密。’
是故阴入界无我，无所有相者：以是一切法无二无别之故。阴是五阴亦名五蕴。蕴者积聚义，阴是盖覆义。谓积聚五法，盖覆真性故。合色法为一，开心法为四。入是十二入，即六根六尘也。入有二义：一、根有入尘之功能，二、根为尘所入之处所，故名为入。开色法有五根六尘，合心法唯意根。界是十八界，六根、六尘、六识、三六合为十八界。开色法，有六尘及前五根；开心法，有意根与六识；各有界限不混，故名为界。
无我者：诸法本来无我，众生妄认五阴、六根、六识，色心为我。既有一我执之迷，则贪嗔痴慢之心生矣，杀盗淫妄之业作矣。举国皆然，则人心日险，世道日非，国些日乱。又国与国有一我见存焉，则纷夺扰攘，战祸起焉，世界不得和平。故佛说阴入界无我者，明生空也；了达生空，则我尚不可得，一切惑业，从何而生。人人如是，而国不护而自护矣。
无所有相者：谓诸法之相本空，本无所有，如梦中境。‘金刚经’云：‘凡所有相，皆是虚妄。’迷者妄执诸法实有，同梦中人，由梦想颠倒故，妄执梦境为实。梦可意境，则生爱：梦违情境，则生怒。此境不待梦醒故空，正在梦时，本无有相。一切众生亦尔，未曾觉悟，都在大梦之中。现前世间诸法，无非梦境。此非譬喻，乃是实语。世界是个大梦场，一切众生，乐欲不同，即是同床异梦。我作如是说话，只恐有人不信，以夜间有梦，日间何以为梦？当知一夕之梦为小梦，一生之梦为大梦。诸葛武侯曰：‘大梦谁先觉，平生我自知。’岂非指一生为大梦耶！一切诸法，完全是梦境，故无有相，此明法空也。了达法空，不生贪爱。不贪则无争，无争则国治而天下平矣。
是为菩萨行化十地，般若波罗密者：此结归以上生法二空，是为菩萨行化之指南。菩萨化众生，不观色，不观如，境智俱寂，进趣十地，而到涅槃之彼岸。十地差别，不离般若。即‘金刚经’云：一切贤圣，皆以无为法而有差别。
白佛言：‘若诸法尔者，菩萨护化众生，为化众生耶？’
此第二问答。月光领前生法二空之义，问众生尚不可得，云何可化？若诸法尔者，牒上文：四生同真际，等法性，毕竟空寂。而菩萨护化众生者，为是有化众生耶？为是无众生可化耶？
‘大王！法性，色受想行识，常乐我净。不住色，不住非色，不住非非色，乃至受想行识亦不住，非非住。何以故？非色如，非非色如。
此明真则无化。法性者：诸法真空实性也。不待观而后空，本性空故。众生之五阴，如来之四德，一一无非全体法性，故不住有无二边；不住色者，不住色边。不住非色者，不住空边。不住非非色者，不住下略非色二字，即不住非色非空边。不住上，略不住亦色亦非色一句。又不住色者，遣色法。不住非色者，遣空法。不住非非色者，遣空空法也。
又智者疏云：‘具足应云：不住色，不住非色，不住亦色亦非色，不住非色非非色。’其中文略第三句，及第四句非色二字。以色即是空，故不住色。以空即是色，故不住非色（非色即空也）。以色空无二而二，故不住亦色亦非色。以色空二而无二，故不住非色非非色。四句咸离，以显不住行也。
乃至受想行识亦不住，非非住者：乃至二字，超略之词。超略四德不谈，可以例知故也。受想行识亦不住，离有也。非不住，离空也。第二非字，作不字理易明显。双离空有，自然归于中道矣。
何以故下，征释不住之义。非色如，故不可定言住色。非非色如，故不可定言住非色。色与非色，二皆不住，方是般若无住真宗。
‘世谛故，三假故，名见众生。
此约俗则有化，世谛即俗谛也。上真谛，明一切法皆空。此俗谛，明一切法皆有。若偏尚于空，未免坏世间相，不能成行利生。今顺世俗谛，立建化门。三假者：法假、受假、名假，解见在前。由此世谛三假因缘，故生法二相宛然，名见众生。有善恶因果三界六道，依正二报，苦乐升沉等，即有能化所化。
‘一切法性实故。
此结成生空义。一切法，指胎卵湿化四生。其相虽有生灭，其性本来真实。契经云：‘一切众生，即涅槃相，不复更灭。’‘金刚经’云：‘实无众生，得灭度者。亦性实义。’
‘乃至诸佛，三乘、七贤八圣，亦名见。六十二见，亦名见。
此明邪正见，俱是见者。乃至极果诸佛，若存有佛见，与大乘菩萨，中乘缘觉，小乘声闻；七贤者：五停心、别相念、总相念、暖地、顶地、忍地、世第一地。八圣者：四果四向。若执名相，分别诸法，亦名见著，不见诸法实性。
六十二见为邪见。计五阴有，即常见。计五阴无，即断见。以此断常二见为本，辗转妄计，成六十二见。各解不同，查法数自明。此论圣凡有见，俱是见著。即‘楞严’所云：知见立知，即无明本；知见无见，斯即涅槃。
‘大王！若以名，名见一切法，乃至诸佛，三乘四生者，非非见一切法也。’
此明假名名见，乃是正见。重呼大王以告之曰：若但随俗，以假名名见一切法，不执实有能见所见，方为正见。
乃至诸佛下，一切圣凡，见一切法，上一非字，谓非假名名为见者，即非真见一切法性也。
白佛言：‘般若波罗密，有法非非法，摩诃衍云何照？’
此第三问答。问：般若若是有法，各辨照用。若是非非法，云何照用？非非法者：非有法非无法也。若是有法，可依有而照。治是无法，可依无而照。既非有非无，摩诃衍云何能照？摩诃衍译为大乘，即般若也。般若妙智，能运载行人到于彼岸，故有乘义。
‘大王！摩诃衍见非非法。法若非非法，是名非非法空。
此中佛之答意，谓若执有无二见，即非般若妙智。大乘正见，非有法，非无法也。法若非有法，则不落常见。若非无法，则不落断见。末句是名非非法空者：正是般若妙智。了达诸法实性，如镜中像，非有非无。决不著有著无，而成断常二见，是名非非法空，不待观而自空也。
‘所以者何？法性空故。
上句征，下句释。征云：所以有无俱空者何也？释曰：诸法自性本来空故。大乘般若，双照有无，可辨照用也。
‘法性空，色受想行识空，十二入十八界空，六大法空，四谛，十二缘空，是法即生、即住、即灭、即有、即空。
上略约般若以明空，下别列诸科以明空，显护佛果之般若也。首句法性者：诸法真空实性也。亦即大乘般若实相正体。实相者：非有相，非无相，有无相空，是为实相。又为诸法所依之性，是名法性。实相法性，名异体同。‘楞严’则曰如来藏，‘涅槃’则称佛性。此法性本来无一物，故曰空。由法性空故，所以诸法皆空也。
色受想行识空者：果报空也。色有内色外色，内色是正报根身，外色是依报世界。受想行识是心法。五阴空，即身心世界皆空。此观照般若功深，方能如是。‘心经’云：‘观自在菩萨，行深般若波罗密多时，照见五蕴皆空，度一切苦厄。
十二入：是受用空。六根为能受用，六尘为所受用。十八界是性别空，根尘识三，见与见缘，并所想相，如虚空华，本无所有。
以上阴入界三，乃如来对机设教。众生心色二迷，有轻重不同。为迷心重者说五阴，合色开心。为迷色重者说十二入，开色合心。为心色二迷俱重者说十八界，心色俱开。
六大：名遍到空。‘阿含经’云：六王各诤其大。地云：我能胜载一切万物。水云：我能滋润一切。火云：我能烧照一切。风云：我能生动一切。识云：若无我者，色则败坏，虽复各称我大，识为主也。六大毕竟无性，故曰六大法空。
四谛，十二缘空者：四谛是境空，十二缘是义空；苦是世间苦果，集是（五住烦恼）造业招苦之因。灭是出世乐果，道是离苦得乐之法。
十二因缘，有流转还灭二门。流转门，无明缘行（过去二支因），行缘识，识缘名色，名色缘六入，六入缘触，触缘受（现在五支果），受缘爱，爱缘取，取缘有（现在三支因），有缘生，生缘老死（未来二支果）。约三世论两重因果流转生死，无有休息，即苦集二谛之义。还灭门，自无明灭，乃至老死灭，即灭道二谛之义。空者，明十二因缘，本来寂灭，非二乘所知故也。
是法即生、即住、即灭、即有、即空者：此五即字，乃释成般若真空之义。是法：即指上文色等诸法。常途所谓，诸法先生、次住、后灭，有过现未三世之相。今则不然，以诸法无常，转变不停。‘楞伽’云：初生即有灭，不为愚者说。如‘净名’云：汝今即时亦生、亦老、亦灭也。即有即空者：不坏相而见空也，以色即是空故。余可例知。
‘刹那刹那，亦如是。法生、法住、法灭。何以故？九十刹那为一念，一念中一刹那，经九百生灭。乃至色一切法，亦如是。以般若波罗密空故，不见缘，不见谛，乃至一切法空。
上广就诸法辩空，此独就心法辩空。刹那：时之最短者。众生之心，刹那刹那，念念生灭。亦如是者：以心法例同诸法也。法生、法住、法灭者：心法亦具即生即住即灭三相。何以故？征诘之词。由来生灭相违，何以故而能相即？释云：九十刹那，合为一念。一念中，一刹那经九百生灭。九十，九百计算，一念合有八万一千生灭。即所谓初生则有灭也。
众生皆执心法实有，不了自性本空，故佛举一念无体，以辩其空。既以九百生灭，成一刹那，则刹那无体。以九十刹那，成为一念，则一念无体。以此推之，乃至色一切法，亦如是者：以诸法例同心法，亦是即生、即灭、即有、即空也。
以般若波罗密空故者：非但无所照，亦无能照。以般若智中，无毫厘实法，照无所照故。既无所照，则能照亦空。故不见十二因缘，不见四谛。此二虽属无漏法，亦复不可得。不见者：以空故不见也。乃至一切法空，此总结诸法皆空，以是般若护佛果也。
‘内空、外空、内外空，有为空，无为空，无始空，性空，第一义空，般若波罗密空，因空，佛果空，空空故空。
此明诸法本来空，世出世间，有漏无漏，悉本空寂。由本空故，并能空之空亦空。若依‘大智度论’，明十八空。问云：若广说诸法无量，空随诸法，亦应无量：略说惟一空，所谓一切法空。今以但说十八耶？龙树答云：若略说，则事不周；若广说，事繁难悟。如服药少，则病不差，多则更增其患；空亦如是。若说一空，则不能破种种邪见，及诸烦恼。若多说，则近滋蔓。今说十八空，正得其中。本经惟说十二，意亦如是。
内空者：谓内六根，从缘和合而有，本无神我。外空者：外六尘，亦由心生法生，亦无我所。内外空者：合根尘而观，离尘则根无自性，离根则尘无自相。‘楞严’云：见与见缘，并所想相，如虚空华，本无所有。
有为空者：阴入界等有为之法，因缘和合，虚妄有生，因缘别离，虚妄名灭；乃属幻妄名相，所以故空。无为空者：无为则无所作为，即无漏涅槃之法。古德云：涅槃生死等空华，是以亦空。无始空者：外道以冥初为始，破此见故，名无始空。
性空者：诸法自性本空，迷者妄执实有；为破此执，故说性空。第一义空者：为对世谛不了义，而说最胜第一义。世谛本空，此亦不立，若立即属法爱。般若波罗密空者：能证之智空也；执有能证之智，即属智爱。因空者：金刚以还，所修因行，皆悉空寂，故名因空。果空者：圆满菩提，归无所得，故名果空。空空故空者：先以空，空诸法，空为能空，诸法是所空。若住此空，即为空病未除，亦名顶堕细障。是则能空之空，故亦当空。如以药治病，病愈药除，若执药不除，药复成病矣。若能了悟诸法本是空，是名真护佛果也。
‘但法集故有，受集故有，名集故有，因集故有，果集故有，十行故有，佛果故有，乃至六道一切有。
上以般若如理智照真，辩于空。此以般若方便智照俗，辩其有。但法集故有者：乃即空以观有也；非同凡夫，妄执诸法为实有。法即色心诸法，由因缘和集而故有。受：即领纳，由根尘和集而故有。名：即假名，由字句和集而故有。
因集故有者：由惑业从缘集起，是生死因，即集谛也。果集故有者：由色心从结业集起，是生死果，即苦谛也。十行故有者：自十信至十地，从缘集起，通名十行故有，即道谛也。佛果故有者：涅槃从因行集起，故名佛果故有，即灭谛也。乃至六道一切有者：约三界二十五有，一一因果不亡，一切皆有也。
‘善男子！若菩萨见法、众生、我人知见者；斯人行世间，不异于世间。
此乃举失之文，下科显得。若菩萨见有实法、及与众生，即生法不空，我人知见未泯。斯人，指菩萨。行于世间，全同凡夫情见，不异于世间也。如‘金刚经’云：若作是言：我当灭度无量众生，即不名菩萨。
‘于诸法而不动、不到、不灭、无相、无无相，一切法亦如也。诸佛法僧亦如也，是即初地一念心，具足八万四千般若波罗密。即载名摩诃衍，即灭为金刚，亦名定，亦名一切行。如“光赞般若波罗密”中说。
此乃显得之文，以般若智照，了达诸法本空，故不为所动。不到者：‘智度论’云：平等之法，一切圣人，所不能到。善吉白佛言：乃可余圣不能到，佛何故不到？佛言：乃至佛亦不能到，何以故？佛即平等，平等即是佛。佛与平等无二，故名不到也。不灭者：法本不生，所以不灭。譬如空华，本无生处，复何所灭；皆由病眼，妄见生灭。
无相无无相者：了达色即是空，故无相；空即是色，故无无相。必须双约色空解，不可单约色相一边解。无无相，则进一层，并无相亦无之。
一切法亦如也：总括一切诸法，体即法界，法界一相，如如不动，故曰亦如也。诸佛法僧，三宝之名虽别，三宝之体无殊，亦以法界为体，故曰亦如也。是即初地一念心，具足八万四千般若波罗密者：初地菩萨，一念相应，亲证实相真心，此心具足八万四千法门。按‘贤劫经’辩，三百五十度，始从修行度，终至分舍利度，为三百五十功德门。一一各修六度，即成二千一百。复对十善，则成二万一千。复以四善根，各具二万一，合成八万四千诸波罗密也。即对治八万四千诸尘劳门。
即载名摩诃衍者：即者就也，就般若运载功能论，应名大乘。乘有运载之功，堪运行人到如来地故。即灭名金刚者：就般若破惑力用论，应名金刚。金刚能破坏一切，一切不能坏金刚。能离散乱，寂而常照，故亦名定。能利自他，导修众行，亦名一切行也。未句引证，如‘光赞般若’中说。
‘大王！是经名味句，百佛、千佛、百千万佛，说名味句。于恒河沙三千大千国土中，成无量七宝，施三千大千国土中众生；皆得七贤、四果。不如于此经中起一念信。何况解一句者。
上明实相观照二般若，此明文字般若。文字为能诠，实相观照为所诠，故重呼大王而告之。是经名味句者：一字曰字，二字曰名，如菩提如来之类。多字成句，或四字一句，五六字不句不等。句中所诠名味，味即义味，句字在味字上则顺。是经所有名句味，一切诸佛，皆说此名句味，以证佛佛道同，其说无二。
于恒河沙下，举喻况胜。初明沙界宝施，令众得乐。次明更以法施，令其得果。虽具财法二施，不如于此经中起一念信。信而曰一念者，清净信也。不著相故，信知诸法，性本真空。则一念相应，一念佛；念念相应，念念佛；是以超胜。一念信心，尚且如是，何况解一句者：何况反显之词，既能解，自必能说；可令自他，不断佛种。有相财法二施，岂能及耶！
‘句非句，非非句。故般若非句，句非般若。般若亦非菩萨。
句是文字。非句者：离文字相。非非句者：上一非字，亦作离字解，并离非句。此二句明文字性空。故般若之智，非文字言句：文字言句，非般若之智。此二句明文义俱空。般若亦非菩萨者：般若是法，菩萨是人，般若中求菩萨不可得。此句明人法皆空。
‘何以故？十地三十生空故。始生、住生、终生、不可得，地地中三生空故。亦非萨婆若，非摩诃衍，空故。
何以故，征释之词，释上人法皆空之故。十地者：般若分为十地，地地有始住终三生，合为三十生。始生，是本地初向上地时为始；中间无碍道中，增进时为住；解脱道中，得证上地时为终；三生悉不可得，故空。此数句即解释十地三十生空故。亦明般若非菩萨之所以，不著菩萨因行故。
非萨婆若者：萨婆若，乃佛果之异名，译为一切种智。非者：不著如来果证故。非摩诃衍者：摩诃衍是大乘义，能乘之因人果人俱空，所乘之法亦空也。从般若非菩萨至此，佛法僧三宝俱非，即前三宝亦如义。
‘大王！若菩萨见境、见智、见说、见受者，非圣见也。倒想见法，凡夫人也。
此文举邪观之非，下段显正观之是。上文已明境智人法俱空，若菩萨更有见境，则尘相未亡。见智，则识想仍在。见说见受，则人我未泯，皆非正见。圣者正也。乃是颠倒妄想，见法实有，即迷理执相之凡夫人也。
‘见三界者，众生果报之名也。六识起无量欲无穷，名为欲界藏空。惑色所起业果，名为色界藏空。惑心所起业果，名无色界藏空。三界空。
此下显正观，先约染净因果，以明空相。次约无听无说，以辩空相。再先明生死空，后辩佛果空。见三界：了知乃是众生所受果报之名而已，非实有三界。
六识起无量欲无穷者：依六识分别六尘，起种种贪著五欲之心；欲爱住地烦恼，辗转无穷。名为欲界藏空者：烦恼依欲而生，故名为藏。无自性，故名为空。
惑色所起业果者：惑是迷惑，色界虽得离欲，尚迷于色，具有五阴，色阴最强，故名色界。业：即不动行（有漏禅定）；果：即所感果报；犹属分段。名为色界藏空者：色爱住地烦恼，从色而生，故名为藏。亦无自性，故名为空。
惑心所起业果者：无色界，虽然灭色归空，于五阴中，尚有四阴，故云惑心。若论其业，亦不动行（四空定）；若论果报，犹属分段。就依报说，欲色二界，皆有宫殿住处。无色界，惟心寂寞，无宫殿也。名为无色界藏空者：有爱住地烦恼，从心而生，故名为藏。亦无自性，故名为空。三界空者：总结三界分段生死，惑业果报，皆空也。
‘三界根本无明藏亦空。三地九生灭。前三界中，余无明习，果报空。金刚菩萨藏，得理尽三昧故，惑果生灭空。有果空，因空故空。
首句无明曰根本者：以无明能生一切染法，故得根本名；即根本不觉心，亦名曰迷，亦名曰痴，对枝末而说根本也。藏者：无明不觉故心动，由是三细俄兴，六粗竞作，染法依之而生，故曰藏。无明无性，故曰空。此明变易生死因空。
三地九生灭者：智者云：有人言，三地者：一见地、从十回向至发光地。二修地、从焰慧地至远行地。三究竟地、从不动地至法云地。三地中各有始生、住生、终生、故云九生。灭：即空也。
前三界中，余无明习，果报空者：前明断三界中五住正使，此明所余无明习气果报亦空。此明变易生死果空。
金刚菩萨藏，得理尽三昧故者：此明空之所由。十地菩萨，用金刚观智之力，具十种深观，故名金刚菩萨藏。而得照穷法界，达理尽性，极无明源，名理尽三昧。
惑果生灭空者：惑即无明，变易生死因也。果即果报，变易生死果也。若因若果，微细生灭之法亦空。有果空，因空故空者：有果空，即变易生死果报空，因空即变易之惑因空，故空。即由因空故，而果自空。所谓因亡则果丧也。
‘萨婆若亦空。灭果空，惑前已空故。佛得三无为果，智缘灭，非智缘灭，虚空。萨婆若果空也。
上明生死染法空，此明佛果净法空。萨婆若空，佛之智德空；灭果空，佛之断德空；亦即菩提涅槃二俱空。惑前已空故者：惑即五住烦恼，佛五住之惑，早已空故。又解惑性本空，由来寂灭故。
佛得三无为果者：总标；下别列。智缘灭者：佛以正智缘观，灭诸烦恼，名智缘灭无为。非智缘灭者：以自性清净，离烦恼垢，不假智缘灭惑，名非智缘灭无为。虚空无为：以所证之理，犹若虚空，名虚空无为。萨婆若果空者：即总结佛果体空也。
‘善男子！若有修习听说。无听无说，如虚空。法同法性，听同说同，一切法皆如也。
上约染净因果，以明空相。此约无听无说，以辩空相。若有修习听说，执有听说，则与般若相违。‘金刚般若’云：说法者，无法可说，是名说法。说既无说，听亦无听；无听无说，是真般若。
‘净名经’云：夫说法者，无说无示，其听法者，无闻无得也。如虚空无形无相，故无说听。
法同法性者：上一法字，如来所说之法。无说而说，说即无说，本同真空法性，寸丝不挂，一尘不染，听说皆同。以一例诸，则一切法皆如也。
‘大王！菩萨修护佛果，为若此。
前诸王欲问护国土因缘，佛云：吾今欲为诸菩萨说护佛果因缘，护十地行因缘。时月光王问佛：一切菩萨，云何护佛果？佛为广说诸法空义，染净因果，一切皆如。故此结答，菩萨修护佛果，为若此。若此二字，即指上文所说护果之义。
‘护般若波罗密者，为护萨婆若、十力、十八不共法、五眼、五分法身、四无量心、一切功德果，为若此。’
护般若波罗密，是护因，护因原为护果。为护萨婆若，即护佛果也。十力者：即如来所证实相之智，了达一切，悉能遍知，无能破坏，无能超胜，故名为力。一、知是处非处智力：知一切因缘果报，如作善业，知得善报，名知是处；若作恶业，望得乐报无有是处，名为非处。二、知三世业报智力：知一切众生过现未来三世业缘果报生处。三、知诸禅三昧智力：知诸禅定浅深次第，自在无碍。四、知诸根胜劣智力：知诸众生根性胜劣，得果大小。五、知种种解智力：知诸众生种种乐欲，善恶不同。六、知种种界智力：知诸众生种种界分不同。七、知道至处智力：知六道有漏行所至处，涅槃无漏行所至处。八、天眼无碍智力：见诸众生死时生时，端正丑陋，善恶业缘。九、宿命无碍智力：知无量世无量劫，死此生彼，姓名饮食苦乐寿夭等事。十、漏尽无余智力：于一切烦恼余习气分，永断不生。是名十种智力。
十八不共法者：诸佛功德智慧，超越九界，所得十八法，不与凡夫三乘共。一、身无失：诸佛久修戒定慧慈悲，功德满足，烦恼俱尽，故身业无失。二、口无失：具无量辩才，善巧方便，随机说法，令得悟证，故口业无失。三、意无失：又名念无失：修甚深禅，心不散乱，于诸法无著，得第一安隐，故意业无失。四、无异想：于诸众生，平等普度，心无拣择，冤亲一相，是名无异想。五、无不定心：行住坐卧，四威仪中，那伽常在定，无有不定时，故无不定心。六、无不知已舍：于一切法，慧照觉知，当舍则舍；无有一法，不知而舍。七、欲无减：具修众善，常欲度脱一切众生，心无厌足。八、精进无减：身心精进，无有疲倦，常度众生，不休不息。九、念无减：常念一切诸佛之法，智慧满足，念念相应。十、慧无减：具一切智，无边无尽，随宜说法，亦无有尽。十一、解脱无减：远离执著，一切无碍，有为无为，二俱解脱。十二、解脱知见无减：佛于一切解脱法中，知见明了，分别无碍。十三、一切身业随智慧行：现种种身，调伏众生，随智应机，令众得益。十四、一切口业随智慧行：以微妙音，随智而转，化导利益一切有情。十五、一切意业随智慧行：以清净意，随智而转，入众生心，而为说法。十六、智慧知过去世无碍：慧照过去，所有一切，情无情法，遍知无碍。十七、智慧知未来世无碍：慧照未来，所有一切，情无情法，遍知无碍。十八、智慧知现在世无碍：慧照现在，所有一切，情无情法，遍知无碍。
五眼五分法身，四无量心，解见在前。以及一切果上所证功德，护之之法为若此。即如上文依文字般若，起观照般若，照见一切法性，法性即实相般若也。此为护佛果之因缘。
佛说法时，无量人众，皆得法眼净、性地、信地。有百千人，皆得大空，菩萨大行。
此明时众获益。佛说法时：即佛说护佛果法已竟之时。无量人众：极言其多。皆得法眼净者：破无明，见法身，终日对境，终日无境可对。头头是道，法法全真。洞明森罗及万象，一法之所印。或得性地：即通教三人共行十地，略九举一也。或得信地：即教圆十信位菩萨也。
有百千人，皆得大空，菩萨大行者：此百千人，乃大根众生。故一闻大法，即得大空，大行。大空大行，乃别地圆住菩萨所得。
问：佛说般若，何以会众得益不同？答：如来说法，譬如一雨所滋，随其根茎大小，各得受润；如其种性，各得生长：故一音演说，受益不同也。二观空品竟。
菩萨教化品第三
前品明护佛果，此品明护十地行，是菩萨所修之行。唐译为菩萨行品，此为菩萨教化品者，菩萨智悲并运，二利繁兴，起如幻教化，度如幻众生。菩萨修行，若单运悲，是随相行。若单运智，是离相行。若智悲双运，是无住行。今是无住行，终日教化众生，不住教化之相。品者，类也。以五忍法，品类相从，故名曰品。在内护三品中，是第二；全经八品此当第三。
白佛言：‘世尊！护十地行菩萨，云何行可行？云何行化众生？以何相众生可化？’
此月光王，第二问护十地行因缘。菩萨：是能护之人。问有三意：初问自利行相；云何行可行者：即何等行法，可依之修行，而成十地行也。次问利他行相；云何行化众生者：用何等行，可以教化众生，而令得益也。三问所化众生相；以何相众生可化者：即观察何等相众生，是为当机，可以教化也。下文世尊逐一答示。
佛言：‘大王！五忍是菩萨法：伏忍上中下，信忍上中下，顺忍上中下，无生忍上中下，寂灭忍上中下；为诸佛菩萨修般若波罗密。
此佛答初问。先略说五忍，是菩萨自行之法。后分别十四忍，显菩萨自行法之相。十四忍皆依实相般若为体。实相无相，无所不相，以无为法而有差别。伏忍上中下者：地前三贤，十住、十行、十回向、为伏忍位。以有智能伏烦恼，但伏而未断，不能亲证法身，故名伏忍。而分上中下者，十住为下忍，十行为中忍，十回向为上忍。例如一地有始生住生终生也。
信忍者：初二三地，得无漏信，名为信忍。四五六地，顺趣无生，名为顺忍。七八九地，诸念不生，名无生忍。各有上中下三忍，以前地为下，次地为中，后地为上。第五寂灭忍惟二，十地为下忍，佛地为上忍。生灭既灭，寂灭现前，名寂灭忍。是因果合说。前品护果非无因，此品护因非无果。
名为诸佛菩萨修般若波罗密者：一切诸佛，皆修此五忍之行，得成正觉。一切菩萨，应修此般若妙行，得到涅槃彼岸也。
‘善男子，初发想信，恒河沙众生，修行伏忍，于三宝中，生习种性十心：信心、精进心、念心、慧心、定心、施心、戒心、护心、愿心、回向心，是为菩萨能少分化众生。已超过二乘，一切善地。一切诸佛菩萨，长养十心，为圣胎也。
此明下伏忍习种性。男子所以称善者，以能入习种性，修行十住行故。初发想信者：十信之中，未入十住，不曾见道，但能依理起想，故名想信。想信若成，即入十住。
恒河沙众生，修行伏忍者：以喻能发大心修行众生之多。但发心虽多，遇缘成退者亦多。如庵罗树，花多果少；如大鱼母胎，子虽无量，成就者少。偈云：‘菩萨发大心，鱼子庵罗花；三事因中多，及其结果少。’
于三宝中，生习种性十心：伏忍之内有三品，此当下伏忍。于三宝真净法中，起熏习心，渐熏成种，以为进趣佛道之性，故曰习种性。
十心者：善顺三宝，曰信心。无有懈退，曰精进心。明记不忘，曰念心。胜解不谬，曰慧心。一念不动，曰定心。破除悭贪，曰施心。调护三业，曰戒心。守护三宝，曰护法心。上求下化，曰愿心。回向三处，曰回向心；三处：谓众生、真如、佛果也。
是为菩萨能少分化众生者：此明下忍功能。具足十心，得入初住，则能善巧方便，教化众生。言少分者，以智悲未胜故。已超过二乘者：由二乘入，只求独善其身，而无大悲救世行愿，故不及住位菩萨，能化他也。
一切善地者：十信名善。经云：十善菩萨发大心，长别三界苦轮海。上超过二字，双贯一切善地，言并超信位菩萨也。
一切诸佛菩萨，长养十心，为圣胎者：十住是三贤之始，成佛之因。三贤位，皆名圣胎。一切诸佛菩萨，长（上声）养十心，以为圣胎。既游道胎，成就觉胤，后登大觉。
‘次第起干慧，性种性有十心。所谓四意止：身受心法，不净苦无常无我也。
此明中伏忍。次第起干慧者：渐次增进十行，无有定水润心，干有其慧，故名干慧。性种性者：上一性字，即前习种所修之性，而成此因性。种即因也，故曰性种性。修行十行。所谓下，标列十心。
四意止者：即四念处观，以意根起慧观，令心止住故。身受心法：是所观境；众生于此境上，而起四种颠倒。不净等，即能观之功所成。一、观身不净，除执身为净之倒。二、观受是苦，除以苦为乐之倒。三、观心无常，除执妄心为真常之倒。四、观法无我，除执五阴为实我之倒。
‘三意止：三善根，慈施慧也。三意止，所谓三世，过去因忍，现在因果忍，未来果忍也。
三意止有二：一、即三善根。无贪善根，是施；无嗔善根，是慈；无痴善根，是慧；故释曰慈施慧也。二、即三世忍。观十二因缘，过去无明行二支，为因忍；现在八支，前五识、名色、六入、触、受，属果；后三爱、取、有，属因，为因果忍；未来生、老死、二支，为果忍。
‘是菩萨亦能化众生，已能过我人知见众生等想。及外道倒想所不能坏。
是菩萨亦能，教化众生：即中伏忍之功能。观五阴无我，我见不立，人见亦亡。人我知见双亡，何有众生等想，故云已能过我人知见众生等想。能观三世因果，乃生灭法，故非常。循环不绝，故非断。而外道计断、计常，二种颠倒妄想，所不能坏。
‘复有十道种性地。所谓观色识想受行，得戒忍、知见忍、定忍、慧忍、解脱忍。观三界因果，空忍、无愿忍、无相忍。观二谛虚实，一切法无常，名无常忍。一切法空，得无生忍。是菩萨十坚心。作转轮王，亦能化四天下，生一切众生善根。
此明上伏忍，复有十位道种性地。道指初地平等道。种亦因也。谓此十坚心，能与平等道为因性，故云道种性地。修行十回向。所谓下，标列十心。
所谓观色识想受行者：此列五阴为所观法。色下先列识者，以四阴皆识为主故。得戒忍等，是能观智，转五阴成五分法身。由观色阴，便得戒忍；以作与无作戒，皆色阴摄。观识阴，便得知见忍；以知见皆属识阴摄。观想阴，便得定忍；以定由想心不行故。观受阴，便得慧忍；以领纳境界，慧照分明，了知如幻故。观行阴，便得解脱忍；以念念迁流，了知无常生灭，而得解脱故。观三界下，明三空忍。三界，是众生所依止处。因是业因，果是果报。菩萨观察三界善恶业因果报，皆依妄惑所造妄业而招妄报。妄无自体：观苦因空，遍计本空，得空忍。观苦果空，依他如幻，得无愿忍。不愿受有漏果报，观因果空，得无相忍。以三界上下之法，毕竟皆空，空故无相。此非同外道，拨无因果之空也。
观二谛虚实者：观俗谛是虚，一切有为诸法，迁流不住，毕竟无常，得无常忍。观真谛是实，一切所有诸法，湛然空寂，体无生灭，得无生忍。
是菩萨十坚心：坚者坚忍，即前十忍。上属自利，下则利他。作转轮王：即金轮王，有七宝随身，故能化四天下。在南赡部洲，统领余三洲，能生一切众生善根。
‘又信忍菩萨。所谓善、达、明、中行者，断三界色烦恼缚。能化百佛千佛万佛。国中现百身千身万身。神通、无量功德。
此明五忍中，第二信忍。信有三种：一想信，轻毛菩萨十信是。二久信，三贤菩萨是。三证信，初二三地菩萨是。今当第三，证信中道法身之理。首句标名。此忍有三位，所谓二字，指释之词。善：即善觉忍，初地善觉人法二俱空寂故。达：即达观忍，二地观察真俗通达无碍故。明：即明慧忍，三地智慧光明，照了诸法故。中行者：依中道修行之者。
断三界色烦恼缚者：明离障。以初地断贪烦恼，二地断嗔烦恼，三地断痴烦恼。此三种烦恼，缘于色境而起，不得自在为缚。菩萨于初二三地，观色谛无相，不取著色法，故断色缚。然非不观心谛无生，但从粗显先断者说耳。
能化百佛等：明摄化大用。依‘地论’摄报果中，初地化百佛世界，二地化千佛世界，三地化万佛世界。现身亦然。神通变化，饶益众生，功德无量。
‘常以十五心为首：四摄法、四无量心、四弘愿、三解脱门，是菩萨从善地至于萨婆若，以此十五心为一切行根本种子。
此明胜行。首句总标十五心，下别列。四摄法者：以四法摄化众生；一布施：不出财法无畏三种，摄令欢喜生信。二爱语：善言劝化，摄令悦服生解。三利行：作饶益行，摄令起因。四同事：以变化身，入诸趣中，与同事业，摄令受化。
四无量心者：慈，是与乐；悲，能拔苦；喜，则随喜功德；舍，则舍离诸恶。一一广大平等，故称无量。
四弘愿者：自利利他。因观众生无边，未度苦谛，故发弘愿，度尽众生。因观烦恼无尽，分剂头数，故发弘愿，断尽烦恼。因观法门无量，可对众机，故发弘愿，学遍法门。因观佛道无上，福慧圆满，故发弘愿，心成佛道。第一愿属下化，第四愿属上求。三二两愿通上下，不学法门，难断烦恼。烦恼未断，自救不了，安能度生？法门未学，烦恼不断，佛道何自而成？菩萨四弘齐发，二利繁兴。
三解脱门者：是无漏三三昧。离缚，名为解脱；能通涅槃，故号为门。一空解脱门，观诸法本空故。二无相解脱门，因空，故不见诸法之相。三无愿解脱门，因无相，故无所愿求。
是菩萨下：显忍功能，从善觉地起，至萨婆若如来智海止。以此十五心，为一切行根本种子，诸地皆不能离此心。
‘又顺忍菩萨。所谓见、胜、现法，能断三界心等烦恼缚，故现一身于十方佛国中，无量不可说神通化众生。
此明五忍中，第三顺忍。顺趣无生忍观，而未正得，故名顺忍。此忍有三位：所谓见、胜、现法。见，谓慧见分明，是第四焰慧地，下文名焰慧忍。胜，谓二种殊胜：一教化众生，二不顺烦恼，是第五难胜地，下文名胜慧忍。现法，谓因缘观解现前，是第六现前地，下文名现法忍。
能断三界心等烦恼缚故者：明离障。此三位，能观三界心谛，本无所得。知心无生，不取心相，故能断迷心烦恼。不为心等烦恼所缚，而得自在。然非不观色谛无相，今从多故，但说断心等烦恼缚耳。
现一身于十方佛国中者：此明摄化大用。有二解：一、十方佛国之多，而言现一身者，乃是一身不分而普现，万机咸应而无违。有无量不可说之神通妙用，教化众生。
二、依‘地论’摄报果中，焰慧地菩萨，能现一亿佛身，能化一亿佛国众生。难胜地，能现千亿身，化千亿世界众生。现前地，能现百千亿身，化百千亿世界众生。按上身数国相同，于十方一一佛国，各现一身，无量不可说神通变化，利乐众生。
‘又无生忍菩萨。所谓远、不动、观慧，亦断三界心色等习烦恼故，现不可说不可说功德神通。
此明五忍中，第四无生忍，首句标名。无生忍者：于三界内外，不见有少法生，不见有少法灭，亲证法性无生之理。常途，谓初地得无生忍，实则八地真得无生法忍。此忍有三位：所谓远、不动、慧观。远，即第七远行地，下文名远达忍，能至有功用心后边故。不动、即第八不动地，下文名等觉忍，有相烦恼不能动故，真无功用道。观慧，即第九善慧地，下文名慧光忍，成就妙慧，善说诸法故。
亦断三界心色等习烦恼故者：此明治障。七地断微细现行之业果，八地断诸功用，九地断不行利他之障。言心色等习烦恼：前断色心二缚现行正使，是粗烦恼；今即断色心种子余习，是细烦恼，故加一习子，即正习俱除也。
现不可说下：明摄化大用。重言不可说，是西域十大数之极数，极言其多也。又不可说者，以功德神通，说不能尽也。又依‘地论’摄报果中，七地，现百千亿那由他身，化生亦尔。八地，现百万三千大千世界微尘数身，化生亦尔。九地，现十阿僧祇百千佛刹微尘数身，化众生亦尔。
‘复次寂灭忍。佛与菩萨同用此忍入金刚三昧。下忍中行，名为菩萨。上忍中行，名为萨婆若。
此明五忍之第五寂灭忍也。‘涅槃’云：寂灭者，名为一心。前之四忍，未尽心源。今此一忍，色心正习俱寂，和合识相亦灭。又五住烦恼已寂，二种生死已灭，故名寂灭忍。此忍惟有上下二品。十地菩萨，与佛同用。此忍不同余经，余经则以十地为下忍，等觉为中忍，妙觉为上忍。
入金刚三昧者：第十法云地菩萨，入金刚观智，破最初一品生相无明。惟此智力坚强，喻如金刚。三昧是定。此菩萨定慧均等，断于诸法中不得自在障，为无碍道。因位所摄，是下忍中行。依‘地论’摄报果，得十不可说佛刹微尘三昧等。
上忍中行者：即最后一刹那，惑尽智圆，为解脱道：果位所摄。得一切智，名为萨婆若，即佛果之异名。
‘共观第一义谛，断三界心习。无明尽相为金刚，尽相无相为萨婆若。
共观第一义谛者：此明除障。第十法云地，寂灭下忍，与佛地，寂灭上忍，共观最上一佛乘，第一义谛，中道一心之理。即‘楞严经’所谓：一乘寂灭场地，乃众生本具佛性，万妄本空，一真清净，从来未曾动著纤毫，在凡不减，在圣不增，常住妙明，不生不灭；是谓寂灭场地。今从凡夫地，修证至此，菩萨究竟地，与如来果地，共观此理。
断三界心习无明者：此三界，指分段变易二种三界。前无生忍中，双断色心粗分习气，此更断心法微细习气，即最初一念，独头生相无明。独头生相者，无端突然而起，虚妄惑相。‘起信论’云：由不如实知真如法一故，不觉心起，而有其念。此一念，即微细心习。
又曰无始无明。一切有为之法，皆从因缘而生。现世之果，由前世之因而生。前世之果，更由前世之因而生。惟此无明无因而生，为一切惑之根本。无明之先，更无有始之惑法，故称无始。
无明，有根本枝末之分。枝末无明，依根本而起，是粗相。根本无明，依真如而生，是细相。真如非实有生，无端妄起。‘楞严经’佛答富楼那云：无明无因，譬如城中演若达多（人名，译云祠授），晨朝以镜照面，爱镜中头，眉目可见。嗔责己头，不见面目，以为魑魅。无状狂走，到处觅头，狂布妄出，实无所因。心习无明，乃生住异灭，四种梦心中，属生相无明。生是最先起，灭是最后除。从凡夫地，或闻如来经教，或闻知识开导，了知众生本具佛性，从本觉体，起始觉智。始觉者，先本不觉，因闻教法，方始觉悟，故称始觉。依始觉智，断无明惑，从粗向细，‘起信’分生住异灭四相，天台分五住地惑：见惑一住，思惑三住，尘沙无明合为一住。无明又约位分四十二品，此当四十一四十二两品，最极微细，最为难破。须入金刚三昧，有金刚观智之力，方能断除。金刚观智为能断，无明心习为所断。
尽相为金刚，尽相无相为萨婆若者：此明无碍解脱二道，因果差别之相灭尽相者：但尽色心粗细之相，因位已极，破和合识相，灭相续心相。生灭既。是金刚后心，无碍道中断惑之相，非佛地证果之相。此因异于果，故名金刚。尽相无相者：非但能尽惑相，并尽相亦无。所谓缘观并冥，境智俱泯，寂灭现前，是解脱道中证果之相。此果异于因也，故为萨婆若，得一切智。
‘超度世谛第一义谛之外，为第十一地萨云若觉。非有非无，湛然清净，常住不变，同真际，等法性。
佛穷一心本源，圆满菩提，归无所得，前三贤多住世谛，十圣多住第一义谛。佛超出三贤十圣之外，为第十一地，成一切种智之佛。问：萨云若，与前萨婆若何别？答：一云，但梵音楚夏，彼此无殊。二云，萨婆若，是一切智。萨云若，是一切种智。
非有非无者：世谛是有，真谛是无。由超度世谛，故非有。超度真谛，故非无。又佛果无学绝相，故非有。具足万德，故非无。
湛然清净四句：圆满湛然，离垢清净。妙极法身，常住不变。尽未来际，饶益众生。同真如实际，等真空法性也。
‘无缘大悲，教化一切众生。乘萨婆若乘，来化三界。
此明摄大用。悲有三种：生缘悲、法缘悲、无缘悲。无缘者：不缘假名众生，不缘五阴法性，任运利生，无缘无虑。此无缘，无所不缘，故其悲称大。悲能拔苦，欲拔众生之苦，须行教化其心。心断恶因，自离苦果。当知教化，乃根本拔苦之法。
乘萨婆若乘者：上一乘字，读平声，乃乘车之乘。下一乘字，读去声，乃车乘之乘。佛已出三界，因大悲愍念众生沉沦之苦，故乘一切智乘，来化三界。此由智兴悲，以悲乘智，普化众生，令入佛道。上段非有非无，属法身。此段随缘利生，是应化身。上二句应身，下二句化身。又前是化他心，后是化他身。
问：前九地化土，云百万亿阿僧祇微尘数佛刹之广：此但云三界，何其狭耶？答：三界有分段、变易二种三界，统九法界众生，包括迨尽，佛界亦在其中，不得以常途三界视之。
‘善男子！一切众生烦恼，不出三界藏。一切众生果报二十二根，不出三界。诸佛应化法身，不出三界。三界外无众生，佛何所化。
此承上来化三界之文。三界称藏者，以能含藏一切圣凡染净因果故。众生烦恼，有事理之分。事烦恼，属分段三界。理烦恼，属变易三界。故皆不出三界藏。
众生果报二十二根不出三界者：即是依五住烦恼之惑，造成漏无漏业，感得染净果报。二十二根，眼等六根、忧喜苦乐舍、五受根、男女二根，及命根，此十四种染法摄。信进念定慧五根、及三无漏根、一未知当知根、二已知根、三具知根，此八种净法摄。
诸佛应化法身，不出三界者：谓诸佛三身，常在三界，说法利生，故云不出。问：应化可云不出，法身如何亦云不出？答：以法身不离应化也。‘大经’云：我今此身，即是法身。‘华严经’云：亦名释迦，亦名卢舍那等。当知三身，即是一身，故法身亦得云不出三界也。
三界外无众生，佛何所化者：谓三界外，实无众生，故云佛何所化。问：三乘圣人，虽超三界，犹是众生，仍待佛化，何谓界外无众生？答：三乘虽出分段三界，仍住变易三界，实非界外。界外实无众生为佛所化也。
‘是故我言，三界外别有一众生界藏者，外道‘大有经’中说，非七佛之所说。
是故者：承上以是界外无生之故。所以我言，三界外别有众生界藏者：即是外道‘大有经’中所说。‘大有经’，乃印度六派哲学中之胜论派所说。彼将宇宙万有，别为六种：一实，谓诸法实体。二德，即道德也。三业，为作用。四大有，与实德业，同为一有。五同异，如地望地是同，地望水是异。六和合，诸法和合而有。‘大有经’即彼第四派所说此三界外别有众生。故云若说三界外别有众生，即同外道说也。
非七佛之所说者：七佛，乃过去庄严劫千佛中后三佛：过去毗婆尸佛、尸弃佛、拘留孙佛。现在贤劫千佛中前四佛：毗舍浮佛、拘那含牟尼佛、迦叶佛、释迦牟尼佛。以佛佛道同，所说亦同。言三界外别有众生者，非是七佛所说之正法也。
‘大王！我常说一切众生断三界烦恼果报尽者，名为佛。自性清净，名觉萨云若性。众生本业，是诸佛菩萨本所修行，五忍中十四忍具足。’
此文前半，叹果异因。众生本业下，举因该果。一切众生，指六凡三乘，断分段变易两种三界，粗细烦恼，漏无漏果报尽者，名为佛。自性清净，名觉萨云若性者：自性，即生佛同具之真如自体，本觉佛性，一向埋没在五阴烦恼尘劳之内。今复本心源，究竟清净，以始觉智，契本觉理，名为大圆满觉，一切种智之性。
众生本业者：即众本生所修之业，清净解脱，故是诸佛菩萨本所修行。从因至果，五忍，有十四忍具足。前十三，是菩萨因行。后一忍，是诸佛果觉。皆不离众生本业。以上答自利行相，兼利他。
白佛言：‘云何菩萨本业清净，化众生？’
下答第二利他行相，兼自利。因隔前问太远，月光重白佛言：‘云何菩萨本业清净，化众生？’菩萨以十地，具修十度，于生死涅槃，二无所著，故曰本业清净。以此教化众生；不同凡夫执相著有，自既有缚，岂能化众生？亦不同小乘滞寂沉空，无大悲心，岂能化众生？
佛言：‘从一地，乃至后一地，自所行处，及佛行处，一切知见故。
此答菩萨本业清净。从第一欢喜地，至后第十法云地，自所行处，是因地。及佛行处，是果地。一切皆以佛之知见故。佛知见者，真知无知，无所不知，真见无见，无所不见。
‘本业者，若菩萨住百佛国中，作阎浮四大天王。修百法门，二谛平等心，化一切众生。
此下广答本业，约十地，分十种差别。一、明欢喜地菩萨，住百佛国中，指所化土。作南阎浮提一方之四天王，即南方增长天王也，明增上生。诸经明位不同，恐繁不引。修百法门者：十善各明十善，为百法门，真俗二谛，圆融无碍，为平等心。以此化度一切众生。
‘若菩萨住千佛国中，作忉利天王。修千法门，十善道，化一切众生。
二、明离达地菩萨，即离垢地；离破戒垢，通达三观，故名离达。住千佛国，是所化土。作忉利天王，明增上生。梵语忉利天，此云三十三天，在须弥顶。东西南北各八天，天主居中，即帝释尊天是也。修千法门，明所解法门。
十善道化一切众生者：世间人王，如能以十善治世，则民心善，而国运兴矣。十善者：一、不杀：慈仁爱物，不忍杀害，那有战争杀人之事。二、不盗：他人财物，不与不敢，那有劫盗抢夺之事。三、不邪淫：崇尚礼节，不犯外色，那有奸淫狎亵之事。四、不妄语：不敢虚妄发言。五、不绮语：不敢花言巧语。六、不恶口：不敢恶骂伤人。七、不两舌：不敢搬弄是非。修此四善，那有诈欺哄骗之事。八、不贪：知足常乐，那有不义取财之事。九、不嗔：退让容忍，那有结冤忿怒之事。十、不痴：事理明白，那有黑幕暗昧之事。国家果以十善化民，则举国淳善，自可七难全消，灾厄不起，民安而国泰矣。
‘若菩萨住十万佛国中，作焰天王。修十万法门，四禅定化一切众生。
三、明发光地菩萨，住十万佛国，化境为广。作焰天王，即夜摩天王，明增上生。夜摩此云时分，是空居天，以彩云为地，日月光明，上照不及。天人身有光明，以莲华开合，而分昼夜之时分。修十万法门，明所解法门。四禅定，即离生喜乐定，定生喜乐定，离喜妙乐定，舍念清净定；以此四禅教化众生。
‘若菩萨，住百亿佛国中，作兜率天王。修百亿法门，行道品化一切众生。
四、明焰慧地菩萨，住百亿佛国中，指所化土。作兜率天王，明增上生。梵语兜率，此云知足。修百亿法门，明所解法门。行道品，即三十七道品，教化一切众生。
‘若菩萨，住千亿佛国中，作化乐天王。修千亿法门，二谛四谛八谛化一切众生。
五、明难胜地菩萨，二句指所化土。作化乐天王，明增上生。王者自化五欲之境，而自受乐。八谛，有云：有作四谛，无作四谛。又云：无常苦空无我为四，常乐我净为四，合为八谛。余可知。
‘若菩萨，住十万亿佛国中，作他化天王。修十万亿法门，十二因缘智，化一切众生。
六、明现前地菩萨，二句指所化土。作他化天王，明增上生。他化者五欲之境，他天所化，为其自在受用。余亦可知。
‘若菩萨，住百万亿佛国中，作初禅王。修百万亿法门，方便智，愿智，化一切众生。
七、远行地菩萨，二句指所化土。作初禅王，明增上生。修界内有漏禅定。方便智者，权智，善巧方便也。愿智者，大愿平等也。常以二智化众生。
‘若菩萨，住百万微尘数佛国中，作二禅梵王。修百万微尘数法门，双照方便神通智，化一切众生。
八、明不动地菩萨，二句指所化土。作二禅梵王，明增上生。梵者净也，因生色界，离欲清净故。双照方便神通智者：双照真俗二谛，方便善巧，不相违碍，能发神通之智，以此化众生。
‘若菩萨，住百万亿阿僧祇微尘数佛国中，作三禅大梵王。修百万亿阿僧祇微尘数法门，四无碍智，化一切众生。
九、明善慧地菩萨，二句指所化土。作三禅大梵王，明增上生。以四无碍智，化众生。四无碍智者，即法义辞乐说，四无碍辩也。
‘若菩萨，住不可说不可说佛国中，作第四禅大静天王，三界主。修不可说不可说法门，得理尽三昧，同佛行处，尽三界源，教化一切众生，如佛境界。是故一切菩萨，本业化行净。
十、明法云地菩萨，先举所化土。作第四禅大静天王，明增上生。即摩醯首罗大自在天王。居色界顶，神用广大，智慧第一，为三千大千世界主。修不可说不可说法门，明所知法门。
得理尽三昧者：即金刚定。梵语三昧，此云正定。以金刚观智，照穷一心之理，而得金刚正定。同佛行处四句：同在寂灭忍位，尽分段、变易，二种三界生死之源，教化众生，背尘合觉，返本还源，如佛境界。
是故下二句：总结诸菩萨业，上文月光所问：云何菩萨，本业清净，化众生？佛答五忍功德。至此结云：以是之故，一切菩萨，本业化行净。即诸菩萨本所修业，教化众生，利他之行，清净无染。不著生死，不住涅槃，故称为净。
‘若十方诸如来，亦修是业，登萨婆若果，作三界王，化一切无量众生。’
此结如来业。一切如来，亦修是清净本业，从因感果，得一切智。应机示现，作三界大法王，教化无量众生。
尔时，百万亿恒河沙大众，各从座起，散无量不可思议华，烧无量不可思议香，供养释迦牟尼佛，及无量大菩萨。合掌听波斯匿王说般若波罗密。
此下明大众庆蒙法利，先修供养。华是菩提心华，香是大乘戒香。供佛及僧，以冀闻法领解。听匿王说者：以匿王助转法轮也。又大众修财供养，匿王以法供养。
今于佛前，以倡叹曰：
此结集经人序列之词，先大众修供，今匿王偈赞。偈者竭也，以少文竭尽多义，故名为偈，即同诸经中重颂。此中五十九行，前六行总颂上义；次四十五行，别颂十四忍；后八行，结颂五忍功德。
‘世尊导师金刚体，心行寂灭转法轮，
八辩洪音为众说。时众得道百亿万，
时六天人出家道，成比丘众菩萨行。
此三行叹别行三宝。首句：叹佛身业不思议，佛为有情正觉二世间中，九法界众生之所共尊，故曰世尊。导师者：能引导众生，出离生死苦海，而登涅槃彼岸之师。证究竟固法身，尽未来际，永劫不坏，犹如金刚，故曰金刚体。
次句心行寂灭转法轮者：叹佛意业不思议。佛之心行处灭，而归寂灭真心，鉴机施教，转妙法轮。法而曰轮者，有推碾众生粗细烦恼之功，有运载众生出离生死之力，故喻如轮。
三句八辩洪音为众说者：叹佛口业不思议。八辩者，依‘梵摩喻经’，一最好、二易了、三调和、四柔软、五不误、六不妄、七尊慧、八深远，此之八音，见足四辩，故云八辩。洪者大也，其音能遍十方法界，以为众生随机宣说一切妙法。此虽赞佛宝，含法宝在内。
时众得道百万亿三句：赞叹僧宝不思议。天无出家法，此约心中闻法，依解修行，能出烦恼之家，而成比丘清净之众，广修菩萨两利之行。
‘五忍功德妙法门，十四正士能谛了。
三贤十圣忍中行，唯佛一人能尽源。
此二行叹五忍功德。五忍微妙法门，凡情莫测。唯十四位中圣人，方能谛实了明。正士即圣人也。三贤伏忍，只作三位，十地称十圣，全在忍中行，虽至法云地，同登寂灭忍，尚有一品生相无明未破，未证一心本源，如同十四夜月。故云唯佛一人，能尽一心本源也。
‘佛众法海三宝藏，无量功德摄在中。
此一行叹一体三宝。佛即自性佛宝，法即自性法宝，众即自性僧宝。自性广大，取喻如海。性中含藏恒沙称性功德，故曰藏、曰摄。海中含藏众宝，亦复如是。
‘十善菩萨发大心，长别三界苦轮海。
中下品善粟散王，上品十善铁轮王。
此下四十五行，别颂十四忍。初二行颂伏忍前方便。从习种下七行，颂伏忍三品功德。从善觉下十行，颂信忍三品功德。从焰慧下八行，颂顺忍三品功德。从远达下十行，颂无生忍三品功德。从灌顶下八行，颂寂灭忍上下品功德。十善菩萨：指十信位。大心：乃上求佛道，下化众生之菩提心。信位菩萨，由真如内熏之因，教法外熏之缘，因缘具足，能发大心，求出三界。虽未能即了生死，渐次自断无明，定出三界，故言长别三界苦轮。三界六道，备婴众苦，故喻如海。
后二句：乃内秘菩萨行，外现人王身。中下品善粟散王者：以其散步各洲，如粟之多，故以名焉。上品为铁轮王：能王南洲一洲。其铁轮宝，广一俱卢舍，王乘此宝，一日得周行南洲，故能统治各国。
‘缨络经’云：住前名信根菩萨，亦名假名菩萨，亦名名字菩萨。若一劫二劫三劫，修十信，上品善铁轮王，中品善粟散王，下品善人中王，具足一切烦恼。此经中下品善，皆粟散王，所以异也。
‘习种铜轮二天下，银轮三天性种性，
道种坚德转轮王，七宝金光四天下。
伏忍圣胎三十人，十信十止十坚心。
此颂伏忍，共有七行，前三行颂下中上三品，为三种轮王，与十圣为胎。十住为习种性，作铜轮王，在东南二洲称王。其铜轮宝，广二俱卢舍，一日能周行二洲，故各国归服。十行为性种性，作银轮王，在东西南三洲称王。其银轮宝，广三俱卢舍，一日能周行三洲，故各国皆归统治。十回向为道种性，作金轮王，在一四天下称王。具足七宝：一、金轮宝：广四俱卢舍，名胜自在。王若出世，海水减浅，海边现出轮王道路。王乘此宝，一日可以周游四大部洲。又云此宝乘之，可以远行虚空。二、象宝：名青山，其力勇健，善能作战。三、马宝：名勇疾风，所往诸处，其疾如风，一日亦能遍行四洲。四、神珠宝，即如意宝。凡有所求，能雨众宝。五、主藏臣宝：名大财，随王游行，王需财宝，向取之时，只要有土，掘之便得。六、女宝：名净妙德。不由胞胎，清净化生。七、主兵臣宝：亦名将军宝，名离垢眼。善识兵法，名闻四洲。王身金色，亦有三十二相。
慈恩云：金轮望风顺化，银轮遣使方降，铜轮震威乃服，铁轮奋戈始定，皆无杀害耳。
伏忍圣胎三十人者：十地为十圣，伏忍三十位，能与十圣为胎。十信即十住，信心满足，修从假入空观。十止即十行，广行佛事，修从空入假观。十坚心即十回向，修中道正观，求登十地。
‘三世诸佛于中行，无不由此伏忍生，
一切菩萨行本源，是故发心信心难。
若得信心必不退，进入无生初地道。
教化众生觉中行，是名菩萨初发心。
此颂伏忍功能，为诸佛圣贤之根本。当知诸佛万德之果，不离伏忍三贤之因，故云于中行。因心为圣胎，方能生果觉，故云无不由此伏忍生。即一切菩萨，所修六度万行，亦以此为本源。此忍为入道之初门，成佛之基础也。
是故发心信心难者：发心指初发心住，欲登初住，必由十信信心满足，善根成熟，方能入住。伏忍前信位菩萨，虽发大心或进或退，名为毛道众生，随风而转，心未决定。以是之故，初发心固难，而信心不退更难。若得信心圆满，名决定聚众生，必定不更退堕凡小地也。
证入无生初地道者：谓信心满足，入伏忍位，得位不退。渐次增进，至信忍位，证入无生法忍，登初地圣人之道也。
问：‘本业璎珞经’说：十住中第六住正观现前，值诸佛、菩萨、善知识所护，则出七住常不退转，七住以前名为退分。如舍利弗欲入七住，值恶因缘，退落凡夫等；今此经中，不言退者何也？答：如来说教，随机差别。彼经云：七住以前名为退分，乃属藏教义；今经信满入住必不退，乃圆教义也。上颂自利行。
教化众生觉中行者：此颂利他之行。菩萨观他如自，常行教化。众生依本觉理中起始觉智，修自觉觉他之行，故云是名菩萨初发心。按‘起信论’初发心住菩萨，发三种心：一、直心，谓正念真如本觉之理。二、深心，谓乐修一切诸善之行。三、大悲心，谓救拔众生生死之苦。教化众觉中行，全同起信三心。自觉觉他，大乘妙行，属初发心住，故曰是名菩萨初发心。颂伏忍竟。
‘善觉菩萨四天王，双照二谛平等道，
权化众生游百国，始登一乘无相道。
入理般若名为住，住生德行名为地。
初住一心足德行，于第一义而不动。
此颂信忍，共有十行。此四行颂初地信忍下品。前三句：明统化功能，以初地破无明，见法身，善觉中道理性，菩萨游三摩地，示作四天王。双照二谛平等道者：以中道观智双照真俗二谛，达真化俗，智悲并运，圆融无碍，是为平等道。大权示现，教化众生。百国者，举化土也。
始登一乘无相道下五句：明入地功能。一乘即最上一佛乘，实相无相，中道妙理，初地初证此理，名为始登。善觉中道，生大欢喜，又名欢喜地。
入理般若名为住，住生德行名为地者：以般若妙智，契入实相妙理，即名为住。此则住无所住，以无所住而生其心，故生出有为功德，无为功德，故名为地，以地有能生义故。
初住一心具德行，于第一义而不动者：初住证入中道一心，三德秘藏，具足恒河性德，无边妙行。虽然游戏神通，净佛国土，安住于第一义谛，不为空有所动故。
‘离达开士初利王，现形六道千国土。
无缘无相第三谛，无无无生无二照。
此二行，颂二地信忍中品。离达者：离破戒垢，通达三观，众戒清净，永离过失，又名离垢地。开士：即菩萨之别称，开觉众生之士也。权作忉利王，功能渐胜，化境渐宽，能现形六道千国土也。
无缘者：无能缘智。无相者：无所缘境。境智俱泯，真俗互融，双舍二边，全归中道。第三谛：即中道妙谛。
无无无生无二照者：无无即无无缘，无无相；将二无亦无。真得无生。故无能照之智，所照之境，境智俱泯，故曰无二照。
‘明慧空照焰天王，应形万国导群生。
忍心无二三谛中，出有入无变化生。
此二行，颂三地信忍上品。三地亦名发光地。明慧者：即发明智慧之光也。照了人法二空，曰空照。权作焰天王，即夜摩天王。应形万国，化导群生，较前地，竟达十倍。
忍心无二三谛中二句：明忍功能。无二者：无真无俗，不滞空有，全归中道第三谛中。涉俗利生，曰出有。一一离相，曰入无。神通改易，曰变化生。又即有即空，曰出有入无。即空即有，曰变化生也。
‘善觉离明三道人，能灭三界色烦恼。
还观三界身口色，法性第一无遗照。
此二行，总颂上信忍三地。善觉，是初地；离，即离达，是二地；明，即明慧，是三地；故云三道人。第二句：即色是空，故能断三界变化色烦恼也。第三句：即空是色，故还观三界，变化身口色也。末句法性者：诸法实性，观一一色法，无非法性。既皆法性，全归中道第一义谛，故得真俗双照无遗。不著色法，无遗真。不坏色法，无遗俗。颂信忍竟。
‘焰慧妙光大精进，兜率天王游亿国。
实智缘寂方便道，达无生照空有了。
此颂顺忍有八行。此二行颂四地，顺忍下品。焰慧者：智慧炽盛，犹如火焰。妙光者：慧光遍照，空有不羁，故得称妙。大精进者：四地于三观精进增上故。第二句：权依兜率天王，游化亿国。比前地化土，又竟达十倍。
实智者：理智也。缘寂：即缘空寂之理。方便道者：事智也。即缘俗谛之事。达无生照空有了者：一一了达无生，故能双照空有。了知即空即有，即有即空，真俗圆融无碍也。
‘胜慧三谛自达明，化乐天王百亿国。
空空谛观无二相，变化六道入无间。
此二行，颂五地顺忍中品。五地亦名难胜地，以殊胜智慧，观照三谛，自得通达明了。权作化乐天王，教化百亿国土。
空空谛观无二相者：上空字生死空，下空字涅槃亦空。如古德云：涅槃生死等空华。以此正智谛观，无有生死涅槃二相可得，故能垂形六道，一一变现，乃至无间地狱，亦复入之。即所谓，我不入地狱，谁入地狱也。
‘法现开士自在王，无二无照达理空，
三谛现前大智光，照千亿土教一切。
此二行，颂六地顺忍上品。法现：即现前地，开士解见在前。自在王者：权作自在天王。无二无照者：无真俗二谛之境，无空假二观之照，达中道一心之理，第一义空。
三谛现前大智光二句：悟即真即俗，即俗即真，真俗圆融，无非中道。则三谛现前，大智慧光明，遍照千亿佛土，教化一切众生。
‘焰胜法现无相定，能洗三界迷心惑，
空慧寂然无缘观，还观心空无量报。
此二行，总颂上顺忍三地。焰：即焰慧，是四地。胜：即胜慧，是五地。法现：即六地。此三地菩萨，得中道观，不起有无二相，故曰无相定。以此正观之慧水，洗涤三界迷心之惑垢。惑即无明也。
空慧寂然无缘观者：空慧，即真空智慧。寂然乃境智双泯，无所缘之境，与能观之智，故曰无缘观。还观心空无量报者：此乃方便智，还观心空，能断三障。四地断微细身边二见障，五地断二乘乐涅槃障，六地断三界集囚集业障。昔日迷心，即成三障。今还观心空，三障蠲除，而成无量功德果报也。颂顺忍竟。
‘远达无生初禅王，常万亿土教众生。
未度报身一生在，进入等观法流地。
始入无缘金刚忍，三界报形永不受。
观第三义无二照，二十一生空寂行。
三界爱习顺道定，远达正士独谛了。
此颂无生忍，共十行。此五行，颂七地无生忍下品。首句远达，即远行地，达者到也。大品名深入无生，无生者，此地菩萨，修无相观。以此观智，证无生忍。权作初禅王。方便善巧，常在万亿国土，教化众生。
未度报身一生在者：报身，即分段果报身。尽此一生，即离分段生，而入变易生。故‘智度论’云：七地菩萨，未舍肉身。又一解，二十一生中，未度末后一生。
进入等观法流地者：以七地犹有功用，进入八地，真俗等观，无有二相。亦可作色心等观，无差别相，无功用道，中中流入萨婆若海法性真流，故名法流地。到此始入无缘金刚忍，无缘者，无能缘，及与所缘也。心色不二，缘观俱寂，坚固莫坏，犹如金刚。离三界习，故言三界报形永不受。此二句，预说八地功德，以其必能致也。
观第三义无二照者：恒观中道第一义谛。中道本属第一义，以真俗中次第居三，故名第三义。一中一切中，无空无假无不中，故无二照。二十一生空寂行者：从初地至七地，每地各有三生，合为二十一生。生生皆观诸法空寂，以为进趋佛地之行。
三界爱习顺道定者：爱谓痴爱，即无明。习是习气。此地菩萨，烦恼粗重，早已断尽，惟无明习气未断。由爱佛智，故习未断。不名有烦恼，但名顺道定。远达正士独谛了者：正士亦菩萨之别称，惟此菩萨，独能谛实了知，勤修无生观行，进断此习。
‘等观菩萨二禅王，变生法身无量光。
入百恒土化一切，圆照三世恒劫事。
反照乐虚无尽源，于第三谛常寂然。
此三行，颂八地无生忍中品。等观，即八地真俗等观；无功用道，遍修万行，入大法流，故名等观。又名不动，于色而得自在，不为色所动故。权作二禅王，已离七地分段生，三界报形永远不受，变彼分段报形，而得变易生之法身，故曰变生法身。证法性理以成身故。具足无量光明，故称无量光。
三句：明利他行。而能遍入百恒河沙国土，大作佛事，教化众生。四句：明利他智。其智圆照三世，恒河沙劫之事。五句：八地真得无生，恒受法乐。反照此乐，亦非真实，故曰反照乐虚。无尽源者，今欲尽于无尽之源，而得寂灭之乐，虽然未至寂灭，于第三谛，常得寂然不动。第三谛，对真俗而言，中道则为第三谛。
‘慧光开士三禅王，能于千恒一时见，
常在无为空寂行，恒沙佛藏一念了。
此二行，颂九地无生忍上品。慧光，即九地善慧发光。权作三禅王，能于千恒河沙国土，同时现身，教化众生。上文云，现十阿僧祇百千佛土微尘数身，化土亦然，即是一时现也。此言千恒者，略言耳。能于二字，因得上品无生忍，方能有此利他胜用。于此诸土，一时现身。此即一身不分而普现，群机咸应以无违。譬如一月在天，影现众水也。
常在无为空寂行者：承接上句，虽然妙用繁兴，常在无为空寂。即动静一如，并行不悖，无功用行也。恒沙佛藏一念了者：即此无功用智，恒沙诸佛法藏，一念心中，悉能了达。颂无生忍竟。
‘灌顶菩萨四禅王，于亿恒土化群生。
始入金刚一切了，二十九生永已度。
寂灭忍中下忍观，一转妙觉常湛然。
等慧灌顶三品土，除前余习无明缘。
无明习相故烦恼，二谛理穷一切尽。
此颂寂灭忍有八行，此五行颂寂灭忍下品。灌顶菩萨，即第十法云地菩萨。灌顶者：譬如轮王，太子成就王相，取四大海水，灌太子顶，即名灌顶太子。菩萨亦如是，受佛职时，诸佛以智水，灌菩萨顶，名灌顶菩萨，是名菩萨入智慧职。权作四禅天王，于亿恒河沙国土，教化群生。
始入金刚一切了者：到此地，始入金刚心。用金刚观智，能破无明坚惑。一切了，乃四十二品无明，已断四十一品，从此进破，一切皆了。二十九生永已度者：从初地至此十地，地各三生，合三十生。今但言二十九生者，以第三十生，即本生之身。前二十九生已过去，故云永已度。
寂灭忍中下忍观二句：寂灭忍中，分上下二忍，此当下忍观，乃因满之位。若于此无碍道中，一转而入解脱道，破最初一品生相无明，即成妙觉，寂灭现前，湛然不动。故曰一转妙觉常湛然。
等慧灌顶三品土二句：总颂前三品。等即等观，是八地。慧即慧光，是九地。灌顶是十地。此三品菩萨，共除前色心余习无明之缘，而住果报土。
无明习相故烦恼二句：谓无明习气之相，是旧烦恼，故者旧也。二谛即真谛俗谛，全真即俗，全俗即真，是谓理穷，乃为中谛。得此三谛，现行习气，一切皆尽。故曰二谛理穷一切尽。
‘圆智无相三界王，三十生尽等大觉，
大寂无为金刚藏，一切报尽无极悲，
第一义谛常安隐，穷源尽性妙智存，
此三行颂寂灭忍上品。圆智者：圆满一切种智；又转第八识，成大圆镜智。无相者：无和合识相，无相续心相。无明尽净，能为三界中王。‘法华’亦云：今此三界，皆是我有。
三十生尽等大觉者：十地共有三十生。第十地受三十生时，不名为尽。至此金刚道后异熟空，三十生悉皆已尽，等十方大觉世尊也。大寂无为金刚藏者：得大涅槃，名大寂，证极无为之理，四魔不能坏，名为金刚藏。
一切报尽无极悲者：前三十生，皆有因尽果生。今大觉圆满，不复更生，二死永亡，故云一切报尽。尽未来际，救拔苦恼众生，出离苦海，悲心无有穷极，故曰无极悲。
第一义谛常安隐者：安住第一义谛，不住生死，不住涅槃。示现生死，无异涅槃。无有挂碍，得大自在，故曰常安隐。
穷源尽性妙智存者：穷极一心本源，究尽诸法实性。生死涅槃，皆如昨梦。圆满菩提，归无所得，惟有妙智独存。前来四十五行，别颂五忍已竟。
‘三贤十圣住果报，唯佛一人居净土。
一切众生暂住报，登金刚原居净土。
此总颂五忍，有八行，此二行颂报土分齐。三贤是住行向，十圣是十地，果报有依有正，此言住者，当指依报。三贤住凡圣同居报土，十圣住实报无障碍报土。唯佛一人，居住常寂光净土。一切众生，皆是生灭无常，故曰暂住报。登金刚原者：金刚，是不坏义。佛以法性身，居法性土，身土圆融，究竟不坏，是真净土。
‘如来三业德无极，我今月光礼三宝。
此下六行，颂叹如来三业功德。如来三业皆不思议，善能饶益众生，其德无极。下句可知。
‘法王无上人中树，覆盖大众无量光。
佛为法王，于法自在，超九界以独尊，故称无上。如人中之树，可以覆荫众生。身光无量，能破黑暗。又现无量身，放无量光，加被众生。此叹身业。
‘口常说法非无义，心智寂灭无缘照。
口常说法，以法利生。有时说空，有时说有，或说是常，或说无常。皆随机设教，对症施方，深有所以，非是无义。此叹口业。心智寂灭者，其体本寂。无缘照者，其用无方。无缘，无所不缘故。此叹意业。
‘人中师子为众说，大众欢喜散金华。
师子为兽中王，师子一吼，百兽脑裂。佛为人中王，为众说法，得大无畏，喻如师子。大众闻法欢喜，散华供养。
‘百亿万土六大动，含生之类受妙报。
天尊快说十四王，是故我今略叹佛。’
百亿万极言其多，土即国土。六大动者，大地六变震动也。含生，谓含情抱识之众生。蒙益得果，而受微妙果报。
天尊快说十四王者：佛为天中之天，圣中之圣，故称天尊。求法之殷，故请快说，即及时施教也。十四王者：习种铜轮王，性种银轮王，道种金轮王，十地六欲四禅王，佛为三界王，共十四王。是故我今略叹佛：有二意：一、自慧浅薄，不能广叹。二、佛德众多，无由尽叹。
时，诸大众，闻月光王叹十四王无量功德藏，得大法利。即于座中有十恒河沙天王，十恒河沙梵王，十恒河沙鬼神王，乃至三趣，得无生法忍。八部阿须轮王，现转鬼身，天上受道。三生入正位者，或四生五生乃至十生得入正位。证圣人性，得一切无量报。
此明大众闻法益。时，即月光王说颂已竟之时。大众闻叹十四王无量功德藏，得大法利，以法利能出生死，能获果证，故座中有无数天王、梵王、鬼神王，神即福德之鬼，乃至三趣，均得无生法忍也。无生忍，通教三地以上，别教初地以上，圆教初住以上。若真得无生法忍，当在圆教八地以上也。
八路阿须轮王，（即阿修罗王）：按‘三藏记’四天王下，有四阿修罗王：一、罗侯阿修罗王，二、毗摩质多阿修罗王，三、般利阿修罗王，四、毗楼阇阿修罗王。须弥山下，复有四大阿修罗：一、恐冕，二、富楼摩，三、婆罗阿，四、兜率楼。故云八部阿修罗。
现转鬼身：现生闻法，即转鬼身，上生天趣，而得受道。入正有二：一、人空正位。二、法空正位。从三生至十生，有延促不等者，乃因善根智慧，深浅不同故也。证圣人性：乃十地圣种性也。得一切无量报者：因位次无量，果报亦应无量。此段乃属结集经家叙益。
佛告诸得道果实大众：‘善男子！是月光王已于过去十千劫中，龙光王佛法中为四住开士，我为八住菩萨。今于我前，大师子吼。
上文月光叹佛功德，此下如来述赞月光，先发其本迹，告诸在会贤圣。得道果，加一实字，指实行而言，非权行也。以权行，乃菩萨大权示现。自知月光本迹，实行不知，故告之曰：是月光王远本，在过去十千劫中，龙光王佛法中，已发大心，已居四住。我字佛自称，佛居八住。当时同事龙光王，今则乘愿同来，故同年同月同日而生，示为主伴，唱酬般若。今于我前，作师子吼，决定说，其义显了。智者疏云：四住即焰慧开士，八住即等观菩萨。
‘如是如是！如汝所解，得真义说。不可思议，不可度量。唯佛与佛，乃知斯事。
此印可其说。如是如是！即印可之词。重言者，谓如是而悟，如是而说也。二三句即释重言如是之意，如汝所解，得真实义，如解而说。不可思议，不可度量，非中下之智所知。唯佛与佛，乃能了知此事。
‘善男子！其所说十四般若波罗密，三忍，地地上中下三十忍，一切行藏，一切佛藏，不可思议。
此下述十四忍功能。其所说其字，指月光王。十四般若波罗密，牒前所说十四忍，名异而义同也。三忍二字，但指伏忍中：一信忍、二止忍、三坚忍。地地上中下者：谓十地中，地地有上中下三品，合为三十忍。一切行藏者：一切菩萨因行功德，含藏其中。一切佛藏者：一切诸佛果觉功德，含藏其中。因该果海，果彻因源，名不可思议。
‘何以故？一切诸佛是中生，是中灭，是中化。无生无灭无化。无自无他。第一无二。非化非不化。非无无相。无来去。如虚空故。
何以故征问之词。问云：何故十四忍不可思量？以一切诸佛，依十四忍修证成佛，曰是中生。不违世谛，有生必灭，曰是中灭。对机施教，说法利生，曰是中化。
无生无灭无化者：恐著相众生，执有生灭化导，偏于有边；故救云：以诸法本自无生，今亦无灭，如虚空华。生本不曾生，灭亦何所灭，都缘病眼妄见生灭。既无生灭，则化亦无化。无自无他一句：补足无化之意，无有能化之自，及与所化之他。能所双亡，自他不立也。
第一无二五句：又恐破相众生，闻无生灭、化导、自他，偏于空边；又救云：唯是第一义谛，绝待无二。空有皆属对待，遂双遣二边以救之。非化者：非定有能化所化。非不化者：非不有能化所化。非无无相者：上应有非无有相一句，谓非无有生灭化导自他等相。非无无相者：谓非无无生灭化导自他等相。一切诸佛，化度众生，来无所从，去无所至，法身常不动，故曰无来去。如虚空故：喻上诸义，虚空湛然不动，无有生灭，浑然不分，无有自他，体非群相，故非相。日照则明，云屯则暗，故非无相。圆满周遍，故无来去。
‘一切众生无生灭，无缚解。非因非果，非不因果。烦恼我人，知见受者，我所者。
此下明空，文有五段：初明生空。一切苦受下，明法空。从境界下，明境空。从无三宝下，明圣凡空。般若无知下，明智空。
一切众生：因缘和合，虚妄有生；因缘别离，虚妄名灭。生灭既皆虚妄，即无生灭。众生为烦恼所缚，求得涅槃解脱。了知烦恼性空，故无缚。涅槃如幻，故无脱。
非因非果者：众生惑业为因，苦报为果。惑业无自性，故非因。此身本不有，故非果。如梦中人，岂实有耶？此非因非果，不同邪见，拨无因果，乃是论其理性。若拨无因果事实，能坏众生心理落于断见，陷人于罪，当堕地狱，不可不善会也。
非不因果者：更约佛性为因，涅槃为果说。一切众生，非无佛性，故非无因，性自涅槃，故非无果。
烦恼者：依天台教共有五住。见惑一住，思惑三住，尘沙无明合一住。皆是昏烦之法，而能恼乱众生心性，故名烦恼。
我人者：五阴积聚，假名为我。外身属色阴，是地水火风四大，假合所成。皮肉筋骨，是地大。津液精血等，是水大。身中暖气，是火大。气息出入，手足运转，是风大。若风大不调，则成疯病。内心，属受想行识四阴。色心八法合成，又假名为人。一切之人，皆认身心以为实我。我执坚固，所以因我而起贪嗔痴，诸不善心，造种种业，致成社会浊恶，国家扰乱，世界不得和平。故释迦如来，说无我法，我空观等，以为救人、救国、救世根本之要图。凡国家欲护其国，宜护佛教，使之流通普及，则国不护而自护，世界不求和平而自得和平矣。
知见受者：即六受用根。众生具足六根，六根中，有六用：在眼曰见，在耳曰闻，在鼻曰嗅，在舌曰尝，在身曰觉，在意曰知。今云知见，但举首尾。受者：因六根有见闻嗅尝觉知六用，领受六尘违
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:23:09-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>