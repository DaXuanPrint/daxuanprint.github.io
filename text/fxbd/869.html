<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="华严普贤行愿修证仪,华严普贤行愿修证仪之二,华严普贤行愿修证仪全文在线阅读,华严普贤行愿修证仪全文在线下载,大玄古籍书库">
<meta name="description" content="宋净源集，通叙缘起第一。劝修利益第二。拣择根器第三。堪任入道场礼忏人。略有三类。一起行入证。二灭业成信。三熏种结缘。_华严普贤行愿修证仪_全文在线阅读_华严普贤行愿修证仪_全文在线下载_大玄古籍书库">
<title>华严普贤行愿修证仪_净源_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">华严普贤行愿修证仪</span> <br/>
          作者： <span class="inputVal" id="bkauthor">净源</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]15385</span> <br/>
          说明： <span class="inputVal" id="bkdec">宋净源集，通叙缘起第一 劝修利益第二 拣择根器第三 堪任入道场礼忏人。略有三类。一起行入证。二灭业成信。三熏种结缘。</span> <br/>
          封面： <span class="inputVal" id="bkimg">Z_869.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]华严普贤行愿修证仪
[book_author]净源
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]15385
[book_dec]宋净源集，通叙缘起第一 劝修利益第二 拣择根器第三 堪任入道场礼忏人。略有三类。一起行入证。二灭业成信。三熏种结缘。
[book_img]Z_869.jpg


[book_title]华严普贤行愿修证仪
续藏经   华严普贤行愿修证仪
宋 净源集
华严普贤行愿修证仪
宋传华严教观沙门晋水　净源　集
通叙缘起第一
劝修利益第二
拣择根器第三
堪任入道场礼忏人。略有三类。一起行入证。二灭业成信。三熏种结缘。
呵弃欲盖第四
欲有五禾。谓色声香味触。此五常能诳惑凡夫。令生爱着。失于道志。故欲礼忏修禅观者。必须呵责。令心永不系念。
盖有五禾。一贪欲。二瞋恚。三睡眠。四掉悔。五疑。此五起时。盖覆心慧。故须永弃。勿存之于心也。
决志进修第五
严净道场第六
严坛场。净衣服。涤身心。
启请圣贤第七
行者初入道场。称念普贤菩萨。旋绕一匝。至法座前。敷尼师坛。正身合掌伫立。应先慈念一切众生。誓具济拔。次起殷重心。恭请三宝。手执香炉。烧众名香。主者举云。
一切恭敬
一心敬礼。花藏世界。帝网剎中。徧法界常住三宝(一拜竟。即胡跪。右膝着地。烧香散花。一心正念。口称诸佛菩萨名字。一一启请。不得轻慢散乱)。　　一心奉请。十身初满。正觉始成。不离阎浮。而升天上。徧周法界。无尽身云。大毗卢遮那佛(三请一礼下皆仿此)。　　一心奉请。炳然应现。极乐世界。普收圆因。花中授记。阿弥陀佛。　　一心奉请。花严经中。十方云集。发辞赞定。普现其前。同名法慧。功德林内。一切诸佛。　　一心奉请。花藏世界。帝网剎中。微尘诸佛。　　一心奉请。汪洋冲融。广大悉备。根本法轮。大方广佛花严经。大不思议。圆融法宝。　　一心奉请。释迦所说眷属经等。十方佛剎微尘数经。一切法门修多罗藏。　　一心奉请。花严经中。第一菩提道场。初成正觉。依正二报。佛果会主。普贤菩萨。同时云集。徧周法界。诸大菩萨摩诃萨。　　一心奉请。花严经中。第二普光明殿。十信问答会主。文殊师利菩萨。觉首菩萨。财首菩萨。宝首菩萨。德首菩萨。目首菩萨。精进首菩萨。法首菩萨。智首菩萨。贤首菩萨。同时云集。徧周法界。诸大菩萨摩诃萨。　　一心奉请。花严经中。第三忉利天宫。十住会主。法慧菩萨。一切慧菩萨。胜慧菩萨。功德慧菩萨。精进慧菩萨。善慧菩萨。智慧菩萨。真实慧菩萨。无上慧菩萨。坚固慧菩萨。同时云集。徧周法界。诸大菩萨摩诃萨。　　一心奉请。花严经中。第四夜摩天宫。十行会主。功德林菩萨。慧林菩萨。胜林菩萨。无畏林菩萨。惭愧林菩萨。精进林菩萨。力林菩萨。行林菩萨。觉林菩萨。知林菩萨。同时云集。徧周法界。诸大菩萨摩诃萨。　　一心奉请。花严经中。第五兜率天宫。十回向会主。金刚幢菩萨。坚固幢菩萨。勇猛幢菩萨。光明幢菩萨智幢菩萨。宝幢菩萨。精进幢菩萨。离垢幢菩萨。星宿幢菩萨。法幢菩萨。同时云集。徧周法界。诸大菩萨摩诃萨。　　一心奉请。花严经中。第六他化自在天宫。十地问答会主。解脱月菩萨。金刚藏菩萨等。同时云集。徧周法界。诸大菩萨摩诃萨。　　一心奉请。花严经中。第七重会普光明殿。因圆果满会主。普贤菩萨。普眼菩萨。心王菩萨。青莲花藏菩萨。宝手菩萨。如来性起妙德菩萨。同时云集。徧周法界。诸大菩萨摩诃萨。　　一心奉请。花严经中。第八三会普光明殿。托法进修成行问答会主。普慧菩萨。普贤菩萨。同时云集。徧周法界。诸大菩萨摩诃萨。　　一心奉请。花严经中。第九逝多林中。证入法界会主。如来之前。文殊普贤二大菩萨。末会之主。十信法门妙首菩萨大善知识。十住法门德云尊者等十善知识。十行法门善见比丘等十善知识。十回向法门青莲华长者等十善知识。十地法门婆珊婆演底主夜神等十善知识。等觉法门摩耶圣者等十一人诸善知识。摄德成因法门弥勒菩萨大善知识。智照无二法门妙德菩萨大善知识。显因广大法门普贤菩萨大善知识。微尘数菩萨摩诃萨。　　一心奉请。圆通无碍。周徧十方。居补陀山。大悲普济。观自在菩萨摩诃萨。　　一心奉请。安住毗卢庄严楼阁。补处慈尊。弥勒菩萨摩诃萨。　　一心奉请。华严会上。发菩提心。南求诸[又/又]。一生成办。无上圆机。善财菩萨摩诃萨。　　一心奉请。菩提树内。师子座中。眉间出现。佛剎尘数。华严海会。华藏界中。重重重重。无尽无尽。十方三世。一切菩萨摩诃萨。　　一心奉请。逝多林园。末会之中。舍利弗等五百声闻。六千比丘。十方佛剎。一切声闻缘觉贤圣僧。　　一心奉请。华严经中。执金刚神。身众神。足行神。道场神。主城主地。主山主林。主药主稼。主河主海。主水主火。主风主空。主方主夜。主昼等神。天龙八部。释梵天王。无量诸天。及日月天子。一切圣众(此段但请。不应礼拜。白衣无妨如是次第请竟。即口自宣言)。
惟愿毗卢遮那世尊。阿弥陀佛。十方云集诸佛。
华藏世界。微尘诸佛。大慈大悲。受我奉请。来到道场。证明忏悔。
大方广佛华严经。圆融无碍法门。惟愿文文契意。句句冥心。显现道场。证明忏悔。
普贤菩萨。文殊师利菩萨。法慧菩萨等。尽华严经中一切诸大菩萨摩诃萨。大慈大悲。受我奉请。来到道场。证明忏悔。
舍利弗等五百声闻。六千比丘。悉皆慈悲。受我奉请。来到道场。证明忏悔。
天龙八部。执金刚神。主虚空神。乃至诸世界中主执神等。悉生哀悯。受我奉请。来到道场。证明忏悔。
是诸圣众。愿悉证明。我于今日。欲为十方一切六道众生。修行一乘无上菩提。破一切障道重罪。愿得海印三昧。身徧法界。於几十日。一心精进。如经所说修行。愿一切诸佛菩萨。普贤天师。本愿力故。受我忏悔。令我所行决定。破诸罪障。法门现前。如经所说(行者当自以智力。陈说请佛之意。然后称赞供养。旋绕诵经。三自归依。右旋而出。俟日初分。方可正修十行。正修之法仍同前称普贤菩萨。於一切恭敬处起。但除启请耳)。
正修十行第八
一者礼敬诸佛
(所有利益。能断除七慢九慢十慢等障。获得尊贵自在之身。圆满八万四千相好庄严)。
一心敬礼。十身初满。正觉始成。不离阎浮。而升天上。徧周法界。无尽身云。大毗卢遮那佛(三礼)。　　一心敬礼。炳然应现。极乐世界。普收圆因。华中授记。阿弥陀佛。　　一心敬礼。华严经中。十方云集。发辞赞定。普现其前。往古劫海剎尘数佛。　　一心敬礼。华藏世界。帝网剎中。微尘诸佛。　　一心敬礼。汪洋冲融。广大悉备。根本法轮。大方广佛华严经。大不思议。圆融法宝(三礼)。　　一心敬礼。释迦所说眷属经等。十方佛剎微尘数经。一切法门修多罗藏。　　一心敬礼。菩提道场。佛果会主。华严上首。普贤菩萨。同时云集徧。周法界。诸大菩萨摩诃萨(三礼)。　　一心敬礼。普光明殿。十信问答会主。华严上首。文殊师利菩萨。贤首菩萨等。同时云集。徧周法界。诸大菩萨摩诃萨。　　一心敬礼。忉利天宫。十住会主。法慧菩萨。同时云集。徧周法界。诸大菩萨摩诃萨。　　一心敬礼。夜摩天宫。十行会主。功德林菩萨。同时云集。徧周法界。诸大菩萨摩诃萨。　　一心敬礼。兜率天宫。十回向会主。金刚幢菩萨。同时云集。徧周法界。诸大菩萨摩诃萨。　　一心敬礼。他化自在天宫。十地问答会主。解脱月菩萨。金刚藏菩萨等。同时云集。徧周法界。诸大菩萨摩诃萨。　　一心敬礼。重会普光明殿。等妙觉位会主。普贤菩萨。普眼菩萨。心王菩萨。青莲华藏菩萨。宝手菩萨。如来性起妙德菩萨。同时云集。徧周法界。诸大菩萨摩诃萨。　　一心敬礼。三会普光明殿。顿彰大行会主。普贤菩萨。普慧菩萨等。同时云集。徧周法界。诸大菩萨摩诃萨。　　一心敬礼。逝多林园。如来本会。同时云集。徧周法界。诸大菩萨摩诃萨。　　一心敬礼。华严经中。七处九会。互彰主伴。圆明妙智。诸佛祖师。文殊师利菩萨。及五十五位诸善知识。微尘数菩萨摩诃萨。　　一心敬礼。圆通无碍。周徧十方。居补陀山。大悲普济。观自在菩萨摩诃萨。　　一心敬礼。安住毗卢庄严楼阁。补处慈尊。弥勒菩萨摩诃萨。　　一心敬礼。华严会上。发菩提心。南求诸[又/又]。一生成办。无上圆机。善财菩萨摩诃萨。　　一心敬礼。菩提树内。师子座中。眉间出现。佛剎尘数。华严海会。华藏界中。重重重重。无尽无尽。十方三世。一切菩萨摩诃萨。　　一心敬礼。逝多林园。末会之中。舍利弗等五百声闻。六千比丘。十方佛剎。一切声闻缘觉贤圣僧。　　一心奉为。华严经中。执金刚神。身众神。足行神。道场神。主城主地。主山主林。主药主稼。主河主海。主水主火。主风主空。主方主夜。主昼等神。天龙八部。释梵天王。无量诸天。及日月天子。一切圣众。顶礼常住三宝。
(默诵普礼真言三遍。应想普遍礼敬一切贤圣等)。
唵。萨[口*栗]末。怛达遏怛遏怛。巴[口*捺]末[口*捺]。难葛浪弥
(此道场仪中集咒印者。即是密法。末世行者。心多散乱。不假密咒助护。观行难以成就。诵咒竟唱云)。
我比丘(某甲)至心礼敬诸佛。
所有十方世界中　　三世一切人师子　　我以清净身语意　　一切徧礼尽无余
礼敬诸佛已。归命礼普贤菩萨。及一切三宝(一拜三叩。下皆仿此)。
二者称赞如来
(断除口四重障。获得四无碍辩。舌相遍覆。具足十种圆音礼三宝已。胡跪合掌。面向法座。烧香散花。观想三宝。微妙功德。瞻仰不舍。作梵赞云)。
毗卢遮那佛　　愿力周沙界　　一切国土中　　恒转无上轮　　一毛现神变　　一切佛同说　　经于无量劫　　不得其边际(直言赞云)
普贤身相如虚空　　依真而住非国土　　随诸众生心所欲　　示现普身等一切　　菩萨功德无有边　　一切妙行皆具足　　假使无量无边佛　　於无量劫说不尽
(称赞已竟主者举云)。
我比丘(某甲)至心称赞如来。
各以一切音声海　　普出无尽妙言辞　　尽於未来一切劫　　赞佛甚深功德海
称赞如来已。归命礼普贤菩萨。及一切三宝(一拜三叩起立白云)。
(引磬)我比丘(某甲)於(某日某夜)分。礼赞功德。所获善根。回向法界众生海。愿皆永离缠盖。成种智道。
三者广修供养
(除悭贪障。诸圣喜悦。主者举云)。
是诸众等。各各胡跪。严持香花。如法供养。尽莲花藏世界。帝网剎中。圆融无碍三宝(至此停唱。以手擎花。应起观行。依经默想云。所有尽法界。虚空界。十方三世一切佛剎极微尘中。一一各有一切世界极微尘数佛。一一佛所。种种菩萨。海会围绕。我以普贤行愿力故。起深信解。现前知见。悉以上妙诸供养具而为供养。所谓花云鬘云。天音乐云。天伞盖云。天衣服云。天种种香。涂香烧香末香。如是等云。一一量如须弥山王。然种种灯。蕴灯油灯。诸香油灯。一一灯炷如须弥山。一一灯油。如大海水。以如是等诸供养具。常为供养。想已散花唱云)。
愿此香花云。徧满莲花藏世界。帝网剎土中。以普贤愿力故。悉成法供养。供养尽虚空。徧法界。十方三世一切佛剎极微尘中。微尘数佛。一一佛所。难思海会。悉有上妙种种香云。香油香灯。花鬘璎珞。伞盖技乐。幢幢宝盖。衣服饮食。广大供养。常作佛事。普熏众生。发菩提心(次结广大不空摩尼印。以二手金刚合掌。二头指戚如宝形。并竖二大指。诵不空摩尼供养陀罗尼。主者举云)。
唵。哑么遏。布[口*(椔-田+夕)]麻弥。巴能麻。末则呤。怛达遏怛。眉浪鸡叮。萨慢怛不啰萨啰吽
(默诵三遍。应想虚空法界。悉有天妙香花等。种种诸云海等。遍满虚空。以至诚心。供养三宝。想竟云)。
我比丘(某甲)至心广修供养。
以诸最胜妙花鬘　　技乐涂香及伞盖　　如是最胜庄严具　　我以供养诸如来　　最胜衣服最胜香　　末香烧香与灯烛　　一一皆如妙高聚　　我悉供养诸如来
广修供养已。归命礼普贤菩萨。及一切三宝。(一拜)
四者忏悔业障
(断除四障十障。成就世出世间一切功德。获得妙好依报正报)。
(供养已竟。於法座前。正身胡跪。右膝着地。烧香散花。存想三宝。峻塞虚空。普贤菩萨。无量庄严。眷属围绕。为忏悔主　次复想云。我与众生。无始所作一切罪障。惟愿三宝哀愍拔济。顿袪愚业。翻作净因。身心齐空。罪福无主。了见真性。等佛法身。三业罪愆。成三解脱。六根重障。翻作六通。想已举云)。
普为四恩三有(平)。及法界众生(平)。悉愿断(高)除诸障。归命忏(高)悔。
(唱已起礼一拜。复胡跪合掌。运逆顺十心。默想清凉偈云)。
(　　自从无始起无明　　亦值恶友增我情　　无随喜心善永灭　　纵身语意恶渐生　　心心徧布触处染　　念念相续日夜营　　不欲人知藏过失　　不畏恶道任纵横　　无惭无愧魔罗网　　拨因拨果阐提坑　　如是顺流背本已　　生死苦海浩然盈　　幸识如来长者子　　今欲逆流舍贫里　　正信因果破阐提　　惭愧人天破无耻　　恐怖恶道怖不畏　　发露罪业破覆[土*此]　　断相续心破常念　　发菩提心破徧起　　修功补过破纵恣　　守护正法破无喜　　念十方佛破恶友　　观罪性空破结使)
(惟愿十方诸佛毗卢世尊。普贤菩萨慈悲摄受。想已诵云)。
至心忏悔。比丘(某甲)。归命十方。无尽三宝。愿起哀怜。为作明证。我与法界。一切众生。自从过去。无始劫中。由贪瞋痴。发身口意。作诸恶业。眼为色惑。爱染玄黄。红绿朱紫。珍玩宝饰。种种身分。长短黑白。恣态之相。耳贪好声。宫商弦管。伎乐歌唱。音声语言。啼笑之相。鼻藉名香。蕴麝幽兰。郁金苏合。舌贪好味。鲜羔甘肥。众生血肉。资养四大。常增苦本。身乐华绮。锦绣缯纨。一切细滑。七珍丽服。意多乱想。触向乖违。我此六根。愚痴所覆。造罪无穷。障佛法因。开阐提路。违背圣意。随逐恶缘。弃舍菩提。耽玩生死。於出离法。无一念心。诸苦毒因。长夜积集。污染无学。及亲非亲。於出家人。捶骂呵责。恶法交游。污秽塔寺。毁犯斋戒。纵荡身心。嫉诸善人。逆害师长。贪瞋猛盛。不避恩冤。痴毒瞒心。宁知进退。枉杀无辜。滥害贤善。贪意不息。诡谋千种。凡心虽满。诈伪百端。种种侵欺。以虚为实。耽荒酒色。不择冤亲。虚诳妄语。为害偏多。诬罔六亲。不孝父母。起诸邪见。毁谤圣贤。轻凌三宝。有爱有痴。无惭无愧。六根三业。备造诸非。乃至重轻。一切罪障。无量无边。若此恶业。有体相者。尽虚空界。不能容受。我等自惟微善。报在人伦。幸遇如来大花严经。圆满因轮。依此法门。修忏悔法。我今悉以清净三业。徧于法界。极微尘剎。一切诸佛菩萨众前。诚心忏悔。后不复造。恒住净戒一切功德。惟愿本尊毗卢遮那。行愿忏主普贤菩萨文殊。师利菩萨。花严海会无尽三宝。哀愍护念。慧日垂光。消我身心。业惑霜露。慈风普振。摧重障山。法水长流。洗我心垢。翻三毒心。成三秘藏。普与众生。咸登真界。同彼善财。一生身中。成就普贤。十大愿王。礼敬诸佛。称赞如来。广修供养。忏悔业障。随喜功德。请转法轮。请佛住世。常随佛学。恒顺众生。普皆回向。虚空法界。无尽众生。愿令众生。常得安乐。无诸病苦。欲行恶法。皆悉不成。所修善业。皆速成就。关闭一切。诸恶趣门。开示人天。涅盘正路。若诸众生。因其积集诸恶业故。所感一切极重苦果。我皆代受。令彼众生。悉得解脱。究竟成就。无上菩提。能於烦恼。大苦海中。拔济众生。令其出离。皆得往生阿弥陀佛。极乐世界。
(发露罪已。次结忏悔灭罪印。二羽金刚缚。六度外相人。进力屈二节。禅智押二度。诵忏悔密言)。
唵。萨哩末(二合)。巴巴眉悉普怛。[口*捺]曷[口*捺]末日啰也莎曷
(默诵一遍。应想一一佛前。悉有我身求哀忏悔。想竟举云)。
我比丘(某甲)至心忏悔业障。
我昔所造诸恶业　　皆由无始贪瞋痴　　从身语意之所生　　一切我今皆忏悔
忏悔业障已。归命礼普贤菩萨。及一切三宝。(一拜)
五者随喜功德
(断除不乐他荣嫉妬等障。获得不可称量之福。起平等善。得大眷属。一切功德皆悉圆满)。
我比丘(某甲)至心随喜功德。
十方一切诸众生　　二乘有学及无学　　一切如来与菩萨　　所有功德皆随喜
随喜功德已。归命礼普贤菩萨。及一切三宝。(一拜)
六者请转法轮
(断除违法谤法等障。起慈善根。获得多闻听慧不共功德。声闻自度但忏而已。菩萨愍他。必须劝请诸佛。普雨法雨。自他沾洽)。
我比丘(某甲)至心请转法轮。
十方所有世间灯　　最初成就菩提者　　我今一切皆劝请　　转於无上妙法轮
请转法轮已。归命礼普贤菩萨。及一切三宝。(一拜)
七者请佛住世
(断除僧佛谤佛害佛。及憎嫉菩萨善知识。不乐住世之障。得金刚不坏身)。
我比丘(某甲)至心诸佛住世。
诸佛若欲示涅盘　　我悉至诚而劝请　　惟愿久住剎尘劫　　利乐一切诸众生
请佛住世已。归命礼普贤菩萨。及一切三宝。(一拜)
八者常随佛学
(断除违佛及诸善知识。不能积集功德。无志修习。自他俱利等障。获得佛及菩萨无尽功德)。
我比丘(某甲)至心常随佛学。
我随一切如来学　　修习普贤圆满行　　供养过去诸如来　　及与现在十方佛　　未来一切天人师　　一切意乐皆圆满　　我愿普随三世学　　速得成就大菩提
常随佛学已。归命礼普贤菩萨。及一切三宝。(一拜)
九者恒顺众生
(断除众生种种性。或怨或现。或顺或逆。不能随顺佛不喜悦。违佛等障。获得广大善知识为眷属)。
我比丘(某甲)至心恒顺众生。
我常随顺诸众生　　尽于未来一切劫　　恒修普贤广大愿　　圆满无上大菩提
恒顺众生已。归命礼普贤菩萨。及一切三宝。(一拜)
十者普皆回向
(断不发菩提心障。得十度圆满。获十身果)。
所有礼赞供养福　　请佛住世转法轮　　随喜忏悔诸善根　　回向众生及佛道　　我此普贤殊胜行　　无边胜福皆回向　　普愿沉溺诸众生　　速往无量光佛剎
普皆回向已。归命普贤菩萨。及一切三宝。(一拜)
旋绕诵经第九
(回向已。正身威仪定立少顷。当想三宝至贤。畟塞虚空。各坐法座。然后烧众名香。见身一一旋绕法座。安详徐步。口称云)。
南无十方佛　　南无十方法　　南无十方僧(何泛。绕起。横举手炉齐眉)　　南无毗卢遮那佛　　南无阿弥陀佛　　南无花藏世界微尘诸佛　　南无大方广佛花严经　　南无普贤菩萨　　南无文殊师利菩萨　　南无观自在菩萨　　南无弥勒菩萨　　南无善财菩萨　　南无华严海会诸大菩萨摩诃萨(三遍后问讯)
(夫旋绕者恋慕三宝微妙功德也。如是三匝。乃至七七百匝。亦无定数。称诸佛菩萨名字竟。主者举云。大方广佛花严经入不思议解脱境界普贤行愿品云云。诵经既举。复称前三宝名号一遍。然后至法座前。一心正念。喝三归依)。
自归依佛　当愿众生　体解大道　发无上心　　自归依法　当愿众生　深入经藏　智慧如海　　自归依僧　当愿众生　统理大众　一切无阂　　和南圣众
(三归已竟。仍心普贤菩萨。右旋而出。至观堂列班。诵四生九有等四句)。
端坐思惟第十
(依圆教修行。略分为二。初悟毗卢法界。谓华严经。所说一真无碍法界。或名一心。於中本具三世间。四法界。一切染净诸法。未有一法出此法界。此是一切凡夫经人根本之真心也。泛言有二。一同教真心。二别教真心。於□教中复二。一终教真心。即楞严云。当知虚空。生汝心内。犹如片云点太清里。况诸世界在虚空耶。又云空生大觉中。如海一沤发。有漏微尘国。皆依空所生。又云。真心徧圆。含裹十方。反观父母所生之身。如彼十方虚空之内。吹一微尘。若存若亡。又云。一切世间诸所有物。皆即菩提妙明真心。一切众生。从无始来。迷却此心。妄认四大为身。缘虑为心。譬如百千个澄清大海不认。但认一浮沤耳。二顿教真心谓弥满清净。中不容他。一切妄想。本来是无。绝待真心。本来清净。华严云。法性本空寂。无取亦无见。性空即是佛。不可得思量。起信论云。一切诸法从本已来离言说等相。毕究平等。无有变易。不可破坏。唯是一心。故名真如。谓前终教。随众生迷。说有色身山河大地世间诸法。令众生翻妄归真。了达色身山河大地等。全是一味妙明真心。今顿教中。本无色身山河大地。本是一味绝待真心。故清凉云。总不说法相。唯辨真性。达磨云。我法以心传心。不立文字。即传此心也。曹溪云。明镜本清净。何假拂尘埃。亦是此心也。二别教一心者。谓一真无碍大法界心。含三世间。具四法界。全此全彼。而无障碍。于此一真大法。界内。若凡若圣。若理若事。随举一法。全是大法界心。乃至唯举一尘。亦皆全是大法界心。经云。华藏世界有尘。一一尘中见法界。又此一尘。既是大法界心。於此一尘大法界内。复举一尘。亦皆全是大法界心。若横若竖。重重举之。重重法界。故清凉大师。于十地品疏。说帝网无尽一心也。一切众生。从无始来。迷妄不知无尽法界。是自身心。於中本具帝网无尽色心功德。即与毗卢遮那身心齐等。却将自家无障碍佛之身心。颠倒执为杂染众生。譬如金轮圣王。统四天下。身智具足。富乐无比。忽然昏睡。梦为蚁子。於梦位中。但认己为蚁子。不觉本是轮王。是故欲求成就究竟佛果。切须悟此毗卢法界。若未悟此法界。纵经多劫修习万行。徒自劳苦不得名为真实菩萨也)。
(二修普贤行海。既得了悟无障碍法界于本心。是中本具十莲华藏微尘数相好。帝网无尽神通功德。与十方诸佛。更无差别。柰无始来局执妄情。习以成性。卒难顿尽。致令自家神通功德。不能自在受用。故须称自家阰卢法界。修本有普贤行海。令无尽功用。疾得现前。故经云。修此法者。少作功力。疾得菩提。今就观行。略示二门。一帝网无尽观。于中复开五门。一礼敬门。谓想尽虚空。徧法界。尘尘剎剎。帝网无尽三宝前。各有帝网无尽自身。每一一身。各礼帝网无尽三宝。一一三宝前。各有帝网无尽身礼。更想此一门。尽未来际。无有休息。念念相续。无有间断。身语意业。无有疲厌)。
(二供养门。谓想尽虚空。徧法界。尘尘剎剎。帝网无尽三宝前。各有帝网无尽自身。每一一身。各出帝网无尽供具。所谓香。华。灯烛衣服。饮食。幢幡。伞盖。璎珞云等。所出供具。各供养帝网无尽三宝。每一一三宝前。各有帝网无尽身供养。念念相续。无有间断。身语意业。无有疲厌)。
(三忏悔门。谓想尽虚空徧法界。尘尘剎剎。帝网无尽三宝前。各有帝网无尽身。每一一身。尽皆至诚忏悔。帝网无尽罪障。所谓自从无始迄至今身。所造五逆十恶等罪。烦恼所知等障。此一一罪障。各有帝网无尽身忏悔。念念相续。无有间断。身语意业。无有疲厌四发愿门谓想尽虚空徧法界。尘尘剎剎。帝网无尽三宝前。各有帝网无尽身。每一一身。各发帝网无尽愿。所谓众生无边誓愿度。无边烦恼誓愿断。无边佛法誓愿学。无边福智誓愿集。无上菩提誓愿成。并自心所乐善愿。尽总发之。其一一愿复有帝网无尽身发。念念相续。无有间断。身语意业。无有疲厌)。
(五持诵门。谓想尽虚空。徧法界。尘尘剎剎。帝网无尽三宝前。各有帝网无尽身。每一一身。各持帝网无尽教法诸佛。菩萨名号。每一一教法诸佛菩萨名号。有帝网无尽身持。念念相续。无有间断。身语意业。无有疲厌　上之五门。或在坐中作此观想。或於礼拜供养等时。各入本观。暂时敛念。功德无尽。清凉云。不入此观。徒自疲劳)。
(二无障碍法界观。谓常想一切染净诸法。举体全是无障碍法界之心。此能观智。亦想全是法界之心。经云。知一切法。即心自性。成就慧身。不由他悟。又清凉云。若知触物皆心。方了心性。今此无障碍法界中。本具三世间。四法界。一切染净诸法。而此法界全此全彼。互无障碍。则知根根尘尘。全是无障碍法界。若于四威仪中。常观根尘。皆是重重无尽法界。即习普贤境界也。此观是一切三昧观门之根本。若常修习。则一切三昧自然现前)。
(又修心行者。或有诸善恶梦境。或逢种种魔障。或现种种违顺之相。或闻种种善恶之声。或诸[番*去]虫蚁身上行走。或身心不安。或多思多虑。或入观时。所现之相。不与本观相应等。皆须观之。如梦如幻。全体非实。又观皆是自心现起。故起信论云。当念惟心。境界则灭。终不为恼)。
华严普贤行愿修证仪(终)

[book_title]华严普贤行愿修证仪之二
续藏经   华严普贤行愿修证仪
宋 净源集
华严普贤行愿修证仪
宋　晋水沙门　净源　集
通叙缘起第一　　严净道场第二　　净身方法第三　　启请圣贤第四　　观行供养第五　　称赞如来第六　　礼敬三宝第七　　修行五悔第八　　旋绕称念第九　　诵经规式第十
通叙缘起第一
昔清凉之疏行愿也。恢廓妙源。穷深际远。唯定慧祖师。章灼权实。拔幽极微。撰义钞以广之。故天下驾说者。皆由其辞而通其旨焉。至若研磨九会之奥。雠校十行之蕴。则存乎圆觉忏仪。而规式备矣。净源。常患近世。传吾祖教观者。反习他宗诸忏之文。又何异乎其先祖有善。而不知者。亦君子之所耻也。熙宁二年冬。因再治圆觉忏法。遂得熏毫涤砚。删集斯文。求诸同志。以习以修。既而推寄有本。故用经名品目。而题其首。贵使来者。究定慧之宏功振清凉之茂德。立言更济。而垂诸无穷者也。
(九会十行。皆载广忏仪文。自下九门。依圆觉忏。但开合小异耳)。
严净道场第二
夫欲启请圣贤。又须严净坛场。不洁则道心不发。无所感降。是故应当严檀。供养三宝。求哀忏悔。过去世中所有恶业。其檀场方法。先须拣地。离於喧杂秽恶。及诸障难。若得深邃岩谷。幽僻林泉。最为殊妙。若在人间。须去一二尺旧土。以香泥涂地。悬诸幡花。当中置卢舍那像。两伴置文殊普贤二像。佛前安普贤行愿经。以函盛之。如其有力。依经考疏。彩画七处九会圆[巾*(穴/登)]。周围挂之。点莲花灯。焚百和香。诸庄严具。唯要洁净。不必弥贵。各随力分。奉献供养圣贤。祇为表自虔诚。岂贤圣有好恶也。其安置方法。任自随便。亦无局定之仪。初修方便。并其正修。皆用六斋日。此日四天王使者。诸天善神。来下人间。检察善恶。见修行者。安慰守护。为献瑞相。令人见者。心生欢喜。益诸根矣。
净身方法第三
夫衣服身形。皆是行人心所依处也。若欲修此圆顿大行。先须礼忏。礼忏之法。必须净心。心不孤起。必藉依缘。依缘清净。心即清净。故须严净衣服身形也。然出家者。本合护净。若料常时。护之不谨。即临入道场。着新净衣。如无新者。洗浣故衣。次须澡浴身体。身若秽触。岂堪近於圣贤。虽诸佛无嫌。而神祇不卫。神祇不卫。则邪魔恼乱障难生也。非唯净身。犹须净心。绝诸缘念。专禀一心。念所修法。昼夜六时。礼请三宝。不得托事放逸睡眠。亦不剎那念世杂事。宜在密防。勿令萌动。三业如此。纵遇障缘。无退失矣。
启请圣贤第四
(行者初入道场。称念普贤菩萨。旋绕一匝。至法座前。敷尼师坛。正身合掌伫立。应先慈念一切众生。誓兴救拔。次超殷重心。恭请三宝。虽诸佛贤圣。无所不在。若不虔请。对而不现。故经譬如日出。普现世间。於一切净水器中。影无不现。佛日亦尔。普现法界。无前无后。一切众生。心净器中。佛无不现。今应一心正念。慎勿散乱。五体投地。礼一切三宝。声德者首喝云)。
一切恭敬(自下众同唱)
一心顶礼。十方法界。常住三宝。
(总礼三宝一拜。胡跪已。执手炉。烧众名香。恭请圣贤。但每且一请。余时不用。然诸家礼忏。皆先香花供养。今依圆觉仪式。皆先请耳)。
一心奉请。南无十身初满。正觉始成。不离阎浮。而升天上。无尽身云。本尊毗卢遮那佛(每请一拜)。　　一心奉请。南无普摄秽国。修大愿王。皆蒙授记。阿弥陀佛。尽华严经中。华藏世界。反来会内。十方三世一切诸佛。　　一心奉请。南无大方广佛华严经。剖裂玄微。一乘别教。汪洋悉修。十二分经。　　一心奉请。南无华严经主。不舍因门。发明行愿。徧收玄妙。普贤菩萨摩诃萨(道场忏主。三请三拜)。　　一心奉请。南无七处九会。互彰主伴。文殊师利菩萨。贤首菩萨。及诸品中。微尘菩萨摩诃萨。　　一心奉请。南无华严经中。末会之主。五十五员。真善智识。百城求法。一生克备。善财等菩萨摩诃萨。　　一心奉请。南无观自在菩萨。大势至菩萨。弥勒菩萨。马鸣龙树。诸祖菩萨。及十方三世一切菩萨摩诃萨。　　一心奉请。南无末会之中。舍利弗等六千比丘。尽虚空界。微尘剎中。有学无学。一切声闻缘觉圣僧。　　一心奉请。南无华严会中。常发大愿。安人护法。梵释四王。天龙八部。执金刚神。主虚空神。乃至诸世界中。主执神等。及此国内。主善罚恶。护伽蓝神。守正法者。一切贤圣(此段但请不应礼拜。白衣无妨)。
观行供养第五
(供养。称赞。礼敬。忏悔。劝请。随喜。回向。发愿等八重。是修行人之本事。非别行法。世尊於离垢慧菩萨。所问经中具引也。亦是趣入华严之要门。故经文广说诸佛功德妙用已。后云。若欲成就此功德门。应修十种广大行愿。西域本宗道流。皆于经中录出。别行[言*奉]念修习。前后三译。一晋朝佛陀跋陀罗。二唐朝不空三藏。三贞观中。华严疏主等译。其十行愿。即是此供养等八也。但於劝请中开出转法轮久住世二门。又於回向中。分出随佛学。顺众生二门。故成其十句。请三宝竟。愿慈悲应感。赴我机缘。仰想诸佛。及诸圣贤。云集道场。徧满虚空。知见我等。志心恳请。我等应当香华供养。声德者执炉唱云)。
是诸众等。各各互跪。严持香花。如法供养。
(至此停唱。巨手擎花。应起观行。依经想云。所有尽法界。虚空界。十方三世。一切佛剎。极微尘中。一一各有一切世界。极微尘数佛。一一佛所。种种菩萨。海会围绕。我以普愿行愿力故。起深信解。现前知见。悉以上妙诸供养具。而为供养。所谓花云。鬘云。天音乐云。天伞盖云。天衣服云。天种种香。涂香。烧香。末香。如是等云。一一量如须弥山王。燃种种灯。酥灯油灯。一一灯炷。如须弥山。一一灯油。如大海水。以如是等。诸供养具。常为供养。想已散花唱云)。
愿此香花云。徧满十方界。微尘剎土中。供养一切佛。尊法诸菩萨。声闻缘觉众。悉成妙花香。种种供具云。而常为供养。普愿诸三宝。受此香花云。以为光明台。广於无边界。无边作佛事(唱举起立。声德者云)供养已一切恭敬(同礼一拜)。
(按观佛三海经。道场中。当献草木之花。今行人多献缯彩花者。盖霜雪时耳。余时依彼经。求之。恭献三宝)。
称赞如来第六
(既供养已。即应正身威仪。一心伫立。同赞诸佛。普贤微妙功德。是故经中。引微尘数佛已。次云。我当悉以甚深信解。现前知见各巨出过辩才天女。微妙舌根皆出无尽音声海。一一音声。出一切言辞海。称扬赞叹。一切如来。诸功德海云。深信者。观智力也。此是自因。亦是普贤法力为缘。故经云。而虚空界。乃至烦恼。无有尽故。我赞叹无有穷尽。十种行愿。总结皆然。当知必须观。行明白。方得能赞所赞。皆广深无尽也)。
智慧光明如净日　　众行具足犹满月　　功德常盈譬巨海　　无垢无碍同虚空　　十方所有诸国土　　一剎那中悉严净　　以妙音声转法轮　　普徧世间无与等　　普贤身相如虚空　　依真而住非国土　　随诸众生心所欲　　示现普身等一切　　普发无边功德愿　　悉与一切众生乐　　尽未来际依行愿　　常勤修习度众生
(赞已。当述建忏之意。随自智力。端愿陈之。毋致游辞)。
礼敬三宝第七
(既赞叹已。亦起观行。依经想云。所有尽法界。虚空界。十方三世。一切佛剎。极微尘数诸佛世尊。我以普贤行愿力故。深心信解。如对目前。悉以清净。身语意业。常修礼敬。一一佛所。常现不可说。不可说。佛剎极微尘数身。一一身。徧礼不可说。不可说。佛剎极微尘数佛。虚空界尽。我礼乃尽。以虚空界。不可尽故。我此礼敬。无有穷尽。乃至身语意业。无有疲厌)。
一心顶礼。十身初满。正觉如成。不离阎浮。而升天上。无尽身云。本尊毗卢遮那佛。　　一心顶礼。普摄秽国。修大行愿。莲花化生。皆蒙授记。阿弥陀佛。　　一心顶礼。发辞赞定。普现其前。同名法慧。功德林等一切诸佛。　　一心顶礼。眉间放光。劝说十地。与金刚藏法门辩才十方诸佛。　　一心顶礼。出现品中。称赞大行。皆说此法。同名普贤。微尘数佛。　　一心顶礼。尽华严经中。华藏世界。微尘剎土。十方三世一切诸佛。　　一心顶礼。大方广佛华严经。剖裂玄微。一乘别教。汪洋悉备。十二分经。　　一心顶礼。菩提场中。佛果会主。发明十愿。徧收玄妙。普贤菩萨摩诃萨(说行愿主。此当三拜)。　　一心顶礼。普光明殿。十信会主。十首菩萨摩诃萨。　　一心顶礼。忉利天宫。十住会主。十慧菩萨摩诃萨。　　一心顶礼。夜摩天宫。十行会主。十林菩萨摩诃萨。　　一心顶礼。兜率天宫。十向会主。十幢菩萨摩诃萨。　　一心顶礼。他化天宫。十地会主。金刚藏菩萨摩诃萨。　　一心顶礼。重会普光明殿。显彰因圆果满。如来性起。妙德菩萨摩诃萨。　　一心顶礼。三会普光明殿。开发进修成行。善慧菩萨摩诃萨。　　一心顶礼。逝多林中。证入法界。如来之前。文殊师利菩萨摩诃萨。　　一心顶礼。末会之主。五十五员。真善知识。权实菩萨摩诃萨。　　一心顶礼。圆根上器。修证轨范。百城求法。一生克备。善财菩萨摩诃萨。　　一心顶礼。应迹净邦。观自在菩萨。大势至菩萨。弥勒菩萨。马鸣龙树诸祖菩萨。及十方三世。一切菩萨摩诃萨。　　一心顶礼。会末之中。舍利弗等六千比丘。尽虚空界。微尘剎中。有学无学。一切声闻缘觉贤圣僧。
修行五悔第八
(然此五中。先明忏悔者。以罪有性遮。忏有事理。事忏如方等佛名等经。通於万行。必须恳祷礼敬。十方诸佛。披陈罪相。责心媿切。理忏如净名经。观罪性空。不在内外。但发菩提心。自然推灭。恒沙烦恼。理事双明然后利他。修余四悔。耳)。
一明忏悔法
(既礼佛竟。正身威仪。虔敬胡跪。右膝着地。烧诸名香。存想普贤菩萨。无量庄严。眷属围绕。为忏悔主。如对目前。一心一意。生重惭愧。发露无量劫来。所造一切恶业。既除业障。成净戒善。是故经文。徧名忏业。实则三障四障。无不皆忏。应一心想云。我与众生。无始所作。一切罪障。惟愿三宝。哀悯拔济。顿袪愚业。翻作净因。身心齐空。罪福无主。了见真性。等佛法身。三业罪愆。成三解脱。六根重障反作六通。想已万朗声唱云)。
普为四恩三有。及法界众生。悉愿断除诸障。归命忏悔。
(唱已起拜。当运逆顺十心。默想清凉偈云。自从无始起无明。亦直恶友增我情。无随喜心善永灭。纵身语意恶渐生。心心徧布触处染。念念相续日夜营。不欲人知藏过失。不畏恶道任纵横。无惭无愧魔罗网。拨因拨果阐提坑。如是顺流背本已。生死苦海浩然盈幸识由来长者子。今欲逆流舍贫里。正信因果破阐提惭愧人天破无耻。恐怖恶道破不畏。发露罪业破覆[土*此]断想续心破常念。发菩提心破徧起。修功补过破纵恣。守护正法破无喜。念十方佛破恶友。观罪性空破结使上之六偈。初三顺生死十心。以为所治。后三逆生死十心。从后翻破。应当熟诵默想。次作是言)。
我比丘(某甲)至心忏悔。我与法界。一切众生。应当自念。已於过去。无始劫中。由贪瞋痴。发身口意。作诸恶业。无量无边。若此恶业。有体相者。尽虚空界。不能容受。我今悉以清净三业。徧於法界。极微尘剎。一切诸佛菩萨众前。诚心忏悔。后不复造。恒住净戒。一切功德。我今又念愚痴所盲。造罪无穷。障佛法因。开阐提路。违背圣意。随逐恶缘。弃舍菩提。耽玩生死。於出离法。无一念心。诸苦毒因。长夜积习。染污无学。及亲非亲。於出家人。摇骂责诃。恶法交游。污秽塔寺。毁犯斋戒。纵荡身心。嫉诸善人。逆害师长。有爱有痴。无惭无愧。我等自惟微善。报在人伦。幸值释迦像季。遗法出家学道。未能发明教观渊旨。自利利他。虽为义学。讲习章门。取相乖宗。违文背理。誉自毁他。虚消信施。解脱律仪。常多缺犯。或为四重。或为偷兰遮。乃至重轻一切罪障。当沦苦趣。惟愿三宝。本尊毗卢遮那。行愿忏主。普贤菩萨。哀悯护念。爱我忏悔。翻三毒心。成三秘藏。普与众生。咸登真界。
(起立声德者云)。
忏悔已。归命礼普贤菩萨。及一切三宝(同礼一拜)。
二明劝请法
(此下行愿。并依行愿偈文。昔慈云式师。集往生净土仪。亦采此经诸偈。以为方法耳。然慈劝请。除谤法障。起慈善根。声闻自度。但忏而已。菩萨愍众。必须劝请诸佛普雨。自他沾洽)。
我比丘(某甲)至心劝请。
十方所有世间灯　　最初成就菩提者　　我今一切皆劝请　　转於无上妙法轮　　诸佛若欲示涅盘　　我悉至诚而劝请　　惟愿久住剎尘劫　　利乐一切诸众生
劝请已。归命礼普贤菩萨。及一切三宝。
三明随喜法
(经文随喜四类功德。由昔不喜他善故。今随喜。为庆悦彼。除嫉妒障。起平等善)。
我比丘(某甲)至心随喜。
十方一切诸众生　　二乘有学及无学　　一切如来与菩萨　　所有功德皆随喜
随喜已。归命礼普贤菩萨。及一切三宝。
四明回向法
(经文正明。回向众生。令成菩提。除挟劣障。生广大善。尽於法界。义同实际)。
我比丘(某甲)至心回向。
所有礼赞供养福　　请佛住世转法轮　　随喜忏悔诸善根　　回向众生及佛道
(回向已归命礼普贤菩萨及一切三宝)。
五明发愿法
(若按经文。十种皆明广大行愿。故此发愿。除退障。得总持诸行。速成佛果矣)。
我比丘(某甲)至心发愿。
身口意业恒清净　　诸行剎土亦复然　　如是智慧号普贤　　愿我与彼皆同等
发愿已。归命礼普贤菩萨。及一切三宝。
旋绕称念第九
南无十方佛　　南无十方法　　南无十方僧　　南无十身初满卢舍那佛　　南无皆蒙授记阿弥陀佛　　南无华藏世界微尘诸佛　　南无大方广佛华严经　　南无发明行愿普贤菩萨　　南无洞彰信解文殊师利菩萨　　南无七处九会诸大菩萨　　南无诸善知识善财菩萨　　南无十方一切菩萨摩诃萨
(称诸佛菩萨名字。旋绕三匝。或七匝毕。然后诵经。诵经规式在后。诵经毕唱云)。
自归於佛。当愿众生。绍隆佛种。发无上意。　　自归於法。当愿众生。深入经藏。智慧如海。　　自归依僧。当愿众生。统理大众。一切无碍。　　和南圣众
诵经规式第十
若修一席忏法。祇於道场中讽(或诵十重梵网戒相。或诵行愿)。应当觉了诵经之声。性空身寂。如云如影。举足下足。心无所得。不住行步之相。幻影全空。即真法性。故我此身。影现十方。充满法界。无不普徧。诵经既毕。当至佛前。唱三归依。右旋而出。若於新岁之初。圣制之前。以七日为期。乃至七七日。随意堪任。须於道场外。别置禅观堂。讽诵经文。当使文句分明。言辞辩了。运此法音。徧至十方。供养三宝。普施众生。令其悉证一切诸佛。毗卢遮那如来藏身三昧。法界海旋。
华严普贤行愿修证仪(终)

        </div>
      </div>
    </div>
  </div>
</div>
<!--update:2025-08-30 09:24:45-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>