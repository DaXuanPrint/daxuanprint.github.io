<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,随闻录序,重刻水忏随闻录序,昼中禅师释水忏叙,慈悲水忏序,卷上,卷中,卷下,慈悲道场水忏法随闻录全文在线阅读,慈悲道场水忏法随闻录全文在线下载,大玄古籍书库">
<meta name="description" content="慈悲道场水忏法随闻录，三卷，清智证录并序，大贞序、彦净序、瑞斌序，又云水忏随闻录。_慈悲道场水忏法随闻录_全文在线阅读_慈悲道场水忏法随闻录_全文在线下载_大玄古籍书库">
<title>慈悲道场水忏法随闻录_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">慈悲道场水忏法随闻录</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]122246</span> <br/>
          说明： <span class="inputVal" id="bkdec">慈悲道场水忏法随闻录，三卷，清智证录并序，大贞序、彦淨序、瑞斌序，又云水忏随闻录。</span> <br/>
          封面： <span class="inputVal" id="bkimg">Z_2090.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]慈悲道场水忏法随闻录
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]122246
[book_dec]慈悲道场水忏法随闻录，三卷，清智证录并序，大贞序、彦淨序、瑞斌序，又云水忏随闻录。
[book_img]Z_2090.jpg


[book_title]序
续藏经   慈悲道场水忏法随闻录
清 智证录
序
夫水忏随闻录者。乃昼中禅师注释也。昔悟达国师患人面之疮。若不感诺迦尊者现涧泉之水。焉能不复为冤。始知因缘会遇。定孽难逃。宿缠不解。果报无差。古德所云欲出苦轮。莫先持戒。欲净戒根。莫先忏悔。是以包藏瑕疵。佛不许可。说悔先罪。净名所尚。自兹妙制灵文。分为三卷。名曰水忏。窃思忏典法门高广。因果分明。言简意赅。深不可测。如不缕析条分。凡愚昧者未易觉悟耳。届於人心不古。世风日下。将视佛菩萨之经文忏典。为迂谈腐论。而不可信从者矣。故昼中禅师注随闻一录。文而不夸。辩而不争。裒辑繁富。极称赅备。凡善恶祸福之理烛照靡遗。开示一切微妙之门。至矣切矣。不但以资冥福。且以为迷津宝筏。无出此也。况禅师昼公。佛门中之龙象也。教演禅府。无不咨询。三教百家。靡不综练。是故学者宜究心焉。非惟自警。亦将以为未得未证者砭艾也。嗟乎。兵燹坂毁无存。置於同袍。亦未得见此书为憾。想当时刷印未多。故流传甚少。余渴慕亦有二十余年矣。先在同袍处始得一部。残阙不全。后遇清源沈居士处。竟得全璧。若有冥相而默助之者也。余敬阅一过。急欲付梓。冀以流传。其时正逢常住开工。奈何囊钵萧然。故而因循未彰。今蒙诸同袍等慨然乐助。果余愿矣。愿与同志者共参之。
时光绪二十一年岁次乙未宫四月佛浴日杭州古灵鹫义吾寺住持沙门传天台教观裔孙瑞斌谨序

[book_title]随闻录序
证福菲德凉。秪可结菲裹足。缘悭智涩。尤宜闭户薶头。悔徧奢之夙孽。制摇拽之心鱼。涮泌水以销愆。涸蒲团而卒岁。然恐深负佛慈。虚投禅阃。且也忏社塞城。未逭乌焉亥豕。慧锋韬匣。艰穿漆桶皮灯。兹者悟达国师。学兼内外。识洞古今。创濯冤之忏。犹工部之诗。词迩而旨遐。事湫而理灏。匪管见之可窥。宁野心之颇鉴。窃思。纵狂眸而藐视。鼓顽舌而谭胸。得无舛乎圣意。亵渎玄章。智者闻之心寒。识者睹之毛竖所以先核两藏之原文。次简诸贤之疏释。摭其确当。缀以诒芳。引住世出世之嘉言。勖已信未信之良友。妄乃捐衣钵以寿梓。藉檀那而赞刻。启达士善善之本怀。豁初学贤贤之雅愫。共光佛祖之徽猷。罄净吾人之积孽。虽则智证一时之愿力。尚觊四方明喆之推敲。故敢灾木。遐播殊方尔。
古苕高峰净名庵午日证道人盘谭识

[book_title]重刻水忏随闻录序
夫心源本自澄清。性体原无纯杂。祇以一念之参差。遂致千生之谬戾。往来三界。出没四生。静言思之。良可慨也。是以诺迦尊者观群生昏愦。因示以迦摩罗疾。欲兴忏文缘起。故报膝上人面疮。将袁晁十生冤业自此消除。蜀岭三卷忏文从兹成就。集华藏之玄文。作现生之忏悔。奈根基顽钝者。非但未通其理。抑且不解其文。亦何从而通微合漠哉。昼中禅师慈悲念切。拯度情殷。注随闻一录。使礼忏者恍然於果报之不爽。毅然以改过而自新。惟是流布未普。梨枣无存。徧查名剎。书皆罕见。所存秖有法藏院讷公。虽一部流传。奚能永固。於是劝募重刊。公诸同好。佛法为不朽云。
大清咸丰九年己未端阳日
天台教观后学海门彦净谨识
武林后学阐宗校对

[book_title]昼中禅师释水忏叙
夫真性如如。罪福胡有必命。拣罪拣福。是眼中着屑。镜上安尘。旨哉毗婆佛言。罪福皆空。毗舍浮言。罪福如幻。拘那含佛言。能知罪性空。谛观七佛偈。真忏法之鼻祖也。水忏作于悟公。抑又何欤。公在汉为袁子恐。因七国称兵。建议杀晁错。错历思报复。因其世为高僧。无隙可抵。适今为国师。受享过隆。遂得附膝为人面疮。痛楚彻髓。卢扁莫治。示名利不宜贪着。为后来知识之戒矣。悟公忆异僧语。寻至茶陇双松处。命以岩泉濯之。立愈。后因作水忏。此载本传甚悉。若是建天下之大计。必犯天下之大难。而排天下之大患。必蒙天下之大疑。盎之与错。两可无憾。胡为乎复索偿。方错议削七国时。其父已忧之云。刘氏安矣。如晁氏何。岂其父亦有杀错之心哉。及吴楚发难。盎遂不惜一人。以谢七国。亦心乎为刘氏耳。庸暇为晁氏计乎。噫事可鉴矣。向尝执经生见。谓罪原不可忏。罪而可忏。待为乱臣贼子作护身符矣。今参佛乘。是义不然。使罪不可忏。是绝天下自新之路。而见性无期。佛命亦几殒灭。如彼衣垢。必资裕浣。浣去衣存。垢复何在。悟公作此忏。真有利於后世。今昼公之疏此忏。大有功于今人。宜其勤勤阐译急付之欹厥氏也。但佛说见闻非见闻。则扫尽疑团。不留剩义。是知罪原无相。忏本无住。并疏亦非诠吾愿阅随闻录者。当作如是观。
金沙佛弟子　大贞　书

[book_title]慈悲水忏序
(序。绪也。如茧之得绪。尽一茧之丝。忏之得序。尽知一忏之旨。序主姓名莫稽)。
窃谓圣教。经律论藏。译席所翻之外。尔后群贤制作。未有无所感而为之者乎。
(窃。私窃也。未彰于口。先私心念之。大圣之教。分经律论三藏。经诠理智。律诠戒行。此外喆人所作。大抵遇事感心者多。生下即此等言)。
若条陈枚举。品别而言。未易纪极。即此灵文而曰水忏者。请言其由。
(逐欵而陈。每事而举。品类别开。难穷其数。就此灵验之忏。请试言其端由耳)。
昔唐懿宗朝。有悟达国师知玄者。
(唐。代名。李渊叔德之后。出制忏时也。懿宗。能信三宝之帝主。礼悟达为。师者。国师之号。由是而兴。悟达。号也。知玄。讳也)。
未显时。尝与一僧邂逅於京师。忘其所寓之地。
(资参时。曾与异僧休夏王都。不期而会。其邸地则忘之矣)。
其僧乃患迦摩罗疾。众皆恶之。而知玄与之为邻。时时顾问。略无厌色。
(迦摩罗疾。恶病也。大痲疯。故众人皆厌之。此圣僧示现恶疾。一试达老之心。二示将祸之兆。为邻。所谓邻单也。久而益勤。解苦之端。玄独怜之。时为将理)。
因分袂。其僧感其风义。祝之曰。子向后有难。可往西蜀彭州茶陇山相寻。其山有二松为志。
(解制各别。病僧感其高风道义。知达公后必有难。故祝之。向后有难者。他日必有荣遇。夙障自发也。西蜀。省名。今四川。彭州。州名。茶陇山。一曰九陇山。此异人现比丘身度生。及出达老脱苦处也。相寻。互相寻访。患必疗治。长松二株。竖出云表。志。谒也)。
后悟达国师居安国寺。道德昭着。
(长安安国寺。学识既富。洪阐法筵。声德光显。此出致荣之繇。下出昭着之实)。
懿宗亲临法席。赐沉香为法座。恩渥甚厚。
(咸通十二年。上幸安国寺。以沉香诸宝为法座。署为国师。故曰恩渥甚厚)。
自尔忽生人面疮於膝上。眉目口齿俱备。每以饮食喂之。则开口吞啖。与人无异。徧召名医。皆拱手默默。
(尔。迭恩渥甚厚句。人面。总说。眉。目。口。齿。别明。既具口齿。饮食自受。喂。饲之也。啖。食也。既生此疮。必大苦痛。徧召明医。莫之或治。惟拱手无言。眼定口默而已。时本无异下。有其痛苦不可胜言七字)。
因记昔日同住僧之语。竟入山相寻。值天色已晚。彷徨四顾。乃见二松於烟云间。信期约之不诬。
(记。追思也。因名医拱手。无可救药。乃追忆未显时患僧之语。远诣成都茶陇山。当天色正晚。四望无他。惟长松苍翠。逈出烟云。多年之期。千里之约。信不谬也。言与境而虽符。达共迦而未偶)。
即趋其所。崇楼广殿。金碧交辉。其僧立於门首。顾接甚欢。因留宿。遂以所苦告之。彼云无伤也。岩下有泉。明旦濯之即愈。
(趋。急入也。客僧速入。主僧候门。回顾接迓。甚为欢忻。因而留宿。询问来因。乃以恶疾。仰白圣僧。迦曰。无妨。此岩之下。有泌其泉清湛映心。诘朝浣之速瘥。濯。洗也。泉。即三昧水)。
黎明。童子引至泉所。方掬水间。其人面疮遂大呼。未可洗。公识达深远。考究古今。曾读西汉书袁盎晁错传否。曰。曾读。既曾读之。宁不知袁盎杀晁错乎。公即袁盎。吾即晁错也。错要斩东市。其冤为何如哉。
(掬。两手捧水也。疮遂大呼。口吐人言也。未可洗。欲诉疮由也。汉景帝时。吴楚等七国反。以景帝之削其地也。宛不知杀晁错也反。不杀亦反。而袁盎与错并为相。盎嫉错。说景帝曰。请退左右。错当趋避东厢。心知盎之进言。则时人呼错为智囊。可验已。后错果腰斩于东市。此舌剑杀人之冤也。冤重恨深。不能相忘。故下有文累世求报云云)。
累世求报于公。而公十世为高僧。戒律精严。报不得其便。今汝受人主宠遇过奢。名利心起。於德有损。故能害之。
(多生求报前冤。因世世相继持守净戒。仇不可复。故报不得便。戒神护蔽故。下出得报之由。遇。犹犹相待也。人主宠遇。即前亲临法席。赐沉香座。署为国师。过于奢侈。名缰利锁既缠精严戒德有损。方能加报。故云害之。应知享福是损德之魁。造恶是致苦之本。欲求出世。须精律行。不但怨不可结日用尤宜惜福)。
今蒙迦诺迦尊者洗我以三昧法水。自此以往。不复与汝为冤矣。
(迦诺迦。尊者之号。出自疮口。所谓异僧也。三昧水。即慈悲心中三昧之水。由此水故。洗去积世挟怨垢心。自后两释无憾。可知昔日患僧。为达公而现。迦摩罗疾。为达公而示。苟无此举。达老之冤何由释。水忏何由兴。可知事必有繇耳)。
悟达闻之。凛然。魂不住体。连忙掬。
(连忙掬。时本作急握)。
水洗之。其痛彻髓。绝而复苏。觉来其疮不见。
(绝而复苏。死而更生也。怨心克骨附体。由佛法猛力解除。毕竟解脱。既得再生。膝复如故)。
乃知圣贤混迹。非凡情所测。再欲瞻敬。回顾寺宇。不可复见。
(自同童子汲泉。再欲瞻礼。重回顾寺。无能再见。应知不特迦诺迦为达老而混迹尘寰。达老亦不过为众生而示患。往昔现宰官身造恶因。今日现比丘相偿杀报。且隔十世。报在剎那。示因果不昧也。及其解脱。疮也。诺迦也。童子也。寺宇也。悉叵复见。俱成梦幻。然梵宇。未尝无也。现者虽没。新者继兴)。
因卓庵其所。遂成招提。迨我宋朝。
(验知序主宋时人)。
至道年中。赐名至德禅寺。有高僧信师古。作记纪其事甚详。
(就山树剎。表向所现之崇广者虽没。而招提又杰然新出矣。迨。及也。至道。年号也。是年勅赐招提。额曰至德禅寺。信师古。未考)。
悟达当时感其殊异。深思积世之冤。非遇圣人。何由得释。因述为忏法。朝夕礼诵。
(遇字。应前顾接字。诛茆结庵。制忏礼诵。忘名利。铄人我。以了余生。深培道种。述者。撮大藏之纲要。成雪罪之忏文也)。
后传播天下。今之忏文三卷者。乃斯文也。盖取三昧水洗冤业为义。命名曰水忏。此悟达感迦诺迦之异应。正名立义。报本而为之云耳。
(因忏文紧峭。章句字法鲜严。词可以醒人。事足以警听。故传播天下后世也。盖取下。出立名之由。为之作水忏也)。
今辄叙夫故实。标显先猷。庶几开卷若礼若诵者。知前贤事迹之有端由。历劫果因之不昧也。
(序主自言。擅敢叙夫旧时实事。标明先代嘉猷。庶几令末世有缘。得遇此忏者。称名瞻礼跪诵悔文〔减〕罪增福。亦粗知唐贤达老。始而风义动人。中而人主宠厚。及宿冤得便。乃至脱苦。卓庵述忏。各有端由头绪。因果不昧。以警后世之妬贤嫉能。舌剑伤人之必有定报也。戒之哉)。
赞佛偈
(见佛必须伸赞。表归投恭敬之诚。为成佛因默具于心。朗彰乎口。令有缘得闻。鼓其宿因亦身心归投。彼此兼益。於道日增。善友日多。於恶日减。斯赞佛偈可缺乎。应释之)。
大慈大悲愍众生。
(二句。美成佛之因。慈。悲。喜。舍。菩萨所具四无量心也。四皆无量。故皆曰大。又声闻行。四等未能实益众生。今菩萨行。四等实能普利故。慈能与乐。不止在一时。一处。一众生。纵历无量时。无量处。度无量众生。与无量乐。随众生欲。如日垂影。如母应子。而此与乐之心。不休不息。直令众生得大涅盘中四乐。故曰大慈耳。大经云。调心莫如调嗔。譬如家犬。不畏于人。山林野鹿。见人怖走。嗔心难去。如守家犬。慈心易失。如彼野鹿。又如画石。其文常存。画水速灭。势不久住。嗔如画石。诸善根本。如彼画水。又如大火聚。其明久住。电光之明。不得暂停。嗔如火聚。慈如电光。是故此心。难得调伏。又云一切佛法。如三十七助等。及知他心智。诸神通。知本际智。声闻智。缘觉智。菩萨智。佛智等法。皆与慈为根本。以慈即如来。即大乘。即菩提道。即大梵。即一切众生父母。即不可思议诸佛境界。即众生佛性等。又慈即是常。常即是法。法即是僧。僧即是慈。慈即如来。即一切菩萨无上之道。即甘露。具如经中说。乃至云达多教阇王放醉象踏杀佛及弟子。佛入慈定。于五指出五师子。象见。心怖失粪。举身投地。敬礼佛足。乃是修慈善根力。故令彼调伏○大悲者。悲能拔苦。其救苦之心。於时处众生。悉皆无量。随众生所遭逆境。所欲脱者。悉皆拔之如援溺之手。拔疔之药。而此拔苦之心。常精常进。追断众生二种生死之苦而后已。众生生死不息。悲心不休。众生苦海甚大。故佛菩萨之悲心亦大也。苦言拔者。苦从前生恶惑种来。业水恒滋。苦根深入。彻骨彻髓。如油入面。如钉入木。既久且纽。非大士无量悲心之力。何以拔而出之○世间父母。亦有慈悲爱惜儿孙。止於一世。子若不孝。背恩违义。则心生恚恨。慈心薄少。故不名大。诸佛菩萨。慈心不尔。见苦众生。悲心益重。乃至入于五无间狱。大火轮中。代诸众生受无量苦。如是慈悲。过於父母无量无边。故名为大○愍众生者。愍。是哀愍。怜惜之谓。众生。对诸佛言。十法界中。除佛法界。俱名众生。唯佛不堕诸数故。菩萨正断尘沙。即等觉地。尚有生相无明。声闻缘觉。无明二字。尚未梦见。六道众生。父母与己三缘和合。乃至五阴四大众法共生故名众生。又土木金石等无情众生。因宿生修偏枯死定。故堕无知。诸佛为菩萨时。亦发愿度之。成圆满宝觉。故曰情与无情。同圆种智)。
大喜大舍济含识。
(喜。是庆己庆人。皆离苦得乐也。舍者。内外二财悉施于人也。乃至憎爱心。冤亲想。度生念。涅盘乐。如此心想乐念。于大圆镜智中。略无纤毫影子。故二俱名大耳。济。是济渡。言用此四无量心。为渡苦海之巨航。博济众生。同到彼岸也。含识者。含灵抱识。六趣四生也。大经云。四无量心。能令无量无边众生发菩提心。是故菩萨系心亲近。行人了知一切众生皆归一道。一道者。大乘也。心地观云。大慈等四法。能生一切福德智慧。利益安乐无量众生。速证菩提○已上二句。首四字。是能度。末二字。是所度。愍济二字。双兼能所。总明诸佛因中感报之由竟)。
相好光明以自严。
(此明繇因所克之果也。佛有三身。谓法报化。法身无形。故不得见。唯佛与佛乃能究尽。今所赞者。报应二身。并有粗细三十二相。八十种好。及八万四千光明故。以。因也。自。非自他之自。乃自然之自也。缘因四心。皆得无量。皆已究竟。故致果上相好光明。三者皆得自然而然。不假神力。任运庄严。致人天之礼敬也)。
众等志心归命礼。
(前三句。赞佛之妙因妙果。可敬可承。此句明竭诚以作结。众。对独言。单己曰独。三人为众。乃至十百千万。即名大众也。等者。平等一心。无能所等异念。以一会大众。皆运至心。深患生死苦乐涅盘乐故。志者。意念端一也。志心者。一心向佛。更无异想也。梵语南无。此云归命。亦云归身。盖自反为归。以佛非心外之佛。乃自心本佛。今归投大觉。即反本有之觉心也。由见即心之佛。具足无量慈悲喜舍。普被众生。深感于衷。故齐捐身命。专心志意而归投焉。是即血肉幻妄之躯。觌体便成金刚不坏之体。即识心连持之命。而成佛果智慧之命也。礼。谓敬礼。凡夫以大圣为师。必须五体投地。尊敬作礼也。此句含蓄甚妙。收尽上三句。众字。合上众生含识。等字。合上慈悲喜舍四心俱大。志心字。合上愍济。归命字。合上相好光明。礼字。合上以自严。既达乎理。又通於文。自发智慧。如斯运礼。其功德可涯量哉)。
启运慈悲道场忏法。
(启。开也。佛法心三。皆有开义。先达遗此忏法。有文可览。理可会故。令人开卷得益。生庆幸想。是法开义。又此忏虽系文字语言。其寔先圣本意。在开示悟入众生佛之知见。即文言是真净妙法。觉本自心是佛开义。既知佛法二义。便知有事忏理忏。大乘小乘。忏法虽殊。不外自悔。一念真净妙心。立地心华发明。见自心本佛度生真体。是心开义。果得此三义。何患教不明。禅不透哉。故昔慈恩忏主。从修忏处悟明心体运。默转也。谓默转慈悲之想。广利群生。彼此得益。方成大乘忏法也。道场二字。有事有理。事即阿兰若。香华灯烛等庄严。及见相称名等。理则清净心中普运慈悲。即空假中等。忏者。具云忏摩。此云悔过。忏云陈露先罪。悔云改徃修来。谓之断相续心。一断永不复造。又忏。谓止断未来非。未作之罪。不敢更作等。悔。谓自耻心于往犯。已作之罪。愿乞除灭等。法者。执持义。轨。谓轨生物解。如上佛法心三义等。持。谓任持自性。令人知此忏法。自性本具。自性清净。亦知罪无自性。罪性本空。空不透脱。须仗佛力。今以忏法。成范列左)。
忏具十法。
(一。明信因果。二。生重怖畏。三。深起惭愧。四求灭罪方法。五。发露先罪。六。断相续心。七起护法心。八。发大誓愿。度脱众生。九。常念十方诸佛。十观罪性无生)。
忏悔三义。
(一。立忏悔名。首伏白黑。改往修来。惭愧等名。二。示忏悔处。别教以次第三观为处。圆教以妙三观为处。三。作忏悔法。身口意三依法)。
又复应知大小二乘。各有三种忏悔。大乘三者。一。作法忏。
(身口依法。稽颡求哀等仪有五法。一。袒右肩。二。右膝着地。三。至心合掌。四头面礼足。五。说己罪名)。
二。取相忏。
(心有目想。相起为期等)。
三。无生忏。
(一向摄念。罪福无主。法华。方等。般若。各有事仪。要制期限。方等十二梦王。菩萨戒见光见华等为助。端坐念寔相为正)。
小乘三者。一。作法。
(经藏。轻重俱许忏。律不许夷。但许下四)。
二。取相。
(阿含犯欲。作蛇口想。罪即灭等)。
三无生。
(析法空观)。
一心归命三世诸佛。
(一。是纯一。精专之谓。即志心意。夫忏悔虽重在行人自心一念竭诚豁然开悟。然必藉诸佛愍济默佑。故要一心归命。过现未为三世。生下八佛名。梵语佛陀。此云觉者。佛是主义。体即无漏五蕴假者也。觉体是慧。觉察断障。觉照真俗。自觉觉他。觉行圆满。如次配凡夫二乘菩萨。唯如来独到彼岸。跨十方而为主。握五性以称师。三觉圆明。故名为佛。三世诸佛。是标。下列号。若知三世一时。便知三身一体)。
南无过去毗婆尸佛。
(南无。此云归身。亦云归命。以凡身归圣身。所以有为身。证无为体。且转八识命。归智慧命耳。过去二字。应冠到毗舍浮上。以三佛皆过去劫教主故。毗婆尸。一名维卫。此云胜观。人寿八万岁时出世。释迦於空王佛所。发菩提心。后於是佛出世。三僧祇满。故居七佛之首。寿八十千劫。此及下二佛。皆剎利家生。皆姓拘邻。此佛于波咤罗树下得无上菩提。三集声闻。第一弟子。一名吉沙。二名看茶。侍者名无忧。子名成阴。父名盘头。母名盘头意。城名盘头。付法偈云。身从无相中受生。犹如幻出诸形像。幻人心识本来无。罪福皆空无所住。乃过去庄严劫。第九百九十八尊佛也)。
南无尸弃佛。
(尸弃。此云持髻。人寿七万岁时出世。又名式弃。大论翻火依。其种姓同前。于芬陀利树下证果。亦三集声闻弟子。一名胜。二名自在。侍者名离畏。子名不可量。父名钩那。母名胜。城名阿楼那跋提。过去三十一劫出世。彼劫复有毗舍浮佛。自后无量劫空过无佛。至贤劫中有四佛。即拘留孙以至释迦也。付法偈云。起诸善法本是幻。造诸恶业亦是幻。身如聚沫心如风。幻出无根无实性。过去庄严劫。第九百九十九尊佛也)。
南无毗舍浮佛。
(毗舍浮。此云徧一切自在。寿二千劫。种姓同前。娑罗树下得果。再集声闻。第一弟子。一名星宿。二名上。侍者名寂。子名善智。父名阿楼那天子。母名称意。城名随意。偈曰。假借四大以为身。心本无生因境有。前境若无心亦无。罪福如幻起亦灭。过去庄严劫。第一千尊佛也)。
南无拘留孙佛。
(拘留孙。此云所应断。又云作用。寿命十四小劫。此及下二佛。皆婆罗门种。皆姓迦叶。忧头跋树下得果。一集声闻。第一弟子。一名疾。二名力。侍者名智。子名上。父名功德。母名广。彼天子名无畏。城亦名无畏。付法偈曰。见身无实是佛身。了心如幻是佛幻。了得身心本性空。斯人与佛何殊别。此乃现在贤劫第一尊佛。初减人寿六万岁时。出成佛道。为贤劫千佛之首)。
南无拘那含牟尼佛。
(拘那含牟尼。此云金寂仙。大论名迦那迦牟尼。秦言金仙。寿命三十小劫。于尸利沙树下得果。一集声闻。第一弟子。一名活。二名毗头罗。侍者名亲。子名胜。父名大德。母名难胜天子名庄严。城亦名庄严。偈云。佛不见身知是佛。若实有知别无佛。智者能知罪性空。坦然不怖于生死。此现在贤劫第二尊佛也。次减人寿四万岁时出成佛道)。
南无迦叶佛。
(迦叶。此云饮光。寿二十小劫。于尼拘律树下得果。第一声闻弟子。一名输那。二名颇罗堕。侍者名迦。天子名导师。父名净德。母名善财。天子名知使。城亦名知使。即波罗奈城是也。偈曰。一切众生性清净。从本无生无可灭。即此身心是幻生。幻化之中无罪福。此现在贤劫第三尊佛。人寿减至二万岁时。出成正觉。当贤劫中第九小劫)。
南无本师释迦牟尼佛。
(目法化生。现在归依。故云本师。第二劫满。遇然灯佛。第三大劫满。正当治世。号释迦牟尼。此云能仁寂默。惟能仁故。不住涅盘。徧入尘劳度生。惟寂默故。不沦生死。常住涅盘自在。寿期一百年。亦剎利家生。姓瞿昙。太子时。名悉达。此云一切义成。世出世间之义。皆成就故。于阿说他树下得果。一集声闻。第一弟子。一名舍利弗。二名目犍连。侍者名庆喜。子名罗睺罗。父名输头檀王。母名摩诃摩耶。城名迦毗罗。又能仁者。仁慈化导。利他之号。寂默者。自在证真。利己之称。付法偈云。法本法无法。无法法亦法。今付无法时。法法何曾法。是贤劫第四尊佛也。人寿百岁时出世。欲知增减者。人寿八万四千岁。过百年减一岁。减至十岁。又过百年。增一岁。乃至增到八万四千岁。如是一增一减。为一小劫。如是二十番增减。为一中劫。八十小劫。为一大劫。当知一增一减。计一千六百八十万年。住劫初至第九减劫。人寿百岁时。该一万五千一百一十九万年。减至十岁。犹有一万年在后。可知)。
南无当来弥勒尊佛。
(前佛是三世中过现。此当未来治世。故云当来。弥勒一译旃怛丽。此云慈氏。姓也。阿逸多。此云无能胜。名也。现在知足内院说法。后降生堪忍界。翅头末国城中。大婆罗门家。托胎长成身长三十二丈。胸广十丈。面长五丈。人寿皆八万岁。身长一十六丈。相貌端严。衣食化生不须劳苦。七宝满藏。无人视之。无灾患寒暑盗贼诸不吉祥事。于华林园内。龙华树下而成正觉。住劫内。第十小劫。人寿八万四千岁。减至八万岁时出。三会度人。初会度九十九亿声闻。第二会度九十六亿声闻。第三会度九十三亿声闻。礼忏必先七佛。如世间立宗祖之七庙也。如世弟子。孝顺七世父母故。凡礼佛。必须观想。心役名运。身由观显。观即一心空假中。身即一身法报化。想礼佛偈。作观顶礼。人根。有利钝之殊。慧心。分浅深之异。佛身及德。不可思议。於行人心。随力随分而想观之。福不唐捐。如饮海水。各令饱满。故应于礼佛之次。摄心入观。谛想成就。即得诸佛现前三昧。以我有限之身心。运无穷之企想。必期自他双利。而忏回向菩提。道无不克。慈无不广者矣)。
赞法偈。
(佛是能证。法是所证。能证。既已伸赞。所证岂得默然。良以龙证繇所证得尊。所证缘能证方显。是故其次以偈叹法)。
无上甚深微妙法。
(连以三义叹法。法字。承上三义。初无上法者。佛法最上。更无一法可以加之。故能证诸佛。谓之无上士。所证之法。谓之无上法。超等觉故。等觉名有上士。如须弥卓逈。落群峰之峻故。甚深法者。佛法最深更无一法能彻其源。非权乘菩萨及二乘等所能窥测。譬如大海非百川之渊可比故。微妙法者。佛法理趣。幽微圆妙。不可思议。众生第能由之。不能知之。所谓众生日用而不知者。是即凡夫粗恶之法。全体圣人微妙之法耳)。
百千万劫难遭遇。
(法华云。无量无数劫。空过无有佛。无佛。则无从闻法矣。故云难遭。又难遇者。经云。诸佛兴出世。悬远值遇难。正使出于世。说是法复难。是也。此句应作六句读。一。百劫难遇。二。千劫难遭。三。万劫难逢。四。百千劫难遇。五。百万劫难逢。六。百千万劫难遭。是从少至多句。总言旷劫难遇。令人生难遭想。希有心。以景慕佛法耳)。
我今见闻得受持。
(此双承上两句来。我今二字。承上第二句。谓如是旷劫罕遇之法。於我一介凡夫。即今忽然幸遇。庆中之庆矣。得字。承上遭遇字。由遭遇故。得见闻耳。又得字。居乎中间。双贯两端。谓眼得见。耳得闻。心得受持也。受者。领纳于心。念念承受。无少遗失。如琉璃瓶盛狮子乳。靡纤滴之泄也。持者胶执不舍。若身若心。奉持不倦。依义修行之谓。此见闻受持。望前首句看。具能所持义)。
愿解如来真实义。
(愿。誓辞。承上一句二字来。谓既多劫罕遇。我今忽然得逢。应生难遭想。恭敬心。当发大誓愿矣。解字。根上见等五字来。谓既得见闻受持。须要实悟根源实解差别。方副世尊说法开示众生之意。如来等五字。结归首句。盖无上等法。人人具有。但为妄想牢笼。不自就里领解。却似如来独证独有。故结归如来分上。其寔情无情类。莫不皆充然具而本然得也。如来有二义。一指三世诸佛。二指性具体用。如者。寂灭义。来者。照用义。即寂灭之体。起照应之用。即照应之用。全寂灭之体。体用不二。故名如来。真实义二。一。对虚妄看。以世间虚浮言诠。显真实妙义。非即文字是真实义。故般若以色见声求不能见如来。若於真实义透脱。即虚妄言句全体真实矣。二。望前无上等法看。法总义别。谓解无上等总法或易。若能解了无上等三重法中。真而不妄。实而不虚之差别义实难。古云。涅盘心易晓。差别智难明。非是之谓乎)。

[book_title]卷上
慈悲水忏法卷上随闻录
寓古娄青螺庵沙门　昼中智证　录
此忏单法立题通别兼举也。慈能与乐。悲能拔苦。自他兼利。法应尔故。国师仗三昧水涤除宿障(梵语三昧。此云正定。亦云正受。正定。拣非邪定。正受。明不受诸受)。水天因此水而成佛果。月光因此水而证圆通。迦诺迦因此而指神通三昧水。既偿往日之殷勤。能濯今时之极楚。悟师于徧觅良医之后。悬忆曩时之预订。获解陈报于奇泉。从果至因靡非因水。故揭而标之(经云。化使立德慈心法门。一切不害。悲心法门)。古云。万亿神通。百千三昧。若离慈心。总归魔业。须知慈悲。是智慧之妙用。智慧。与慈悲为根本。若无智慧。焉有慈悲。有慈悲者。决是智慧人也。以故世人之愚痴者。见人得乐。尚障之。安望其能与乐乎。见人遭苦。惟恐不毒。安望其能拔之(又慈悲水。拣异果报水。通至二禅。二拣非恶业水。此水徧通三界。三烦恼水。通大小乘)。此慈悲水穷尽世出世间。天地不能覆载。日月莫克较明。三灾不能磨折。此其所以异也。由慈水滋人之善。善极。得涅盘乐(生后发愿成德文)。悲水洗人无明垢。故能离生死苦也(生后忏悔诸文)。忏。具云忏摩。此云请忍。(谓请前人忍受我悔罪也)忏云法者。虽请忍之辞。实言从佛口。字采经文。所谓如来广慈悲之念。启忏悔之门也。卷者。成裹义。对舒而言(西域装经。非梵本。非坊册。止用轴式。故名为卷)。初览是法。卷者必舒。览已复卷。舒时有限。卷时偏多。故直从卷。以始终皆卷故。又轴卷是相。会相归性故云卷。卷。收也。收取诸法。皆入自性慈悲也。能所。通别。可知。略释忏题竟。
○准经仍分三分。初序分
一切诸佛。愍念众生。为说水忏。道场总法。
双标能度所度。及能说所说。水忏道场。可知。总望别言。如梁忏分四十章。章名各异。是别。今标总数。不开细相曰总。
佛言。众生垢重。何人无罪。何者无愆。凡夫愚行。无明暗覆。亲近恶友。烦恼乱心。立性无知。恣心自恃。
言者。振圆音而警众。扬妙义以符机。益物导迷也。又悟自心者名佛。迷己性者名众生。由悟迷。分生佛耳。垢。尘秽也。喻众生心中烦恼。由身心不净。三毒流秽。染污妙明。如尘污衣。似坌覆镜。故喻如垢。从垢字开出惑业苦三。愆即是业。罪招苦报。惑即无明。凡夫有三。按大威德咒经云。於生死迷惑流转。住不正道。故名凡夫。有二种。一婴儿凡夫。无智慧故。二愚暗凡夫。顽钝不可教故。或云毛道凡夫。心行不定。如轻毛随风转故。愚。即无明。因心不明。不自知过。行。即近恶自恃等(大经三十七云。无明。是一切诸漏根本。众生无明因缘。於阴界入。忆想作想。名为众生。是名想倒。心倒。见倒。大慧云。众生日用。现行无明。顺无明。则生欢喜。逆无明。则生烦恼。佛菩萨则不然。借无明以为佛事。为众生。以无明为窟宅。然非别物。永嘉云。无明实性即佛性故)恶友。恶知识也(大经二十二云。恶象等。唯能坏身。恶知识。身心俱坏。恶象等。唯坏一身。恶友坏无量善身善心。恶象等。唯能坏不净臭身。恶友能坏净身净心。恶象等。能坏肉身。恶友坏法身。为恶象等杀。不至三途。恶友杀。必堕三途。恶象等但为身怨。恶友为善法怨。是故。菩萨。常当远离恶友)。亲近有二义。一互相兢造。二宿无信种善根。烦恼等者。贪。瞋。痴。慢。疑。邪见六为根本。并二十随烦恼等。因烦多故。能恼乱净心。古云一丝毫放过。即罪同丘山。况万端起灭。但[示*(囟-乂+古)]在旦夕(问。无明烦恼。定是何物。答。全体佛性。大经云。未得无上菩提时。一切善恶无记。尽名佛性)。由无明故。立性无知。近恶友故。恣心自恃。豪强。技艺。种族等。作顽钝无耻之人也。
不信十方诸佛。不信尊法圣僧。
问。三宝有拔济之恩。人反不信何故。答。不信。是疑字。由无明覆觉。故疑佛。烦恼动乱。故疑法。炙乎恶友。故疑僧。故华严云。信为道源功德母也(心地观六云。如人无手。虽至宝山。终无所得。无信手者。虽遇三宝。无所得故。又不信三宝。即是不信心。大经云。若人信心。无有智慧。是人则能增长无明。若有智慧。无有信心。是人则能增长邪见。以不信三宝是出世福田故。又信有二种。一信正。二信邪。言有因果。有三宝。是信正。反是。名信邪。虽信三宝。不信三宝同一性相。虽信因果。不信得者。亦名信不具足。信复有二。一从闻生。二从思生。是人信心。从闻生。不从思生。亦名信不具足。又信有二种。一信有道。二信得者。是人信心。唯信有道。都不信有得道之人。亦名信不具足。详如经说)。法言尊者。般若云。一切诸佛。及诸佛无上法。皆从此经出。则法为诸佛之师及母也。孰尊于此哉。
不孝父母六亲眷属。
孝。是孝顺。爱敬从命义(梵网经云。孝顺父母师僧三宝。孝顺至道之法。孝名为戒。是诸佛之本源。行菩萨道之根本。是大众诸佛子之根本。祖师云。稽首三界主。大孝释迦尊。累劫报亲恩。积因成正觉。曾子曰。敢问圣人之德。无以加於孝乎。子曰。天地之性生也人为贵。人之行莫大於孝。故孝经云。夫孝德之本也。道德以之为体。教法由是而生。梵网云。一切男子是我父。一切女人是我母。我生生无不从之受生。故六道众生。皆是我父母。而杀而食者。即杀我父母。盖父母者。有生我育我之恩。回乾就湿。乳哺养育。咽苦吐甘。慈训长成。怜念之心。未尝暂舍。故须孝顺。现存者。竭力供养。发以道心。过去者。戒善潜资。咸令离苦。杂藏宝经云。雪山中鹦鹉。采花果供盲父母。父母者。今净梵摩耶夫人是。鹦鹉。我身是也)。六亲有三。一。父。母。兄。弟。姊。妹。为根本。二。父六亲。伯。叔。兄。弟。子。孙。三。母六亲。舅。姨。兄。弟。儿。孙。眷属者。亲眷朋属。各有眷爱之情。统属之谊故。
盛年放逸。以自憍[怡-台+居]。
根恣心自恃来。壮盛之年。恃血气之勇。故多放逸。(大经三四云。放逸懈怠。不修进故。说五种退。一乐多事。二乐说世事。三乐睡眠。四乐近在家。五乐多游行)憍。恣也。[怡-台+居]。慢也。由恃血气之勇。故旁若无人。眼空四海。当思形不久住。福智羸劣。不贪安乐。不造众恶可耳。下承憍慢字开列众罪。
贪一切财宝。贪一切歌乐。贪一切女色。
一。普及义。切。尽际义。总该统摄之谓。贪财宝则于世味厚。而求法之心薄。贪歌乐。则于淫声重。而法音之心轻。贪女色。则于秽躯近。而清净法身远。如次与般若。解脱。法身三德反矣(又贪世财。与三宝远。失无量利益。贪歌咏及竹丝等音乐。则微妙法音沉。锺鼓之声绝。昔者乾闼婆王奏乐。江河涌沸。迦叶起舞。佛言。众生颠倒。见法流动。迦叶头陀第一尚尔。况下凡乎。又肇公赴秦宫请。媵人私逼之。肇不可。媵人赞为沙门谑己。王召。将杀之。肇曰。姑缓七日。当就死。王许。肇着论讫。遂赴刃。有将头临白刃。一似斩春风之句。为法求延。非邀誉于末劫。为度生计耳。肇公不近女色尚尔。况真以身根研磨不休乎。愿贪者味之)。
心生贪恋。意起烦恼。亲近非圣。媟狎恶友。不知忏悔。
首二句。明内因。次二句。明外缘。据相宗集起名心。属赖耶识。筹量名意。即末那。了别为识。即前六。今心生意起。大抵重前六。动身发语。乃至起惑造业。皆前六识为最故。恋。谓耽着。圣。正也。媟。狎也。狎。亲近也。字法之变耳。知忏悔。便可转烦恼而成智慧矣(心地观云。忏悔能烧烦恼薪。忏悔能往生天路。忏悔能得四禅乐。忏悔与宝摩尼珠。忏悔能延金刚寿。忏悔能入常乐宫。忏悔能出三界狱。忏悔能开菩提华。忏悔见佛大圆镜。忏悔能至於宝所。大经二七云黑铁入火则赤。出冷还黑。而此黑色非内非外。因缘故有。佛性亦尔。众生烦恼火灭则得闻见)。
或杀害一切众生。或饮酒昏迷。无智慧心。今日披诚一一忏悔(坊本众生下增偷盗淫妄句。藏本无者。因前贪财色语摄故)。
晋。裴楷。呼酒为狂药。四分律云。饮酒犯三十六失。(不孝父母。轻慢长友。不敬三宝。不信经法。诽谤沙门。讦露人罪。恒说妄语。诬人恶事。传言两舌。恶口伤人。生病之根。斗诤之本。恶名流布。人所憎嫌。排斥圣贤。怨黩天地。废忘事业。破散家财。恒无惭愧。不知羞耻。无故捶打奴仆。横杀众生。奸淫佗妻。偷人财物。疎远善人。狎近恶友。常怀恚怒。日夜忧愁。牵东引西。持南着北。倒沟卧路。堕车坠马。逢河落水。持灯失火。暑月爇亡。寒天冻死等是也)由饮酒。故昏迷。因昏迷。故无智慧。智是心之照用。慧是心之性体。转识成智。则惑断证真。纵识无智。则罪过弥天。(大经三十一云。有智慧时无烦恼有烦恼。时无智慧。譬如明时无暗。暗时无明。此烦恼根。先以定动。后以智拔。如拔坚木。先以手动。后则易出○又云阿难具足八能。能持十二部经。一信根坚固。二其心质直。三身无病苦。四常勤精进。五具足念心。六心无憍慢。七成就定意。八具足从闻生智)由无智为本。妄犯五戒。一杀害众生。二贪财。三贪色。四内生烦恼。外狎恶友。岂无妄语。五饮酒。文义昭然(报恩经问。五戒几实罪。几遮罪。答。四是实。饮酒是遮。饮与前四同类。结为五戒。以饮酒是放逸之本。如迦叶佛时。有优婆塞。以酒故。邪淫他妇。盗杀他鸡。饮酒乱心。一时能犯四戒)。披诚。披露竭诚之心也○(已上犹经之证信。此下犹经之发起序也)。
过去诸罪。现作众恶。今日志诚。悉皆忏悔。未作之罪不敢更作。
由一一忏谢。故过现罪恶悉忏。由忏悔力。诸罪皆灭。净智自显(大经十九云。犹如浊水。置之明珠。以珠威力。水即澄清。如烟云除。月则清朗。作恶能悔。亦复如是。前过则湔刷之。后过则无重造)。改往修来。故云未作等(大经喻如焦炭。不还为木。坏瓶。更无瓶用)。此文出大金光明经(未作二句一忏要旨。若恃忏逐日造罪。是忏反开罪于人。非度人法。如水灌漏卮。终无乎复故)。
弟子(某甲)等。今日志心归依十方尽虚空界。一切诸佛。
佛是三界导师。四生慈父。既已归命。则视佛为师为父。故称弟子。某甲。称己名也。余仿此。等有二义。一。礼时运想。能礼所礼。性皆空寂。故等。二。偕众共礼。礼在各身。称在异口。想在众念。悉皆齐等。外则身礼佛相。威仪可观。口称佛名。和音可听。内则心想佛义。圣相宛然。志心者。精专定向之心也。归。归同。身心投佛。遵法而行也。十方者。东西等四正方。东南西南等四维方。上方。下方。共成十。十方虚空必有河沙世界。界中必有度生之佛故(问。上必求十方圣贤。下必普度众生者何。答。古云。如千钧之弩。不独为鼷鼠发机。三界之尊。岂偏令一人离苦。问。何故虚空二字。恒入佛法。答。虚空是佛法正宗。出生死确论。如七祖婆须密。付八祖偈云。心同虚空界。示等虚空法。证得虚空时。无是无非法。既无是法又无非法。谓之无上佛果菩提。亦名真如佛性)。诸佛。指现在诸佛。即下所列者。
诸大菩萨。
具云菩提萨埵。大论翻云佛道成众生。自行。修诸佛道。化他。成就众生。亦云觉有情。以自觉觉他彰名。自觉。异凡夫之不觉。觉他。异二乘之独觉。对迷属悟。望果属因。以智上求。运悲下化故。菩萨虽多。今止列六。亦得名众。诸大二字。直冠八部上。俱菩萨示现。故有大乘忏悔法。
辟支。罗汉。四果。四向。
辟支。此云独觉。出无佛世。观缘悟道。如秋观黄叶落。春睹百华开等。罗汉。具云阿罗汉。有三义。所谓无生。应供。杀贼(即第四果)。断三界八十八使将尽。名初果向。尽。证初果果。进断欲界五品思。证二果向。六品思尽。证二果果。又进断第八品残思。证三果向。九品思尽。证三果果。更进断后七十一品思。证四果向。断尽思惑。证四果果。若论断惑证真。先向后果。位次尊卑。则先果后向。达磨论云。向者。趋向。果者。证果。此名小乘。故有小乘忏悔法(华严云。上品十善。修治清净。心广无量故。具大悲愍。不舍众生。希求诸佛大智。修一切诸度。广大行愿。故成菩萨。辟支。从上品十善清净。不从他教。大悲方便未具。惟自觉悟。了甚深因缘法。成独觉乘。罗汉四果。从上品十善。以智慧修习。心狭劣故。怖三界故。阙大悲故。从他闻声解了。名声闻乘。有说上上品十善。乃至修四无量心者。即得成佛。无量法门。不出十善故)。
梵王。帝释。天龙八部。
梵者。离欲义。梵王。色界天主。大梵天王是也。帝释。欲界天主。释提桓因是也。天龙。八部中首二。禅考云。一天。二龙。三夜叉。四乾闼婆(即天乐人)。五阿修罗(不饮酒。常与帝释斗)。六迦楼罗(即金翅鸟神)。七紧那罗(似人头有角)。八摩睺罗伽(即大蟒神。人首蛇身而腹行者也○舍利问经云。八部鬼神。何因既生恶道。又常闻正法。佛言。以二种业。一由恶业。生恶道。二以善业。受快乐。又问善恶之异。可得闻乎。佛言。可。一。天神者。先以车辇。舍宅。饮食。供养三宝。父母贤圣。犹怀悭嫉故。二。虚空龙神。修德行施。不依正念。急性。好嗔故。三。夜叉神。好大布施。或先损害。后加饶益。随功胜负。在天上。空中。地下。四乾闼婆者。好施有嗔。献伎乐故。五阿修罗神。志强喜舍。不随善友。所作净福。好逐幻伪。作诸邪福故。六迦楼罗神。先修大舍。高心凌物故。七紧那罗神。昔好劝人发菩提心。未正其志。逐诸邪行故。八摩睺罗伽神。布施护法。性好嗔恚故。如是。皆由依附邪师。以邪乱正。俱谓是道。以自建立。颂云。由作二因善不善。乃为八部人非人)。
一切圣众。愿垂证鉴。
承上作结。愿以肯心求圣垂慈。证明忏悔之志心也。鉴。犹视也。下列圣贤二位。
○礼佛偈
能礼所礼性空寂。感应道交难思议。我此道场如帝珠。毗卢遮那影现中。我身影现毗卢前。头面接足归命礼(凡遇佛菩萨。只就名号更之。如遇释迦。则云释迦如来影现中。我身影现释迦前等。余例知○释曰。首句。空假二观。次句。中观。第三句。喻明。后三句。总显中道○能礼。言能志心以身命归投而顶礼也。所礼。即相好光明庄严之圣贤也。圣凡互对。所能历然。感应昭着。内成假观。外为俗谛。此二性本空寂。不劳析体。内为空观。外成真谛也。帝珠。借帝释天殿上千如意珠所结之纲珠。此珠体圆而光盛。彼此互烛。众珠之光射一珠中。譬众等志心感于佛。一珠之光映众珠。譬佛心应群品。圆光互照。感应相生。能所不二。圣凡一体。岂非中道谛观。感应道交。不思议也明矣)。
南无毗卢遮那佛。
毗卢遮那。此云徧一切处。谓毗卢性海。烦恼体净。众德悉备。身土相称。徧一切处。乃法身佛。即我人之本觉妙性也。又云徧寂。谓周徧寂静。即法身。又翻光明徧照。报身也。即慈悲之体。
南无本师释迦牟尼佛。
释现前七佛中。释尊。是娑婆教主。现在导师。成佛之本。故云本师。化身佛也。照前佛是真应一对。
南无阿弥陀佛。
阿弥陀。此云无量寿。亦云无量光。体用皆无量故。为乐邦教主。今人求生净土。正往彼国也。与本师佛。成苦乐东西对。
南无弥勒佛。
弥勒。此云慈氏。释见前。弥勒下生时。万亿阎浮。皆以黄金为地。地平如掌。秔稻自生。衣食自至。无量快乐。贤愚经云。弥勒三会度人无数。悉我遗法种福众生。然后乃化同缘之徒。偈云。弥勒真弥勒。分身百千亿。时时示时人。时人自不识。
南无龙种上尊王佛。
那伽。此云龙。勇徤之谓。美其性也。种。是种族义。姓氏也。上尊。谓种中最上最尊者。王。自在义。五住究尽。二死永亡。往来无阂故。圣号。收前诸号。谓法报化身具足。现未自在故。
南无龙自在王佛。
随德彰名。余例上佛。可知。
南无宝胜佛。
摩尼宝珠。超胜众宝之上。如来至宝。越乎众圣之尊。一称佛名。尚得灭尘劳及业火益。况顶礼乎。
南无觉华定自在王佛。
觉华。是定名。约理说。觉是果智。表本觉。华是妙因。表始觉。始本不二。理智一如。不可思议。故云觉华定。以彼佛常居此定。故号之。自在王义。准前可知。
南无袈裟幢佛。
大净法门经云。袈裟。晋名去秽。大集经云。离染。以德彰名。据袈裟幢世界。是依世界立名也。幢者。表正佛能摧邪显正。建大法幢等(又幢者。喻法无上。故称袈裟幢)。
南无师子吼佛。
师子出窟。百兽潜踪。佛师子出。群魔窜伏。又大师子一吼。小师子勇徤。佛师子吼。诸菩萨等悉勇猛精进(大经云。一切禽兽闻师子吼。水性之属潜没深渊。陆行之类。藏伏窟穴。飞者堕落。诸大香象。怖走失粪。师子子。始满三岁。则能哮吼。如师子王。如来正觉。智慧爪牙。摧破诸魔军故)。又师子吼者。名决定说。一切众生悉有佛性。如来常住。无有变易。详如经说。应知佛祖无法与人。只与人指路头耳(古德云。有所得。是野干鸣。无所得。是师子吼。又达多放大醉象。欲令践佛。象既见佛。即时醒悟。佛即伸手摩顶。复为说法。令得无上菩提。畜生见佛。犹坏畜生业果。况人乎)。问礼佛可尔。何必更礼菩萨。答。譬如好人。偏多交善友(昔波罗奈国。有屠儿。名广额。每日杀无量羊。见舍利弗。即受八戒。经一日夜。命终得为北方天王。毗沙门子。况礼诸大菩萨乎。大经云。诸佛菩萨。是得善法根本处。譬如雪山。是种种微妙上药根本处。亦如雪山有上香药。名曰娑诃。人若见之。得寿无量。无有病苦。四毒难中。若触之者。增长寿命。念念皆得宿命智。佛菩萨亦然。若有见者。即断一切烦恼。四魔不能干触者。命不少夭。念者。得无上菩提。佛菩萨是真大善知识故)。
南无文殊师利菩萨。
文殊师利。此云妙德(在佛为普光大智。即妙观察智)。大经云。了了见佛性。犹如妙德等。悔过修来。积功累德。唯智者能。故首标之(或号曼殊室利。此云妙吉祥。又号满殊尸利。此云妙首)。清凉云。文殊有三表法。一表能信之心。二表能起之解。三表能证大智。且文殊居首有三义。一是古佛。二诸佛之师。三行以智为先。无智则骊黄莫辨(古语云。宝石不吸腐草。磁石不引曲针。皆各得其用也。无着问善财云。我欲见文殊。何者即是。财曰。汝发一念心清净即是。着云。我发一念心清净。为甚么不见。财曰。是真见文殊。普超三昧经。佛言。我今得佛。皆文殊恩。本是我师。过去无央数佛。皆其弟子。当来者亦恩力所致。文殊乃佛道中父母也。尔时众念。文殊既在佛前。何不成佛耶。佛言。深入善权。广化众生。故未取证。当知文殊三佛。分三世现。过去号龙种上尊王。见在北方欢喜世界。号欢喜藏摩尼宝积。闻名者。灭四重罪。未来号普现。宝积经文殊云。愿我成佛时。以恒沙佛世界为一佛剎。名为普见。诸菩萨言。文殊所得佛剎。与弥陀佛剎等不。佛言。譬如有人。析一毛为百分。以一分于大海中。取一滴水。喻弥陀佛剎庄严。彼大海水。喻普见佛剎庄严。复过于是。古喆云。道无方所。明之在人。法离见闻。断之在智。盖业报与道相反。亦应云业报无方所。脱之在人。法离缚解。烛之在智)。
南无普贤菩萨。
梵语邲输跋陀。或三曼跋陀。此云普贤。行弥法界曰普。位邻极圣曰贤。菩萨中。真净行愿第一(不外当人尘劳业用)。观经大论。并翻徧吉。望文殊亦有三义。一表所信如来藏。二表所起妙行。三表出缠法界。
南无大势至菩萨。
此菩萨具大德用。能除大地众生黑暗者。梵语摩诃那钵。此云大势至。思益经云。我投足之处。震动三千大千世界及魔宫殿(悲华经云。愿我世界如观世音等无有异。宝藏佛言。由汝愿取大千世界。故今字汝为大势至。观经云。以智慧光。普照一切。令离三途。得无上力故)。
南无地藏菩萨。
地。譬誓愿之坚厚。藏。譬智德之包含。本经云。地狱不空。誓不成佛。为幽冥教主(又云。若未来世闻是菩萨名字。或赞叹。或瞻礼。或称名。或供养。乃至彩画刻镂塑漆形像。是人当得百返。生於三十三天)。昔一禅师见佛菩萨像。叹曰。只一泥块。装佛成佛。塑菩萨成菩萨。欲威则威。欲慈则慈。种种变化。应思人惟万物之灵。反不如一泥块乎。任诸佛千言万语。谆谆教诲。奈之何非聋即哑。则人不如一土块多矣。
南无大庄严菩萨。
称自性广大之妙体。发应物无边之妙用。庄严性海圆成法身。全即自性广大之体。故云大庄严。望前以无缘大慈。照后以同体大悲。广化众生。法华经云。定慧力庄严。以此度众生。即此义。大经云。具足智慧及福德二种庄严。详如经说。
南无观自在菩萨。
具佛五眼。见五蕴空。观也。度一切苦厄。自在也。般若真空无五蕴故。菩萨依般若断颠倒梦想。究竟涅盘。永嘉云。不见一法即如来。方得名为观自在。(详如心经贯古说)菩萨受记经。德藏菩萨问佛。观音势至于何土成佛。答。弥陀正法灭后。观音成佛。号普光功德山王。国土号众宝善集庄严。般涅盘后。得大势即于其国成等正觉。号善住功德宝王。永不入灭。更无所补。吁。今者时当叔世。佛法世法。均之衰殄。法河将涸。法灯将灭。法山已颓。法船欲沉。法桥已坏。法殿已崩。法幢已倒。法树欲折。善友欲去。大怖已至。饥荒。疫病。徧地流行。此而不修。不礼三宝。更待何时(文出大经第九。余义恐繁。俱置第三卷。不惮烦。应览之)。
礼诸佛已。次复忏悔。
首句结前。次句生后(大经云。菩萨具质直心。不赞人善。不讼彼缺。常不犯过。设有过失。即时忏悔。於师同学。终不覆藏。惭愧自责不敢更作。於轻罪中。生极重想。余仿此)。
夫欲礼忏。必须先敬三宝。
夫者。发语辞。必须。犹决定。不可移易之谓。自己无力灭罪。须仗三宝力。故以先敬示人(佛法僧是三宝。功成妙智。道登圆觉。为佛。玄理幽微。正教诚精。为法。禁戒守真。威仪出俗。为僧。佛世有相从三宝。别相三宝。一体三宝。佛灭后。加住持三宝。四中惟一体三宝。是总相。余三是别相。相从可知。别相三者。法。报。化。应。为佛。教。理智。断。为法。三乘阶次。为僧。一体三宝。即人性具者是。自性常觉为佛。自性寂灭为法。自性寂照同体为僧。住持三者。泥塑木雕。图形装彩为佛。贝多黄卷。方册梵策为法。圆顶方袍精严戒律为僧。复有大小之异。丈六身。佛。四谛十二因缘。法。四果四向。僧。是名小大三。若三身十身佛。二空理等法。三贤十圣僧。是为乘乘三。三皆称宝者。最尊最贵。绝伦绝等。非世间异宝可及。因人惟知宝为贵。故以宝类之。有六种相似。一世间难得相似。无善根众生。旷劫难遇故。二无垢相似。离一切有漏法故。三威德相似。具足六通。不可思议。威德自在故。四庄严相似。离庄严出世间故。五胜妙相似。出世间故。六不可改易相似。是无漏法。世间八风不能动故。由六相似。故以佛法僧三为宝)。
所以然者。三宝即是一切众生。良友福田。
征释。三宝能使人悟入佛知佛见。离苦得乐。能作众生广大福田。如世善友。令人进於善道故。良。善也。佛菩萨作众生不请之友。直欲使之得涅盘乐。故云良友福田。具三义。一知三宝有度人之力。起人信敬。是敬田。二能拔尽众生之苦。是悲田。三能报父母恩。是恩田。能令行人种一切福。故总曰福田(田能生五谷百谷。三宝能令人生五分法身。及百福相好故)。
若能归向者。则灭无量罪。长无量福。能令行者。离生死苦。得解脱乐。
此显福田中饶益事也。归。是归投。向。是趋向。归则不逆。向则不背。若人能归向。仗三宝力。拔其罪根。如舜耕田。先耘其草也。罪灭则福自生。如草去则苗自长也。众生有自性一体三宝。故能归向余三宝。三宝有大威猛力。大福德力。大智慧力。大慈悲力。故能使行人离苦得乐耳。由灭无量罪。则惑业苦三障乃至八万四千尘劳门俱转。转极。则五住尽而二死离。由长无量福。则初自三德。终至河沙性德。众福俱长。长之极。证得大解脱涅盘乐。苗长。由田之力。乐得。由三宝力。解脱。即大自在也(生死。智人观之。元非恶事。但在盲人。决须离之。故先喆云。生是死之生。死是生之死。两路坦〔状乎。〕无彼复无此。既无生死。又无彼此。明明百草头。明明祖师意。如天普盖。似地普擎。一念相应。一时清净。此是离生死苦的样子)。
是故弟子(某甲)等。归依十方尽虚空界。一切诸佛。
既入道场。须闻法要。先发起圆常正信。归依一体三宝。行大乘忏法。立四弘誓愿。是故。乃离苦得乐之故也。义见前(华严玄谈云。三宝最吉祥。故我经初说。大经佛告迦叶。一切众生怖畏生死。故求三归。以三归故。则知佛性决定涅盘。乃至佛名为觉。又佛亦名世尊。以世法言音不同。世人自不能解。佛悉知之。故云世尊)。礼忏行人。必以三归为入道之因。归依者。自归其中。依此利生也。先归佛。不堕地狱。凡遇三宝。须各礼一拜。今人见佛不礼。如民见王上。不敬。不礼佛。不惟不超狱。且於狱有分在。以忘本故。例慢君可知(观佛三昧经云。旷野鬼神。每食小儿。有长者子。曾归三宝。被鬼执捉。称南无佛。佛往救儿。降伏鬼神。授不杀戒)。
归依十方尽虚空界。一切尊法。
二归依法。法者。正也。经。律。论。乃至祖师语录。高僧文集。无论入藏不入藏。悉是正义。超邪见故。故归依法。不堕饿鬼。又谛。缘。度法。能令。行人证三乘。成正觉故(佛坐树下。捉一枝叶问弟子曰。此枝叶多。树上叶多。答。树上叶多。佛言。我所知法。如树上叶。我所说法。如掌中叶。应知佛所知法。即众生本有自性法。所说法。即世尊慈悲心中随缘化导而说者)。
归依十方尽虚空界。一切圣僧○(序分竟。下犹经之正宗分也)。
三归依僧。僧。即和合众也。菩萨。声闻。缘觉。及西方东土。历代祖师。当今弘法者皆是。归依僧脱旁生苦(大经二十八云。若值三宝。当以衣服。饮食。卧具。房舍。医药。灯明华。香。伎乐。旛。盖。七宝供养)。
弟子今日所以忏悔者。正言无始以来。在凡夫地。莫问贵贱。罪自无量(自坊本作相)。
无始者。直从过去无量劫来所起罪业。欲搜其端。本无有始。下明此身是罪业根本(大经十九云。贵者富之根。富有二种。一象马种种畜生。二金银种种珍宝。象马虽多。不敌一珠。众生亦尔。一恶富。二善富。多作诸恶。不如一善。佛言。修一善心。破百种恶。如少金刚。能坏须弥。亦如少火。能烧一切。如少毒药。能害众生。小善亦尔。能破大恶)。贱者。往因愚痴。不自悔恤。故作众罪。贵者。谅必有知。故作误为。亦复不免(雪峰祖师云。为报满城朱紫道。阎王不怕佩金鱼)。罪自无量。总标。下文总开。
或因三业而生罪。或从六根而起过。
或者。不定之辞。或身口意三共作。或身等别作。身等三为体。从体起种种业用。善业用。必招福。恶业用。必致苦。故应忏也。身有杀。盗。淫。口有妄言。绮语。两舌。恶骂。意有贪。嗔。痴。总言三业。别名十恶。反是。即名十善。善恶皆由身口意造故(大慧祖师云。身口意清净。是名佛出世。身口意不净。是名佛灭度。问。如何是护此三业。答。不毁三宝。是护身。永净四事。是护口。息心清净。是护意。经云。守口如瓶。防意如城)。从。犹因也。眼。耳。鼻。舌。身。意。是造善恶业之根。起。犹生也。凡夫不能生福。但能生罪过。故应忏耳。此六即三业。加眼耳鼻三。六根不染六尘。则为妙行。故初果不入六尘。发大心菩萨不住六尘行施。
或以内心。自邪思惟。或藉外境。起於染着。
不藉外境。但由往因恶种子生。故云内心自。问。邪何云自。心地观云。心如独行。无第二故。岂不曰自。邪思。邪见也(大经说因语中云。一切恶行。因虽无量。若说邪见。则已摄尽。如无上菩提因虽无量。若说信心。则亦摄尽。又云若人乐杀。乐行邪见。此人即地狱人。若不乐杀。乃至邪见。是人即是天人)。藉。赖也。内心。望上。六根。即是六识。外境。即是六尘。染着。贪染耽着也。由内心邪思。故内外交生罪业纷起(楞伽经云。以心生故。种种法生。以法生故。种种心生)。
如是乃至十恶增长八万四千诸尘劳门。
如是。迭上三六内外。乃至。超略之辞。尘劳门。开八万四千者。约见惑十使。谓贪。嗔。痴。慢。疑。身见。边见。邪见。见取。戒取。十使互具成一百。历十法界成一千。复约身三口四七支。各有一千。成七千。更约三世。成二万一千。又约贪行多者二万一千。嗔行多者二万一千。痴行多者二万一千。等分行者二万一千。成八万四千。以八万四千律仪对治之。则成八万四千法门(忏法能令人出苦入乐。故云门。亦是显法之门也)。
然其罪相。虽复无量。大而为语。不出有三。一者烦恼。二者是业。三者是果报。
先总标。次列。然者。转上文之辞。复(音福)犹说也。谓八万四千虽似乎多。犹多限量。如云惑有尘沙。岂有量哉。是放而言之也。总而言之。不出三种。此则收总归别且标定耳。大。犹总也。一者下。别列(此三是一忏大旨。生第五怨亲章结文。及后三障文。一部水忏止忏三障。贪嗔痴等。是烦恼障。身口六根等所作罪。是业障。六道四生等。是报障。由三障重累。所以不能出离生死苦海)。大经如来呼三障为大病。诸菩萨於无量劫修菩提时。给施一切疾病医药。常作是愿。永断三障。
此三种法。能障圣道。及以人天胜妙好事。是故经中目为三障。
明三障得名之故。障。碍也蔽也。此三能碍一切圣道。及人道天中胜妙好事(涅盘云。多思虑故名人。杂心云。意寂静故名人。俱舍云。光洁自在神用名天)。圣道。即谛。缘。度等。人天好事。即五戒十善等。盖人天未出三界。故有胜妙好事。若办出世业。便是无事人(大慧云。三世诸佛是无事人。历代祖师是无事人。古哲云。但於事上通无事。见色闻声不用聋)。
所以诸佛菩萨教作方便忏悔。除灭。此三障灭。则六根十恶。乃至八万四千诸尘劳门。皆悉清净。
方。是方法。便。是便宜。下文兴七种心。是灭罪方便。众生垢灭。则尘劳门。自净矣。
是故弟子(某甲)等。今日运此增上胜心忏悔三障。欲灭三障者。当用何等心。可令此障灭除。先当兴七种。心以为方便。然后此障乃可得灭。
承上文标定七种心也。运。即前启运等义。增上胜心者。心生悔过。是胜心。仰承诸圣四心。及灭罪生福之力。故云增上。忏悔者。经云。欲断起恶。勤忏法门。欲愿清净。念悔法门也。欲灭等三句。问。先当下。答。兴。起也。犹运也。七种心。总标。因罪从心生。忏须心忏。心心忏悔。罪业自灭(此七种心。即诸圣教人所作之方便。阿毗达磨云。有七种忏法。意义相若。心地观云。三界中以心为主。能观心者。究竟解脱。心法本元不染尘秽。云何心法染贪嗔痴。于三世法。谁说为心。过去心已灭。未来心未至。现在心不住。诸法之内。性不可得。诸法之外。相不可得。诸法中间。都不可得。心法本无形相。亦无住处。一切如来尚不见心。何况余人得见心法。一切法从妄想生。故佛说三界惟心)。
何等为七。一者惭愧。二者恐怖。三者厌离。四者发菩提心。五者怨亲平等。六者念报佛恩。七者观罪性空。
征列。菩提居中者。以此心最重担。荷前三后三故(昔佛说一百二十种菩提心。即说一百二十种譬喻中一喻云。如人依附于王。不畏余人。行人亦然。依菩提心大势力王。不畏障盖恶道之难。大经云。佛住尼连禅河边。告阿难言。我欲洗。可取衣及澡豆。佛既入水。一切飞鸟水陆之类。及五百梵志。皆来河边。各相谓言。云何得此金刚身。乃至闻佛说佛性义。即是我故。即发无上菩提心。寻时出家。修菩提道。一切飞鸟水陆之属。亦发菩提心)。
第一惭愧者。自惟我与释迦如来。同为凡夫。而今世尊成道以来。已经尔所尘沙劫数。
此羞己久沦生死。惭者。依自法力。崇重贤善为性。对治无惭。止息恶行为业(自。即己身。法。谓教法。言我如是身。解如是法。敢作诸恶耶)。愧者。依世间力。轻拒暴恶为性。对治无愧。止息恶行为业(谓世人讥诃。名世间力。轻恶人而不亲。拒恶业而不作。故曰轻拒等)。我。生死因也(大经四云。譬如二手相拍。声出其中。我亦如是。众生业爱三因缘故。名之为我)。自惟者。自心思惟久远劫前。佛与我同是凡夫。因佛独于空王佛所发菩提心。故能成佛也(最初逢事古释迦等七万五千佛。满第一阿僧祇劫。乃至逢事然灯佛等七万七千佛。满第二阿僧祇劫。乃至逢事胜观佛等。满第三阿僧祗劫。嗣后又经九十一劫修妙相业。直至逢事迦叶佛。方得圆满。其间上生为天帝。下生为转轮圣王。各三十六返。又或间为仙人。为比丘。为小王。为婆罗门。不可称数。度生无量。然据法华寿量品。犹为方便。其实世尊成佛已来。不可思议劫数。故云尔所尘沙)。
而我等相与耽染六尘。轮转生死。永无出期。此实天下可惭可愧。可羞可耻。
而字。寓羞耻不乎意。相与。恶友纠缠也。耽染。耽洄染着也。染尘故。八万四千尘劳门开也。生而复死。死已又生。如轮旋转。故云轮转。生死者。三缘和合剎那有生。乃至本有未尽已来。皆名为生。此无而忽有。缘会而生也。若色心两不相持。剎那有死。从本有一尽之时。即名为死。是有而忽无。缘散为死也。生死无出期日者。皆由耽恋六尘。较之释尊久佛。实足羞杀天下人矣(须知六尘是中谛境。能生种智。坏在耽着。我即六根。耽即六识。并尘成十八界。本如来藏。妙真如性。故大经云。如被火人。为惭愧故以衣覆身。以是善心。生忉利天。复为梵王。转轮圣王。不至恶趣。常受安乐。况以如来为端而兴起道心乎)。再四言可。急切之至也。如是思惟。必须竭诚忏悔。改往修来。勇猛精进。一生取办菩提。与佛无异。则羞耻可休。忏悔力满。下之六章大意。仿是可知。
第二恐怖者。既是凡夫身口意业。常与罪相应。
二怖畏三途。恐。是内忧。怖。是外惧。既是句。蹑前同为凡夫语。身口意业。即能耽六尘者。前章我字。是总举。此身口意是别开。相应。犹相当也。即永无出期意。六根揽六尘。若单取者。单受报。交相着者。受交报。无纤毫之谬(义出楞严)。
以是因缘。命终之后。应堕地狱。畜生。饿鬼。受无量苦。如此实为可惊可恐。可怖可惧。
因贪痴为因。十恶业为缘。尽形寿已。即受果报。可恐怖处。即三途也(既有怖畏。应觅归依处二。一自性涅盘。二无上涅盘)。地狱是火途(从热得名)。畜生是血途(互相吞啖得名)。饿鬼是刀途(刀杖驱逼得名。古语云。三途一报五千劫。出得头来是几时)。此三途闻之实足骇听。故曰可惊。思之实堪寒心。故曰可恐。想之诚应发畏。故曰可怖。见之决当消魂。故曰可惧(大经云。如人唯有一子。行住坐卧。心常念之。有过。善言诱喻。不加其恶。菩萨亦然。见诸众生若堕三途。或人天中。心不放舍。亦不生嗔)。
第三厌离者。相与常观生死之中。唯有无常。苦。空。无我。不净虚假。如水上泡。速起速灭。往来流转。犹如车轮。
(此厌离秽身也。大经云。厌离之本。是正知见。正见之本是三昧。三昧有本是安隐。安隐有本是远离。远离有本。所谓喜心。喜心有本。所谓不悔。不悔有本。所谓持戒。持戒。有本。所谓法雨。应知修行。闻法为本)相与等者。教先以观察智。照知生死。虚幻不实。唯有等者。如来一代时教。不出无常苦空无我不净。(即四念处。一观心无常。二观受是苦。三观法无我。四观身不净。此四。正与常乐我净四德相反。又心无常者有二。一念念灭。一切有为法。二谓相续法坏。此四亦是十六行观中。观苦四相也。仁王经有四无常偈。昔斑足太子。欲登王位。受外道教。应取千王头以祭家神。自登位得九百九十九王头。因少一王。即北行万里。遇一王。名善明。白斑足言。愿听一日饭沙门。礼三宝。斑足许之。时普明即依过去七佛法。请百法师。敷百高座。一日二时讲般若波罗蜜八万偈。第一法师为王说四偈○初无常理偈。劫火终讫。乾坤洞然。须弥巨海。都为灰扬。天龙福尽。於中凋丧。二仪尚殒。国有何常○二说苦理偈。生老病死。轮转无际。事与愿违。忧悲为患。欲深祸重。疮疣无外。三界皆苦。国有何赖○三说空理偈。有本自无。因缘成诸。盛者必衰。实者必虚。众生蠢。蠢都如幻居。声响俱空。国土亦如○四说无我偈。识神无形。假乘四蛇。无明保养。以为乐车。形无常主。神无常家。形神尚离。岂有国邪)上文总标。下别释。先释无常(如来等四句。出大经。文殊对纯陀语)。前二句。释无常。风击水成泡。岂能久立(观万法如浮沤不实。净名云。是身如泡不得久立)。念念无常。忽有忽无。故云速起灭也。二往来二句。释苦空。上喻明。下法。
生。老。病。死。八苦交煎。无时暂息。
法合上轮转譬。八苦者。生老病死是四。加求不得。爱别离。冤憎会。五阴炽盛成八。如是八种皆言苦者。生如活剥牛皮。死如生龟脱壳。余可知。
众等相与但观自身。从头至足。其中但有三十六物。
三释无我不净。与。共也。勉一切行人。观察己身。三十六物。总标。下文别列。先观己身若何。佛言。三事和合。得受此身。一父。二母。三中阴。既从三缘生。岂洁净常久之物乎。既从缘生。岂实有我乎(然三教皆云无我。而义不同。孔子以谦光义说无我。佛观五蕴皆空说无我。老子以长而不宰说无我。问。除人身。亦有不藉三缘者乎。答。大经云。孔雀。闻雷震声便得有身。青雀。饮雄雀泪有身。命命鸟。见雄者舞便得身。应云智者闻般若法。得生法身)。又三十六物分三(谓外次中)。先列外十二。
发。毛。爪。齿。眵。泪。涕。唾。垢。污。二便。
眵(音痴)目汁凝也。涕(经作洟字)鼻中液也。二便。屎尿也。发等皆不净无我之物。故圣贤皆施与人(如太子出家。因车匿请还宫。遂截其发。如释于闪婆。为众所摈。欲向异域。请佛遗物以为供养。佛授以发。遂住异域。便得佛果)爪。手足甲也(不可尽菩萨。及求善法天子等。皆舍手足甲。华齿菩萨。及六牙象王等。舍齿布施)。下次十二。
皮。肤。血。肉。筋。脉。骨。髓。肪。膏。脑。膜。
人身筋有九万。脉有八万(清净藏菩萨。金色天子。金色鹿王等。舍身。皮肤。法作菩萨。月思天子等。舍血无悔。安隐菩萨。及一切施王等。舍肉及髓等)。三中十二。
脾。肾。心。肺。肝。胆。肠。胃。赤。白痰癊。生。熟二藏。
脾。是土藏。肾。是水藏。肺。是金藏。肝。是木藏。血不行。则痰聚胸中。水病也。癊。心病也。善德菩萨。及自远离诸恶王等。舍大肠。小肠。肝。脾。肺。肾。
如是九孔常流。
承上文以结之。双出苦集不净义也。眼。耳。鼻。口。孔有七。加水道。壳道成九。其不净可知。常流。应前无时暂息意。下引涅盘经证。
是故经言。此身众苦所集。一切皆是不净。何有智慧者。而当乐此身。
身者积聚义。谓积聚众苦(经云如是身城。诸佛弃舍。凡夫味着。是身种子精血。究竟不净。诸佛所诃。是身不如魔罗耶山。生于旃檀。九孔常流。种种可恶。诸虫共处。亦不能生优钵罗华。分陀利等。心地观云。观自身本性不净。如人厌炭色。设诸方便。以水洗之。经无量时。黑色仍旧。乃至炭尽。终无所益。我身亦尔。有漏不净。洗尽海水。亦复无益。老子云。吾有大患。为我有身。无身何患。肇公云。约天地为高下。约日月为东西。约身为彼此。约心为是非。总是有为法耳)。何字。本经作谁。责辞也。智慧与烦恼相反。故於此身。不生好乐(涅盘经。梵志问身与烦恼孰先。答。身及烦恼。俱无先后。然亦要因烦恼而得有身。终不因身而有烦恼。又云。菩萨自观身如病如疮。如痈如怨。如箭入体。是大火聚。是一切善恶根本。虽复不净。犹故视养。为善法故。为於涅盘。不为生死。乃至为法轮王。不为转轮王。若不〔获〕身。命则不全。不得受持读诵。为他广说。思惟其义故。如渡者获筏。陆人获马。田夫获粪。寒人获火。癫者获毒药耳)。
生死既有如此种种恶法。甚可患厌。
结(问如何得脱离生死。答。德山云。汝但无事於心。无心於事。自然虚而灵。空而妙。何患生死关不彻乎。须知生死中有不生死者在。昔商那和修问鞠多曰。汝生几耶。答。我年十七。曰。汝身十七。性十七耶。答师。发已白。为发白。心白耶。答。我但发白。非心白也。鞠多曰。我身十七。非性十七也)。
第四发菩提心者。
因惭恐厌离等。故发菩提心。当舍不净幻身。乐求清净法身也(大经迦叶赞佛云。发心毕竟二不别。如是二心先心难。自未得度先度他。是故我礼初发心)。夫菩提心。以智悲愿三为体。有五位。一。发心菩提(十信)。二。伏心菩提(三贤)。三。明心菩提(前七地)。四。出到菩提(后三地)。五无上菩提(佛果)。者字。迭前标文言。
经言。当乐佛身。佛身者。即法身也。
梵语修多罗。此云契经。经通教理。教能契理。理能契机。故名契经。取涅盘经当乐句。立发心章张本。乐。愿也。求也。欲求佛真法身。应发菩提心。及广大行愿。以无量智慧。修无量法门。始得生故(大经云。如来身者。是常住身。不可坏身。金刚之身。非杂食身。即是法身。无量亿劫。坚牢难坏。非人天身。非恐怖身。心地观文殊问佛。心无形相。亦无住处。凡夫行者。最初发心。依何等处。观何等相。佛言。凡夫所观菩提心相。犹如清净圆满月轮。於胸臆上明朗而住。若欲速得不退转者。在空寂室。端身正念。结金刚缚印。冥目观察臆中明月。作是思惟。是满月轮五十由旬。无垢明净。内外澄彻。最极清凉。月即是心。心即是月。尘翳无染。妄想不生。自然身心清净。大菩提心。坚固不退。详如经说)。下明法身生处。
从无量功德智慧生。
此句是总。下去是别。大经文殊云。如是光明。名为智慧。智慧者。即是常住。常住之法。无有因缘。
从六波罗蜜生。
六。即施。戒。忍。进。禅。智。波罗蜜。此云彼岸到。修此六法。度悭贪等河。到涅盘彼岸也。到已。不惟法身生。报身亦生也。后仿此。
从慈悲喜舍生。
即四无量心也。已上俱名正道。
从三十七助菩提法生。
三十七助道品。即四念处。四正勤。四如意足。五根。五力。七觉支。八正道。注现后二卷障学文中。
从如是等种种功德智慧。生如来身。
结上文。六四正。三十七助法。种种功德。是反前种种恶法句。合上无量功德语(大经二云。世间知字不知义。何等为义。无我者。名为生死。我者。名为如来)。
欲得此身者。当发菩提心求一切种智。常乐我净。萨婆若果。
前发心为因。得如来身是果。果身非菩提智等决不能生。故劝当发。智有三种。内法内名。外法外名。能知能解者。名一切智(即二乘智)。能用诸佛一切道法。发起众生一切善种差别。分别无谬者。名道种智。(即菩萨智)能知一切道。知一切种。名一切种智(即佛果智)。常乐我净。涅盘四德。常者。即真常之体。不迁不变。万古恒如。非对断言常也。乐者。安隐。寂灭。离二生死。苦乐双融。非对苦言乐也。我者。主宰义。具八自在。得大安乐。即我无我不二之真我。非凡夫外道邪妄等我也。净者。三业清净。三惑永断。如大圆镜。了无纤翳。非对染言净也(大经云。世间知字不知义。何等为义。我无我现前。夫无常者。声闻缘觉常者。如来法身。苦者。一切外道。乐者。即是涅盘。不净者。即有为法。净者。佛菩萨所有正法。是名不颠倒。远离四倒者。惟此常。乐。我。净。又常等四德。是胜三修。较前第三厌离章。苦。无常。无我。是劣)。(三修。涅盘以胜三斥劣三。断奠声闻。入秘密藏。亦如法华。断奠声闻。咸趣一实)萨婆若多。秦言一切智相。因名般若。果名萨婆(大品云。此是声闻辟支佛智。非佛菩萨智。据果字。即一切种智。亦无妨也。报恩经云。菩萨发菩提心。修行。渐得无上菩提。不发。终不能得)。
净佛国土。成就众生。於身命财。无所吝惜(吝。吝同)。
首句。上求佛果。次句。下化众生。由内证种智则心净。心净。即佛土净也。至此。则依正无碍六。依中现依。正中现正。正中现依。依中现正。依中现依正。正中现依正。如斯自利。由前利他成就众生而成。於身二句。出大经。引以作结。谓此上求下化。应以施度居先。内之身命不怜惜。外之财宝。不悭吝也。
第五怨亲平等者。於一切众生。起慈悲心。无彼我相。
五。心离分别。申明前章妙行耳。怨。是怨雠(能害身命者)。亲。是亲爱(能卫我身心者)。一体同观。不起憎爱。是为平等。(圆觉云。观彼冤家。如己父母。祖师云。至道无难。唯嫌拣择。但莫憎爱。洞然明白。报恩经云。达多恶心不息。养利指爪甲。下藏毒药搯足。药化为甘露。竟无所为。又排山下石。断佛命根。止伤佛足。佛慈悲心。冤亲平等)如来终不於众生计有恩。计则破於平等。由平等。故无彼我。
何以故尔。若见怨异於亲。即是分别。以分别故。起诸相着。相着因缘。生诸烦恼。烦恼因缘。造诸恶业。恶业因缘。故得苦果。
征。何以必须无彼我相耶。若见下。出过。异。二也。分别。拣别是亲非亲也。相着。谓着彼此之相也。由异则不一。故分别。由分别。故着彼我怨亲之相。因缘者。内心分别以因。外境人我怨亲为缘。生憎爱烦恼。又烦恼为因。起诸恶逆业用为缘。所以招致三途苦报之果耳。起念分别。是生死根源(先德云。瞥起是病。不续是药。不怕念起。惟恐觉迟。觉即是佛。大慧云。佛者觉也。为常觉故。谓之大觉。亦谓之觉王。皆从凡夫中做得出来。彼既丈夫。我宁不尔。若多相着。应念佛。偈云。心不妄取过去法。亦不贪着未来事。不於现在有所住。了达三世悉空寂)。
第六念报佛恩者。如来往昔无量劫中。舍头目髓脑。支节手足。
六。证觉报恩。举佛旷劫檀度二。先施内财。舍。施也。(冠下文)先要知恩然后报恩。知恩。自发菩提心。报恩。教一切众生发心。髓。骨中脂也。脑。头中脂也(昔大光明王舍头与婆罗门。语云。我以慈心愍汝。不逆汝意以头施汝。令我来世得智慧头。胜上身菩萨及宝髻天子。舍顶上宝天冠。并剥头皮与人。爱作菩萨及月光王等舍眼。安隐菩萨等舍肉及髓。法自在菩萨等。舍身支节。一切大小。坚精进菩萨。舍手足指。不可尽菩萨等。舍手足甲。乃至智胜菩萨及迦尸王等。破胸出心。施于众生。常精进菩萨及坚意王等。舍手。至无怨菩萨。及胜去天子等。刵耳劓鼻施人。如是等不可枚举。观者应信受)。
国城妻子。象马七珍。
二。明外财施人(大经善见王太子。思惟正法得辟支佛。父王即舍国位。如弃涕唾。出家修道。得大势至菩萨及胜功德月天子等。舍四天下大地。及一切庄严与人。况一国一城乎。不退菩萨及庄严王等。舍妻子等与贫乏人)。至爱莫过己身。尚施与人。况妻子乎。国城尚舍。况七珍乎。七珍尚舍。况象马乎。其细微不必言矣。
为我等故。修诸苦行。(出大经二卷中)
为。以也(如迦毗王等。舍身与贫穷苦恼众生。作给使侍者等。大悲菩萨及善眼天子等。入于地狱。救苦众生。所以修此行者。断我法。显真中也。如来为众生故。修此诸行耳)。
此恩此德。实难酬报(古语云。人但见父母生身。不知承佛恩力。多劫作忘恩背义人)。是故经言。若以顶戴。两肩荷负。於恒沙劫亦不能报。
承。上难报之故。引法华经证。荷。任在肩。负。任在背。谓便使立地成佛。一肩担荷。作佛长子。亦不能报万分之一(先德云。便就今日成佛去。乐邦教主已嫌迟。其是之谓乎)。
我等欲报如是恩者。当於此世勇猛精进。捍劳忍苦。不惜身命。建立三宝。弘通大乘。广化众生。同入正觉。
此示酬报之法也。如是。迭指已上恩言。恩望义说。如佛与父皆曰恩。君与师皆曰义。恩有二。一。等度之恩。二。令人成佛之恩。直欲一生答尽。故云当於此世。必抖擞尘劳。不许烦恼乱心。一心向往。故云精进(离诸懈怠。屏除放逸)。果敢直前。故云勇猛。不避懒偷安。故云捍劳。不求安乐。故云忍苦(求妙王菩萨及速行大王等。受一切苦恼。萨陀波仑菩萨及金坚王等。为求法故。卖身刳肉。破骨出髓。精进菩萨为求法故。入大火坑等。皆不惜身命样子也。佛常出南洲。以三事胜故。一能断淫。二释念力。三能精进。三事尚胜诸天。况北洲乎。若三宝将颓。当忘身忘命。忍苦建立之。大乘妙法。有欲遏绝而不行者。当精进勇猛。捍劳而弘通之。若此苦行。不为自求。正为广化群生。共至宝所。庶几酬佛恩万分之一也)。舍字。一章大旨。象马七珍等。是资生施。舍头目。乃至精进忍苦等。是无畏施。弘大乘化生成佛。是法施(阿含经云。如来出世。必为五事。一。为转法轮利生。二。为度多生父母。报其恩故。三为无信人。立信地故。四。未发菩萨意者。令发意故。五。授当佛记故。为此五事。故出世也)。
第七观罪性空者。罪无自性(南藏加无有实相句。今从北)从因缘生。颠倒而有。
七观罪性本空。如热水即寒氷。业累即解脱故(大经云。诸法本无有性。如人有笔。纸墨。和合成字。而纸中本无有字。以本无故。假缘而成。若本有者。何须众缘。亦如青黄合成绿色。当知青黄本无绿性。若本有者。何须合成。亦如众生因食得命。食中实无有命。若本有命。未食之时。食应有命。故心地观云。复具四德。住阿兰若。持戒清净。庄严自身。一。观察自无本性。伏断二执。证无我故。二。他身亦无本性。於怨亲所。离憎爱故。三。身心快乐。心心所法。无分别故。四。得平等智。生死涅盘。无差别故)。从因下。出无性之故。妄识为内因。幻境为外缘。故有心见想三颠倒。由三倒故造多罪业。此颠倒句。明生有之故。
既从因缘而生。则可从因缘而灭。从因缘而生者。狎近恶友造作无端。从因缘而灭者。即是今日洗心忏悔。
首二句。承上生有。以生灭字显罪性空。罪既从缘。生本无生。因缘别离。灭实非灭。生灭双空。生与有亦空。故云无性。后四句。承上生灭。出灭生之相。前二句。造罪之由。后二句。灭罪之相。由自心贪等为创因。外狎恶友为助缘。无端造作也(无端有三。一不正义。因内多邪见。外逼邪友。造诸不端之罪。二。无端不作。言罪之多。甚者八万四千尘劳门悉开。三无端。由无故从无端处。以巧邪恶知见。寻求罪衅耳)。洗心。则心垢自除。是净因。向诸圣忏悔。仗三宝力灭罪。为助缘。因缘二字具三观。中论云。因缘所生法。我说即是空。一名为假名。亦名中道义。用此三观为洗心之妙药。承诸圣慈悲之水。以祛自心重垢耳。
是故经言。此罪性。不在内。不在外。不在中间。故知此罪从本是空。
引净名经。显罪性本空。良以心为罪福之本。心空故。罪性亦空也(未曾有经。妙吉祥菩萨。见人造杀业。因转问佛。佛言。汝从何心而起业相。若现在心。现在心不住。过未可知。由心无所住。不在内外中间。心无色相。非青黄赤白。心无边际。无限量。无取舍。非善恶。无动转。非生灭。若虚空无障碍。非染净。离一切相故。因悟罪性本空。亦不生怖畏之想。心地观兰若品。我法二执及罪相。於三世中不可得。自身他身无有二。一切诸法亦如是)。故知二句。结成罪性本空。
生如是等七种心已。缘想十方诸佛贤圣。擎拳合掌。披陈至到。惭愧改革。舒历(历。时本作沥。非)心肝。洗荡肠胃。
先结前。缘想下。示忏悔法。在三业虔诚。缘想。是意业(表佛有他心通)。擎拳等。身业(表佛有天眼通)。发言忏悔。是口业。(表佛有天耳通)又缘想。则一心三观圆成。一体三身齐现。一心三智普照。披露至祷是垢皆陈也。改。是更恶为善义。革。是革去宿恶义。舒是发露义(即不覆藏)。历。从前罪过。一一自陈也。荡。是涤去的意思(舒历二句广前洗心句。宗镜云。洗濯身心。清净无余。毫无邪念。乃为真忏。罪相自空。若不洗心求忏。自欺欺人。安能灭罪)。
如此忏悔。亦何罪而不灭。亦何福而不生。
承能忏作结。罪灭。自离生死苦。福生。得趋涅盘乐。
若复不尔。悠悠缓纵。情虑躁动。徒自劳形。於事何益。
复。又也。责辞。不尔。言不能三业精诚。洗心而忏也。悠悠。怠惰貌。缓则不能急急于心。纵则仍落恣恃窼臼。躁动。则不澄静。安能涤烦恼垢乎。既不能如法忏。则空自劳身。灭罪事胡益。
且复人命无常。喻如转烛。一息不还。便同灰壤。
此以无常迅速励之也。转(去声)。变也。灯烛本明。息之则变明成暗。光不还来。如人不过一口气而已。气绝神逝。便同冷灰旧壤。岂复随识妄动哉。无常有三义。一才生即死。二比上三界。时分极促。三念念迁谢。即生即灭故。一息。法喻双明。约喻。灭烛。光不还明。约法。气绝。即同灰壤(正法念经云。有於胎藏中死。有生已命终。有能行能走。皆归于死。方等经问。云何命终时。得见于诸佛。闻说清净法。不受於苦恼。答。他有所求令满足。信解深法舍严具。三宝福田勤供养。临命终时见诸佛)。
三途苦报。即身膺受。不可以钱财宝货。嘱托求脱。杳杳冥冥。恩赦无期。独婴此苦。无代受者。
膺。当也。亲也。阳网疎漏。贿嘱可脱。阴罟细密。多赂难逃。故云不可以钱等。三途渺漠。受苦年长。故云杳冥等。恩。悲心拔苦也。赦。宽宥也。婴。受也。自作自受。影响相符。父子至亲。岂能相代(大经云。如人为王嗔。能以软语贡上财宝。便可得脱。死王不尔。虽以软语钱财珍宝贡之。亦不得脱。况三途极苦乎)。
莫言我今生中无有此罪。所以不能恳祷忏悔。经中谓言。凡夫之人。举足动步。无非是罪。
先策发自恃之流。如云我生无罪。何须忏悔。次引经证成(大经云。举足动步。不依律行。安得无罪。譬如二手相拍。声出其中。又云。见修善者。名见天人。行恶者。名见地狱。何以故。定受报故。不特今生有罪。过去之罪尤多。故下云云)。
又复过去生中。皆悉成就无量恶业。追逐行者。如影随形。若不忏悔。罪恶日深。
语云万般将不去。惟有业随身。其恶业追行者意乎。如影随形。言不相离也(日深句。生二卷中日深日厚偈文)。
故知包藏瑕疵。佛不许可。说悔先罪。净名所尚。故使长沦苦海。实由隐覆。
故字承上不忏罪恶日深来。包藏。包含覆藏也。瑕疵。譬隐显二过。瑕。玉之内病也。譬隐过。天眼所见。疵。黑类也。譬显过。肉眼共见。法华云。护惜瑕疵(是小智)维摩云。不着佛求。不着法求。惟在反观诸身而求。故云说悔等。先罪。已作之罪也。长沦句。根日深义来。隐覆。即隐匿覆藏。近根包藏义。远承不忏义。沦。没溺也(大经云。心初无悔。不能修善。覆藏瑕疵。虽有过去一切善业。悉为是罪之所垢污。所有现受轻报。转为地狱极重恶果。楞严云。十方如来色目覆藏。同名阴贼。菩萨观覆。如戴高山履于巨海)。
是故弟子(某甲)等(北藏无等字)。今日发露忏悔。不复覆藏。
结讫洗心发露罪灭福生。作悔文一小结局(佛言覆藏者漏。不覆则无漏。发露悔过是无漏。又若覆罪。罪则增长。发露惭愧。罪则消灭。惟智者不覆罪。若不信因果。信业信报。不能谘启智人。不近善友。便是阐提。如迦摩罗疾。世医拱手。亦如死尸。医不能治)。
所言三障者。一曰烦恼。二名为业。三是果报。此三种法更相由藉。因烦恼故。所以起诸恶业。恶业因缘。故得苦果。是故弟子(某甲)今日至心忏悔。
所言。迭前重标。然后依次忏悔。三障。又名三道。若三障净。便成圆觉(即是如来)。更相。互相也。三世迭迁。递互相资而起。烦恼虽分大小随等。实不出根本六中贪嗔痴三。此三。能成三界因果。资始为因。助因为缘。又展转感果为因。互相由藉为缘。因亲缘疎故分释。既有恶因缘。必有善因缘对治(善因缘。有深浅。小乘生灭因缘。是浅。大乘无性因缘。是深。中论因缘所生法。我说即是空。空。即无性义。浅因缘对治外道自然)。(计)上总指三障明三世因果。是故下结。
第一先应忏悔烦恼障。而此烦恼皆从意起。所以者何。意业起故。则身与口随之而动。
惑业苦三。烦恼居首。故忏亦先之。烦恼总有二十六。贪。嗔。痴。慢。疑。邪见六为根本。随烦恼有二十(小随十。中随二。大随八)。名相具如百法明门。随之而动者。言身口七支。随意家所有烦恼而动。动即是业。业必感报(大经云。如人小时拾取土块。粪秽。瓦石。枯骨。木枝。置于口中。父母见已。恐为其患。左手捉头。右手挑出。菩萨亦尔。见诸众生法身未悟。或行身口意业不善。见已。即以智力拔之。免其流转生死)。
意业有三。一者悭贪。二者嗔恚。三者痴暗。
恶心。是过患根本。於顺境起贪。违境起嗔。以护自身将为主宰。住贪嗔中。不知是患名痴。此三由根本无明有。故别明意业举数立名。
由痴暗故。起诸邪见。造诸不善。是故经言。贪嗔痴业。能令众生。堕于地狱。饿鬼。畜生受苦。
由三毒为业因。致三途苦果(大经云。一切众生不见佛性。故为烦恼系缚生死。见佛性故。诸结烦恼所不能转。解脱生死。得大涅盘)。经言者。华严云。由贪嗔痴。发身口意作诸恶业。无量无边等(最胜王经。佛告阿难陀。我昔虽具烦恼贪嗔痴等。能於三途五趣中。随缘救济。令得出离耳)。
若生人中。得贫穷孤露。凶狠顽钝。愚迷无知。诸烦恼报。
此出三毒之余报也。三途报毕。方来人道。得字贯到报字上。贫则无财。贪财宝之余报。穷则无交。狎恶友之余报。孤则无亲。不孝六亲之余报。露则无覆。藏过。慢三宝之余报。其心最凶。力最狠。性最顽。质又钝。远慈悲智慧士。於感愚迷无知报耳。
意业既有如此恶果。是故(某甲)等。今日至心归命诸佛。求哀忏悔(坊本以此节移在后。今依两藏)。
结意家恶果。兴至心哀悔。求哀。语泪双行也。
夫此烦恼。诸佛菩萨。入理圣人。种种诃责。
专指意业。佛与三乘及诸祖师。皆斥烦恼为怨贼等。可恶不一。故云种种。诃责句。总标。下别开。
亦名此烦恼以为怨家。何以故。能断众生慧命根故。
一。诃烦恼如怨家。次征释。烦恼菩提。原非两物。但逐于物。即菩提是烦恼。若能转物。即烦恼是菩提。故岩头祖师云。却物为上。逐物为下。
亦名此烦恼以之为贼。能劫众生诸善法故。
二。诃烦恼如恶贼。劫善法财。所以恒受贫穷之苦。杀法身怨。截智慧命。所以久没愚迷之海。
亦名此烦恼以为瀑河。能漂众生。入於生死大苦海故。
三。视烦恼如瀑河。波涛冲逆为瀑河(瀑流之河也。楞严云。譬如瀑流。流急不见。非是无流。喻烦恼心心相续。无少间歇。故古德劝人。要在急水滩头一篙撑住。便是好手。大经云。涅盘者。名为洲渚。何以故。四大瀑河不能漂故。一欲暴。二有暴。三见暴。四无明暴)。漂。飘同(心地观云。凡夫不观自心。故漂生死海。佛菩萨能观心故。度生死海。到於彼岸。三世如来。法皆如是。受苦深远。了无边涯。喻如大海)。
亦名此烦恼以为羁锁。能系众生於生死狱。不能得出故。
四。见烦恼如羁锁。羁。绁也。系也。如马之缰。人系之亦自业力致之。人被烦恼系。是无绳自缚。急以智刀断之。非为早也(大经云。如大香象。能坏铁锁。自在而去。智慧者。善业力多。恶业羸弱。能发露忏悔。除诸罪业。恶业既除。何患生死狱不破。而身心不自在耶)。
所以六道牵连。四生不绝。恶业无穷。苦果不息。当知皆是烦恼过患。
由如怨贼之烦恼。羁锁众生于瀑河大海。故有六道等。六道者。一天道(三界诸天)二人道(能持五戒守五常)三修罗道(鬼畜人天所摄)四地狱道(八寒八热等)五饿鬼道(九种十类等)六畜生道(胎卵湿化等。亦名六趣)。六道果报。总有三种。谓苦。乐。舍。由恶业为因。感三途苦报。由善业为因。感人天乐报(四州六欲)。由不动业为因。感上界差别报(色无色界。又三界中苦乐身。是别业正报。所居胜劣器界。即苦乐依报)。牵连。亦名轮转。谓生已。复死。死已。更生。生死不停(如天上死。人间生等。传传分柝。可知。无常经云。循环三界内。犹如汲井轮)。四生。胎。卵。湿。化也。依壳而生曰卵。含藏而出曰胎。假润而生曰湿。无而忽有曰化。业有三。一善。二恶。三不动。此三业用能招六道。不绝不息。三界因果。轮回无间故。烦恼过患即惑业苦。应上诸烦恼报(不能忏悔。不遇善友。不闻正法。即是三障。今既幸逢佛菩萨大清净智慧人。又遇清净究竟解脱法。自可翻三障成三德矣)。
是故今日。运此增上善心。求哀忏悔。
是故。指烦恼过患三障之故也。运。即行人清净心中志诚力。惭愧力。忏悔力。默密齐转也。善心。即前七种心。翻恶从善故。又藉佛菩萨慈悲心力。令能悔过。是于善心加上一层。故云增上。所谓烦恼。成般若矣。所谓罪过。成法身矣。所谓怨贼瀑河羁锁等大患。转成解脱矣。如斯善利。皆从上求佛菩萨悲哀心力。及行人忏悔力而得也(又善心有二。一即前七种心。二如相宗说。善谓信惭愧。无贪等三根。勤安不放〔迟〕行舍及不害。上引圣言及忏悔竟。下列罪业名)。
(某甲)等。自从无始以来至于今日。或在人天六道受报。有此心识常怀愚惑繁满胸[袖-由+金]。
心识等根前意业来。心识是能藏。愚惑(无智不信不求解脱故)是所藏。怀者。包藏也。愚即无明。标诸恶心所之本。繁。多也。既曰常怀。又曰多满。则惟恶无善生。后无边量。恼乱文胸襟。胸次襟怀也。
或因三毒根造一切罪。
贪。嗔。痴。是根本六中之三。藏于藏识。则诸善心所为之消忘。故云毒。又能生长一切罪恶。故曰根。三毒转。便是三聚净戒矣。三毒根。是业因。由因作业。故云造一切罪。下仿此。
或因三漏造一切罪。
三漏(出阿毗达磨论)一欲漏(欲界)二有漏(上二界一切烦恼。除无明)三无明漏(三界无明)令心连注。流散不绝。漏落三界。故名漏。
或因三苦造一切罪。
三苦(三受为因)一。苦受生苦苦(三界已苦。欲界更苦)。二乐受生坏苦(乐坏时苦。等於三途)。三。不苦不乐受。生行苦(即处中苦。通於无色)。
或缘(即因字)三倒造一切罪。
心颠倒。想颠倒。见颠倒。为三。由三倒故。苦者计乐。乐者计苦。常计无常。无常计常。无我计我。我计无我。不净计净。净计不净。岂非颠倒。(出涅盘经第二)
或贪三有造一切罪。
欲有。色有。无色有(即是三界)。三界因果不忘。曰有。
如是等罪。无量无边。恼乱一切六道四生。今日惭愧皆悉忏悔。
如是等罪。总收上三毒至三有罪作结。后仿此。大经云。夫无量者。名曰无边。边不可得。故名无量。
又复(某甲)等。自从无始以来至于今日。或因四识住造一切罪(识。南藏无)。
色识住。受识住。想识住。行识住。是为四。(出阿毗昙杂论)
或因四流造一切罪。
一欲流(欲界惑。除见痴)二有流(上二界惑。除见痴)三见流(三界见)四无明流(三界痴)亦名四轭(并下四取。皆出唯识论)。
或因四取造一切罪。
欲取。见取。戒取。我语取为四(能取自身相续不绝。故名取)。
或因四执造一切罪。
一生执不生。二不灭执灭。三断执不断。四不常执常。执。犹取也。并下四缘。出圆觉疏。
或因四缘造一切罪。
一因缘。诸法和合。二次第缘。心心数法。三所缘缘。法无所依。四增上缘。法无所得。
或因四大造一切罪。
四大。即妄身。地。水。火。风。假合而成者(内四大也。其外四大。可知)。
或因四缚造一切罪。
贪缚。嗔缚。戒取缚。见取缚。此四不出三界。不得解脱。故俱名缚。亦名四结。出唯识论。
或因四贪造一切罪。
情。色。食。淫。为四贪(徧考经论。惟涅盘有四爱。即爱着饮食等四事供养也。圭峰禅师。爱贪四句料简。是贪非爱。如人爱忙。非是贪忙。是爱非贪。如人爱看相打相杀。谁肯贪求。亦贪亦爱。即名利财色等。非贪非爱。谓乖情之境)。
或因四生造一切罪。
胎。卵。湿。化。为四生。出瑜伽论。下结(义现前)。
如是等罪。无量无边。恼乱六道一切众生。今日惭愧。皆悉忏悔。
又复(某甲)等。自从无始以来。至于今日。或因五住地烦恼造一切罪。
五住地者。一见一切住地(三界见。分别惑)二欲爱住地(欲界九品思)三色爱住地(色界四地。各九品思)四无色爱住地(有四地。各九品思)五无明住地(所知障)。
或因五盖造一切罪。
盖以覆真实为义。止观云。贪欲(追昔五欲。忘失正念)嗔恚(想他恼我。忿怒相续)睡眠(心神昏昧。乌暗沉黑)掉举(作无益事。心中忧悔)疑(非障理疑。乃障定疑)为五盖。
或因五悭造一切罪。
住处悭(有房舍。不欲人居)。家悭(惜门徒家。不欲他人相识。他施如失己物。亦名护他物悭)。称赞悭(不扬人美。恐胜己故)财悭。法悭。出成实论。
或因五见造一切罪。
一身见(执我我所)二边见(随身计断常。堕二边故)三见取(执前诸见为胜为能。或执一切有漏等法。妄谓常乐我净)四戒取(非因计因)五邪见(拨无因果)。
或因五心造一切罪。
一率尔。二寻求。三决定。四染净。五等流。是为五心。
如是等烦恼。无量无边。恼乱六道一切众生。今日发露皆悉忏悔。
又复(某甲)等。自从无始以来。至于今日。或因六情根造一切罪(情字南藏无)。
一眼根(喜怒视相)二耳根(听审相续)三鼻根(爱香憎臭)四舌根(尝甘苦等味)五身根(贪滑嫌涩)六意根(审察思量。此六。俱识情之根。故名六情根)。
或因六识造一切罪。
眼识(玄黄不真)耳识(苦乐音异)鼻识(观气旋光)舌识(辨说邪正)身识(随机现仪)意识(缘虑旋空)能转六识成六神通矣。
或因六想造一切罪。
析玄云。眼等六识。各有相应想(谓眼识相应想。乃至意识相应想也)。
或因六受造一切罪。
六根皆能领纳六境曰受(空品云。眼受色。乃至意受法是矣)。
或因六行造一切罪。
眼等六根。各有所司。则各有所行也(法句经云。昔有人河边学道二十年。但念六尘。心无宁息。佛徃度之。化作沙门。树下共宿。其夜月明。龟从河出。野干欲啖。龟缩头尾。四足藏甲。狗不得便而去。龟还入水。道人见此。语沙门曰。龟有护命之铠。野干不得便。沙门对曰。世人不若此龟。放恣六情。外魔得便。复说偈曰。藏六如龟防意如城。慧与魔战。胜则无患。须知无为。能杀其贼)。
或因六爱造一切罪。
毗昙云。眼等六根。各有所触而生爱(眼触生爱。乃至意触生爱)。
或因六疑造一切罪。
净名疏云。贪。嗔。痴。慢。疑。觉。六者俱有疑(亦名俱生惑。大经问。悭贪嫉妬因何生。答。因无明生。无明复因何生。答因放逸生。放逸又因何生。答。因颠倒生。颠倒又因何生。答。因疑心生。疑故则生颠倒。见佛闻法。疑网即除。疑除故倒除。倒除则悭等并除矣)。
如是等烦恼。无量无边。恼乱六道一切众生。今日惭愧发露皆悉忏悔(时本无惭愧字)。
又复(某甲)等。自从无始以来至于今日。或因七漏造一切罪。或因七使造一切罪。或因八倒造一切罪。
七漏者。一见(是漏自性)二诸根(是漏相应)三忘(是漏所依)四恶(是漏所引)五亲近(是漏所发)六爱(是漏所杂)七念(是漏所知障)。七使者。首楞云。欲使。恚使。爱使。慢使。无明使。见使。疑使也。外道独具八倒(一我见。二众生。三寿命。四士夫。五常。六断。七有。八无)。凡夫。小乘共计八倒(凡夫四者。一无常计常。二无乐计乐。三无我计我。四不净计净。二乘四者。一常计无常。二乐计无乐。三我计无我。四净计不净。出涅盘经)。
或因八垢造一切罪。或因八苦造一切罪。如是等烦恼。无量无边。恼乱六道一切众生。今日发露。皆悉忏悔。
八垢者。念烦恼。不念烦恼。念不念烦恼。我烦恼。我所烦恼。自性烦恼。差别烦恼。摄受烦恼(亦名八妄想)。烦恼自性污染。故名垢(出涅盘)。八苦者。生。老。病。死。冤憎会。爱别离。求不得。五阴炽盛。
又复(某甲)等。自从无始以来至于今日。或因九恼造一切罪。此因九结造一切罪。
一恼我身。二憎我亲。三赞叹我怨。此三。通过现未。三世各三。故成九恼(出净名经)。结。是结集不散意(以能和合苦故)。一爱结。二恚结。三慢结。四无明结。五见结。六取结。七疑结。八嫉结。九悭结。结则与解脱相反也。
或因九缘造一切罪。或因十烦恼造一切罪。
九缘者。明缘。空缘。根缘。境缘。作意缘。根本依缘。染净依缘。分别依缘。种子缘。颂曰。眼识九缘生。耳识唯从八(除明缘)。鼻舌身三七(除明缘空缘)。后三五三四(后三。最后三识也。即第六意。第七末那。第八阿赖耶。五三四。如次配三识。则意识五缘生。不藉明空根境四缘故。末那惟三缘。不藉余六。秪资染净依缘。分别依缘。种子缘故。阿赖耶惟四缘生。比第七识。加根本依缘。根本依。即阿赖耶。染净依。即第七。分别依。第六识也)。十烦恼者。一忿。二恼。三恨。四覆。五謟。六诳。七憍。八害。九嫉。十悭。此十。乃二十随烦恼之半。详现百法明门论。
或因十缠造一切罪。或因十一徧使造一切罪。
十缠者。一嗔心(忿恚缠)。二覆心(隐覆自罪缠)三睡(意识昏迷缠)四眠(五情暗冥缠)五戏(嬉游缠)六掉(三业躁动缠)七无惭(屏处起罪不自羞缠)八无愧(露处起罪不羞他缠)九悭(财法不能惠施缠)十嫉(他荣心生热恼缠。缠缚也。缚于生死而不得脱也)十一徧使者(能使恶道周徧流转故)。一不信。二懈怠。三不惭。四不愧。五多贪。六多嗔。七多痴。八昏沉。九放逸。十悭吝。十一毒害(反是。名十一善心所)。
或因十二入造一切罪。或因十六知见造一切罪。
十二入者(入。以互相涉入为义)。眼。耳。鼻。舌。身。意。为内六入。属能(能见闻觉知故)。色。声。香。味。触。法。为外六入。属所(着见闻觉知之处所也)。亦名十二处。十六知见者。智论云。一我者知见(起我我所)。二生者知见(如父有子)。三受者知见(命根成就)。四命者知见(能举事故)。五有情者知见(蕴和合生)。六养育者知见(因缘故长)。七众数者知见(诸法有数)。八人者知见(妄计我是人)。九作者知见(手足能所)。十使作者知见(力能役他)。十一起者知见(作后世业)。十二使起者知见(亦令他作)。十三受者知见(苦乐果现)。十四使受者知见(厌於苦乐)。十五知者知见(五识名知)。十六见者知见(〔日〕观色像)。般若名十六我。
或因十八界。造一切罪。或因二十五我。造一切罪。
根。尘。识。各六为十八界(界。有三义。一分别辨析义。二种族义。三界畔义)。二十五我(即二十五冥谛。出百论)。一冥初(世间本性)生觉。二从觉(中阴)生我心。三从我心(我慢)生五尘(色。声。香。味。触)。五尘生地水火风空五大五大生眼耳鼻舌身(五知根)。手足口。并大遗根。小遗根(五业根)。心平等根。共十一根。兼前总成二十四。加神我主谛。成二十五我。
或因六十二见。造一切罪。
色。受。想。行。识。各具四句。如云阴大我小。我在阴中。我大阴小。阴在我中。离降是我。即阴是我。一阴具四句。五阴成二十。历三世。成六十。加根本断常二见。成六十二。
或因见谛思惟。九十八使。百八烦恼昼夜炽然。
见谛。摄欲界三十二使(苦谛下十使。集灭二谛下各七。除身。边。戒三。道谛下八使。除身边二见)。色界二十八使(苦下九使。除嗔。集灭下各六。除嗔。身。边。戒。道下七使。除嗔。身。边)。无色界二十八使(苦下九使。除嗔。集灭下各六。除嗔。身。边。戒。道下七使。除嗔。身。边)。共八十八使。思惟。摄欲界四使(一贪。二嗔。三痴。四慢。此四使。从斯陀含向入修道断。至阿那果。九品方断)。色界三使(一贪。二痴。三慢。并是阿罗汉向。修道断)。无色界三使(一贪。二痴。三慢)。故三界。合有十使。并前见惑。成九十八使(但此三使。是阿罗汉向。至果方尽)。使者。驱使为义。能使行人心神流转三界故。百八烦恼。即九十八使。加无惭愧等十缠。成一百八使也。此百八使。于十二时中。如火炽然。即有微善之薪。皆为灰烬。何不警欤。
开诸漏门。造一切罪。恼乱贤圣。及以四生。徧满三界。弥亘六道。无处可避。
诸漏门。八万四千尘劳门也。贤圣有二。一小乘。四果为圣。四向为贤。大乘。三贤。十圣。总未至无余涅盘城。皆作漏门中出入之客。三界。是造罪受苦的处所。四生六道。是造罪受苦的有情。徧。是周义。亘。是尽义。弥。是满义。良由惑业袭习报应纶轮。故六道徧满三界。报应纶轮。惑业袭习。所以昼夜炽然开诸漏门。只进不出。三界火宅。昼夜炽然。故说无处可避也(问。何故云无可避处。答。乘有漏因。感有漏果。依有漏果。又造有漏因。因果相资。连贯不绝。故说弥亘徧满。更无隙地避之也。下示逃避之方)。
今日至祷。向十方佛尊法圣众。惭愧发露。皆悉忏悔。
至祷。至诚恳祷也。十方者。四正。四隅。并上下方成十。俱有佛剎及三宝故。惭愧。是出火宅之心。发露。是出漏门之口。具此心口。则诸漏塞。火宅出也(发露如倒树然。先发开四围之土。露出根芽树自倒矣。上承三宝力。以惭愧利锹。发去覆藏心。吐露自心咎。则罪林倾而业根拔矣。上文广举罪相忏涤竟。下文发愿。不论有罪无罪。皆应忏悔。有罪忏。则罪灭。无罪祷。令福生。加以至诚。不惟福增。并智慧功德自然成就。下次第发愿。圆满功德。但忏罪。不发愿。如净琉璃瓶。不贮狮子乳也。下仿此)。
愿(某甲)等。承是忏悔三毒一切烦恼。所生功德。生生世世。三慧明。三达朗。三苦灭。三愿满。
三毒重提前总相中第一法。一切烦恼。该摄漏苦倒有诸三。烦恼所生下。明罪灭福生。不止现在未来。多生皆然。下例此。三慧者。一闻(耳门)二思(心门)三修。(中道观门)闻而不听。无受润因。听而不思。无深旨趣。思而不修。终无证理。所以当明。三达者。达明也。一天眼智明。二宿命智明。三漏尽智明。此三当朗(义见中卷)。三苦(名义现前)。三愿者。一愿一切众生。得证知法。二愿以无厌心。为众生说法。三愿舍身命。护持正法。此愿当满(应知无漏善法。不止于此。但略举耳。何则。无漏无尽故。前恶法可忏除。有漏有穷故)。
愿承是忏悔四识(时本加住字非)等一切烦恼。所生功德。生生世世。广四等心。立四信业。灭四恶趣。得四无畏。
四等(即四无量心)一慈能与乐。二悲能拔苦。三喜庆彼乐。四舍冤亲等。此四心。当广。广则无量。无量必等。等则无偏向也。四信业者。一信佛(乐常赞佛)二信法。利益(乐欲听法。常念修行)。三信僧(能行二利。乐供养众)。四信戒(乐离五欲)。此四信要立。立则不为魔外摇动也。四恶趣。一地狱(八寒八热等)二畜生(水陆空行等)三饿鬼(三类九种等。一重类饶火节焰。不闻浆水之名。二中类。伺求荡涤脓血粪秽。三轻类。时薄一饱。九种。即三财九品鬼。一。无财三品。一。炬口鬼。火炬炎炎。常从口出。二。针咽鬼。腹大如山。咽如针孔。三。臭口鬼。口中腐臭。自恶受殃。二。少财三品。一。针毛鬼。毛利如针。行便自刺。二。臭毛鬼。其毛既利。而复臭气。三。大瘿鬼。咽垂大瘿。自抉啖脓。三。多财三品。一。得弃鬼。常得祭祀所弃食故。二。得失鬼。常得巷陌所遗食故。三。势力鬼。夜叉罗剎。富类人天)四修罗。(鬼。畜。人。天。所摄)此四趣最恶当灭。四无畏(出智论)。一。总持一切智无畏。二。知根漏尽无畏。三。决疑说障道无畏。四。答报说苦尽道无畏。於大众中广说自他智断。决定无失。故无恐惧相。此四誓愿得之。
愿承是忏悔五盖等诸烦恼。所生功德。度五道。竖五根。净五眼。成五分(德字下。例前应补生生世世四字)。
五盖(见前)。等。即等取五住。至五心文。五道。即天。人。地狱。饿鬼。畜生。汩生死苦。皆当度之。五根者。一。信根。(消除疑网)二。进根。三。念根。四。定根。五。慧根(义。见二卷中)。此五根应等竖。竖。建立也。五眼者。金刚经注云。内外空寂名肉眼。见自真性。自在平等名天眼。见自性般若之智名慧眼。见一切法。无一切法。见一切相。空一切相。名法眼。见前无烦恼可断。中无自性可守。后无佛位可求。三际清净。名佛眼(智度论云。菩萨初发心时。以肉眼见苦众生。心生慈愍。学诸禅定。修得五通。以天眼徧见六道受种种身。益加哀怜。故求慧眼以救济之。得见众生心相种种不同。云何令彼得是实法。故求法眼引导。令〔人〕法中。后求佛眼。得一切智。成就佛法。涅盘颂云。天眼通非碍。肉眼阂非通。法眼惟观俗。慧眼了知空。佛眼如千日。照异体还同。圆明法界内。无处不鉴容)。如此五眼。急当净之。五分者。释签云。一分无作戒(防非止恶)为戒身。二分无漏净禅(息虑静缘)为定身。三分无漏智慧(破惑证真)为慧身。四分三种解脱(正习俱断)为解脱身。五无生(了了觉照)为解脱知见身。此五身须成(前三。从因显德。后二。就果彰能。又第四。是尽智。第五。无生智)。
愿承是忏悔六受等诸烦恼。所生功德。生生世世。具足六神通。满足六度业。不为六尘惑。常行六妙行。
六神通者。如意。天眼。天耳。他心。宿命。漏尽是也。如意通。任运自在有三种。一能到(身飞行。如鸟无阂。移远令近。不往而到。此没彼出。一念能至)二转变(能以大作小。小作大。一多亦然)三圣如性(此如意通惟佛有之)。天眼通(彻视大千)有二种。一。修得。二。报得。天耳通。洞听十方一切声。他心通者。悉知种类。及他人喜嗔怖畏。宿命通。知过去等三世事。漏尽通。四漏欲漏。有漏。无明漏。见漏。四漏俱尽。如斯六种。俱须具足(余如中卷释)。六度业者。善戒云。一布施(得富报)二持戒(得具足善道报)三忍辱(得力。及端正有相好报)四精进(得寿。及神通报)五禅定(得安乐。及生天报)六智慧(得辩才。及破烦恼报)。此六度善业须满足。六尘惑者。一色(如热金丸。执之则烧)二声(如涂毒鼓。闻之必死)三香(如敝龙气。嗅之则病)四味(如沸蜜汤。又如涂蜜刀。舐之则伤)五触(如卧师子。近之则啮)六法(如万象纷纭)。此六。皆不可被其惑也。六妙行者。色界初禅云。厌下界。苦粗障行。忻上界。净妙出行。
又愿承是忏悔七漏。八垢。九结十缠等一切诸烦恼。所生功德。生生世世。坐七净华。浴八解水。具九断智。成十地行。
文有四一。翻七漏而成七净华。一戒净(身口意始终净。即正语。正业。正命)二心净(三乘制烦恼。断结漏尽。即正精进。正念。正定)三见净(见法真性。不起妄想。即正见。正思惟)四度疑净(见染疑断。即见道。初果位)五分别道净(是道宜行。非道宜舍)六行断知见净(所行所断。通达分明。上二皆修道。二三果位)七涅盘净(得无生法忍。即无学道。四果)。七净。约所修因。故曰华曰坐。下八解。约八法流。故曰水曰浴。八解水(详见中卷)。此八解水。濯前八垢等(十诵律云。如来巡视僧坊。见僧抱疾。粪秽污体。扶浴令净。仍为说法。病即痊可。即得圣道。此是佛浴。此〔入。〕解水。是法浴)。九断智者。一。乾慧地。五停心。总别相念处。二。性地。暖顶忍世第一(已上伏见思)。三。初果(断三界八十八使见惑尽。见真谛)四二果(断欲界六品思惑)五三果(断欲界残思尽)六四果(断三界见思尽)七支佛(断见思尽更侵习气)八菩萨(断三界正使尽。修六度行)九佛位(顿断三界见思残习。坐木菩提树下。生草为座。成劣应身)。能断此九者为具智(翻破九结等)。成十地行。华严云。登十地。断十障。证十真如(初。欢喜地。断异生障。证徧行真如。二。离垢地。断邪解障。证最胜真如。三。发光地。断暗钝障。证圣流真如。四。焰慧地。断细惑现行障。证无受真如。五。难胜地。断下乘涅盘障。证无分别真如。六。现前地。断粗相现行障。证染净真如。七远行地。断细相现行障。证智所依真如。八。不动地。断无相加行障。证不增减真如。九。善慧地。断不欲利他障。证所依真如。十。法云地。断法未目在障。证法无分别真如。是为十地)。十行成。翻破十缠等障矣。
愿以忏悔十一徧使。及十二入。十八界等一切诸烦恼。所生功德。愿十一空。能解常用。栖心自在。
十一空(出涅盘经)。一。内空(六根无体)。二。外空(六尘无相)。三内外空(六识无有)四有为空(生灭相无)五无为空(无相亦无)六无始空(体本元虚)七性空(法本常无)八无所有空(俱无亦无)九第一义空(功用投现)十空空(病去药除)十一大空(小乘法无)。此十一空。必愿能解常用。心既解空。故得栖心自在。若菩萨得此十一空。即住空平等地。翻前十一徧使而成者。
能转十二行法轮。
法华经及鹿苑。皆法轮三转。一。示相转。二。劝修转。三。作证转。每转有四。谓苦。集。灭。道。三四成十二(第一示相转云。此是苦。逼迫性。此是集。招感性。此是灭。可证性。此是道。可修性。第二劝修转云。此是苦。汝应知。此是集。汝应断。此是灭。汝应证。此是道。汝应修。第三作证转云。此是苦。我已知。不复更证。此是集。我已断。不复更断。此是灭。我已证。不复更证。此是道。我已修。不复更修。以苦等四法。三唱令知。故云三转)。轮。喻也。如世车轮。有摧碾义。运。转义。以是四法。运入众生心。摧灭烦恼。疲证涅盘。故云十二行法轮。此轮惟极圣能转。余未能也。
具足十八不共之法。
十八不共者。一身。二口。三意(三皆无失)。四。无不定心。五。无异想心。六。无不知舍心。七欲。八念。九精进。十智慧。十一解脱。十二解脱知见(上六种皆无减)。十三身业。十四口业。十五意业(上三业。皆随智慧行)。十六。以智慧知过去。十七。知见在。十八。知未来(上三皆无碍)。惟佛独具。不与二乘及菩萨共故。
无量功德。一切圆满。
发愿已。归命礼诸佛。
功德言无量。以无能尽述也。下结前生后(礼佛。即礼三宝。以法是佛说。僧是佛弟子。故归命礼佛。即礼三宝。且佛是主。义该法僧。运想须兼到)。
南无毗卢遮那佛　　南无本师释迦牟尼佛　　南无阿弥陀佛　　南无弥勒佛　　南无龙种上尊王佛　　南无龙自在王佛　　南无宝胜佛　　南无觉华定自在王佛　　南无袈裟幢佛　　南无师子吼佛　　南无文殊师利菩萨　　南无普贤菩萨　　南无大势至菩萨　　南无地藏菩萨　　南无大庄严菩萨　　南无观自在菩萨
礼诸佛已。次复忏悔。
结前起后(众生有烦恼病。仗佛菩萨作大医王。能施甘露药故。大经云。大慈愍众生。故令我归依。善拔众毒箭。故称大医王。又云。世尊甘露药。以施诸众生。众生既服已。不死亦不生)。
夫论忏悔者。本是改往修来。灭恶兴善(往字。生后两先字)。
承上文释之。谓改往日已作之过。修来世之良因。灭前所陈三毒等恶。兴前所愿三慧等善也。恶有二种。谓真恶。假恶。真。即三业实造之罪。假恶。是世人嫉妬他善。造言生谤之恶。令人无处措辨(谚云。众口铄金。是也。问。假恶既造于人口。与我何罪。答。无因致谤。由宿业障所感。人不见察。因谤成信。信谤即信我恶。故虽假亦恶)。
人之居世。谁能无过。学人失念尚起烦恼。罗汉结习。动身口业。岂况凡夫而当无过(谁能句。与前贵贱罪自无量呼应)。
效圣贤修道业者。称学人(识心达本源者。亦如三果四向)。暂时不在。即同死人。故云失念。罗汉。证无学果者。结习。即过去烦恼结之种子。虽证无学。出三界外。但断现行。种子犹在。动身发语。无不是业。出缠上士尚尔。况在缠下愚乎。
但智者先觉。便能改悔。愚者覆藏。遂使滋蔓。
改悔。则复于无过。覆藏。则又增自欺(大经开二愚法。一。作罪。二。覆藏。知己有过。不惟不改。反文饰之。语云。小人之过也必文)。所以其罪日增。如水之滋润乎蔓草也(此立定二种。下双承双释)。
所以积习长夜(南藏长夜积习)。晓悟无期。若能惭愧发露忏悔者。岂惟止是灭罪。亦复增长无量功德。竖立如来涅盘妙果。
先逆承愚者之所以。即覆藏使蔓之故也。长夜。譬无明(生死中。无智慧明故)。由滋蔓故。所以积集恶习种子。惑重难悟。如长夜之难晓。致三途剧苦。莫知所终。故云无期。若能下。次承智者便悔来。惭愧。与愚者相反。发露。与覆藏互违。无量劫来。惑业有习气种子。如大树之有根。必先发开其泥露出其根。枯槁立待。若不惟不去其土。而反覆之以泥。滋之以水。必然蔓莚矣。功德多极曰无量。圆满之极。则竖立如来妙果(此灭罪长德。近承灭恶兴善。远应离苦得乐义。竖立句。立四种观行第三段文)。
若欲行此法者。先当外肃形仪。瞻奉尊像。内起敬意。缘於想法。恳切至祷。生二种心(恳。坊本作慊。非)。
此双承上智者及惭愧二节。示忏悔之方。且标二心也。身形仪表。肃然不敢妄动。是身业致敬也。眼则仰望。住持三宝。若有来仪。则能礼所礼历状。假观之端也。内心。则生恭敬。攀缘圣境。依前想法。不惟空观就。中观亦圆也。尚须诚恳急切。至极祈祷发二种心(华严云。一者礼敬诸佛。法华维摩等。皆云瞻仰尊颜。目不暂舍)。
何等为二。一者。自念我此形命难可常保。一朝散坏。不知此身何时可复。若复不值诸佛贤圣。忽逢恶友。造众罪业复应堕落深坑险趣。
征释。一。念此身无常。形则假借四大。命则识息暖三。电光石火。能几何时。光阴不惜。散坏(是死字)四大分张。此形永弃矣。复(音伏)还也。一旦失却。何时还得。(古云。人身一失袈裟下。万劫千生不复追。是也)下言不遇清净良友。涤除罪愆。反逢恶伴。造三途因。又当久沉三界矣。三界难出。如深坑。三途八难受苦无捄。如险难处。
二者。自念我此生中。虽得值遇如来正法。不为(训求)佛法。绍继圣种。净身口意。善法自居。
二。自察幸得人身。不信三宝。纵遇佛法。甘心不求。不愿舍家剃度。虽或剃染。不肯兴隆三宝。绍法王位。继菩萨志。培圣种子。遇而不遇。真可惜也。净身下。出圣种义。三业净。则三慧明而心垢荡。善法居。则恶伴远而诸圣近。居者。四威仪中常在其中也。
而今我等私自作恶。而复覆藏。言他不知。谓彼不见隐慝在心。慠然无愧。此实天下愚惑之甚。
既不求佛法净三业。植圣种。反恣意作恶。为地狱种子。惑之甚也。慝恶之隐于心者。慠然憍[怡-台+居]凌人也。作恶不悔是无愧也。私自作。於人所不知见处而故为。政不知佛菩萨五眼三智。何所不烛。故悟老痛责云。实是天下第一等愚惑之人。故云甚耳。(隐慝应上私恶)自不肯向清净大众前悔涤也。
即今现有十方诸佛诸大菩萨。诸天神仙何曾不以清净天眼。见於我等所作罪恶。
既瞒不得诸圣天眼。则心所隐慝。身所私作。谓他不知见者实惑也(般若经云。天眼。能见十方沙界众生。成就身语意业恶行。诽毁贤圣邪见因缘。身坏命终。当堕恶趣。楞严云。阿那律见阎浮提。如观掌中庵摩罗果。诸菩萨等见百千界。十方如来穷尽微尘清净国土。无所不瞩。众生洞视。不过分寸)。
又复幽显灵祇注记罪福纤毫无差。
言不止佛菩萨已也。更有幽冥中鬼使地祇。显灵中聪明正直神等。条记欵数。注疏明白秋毫不爽者在。上明业因无差竟。下明果报不谬。
夫论作罪之人。命终之后。牛头狱卒录其精神。在阎罗王所。辩核是非。当尔之时。一切怨对。皆来证据。各言汝先屠戮我身。炮煮蒸炙。或先剥夺於我一切财宝。离我眷属。我於今日。始得汝便(两先字。去呼。应前徃字)。
夫者。承上恶因不差。以起趋果相当也。录者。依昔记而执之也。阎罗。正云阎魔罗。此云静息。以能静息造恶人之不善业故(或翻为遮。遮令不造恶故。或云琰魔。此云双王。鬼官总司也。有二义。一。自受果报。此王苦乐并受。故云双王。二。兄妹为王。兄治男事。妹治女事。兄妹并称狱主。故云双王。古云。兄与妹而双王。苦与乐而同受是也。此南洲下过百踰缮那。有琰魔王国。纵广亦尔。然有二类。一大菩萨化作。二。实有情。鬼趣所摄。由治罚鬼。兼地狱主。故生地狱。非地狱趣如人治罚诸畜生等)。核。考之使实也。各以言辩论明是非等证据者。证成据实也。屠戮。是杀字。炮。燔炙也。乾煏曰炮。水烧曰煮。上乾下水曰蒸。用油而炒曰炙。剥夺。剥削。劫夺人财也(是盗字)。离(平声)分开也。因剥夺。故惊散。父南子北。兄东弟西。故云离我眷属(始。去声。望前两先字看。言方始为之也。礼记月令。桃始华。蝉始鸣。若本初之始则上呼)。始得便者。谓向业果未熟。似乎未便。今正临案对据。诚难逃脱。故云得便。
於时现前证据。何得敢讳。唯应甘心分受宿殃。
讳。犹隐藏也。其往为人时。许其私作恶。心隐慝。似可欺己欺人。至此。始知昔者欺人之罪。皆自欺也。甘心分受者。以情真罪当分所应受其苦。故甘心默默无辩也。宿殃往罪也。应前两先字。
如经所明。地狱之中。不枉治人。若其平素所作众罪心自忘失者。临命终时。造恶之处。一切诸相皆现在前。各言汝昔在於我边作如是罪。今何得讳。是时作罪之人。无藏隐处。於是阎罗王切齿诃责。将付地狱。历无量劫求出莫由(临命终。时本作是其生。无量。时本作劫穷。非)。
此引经证成分受甘心之义(楞严云。临命终时。未舍暖触。一生善恶。俱时顿现。一切二句。应前一切怨对皆现在前语)。各言下。出执对之辞(昔字。收前先字。今何得讳。与前今何敢讳呼应)。无藏隐处者。业镜台前。不容你。如前再覆藏。再隐慝也。至是妙辩默默。巧计蒙蒙。慠心始挫矣。非真惑而何。於是下。申明前文在阎王所核定是非。所以切齿痛恨而诃责之也(付地狱。与前分受宿殃照应)。诃责者。如云痴人狱种。汝在世时。不孝父母。邪慢无道。无有惭愧。汝今生处名阿鼻地狱。等。将付者。竟以罪人付无间狱也。请君自思。果有隐业。及时忏悔。毋待临期。
此事不远。不关他人。正是我身自作自受。虽父子至亲。一旦对至。无代受者(虽父下一十三字。时本无)。
申明分受宿殃义。此事。指旷劫难出之苦事。由自作其因。故不远。至亲莫若父子。极苦无如地狱。一朝怨对现。各自趋楚。饶君有至慈之父。无肯代子须臾。极孝之儿。孰能替父少顷(有二义。一。事在两难。父子各自有业。各自趣苦。何暇代受。二无间最苦。苦境消魂。孰能敢触。故无代者)。世间有家无二犯之宽。典止五刑之法。或可代耳。
我等相与得此人身。体无众疾。各自努力。与性命竞。大怖至时。悔无所及。是故至心求哀忏悔。
此劝人勤悔无怠也。体无众疾者。诸病不生。康泰时也。努力(方言)勉力也。与性命竞者。劝人[拚-ㄙ+ㄊ]性命与光阴竞。言有一寸光阴。努力一寸。不少怠也。大怖至时。即前证据。诃责。付狱等事。是故下。结。
(某甲)等。自从无始以来至于今日。积聚无明。障蔽心目。随烦恼性。造三世罪。
此下二章。举无始无明。忏三世之过恶也。无始有二义。一。过去世。无有始故。二。诸惑瞥尔而生故(古语云。自从无始迷心海。旷劫漂沉生死波)。积聚者。不能发露故。无明者。无智慧妙明之用。故不了境唯心。心随境转。故造诸恶。所以慧心法眼。被其障蔽(心目二字。楞严一经之要旨)。性。是种性。但随烦恼种。故造三世罪也(此总标。下十一节别列)。
或耽染爱着。起贪欲烦恼○或瞋恚忿怒。怀害烦恼。
一。贪心所。耽。浑身没在其中也。染。染指希望意。爱则念念不舍。着则时刻不离。故起贪海欲睿烦恼。(大经云。五欲难满。如火获薪。如海吞流。如驼食蜜。如牛食苗。终无厌足)二。嗔心所嗔者。无慈心。恚。忿。怒。即嗔之等分。此等在怀。自然害人(十诵律。一僧根钝。佛以偈教曰。守口摄意身莫犯。如是行者得度世。僧随诵之。遂得圣道)。
或心愦惛懵。不了烦恼○或我慢自高。轻慠烦恼。
三。痴心所。愦。心乱也(是散心)。懵。心不明也(是昏心)。名凡夫者。以昏散故。昏散。是生死根本。无量劫中。非昏即散。所以佛祖说明静止观以治之(如天台智者说摩诃止观小止观等。佛说定慧。如楞严圆觉等)。四。慢心所。自心贡高轻藐一切。凌人慠物耳。慠。不敬也(如十诵律中。有一老人无依。欲投佛出家。舍利弗等神力观之。见无善根。不许。老人悲泣出门。遇佛外来。把其臂曰。佛当与汝作归依处。度其出家。遂登圣道。可见无论胜劣人来。皆当恭敬。不可忽慢。此间或字。冠下八节文首)。
疑惑正道。犹豫烦恼○谤无因果。邪见烦恼。
五。疑心所。疑惑则不信(能障信三宝等善法)。犹豫则不决。心无决断为魔所缚。外道恶友是其伴侣。所以正道远而苦海沦也(已上是五钝使。下去五利使。亦名五见)。六。邪见。不信善恶因果。所以作恶不惭。行善不勤。口拨无因果。是邪见也(如云天堂是妄造。地狱非真说等)。
不识缘假。着我烦恼○迷於三世。执断常烦恼。
七。身见。不知四缘假合(不了四大本空)。因执身见。自生烦恼。着者。坚执义(即前第一贪心中。耽染爱着义)。八。边见。内迷中道。外迷三世。妄起坚着。各执一边。故曰边见。断常。即有无。一异之别名。
朋狎恶法。起见取烦恼○僻禀邪师。造戒取烦恼。
九。见取同志同类曰朋。亲爱附近曰狎。其所朋狎惟恶法。故妄执身边戒取等见。自以为胜为能。及执一切有漏等法。妄谓乐净。即是涅盘故○十。戒取。僻。邪也(邪僻之心)。禀。受也。因内心自僻。外受邪熏。戒取者。非因计因。如执持牛狗等戒为生天因。乃至拔发熏鼻卧棘等皆是(僻南作辟)。
乃至一切等四执。横计烦恼(流通本无等字)。
十一。总收诸计。乃至一切等者。上文止从总中别开十使。此十使。是八万四千尘劳门根本。云一切等。尽该之矣。四执者。一。生执不生。二。不灭执灭。三断执不断。四。不常执常。从无中妄执。故云横计。
今日至诚。悉皆忏悔(时本作皆悉)。
结。至。谓尽心之极。忏而不诚。如鲁禘既灌而往。虽忏何益。诚。尚能动物。况佛菩萨至圣乎。下文准此。
又复无始以来至於今日。守惜坚着。起悭吝烦恼。
此章共十七节。前六节。承前章前六心所。明乖於六度也。一。悭心所。由贪为主。心既悭吝。自不能施。故乖檀度。
不摄六情。奢诞烦恼○心行弊恶。不忍烦恼。
二。奢诞。摄。收也。六情。喜。怒。哀。乐。爱。恶也(怒与恶。是嗔之等分)。此六种情识。纵之不收。故成奢侈虚诞不实之惑。既不能检点意业。纵身口妄为。违於戒度○三。不忍。弊恶粗犷刚暴之类。六度之中。忍度最要。能修六度(古云。一忍能令百祸消。如释尊五百世作忍辱仙之类)。今人不明事理如如。故不能忍。岂非痴之等分。乖於忍度。
怠惰缓纵。不勤烦恼○疑虑躁动觉观烦恼。
四。不勤。怠者不敬。惰者不勤。缓则不急。纵则不慎。心怀慠慢。度乖精进○五觉观(粗心相名觉。细心相名观。初缘心中发相名觉。后分别筹量好丑。照了名观)。疑。不决义。疑者心多思虑。身口必然躁动。在定亦多觉观(智度论云。入初禅定。名有觉有观。初禅二禅中间。名无觉有观。从二禅乃至非有想。非无想定。名无觉无观)。此根前疑中乱心。大乖禅度。
触境迷惑。无知解烦恼○随世八风。生彼我烦恼。
六。愚迷。触着境界。不能了心故(大经云。譬如苍蝇为唾所粘。不能自出。永嘉云。触途成滞。或说时似悟。对境即迷。楞严云。如说药人。真药现前。汝不能识)。此无知解。根前邪见横计。与慧度相反○七。不平等心。八风者(四顺四逆)。一利(得可意事)二衰(失可意事)三毁(背后诽拨)四誉(背后赞美)五称(当面称扬)六讥(当面诽拨)七苦(逼恼身心)八乐(适悦身心)。随逐世人八种口风。互生彼此种种迷惑也。
谄曲面誉。不直心烦恼○犷强难触。不调和烦恼。
八。佞口曲心。谄是卑屈承奉语。从不直心流出。故云曲。誉(平声)扬人善而过实也。面誉。犹面谀。当面奉承。则违质直无谄行○九卒暴心。犷。粗恶也。若恶犬之犷犷不可附近。强。是刚暴横逆也。难触。言不可轻犯。犯必酿祸(流通本作强犷)。
易忿难悦。多含恨烦恼○嫉妬击刺。狠戾烦恼。
十。嗔恨心。小人易怒而易悦。君子难怒而难悦。出世高流。应以无住降心。并忍力化之○十一。狠戾心。由嫉能妬贤故。口中常出东敲西击语。刺(音七)。暗伤人也(孟子刺人而杀之。此从古也。若读次。是讥刺也。亦通)。狼戾。凶狠乖戾不听从于人也。
凶险暴害。惨毒烦恼○乖背圣谛。执相烦恼。
十二。酖毒心(嗔之等分)。心凶危险。刚暴害人。惨心毒人。(如达多之推山压佛等惨毒。如恶友之害善友太子等。暴害可知)十三。执着心(悭贪等分)。乖。是互反意背(音佩)。是违悖意。圣谛。即中道第一义谛。及二乘所修四谛(璎珞经云。三谛亦圣谛摄)。圣谛圆融。执相难入。故云乖背。故般若经。教人离诸相修一切善法。乃至离一切相即名诸佛等。
於苦集灭道。生颠倒烦恼。
十四。颠倒心。苦。集。灭。道。四谛也(苦。即三苦八苦。集即二十六种烦恼等。灭。是寂灭。二乘所证有余涅盘。如化城者。道。即三十七品助道法)。此四法。真实无谬。故皆云谛。又苦集。世间因果。倒执之而不弃。道灭。是出世间因果。反舍之而不修。岂非颠倒。此乖声闻业。
随从生死十二因缘。轮转烦恼。
十五。生死轮转心。生死是果。无明。是因。行支为缘而生识。名色。六入。触。受。五支。又以爱。取。有。三支为因。致未来生死果。此二乘所修。顺观生死十二轮转门。今重烦恼。故但明顺观生起。不言逆观还灭。从。顺也。但随顺生死。不随顺涅盘。故须忏。此乖缘觉业。
乃至无始无明住地。恒沙烦恼。
十六。无明心。乃至。是超略语。无明住地。障人成佛者。恒沙烦恼是尘沙惑。能障菩萨行者。
起四住地。构於三界苦果烦恼。无量无边。恼乱贤圣六道四生。
十七。见思二惑。四住。因无明生。故云起(摄论云。见一切住地。欲爱住地。色爱住地。有爱住地。加上无明。即五住地)。构。结也。四住。结成三界苦因苦果耳。烦恼。即上四住。生死结惑。三界苦因也。生死八苦等。三界苦果也。由烦恼无量。故恼乱无边。若得忏尽无明。一切烦恼亦随之而化也。贤圣等者。能翻无明成大智慧。即四生六道。是诸佛菩萨。若不能忏。虽本贤圣。一任随无明流。亦不免四六之患。况博地凡夫乎。
今日发露。向十方佛尊法圣众皆悉忏悔。
结讫总别双陈罪咎仗三宝力以除之。已上。广举三世罪业忏悔竟。下文次第发愿。转成功德智慧。
愿(某甲)等。承是忏悔意业所起贪嗔痴等一切烦恼。所生功德。生生世世。折憍慢幢。竭爱欲水。
已上种种惑业。皆承忏悔之力销之。内有十句。法喻兼举。憍倨傲慢。喻如高幢。惟忍力足以折伏。爱欲润生。如四海水。惟智日足以竭尽。
灭嗔恚火。破愚痴暗。拔断疑根。裂诸见网。
嗔(根本六中之一)。恚。即前十缠十使。及十一徧使等皆具。(恚。是嗔之等分。故兼举)嗔心能毁一切善法。如火能燎一切物。用慈悲水以灭之。愚痴能蔽三智。如黑暗能障三光。须用慧光以破之。疑亦根本六中之一。疑则群惑俱起。如树有根。则茎枝与叶皆萌。须用信力拔而断之。诸见。即八十八使。及六十二见等。邪见缚人于生死海而不能出。如网之捉鱼于鏊。付死地而莫逃。应以金刚剑。般若锋。裂而出之。
深识三界。犹如牢狱。四大毒蛇。五阴怨贼。六入空聚。
今有识得破。忍不过者。到底识不深透耳。但知到见到。便能深体力行。是谓深识(深识字。贯下五句)。菩萨法眼。观三界如牢狱。无非受苦处。岂可贪住。又当深识此身是幻。不过地水风火假合。暂住皮囊。如四大毒蛇。二上二下。同处一箧。故次要深识人身。不过色等五阴共成。犹如怨家恶贼。皆足以劫法财杀慧命故(大经云。五阴。是生烦恼之根本。是故急须令断五见。及六十二。是生死相续因。故菩萨防之不近。但守护菩提心。如护赤子。亦如瞎者护此一目。行人护于导者。又云比丘观五蕴。无我我所。得阿罗果)。又深识六入。犹如空聚。谓眼等六入。犹如空间聚落。既无卫护官城。又无同居良善。惟是大盗小贼。久踞其中(心地观云。菩萨应观四法。能护禁戒。妙行增修。趣求佛智。一。观察五阴生灭。二观十二处。如空聚落。三。观十八界。性同法界。四。於俗谛无舍无着。言空聚落者。以无主宰故。不舍俗谛。为度生故)。
爱诈亲善。修八圣道。断无明源。正向涅盘。不休不息。
首句。总结。言此爱欲。诚如怨家。欲来害我。诈为亲善。急先识破。不能为害(大经云。深观爱结。如怨诈亲。今文云善。喻如世间相善之友也。须修八正道以治之。经有二种魔。一。强魔。百怪俱怖。二。软魔。爱诈亲善)。八圣道者。圣。正也。一。正见。二。正思惟。三。正语。四。正业。五。正精进。六。正定。七。正念。八。正命(详见二卷障学文)。处世。如堕蛇蝎坑。怨贼室。须寻出路也○断无明源者。无明是生死万苦之本。如大海为万派之源。故当首断。(无明名所知。能障二乘。不成佛道。二乘尚障。况博地凡夫乎。应知了心者。是根本智。了性者。是后得智。二智不显。实繇无明。无明不断。佛法难成)正向等者。谓修此八正道。不惟可以作断无明之先锋。抑亦可以直向涅盘城也。梵语摩诃般涅盘那。此云大灭度。如次配知三德秘藏。且具四德。不休息。是无休歇意(文具四心。修八正。不颠倒心。断无明。向涅盘。第一心。不休息。是常心。下文助道十度。广大心)。
三十七品。心心相续。十波罗蜜。常得现前。
三十七。是助道品。三四。二五。单七。只八。是也。三四者。一。四念处(观身不净。观受是苦。观心无常。观法无我)。二。四正勤(已生恶令断。未生恶不生。未生善令生。已生善增长)。三。四如意足(欲。念。进。慧)二五者。一。五根(信。进。念。定。慧)。二。五力(即信等五力)。单七者。谓七觉支(念觉分。择法觉分。精进觉分。喜觉分。轻安觉分。定觉分。舍觉分。只八者。即八正道。详见中卷障学文)。十波罗蜜。是十度。华严云。一施。二戒。三忍。四进。五定。(根本定。守本名)六慧(一切智。守本名)。七方便。八愿。九力(并上
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:28:26-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>