<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="梵网经疏卷第二(头起佛坐菩提树尾尽不淫戒),梵网经疏卷第四,梵网经菩萨戒本疏全文在线阅读,梵网经菩萨戒本疏全文在线下载,大玄古籍书库">
<meta name="description" content="梵网经菩萨戒本疏，五卷，唐智周撰，内题梵网经疏，存卷二、四。_梵网经菩萨戒本疏_全文在线阅读_梵网经菩萨戒本疏_全文在线下载_大玄古籍书库">
<title>梵网经菩萨戒本疏_智周_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">梵网经菩萨戒本疏</span> <br/>
          作者： <span class="inputVal" id="bkauthor">智周</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]43753</span> <br/>
          说明： <span class="inputVal" id="bkdec">梵网经菩萨戒本疏，五卷，唐智周撰，内题梵网经疏，存卷二、四。</span> <br/>
          封面： <span class="inputVal" id="bkimg">Z_2573.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]梵网经菩萨戒本疏
[book_author]智周
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]43753
[book_dec]梵网经菩萨戒本疏，五卷，唐智周撰，内题梵网经疏，存卷二、四。
[book_img]Z_2573.jpg


[book_title]梵网经疏卷第二(头起佛坐菩提树尾尽不淫戒)
濮阳沙门知周撰。
尔时，释迦牟尼佛初坐菩提树下，至心心顶戴，喜跃受持者。
述曰：此是大门三段分经。第一微尘数舍那说心地戒品章，如前叙讫。从此文已下，是第二一释迦说心地戒品章。分三：一说心地戒序(从此下至是事应当学敬心奉持是)，二正说心地戒品(从佛告诸佛子至有十重木叉)，三结劝流通(从语佛子是四十八轻戒至心顶载喜跃受持是)。就初说心地戒序分二：一结集经家序(从初至佛诵一切佛大乘戒是也)，二释迦
佛自序(从告诸菩萨言：我今半月半月下至第一清净者是。)
尔时，释迦牟尼佛初坐菩提树下成无上觉者。
述曰：此是第一结集家序。就中分二：先叙戒名戒光(从初至即口放无量光明是)，次叙时众戒听(从是时百万亿至听佛诵一切大戒是)。
菩提树下成无上觉者
述曰：言尔时者，为化佛身也。此从佛报身，佛所受戒回时，故云尔时。此则报化不融，差别教义，释尔时也。若尔时者，法无三世时节，诸佛一身无量身，无量身一身，于平等法界中，为化众生，现受戒时，及结戒时，故云尔时。圆教义也。释迦，此翻能，是姓。牟尼，此翻仁，翻寂，是名也。故称能仁能寂。菩提树者，如西域记说：摩诃陀国中，有金刚座，上有毕钵罗树。后身菩萨，坐此树下成道，因名菩提树也。(菩提树义，大小同异，如别章广叙云云。)
成无上觉者。
述曰：无上觉者，约生死分限，分为二重。佛断分段生死尽处，三界住地尽处，立一重无上觉义。即如一切小乘三藏中说，二无数劫六度行满，一百劫中相好业满，菩提树下三十四心断结成佛，名一重成无上觉也。此经非是如彼成无上觉。何者？乃是变易生死，无明元品咸尽，坐菩提树，成无上觉。即如一切大乘八藏中说，出过五十一位，住妙觉地，穷源尽性，妙智独存，萧然与群有永分隔，廓尔与大虚同体，量周法界，应满十方，故云成无上觉(云云)。
初结菩萨波罗提木叉者。
述曰：言初结者，正觉道成，体绝三世，无初中后，无结无不结，为应应得度者。于寂灭道场，一时顿结，戒无尽藏，故云初结菩萨波罗提木叉(菩萨木叉，如前释说)。
孝顺父母、师僧、三宝，孝顺至道之法，孝名为戒，亦名制止者。
述曰：依儒宗释，孝者，天之经，地之义，人之行。教人亲爱，莫善于孝，故云孝也。如佛法大乘释，孝者，慈悲喜舍也。故本业璎珞经下卷，大众受学品云：以慈悲喜舍，化一切众生，皆得安乐，名摄众生戒。故以四等释孝字，正与此文相当也。又如大乘经明，发菩萨心，成菩萨体者，更无过于四等。法者，父母有生养身命之恩，师僧能长养法身慧命之恩，三宝能冥愿覆护，转迷成解，转凡入圣，建立菩萨种性，莫大于此。道是妙觉果道，故云至道。以上四位，是菩萨尊重供养之境，菩萨应一一以四等而奉事随顺，故云孝顺父母等也(云云)。孝名为戒者，即是戒体也。亦名制止，即十重四十八轻戒相也。然别非体无以发相，非相无以表种，种相虽殊，同乘平等，无缘大悲大慈大喜大舍，故云亦名制止(云云)。
即口放无量光明者。
述曰：即戒光无量，故云无量光明。又是上舍那佛初发心中，常所诵一戒光明。金刚宝戒之光，即此光不可测量，故云无量光明。口者，如涅槃经，名为面门。即是无上调御，以光明觉，觉悟众生，合其机动，然后说戒，即从佛口而说。故戒光理，亦光从佛口而出。又今如来从面门放光者，表心地法门，是诸佛菩萨之本原。如说修行者，速成佛果。又如法花经云：尔佛放光明，助发实相义。诸人今当知，合掌一心待。佛当雨法雨，充足求道者。今佛放光，亦复如是。助发一切菩萨心地法门，令其奉行悟入，速达本原。故云诸佛之本原，行菩萨道之根本，是大众诸佛子之根本。此是助开本原义。(与别教义同也。)复次，依圆义释，戒光者，亦名有因缘光，(文云：有缘非无因，故光是也。)亦名无色光，(文云：非青黄赤白黑是也。)亦名非色心光，(文云：非色非心是义也。)亦名离二边光，(文云，非有非无是也。)亦名能为因果光。(文云，非因果法是也。)谨依今经，即有六名不同，只是一金刚宝戒光也。如是无量光，一光即无量光，无量光与一光，无二无差别，自性清净金刚宝戒一也。谨依经文，戒光是诸佛之本原，行菩萨道之根本，是大众诸佛子之根本，即大众诸佛子，应受持，应读诵，善学。依天台师作六位释戒光者，一自性清净光，(文云，一切众生戒，本原自性清净，此并有可发之戒光，烦恼覆而未发故。)二释名字戒光，亦名信相戒光，(即是六道众生，有大机动感贤圣，或冥或显，受大乘戒，信心开发故。文云，众生受佛戒，即入诸佛位，常作如是信，戒品已具足故。)三观行戒光，(即如理观行，如法修行，信解深远，得诸三昧陀罗尼。如法花经，随喜功德五十人，如此经中，是大众诸佛子之根本故。)四相似戒光，(即是十信菩萨，证相似金刚戒光，即能卷舒照用。如法花云：菩萨于净身，悉见世所有。此经云：行菩萨道根本是。)五、分证戒光。(即是十信、十行菩萨、十回向、十地、等觉、四十一位，位位分证金刚戒光，卷舒照用。如花严广释，从初住乃至等觉，光照十方是。)六、究竟戒光。(即是妙觉佛果，穷原尽性，金刚戒光，因满照用，无方自在，名无边光，觉悟一切。今从佛口放光是。结曰。)故今经文云：戒光从佛口出，有六义六名如前。佛自结云：戒光是诸佛之本原，行菩萨道之根本，是大众诸佛子之根本。据此而言，作六位圆义释戒光者，深为惬当。然则凡圣虽殊，自性清净戒光，始终一也。复次说云：一切众生，诸佛菩萨戒，本原自性清净者，即是因性清净光，发名字戒光。因名字戒光，发观行戒光。由观行戒光，发相似戒光。以相似戒光，开分真戒光。以分真戒光，发究竟戒光。如是始终，即无始终，离二边故。无始终而说始终，凡圣迷悟故。迷悟始终虽殊，本原清净戒光一也。(圆教释戒竟。)
是时百万亿大众，下至佛诵一切佛大戒者。
述曰：准经文中，只略举四十许众，总数合有百万亿大众也。
十八梵天者。
初禅有三天(一梵天，二梵众天，三大梵天也)，二禅有三天(一少光天，二无量天，三光音天)，三禅有三天(一光净天，二无量净天，三遍净天)，四禅有九天(一福生天，二福爱天，三广果天，四色究竟天，亦名大自在天，此四天是凡夫人住。又有五天，是五那含人住处，亦名五净居：一无烦天，二无热天，三善见天，四善［可见］天，五少广天。又有无想天，是外道住处，未皈依正法，所以除之也)。
六欲天者。
(一、四天王天，二、忉利天，三、夜摩天，四、兜率陀天，五、化乐天，六、他化自在天也。)
十六、大国王者
(依仁王经受持品：十六国王者，一者憍萨罗国，二舍卫国，三摩竭提国，四波罗奈国，五迦夷罗卫国，六鸠尸那国，七鸠睒弥国，八鸠留国，九罽宾国，十弥提国，十一伽罗干国，十二乾陀卫国，十三沙陀国，十四僧伽陀国，十五健拏掘阇国，十六波提国。如是等国，各有一国王，故名十六大国王也。)
合掌至心听佛诵，一切诸佛大戒者，
述曰：此是结集家序，大众至心听佛说戒竟。
告诸菩萨言：我今半月半月，自诸佛法戒下至第一清净者。
此是序中第二、佛自序戒德。就中分二：序戒德劝学(从告诸菩萨言至应诵善学是)，二、序戒体劝受(从佛子谛听至第一清净者是也)。就前分三：初、劝诵，二、明戒德，三、结劝学。我今自诵诸佛法戒者，明是十方三世诸佛法戒，非我创结，故云半月半月自诵。今者，乃是佛诵戒时，即名我今也。又是佛应机说法戒之时，故云我今。明佛是果极圆满之位，犹自常诵大戒，况十地以下，而当不诵持者？
故云汝等一切发心菩萨，乃至十发趣、十长养、十金刚、十地诸菩萨亦诵。十发趣者，即是华严经本业，同名十住。以诸菩萨从初发心，于多劫中修行诸度，住十信位，名外凡夫。以此菩萨信想心中行真如法，此信想心即在真如理外，故云外凡夫也。从此得入初发心住，得相似真如现前，此相似心真如即能增进菩萨趣向一切智海无上佛果，故名十发趣也。十长养者，花严本业名为十行，此经据行能长养菩萨法身，故云十长养。十金刚者，华严本业同名十回向，此经以诸菩萨住回向位中，一切功德普与一切众生共之，心如金刚不可破坏，又愿共一切众生念趣向无上菩提，故名十金刚(十地如上释竟)。
是故戒光从口出，有缘非无因故光。光非青黄赤白黑，非色非心，非有非无，非因果法者。
述曰：此是第二，正明戒德。是大众诸佛子之根本，戒光从口出者(如前释竟)。有缘非无因故光。言佛放光，为百万亿大众，故曰有缘。是佛从初发心，以常诵此戒故，还从口中，故出戒光。故云非无因故光也。如大智度论说：有一三藏比丘，以多生说法，口中常出诸香。今佛口出戒光，正由常诵法戒，故成戒光也。又释摄善戒，戒中有般若波罗蜜，能破无明黑闇，发一切种智光，故名戒光从口出。有缘非无因故光(云云)。光光非青黄赤白黑者。此净妙戒光，不同世间五方五色之光，故云非青黄赤白黑。净妙戒光，不同质碍之色，有限之心，故云非色心。此净妙戒光，不可以有无二边而取，故云非有非无。此净妙戒光，不同断见常见，无因果法，能为初发菩提心者，作行本原，乃至令入五十二位，故云非无因果法。故总结云：诸佛之本原，行菩萨道之根本，是大众诸佛子之根本(叙戒德竟云云)。
是大众，诸佛子，应受持，应读诵，善学者。
述曰：此是第三，结劝大众受学。从师曰受，奉行曰持，背文曰诵。心精专一无杂乱，故云善学(云云)。
佛子谛听，下至第一清净者。
述曰：此是佛自叙中第二、序戒体劝受。此一章，即结前、生后含两义也。以属序，故名结前。以此中清净戒体，为下十重四十八戒相作本，以相依体故。又体能持相故，即名生后。谛听者，审定无谬，故云谛听。百官者，唐尧之时，只置一百员官故。宰相者，宰由割也。相者，相国之化。言居此位者，观国之光，利用宾王，断割时启，故云宰相。比丘者，此翻乞士，破恶怖魔持戒也。尼，翻女也。八部鬼神变化人者，就变为人。小乘律中，成难不得戒。今大乘一切八部变为人，但解法师语，尽受得戒。皆名第一清净者，以发心受戒，出过五住地，戒二种生死，故名第一清净也。故本业经云：其受戒者，过度四魔，越三界苦，从生至生，不失此戒。常随行人，乃至成佛。又复法师能于一国土中，教化一人出家受菩萨戒者，是法师胜造八万四千宝塔，况复二、三人，乃至百千福果，不可称量。其受戒者，入诸佛界菩萨数中，超过三界生死之苦。一切菩萨凡圣戒尽，用心为体，是故心尽戒亦尽，心无尽故戒亦无尽。六道众生尽受得戒，但使解语，得戒不失。佛子！三世中一切诸佛常作是说：我今在此树下，为十四亿人，说住前信想菩萨初受戒法。佛子！是信想菩萨，于十千劫行十戒法，当入住乃至十行、十回向、十地、等觉、妙觉佛果(云云)。
但解法师语，尽受得戒者。
述曰：中不相领解，不得戒。有傍人传译，令其更领解，即得戒。(广论得戒、不得戒，如下三种受戒中说也。)
第一清净者。
本业经云：初入佛法海，以信为本。故住在佛家，以戒为本。言此无尽藏戒体，返本还原，清净中胜。若有受得，位同大觉，无能过者。故云第一清净者。故上经文云：众生受佛戒，即入诸佛位。位同大觉已，真是诸佛子。(第二序戒体劝受竟。)
佛告诸佛子言：有十重波罗提木叉，下至应当学，敬心奉持者。
述曰：三段分释迦说心地戒为三章：一说心地戒序，以如前明讫。此下第二正说心地戒品。就分为二：一说十重，二说四十八轻。说十重中分三：初标十重，次别释十重，三结劝奉持。如文可见。今初标十重，故云有十重波罗提木叉也。
若受菩萨戒，不诵此戒，非菩萨、非佛种子者。
述曰：以受戒在心，名为佛种子。今言人虽受得戒体，要戒名相种类，过可称法奉持，而乃不诵十重之名，何能识知种类相分？此由不诵名故，不识相；不识相故，不能知持、犯分齐；不知持、犯分齐故，非佛种子；非佛种子故，即非菩萨。故云：若受菩萨戒，不诵此戒者，非菩萨，非佛种子也。
我亦如是诵者。
述曰：此引佛诵，劝励一切，普同诵也(云云)。
已略说木叉相貌序者。
准此，亦可名结前生后。相貌者，即是上文说戒德、戒体，是名相貌也。余皆可解。
▲不煞戒
佛告佛子：若自煞、教人杀下者。
述曰：此是第二，别释十重。十重即为十段，如下次第文中具明之。
不杀戒第一。将释此戒，略作五门：一、制不杀意，二、释不杀戒名，三、具缘成犯，四、论杀业得报轻重，五、劝断煞持戒。
一、制不煞戒意者。详诸教文，略举十意：一、由断众生命业重，孤负自他，更相怨害，流转无际，煞业怨心，不堪入道，故佛制不煞戒。(一也)二、由害大慈、大悲、大喜、大舍菩萨种性，故不令煞。故瑜伽论云：菩萨以大悲为体，尚须为物舍身，况更欲害彼命？(二也)三、背恩养故，不应行煞。此经下文云：六道众生，皆是我父母，我生生无不从之受生，故若煞而食者，即煞我先身，亦煞我父母故。(三也)四、胜缘不定故，不应行煞。如大智度论云：或可蚁子在前成佛，或诸众生在前成佛，若害彼命，便煞胜缘，无相度故，须制之。(四也)五、一切众生皆有佛性故，不应行煞。若行煞者，即是损他法器，妨他习修佛性种子，故须断煞。所以世尊作不轻菩萨身时，普礼敬一切众生曰：深敬汝等，不敢轻慢，汝等皆行菩萨道，当得作佛。(五也)六、违菩萨无畏施故，不应行煞。如涅槃经云：鹰逐白鸽，至舍利弗影中，战悼不安。至佛影中，寂然安稳。何以故？佛告舍利弗曰：以汝声闻人，持不煞未满，所以鸽犹战悼。佛持不煞戒圆满，所以鸽得安稳。持宜制断。(六也)。七、乖菩萨四摄行故，不应行煞。言四摄者，同事、爱语、利益、布施。若行煞心，如涅槃经及入楞伽经云：一切众生，见行煞者，咸言此人是我等怨。若怨心相向，不可教化，则无处行利益、爱语、同事、布施。布施则法也。(七也)。八、减损诸善果报故，不应行煞。如大论云：假使满阎浮提无价珍宝，无有能贵直于身命者。是故若夺彼命，亦得夺宝之罪。又涅槃云：一切畏刀杖，无不爱寿命。恕己以为喻，勿煞勿行杖。又如来得金刚不坏身，得寿命长远者，皆因持不煞戒，咸得大果报也。(八也)。九、为成菩萨恩报行故，不应行煞。谓一切菩萨，得成行业，入五十二位，至佛果者。只由初发心时，众生无边誓愿度，以为接众生戒。由有一切众生，毁誉称讥，苦乐利衰故，成就菩萨，安忍生死，闻佛无量德，意而有勇，生死无数劫，圣而不倦，观一切法及众生，同毕竟空，无缘慈悲喜舍，行无作，四弘就，四弘誓愿，四等四摄，大恩大誓愿，无穷无尽，能运载菩萨，至成佛果。以此义故，一切众生，是菩萨成就四弘誓愿，四等四摄，大恩养境界，故须断煞也。(九也)十、法尔平等故，不应行煞。如维摩经云：一法亦如也，众圣贤亦如也，至于弥勒亦如也。何以故？佛知一切众生即异相，不复更灭，即菩提相。以此义故，何有一真如害一真如？若萨行煞害心，即是一真如煞一真如，名为魔事，非是佛事。若菩萨心行平等如虚空，观身无相，观佛亦然，观众生亦然，与一切众生，同一体性，本原清净者，即是住在佛家，以戒为本。十方三世诸佛，不可称量，虚空法界，平等平等，名诸佛家。既是家业清净，法尔如是，何处行煞，自破家业？欲令一切众生，同住佛家，故须制煞。(十也。制不煞意竟)
第二、释不煞名者。如大集经云：初受胎时有三事：一、识(即众生业烦恼与识俱来，入胎时总名为识也)，二、命(即息风连持名命也)，二、𤏙(即父母脓血烂气与众生痴爱识命和合而住胎中，故名燸也)。又涅槃经云：众生佛性住五阴中，若坏五阴名曰煞生，若有煞生即堕恶道。色有三种，过去、现在则不可煞，遮未来故名为煞生。夫众生者名出入息，断出入息故名为煞。我等诸佛亦随俗说，说名为煞(即释戒名者曰)。息依身转名曰众生，断他转息令不相续，出入息断名曰煞生。菩萨四等拔苦与乐，庆喜平等永断煞业，名不煞生戒也。即戒能治之行，煞生所对之境，能所合称名不煞生戒也。问曰：一切般若诸大乘经说诸众生即毕竟空，准此亦无能煞之菩萨，亦无所煞之众生，今经何乃说十重、四十八之别相，岂不是与蛇画足者乎？答曰：大矣哉！乃邪魔之群党也。今当为此而分别之，作三门空有简邪魔也：一、邪见生空有，二、二乘空有，三、大乘空有。今经是大乘空有也。一、邪见空有者，闻有作有解，谓有无煞不可改变，闻空豁尔如龟毛兔角，此皆以无始无明薰习颠倒计度，定执有空有二法，所以闻毕竟空即谓永无一物，闻说涅槃善有即谓兀突嚚，此是空有二见邪心决彻，名为空见外道、有见外道也(外道有空义竟)。二、乘说空有者，即猒三界六道八苦，逼恼为有，除灭分段烦恼，及身为空。所以入灭尽定中，化火烧身，永寂不出，名为无相，名为空也。此不能出入生死，性相空寂，利安一切也。(约二乘说空有见竟)三大乘空有者，如本业经云：因缘集故谓之有，非曰有之有。因缘散故谓之无，非曰无。是故无有无无，般若解脱无，二相一也。此即是学大乘者，虽知诸佛国，及与众生空，而常修净土，教化于众生。言有是因缘有，言空是因缘空。所以色不异空，空不异色，色即是空，空即是色。乃至一切法，亦复如是。(大乘空有义竟)无上调御，欲今学大乘者，断生死杂染，还本原清净，故能于一自性清净道中，毕竟空内。若乃微尘深着，则制之以罪名。毫末乖真，则防之以分齐。乃是大悲摄诱之道，撙节佛子之仪。无名相中，假名相而说也。又若一切带染动情众生，口为说空，行在有中者，如药师经断，虽知明经，不及中义，不能分别晓了中事，以自贡高，恒常懵愦。乃与世间众魔，从□□□，更作缚着，不能行之着。妇女恩爱之情，口常说空，行在有中，不能发觉，复不自知，但当论说他人是非。如此人辈，皆当堕三恶道中。爱慢见慢，甚可怖畏。慎之慎之，善思念之。忽堕恶道，极难忍也。(释不煞戒名竟)
三、具缘成犯者，言此煞戒，七缘成犯：一、他身(简异自身故)，二、众生(简无情杭木故)，三、起众生想(简颠狂痴迷，故落开通中也)，四、有煞心(简无煞故)，五、方便加空害(简不加刀仗方便故)，六、发三毒心(简无毒心故)，七、正断命(简命不断者故)。一切大乘圣教，说煞戒成犯，不过此七缘收尽(以下七是别缘说。又取经义，说通缘三种)。通缘有三种者：一、是受菩萨戒人，若不受戒，即无戒可犯。二、是住戒自性，若风颠狂，准诸圣教，不由己力，在开通无犯。三、无开缘，如涅槃经说：世尊作仙豫国王时，煞邪见五百婆罗门，佛自断云：得住极爱一子地。若别教欢喜地以上，若圆教初发心住以上人，方得一子地也。又如华严经第五十六入法界品说：无猒足国王，专行煞害，为善财说一如约解脱无碍法门，入法界海。准此，皆是别教菩萨，圆教初发心住以上位人，见众生机，乘而作也。此三种缘中，前二遍通一切，后一缘要见机方行，适能无犯。又如瑜伽戒本云：开其救护众生，受无间苦，令杂苦得乐故(云云)。
第四，论煞业得报轻重。如大智度论、十地论、对法论等，同说煞生得三种果：一、异熟果，谓堕三恶道；二、等流果，谓若生人中，多病短命；三、增上果，谓所感外物，皆少光泽，不久住故。又优婆塞戒经第四云：因煞生故，现在获得恶色、力、恶名、短命，财物耗减，眷属分离，贤圣诃责，人不信用，他人作罪，横受其殃，是现在恶业之果。舍此身已，当堕地狱，多受苦恼，长饥短命，恶色、恶力、恶名等事，是名后世恶业之果。若得人身，复受恶色、短命，此一恶人因缘力，令外一切五谷果蓏，皆悉减少，此人殃流，及一天下。又智论云：煞生有十罪：一者，心常怀毒，世世不绝；二者，众生憎恶，眼不喜见；三者，常怀恶念，思惟恶事；四者，众生畏之，如见蛇虎；五者，睡时心怖，觉亦不安；六者，常有恶梦；七者，命终之时，狂恶怖死；八者，种短命业因缘；九者，身坏命终，随泥犁中；十者，若出为人，常当短命。又如四分律云：昔有一比丘，山中坐禅，无记中推石杀一蚁子。蚁子死已，生野猪中。其此野猪，还来动石，压杀比丘。此即如一切经说，是无记报。以此思之，深为明镜。(论杀业报竟)
第五，劝断杀持戒者。如四分律云：有二比丘，夏竟参佛，一达佛所，一忍渴而死。佛问达者：汝伴何在？答云：为不饮虫水，在路身亡。某恐不得见佛，遂犯饮虫水戒，命存至此。佛即出金色臂令看，告云：我金色身，由持戒得。汝不持戒，见我何益？其在路亡者，先以至此，闻法得果。又如鹅珠比丘，为护鹅命，不惜自身性命。又如释迦菩萨，作鹿王时，以身为桥，济度群兽，全彼自损。作尸毗王时，舍身代鸽，以全鸽命。作慈力王时，舍身饲五饿虎。作萨埵王子时，自舍身命，救饿虎儿。作流水长者子时，力？运水，救千头被枯涸鱼命。又如月上女菩萨，时世饥给，见一女人，新产饥急，恐啖其子，上女菩萨割自乳，以救彼命等。普愿诸善学者，常当念念观佛行处，成就具足摄众生戒，到彼岸戒，具菩萨行。常省己过，不讼彼短，不嫉彼供，不高己利。□以一心，修诸功德，常于其中，调伏其心，无令越逸，退失五十二位清净正道者也。(劝持戒竟，明不杀戒。前五门竟，已下正释戒文也。)
佛言：佛子者！
述曰：此正释不杀戒。文分三别：一、制断恶行，即摄律仪戒。(从初至不得故杀是。)二、制修善行，即摄善法戒。(从而菩萨至方便救护是。)三、违制结犯，即波罗夷罪。(从而自恣心至波罗夷罪是。)若菩萨心心相续，自行不杀生，即摄律仪戒。正不杀时，自行四无量，作一切善，即摄善法戒。教他一切不行杀，种种方便赞叹随喜不杀生法，化及一切众生，即是摄众生戒。如是三聚净戒，元是菩萨初发心时，一念清净，心中一时受得。今持戒时，若能常观诸法空寂故，则名具足波罗蜜戒。(约观心释三聚戒竟。)若能令三毒心、四倒不浊，一心清净，则名不离浊戒。(约此心净无杂释竟。)若能安心于诸世间，无杂无著，度一切众生，如度虚空，为是名不着戒。(约无著释竟。)如上释者，遍通一切戒，戒皆如是。(广如别章及智度论述，此中略而不出也。)
佛言佛子者，感应相扣，故云佛言。法华经云：从佛口生，从法化生，得佛法分。我等今者，真是佛子。若通教论，入真名佛子者，即从八人地，至七地菩萨位，入真名佛子。(八人地、见地、薄地、离欲地、已办地、辟支佛地、菩萨地等七位，此约通教释竟。)若别教入真佛子者，从初欢喜地，至等觉地十一位，名真佛子。(约别教释竟。)若圆教入真佛子者，从初发心住，终至等觉，其中十住、十行、十回向、十地、等觉，总四十一位，名真佛子。(约圆教释竟。以上释真佛子义竟。以下释相似佛子、名字佛子。)若通教干慧地，名外凡夫，亦名名字佛子，亦名信相佛子。性地内凡夫，即名相似真如佛子。(通竟。)若别教十信，名外凡夫，即名名字佛子，亦名信相佛子。十住、十行、十回向，名内凡夫，即名相似真如佛子。(如上约四教义差别释佛子竟。)若通望此经云：一切变化人，皆受得戒。又本业经云：六道众生，皆得受戒。即是一切具缚凡夫，但有心信向戒者，皆名佛子也。问：若然者，何故此经云：众生受佛戒，即入诸佛位，位同大觉已，真是诸佛子。准此经文，初受戒者，即位同诸佛，真是佛子。何要更待十信具足，入三十贤，方种佛子？答：依天台师释佛位真子，此言佛位真子者，遍通一切也。今约别教释者，若一切众生戒本源，与诸佛菩萨本源，同一自性清净者，即是法平等，无有高下，是名阿耨菩提。此据理性清净平等，凡夫于此，即可名为理性佛位真子(一也)。若一切闻光明宝戒，信受奉行，即转名名字清净平等佛位真子，亦名信相佛位真子(二也)。历十千劫中，持无尽戒藏，满足十信，十信位中，皆同前名，从此学八万四千诸度法门，清净鲜白，入初发心住，乃至十回向，满足三十位，总名相似清净平等佛位真子(三也)。若入初欢喜地，乃至等觉十位，十位中，名分分证清净平等佛位真子(四也)。若入妙觉，穷原尽性，即名具足圆满佛位真子(五也。约别教位释竟)。若圆教释佛位真子者，今依大般若经第三百七十无杂法品云：色清净故，般若清净，般若清净故，色清净，色清净故，与般若清净，无二无二分，无别无断故，乃至一切法，亦如是说。一理性佛位真子者，即一切凡圣，同一自性故，说为理性清净平等佛位真子(一也)。若一切众生，闻说一切法自性清净，初发信向之心持，即名为名字清净平等佛位真子。(二也。)若能观一切法常寂灭相，常清净相，如法华云：入五品弟子，即位五十重随喜名心，即观行心中清净平等佛位真子。(三也。)过五十随喜位，发得六根清净，大千内外，普于身心，了了显现，如法师品说，此名相似平等佛位真子。(四也。)若入十住、十行、十回向、十地、等觉四十一位，于中悉能上作一切佛身，下化作一切身，自行化他，神通力用，隐显自在，一一皆能遍满十方，随诸众生所宜而度脱之，此是分分证清净平等佛位真子。(五也。)唯妙觉一位，名究竟圆满佛位真子。(融会圆教六位差别，同一清净者也。)若融会者，既佛说般若清净与色清净无二差别者，正与今经一切凡圣本源清净平等无二衍也。今以迷悟深浅不同，遂分六位差别。如华严经云：一切法不生，一切法不灭，若能如是解，诸佛常现前。又如大品经云：一切法即真如，真如即一切法，一切法与真如，无二无别。若依真如学者，一道清净，无有二也。若依迷妄薄厚，说有诸位差别。故梁摄论云：无不从此法身流出，无不还证此法身故。此云如如一切佛，说一切法藏竟也。(佛位真子义竟。)
若自杀、教人杀者。
述曰：制断恶中分二：先举过(从若自杀至乃至有命者)，次制断(不得故杀是)。初中又三：一明能杀位(从自杀至咒杀是)，二所作杀(不得故教是)。初中又三：一明能杀位(从自杀至咒杀是)，二所作杀事(从杀因至杀业是)，三辨所杀生(乃至一切有命者是)。初明能杀位，有五种：一自杀，可知。二教人杀，有二：一教他令自死，二教他杀生。若小乘教他，不犯重罪；今大乘戒至成佛，不失隔生，亦得重罪。三方便赞叹杀者，此亦有二：一叹能杀之人有胜德，二叹所用杀法有功能。此二又各有二：一望未杀，叹德令杀；二望已杀，叹德令喜。皆善巧言说，叹美杀事，劝人取死，故云方便赞叹也。四者见作随喜者，亦二：一见闻杀，俱生喜故；二见闻彼死，亦皆生喜。于三时中，配上三位：初约未杀教遣杀，次约正杀赞有德，后约已杀生随喜(云云)。五乃至咒杀者，为咒杀希，故云乃至也。
杀因缘法业者。
述曰：此是第二、所作杀事。略作三释：一、约一人明所作杀事。即如一人动杀心为因，运手举足、持刀杖具度为缘，造趣方便为法，正断性命为业(约一人释竟)。又就四位释之：据自杀名因，与未来作短命更相杀害为因；故教他名缘，他即是杀因，教他是杀缘；方便赞叹杀之力用名法，见他杀已，随喜他业名业(四位释竟)。又众生深爱性命，为生活因；令断他性命，名杀他因。饮食、衣服、卧具、医药，名生活缘；劫掠强夺，名杀他缘。如以方便法用乘治令死，名杀法；亦如古来酷吏法外拷掠令死，皆名为杀法。如屠儿、魁脍、猎师等，以杀为家业，故名杀业(泛释因缘法业竟)。如十地论中，摄为三离：一、谓内离三毒，外离刀杖，即是今经离杀因缘也；二、慈悲等为对治离，即是今经离杀法也；三、尚不恼众生，何况故杀为果行离，是今经离杀业也。
乃至一切有命者。
述曰：此是第三，辨所杀生言之。有命者，简无命者故。
不得故杀者。
述曰：此是第二，制断杀生。故杀者，简无错误故。既云一切，则遍该凡圣界内外等一切有命者，故杀皆同犯重罪。
而菩萨应起悲心下者。
述曰：此制修善行为二：先起慈悲心，次制作救护心。言是菩萨者，遍通一切有心受得戒人也。常住有二：一相续常住，二凝然常住。若菩萨行慈悲时，时时而行，有间有断，怨亲高下，而能调伏，断已还续，此名相续常住行慈悲也。即是四十心菩萨位。若菩萨行慈悲时，双照二谛，心心寂灭，自然流入萨婆若海，方治凝然常住者，是名凝然常住慈悲。如此行义，从欢喜地至妙觉地。如是释者，别教释常住慈悲(别教释常住竟)。若圆教者，如涅槃经云：闻是经已，虽有烦恼，如无烦恼，晓了己身有佛性故，是名为常。今经云：一切众生，皆有佛性。一切意识色心，皆入佛性。戒中当当常有因，故有当当常住法身。又如楞伽经云：世间离生灭，犹如虚空华。智不得有无，而兴大悲心。此则大悲大智，双照双用。用故大悲，照故大智。大智故，用而常寂。大悲故，寂而常用，故不失于照功。用而常寂，故万物自虚融。万物自虚融，故世间离生灭。不失于照功，故智不得有无。智不得有无，故二边永息。世间离生灭，故妙体虚寂湛然。妙体虚寂湛然，故与法界而同其量。二边永息，故将法性而同一体。所以一切凡圣，同源清净。以无明爱取，故有六道。诱引诸子，故说三乘世异。若能如是学，如是行者，即名为常住。夫常住者，亦不是相续常，凝然常。一一皆以法界法性，自在无碍，常住不变。纵千变万化，亦自在常住。故本业经释义品云，佛有二种法身，一法性身，二应化法身者是也。即于圆教，始终平等，作六种常住。一理性常住。如处胎经云，法性如大海，不观有是非，凡夫贤圣人，平等无高下者是也。(其一)二名学常住。如说一切凡圣，同一法性，大根性人，闻即喜悦。故涅槃经云，虽有烦恼，如无烦恼，晓了己身，有佛性故，是名为常。此是名字常住。(其二)三观行常住。若菩萨观心法性，空无所有，一切法同毕竟空。如法华经中，五十重随喜人是。此人于念念心中，双破八倒。如梵网经上卷云，是戒能遮八倒。此是观行常住。(其三)四相似常住。若菩萨照用融译，内外明彻。如法华经法师功德品，六根互用，清净洞达。故经云，以清净常体，一切身中观。即圆教十信人。此是相似常住。(其四)五分证常住。若菩萨过十信以后，入初发心位。如华严云，初发心时，便成正觉，了达诸方真实之性，所有慧身，不由他悟。是菩萨得佛十力四无所畏等一切功德。如初发心住功德品说，乃至十住十行十回向十地等觉，总四十一位。名分证常住。(其五)六究竟常住。若入妙觉一位，穷源尽性，常乐我净。此名究竟常住。(其六，誓愿慈悲，乃至一切法门，于圆教中，一一皆六位释之也。)
孝顺心者。
述曰：菩萨应行四摄，摄化诱引，故云孝顺心。(菩萨以布施摄贫穷，以爱语摄粗犷，以利行摄无义，以同事摄难，调伏摄受，名孝顺心也。)
方便救护者。
述曰：方，是法也。便，是宜也。拔苦与乐，名为救护。菩萨随众生所宜方法，拔苦与乐，故云方便救护。又以方法，已在苦者，救令得脱；未入苦者，护令不入。又苦者救拔，乐者护念。(种种解释救护，今并略而不出，得意为好。)
而自恣心者。
述曰：此是第三，违制结犯加。涅槃经云：慈能与乐治贪，悲能拔苦治瞋，喜能度彼治痴，舍行平等分毒。而是菩萨绝无四等之心，唯奋三毒之志，烦恼猛盛，故曰恣心。方便加害，称快意杀生者。
是菩萨波罗夷罪者。
述曰：结示罪名，如前释也。(释不杀戒竟，广如引述。)
▲不偷盗戒第二。将释此戒，五门分别：一、制不盗意，二、释不盗戒名，三、具缘成犯，四、论盗业得报轻重，五、劝断盗持戒。
一、制意不盗者，略出十种：一、障入圣道故制。由盗业损他益己，恼他深重，业道弥漫，不堪入道。(一也。)二、盗能坏内外禁法故制。百千亿劫，国王立法，同制入死罪，诸佛同制入夷罪故。(二也。)三、盗是生恼深故制。由财是众生，深长贪着，故三毒滋蔓。若盗损他物本主见闻觉知，则烦恼无歇。(三也。)四、损财及命故制。由身命是正报，财是依报，依正相资，得存生命。而乃非理盗财，即是侵他人命。故大智论第十三说偈：一切诸众生，衣食以自活。若劫夺取，则为劫夺贼。(四也。)五、失所化故制。如有行盗，即自为贼。一切众生，不喜见闻觉知，何有受其化者？(五也。)六、坏他信心故制。行盗人，未信者不信，已信者皆坏。(六也。)七、污辱佛法故制。如凡人行盗，犹尚举世憎恶，况佛子行盗，污辱佛法实深。(七也。)八、违正行故制。佛子只合慈悲，饶益一切众生，若动盗心，则违正行故。(八也。)九、失六度故制。由檀度摄于六，若佛子不能行檀，乃反行盗者，则六度俱失。(九也。)十、乖四摄故制。谓诸佛子，合行四摄，摄引众生，而反行盗，四摄顿乖故。(十也。制不盗戒意竟。)
二、释不偷盗戒名者。避主私取，名偷。非理损财，名盗。顺法奉行，名不偷盗。调伏三业，名戒。能所合称，名不偷盗戒也。(通释戒名竟。别释有四名)一、名劫取。谓强力欺夺。二、名吓取。谓以事恐怖，得他财物。三、名偷取。谓避主私窃。四、名不与取。即物主本心不与，被他方便而取，故名不与取。此中以四句定之：一、与取非盗。二、与取是盗。(如对面错数剩与，彼以盗心知而默受者是。)三、不与取是盗。四、不与取非盗。如始终无盗心，作亲友想，暂用想，损物主愧，作陪他上好物价想等，并皆无犯。所以次不杀，后制不盗者。以生命为正报，财物为依报。前既防护正报，故次防护依报。所以不杀生戒后，即次制不盗戒。(释不盗戒名竟)
三、具缘成犯者。通缘如前。别缘有七：一、非己物(简己物故)；二、明有主(简无主故)；三、有主报(简无心迷误，不成重罪故)；四、有盗心(简无盗心故)；五、兴盗方便(简慈悲救护故)；六、兴三毒心(简无毒不恼故)；七、称本盗心，或离本处(如盗他地，侵取他界，名称本盗心故)。如上七缘，或具七方犯夷，或不具亦犯夷。如人先借他衣物，只拟暂时着用，两主物忌，经历多时，所借衣物人，后见衣物，一一知是他物，忽作念云：己将来如许时，何须更还？遂因即藏匿名盗。此只有六义成盗，阙无兴方便一缘，余或具阙，属事类作(阙即轻垢，具即是夷，不同小乘七聚释也)。
四、论盗业得报轻重者。十地论及对法有三种果：一、异熟果，谓堕三恶道中受剧苦等。二、等流果，谓人中乏少财物，及共财不得自在。三、增上果，谓于外苗稼遭霜雹等。又优婆塞戒经第四卷云：若人乐偷，是人亦得恶色、恶名、短命。财物耗减，眷属分离。他人失物，于己生疑。虽亲附人，人不见信。常为贤圣之所呵责。是名现在恶业之果。舍此身已，入于地狱，受得恶色、恶名、饥渴、苦恼，受命长远。是名后世恶业之果。若得人身，贫于财宝，虽得随失，不为父母、兄弟、妻子之所爱念。身常受苦，心怀愁恼。是一恶人因缘力故，令一切人民，凡所食啖，不得色力。是人恶果，殃流万姓。又大论第十三云：如佛说不与取有十罪：一、物主常嗔。二、常被人疑。三、非时行不寿量。四、朋党恶人，远离贤善。五、破诸善相。六、连得于官。七、财物没入。八、种贫穷业因。九、死入地狱。十、若生人中，勤苦求财。五、家所共王、贼、水、火。若不爱子用，乃至藏埋损者，亦尔。(盗报业轻重竟)
五劝断盗持戒，略举十种行。一菩萨持律仪戒时，乃至梦中，于诸草叶，尚无一念不与而取之心，况其事乎。二菩萨持摄善法戒时，于身命财，念念施与一切众生，何况行盗。三菩萨持摄众生戒时，种种方便，摄取众生，只行饶益，何有损恼。四行少欲行时，见他一切财宝，满此三千大千世界，而无一念希望之心。五行知足行时，身虽贫乏，心恒知足，虽卧地上，犹为安乐。六行无贪行时，纵有百千无尽藏财宝，只与一切众生共之，而不一念独自生贪，作已有想。七行顿舍行时，若身命财，头目骨体，一时顿舍，与一切众生，自他共成波罗蜜行，乃至成佛身，亦如是行，无休无息。八行欢喜行时，菩萨若见一切众生，离苦得乐，欢喜无尽，胜生天乐。九行慈悲行时，若见一切受苦众生，即能深重慈悲，恕心隐恻，如己身苦，贯彻心腑，流泪救护，离苦方止。十行殊胜行时，愿诸众生，一一皆证无上菩提，一切种智，皆以如来灭度而灭度之，不令一人住二乘果也。故法华经云，化一切众生，皆令入佛道。(有心佛子，详而行之，五门已竟，次释戒文也。)
若佛子，自盗、教人盗者。
述曰：戒文分三：一、制断恶(从初至不得故盗是)，二、制修善(从而菩萨至生福生乐是)，三、违制结犯(从而反更盗下是也)。初中又二：先举过，后正制(不得故盗是也)。初又分三：一、能盗人，二、盗方法(盗因缘法业咒盛是也)，三、所盗物(从乃至鬼神至一针一草是也)。初自盗、杀人盗、方便盗，此是能盗人。又方便通自盗、教他、赞叹、随喜。此之四位，一一皆以盗之方法，故云方便盗。此戒无赞叹、随喜，是存略也。准前戒文，具有赞喜耳。亦可以方便两字，含赞喜二事。二即应云方便赞叹盗，方便随喜盗也。或因市易，错数回换，种种方便，损他润己，皆名方便盗。赞喜亦如是。
盗因缘法业咒盗者
述曰：此第二，盗方法。作四义释之：一、自发盗心为因，运动身口为缘，趣向方便为法，得财称心为业，约人身也(约一人释竟)。又自盗为因，教他为缘，方便为法，称本盗心为业(约自他释竟)。又他人用功，为得财之因，枉损其功，故名盗因。又如佣力，虚张功力，枉取多直，此望损彼财主，皆名盗因。二、他人应得财处，破令不得，此则盗他得财之义，故曰盗缘。三、受伎术得直方数，不与其直，名为盗法。又他秘要方法，得价示人，无价者不尔。若佛子，倚势傍闇，盗看他方法，不与其直，亦名盗法。四、侵损他资生产业，名为盗业(泛约诸境释竟)。又自身作贼，名盗因。二、助贼为伴，名盗缘。三、巧设方便多端，名盗法。四、家传贼业，名盗(此亦自他兼释竟)。咒盗者，有人善心中，或怀盗心，方便咒愿他人，他人因其咒愿故与物，乃称咒愿者盗心，即名咒盗(此约善心咒盗竟)。又怀恶心，更相嫌恨，怀损他心，故对天神地祇、南斗北辰、诸魔鬼神所，作诸咒誓，彼人以名咒盗。盗心咒物，令物属己。又闻诸胡国中，有人咒力，使得鬼神侵盗他物，亦名咒盗(约恶咒盗释竟)。前戒咒杀，在因缘之上；此盗戒咒盗，在因缘之下。文虽上下义例相似，此咒盗亦有因缘法业，例如前释。
乃至鬼神，有主劫贼物，一切财物，一针一草者。
述曰：此制断恶中三段中，第三、所盗物。盗物中分二：先物主，次物体。物主者，遍通三界六道及三乘圣人。何以菩萨遍一切？凡圣普同受得，所对防盗，亦遍一切。故戒本云：乃至者，超越之词也。鬼神者，是隐显自在名。此含三宝、三乘圣人，并隐显自在，名为神圣。故皆是物主，故云有主也。劫贼物者，即行劫之贼物故。
一针一草者
述曰：此物体但是有主物，一针一草，尚犯夷罪，何况更多？此大乘顺理故制，不同小乘随国土盗至死处，满五名夷也。
不得故盗者。
述曰：此制断恶中分二：先举过一章，如前竟；此之一句，是正制断恶，故云不得故盗。
而菩萨应生佛性，下至生福生乐者，
述曰：此第二，制修善。即是对治恶故，制修善行。应生四心，即以生字上下贯通，云：应生佛性心，生孝顺心，生慈，生悲心。初二缘上位，后二缘下位。若上应奉事，若下应供给，只合上下各随所宜而安乐之，何容盗损？又佛性有二义：一、凝然常佛性，即如佛性论名理佛性者是也，如法性论名真实理心是也。此经及涅槃经同云：一切众生皆有佛性者是也。二、随缘佛性，即如佛性论名行佛性者是，如法界性论名虑知心者是。此经云：一切色心，是情是心，皆入佛性戒中者是。即分此文为二：先自行，次化他。而菩萨与一切凡圣，同有二种佛性，应自生佛性孝顺慈悲心，种种方便教他赞叹随喜，而令一切众生生佛性孝顺心、慈悲心。故云：常助一切人生福生乐。又福乐者，巧设方便，如母养子，如医疗病，拔苦与乐，引进资助，令成佛果，适名究竟福乐也。
而反更盗，至夷罪者。
述曰：此是第三，结示罪名也。人之一字，遍通一切主者。而菩萨违前断恶制故，破摄律仪戒。又违修善制故，破摄善法戒。摄善法戒破故，应施众生生乐福乐，而不施与。不施与故，即破摄众生戒。摄众生戒破故，由破善法律仪。此则三聚顿破，违反之甚。故云：而反更盗人财物者，是菩萨波罗夷罪。(释不盗戒竟。)
▲不故淫戒第三文。前五门：一、制不淫戒意，二、释淫戒名，三、具缘成犯，四、论淫业得报轻重，五、劝断淫持戒。
一、制不淫意者。略作十意：一、业道重故。若是邪行十恶业故，负此重𠎝，何堪入圣法道果？(一也)二、缠缚深故。谓生地狱中，爱欲为枷锁。大论云：淫欲虽不恼众生，心系缚故，制为大罪也。(二也)三、生死本故。由贪染淫荡，流转生死，轮回欲海，漂溺爱河。(三也)四、坏功德故。僧祇律云：可畏之甚，无过女人。败正毁德，莫不由之。染心看者，越毗尼。小乘尚尔，况于大乘？菩萨地持论云：菩萨怖生死，过于声闻百千万倍。(四也)五、坏世间故。正法念经云：世间界得苦，皆由于女妇。非少年，非中年，莫不由此因。女人坏世间，令善悉灭尽。天中大系缚，莫过于女色。女人缚诸天，将至三恶道也。(五也)六、乱静心故。谓欲火烧心，令失禅失念。欲海波浪，破定水故。(六也)七、入魔网故。谓䑛刀刃之蜜，贪毒华之色，损害众生，是魔事业。经云：此五欲者，是众魔境界。(七也)失神通故。如仙人见女生染，失通坠落。又如独角仙人，胜腾空岩岫。后于淫女生染，仙人被淫女骑颈，将至人间故。(八也)九、障涅槃故。律中淫欲为初戒，比丘犯此，令其一世不得涅槃故。(九也)十、障菩提故。经云：此五欲者，是障道法，能障生死。只在欲界流浪，不得生上二界，况无上道？如是等无过不造，故须制。(制不淫竟。次释名)
二、释名。不故淫戒名者，染情逸荡，耽着专固，故谓之淫。佛知其过，立制遮防，故名为戒。戒为能防，淫是所防，能所合称，故名不故淫戒也。又名不净，行非法境，污净戒品，故名不净行。圣法防护，故名为戒，故名不净行戒。又名非梵行戒，淫欲非理，故名为非。谨护清净，故名梵行戒。又梵者，净也。禁防身口意业清净，绝淫染行，故名梵行。(已上三节，皆约能所合立名戒，能所释戒名也。思之，可见可见。)问：准优婆塞五戒经，自妻不犯邪淫，侵他外境，方犯邪淫。今时此经，不简邪及正，一切总断。则有不夫妻月受菩萨大戒，受已则犯淫欲，此是得戒，又是犯戒以不？答：如优婆塞戒经，许自妻不犯邪淫者，此是引摄一类，任时有余人乘教义也。今此至极大乘经说，一切诸乘，同一大乘。所以乃至非道行淫，尚制重罪，何有诈自妻子之义？所以涅槃经说，菩萨若闻若见女人，生心动念，而犯淫欲，污辱梵行。谨按本业经与此同云，但有心向戒解法师语者，皆名第一清净者，则一切总得戒。而有夫妻同受戒已，同犯淫者。准一切大乘经，非道行淫尚犯，何况男女夫妻，根门相触，种生死业，而得不犯夷罪？故本业经云，有犯名菩萨，无犯名畜生。(释曰，有戒可犯，远有出离之期，故名菩萨。不受戒者，无有出期。故解呵云，无戒犯名畜生是也。)故一切爱欲，皆非梵行，所以大乘顿断。问：如文殊宝藏经云：淫欲即是道，恚痴亦复然。如是三法中，具一切佛法。又如维摩经云：不断痴爱，起于明脱，亦不得不脱。今有人引此为证而行淫者，是人犯淫戒以不？答：大哉！善哉！今当为子各依本经，分别解释。如宝藏经云：文殊师利说一切法，同真际，等法性。所以说三毒无自性故，自性离故，寂灭故，即同法性，法性平等。故彼经云：淫欲即是道，恚痴亦复然。元不约迷悟染净而说也。今经约制戒，约迷悟染净，说为三聚净戒，而傍论法性平等者，即今经云：一切众生，佛及菩萨戒，自性清净，同一本原。若防三毒，制迷染，即摄律仪。若行四平等，治三种毒，无所毁犯，即摄善法戒。若自于淫境，无有迷染，教化一切，不犯迷染，即摄众生戒。(今反问痴染自缠人曰：)汝言淫戒，若自于淫境，欲即是道，又言不障道者，汝正出此言时，是迷心、悟心、染心、净心，此诸心中，是何心中语？(忽言我能悟法人诘者也。)应语曰：汝若悟者，五十二位，何位人也？(忽痴狂说，是入五十二位人者也。)应问五十二位名义，即引此经语云：只遣五十一位人。(今经合等妙二位为一位。)同学同证，本原清净，绝无开行淫文者，何耶？(今为痴染人约位释者。)依本业经云：若佛子，于十千劫中，行信、进、念、定、慧、回向心、不退心、护法心、持戒心、愿心，方始十信满足，即开百法明门，入于十位。自此以前，名理外凡夫。若值善友则进，若遇恶人退，无恶不作。十恶五逆，谤法阐提，外道二乘。议曰：由此而言，何须为畅烦恼，不自量度。上则虚诳贤圣三宝，下则网冒一切众生，中则自累身心，长劫受苦。故本业经云：若犯十重，堕大地狱中，一日一夜，八万四千回生死。迷染破戒，深可悲哉！深可悲哉！此十信十住二十位人，同名习佛种性者，本原清净戒是也。而迷染行淫，即是无始无明种性，四魔徒党之眷属也。诈称佛子，何义是乎？十信位人，诸经同说。或一劫二劫，乃至十千劫，经尔许多时，念念心中，常修行信心、进心、念心、定心、专心，乃至回不护戒愿心。如是一心中，有十心，有百心，即为百法之明门。又百心中，一心中有十，即为千法明门。如是千心中各十，即为万法明门。展转倍增，成无量阿僧祇明胜法门。十重信倍，方始满足。发相似真如定慧，方入初发心位。乃至第六正心位中，犹是退位。若具足诸波罗蜜，得入第七不退位以去，方永不退。故本业经曰：如我初会，有八万人退，不入第七不退位。即舍利弗、法财王、净目天子等，欲入第七住，其中值恶因缘故，退入凡夫不善种中，入外道作大邪见五逆，无恶不造，是为退相。略出十信十住习种性人，持戒破戒，退不退位竟。如是十行、十回向、十地、等妙二觉，戒始圆满。于一一法门，同一切种智也。(释不淫戒名竟，次释具缘也。)
三、具缘成犯。论犯六缘：一、有情类(对无情，容不成夷罪)，二、起彼想(以无心想，不犯重故)，三、有淫心(以虽有彼此心)，四、发三毒心(若无三毒心，容犯轻罪也)，五、起方便(若不起方便，则无犯重事)，六、心境相称(如非道行淫，则不是大小便道及口，但是有情身分即是)。有人云：此戒七缘成犯，云第二是正境，谓男、二、女、三道等是。(难曰)若然者，今经云及非道行淫，此义安在？故不用七缘。六缘即义足，但阙二缘，即是轻垢罪。但诸缘具戒，心境相称，戒快畅。淫心，大乘多经结重，不同小乘入如毛头结重。此今大乘戒本，依理制故，一切顿断故。若本业经以后，开出一切五乘诸戒，五篇七聚，随乐欲情，种种轻重差别之相。如来于涅槃经中，一一随顺随转理门，开示一切小乘教义，即菩萨圣行。于此门中，依小乘律相，释今经义者，即二：一、善识三聚，二、具足波罗蜜义者。然后始终无过，本末相称也。若不能识得开合、废立、广略方便者，则慎勿以一例诸，以凡测圣，但可守文，而以息诤归真者。(具阙缘和会竟)
四、论淫业得报轻重者，分二：先明作业轻重，次明得报轻重。初明淫业轻重者，五门分别：一、约心论业，二、约境，三、心境合辨，四、论淫秽损坏深重，五、劝防种类。一、约心论业者，有四种：一、增上品，贪心猛盛，于一切三宝、师僧、父母前，无惭无愧，不差不耻行淫者是。二、中品，贪心则有少惭愧，不对三宝、师僧、父母前行淫者是。三、下品，贪心有惭愧于贤圣，羞耻见于师长，能避年三长月月六斋日余时行淫者是。三品贪心轻重者，上品最重，中品其次，下品最轻。嗔心三品，痴心三品，三毒等分三品，一一准例。贪心三品，其义可解(云云。约心作业论轻重竟)。
二、约境淫者，一切有情六道差别，就人道中六亲差别(六亲者，上三代谓父母、祖父母、曾祖父母、身，下三代谓女孙男女、玄孙男女，是六亲也)。又出家五众、在家二众，又学三乘入位贤圣等。如诸律有犯罗汉尼等，况下位人耶(论轻重者)？此等诸境中，谓六亲、出家五众、入位三乘贤圣等，犯者并重，余并轻(约淫境竟)。
三、心境合辨者，还以前四毒心中，对所述境论之。若以上三品四毒心犯诸境，结业最重；中、下品毒心犯中、下品境，还结业中、下，可知(合辨竟，或交络心境，烦而不出，可解云)。
四、论淫秽损坏深重。何者？略出四节。如大智论说：有一淫女，停在天神庙中，伺求其男子，不称淫心，欲火炽盛，流溢于外，遂烧却天神庙。(一也。)二、昔有五通仙人，神力故，飞入王宫，乃受国王宫人彩女，众共摩触，欲染心生，遂失神通，步皈山泽。若行淫者，能坏世间一切咒术方药，合练不成；又能坏一切出世三乘戒行、禅定、解脱一切善根。(二也。)三、恶事彰露，因行贼法，多人生谤，语不信受。(三○。)四、以行淫故，坏他信心，触事多难，恶名流布，损坏之甚，无过淫欲。(四也。淫损坏竟也。)
五、劝防淫种类者。若佛子，未登初地已上，要须远境修行身戒心慧。若佛子，或男或女，行医药时，与彼男女相摩触时，染欲心生，论媒嫁事，或便漏失，或一男一女，无第三人，独自行住坐卧，二皆是犯淫波罗夷之前方便也。所以诸律一一结罪。法华经第五卷安乐行品云：不乐畜年少弟子，沙弥小儿，亦不乐与同师。若为女人说法，不露齿笑，不现𮌎臆，乃至为法，犹不亲厚，况复余事？入里乞食，将一比丘，若无比丘，一心念佛。又涅槃经第三十一师子吼品云：何名净戒具足？若有菩萨，自言戒净，虽不与彼女人和合，见女人时，或共嘲调，言语戏笑。又于壁障外，遥闻女人璎珞环钏，种种诸声，心生爱着。又然见男子随逐女人时，或见女人随逐男子时，便生贪着。又见男女相随，然为生天，受五欲乐。如是菩萨，成就欲法，毁破净戒，污辱梵行，令戒杂秽，不得名为净戒具足。(以下出具足戒相。)若有菩萨，清净持戒，而不为戒，不为尸罗波罗蜜，不为众生，不为利养，不为菩提，不为涅槃，不为声闻辟支佛，唯为最上第一义故，护持禁戒，是名菩萨净戒具足。(劝防护淫种类竟。以上五门明淫业轻重竟。)
二、明淫业得报轻重者。依十地论、对法论，亦有三种果(一、异熟果，二、等流果，三、增上果)：一、异熟果者，随三恶趣中受剧苦等；二、等流果者，谓于人中受二妻相竞，及妇不贞良；三、增上果者，谓多诸尘坌。又依优婆塞戒经第四云：若复有人乐为邪淫，是人不能护自他，一切众生见皆疑，所作之事妄语在先，于一切时常受苦恼，心常散乱，不能修善，喜失财物，所有妻子心不变慕，寿命短促，名邪淫现在恶果。舍此身已，处在地狱，受恶色恶力，饥渴长命，无量苦恼，是名后世恶业果报。若得人身，一恶人因缘力故，外物不得自在。又大菩萨藏第十云：舍利子，我说一切习近欲时，无有少恶而不造者。彼若报熟，堕于地狱、畜生、饿鬼，为害重者，无有过于女色诸欲。又云：若众生味着男女妻妾诸女色欲，当知即是味着利刀之刃，即是味着大热铁丸，即是味着坐热铁床，即是味着热铁机橙。又云：当知妇人减圣慧眼，乃至广说(今略不出)。又正法念经云：如死蛾投火，不见烧害苦，欲乐亦如是，痴人不觉知。如是女欲网，系缚甚大坚牢，能令诸众生，轮回于有狱。身缚尚可解，心缚不可脱，心既为欲缚，常受诸苦恼。乃至尽妇女，眼尚不欲观，破欲坚明慧，是故得解脱(淫业轻重竟)。
五、劝断欲持戒者。淫欲既是生死根栽，佛作两种治之：一对治治之，二法性治之。对治治者，如禅秘要经，又如治禅病经同云：若行者入禅定时，恶欲觉起，贪淫盛动，四百四脉，从眼至身根，一时动摇，诸情闭塞，动于心风，使心颠狂，因是发狂，鬼魅所著，昼夜思欲，如救颈体，当疾治之。治治法者，教此行者观子藏。子藏者，生藏下，熟藏之上，九十九膜，如死猪胞。四百四脉，从于子藏，犹如树根，布散诸根，如盛屎囊。一千九百节，似芭蕉叶，八万户虫，围绕周匝。四百四脉，及以子藏，犹如马肠，直至产门，如臂钏形，团圆大小，上圆下尖，状如贝齿。九十九重，一一重间，有四百四虫，一一虫有十二头，头有十二口。人饮水时，水精入脉，布散诸虫，入毗罗虫顶，直至产门，半月半月，出不净水，诸虫各吐，犹如败脓。入九十虫口中，从十二虫，六六窍中，出如败绛汁。复有诸虫，细于秋毫，游戏其中。诸男子等，宿恶罪故，四百四脉，从眼根布散四支，流注诸肠，至生藏下，熟脏上。肺腧肾脉，于其两边，各有六十四虫，虫各十二头，亦十二口，婉绻相着，状如指环，盛青色脓，如野猪精，臭恶叵堪。至阴藏处，分为三支，二支在上，如芭蕉叶。有一千二百脉，一一脉中，生于风虫，细若秋毫，似毗兰多鸟㭰。诸虫口中生筋色虫，七万八千共相缠裹，状如累环，似瞿师罗鸟眼。九十八脉上冲于心乃至顶髻，诸男子等眼触于色风动心根，四百四脉为风所使动转不停。八十万户虫一时张口，眼出诸脓流注诸脉乃至虫顶，诸虫崩动狂无所知。触前女根，男精清白是诸虫尿，女精黄赤是诸虫脓。九十八使所熏修法，八万户虫地水火风动作如此。告舍利弗：若有四众着惭愧衣、服惭愧药，欲求解脱度世苦者，当学此法如饮甘露。学此法者，想前子藏乃至女根、男子身分大小诸虫，张口竖耳嗔目吐脓，以手反之置左膝端，数息令定一千九百九十九过。观此想成已，置右膝端如前观之，复以手反之用覆头上，令此诸虫众不净物，先滴两眼耳鼻及口无处不至。见此事已，于好女色及好男色，乃至天子天女若眼视之，如见癞人那利疮虫(翻那利为毒恶疮)，如地狱箭半多罗鬼神状，如阿鼻地狱猛火炽热，应当谛观自身他身。如是欲界一切众生，身分不净皆悉如是。告舍利弗：汝今知不？众生身根根本种子，悉不清净不可具说，但当数息一心观之。若服此药，是大丈夫天人之师，调御人主，免欲淤泥，不为驶水恩爱大河之所漂没，淫泆不祥幻伪妖鬼之所娆害。当知是人未出生死，其身香洁如优婆罗，人中香象、龙王、力士、摩醯首罗所不能及，大力丈夫天人所敬。告舍利弗：汝好受持，为四众说，慎勿忘失。又引大论，说五种不净：一、生处不净(胎中十月生藏下，熟藏上，小便道中生也)，二、种子不净(以父母精血成己身种子是也)，三、自相不净(九孔常流尿尿洟是也)，四、自性不净(从头至足三十六物不净充满是)，五、究竟不净。观已，次观白骨。观白骨已，即得断除三种恶欲：一、形貌欲，二、姿态欲，三、细触欲(劝修行曰)。若有奉行此不净观、白骨观者，当知是人恶欲染心由此停息，是则名为非诸恶觉觉清净戒。若能修行进趣，与定相应，是则名为护持正念念清净戒。又若久修习，则能调伏微细染欲，是则为前眷属余清净戒(观对治淫欲竟)。二、法性治淫欲者。如文殊宝藏经云：淫欲即是道，恚痴亦复然，如是三法中，具一切佛法者无。夫法性平等，染净之义，体同善恶，理融取舍，二途齐致。所以有说无说，空净湛然；有佛无佛，性相常住。若菩萨摩诃萨，如法华经安乐行品，观一切法空如实。(实相即法性异名也。)又如维摩经，观身实相观，观佛亦然。作是观者，名为正观。若他观者，名为邪观。如是观者，生死即涅槃，烦恼即菩提，尘劳寂灭相，本来无不动。所以贪欲即是菩提，痴亦复然。如是三法中，具一切佛法者，义如是也。今依天台智者，作六义释之。一理即，(言染平等故，三毒理即道。)二名字即，(谓大根性人，宜闻说之，染净平等，三毒即是道名字。)三观行即，(言菩萨入十信十行十𢌞向十地等觉四十一位是也。)六究竟即。(即妙觉极果是。)作此六重，释三毒即道者，即带戒解，染净迷悟凡圣不同也。此乃无差别之差别，即无差别也。(略出法性治淫欲竟。)如上对治，治淫欲，即是诸一切小乘为正道，令于大乘为助道。又如大品经广乘品，说不净观，即是摩诃衍，以不可得故。是历五停心，观三十七品，乃至十力四无所畏，一一皆即是摩诃衍，以不可得故。若菩萨能如是了知助道即空，以不可得故者，即无差别助道，异于正道也。但为无上调御调伏淫怒痴故，说助道如泻药，说正道如补药耳。若三毒以调，善入本源，清净戒者，戒也。(结成三聚，例上可解，劝断淫戒竟也。)
若佛子自淫，教人淫者。
述曰：戒文分三：一、举过制断，即持律仪戒(从初至及非道行淫是也)；二、修善救度，即摄善法、摄众生二戒(从初菩萨下，至净法与人是)；三、违制结犯(从而反更起，至夷罪是也)。初中分二：先、举过总制(一切女人不得故淫是)；二、广示淫相(从淫因至及非道行淫是)。初中，自淫、教人淫者，即是举过。文无赞叹、随喜者，存略也。
一切女人不得故淫者。
述曰：总制也。若故淫者，非梵行所，以云不得简异睡梦，名曰故淫(云云)。
淫因缘法业者。
述曰：此第二，广示淫相，作四门释之。如一人内心起染，名淫因。或对可淫境，绮言艳语，或遣人送物为信，及艳语等，名淫缘。广说帐幕、支度、座卧、行淫方便等，名淫法。男女和合，名淫业。(约一男释竟也。)若起恶觉欲心，名因。即以钗珰环钏、脂粉朱黛、绫罗锦绮、华冠宝䠨，种种严身之具，名淫缘。又如绮艳言调，或手摩触他身，名淫法。与他男子和合，名淫业。(约一女人释竟。)又因者，自作淫事，名因。助他淫事，名缘。媒媾男女，名法。故令他常行淫欲，名业。(约自他释竟。)又欲界一切众生，常怀欲心，名因。男为女走，贪着追求；女为男子，婴缠房室，更相觇侯，名淫缘。广起他园林华果，唯令百千万代子孙，于中受五欲乐，故名淫法。遂令百千万代男女，欲海转深，爱河无际，故名淫业。又有炫卖女色之家，以为淫业。(释因缘法业竟。)
乃至畜生女，诸天鬼神女，及非道行淫者，
述曰：此等诸女，名为淫境。乃至者，超越人道，至畜生道，故云乃至畜生。唯此淫戒，云母女姊妹六亲，故应通云一切三界六道身分，一切可行之处，通为犯境也(云云)。非道者，有人云：以小便道为淫正道，若大便道及口为非道行淫。今不如彼，以一切男女淫欲炽盛，大便道及口俱是一切，律中制为正道境，此则是正可行淫之道。除此三处，于一切男女身分之上而淫者，故云非道行淫也(云云)。
而菩萨应生孝顺心，下至净法与人者。
述曰：此第二，制修善。有人云：于上位母姊，应生孝顺心；于下位一切众生，应生慈心。此释与别教俗谛义相应，未称菩萨自他同体义也。何者？若菩萨应以无缘无念，慈悲心喜，舍自不行淫，救度一切众生，净法与人者，即是教他行不淫，赞叹随喜行。不淫者，种种方便，为一切众生，赞叹不淫欲法，故云净法与人(云云)。
而反更起一切人淫者。
述曰：此第三，违制结犯。于中有四：一、不作前益，己乖正行；二、况更起恶，以恶加人；三、况淫炽盛，不择禽兽；四、况无惭愧甚，加于母女。如是行淫，总只由无慈悲心，故云是菩萨波罗夷罪(云云)。(释不淫戒竟也。)
菩萨戒疏卷第二

[book_title]梵网经疏卷第四
濮阳沙门智周撰
○轻垢罪(头从佛告诸菩萨言：已说十波罗提木叉竟。尾尽佛华光王品中广说也。)
将释此经文，前八门分别：一、制意，二、释名，三、数类，四、以轻带重，五、以一含多，六、遮性，七、粗细，八、会通。
一、制意者，六义：一、为令世间于佛弟子无讥嫌故，二、光显佛子出世道故，三、微细情尘悉断尽故，四、调伏三业灭三毒故，五、远护十重前方便故，六、长养菩萨三聚净戒故。此六义，戒戒通有，务使毫微杂染一念不生，清净真心湛如空月，故名无犯(制意竟也)。
二、释名者。言轻垢罪者，简异：十重名轻，污辱戒名垢。罪者，摧也。即有二义：一、由犯戒故，善神不护，现令菩萨身心衰耗；二、负破戒业，堕不如意处，更令佛子身心摧折，故名罪也。(约戒释竟)又体非是重名轻，点污净行名垢。(约行释竟)菩萨善戒经、地持论、轻戒，总名突吉罗。瑜伽论、四分律等，翻名恶作、恶说。身犯名恶作，口犯名恶说。善生经中，名失意罪。(释曰)谓忘念所作，乖于本志，故名失意。(释名竟)
三、数类者，通论此篇，与诸教类开合，略出十例：一、若依瑜伽论，有四十四种轻戒；二、若依地持善戒，少有增减，大同瑜伽；三、依菩萨内戒经，四十二种轻戒；四、依善生经，别有二十八种轻垢戒；五、依方等经，除二十四种戒外，别有二十五轻戒；六、依此经大数，四十八轻戒，其中含摄，即近向百条；七、三千威仪经，即三千条；八、依毗婆论，□□□□及付法藏经，说八万毗尼，又此经自指广梵网本，八万威仪品当明；九、如梁摄论，引毗奈耶瞿沙经，说菩萨戒有十万种差别；十、如大智论，说菩萨戒略有八万，广有尘沙等戒。如是等一切三藏八藏，更有种种差别数类。总而为言，皆是此轻垢等类也。(类数竟)
四、以轻带重。此四十八中，几唯是轻？几兼于重？今详四十八中，六戒兼重，余戒唯轻。其六重：一、国使杀生戒，于中为使故，不应为而为，轻垢故入此篇。以杀生故，兼带重罪。二、放火焚烧戒中，以焚烧故，不应为而为，轻垢入此篇。随火所损众生命，兼带重罪。三、倚官乞求戒中，不应恃官势故，轻垢入此篇。强逼取他物，入盗重摄。四、为主失仪戒中，为主失仪入此篇。损三宝物，入重摄。五、违禁行非戒中，以诈现亲附等入此篇。自谤三宝，故入重摄。又行杀盗故重，以三长月六斋日犯，故入此篇。六、畜作非法戒中，轻秤小斗等入此篇。取人财物等，是重摄。(以轻带重义竟)
五以一含多，亦以少含多者，四十八轻中，几唯一戒？几具多戒？略有十戒，各具多戒。一于贩卖中有三戒：一卖奴婢，二卖良人，三卖棺材板木等。二不能救生戒中有二戒：一救生免杀，二亡日说法以救亡苦。三于轻求中亦有二戒：一乖受戒仪式戒，二法师倚恃不为答问戒。四于恶伎损生戒中有六戒：一卖男女色，二自手作食自磨自舂，三占相解梦，四咒术工巧，五调鹰方法，六和合毒药。五于违禁行非戒中有四戒：一密谤三宝，二为媒，三斋日杀生，四斋日偷盗。六于畜作非法戒中有六戒：一畜刀箭等，二轻秤小斗，三因官势取物，四害心系缚，五破坏成功，六畜养猫狸。七于观听作恶戒中有五：一不得看斗，二不得听乐等声，三不得博戏，四不得卜，五不得贼使。八于故入难处戒中有三戒：一头陀，二布萨，三坐夏，各令如法不入难处等。九于应讲大乘戒中有二戒：一教化他建立塔寺处，二教灾厄之时讲说大乘。十于受戒乖仪戒中有二戒：一受戒乖仪，二不敬礼俗。(结曰)上来且十条内，约文散说，即三十五种。又前门六戒内，各有可含重戒，亦各具二戒也。自余三十二戒，各唯一种。以此开张为论，则有七十九戒。(以少含多竟)
第六、遮性不同者，于四十八戒中，几是遮？几是性？至文点出(云云遮性义竟)。
第七、粗细差别者，于四十八戒中，几防身口？几防意业？又几是粗防恶业？几细防惑障？亦至文点出(粗细竟)。
第八、会通者。如上七门，及一切时圣教中，广略多少，节级调伏，断除五住地惑，名为三聚净戒者。此盖是无上调御一切种智，了达一切众生深心所行，能知一切法之所归趣，将护摄化一切众生，应病与药，令得复行一切戒品差别之相，皆是随宜方便而演说之。若得众生五浊鄣消，五住惑尽，则与如来同皈本源，同一佛性，同住光明金刚宝戒，同坐华台，放戒光明，普照一切，如卢舍那佛，无二无别。故法华经云：我本立誓愿，欲令一切众，如我等无异。我昔可愿，今者以满足，化一切众生，皆令入佛道。是其义也(云云会通竟)。
佛告诸菩萨言：已说十波罗提木叉竟，四十八轻今当说者。
述曰：此是一释迦说戒中分二：一十重，已如前竟。二四十八轻，今当说。此文为三：一结前生后，二正显戒相，三结劝修学。今初。已说十重竟，是结前。四十八轻，今当说，是生后。(结前生后义竟。)
就第二正显戒相中，四十八戒，或分五段，即如文有三十二九，各指大经本品故。或复各依本条例，则四十八章。此二分文，任便取舍。今依五段为宜，以文中五节法劝故。初三段各十戒，出一结劝章。后二段各九戒，出一结劝章。仍于此戒名数上，各加初中后之三字。其名曰初十中十后十二九者，初九后九无中故。(分五段竟)
▲初十不得轻慢师长戒，第一文，前七门：一、制意，二、次第，三、释名，四、具缘，五、阙缘，六、轻重，七、通塞。
初制意者，菩萨唯应谦卑敬让一切众生，况于师长，辄有轻慢，违行之甚，故须制也。(制意竟。)
二次第者，善学佛子，既物得戒，宜须广修诸行。修行方轨，要须师授。佛子若怀轻慢，师长教授无由。若教授无由，行业无凭而立。故次十重，先制不得轻慢师长戒也。(次第义竟)
三、释名者，于师及长，心轻身慢，憍痴自居，应以供给供养而不行之。立制防此，故名不得轻慢师长戒。(释名竟)
四、具缘者，有四：一、是师、是长、是德人；二、知是师等；三、故起轻慢心；四、身不敬养。即犯。(具缘竟)
五、阙缘者，阙初二缘，并有小罪，以于一切含灵皆须敬故；阙第三缘，得中罪，以于师长身心不敬故；阙后缘，得上罪，以于师长起轻慢心故(阙缘竟)。
六、轻重有四种：一、约境，有三品：一、于二师，二、于长友，三、于同类。于此三境，犯上、中、下罪，可知。二、约心，亦三品：若以嫌恨心、恚恼心，犯上品；二、若无嫌恨等心，但由憍、慢、痴心，是中品；三、懈怠、忘念，是下品。三、约对，以三心对前三境，如此绮互，轻、重可知。四、约事，亦三品：一、不能卖身等，二、不如法敬养等，三、不迎送礼等。上、中、下三品，可知(轻、重竟)。
第七，通塞者。若夜黑暗，烟云尘雾中不相识；二、若睡眠时他觉想；三、若重病；四、若病新差无力；五、若在座说法；六、若正听法，护说者心。皆无违犯，如瑜伽戒本(通竟)。若此经中，一切不开(通塞竟)。
若佛子，欲受国王位时，受转轮王位时者。
述曰：此正释不轻慢师长戒。文分三别：一、先应受菩萨戒。(从初至诸佛欢喜是。)二、标起长师，令如法供养。(从既得戒已，至而供养之是也。)又可前是佛子应受戒，此是佛子应随行。(结曰：)应受戒而不受，应行供给而不行，即是二戒同制也。三、违制结犯。(从若不尔者，至犯轻垢罪是也。)就初文二：一、明应先受戒。(从初至应先受菩萨戒是。)二、明受戒利益。(从一切鬼神，至诸佛欢喜是也。)初明应先受戒。略举三位：一、国王，是粟散王，及诸封王位。国帝不得执权衡者，是如此国帝子、帝孙、封国王等。二、轮王，即金、银、铜、铁等。(各有数宝感应，如前说竟。)三、百宦，通一切文武官等。此三贵位，于其众生，皆能损益。若不受戒，幽灵不护，凭何威肃，统领一切群生？故云应先受菩萨戒也。
一切鬼神救护王身至诸佛欢喜者。
述曰：此第二、明受戒利益。以受戒人上顺佛意，故诸佛欢喜；下惬群灵，故得一切鬼神救护，令其身心无诸灾厄，职位长存。
既得戒已，生孝顺心、恭敬心，下至而供给之者。
述曰：此第二标起师长令如法供养。文分二别：初标应供养师长(从而菩萨下至而供给之是)。初标起师长中分三：一生重心，二见尊人，三设敬仪。初孝顺心者，报恩敬养为孝，奉行尊命名顺故(云云)。恭敬心者，谨摄三业名恭，迎承礼拜名敬也(生重心竟)。
见上座、和上至同行者。
述曰：此第二见尊人，略举六种。上座者，但是一切众集处为上首者是也。二和尚者，古师翻为力生，道力由此人生故。唐玄奘三藏、义净三藏同称。梵音邬波陀耶，此翻亲教师，以此人亲教弟子故。有三种：一十戒，二具戒，三菩萨戒和上。谨捡详诸经，菩萨戒师有二种：一冥师，即诸佛菩萨是；二显师，即人师传法相宛者是。以此经云：二师应问七遮故。以人师传本释尊为和上，即还以传法人师芤和上亦得故(云云)。阿阇梨，此梵短声也，翻为正行，以此人纠弟子之行故。涅槃经第八云：阿阇梨者，谓于世间有圣行者也。唐二个如上三藏师，长声呼曰阿遮梨耶，翻轨范师，以为弟子作法则故。六种不同：一十戒，二羯磨，三威仪师，四受业，五依止，六授菩萨戒(云云)。四大同学者，是同学大乘先受菩萨戒者。五同见者，同学大乘正因缘法中生正见者是(如云不妄语戒中释正见义竟)。六同行者，如三世菩萨法友心同行者是也。又见亦名解，行亦进亦是。或同师，或不同师，但取同见或解同进修大乘行乘者，俱堪尊重。又释亦通小乘，解行人亦堪尊重，以究竟无别小乘，一切同入大乘故。故法华经四虽复说三乘，但为教菩萨也。
而菩萨反生憍心、慢心、痴心，下至而供给之者。
述云：此第三，设敬仪中违失明非也。以生憍慢心故，翻前恭敬心也。以生痴心故，翻前孝顺心也。又于师不孝，于长不敬。又不敬曰憍，自大曰慢，长憍慢故名痴也。此是违行之竟也。不起承迎礼拜者，是违行之相也。
一一不如法。
有二：一、于前六位，一一人所，各不如法供养等；二、于一切所须物中，一一各不如法等。又通论有五种供养：一、身业，承迎礼拜是；二、口业，称扬谦谢是；三、意业，尊重孝敬心是；四、事物，即七宝百物是；五、法供养，即受持读诵，如法修行是。今文无口业及法供养。若通准上下文，并皆具五种供养。若实贫穷，无财供者，终无开许，空不供养，可以令自。卖身，通在家、出家位。卖国城，约王位。所统曰国，所据曰城。卖男女者，是本誓愿之男女，故卖时无失所也。又是菩萨重愿，愿行至深，故破生死恩爱，于恩爱处，舍而不着，故卖男女，成就行愿也。(上二位，约在家。菩萨勇决，持无著戒，故卖国城男女。)
七宝者。
有二种，一金轮藏臣等宝。七宝者，一金轮宝，玉女马象珠玉兵臣主藏臣宝等。(以［巳］七宝十回向菩萨，作世间金轮王，王四天下，先咸得，后皆能舍，成无著戒也。)又七宝者，一金，二银，三琉璃，四颇梨，五赤珠，六车渠，七玛瑙。(此七宝十信十住十行，已示粟散王等，为成菩萨行愿，舍而不着，成无著戒也。)
百物者。
通一切所有，或随法师所须而供给之，或卖易供给，务令尽力，无所悭惜。一切供给，自成菩萨行愿。
若不尔者。
述曰：此是第三，违制结犯。言若不尽力供养法师，便成悭惜财宝。自非于物无染无著，清净愿戒无由得成。然违本愿心故，唯结轻垢。实悭相应，即波罗夷。轻则结薄，重即增深。轻重成𠎝，随心可解。(轻慢师长不供结戒竟。)
▲不得饮酒戒第二文。前七门：一、制意，二、次第，三、释名，四、具缘，五、阙缘，六、轻重，七、通塞。
初、制意者。酒是惛狂之本，损害之□，一切过患，由酒而生。故大智论云：饮酒三十六失，能造四逆，唯除破僧，为患之甚，特应制断。(制意竟)
二、次第者，前戒制外不供给，今戒制内无惛乱，故次第明也(次第竟)。
三、释名者，饮是能防，酒是所防，能所俱故，制名不饮酒戒。(释名竟)
四、具缘者，有四缘成犯：一、是酒。二、起酒想。三、无重病(文殊问经云：一切药不能治。医师言：唯酒能治。故开通也)。四、酒一渧咽，便犯(以小乘诸律不通想、疑、错等，缘此义故有酒想。故今文云：若佛子，故饮酒。明知有酒想，方犯)。
五、阙缘者，如上四缘，一一阙者，或皆开通无犯，纵犯亦轻(阙缘竟)。
六、轻重者，有三：一、约境，二、约心，三、合辨。一、约境者，即酒醇醴醨薄(境竟)。二、约心者，即饮人少时、多时、长时。又一一时中，少分、多分、全分。又一一分中，自饮、教他、赞叹、随喜。一一心念，随心轻重，结业不同(约心竟)。三、合辨。如前心境相对，四句说之：一、长时饮酒心，对染一切酒境(此业最重)。二、少时心，对少境(此业最轻)。三、半长半少时心，对半好半恶境(此业处中)。四、非长少时心，对非酒境(此与无记恒心心相应，亦可名持戒无犯也)。余自饮、教他等四位作句，可以义准(轻重竟)。
七、通塞者，如文殊问经，同上引者是也。又为救他生命难，及自身命难，为存生命，成菩萨行。又如末利夫人经，为救彼无间业人故，与同饮欢，致息重业。此皆开通，理亦无犯。亦是菩萨以众生病，是故我病；众生病愈，我病即愈。有心佛子，一一隐心，能于病行无染无著，或方可行之矣。(通塞竟)
若佛子，故饭酒而生酒，过失无量善者。
述曰：此不饮酒文分三：一、举酒过(文云故饮酒下至无量是也)。
二、出犯相(文云若自身手下，至众生饮酒是也)，三、违制结犯(文云若故自饮下是)。今初，举犯过者。而此经本传来既久，有本云：故饭酒而生酒，过失无量。又有本云：加一善字，云失无量善(学者应知)。今依失无量善本释之。言故饮酒者，简痴犯无故也。
失无量善者。
以过多多故，一切善失也。
若自身手过酒器与人，下至及一切众生饮酒者，
述曰：此第二，出犯相，分二：先出过酒器相，次出饮酒相。今初，言若自身手过酒器，与人饮酒者，五百世无手者，此举轻以明重，举浅以况深。过器是轻、是浅，犹五百世无手；若自饮、教他饮，定当多劫堕，况梨也？
何况自饮，下至众生饮酒者。
述曰：此第二，正犯相。正是以轻况重，文无赞叹、随喜，理有略无(酒过之相，如前酤酒戒说)。
若故自饮下，至轻垢罪者。
述曰：此第三，违制结犯。经言：一切众生，皆有佛性，皆受得戒。若教他饮酒，皆发惛狂，塞他明达之慧。由此尤故，酒制也。(不饮酒戒竟)
▲不得食肉戒第三，文前七门(同上)。
初、制意者，凡为菩萨者，只合舍自身肉，济一切命，何容断大慈种，作众生怨？食他血肉，非理至甚，故须制也。(制意竟)
二、次第者，前离惛乱之饮，今离损命之食，故次生也(次第竟)。
三、释名者，佛子是能食之人，血肉是所食之味，立制防此，故名不得食肉戒(释名竟)。
四、具缘有四：一、是肉(以非肉无犯故)；二、是他肉，以食自肉无正犯故；三、起肉想(以错误无犯故)；四、入口成犯(具缘竟)。
五、阙缘者，如上缘中阙一一缘，或轻，无犯可解。(阙缘竟)
六、轻重者，分三：一、约境，二、约心，三、合辨。初、约境者，有四：一、如一切胎衣是无命肉，二、自死鸟兽残肉，三、净肉(不见杀、不闻杀、不疑杀，小乘教中为净肉也)，四、见闻觉知处分杀等肉。论犯四种并同，论业如次能轻后重(境竟)。二、约心者，就恶心中分三：少时、多时、长时、食肉心等。就一一事中，少分、多分、全分食肉。一一分中，各有自食、教他、赞喜等食肉心。如是等心，造业轻重，思之可解(约心竟)。三、心境合辨者，轻重四句，类前说之，得罪轻重可解(合辨竟)。
七、通塞者，约别教三贤位人，以不见机，一向皆塞。初地以上，见机而作。或以食肉因缘，令诸众生发菩萨意，成菩萨心，断恶生善，破惑见理，故应为之(通塞行竟)。
云若佛子，食肉下者。
述曰：此不得食肉戒，文分三：一、举不食肉意(文云：从佛子下，至不得食一切众生肉也)，二、明食肉得无量罪(文云：即章一勺是)，三、违制结犯(文云：若故食者，犯轻垢是)。今初，为二：先、举不食肉意(从初至而舍去是)，二、制断(文云：一切菩萨不得食一切众生肉)。就前，先标起不得食肉，如文，一切肉不得食也。次释不得食肉意，文云：断大慈悲佛性种子，一切众生见而舍去故。谨按入楞伽经断肉品中，有十义故，不得食一切众生肉(文广不出)。此断大慈悲种子是一意，众生舍去又是一意。又一涅槃经云：一切众生见食肉人，悉皆怖走，咸言：此人是我等怨。又诸经说：食肉人口，四边连头，常有血肉光，或时令众生得见，所以怖走(楞伽悲华大云：一切智光仙人经、涅槃经等，广说断肉，善学佛子，于心行之，于事无令漏失)。
一切菩萨不得食一切众生肉者。
述曰：此第二，制断食肉也。
食肉得无量罪者。
述曰：此第二，论食肉罪报，如论经中同说。食肉之人，一者短命，二多病，乃至贫穷诸衰，以自庄严故(云云)。
若故食者，犯罪者。
述曰：此第三，违制法犯也。
▲不得食五辛戒第四，文前七门(同上)。
初制意者，凡诸佛子，理应香洁其身，奉事一切贤圣，何有食啖五辛，臭气𤑫㶿，薰坌贤圣，善神舍离，恶鬼侯授，故须制也。(意竟)
二、次第者，前戒制有命之身分，此戒制无命之五辛，故其次也(次第竟)。
三、释名者，能食佛子为能防，五辛色类为所防，立制遮断，故名不食五辛戒也。又恶习嗜欲为能防，荤辛种类为所防，能所双制，故名不食五辛戒也。(名竟)
四、具缘有四：一、是五辛；二、起彼想；三、无开缘(若重病、救命、见机、度生等开)；四、入口便犯(具竟)。
五、阙缘者，如上四缘，一一阙者，戒轻，无犯可解。(阙竟)
六、轻重者，约境有生熟，气有泼盛，心有忻厌、耽舍。轻重三时，三分四位，类前可知。(轻重竟)
七、通塞者。若自重病，更无药治，见机救生，利益安乐，理应并通。非此等缘，一切皆塞。(通塞竟)
若佛子，不得食五辛下者。
述曰：此正是不食五辛戒。文分三：一、标不得食五辛(文从初至兴渠是)，二、正唱制断(从是五种至不得食是也)，三、违制结犯(从若故食下至犯罪是也)。今初，标不食中，先标五辛，次列五数。今初，不食五辛者，总标也。大蒜、茖䓗、慈䓗、兰䓗、兴渠者，列数也。此中五辛，与五辛经及诸处色数有别。诸处以薤、薢、䓗、䔉、兴渠为五。今经革䓗者，相承是山䓗也，诸山人言臭于人间䓗也。慈䓗者，胡䓗是也。兰䓗者，人家园中种者是。兴渠者，有说芸薹是，有说阿魏药树是。又说海南山中自有兴渠，臭秽难近。大蒜，人所常食，可知(云云)。
是五种，一切食中不得食者。
述曰：此第二，正唱制断也。
若故食下者。
述曰：此第三，违制结犯也(不食五辛戒竟)。
▲不得不教悔罪戒第五，文前七门(同上)。
初、制意者。若佛子，见一切犯戒之人，应方便晓喻，教令忏悔，复本清净，即是自利利他，正法久住。而乃舍四等心，弃本誓愿，不教一切犯者忏悔，而同住同利。此则令法门尘垢，同法义亏；自行不成，清浊同事。三聚正因，不立摄生之义，令乖非菩行，故须圣制(意竟)。
二、次第者，前则自清己身，今戒不与杂秽恶行者同事，故次制也(次第竟)。
三、释名者。一切犯戒，名有罪。而菩萨不教悔过，名无慈。自他俱非，清浊同事。戒防此失，故云不教悔罪戒。又若佛子，不以慈悲教授一切，名不教忏悔。乃令一切犯戒之者，现种恶因，当受恶果。立制防此，故云不教悔过戒(名竟)。
四、具缘有五：一、是犯戒众生，二、知彼有罪，三、无别开缘，四、无慈悲故覆藏彼罪，五、共同法利便犯(具竟)。
五、阙缘者，随阙，如上一一缘，或轻，无犯(阙竟)。
六、轻重者。犯五、八戒者，不教悔过，教义名轻。犯十戒、具戒、七逆等，不教悔者，长劫受苦，弥成菩萨，无慈悲甚，故重。又若以理论，诸法平等，戒随情别，菩萨违理，不教一切悔过，如今戒结，一一同犯轻垢也。(轻重竟)
七、通塞者，自无五德、十德，他不信顺，理通无犯。若实有德，轻心、慢心，不教悔过，此则无慈，故塞。(通塞竟)
若佛子，一切众生犯八戒下者。
述曰：此不教悔过戒，文分三：一、标起一切犯戒应教忏悔(从初至应教忏悔是)，二、出不教忏悔共同法利(从而菩萨至一众住说戒是)，三、违制结犯(从而不举至犯罪是)。今初，先列一切犯罪相(从初至一切犯戒罪是)，次应教忏悔(文如章门)。今初，八戒、五戒、十戒，此三种戒，若小乘中，通道俗受。此已上十戒，即十善戒故。若以十戒为沙弥戒者，即唯道非俗，即是今经十重，通六道一切受得。毁禁者，沙弥十戒中，煞、盗、淫犯者，禁为毁。比丘四重，尼八重，此经十重，犯者并名毁禁(云云)。又犯一切制戒，不同轻重，皆名毁禁。七逆者，如后戒说之。八难者，古师云：是三涂八难。(解曰：)此八难，是生死人受报之处，非是举罪忏悔之因，故不用。今准地持论中说，菩萨戒有八重法，与今经十重大同。而菩萨犯八重者，生八难处，即以八重、八难之因，令菩萨举处忏悔。因中说果，故名八难也(云云)。
一切犯戒罪，应教忏悔者。述曰：此次明应教忏悔(云云)。
而菩萨不教忏悔同住，同僧利养而共布萨，一众住说戒者。
述曰：此第二，明菩萨作而不作，不教忏悔，不应作而作，同住、同僧、同利、同说戒是(云云)。问曰：如受五戒、八戒人，此是俗人，何处得与菩萨同住、同利、说戒耶？答：此有两解：一、但受五、八戒人，不乐听闻菩萨戒，即如来问，不与菩萨同住说戒。若是有情，心信向大乘，难受五、八戒，而欲听闻菩萨大戒，佛亦开许。故上文云：但有心向戒，解法师语，皆受得戒，皆名第一清净者。又本业经云：菩萨法师，先为其人读诵解说，令心开意解，然后为受。故但受五戒、八戒人，亦得与菩萨同住说戒也(云云)。
布萨者。
此翻长养净法。佛令弟子半月半月修捡自身，心有犯戒，亦惭愧忏悔，长养成就清净行业，故名布萨(云云)。
而不举其罪，下至犯罪者，
述曰：此第三违制法犯(不教悔过戒义竟)。
▲不得不供给请法戒第六文前七门(同上)。
初制意。如涅槃、大品经同说云：诸佛所师，所谓法也。以法常故，诸佛亦常，是故诸佛供养恭敬，尊重赞叹。所以法在人尊，有法人重，故便舍憍慢，除倨傲，百里千里，迎来送去，六时请法，乃至为法灭身。而菩萨反纵憍慢，生患恼心，倨傲于人，轻侮于法，失法利甚，故须制也(意竟)。
二、释合后名者。悭蔽自缠，名不供给。轻人慢法，故不行请。大圣哀愍，制戒防之，故名不供给不请法戒，亦名不尊人戒。法不孤运，弘之在人。人不自成，要资法立。心怀我慢，自大贡高，故名不敬法。鄙吝所须，故名不重人。财法路塞，良为悭慢，戒防此失，故名不敬法重人戒。(名竟)
三、次第者，前戒于犯者不教悔过，今戒于有德者轻人慢法，故相次生也(次第竟)。
四、具缘有四：一、实是大乘见行人，二、无别开缘，三、起悭慢心，四、不供养请法，便犯。(具竟)
五、阙缘者，若是小乘不同见、不同行人，即阙第一缘。余缘阙者，可解(阙竟)。
六、轻重者，约人有三：一、解行过已，堪为轨范，而不敬请，应重；二、解行同己人，不敬请，少轻；三、解行劣已，无犯(人竟)。约法者，若实解大乘常住经律人，不敬请，则重；若大小乘各半解半未解人，不敬请，稍轻；若唯解行小，不解大乘者，无犯(法竟)。
七、通塞者。若菩萨慧眼、法眼开发，知时非时，善识人达法，理通无犯。未至此位，一切皆塞。故华严十方补处菩萨，亦皆请法也。(通塞竟)
若佛子，见大乘法师下者。
述曰：此不供给请法戒，文分三：一、明制戒缘(从初至千里来者是)，二、正明制戒(从即起至灭身请法是)，三、违制结犯(若不尔者是)。今初，见大乘法师者，此总标大乘，异小乘学人也。
大乘同见同行者。
以大乘学人见行不同，以不同故，今文别简，出取同见行者来入僧房、舍宅、城邑，即应供请也。
百里千里来者。
明为弘宣大法，故远来传授也。
即起迎来送去，下至灭身请法者。
述曰：此第二，正制戒。日食三两金，请法重人，故举宝物中重者金，是故云日以三两金供养。又以传法师替补佛处，说佛教诫，故消此供养。如谤佛经中说：谤佛罪轻，谤法师罪重。若供养法师，则为供养佛等。法华经？法师品说：若人一劫谤佛，其罪尚轻；若人须臾骂受持读诵法华经者，其罪甚重。由此言之，以凡夫法师，佛处处大乘中，说敬法重人。如未曾有经：诸天脱天衣上服为座，请野干和上说法。涅槃经：雪山童子为求半偈，许舍身命，供养罗刹。大品经：萨埵波仑菩萨行打骨髓，为求般若。如是等，说菩萨敬法重人，不惜身命。故此经文为法灭身，请法是也。
日日三时供养，请法师三时说法，三时礼拜者。
述曰：为菩萨者，自未证真，法身未立，居地前位，理合有疑。即闻见胜便请，亦何限时节，或三或六。若入初地已上，一一念中，问十方佛及大菩萨一切法义。此三时者，制住四十心位。人未能于念念中问法请益，且制今日夜各三时，即日朝、中、晡，即初夜、中、后，故云三时。以住居凡位，制令不生瞋心、患恼之心，为法灭身请法也。
若不尔者。
述曰：此第三违制结犯(不敬法重人戒，亦名不供给戒竟)。
▲不得懈怠不听法戒第七。文前七门(同上)。
初、制意者，凡诸佛子，应持经律，诣讲法处，听受咨问，以自资神益智，成法身慧命。而乃懈怠懒惰，应往不往，应闻不闻，长己无智，减损慧命，故劳圣制(意竟)。
二、次第者，前戒令请大法，今戒令听大法，故次来也(次第竟)。
三、释名者。有讲法处，成立法身，心怀懈怠，不往听受。圣防此失，制戒御之，故云懈怠不听法戒(名竟)。
四、具缘有四：一、是新学，二、有讲法处，三、无别开缘，四、不往听受，便犯(具竟)。
五、阙缘者，类前可知。(阙竟)
六、轻重者，约人有三：一、大小俱讲；二、讲大不讲小，讲小不讲大。前二重，后或无犯。若受威仪戒，如来制后，亦有犯故(轻重竟)。
七、通塞者，若自知法身、慧命既成立，则通余并塞(通塞竟)。
若佛子，一切处有讲法、毗尼下者。
述曰：此懈怠不听法戒。文分三：一、举戒缘(从初至有讲法处是)，二、正制(从是新学菩萨至听受是)，三、违制结犯(若不至下是也)。今初，一切处有讲法、毗尼、经律者。述曰：讲法两学，总通一切佛法。毗尼者，此翻为灭，能灭五住烦恼(即大乘中说灭，能灭一切烦恼义也)。若以小乘有漏木叉，能灭身口七支恶，名为灭者(此约威义戒释也)。若定共戒、道共戒，能灭九十八使者(此小乘无漏戒也)。经律者，通一切大乘经律也。若菩萨晓了己身有佛性戒故，如涅槃经住实智、用权智者，则不与一切小乘而相违背。虽听学小乘，而知是佛权智摄诱一类，终归大乘。而学佛方便，即不犯次后背大听小戒。若不得此意，即犯背大向小戒也。
是新学下，至听受者。
述曰：此第二，对缘正制也。
若不至彼下。
述曰：此第三，违制结犯(懈怠不听法戒竟)。
▲不得背大向小戒第八，文前七门(同上)。
初制意者，为菩萨者，住十信之位。十住之位，名习种性。人唯舍邪法皈正法，背小乘入大乘。今乃舍正皈邪，弃大习小。本原种性，遂被尘蒙。佛子之行，顿成乖僻。违行之甚，故劳圣制也。大般若经戒品云：若菩萨设殑伽沙劫，受妙五欲，于菩萨戒，由不名犯。若起一念二乘之心，即名为犯。(意竟)
二、次第者，所戒令离懈怠，制使勤学；今戒制不许学习二乘外典，故次来也(次第竟也)。
三、释名者，不了己身有佛性故背大，不别权实教义故向小，能所合目故名不得背大向小戒。又不善习应常住种性故背大，不别邪正是非故习外立制，防此故名不得背正向邪戒，亦名不得背大习邪戒(名竟)。
四、具缘有四：一、是大乘法，二、起彼此想，三、心背言非，四、舍大受小便，犯。背大、向小、向外亦尔(具竟)。
五、阙缘者，例上释之(阙竟)。
六、轻重者，约境者，大乘有随转理大乘，如十二部中、四阿含经中说，三无数劫修道，百劫修相好，三十四心入相成佛等，是名随转大乘。以此经中不说一切众生皆有佛性故。二、常住大乘，即事严此经，一切般若、方等经、法华、涅槃等，是名常住大乘。以此等经同说一切众生皆有佛性，凡有心者皆当成佛，背此等经，名心背大乘常住经律也。故重约心者，凡夫痴暗，心性不定，或泛尔迷，或信心随缘则转，疑犹豫不决故转，以心退转故背，大向小向邪，如是转迷疑生背则轻，转信生背则重，种种广说(轻重竟)。
七、通塞者，若圣种性未成，法身未立，一切皆塞，反上则通(通塞竟)。
若佛子，心背大乘常住经律者。
述曰：此背大向小戒，文分三：一、背大(从初至言非佛说是)，二、向小向邪(从而受持至邪见轻律是)，三、结犯(如文)。今初，心背大乘常住经律，如前释讫。
言：非佛说。
恶习熏心，故言非佛说。此据初习二乘邪见人，未见邪见、恶见，可以结轻；若成邪恶见，即是谤法，如上结重。
而受持二乘、声闻、外道恶见、邪见经律者。
述曰：此是第二，向小向邪也。二乘者，即声闻、缘觉乘法，唯说无常、苦、空、无我，不说常住佛性故。言外道者，如西国九十五种外道，此国数种外道等法，皆不得习学，恐成恶见、邪见故。恶见、邪见，与诸恶杂染同趣，故名恶见。执着断、常，名邪见。故言外道法、律，是恶见、邪见经、律也。又学杀牛、杀羊、祠天，愿得生天等法，故名邪见经。受行鸡、狗等戒，名邪见律。又学断、常二见，拨无因果等法，名邪见经、律。又行服气、服水等法，名邪见律。故名邪见经、律也。
犯轻垢罪者。
述曰：此第三违制结犯(背大向小戒竟)。
▲不得不看病戒第九，文前七门。(同上)
初、制意者。凡称菩萨，以慈悲喜舍为体，拔苦与乐为用。何有见病不救，乖体失用？圣防此失，故须制也。又诸疾病人，爱惜性命，恐死堕落。佛子慈忍供给，可须说法安慰，爱养令差。即是施与长命色，力安无碍辩。顿违此行，故须制也。又不受长者请经云：佛自看病，比丘洗浣说法，告诸比丘：汝等舍父母兄弟，唯有师僧同学，何不相看？种种呵已，现金色身。皆从看病因缘故来，何况凡下(意竟)。
二、次第者，前戒为背胜上法故制，今戒为舍悲愍故制；又前戒于法违背故制，今戒终生不济故制(次第竟)。
三、释名者，病苦邻死，舍而不看，能所合利，故名不得不看病戒(名竟)。
四、具缘有四：一、病苦，二、起彼想，三、自无病，四、起嫌舍去，便犯(具竟)。
五、阙缘。六、轻重。七、通塞。(并类上思之。)
若佛子一切，疾病人下者，
述曰：此不看病戒。文分二：一、举缘(从初至皆养令差也)，二、举违行结犯(从而菩萨下，乃至轻垢罪是)。今初，一切疾病人供养如佛无异者。述曰：举上比下，故云如佛无异。言使菩萨心行平等，于八福田无二无别，故云病人如佛无异(此令以理观，小心看病也)。
八福田第一者。
述曰：八福田者，有人云：一、旷路造美井，二、水路造桥梁，三、平治险路，四、孝养父母，五、供养沙门，六、供养病人，七、救济危厄，八、设无遮会(未审出何圣教)。又有人云：三宝为三，四、父母，五、师僧，六、贫穷，七、病人，八、畜生(亦未见圣教文)。又贤愚经：施五人，得福无量：一、知法人，二、远行来人，三、远去人，四、饥饿人，五、病人。加以三宝，亦名八种福田。今依本经戒中，自有八种福田：三宝为三，四、父母，五、师僧，六、弟子，七、诸根不具，八、百种苦。以此义故，从初举佛子平等心看病人，与佛无异者是也。又不受长者请经云：佛自看病，洗浣病者，及洗衣物，晒褁讫，集诸比丘，种种呵责，说法已，告诸比丘：佛法僧宝，无可须待，一切病人，有所须待，要人看待，然可得差。故看病福田，于八之中，最为第一。
而菩萨下者。
述曰：此第二举行以制。若佛子！于一切病者，先有嗔恨心，今应舍嗔恨心而行救济。若怀嗔恨心不救济者，失慈悲之行，成怨结之业，故犯即轻垢罪是也(不看病戒竟也)。
▲不得畜诸煞具戒第十文前七门(同上)。
初、制意者，菩萨唯应广积财法，利乐众生，而反畜杀具，深乖慈忍，故须制也(意竟)。
二、次第者，前戒防自身不能济病，今戒防非法煞具，唯行慈济，故次来也(次第竟)。
三、释名者，煞具损害，畜长嗔怒，违慈既深，立制防此，故名不畜煞具戒(名竟)。
四、具缘有四：一、是煞具，二、有彼想，三、无开缘，四、故畜成犯(具竟)。
五、阙缘，六、轻重(准上说之)。
七、通塞。如涅槃经第三金刚身品云：于末法中，初护正法，令与优婆塞等，执持刀杖，而相随逐。口常宣说方等大乘，一切众生，皆有佛性。当知是人，不名破戒，名护法师。此通也。又一切人施者，口应报云：出家人法，所不应畜。檀越回易，如法布施，其福甚多。或未回易间，暂时隐处安置，亦应无犯。余一切皆塞。(过塞竟)
若佛子！不得畜一切刀杖者。
述曰：此不畜煞生具戒，文分二：初、戒缘(从初至一切不得畜是)，二、举违行结犯(从而菩萨下，至犯罪是)。今初，为二：先、举一切煞具(从初至杀生之器是)，二、制断(如文一切不得畜是)。
而菩萨下者。
述曰：此第二，举违行结犯。菩萨断怨行，乃至煞父母，尚不如报，况故畜刀杖者，结犯(不畜煞具戒竟)。
如是十戒应当学，敬心奉持者。
述曰：结前十戒，劝学奉持也。
下六品中，当广开者。
述曰：此是以今本之略，指大本之广，故云下六品中广开也(结前竟也)。
▲不得故作国贼戒第十一文前七门。(同上)
初、制意者，菩萨理应和诸违诤，令息相害；而反作国贼，令兴师相煞者，为害滋甚，故劳圣制。又别意有六：一、招彼此讥嫌故，二、两发怒害故，三、两成乖诤故，四、兴师相伐故，五、非四等行故，六、业道深重故。为此伤故，须制也(意竟)。
二、次第者，前戒制畜煞具，今戒遮为军使，故次第也(次第竟也)。
三、释名者。为国传语，名国贼。两军相合，或名相煞，立制防此，故名不住国贼戒，亦名不作两国通使戒。释云：鲸敌胜负，名两国。传彼此语，名通使戒。互觇盈虚，兴师相伐，制戒防此，故名不作两国通使戒(名竟)。
四、具缘有四：一、二国二军，二、有恶心为利养，三、传彼此语，四、彼此知闻，便犯。若令两国相煞，传者有煞心，一一人死，即犯煞戒夷罪，又犯两国通使轻垢罪。(具竟)
五、阙缘，六、轻重(准上说之)。
七、通塞者，若菩萨住不思议解脱神通力用立之，以等力降伏使和安者，来往并通，余皆塞也(通塞竟)。
若佛子，为利养，
述曰：此不作两国通使戒。文分三：一、戒缘(从初至无量众生是)，二、正制戒(从而菩萨至故作国贼是)，三、违制结犯(若故作下是也)。今初。为利养者，望得赏赐故，又望爵禄故。恶心者，或自有恶心，或为亲识国家作报怨心。是恶心故，云通国使。命，命。兴，兴。师，师者，众也，帅也，谓帅众人煞无量众。
而菩萨不得，入军往来者，
述曰：此第二正制，尚不得往来，况故作国贼也。
若故作者。
述曰：此违制结犯(故作国贼戒竟)。
▲不得作贩卖戒第十二文前(同上)。
初、制意者。菩萨唯应舍身、命、财，舍而不着。财、法二施，周给一切。不可内怀贫利，外行贩卖。或因此行，枉押埋没，煞盗之业潜兴。自行既亏，招他讥谤，杂染之甚，故须制也(意竟)。
二、次第者，前戒止为国贼故制，今戒遮贩卖良人、六畜等物，况于诸色埋没故制，故次第也。(次第竟)
三、释名者，炫诱规利，故名贩卖；立制防此，故名不贩卖戒(名竟)。
四、具缘有四：一、是犯境有四(一、良人，二、奴婢，三、六畜，四、盛死之具)，二、随起彼想，三、正卖，四、事成，即犯(具竟)。
五、阙缘。六、轻重。(准上。)
七、通塞者。若小乘诸部经律，为三宝建立修持，听畜良人、奴婢、六畜等使用。若别人不许，唯以出家五众为三宝事，直买直卖，无心贩易，理通余并塞。盛死具者。诸佛教中，唯有水、火、林三葬，终无许用盛死人具，何况卖贩行非法耶？(通塞竟也。)
曰：若佛子，故贩卖下者。
述曰：此不贩卖戒，文分三：一、举犯缘(从初至盛死之具是)，二、正制(从尚不至教人作是也)，三、违制结犯(从若故下是也)。
六畜者。
述曰：俗书周礼云：牛、羊、犬、马、豕、鸡为六。此随世言六理，实无六畜。通一切畜生，皆不得贩。若贩卖者，即是十六恶律仪摄故(不贩卖戒竟也)。
▲不得无根谤毁戒第十三文前(同上)
初制意者，有四：一、为护十重中说，谤毁他等三重戒故；二、为令不恼诸好人故；三、为护佛法无丑恶过失故。实恶尚不许说，何况虚起谤耶？四、为离招重业累故(意竟)。
二、次第者，前戒于下利不贪故制，今戒于上人无谤故制(次第竟也)。
三、释名者。非见闻疑等恶事，名曰无根。枉恶熏心而语，名谤。立制防此，故曰不得无根谤毁戒(名竟)。
四、具缘有四：一、境实好人，二、知无恶事，三、起恶心，四、发言谤毁，便犯。(具竟)
五、阙缘。六、轻重。(同上)
七、通塞。若痴狂心乱，又初地以上，见机而逆化之可通，余并塞(通塞竟也)。
若佛子，以恶心故者，
述曰：此不得无根谤毁戒。文分三：一、举过(从初至十重是)，二、举胜立制(从父母兄弟下，至慈悲心是)，三、违制犯结(从反而至垢罪是)。今初，以恶心者，明用三毒、七毒，或怨嫌心，或诤名利、眷属、胜他等种种恶心，皆是起谤之因故(云云)。
无事谤他者
述曰：即是元无见、闻、疑三根等事，故云无事恶狂。重心而语，故曰谤他。此两句是总。余良人至贵人等七种，父母、兄弟、六亲是别。若广说者，即应以上一句，历一十七种人，一一皆言：以恶心故，无事谤他。言犯十重，此句亦总。(文不次，义如是。)七逆，如下释。十重、六亲，孝、顺、慈、悲等，并如上释。章门云：举胜立制者，以父母、兄弟境上，孝心易成故。又对余境，亦同父母故。
而反更加者。
述曰：此第三，违制结犯(不无根谤戒竟)。
▲不放火损烧戒第十四文前(同上)
初、制意者，护煞、盗罪，恶心放火，连炎蔓莚，损害深广，怨嫌极深，大圣哀愍，故立制也(意竟)。
二、次第者，前戒不令损，恼人故制；今戒不令损，依报故制，故次第也(次第竟)。
三、释名者，放火起炎，名曰损烧。立制防此，故名不放火损烧戒(名竟)。
四、具缘有四：一、山等境，二、起彼想，三、以恶心，四、放火，便犯(具竟)。
五、阙缘；六、轻重；七、通塞(准上说之)。
若佛子，以恶心故者，
述曰：此不放火损烧戒，文分三：一、举过(从初至九月放火是)，二、举损正制(从若烧他人至不得故烧是也)，三、违制结犯(从若故下是也)。今初，云以恶心者，简非慈心救物也。放大火者，简非小缘错误也。烧山林旷野者，此明所损弥广也。四月乃至九月放火，此是约时明损，生恼害尤多。以从四月乃至九月，方寸之地有多生，今故举制也。
若烧他人家屋宅者。
述曰：此第二，举损立制。以烧山野，元是无主。火随风势，烧他人家、屋宅、城邑，乃至一切有主物，故云不得故烧。此正立制，若有主、无主山野，并不得烧。
若故烧者。
述曰：此第三，违制结犯(不放火损烧戒竟也)。
▲不得邪僻教他戒第十五，文前(同上)。
初、制意者，菩萨唯应以大乘教化一切众生，令速成佛。乃以恶心、嗔心，教他二乘、外道邪僻之法(外道名邪，二乘名僻)，流转生死，不达其本源，故须制也(意竟)。
二、次第者，前戒遮其外损，今戒护其内益，故次来也(次第)。
三、释名者，外道法邪，二乘法僻。佛子！以此施他，有损自他，立制防御，故名不邪僻教化戒(名竟)。
四、具缘有四：一、所对人，二、以恶心，三、教二乘外道法，四、前人领受，即犯(具竟)。
五、阙缘。六、轻重。七、通塞。(准上。)
若佛子，自佛弟子者，
述曰：此不邪僻教化戒。文分二：一、应教化以大乘之法(从初至次第法用是)，二、教化邪僻之法结犯(从而菩萨至结罪是)。今初。及外道初入佛法，佛子应以慈心教以大法。
教解义理者。
述曰：法界法性，名大乘理。佛种佛性，是大乘义。(并如上广释也。)使发菩提心，以解义理，故伤轮转。发大誓愿，断恶修善，名菩萨心。发十心者，有本云：发十发，趣心俱得。长养心即十长养，金刚心即十金刚。(并如上释。)一一解其次第法用。如是三十心位，一一位皆有体用，自行、化他、赞喜等次第法用。(并如上释。)
而菩萨下者。
述曰：此第二教，以邪僻结犯亦名教。以二乘外道法故，结犯恶心、瞋心、二乘外道邪见论等(并如上释)。言横教者，以二乘外道法不正入佛法之义教授他人，故名横教也(不邪僻教化戒竟)。
▲不得惜法规利戒第十六，文前(同上)。
初、制意。惜法有四：一、畏他胜己故倒说，二、规他利故倒说，三、或求他，五、欲、色境故倒说，四、罔冒他故倒说。此等皆是初心菩萨尘垢，故劳圣制。又制此戒，为护前悭法重戒；又为摄护新学佛子，令入大乘正法故；又为令说者、听者俱成大乘种性传灯，不颠倒故(意竟)。
二、次第者，前戒应教而不教，不应教而教，故制；今戒为惜法规利，不应时而说，故制。(次第竟)
三、释名者。吝护正法，名为惜法。内规利养，名规利戒。防此失故，名不得惜法规利戒。(名竟)
四、具缘有六：一、有来求法，二、实自解法，三、无开缘，四、规他利，五、倒说法言，六、前人闻知，即犯(见竟)。
五、阙缘。六、轻重。七、通塞。(准上。)
若佛子，应好心者。
述曰：此不得惜法规利。戒文分三：一、先制自学(从初至解义味是)，二、制教他学(从见后新学至开意解是也)，三、违制结犯(从而菩萨下是)。今初。应好心简，不是求利杂染等心也。先学至义味，是自学成立也。
见后。新学下，至心开意解者。
述曰：此第二，制教他学。有百里千里，来求大乘经律，应如法为说。有事有理，两种如法。如烧身臂指等行，此难行能行，难作能作，此事如法为说也。理如法为说者，即是教诸新学菩萨观身，观一切众生，一切贤圣，一切法亦如也。众生圣贤亦如。夫如者，不一不异，平等无二。如是心心寂灭，念念真如，住正法故。亦不分别自身他身，自事他事，自行他行。远离恐怖，身心豁然与真应，名理如法为说。戒净名曰：夫说法者，无说无示。其听法者，无闻无得。此即标事理两种，如法为说竟。
为说一切，苦行下者。
述曰：此是释事理两行，为二：先释事行，次出理行。今初，苦行烧身臂指供养凡圣者，以菩萨心住平等清净法界，观心佛众生一如无二如，以真如心而行行苦行，舍身臂指，所以虎、狼、狮子、饿鬼、畜生而无差别，平等施与而供养之。(事如法竟)
云：若有一一次第为说正法，使心开意解者。
述曰：此第二，释理如法。应教新学菩萨，展转为一切众生说次第道、平等道，名正法，使心意解也。故华严经曰：如心佛亦尔，如佛众生然。心佛及众生，是三无差别。差别无差别，一一次第道。诸戒平等，是无差别。差别平等道中，迷悟深浅，是佛依二谛为众生说，于佛真如清净常一也。
而菩萨为，利养故者，
述曰：此第三，违制结犯。言为利者，情有规求应答。以大乘事理苦行，如次前说，故云应答。乃以小乘杂碎事行，非平等理行而说者，故云不应答也。
说经律文字，无前无后，谤三宝说者。
述曰：先简非，次显是。初简非者，有人云：以小乘戒定慧门，不以先戒次定后慧，为倒说经律文字。(弹曰)此是声闻二乘法，今经若教他二乘经律，犯轻垢罪。(一非)又师云：为人说法，前后一者，中着前后，令乖义理。谤三宝，说是佛所说，则为谤佛。言法如是，则为谤法。复云僧同此说，则是谤僧。(议曰)此解有通有塞。塞者，不简说大小二乘教，又不简大小二乘。谤三宝，心口是何心口，故是塞。通者，一往通望名教作义，示有通。(简非，详识竟也。)
次显是者，略作三义释之：一、约教位释不谤三宝，二、约修行释不谤三宝，三、结会不谤三宝。初约教位不谤三宝者，如涅槃经云：若人八恒河沙诸佛所发菩萨心，然后始能不谤三宝正法。又涅槃第三十七迦叶菩萨品云：若人心口异想异说，言一阐提得菩提者，当知是人谤佛法僧。若人心口异想异说，言一阐提不得菩提，是人亦名谤佛法僧。若引说言，八圣道分凡夫所得，是人亦名谤佛法僧。若有说言，八圣道分非凡夫得，是人亦名谤佛法僧。若有说言，一切众生定有佛性、定无佛性，是人亦名谤佛法僧。是故我于戒经中说，有二种人谤佛法僧：一者、不信瞋恚心，二者、难信不解故。善男子，若人有信心，无有智慧，是人则能增长无明；若有智慧，无有信心，是人则能增长邪见。善男子，不信之人颠恚心故(贪痴慢等，例准瞋心)，说言无有佛法僧实；信者无慧，瞋倒解义，令闻法者谤佛法僧。善男子，是故我说不信之人瞋恚心故，有信之人无智慧故，是人能谤佛法僧宝(已上涅槃经文，不添入语，除注)。议曰：经言心口异想异说者，以是凡夫心想见倒，以自覆蔽，故名异想；由想颠倒，熏动口业，故名异说。是故名为心口异想异说，能谤三宝也。正约信者，十信、十住、第六正信住，以前遇恶因缘退者，无恶不作，能说异法，能谤三宝；遇善知识进入第七不退住，常以般若圆明自照故，说法化人，不谤三宝；乃至妙觉三十六位人说法教化，一一皆能称法界法性，不谤三宝(广如仁王、本业二经明之，约教位释竟)。
二、约行者，十信位人，还以信、进、念、定、慧、回、不、护、戒、愿等十心，为进修之行。若佛子，信三宝性相，常住无变，生死轮转，犹如循环。如是生死，异动不动，异自行教化，此别教菩萨修行信心也。若观生死，即而生信心，了了分明，通达生死空寂，即是无二无别。如是自行此信，教他赞喜等，此是圆学菩萨修行信心也。进、念、定、慧等九法修行，一一皆有别圆二种行，唯以义可论，结会谤不谤义也。(约修行不谤三宝竟。)三、结会者，涅槃云：有信无慧，能谤三宝；有慧无信，能谤三宝者。此等经自释云：有慧无信，增长邪见，以瞋恚心故，谤佛法僧；有信无慧，颠倒解义，令闻法者，谤佛法僧。故云心口异想异说，皆谤三宝。(此多约别教别相，信慧不融，故云谤三宝是也。)若菩萨，如华严？十无尽藏品说：信一切法，性相常住，不生不灭，同真际，等法性。若菩萨住是信者，所有慧身，不从他悟，信慧圆融，一体一相，能以自行化人者，真名不谤三宝。(结会不谤三宝竟，不惜法规利戒竟。)
▲不得依势乞求戒第十七，文前(同上)。
初、制意者，菩萨理应谦下无碍，利生益物，而反倚恃乞索打拍，横取钱物，违慈之甚，故须圣制。又别意有三：一、护前盗戒故，二、乖自慈济故，三、倚势恐他失所化故。(意竟)
二、次第者，前戒他来求法，倒说成谤故制；今戒非分倚势，恶求多求故制，故次明也(次第竟)。
三、释名者，假托官力名倚势，恶取无厌名乞求。立制防此，故名不得倚势乞求戒(名竟)。
四、具缘有六：一、为自名利，二、故近官等，三、倚威势，四、逼恼他人，五、恶乞他物，六、人入手，便犯。(具竟)
五、阙缘。六、轻重。七、通塞。(准上说。)
若佛子，自为饮食者，
述曰：此不得倚势乞求戒。文分四：一、自行恶求(从初至多求是)，二、教他恶求(文如章是)，三、无慈孝心(文无慈孝心是)，四、违制结犯文(不倚势乞求戒竟)。
▲不得无知解作师授戒戒第十八文前。(同上)
初、制意者，菩萨理应内成己德，外益他人，而乃内实无知，外欺一切，诈为知解，故劳圣制也(意竟)。
二、次第者，前戒倚势强乞故制，今戒诈言知解故制，相次来也(次第竟)。
三、释名者，隐无知解，诈言知解，为人师范，自诳诳他，立制防御，故名不得无知解作师授戒戒(名竟)。
四、具缘有四：一、随不习学，二、性非愚痴，三、隐迷诈解，四、与人授戒，犯。(具竟)
五、阙缘。六、轻重。(准上。)
七、通塞者，若痴狂心乱，立性闇钝，勤学未成，又如法为说，千里内更无人为戒师救彼死畏病苦，应告他云：某甲随力随分而说。受者通也，余并塞。(通塞竟)
若佛子，学诵戒法者，
述曰：此不得无知解作师授戒。戒文分三：一、制学知解(从初至佛性之性是)，二、实无知解(从而菩萨至解一切法不知是)，三、违制结犯(从而为他人作师下是)。今初，制学知解。戒法者，谓一法，即是光明金刚宝戒，是名戒法。若三法，即三聚净戒，是名戒法。若二法，即戒体、戒相(体者，从师顿受得是。相者，十重八万，略则四十八是)。如是准本业经，三聚净戒，摄受一切佛法。故须日日六时，持菩萨戒，解其义理佛性之性(义者，十重八万所诠之义。理者，凡圣本源清净之理。学习知解如此义理，名为佛性之性义也)。
而菩萨者。
述曰：此第二，实无知解。文分三：一、实自无知解(从而菩萨至戒律因缘是)，二、欺诳自他(从诈言至他人是也)，三、结自无知解(从一一不解至不知是)。
而为他人作师者。
述曰：此违制结犯。去圣时远，人多嬉犯，自他俱堕，如何出离也？(不知解作师授戒戒竟。)
▲不得斗遘两头谤欺贤人戒第十九文前。(同上)
初、制意者，菩萨理应见人少善，便称赞也。何乃内怀恶心，两舌欺谤？积亹由此，无恶不造。大圣哀愍，故须制也(意竟)。
二、次第者，前戒自无知解故制，今戒谤他贤人故制，故次来也(次第竟)。
三、释名者。两舌来往，故名斗遘两头。矫设端绪，故名谤欺贤人。立制防御，故名不得斗遘两头谤欺贤人戒，亦名不得两舌戒，亦名不得离间戒(名竟)。
四、具缘有五：一、内有恶心，二、见他恶行，三、谤以恶言，四、矫传彼此，五、彼此作恶，便犯(具竟)。
五、阙缘。六、轻重。七、通塞。(准上。)
若佛子，以恶心故者，
述曰：此不得两舌戒，文分三：一、叙制戒缘(从初至菩萨行是)，二、制戒意(从而斗遘至不造是)，三、违制结犯(从若故作下是)。今初。以恶心故者，种种嫉妒心、欺陵心、憍慢胜负心、朋党爱见心、不省己过心、常讼彼短心，如是缠缚相应心，皆是恶故。
见持戒至行菩萨行。
此是贤人以恶心者见生欺谤，故名制戒缘也。
而阙遘至不造者。
述曰：此第二，制戒意。佛意不许行两舌，令彼此造恶故。
若故下者。
述曰：此第三，违制结犯(不斗遘两头谤欺贤人戒竟)。
▲不得不救众生苦戒第二十，文前(同上)。
初制意者，菩萨初发心时，救度一切众生，而乃见他杀害，无救度心，违慈行甚，故制也(意竟)。
次第者，前戒见贤欺谤，故制。今戒见生不救，陷他受苦，名生苦难。能所合目，故名不救众生苦戒(［名］竟)。四、具缘有四：一、内无慈济，二、见人杀生，三、舍而不救，四、命断及不讲戒，便犯(具竟)。
五、阙缘。六、轻重。七、通塞。(准上。)
若佛子！以慈心故者。
述曰：此不得不救众生苦。戒文分三：一、制应作(从初至生生受生是)，二、应救应讲(从若见世人至生人天上是)，三、违制结犯(若不下是)。今初，应作者，菩萨以无缘慈悲，观三界六道，舍身受身，同禀四大。若杀彼者，即是我身本体。以其一性一相，一体一用，一行一位，一因一果，平等平等，无异身我本体者。□□□□相续行杀生业故。
若见世人者。
述曰：此第二，应救应讲。或先救次讲，或先讲次救，随便宜行。要以慈心救，令于怨亲平等平等。所以父母亡日，今为讲戒，同一切众生，与第一乐。故云解其苦难，得见诸佛也。
若不尔，下者。
述曰：此第三，违制结犯(不救众生苦戒竟)。
如是十戒下，至广明者。
述曰：此是结略指也。(二十经垢戒竟)
梵网经卷第四(终)

        </div>
      </div>
    </div>
  </div>
</div>
<!--update:2025-08-30 09:29:51-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>