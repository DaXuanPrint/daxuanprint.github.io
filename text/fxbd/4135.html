<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="金刚顶菩提心论略记,金刚顶菩提心论略记全文在线阅读,金刚顶菩提心论略记全文在线下载,大玄古籍书库">
<meta name="description" content="金刚顶菩提心论略记，一卷，唐遍满撰，日本佚名题记，源秀题记，真源题记，亮瑞题记。_金刚顶菩提心论略记_全文在线阅读_金刚顶菩提心论略记_全文在线下载_大玄古籍书库">
<title>金刚顶菩提心论略记_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">金刚顶菩提心论略记</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]12367</span> <br/>
          说明： <span class="inputVal" id="bkdec">金刚顶菩提心论略记，一卷，唐遍满撰，日本佚名题记，源秀题记，真源题记，亮瑞题记。</span> <br/>
          封面： <span class="inputVal" id="bkimg">Z_4135.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]金刚顶菩提心论略记
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]12367
[book_dec]金刚顶菩提心论略记，一卷，唐遍满撰，日本佚名题记，源秀题记，真源题记，亮瑞题记。
[book_img]Z_4135.jpg


[book_title]金刚顶菩提心论略记
唐沙门遍满撰。
论题云：金刚顶瑜伽中，发阿耨多罗三藐三菩提心。论者言：金刚者，谓不坏义。行人若住菩提心时，不为世间染法所破，故云不坏。顶，谓头也，极也。即明菩提心外，莫更越高也。如人登山，下观万物，莫不明了菩提心顶。亦下观法界，圆照无碍，故名为顶。言瑜伽者，谓相应义也。即明三密相应义。言三密者，谓即真言观是也，即身口意也。中，谓中道。远离二边，契会中道，故云中也。秘释云：中，谓内也。若心水澄住，菩提心月影现于中也。发，谓显也，得也。下云：于一切有情身中，本来有普贤大菩提心，□为贪瞋痴烦恼之所缚，故诸佛大悲，以善巧智，说此甚深瑜伽，令修行者，于内心中，观日月轮云云。又云：由作此观，照见本心，湛然清净，犹如满月，光遍虚空，无所分别，亦名无觉了，亦名净法界云云。荡妄雾于慧风，见大日光；澄迷浊于定泉，显得本觉云。显得言阿耨多罗三藐三菩提者，印度之语也。大唐谓云阿、云无、耨多罗云。上三云正，藐云等，亦三云正。菩提云觉，即是无上正等正觉。此有四觉：一、无上觉，是总也，即显菩提清净法界；二、正觉，简外道，邪觉故；三、等觉，简二乘，但了主空，偏觉故；四、又正觉，简菩萨，菩萨因觉，未满果位，非正觉故。此显菩萨道，即四智品。下一觉字，实通上四。由具下三，一切莫过。过，超。以喻真理所觉，名无上觉。□□然诸经论，多说真理，名无上菩提体，以本根故。今此双取佛果智，俱名无上菩提。于此有五净法界，及四智法也。无著般若论云：无上菩提，是法身理；三藐三菩提，是报身智云云。故即通显此之二种，体过一切。(已上常途义释也。)若秘释者，一一字，一一尊，三摩地门，梵云阿耨多罗三藐三菩提。初之阿字，具含四字：一者阿(声短)字，菩提心义。此字一切字之为先，于大乘法中，趣向无上菩提心为先。二者阿(长声)字，是行义。则四智印瑜伽教中，修行速疾方便，由集福智智慧资粮，证成无上菩提正因。三者暗字，是等觉义。由于边智解脱三摩地陀尼罗门，摧伏四种魔罗，受十方一切如来三界法王灌顶，转正法轮。四者恶(入声)字，是涅槃义。由断二种障，谓烦恼所知之障，证得四种圆寂。所谓一者自性清净涅槃，二者有余依涅槃，三者无余依涅槃，四者无住涅槃。前三通异生、缘觉、声闻，第四唯佛独证，不同异乘，则此四字是毗卢舍那佛自觉圣智。四种智解脱外，现四大转轮王菩萨，所谓金刚萨埵、金刚宝菩萨、金刚法菩萨、金刚羯磨菩萨(至下当知)。第二耨字，一切法譬喻不可得义也，如来万德难可比喻故，即金刚宝三摩地门是也。第三多字者，一切法如如不可得义，断除二障证得本觉如如故，即金刚香菩萨三磨地门是也。第四罗字者，一切法清净无垢染义故，智慧火烧妄执尘粪尽故，即金刚声菩萨三摩地门是也。第五三字者，一切法一切谛不可得义，如实谛观一切诸法性相故，即金刚喜菩萨三摩地门是也。第六藐字者，一切法吾我不可得义，四德之中第三秘德，即无戏论如来三摩地门是也。第七三字者，入现前降沾大雨般若波罗门，悟一切法时平等性不可得故，即前金刚喜菩萨三摩地门是也。第八九菩提两字者，一切法无缚义，若知自身中菩提心成就三世平等，犹若虚空离诸万象，象则知一切有情心及诸佛心清净，则生大悲深生矜愍，则持种种方便令一切有情至于离苦，究竟解脱无缚金刚萨埵大菩萨三摩地门是也。梵云质多，汉语云心，谓普贤心。普贤心即一切如来，一切如来即菩提心。通持依二释，如金刚顶五秘密经云：若于显教修行者，久经三大无数劫，然后语成无上菩提。于其中间，十进九退，我证七切八前集福德智慧，回向声闻、缘觉果，仍不能语无上菩提。若依毗卢舍那佛自受用身所说，内证自觉圣智法，及大普贤金刚萨埵佗受身用智，则于现生遇逢曼荼罗阿阇梨，得入曼荼罗，为具足羯磨，以普贤三摩地引入金刚萨埵入其心中。由加持威德力故，于须臾顷当证无量三昧耶、无量陀罗尼门，以不思议法能变易弟子俱生我执种子，应时集得一大阿僧祗劫所集福德智慧，则为生在佛家。才见曼荼罗，则种金刚界种子，具受灌顶，受职金刚名号。从此已后，受得广大甚深不思议法云云。第十论者，梵云摩怛哩迦，汉云论也，本母之义也，此菩提心出诸法故。又教诫之义，教诫行者，令修大菩提行故。即明论文根、教、识一者，谓无类之义，唯有一故，云一卷也。
论云龙猛菩萨造者，明造者之名目，真言教祖第三之人也。梵云那伽阏剌树那菩提萨埵，汉云龙猛菩萨，旧云龙树。诞迹南天，化被五印，寻本则遍覆初生。如来现迹，位登初地。或游邪林，同尘同事；或述正幢，以宣扬佛威。作千部论，拥邪显正。上游四王自在处，下入龙海中宫，诵持所有一切法门。遂则入南天铁塔中，亲授金刚萨埵灌顶，诵持秘密最上曼荼罗教，流传人间。楞伽经说：我乘内证智，妄觉非境界。如来灭度后，未夹当有人。于南大国中，有大德比丘。名龙树菩萨，能破有无见。为人说我乘，大乘无上法。
论云：大兴善寺三藏沙门大广智不空者，正明翻家之主，是第六祖师，即北天竺婆罗门子也。初母氏遇相者曰：尔汝所怀，菩提萨埵也。数日之后，夜梦佛视以微笑，眼灌以五智水，省悟以后，室明如昼，遂则娠孕。和尚面未几，耶早弃背，孤露无归。年甫十岁，随舅氏至武威郡。年至十三，游大原府。寻入长安，见大弘教金刚三藏，以为真言。师初试教悉昙章，令诵梵经。梵言□□无坠，一阅有悟，便许入坛，授发菩提心戒。或十五出家，弱冠从有部进具，成大苾刍。律相洞闲，知而不住，将欲学声明论，穷瑜伽宗，以白先师，师未之许。夜梦佛菩萨来，悉告曰：我之法藏，悉以付汝。遂授以三密，谈于五智。至开元二十九年秋，先师厌代入唐之后，有诏令命赍国信，使师子国。白救连山，巨鳞横海，洪涛淘涌，猛风振激。和尚手玩金刚，口讽随求，群灾静然，船达彼国。□弟子僧含光、慧辨，皆月击惊怪焉。师子国王郊迎宫中，七日供养，以真金器沐浴。和尚时步慰，问以梵礼。王诸眷属，宰辅大臣，备尽献敬。其国有阿阇梨，名曰普贤，位邻圣地，德为时尊，从而问律无展，奉献黄金，以表丹诚。见之报曰：吾所宝者心也，非此宝矣。即授十八会金刚顶瑜伽并毗卢舍那大悲胎藏五部，灌顶真言秘典经论梵箧五百余部，佥以为得焉。佗日，王作调象戏以试和尚，和尚结佛眼印，住慈心定，诵真言门，其象颠仆，不能前进。王甚叹怪，称增䖍诚。即知七叶之花，本无香气；五阴之舍，岂有我人。至于天宝六载，自师子国归还，玄宗延入建坛，亲授灌顶，即赐紫袈裟一副，绢二百匹。至于十三载，有敕令往武威府节度使。十五载三月，敕还京，住大兴善寺。洎至德中，肃宗皇帝密进不动尊八方神旗经等。乾元中，延入内殿，建护摩，亲授灌顶。天恩弥笃，敬重常新。寻令于智炬寺念诵，感本尊月轮悬虚空，大明晖岩谷。及宝应临朝，金轮驭历，圣眷弥积，师事道尊，授特进试鸿胪卿，加大广智之号。或普贤流神光于紫殿，六宫作礼；或文殊呈瑞相于金阁，万乘修崇；或翻密严国护之梵文，云飞五色；或译虚空库藏之具偈，雾拥千僧。和尚衔命向涉彼清凉，承恩而旋归汉邑。前后奉诏所译经论，总八十三部一百二十卷，并已入目录而流行。至九年六月十一日，制加开府仪同三司，封肃国公，食邑千三户，余如故。荣问优洽，宠光使繁，降北极之尊，为师宗之礼。敕书盈箧，中使相望，前古已来，未有如之。夫众色摩尼，本无定彩，七珍百移，于我何为？只唯真尧之大宝，是我所重矣。电影粗驻幻化，谁人自知？去辰某月十五日，命弟子进表上辞，属以后事。削发汤沐，右胁累足，奄然而化，春秋七十，法夏五十。天开哀悼九重，辍朝三日，赠绢三百匹，布二百端，钱三万，米面共四百石，香油薪炭及诸齐七殊支给。又赠钱二百二十五万，建以灵塔。又敕高品李宪城勾当，及功德使开府仪同三司李元琮监护。即以七月六日，葬于凤之南少陵原。其日中书门下敕牒赠司空，赠谥大辨正广智不空三藏。池涸花萎，告终之相，同双林之变色，均提河之逆流。四部弟子，凡数万人，痛大夜之还昏，悲慧炬永灭。夫法体坚固，无？去来，应俗缘则现于人世，证道品则归之涅槃。奇哉！夫言奉诏译者，明佛法国王之所仰，非余人之所兴。故仁王般若，吾灭度后，正法欲灭，此经三宝，附诸国王，建立守护。我四部弟子等，受持读诵，解其义理，广为众生，宣说法要，令其修习，出离生死。今此论者，则开元年中奉诏所译，即入目录流通，故云奉诏译也。
论云：自大阿遮梨至不求余果者，宣畅金刚萨埵之说。所言大阿遮梨者，第二祖师也。梵曰缚日罗萨怛缚摩诃萨怛缚，译云金刚萨埵大萨埵。金刚顶经说是金刚萨埵亲对法身如来海会受灌顶职位，则说自证三密门，以献毗卢舍那如来及一切如来，使被加持，教敕毗卢舍那如来及一切如来，言汝将来于无量世界为最上乘者，令得现生世出世间悉地成就。五秘密经云：金刚萨埵者，是普贤菩萨，即一切如来菩提心，一切如来祖师。是故一切如来敬礼金刚萨埵，故右掷五智金刚，左振般若铃铎，惊长眠三有，受法乐十方。遂则释迦善逝掩化之后八百年中，灌顶龙猛传授秘法，其后早度支那及与日本三密之教，师师相承，拔济群生。言有上根者，谓大乘真言根人也。言有上智者，谓大菩萨智，非二乘外道智也。言有大度量勇锐无惑者，重明上根上智之功用也。言宜修佛乘当发如是心者，令劝发菩提心。言我今志求阿耨多罗三藐三菩提者，明无上菩提之大果也。言不求余果者，谓声闻缘觉之二乘也。
论自誓心决定故至修菩提行。此有七誓心决定故者，明第一、行人发菩提心时，天魔宫殿破裂，身心不安也。言十方诸佛皆悉证知者，明第二、十方诸佛随喜证诚也。言常在人天受胜快乐，所生之所忆持不忘者，明第三、生生世世受持不忘也。言若愿成瑜伽中诸菩萨身者，亦名发菩提心。何者为次？诸尊皆同大毗卢舍那佛身者，明第四、修本尊观，亦名发菩提心也。周遍之义，如月轮观，故亦名发菩提心。言诸菩萨者，三十七圣是也。瑜伽中诸尊，由毗卢舍那佛互体，无二无别，故云何者为次？诸尊皆同大毗卢舍那佛身也。言如人贪名官者，发求名官心，修理名官行。若贪财宝者，发求财宝心，作经荣财物行者，别明第五、以心求世间悉地。言凡人欲为善之与恶，皆先标其心，而后成其志者，总明第六、以心作善悉事。言所以求菩提者，发菩提心，修菩提行者，第七、□成，即明若欲求无上菩提者，□发普贤心，行普贤行。
论云：既发如是心已，须知菩提心之行相者，劝知菩提之行相。
论云：其行相者，三门分别者，总表将说菩提心行相也。
论云：诸佛菩萨，昔在因地，发是心已，胜义行愿，三摩地为戒，乃至成佛，无时暂忘。惟真言法中，即身成佛故者，明诸佛菩萨因果位中，常发菩提心之行愿，无有休息。言惟真言法中，即身成佛故者，若依内证智境界修行者，不过三祗之道，现生成佛。
论云：于诸教中，阙而不书者，明显教大乘中，无说顿证菩提文矣。
论云：一者、行愿，二者、胜义，三者、三摩地者，此列数也。于此有二：初总别名，后别释之。此总列也。
论云自初行愿者至者方便引进，此别释也。
言为修习之人常忆如是心我当利益安乐无余有情界者，行愿者有二：一、大慈门，二、大悲门。大慈门复二：一者、利，二者、安乐。此总明大慈门。
论云观十方含识，犹如己身者，总明大慈门。论云所言利益者，为劝发一切有情，悉令安住无上菩提，终不以二乘之法而令得度者，别明大慈门中初之利益也。
论云：真言行人，应知一切有情皆含如来藏性，堪任安住无上菩提，是故不以二乘之法而令得度者，明一切有情具备本觉真理。
论云：故华严经云：无一众生而不具足真如智慧，但以妄想颠倒执着而不证得。若离妄想，一切智、自然智、无碍智则得现前者，引证成前义。
论云：所言安乐者，谓行人既知一切众生毕竟成佛，故不敢轻慢者，别明大慈门中后安乐也。
论云：又于大悲门中，尤宜极救，故随众生愿而给付之，乃至身命而不吝惜，令其安存，使令悦乐者，别明大悲门。于此有二：初、施财物，后、与法宝。初施复二：一、施十珍百味，二、施己身头目。此明初地相。
论云既亲近已，信任师言，因其相亲，亦可教导者，后明法施也。
论云：众生愚朦，不可强度，真言行者，方便引进者，结成前义。菩萨者，欲等众生，先行财施，后与法财。
论云：二、自胜义至为究竟，此明第二胜行相。
言观一切法无自性者，此总标也。
言云何无自性者，此问所观之行相。谓凡夫至五欲者，总明凡夫执相也。
言真言行，人诚可厌患者，别明执著名闻利益。言诚可弃舍者，复别明恣行三毒五欲。
言又诸外道等，恋其身命，或助以药物，得仙宫住寿者，谓外道世间悉地，名为人乘也。
言或后生天以为究竟者，谓愚夫出世悉地，名为天乘。言真言行人，应观彼等业力若尽，未离三界，烦恼尚存，宿殃未殄，恶念旋起，当彼之时，沉沦苦海，难可出离。当知外道之法，亦同幻梦阳炎也者，明人天果报，外道愚夫之所示。若修菩萨行者，不可愿乐也。
言又二乘之人，声闻观四谛法，缘觉执十二因缘者，总明二乘所知之法。言知四大五阴，毕竟磨灭，深起厌离，破众生执，勤修本法，克证其果，趣本涅槃，已为究竟者，别明二乘能观之心，所证之果。言真言行者，当观二乘之人，虽破人执，犹有法执，但净意识，不知其他，久久成果位者，总明不定性二乘，未断法执之由也。
言以灰身灭智趣其涅槃，如太虚空湛然常寂者，别明定性二乘，遂不证大菩提也。
言有定性者，难可发证，要待劫限等满，方乃发生者，别明有定性之人，期乘量时，入邪定聚。无上依经云：佛告阿难：世间中有三品众生：一者、着著有。有复二：一、背涅槃道，无涅槃性，不求涅槃，愿求生死；二者、于我法中，不生渴仰，诽谤大乘，乃至落阐提网，不能自出。前是彰无性，后是有性，但名邪定聚。前云无性，即论云：灰身灭智，趣其涅槃是也。云有性，即论云：侍劫限等，满方发生是也。
言若不定性者，无论劫限，遇缘便回心向大者，别明不定性之人。言从化城起，以为起三界，谓宿信佛故，乃蒙诸佛菩萨加持力，而用方便，遂发大心者，复明不定性之人。
言乃从初十信下，遍历诸位，经三无数劫难行苦行，然后得成佛者，总明依教门修行之人成佛之由也。
言既知声闻、缘觉智慧狭劣，亦不可乐者，明二乘之行不可乐，无利佗之行故。
言又有众生，发大乘心行菩萨行，于诸法门无不遍修，复经三阿僧祗劫，修六度万行皆悉具足，然证佛果久远而成。斯由所习法教致有次第者，明决定大乘者，行菩萨行得成佛道也。
言今真言行人如前观了者，明真言者，先观外道二乘境界，然修瑜伽三密门也。
言复发利益安乐无余众生界，一切众生心，以大悲决定，永超外道二乘境界者，明真言行人，虽未证大觉位，由发利益安乐无尽生死，有惰心，永超外道二乘境界。言复修瑜伽胜上法，能从凡入佛位者，亦超十地菩萨境界者，明若修真言三密门者，不经三僧祇，入大觉位。言又深知一切法无自性，云何无自性？前以相说，今以旨陈者，前以相说，谓有相观也；今以旨陈，谓无相观。言夫迷途之法，从妄想生，乃至展转成无量无边烦恼，轮回六趣者，别明妄想生也。言若觉悟已，妄想止除，种种法灭，故无自性者，明若观诸法无自性时，妄想不生也。复次，诸佛慈悲，从真起用，救摄众生，应病与药，施诸法门，随其烦恼对治，迷津遇筏，达于彼岸，法已应舍，无自性故者，明诸法实相，不可以言宣。诸佛慈悲，于自性亦起有相之说。达之者，则除烦恼病，永在菩提之命；迷之者，溺所知津，则不达涅槃之岸。言如大毗卢遮那成佛经云：诸法无相，为虚空相者，引证成前义。问曰：云何名为无相耶？答曰：虚空相名无相。问曰：何故虚空名无相耶？
答曰：如世间虚空无执着，法性虚空又如是。远离一切执相，故名无相。问曰：若言诸法无相者，谁寻求一切智？谁为菩提成正觉□？谁发起彼一切智智？答曰：自心即一切智，即是大觉真如，本性清净故，乃至功德皆悉成就。言作是观已，名胜义菩提心。当知一切法空已，悟法本无生，心体自如，不见身心，住于寂灭平等究竟真实智，令无退失者，明十地位行愿，荡三妄于无性，证十地于平等。言妄心若起，知而勿随者，观通达菩提心义。妄雾忽晴，见大日于性空；执云斯散，仰心月于本觉。言妄若息时，心源空寂，万德斯具，妙用无穷者，明修菩提心及佛身圆满义。心习矿于此悉尽，曼茶庄严是时忽开，五部没䭾擎智印森罗，四种曼茶住法体骈填。言所以十方诸佛以胜义行愿为戒，但具此心者，能转法轮。自佗共利者，以例结成也。言如华严经云：悲先慧为主，方便共相应者，明具三智利自佗，谓平等性智、妙观察智、成所作智是也。言信解清净心，如来无量力，无碍智现前，自悟不由修，具足同如来者，明于胜义菩提心信解清净也。言发此最胜心，佛子始发生，如是妙宝心，则超凡夫位，入佛所行处，生在如来家，种族无瑕玷，与佛共平等，决成无上觉者，明真言行人若发无相行、愿行起，越外道、二乘位，生在佛家，决定成无上菩提。言才生如是心，即得入初地，心乐不可动，譬如大山王者，明真言行者若发菩提心，即入初地，得不退转。初地谓普贤初地，普贤初地即如来初地也。言又准华严经云从初地乃至十地，于地地中皆以大悲为主者，谓三僧祇中皆以大悲为先。言如无量寿观经云佛心者，大慈悲是者，明诸佛如来常住慈悲，利益安乐无余有情。言又涅槃经云南无纯陀，身虽人身，心同佛心者，明南无初发心之人也。言又云怜愍世间大医王，身及智慧俱寂静，无我法中有真我，是故敬礼无上尊者，明敬礼发心已后之人。言发心毕竟二无别，如是二心先心难，自未得度先度他，是故我礼初发心。初发已为人天师，胜出声闻及缘觉，如是发心过三界，是故得名最无上者。明未成佛心，与已成佛心。言如大毗卢舍那经云：菩提为因，大悲为根，方便为究竟者。谓萨般若心，坚固不动，离业受生，成就真性，生万行功德，从此增长，故曰菩提心为因也。此菩提心，为后二句因。若望生死中所植善根，则名为果，以睹佛法前相故。大悲为根，是能执持义，犹如物根，执持茎花，果便不倾拔也。梵音谓悲为迦卢拏，迦是苦义，卢拏是剪除义。慈如广植嘉苗，悲如芸除草秽，故此中云悲，即兼明大慈也。随行者，以无住心所修万行，即由大悲地界所执持故，大悲火界所温育故，大悲水界所滋润故，大悲风界所开发生故，大悲虚空不障碍故，尔时度门，任运开发。方便为究竟者，谓万行圆极，无可复增，应物之推，究尽能事，即醍醐妙果，三密之源也。又释云：净菩提心者，犹如真金，本性明洁，离诸过患。大悲如习学士，巧以诸药，种种练冶，乃至镜彻柔耎，屈申自在。方便如功艺成就，所作随意皆成。
论云：第三、言三摩地者，真言行人如是观已，云何能证无上菩提者，是问也。
论云当知法尔应住普贤大菩提心者，是答也。
论云：一切众生本有萨埵者，即普贤萨埵；普贤萨埵者，即大菩提心是也。
论云为贪、瞋、痴恼烦之所缚故者，明普贤心之不现。
论云：诸佛大悲，以善巧智说此甚深秘密瑜伽，令修行者于内心中观日月轮者，明三密相应观菩提心日月轮也。
论云：由作此观，照见本心，湛然清净，犹如满月，光遍虚空，无所分别，亦名无觉了，亦名净法界，亦名实相。般若波罗蜜海者，明菩提心之名体。
论云：能含种种无量珍宝三摩地，犹如满月，洁白分明者，明菩提心德万圆满义也。
论云何故以日轮为喻者，是问也。
论云为满月圆明体，即与菩提心相类者，是答也。
论云：凡月轮有一十六分者，谓自一日至十五日，渐渐增加，名曰十五分，加而名十六分也。
论云：喻瑜伽中金刚萨埵至金刚拳有十六大菩萨者者，明如月轮有十六分真言，行者所观大菩萨亦有一十六。
论云从东方阿閦佛至由成法界智为本者，别明五智也。
论云：已上四佛智出世，四波罗密菩萨焉者，明、定、慧而起。
论云四菩萨，即金宝法业也者，明四波罗密别号也。
论云三世一切诸圣贤生成养育之母者，明定能生佛身，一切佛身皆从定而生故。
论云：于是印成法界体性中，流出四佛也者，谓大日如来；流出四佛也者，引四佛也，从本垂迹之义。
论云四方如来各摄四菩萨者，总标也。
论云：东方阿閦佛摄四菩萨：金刚萨埵、金刚王、金刚爱、金刚喜，为四菩萨也；南方宝生佛摄四菩萨：金刚宝、金刚光、金刚幢、金刚笑，为四菩萨也；西方阿弥陀佛摄四菩萨：金刚法、金刚利、金刚因、金刚语，为四菩萨也；北方不空成就佛摄四菩萨：金刚业、金刚护、金刚牙、金刚拳，为四菩萨也者，别明四佛各摄四菩萨也。
论云四方佛各四菩萨，为十六大菩萨也者，明十六大菩萨，四方四佛之所摄。
论云：于三十七尊中，除五佛、四波罗蜜，及后四摄、八供养，但取十六大菩萨，为四方佛所摄也者，结成(具加礼忏秘释)。
论云：又摩诃般若经中，内空至无性自性空，又有十六义者，谓内空、外空、内外空、大空、空空、胜义空、有为空、无为空、毕竟空、无际空、无散空、本性空、相空、一切法空、无性空、无性自性空，是名十六义也。
论云：一切有情，于心质中，有一分净性，众行皆备，其体极微妙，皎然明白，乃至轮回六趣，亦不变易。如月十六分之一者，明一切有情心中，有一分圆明，即菩提心是也。
论云：凡月，其一分明相，若当合宿之际，但为日光夺其明性，所以不现。后起月初，日日渐加，至十五日圆满无碍者，取世间所见明月，喻本觉圆明心月。
论云：所以观行者，以初阿字发起本心之中分明，只渐令洁白分明，证无生智者，明修阿字观也。
论云夫阿字者，一切诸法本不生义者，总明阿字本来不生不灭义也。
注云：准毗卢舍那经疏释，阿字具有五义：一者、阿字(短声)是菩提心，二、阿字(引声)是菩提行义，三、暗字(短声)是证菩提义，四、恶字(短声)是般涅槃义，五、恶字(引声)是具足方便智义也。又将阿字配解法华经中开、示、悟、入四字也。开字者，开佛智见，即双开菩提心，如初阿字，是菩提心义也。示字者，示佛智见，如第二阿字，是菩提行义也。悟字者，悟佛智见，如第三暗字，证菩提义也。入字者，入佛智见，如第四恶字，是般涅槃义也。总而言之，具足成就第五恶字，是方便善巧智圆满义也者，明释家之解，释之显易，恐繁不记。
论云：即赞阿字是菩提心义。颂曰：八叶白莲一肘间，炳现阿字素光色，禅智俱入金刚缚，召入如来寂静智者，总赞阿字菩提心义也。
论云：扶会阿字者，揩是。决定观之，当观圆明。净识者，谓如来第八识也，即大菩提心是也。于一切有情，有此大菩提心净识故。金刚界藏识本非染，清净无瑕秽，由具福智故，曰心如满月云云。何故第八识名为藏？答曰：具三义故曰藏：能藏、所藏、执藏是也。
论云：若才见者，则名见真胜义谛者，明渐见三昧之义。
论云若常见者，则入菩萨初地者，言菩萨者，普贤大菩萨也，即是如来初地，非菩萨初地，即明安住三昧之义。
论云：转渐增长，则廓周法界，量等虚空，卷舒自在。当具一切智者，明正体智会真如之义。(广如念诵秘释决。)
论云凡修习瑜伽观行人，当须具修三密行，证悟五相，成身义也者，总标也。
论云：所言三密者：一、身密者，如结契印，召请圣众是也；二、语密者，如密诵真言，令文句了了分明，无谬误也；三、意密者，如住瑜伽相应，自净月圆满，观菩提心也者，别明三密之义。
论云：次明五相成身者，一是通达心，二是菩提心，三是金刚心，四是金刚身，五是证无上菩提，获金刚坚固身也者。别明五相成身义。问曰：何为通达菩提心等耶？答言：通达菩提心者，□□观自心轻雾中有□□。修菩提心者，谓观自心清净满月也。成金刚心者，谓于清净月轮中有诸尊三昧耶身也。证金刚心者，谓观自身成本尊三昧耶身也。佛身圆满者，谓观三昧耶身成为本尊身，万德圆满也。
论云然此五相具备，方成本尊身也者，结戒也。
论云：其圆明则普贤身也，亦是普贤心也。与十方诸佛同之者，正明自心满月轮之义。
论云：亦乃三世修行，证有前后，反达悟已，无去来今者，谓三世诸佛真理所语，无二无别，故云无去来今。
论云凡夫心如合莲华者，明不染不着之义，为客尘烦恼之所缠，未显得，故云合也，即是隐为如来藏之义。
论云：佛心如满月者，是平等遍照之义。能破痴暗，如圆明之照世间，即是显位法身义。
论云：此观若成，十方国土，若净若秽，六道含识，三乘行位，及三世国土成坏，众生业差别，菩萨因地行相，三世诸佛悉于中现，证本尊身，满足普贤一切行愿者，修日轮观成就，有如是作用也。
论云：故大毗卢舍那经云：如是真实心故，佛所宜说者，引证结成。
论云：问：前言二乘之人有法执故，不得成佛，今复令修菩提心三摩地者，云何差别？答：二乘之人有法执故，久久证理，沉空滞寂，限以劫数，然发大心者，此答无量时定性二乘。
论云：又乘散善门中，经无数劫者，明若依显教大乘修行者，经三大无数劫，方得成佛。
论云：言是故足可厌离者，明二乘之行。
论言不可依止者，明显教大乘。
论言：今真言行人，既破人法上执，虽能正见真实之智，或为无始间隔，未能证于如来一切智智者，于真言行人，所断有三：一、粗妄执，二、细妄执，三、极细妄执。破人之上执者，谓破粗妄执，即是人执。破法之上执者，谓破细妄执，即是法执。或为无始间隔，未能证于如来一切智智者，未断极细妄执故，不能证于一切智智。是二障习气未断也。
论云：故欲求妙道，修持次第，从凡入佛智者者，言妙道者，谓无上菩提之妙果；言修持次第者，谓三密加持次第是也。若依真言门次第法，则修行者不起于座，能成一切佛事、有情事业。
论云：即此三摩地者，能达诸佛自性，悟诸佛法身，证法界体性智者。言诸佛自性者，本地法身也；言悟诸佛法身者，自受用也。
论云：成大毗卢舍那佛自性身、受用身、变化身、等流身者，明四种法身也。
论云为行人未证故，理宜修之者，明若未证四种法身者，劝修三密门。
论言故大毗卢舍那经云悉地从心生者，引证结成也。
论云：如金刚顶瑜伽经说：一切义成就菩萨，初坐金刚座，取证无上道，遂蒙诸佛授此心地。然能证果者，释迦如来为太子，行菩萨道时，名为一切义成就。金刚座者，三世诸佛成正觉座，一切天魔外道不能倾动，故名金刚坐，即中印土菩提树下师子坐是也。遂蒙诸佛授此心地。然能证果者，明释迦菩萨虽三大无数劫中满诸愿行，不能成无上菩提，依虚空诸佛惊觉，授与心地，方得成正觉。故守护国界主经云：佛言：秘密之，我于无量无数劫中，修习如是□波罗蜜多，至最后身，六年苦行，不得阿耨菩提，成毗卢舍那。坐道场时，无量化佛，犹如油麻，遍满虚空。诸佛同音与告我言：善男子，云何而求成等正觉？我白佛言：我是凡夫，未知求处，惟愿慈悲，为我解说。是时佛同告我言：善男子，谛听！应当于鼻端想，乃至如恒河沙三世诸佛，不于月轮作唵字观得成佛者，此无有处。
论云：凡今之人，若心决定如教修行，不起于座，三摩地现前，应于是成就本尊之尊身者，令劝后学住菩提心。
论云：故大毗卢舍那经供养次第法云：若无势力广增益住法，但观菩提心者。广增益者，具备七珍百味，供养诸尊，如说修行。但观菩提心者，明若菩提心观成就，万行圆满，何更辨供？
论云佛说此中具万行满足，净白纯净法也者，明菩提心福智圆满。
论云此菩提心能包藏一切诸佛功德故者，述所以也。
论云：若修证出现，则为一切导师者；若证菩提，为人天之导师。
论云：若归本，则是密严国土，不起于座，能成一切佛事者。密严国土者，谓遮那之内，都即不起于座。能成一切佛事者，谓不经生而现身，能起成所作智用也。
论云：赞菩提心曰：若人求佛慧，通达菩提心，父母所生身，速证大觉位者，初二句，明劝住菩提心。如心地秘诀云：若作菩提心，观一切佛法恒沙功德，不由他悟，以一贯之，自然通达，能开一字，演说无量法，刹那悟入，于诸法中，自在无碍，无去来起灭，一切平等。然于此心，复有五心义：一者刹那心，谓初心见道，一念相应，速还妄夫，如夜电光，暂现即灭，故云刹那；二者流澍心，既见道已，念念加功，相续不绝，如流大菩提澍，故云流澍；三者甜美心，谓施功不已，乃得虚然朗彻，身心轻泰，玩味于道，云甜美；四者摧散心，谓率起精勤，或复休废，二俱不达道，故云摧散；五者明镜心，既离散乱之心，悉鉴达圆明，一切无著，故云明镜。故云：若人求佛慧，通达菩提心。后之二句，明顿证如来之义。若初心念菩提者，超过诸地，顿入金刚秘藏，不经三劫，速证大日尊位。故云：父母所生身，速证大觉位。自心法尔菩提月，能发圆明遍大虚，令者赞扬似海滴，愿俱含识归如宫。
金刚顶菩提心论略记一卷
御本后批云：治承四年九月五日写了。
右此一卷者，在拇尾山之秘藏，予相求之，虽多年终不得，然幸请之照谷僧都腾写焉。毕诚化度众生，欣求菩提之微志，机感渐相成者矣欤！盖写本草书，且四百年前之元笔也，或损失，或磨灭，故今以管见绳之，用朱而补之，须论也。幸博览君子，芸除其荆棘，开菩提之直路。
大日本国宽保二年岁次壬戌夷则日柔兆困敦洛北上林苑观世音律寺小比丘见岩源秀谨志
右此记释妄心若起，知而勿随，乃至妙用无穷之文，总以为五相成身义。谓当知一切法，至令无退失者，明无识身三昧。妄心若起，知而勿随者，说其功能。此定门，渐学大乘及小乘等，及于外道，同依此定。小乘以为究竟，外道不深，各各有异。渐学大乘，以为方便，息攀缘所。若顿入者，亦不由之，一切色尘为佛事故。今渐学大乘之人，极无自性心，极致方至此位，以为通达本心，故万德斯具。妙用无穷者，五相泛尔通说，未委涉修。故大师云：五相成身追可寻。又曼茶庄严，是时渐开。五部诸佛擎智印，森罗四种曼茶住。法体骈填者，大师及遍满。大同小异者，大师依遍满欤？遍满依大师欤？将偶尔乎？八家录云：建立曼茶罗坛法遍满，行录外云云。又三摩地法遍满，记世流行。由之观之，意为唐人。又记中不举本朝人师解也。然记首云：其后即度支那，及与日本三密教，师师相承，拔济郡生。若尔，本朝人师欤？更考
宝历四年甲戌孟夏上旬，于泉阳左海得源秀比丘本，使小沙弥兴雄写取者。
金刚峰寺前左学头权大僧都真源六十六谨志
八家秘录云，建立曼茶罗法一卷，慧琳运建立坛法一卷，海建立曼茶罗坛法一卷，遍满行录。
成贤僧正香药集云：大唐真言宗僧遍满撰云云。文政壬午年十月，游学于河州，学灵阇梨讲传于此书，即加听众末之余暇，幸以秘藏御本腾写焉。然展转而谬误脱字不少，故今探本文，订详脱落字添之者，欲但惟令于有余岁之珍宝不世绝，则摹刻百部，聊除书写劳者尔也。
嘉永壬子年十二月亮瑞谨识

        </div>
      </div>
    </div>
  </div>
</div>
<!--update:2025-08-30 09:34:40-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>