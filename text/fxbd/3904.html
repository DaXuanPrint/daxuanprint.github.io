<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="释摩诃衍论。第一卷,释摩诃衍论。第二卷,释摩诃衍论。第三卷,释摩诃衍论。第四卷,释摩诃衍论。第五卷,释摩诃衍论。第六卷,释摩诃衍论。第七卷,释摩诃衍论。第八卷,释摩诃衍论。第九卷,释摩诃衍论。第十卷,释摩诃衍论全文在线阅读,释摩诃衍论全文在线下载,大玄古籍书库">
<meta name="description" content="凡十卷。印度龙树菩萨造，姚秦筏提摩多译。收于大正藏第三十二册。为大乘起信论之注释书，一般略称释论。文前先说造论之旨趣，次举论之差别，将一代诸论总分为十类，大乘起信论摄属于摄义论。次明藏之差别，以起信论通摄于诸藏，别则摄于阿毗达磨藏。次说经之差别，谓诸经凡一百亿部，起信论为诸经之所依。次述造起信论者，谓马鸣论其本为大光明佛，论其因则为第八地菩萨。次入文广释，就起信论之因缘分、立义分、解释分、修行信心分、劝修利益分等五分解释其意。于立义分开立三十三种法门，大别为修行种因海与性德圆满海，以对辨其深浅。第十卷性德">
<title>释摩诃衍论_龙树_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">释摩诃衍论</span> <br/>
          作者： <span class="inputVal" id="bkauthor">龙树</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]119971</span> <br/>
          说明： <span class="inputVal" id="bkdec">凡十卷。印度龙树菩萨造，姚秦筏提摩多译。收于大正藏第三十二册。为大乘起信论之注释书，一般略称释论。文前先说造论之旨趣，次举论之差别，将一代诸论总分为十类，大乘起信论摄属于摄义论。次明藏之差别，以起信论通摄于诸藏，别则摄于阿毗达磨藏。次说经之差别，谓诸经凡一百亿部，起信论为诸经之所依。次述造起信论者，谓马鸣论其本为大光明佛，论其因则为第八地菩萨。次入文广释，就起信论之因缘分、立义分、解释分、修行信心分、劝修利益分等五分解释其意。于立义分开立三十三种法门，大别为修行种因海与性德圆满海，以对辨其深浅。第十卷性德圆满海之思想与密教极为一致，日本弘法大师即依此论发挥真言教义。本书相传为龙树所作，然其真伪论说不一。或谓本书乃日僧圆仁根据新罗僧珍聪口传而成立者；或谓原撰者为新罗国大空山沙门月忠；或谓本论诸咒各种奇特之异字中，有类于武则天之文字者，故推论本书成立于武周时代。</span> <br/>
          封面： <span class="inputVal" id="bkimg">Z_3904.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]释摩诃衍论
[book_author]龙树
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]119971
[book_dec]凡十卷。印度龙树菩萨造，姚秦筏提摩多译。收于大正藏第三十二册。为大乘起信论之注释书，一般略称释论。文前先说造论之旨趣，次举论之差别，将一代诸论总分为十类，大乘起信论摄属于摄义论。次明藏之差别，以起信论通摄于诸藏，别则摄于阿毗达磨藏。次说经之差别，谓诸经凡一百亿部，起信论为诸经之所依。次述造起信论者，谓马鸣论其本为大光明佛，论其因则为第八地菩萨。次入文广释，就起信论之因缘分、立义分、解释分、修行信心分、劝修利益分等五分解释其意。于立义分开立三十三种法门，大别为修行种因海与性德圆满海，以对辨其深浅。第十卷性德圆满海之思想与密教极为一致，日本弘法大师即依此论发挥真言教义。本书相传为龙树所作，然其真伪论说不一。或谓本书乃日僧圆仁根据新罗僧珍聪口传而成立者；或谓原撰者为新罗国大空山沙门月忠；或谓本论诸咒各种奇特之异字中，有类于武则天之文字者，故推论本书成立于武周时代。
[book_img]Z_3904.jpg


[book_title]释摩诃衍论 第一卷
释摩诃衍论序
天册凤威姚兴皇帝制
盖闻月镜日珠。居爰山王禅宫。履于双道。游于百国乘于等观。达于恒刹举极喜之珠[珏/(冗-几+(乐-白+〡))]。窥寂灭之灵宫。噵闻在昔。而犹弗觉其百恒之区。惘惘想想。方于时始释矣。前闻街巷之称声。伫教化之期。见像迹之虚形。瞻风散之界。后果面摩尼宝藏之区至于东境。当因陀罗网之珠。得于沙界。溢喜于内获之心乎。祇园之莲坐。弃来以企龟镜。盈庆于外瞻之目乎。望舒之涌台。勿返以钦星岸欤。朕方解茂花因于七觉之宝林。植莲种于八德之珠池。却欢往向。即急来后。加以金轮东方自来。应于威门之区。道王之偈先册。珠镜山虚已降。至于沙界之面。摩耶之文曾记。以未来八万而轮之驾东。及过去五百而觉之珠南至矣。其为教也。于观音中乞眼手之暇。而瞩搜过恒之教门。其为义也。于尸迦中借珠网之功。而曜罗尘数之义理。以马鸣圣光明之德。于时具显。龙树大士。妙云之瑞。于方圆启。洋洋肃肃。自非结僧那于山林中。植双因于香池中。谁悬演水之珠盖于弥勒已前。敷服膺之秘轨于释迦已后哉。释摩诃衍论者。斯乃穷性海之源密藏。罄行因之本渊词。以轮星而过乎月珠。君子莫识其旨归。以锦华而达于日域。和畴莫测其涯际。可谓一山界中在两日月。一天下中在两皇帝。朕闻其梵本先在于中天竺。遣[马*夷]奉迎。近至东界。以弘始三年岁次星纪九月上旬。于大庄严寺。亲受笔削。敬译斯论。直翻译人筏提摩多三藏。传俗语人刘连陀等。执笔之人谢贤金等。首尾二年方缮写毕功。两曜之面圆临。群星之目具舒。江河之水澄净。大海之澜泰然。朕未及详。出金轮于坤之上。入妙高于掌之内。细哉喜门周于法界。大哉静室入于毫端。厥若斯理。绝称欤爰翰牍。离像欤爰彩画。语则净名朕呵。谈则善吉朕吐。然而噵言。住绝理于讽诵。止爽词于默然。破其台观莫弘大虚。灭其镜玉勿释像迹。朕将无以于[(迷-(这-言)+└)*下]月文请。于龟免翰借。辄申鄙制。爰题序云
龙树菩萨造
姚秦三藏筏提摩多奉　诏译
顶礼圆满觉　　觉所证法藏
并造论大士　　及诸贤圣众
欲开隔檀门　　权显往向位
利益诸众生　　分报师恩故
论曰。今造此论重释摩诃衍。为欲显示自师其体深玄其穷微妙。未得正证未出邪行。漠漠冥冥实绝窥[穴/(烈-歹+(跳-兆))](莫昉反)。域超思惟境故。或为欲令利钝众生开顿入门。显渐进位趣入甚深所诠理故或由师亭毒极深重故。小分为报师大恩故。或秘观察当来众生。起百千诤坏论宗故。或亲听受阿世耶故。有如是等因缘。所以须造论
已说本趣次说论差别。论有几数。几论所摄摩诃衍论何所摄耶。颂曰
十万九千部　　总十论所摄
摩诃罗跋提　　邬舍摩阇他
筏那提舍论　　阿部帝跋摩
呼呵摩僧那　　键婆摩迦摄
论曰。凡集一代种种诸论。总有十万九千部焉。如是诸论总十所摄。云何为十。一者摩迦罗论。二者跋提论。三者邬舍摩论。四者阇他论。五者筏那提舍论。六者阿部帝论。七者跋摩论。八者呼呵论。九者摩僧那论。十者键婆论。是名为十。摩诃衍论如意论摄。马鸣菩萨所作之论。其数几有几文几义。摩诃衍论何所摄耶。颂曰
总有一百部　　九十九种文
十种义所摄　　斯论宝册摄
论曰。马鸣菩萨所作诸论总一百部。于百部中九十九种花文论摄。余十种论摄义论摄。斯论宝册。十种摄义论其名字云何。所其开示同耶异耶。颂曰
遍满及归真　　中藏与微妙
合一并三昧　　清净本原论
玄理起信论　　建立同一相
论曰。云何为十。一者一心遍满论。二者融俗归真论。三者法界中藏论。四者秘密微妙论。五者众命合一论。六者真如三昧论。七者心性清净论。八者不动本原论。九者甚深玄理论。十者大乘起信论。是名为十。如是十论其数虽别。而建立相同一种焉
已说论差别次说藏差别。藏有几数几藏所摄。摩诃衍论何所摄耶。颂曰
或五十一藏　　或唯十如经
总三藏所摄　　论或通或别
论曰。五十一者。别因果故。表功德故。引行者故。金刚契经中作如是说。佛告佛子。我当为汝无碍言词。宣说开示五十因藏及一果藏。故或有十藏。云何为十。一者唯立一藏总摄诸法。谓法界法轮藏。圆满契经中作如是说。一切众生所有言音。莫非如来法轮声摄故。二者立二藏总摄诸法。谓声闻藏及菩萨藏。总持契经中作如是说。法门虽无边不出二种藏故。三者立三藏总摄诸法。谓加如来藏。光明契经中作如是说。过于恒沙一切诸佛。唯当宣说声闻法藏菩萨法藏如来法藏。更无余道故。四者立四藏总摄诸法。谓加补特伽罗藏。道品契经中作如是说。佛子谛听为汝解说。仁藏义藏礼藏智藏及与信藏并声闻藏及菩萨藏大觉法藏。所以者何。一切行者渐次转胜次第之法故。五者立五藏总摄诸法。谓加天藏。天子契经中作如是说佛告耶论。不可言说清净报空。我为大众广大宣说净藏人藏并二乘藏一切诸佛大觉法藏故。六者立六藏总摄诸法。谓加[木*奈]落迦藏。怖畏契经中作如是说。我不动坐分别宣说八万四千[木*奈]落迦藏。如前所说五种藏故。七者立七藏总摄诸法。谓加魔罗鸠多耶藏。班母契经中作如是说。我今实言为班母等一亿七万三千大众。分别宣说五万一千三百二种鬼神道藏。如前所说六种藏故。八者立八藏总摄诸法。谓加键婆陀那跋藏。龙王契经中作如是说。难陀龙王发八千问问于如来。佛开十亿傍生道藏。如前所说七种藏故。九者立九藏总摄诸法。谓加器世界藏。世界契经中作如是说。尔时世尊告树神言。善哉善哉如汝所说。若欲闻者我今为汝分别演说所依止藏。如前所说八种藏故。十者立十藏总摄诸法。谓加杂乱藏。音声契经中作如是说。我今开示八种杂藏。如前所说九种藏故。是名为十。如是诸藏总摄十亿八千法藏。根本三藏或摄十藏。云何为三。一者素呾[口*蓝]藏。二者毗捺耶藏。三者阿毗达磨藏。是名为三。摩诃衍论或诸藏摄。或唯阿毗达磨藏摄。是故颂曰或通或别。通谓总通别谓简别。持其行法随应不失。所以立名曰藏焉也
已说藏差别。次说经差别。经有几数几经所摄。今摩诃衍论何等经为依。颂曰
总百洛叉数　　十二部经摄
修多罗祇夜　　及毗伽罗那
伽陀忧陀那　　并与尼陀那
阿波陀那经　　伊帝目多伽
阇陀伽佛略　　阿浮陀达摩
优波提舍经　　依或通或别
论曰。凡集一代种种诸经有一百亿部。如是诸经总十二部摄。云何十二。一者修多罗。二者祇夜。三者毗伽罗那。四者伽陀。五者忧陀那。六者尼陀那。七者阿波陀那。八者伊帝目多伽。九者阇陀伽。十者毗佛略。十一者阿浮陀达摩。十二者优波提舍。是名为十二。摩诃衍论所依本经。或通或别。通谓总通。别谓简别。摩诃衍论文狭句少甚极微少。何故无量无边契经之海通为依耶。如婆萨伊伽诺故。如标多罗呾提故。是故无失。别所依经其数几有。何等名字眷属各几。颂曰
总一百契经　　光明大觉等
初五十各百　　后五十各千
论曰。摩诃衍论别所依经。总有一百云何为百。一者光明大觉经。二者甚深顺理经。三者金刚三昧经。四者诸法无行经。五者树林说法经。六者无尽一地经。七者清净如如经。八者自性自体经。九者大乘同性经。十者阿梨耶识经。十一者果圆满经。十二者虚空等经。十三者三三昧经。十四者一心法经。十五者本性智经。十六者真法界经。十七者摄无量经。十八者最上极经。十九者维摩诘经。二十者楞伽王经。二十一者中实经。二十二者无始经。二十三者十因经。二十四者轮转经。二十五者慈云经。二十六者器心经。二十七者无位经。二十八者贤圣经。二十九者隐密经。三十者华严经。三十一者大品经。三十二者寂灭经。三十三者圣轨经。三十四者遍缘经。三十五者熏习经。三十六者佛性经。三十七者玄理经。三十八者楞伽经。三十九者本业经。四十者蕴高山经。四十一者归本经。四十二者真修经。四十三者八德经。四十四者佛慧经。四十五者缘起经。四十六者一体经。四十七者自佛经四十八者大海经。四十九者无相经。五十者遍真如经。五十一者十种如来藏经。五十二者三身本有经。五十三者八识通达缘经。五十四者众生身等法经。五十五者诸佛无尽藏经。五十六者赞叹不善品经。五十七者诸法同一相经。五十八者一体大悲观经。五十九者如如本智慧经。六十者尘尘法界刹土经。六十一者轮转本际经。六十二者法界法轮经。六十三者大智本有经。六十四者平等法界经。六十五者四相常住经。六十六者真如一相经。六十七者流转不动经。六十八者寂静涅槃经。六十九者通达音声经。七十者如来自相经。七十一者夫人经。七十二者法门经。七十三者八喻经。七十四者中在经。七十五者总持经。七十六者不动经。七十七者两智经。七十八者道智经。七十九者本觉经。八十者大无量经。八十一者自然本果经。八十二者甚深法藏经。八十三者一道清净经。八十四者十种妄想经。八十五者法门显了经。八十六者境界圆满经。八十七者光明实智经。八十八者因果同体经。八十九者心神不空经。九十者真智无生行经。九十一者无碍解脱经。九十二者随缘增长经。九十三者法性实际经。九十四者广大虚空经。九十五者本因缘起经。九十六者诸法无为经。九十七者本来清净经。九十八者修行道地经。九十九者不修具德经。百者摩诃萨云若经。是名为百。如是百经眷属。如次初半各百后半各千。举经之目属论之纲。下当随文开示现说
已说经差别。次论当造人。契经异说其数几有。今马鸣师何所摄耶。颂曰
总有六马鸣　　契经异说故
然随机应故　　无有相违失
论曰。凡集一代诸契经中种种异文。总有六种。云何为六。一者大乘本法契经中作如是说。无上大觉尊说入涅盘缘。马鸣菩萨即从坐起。顶礼佛足合掌恭敬。向佛世尊而说偈言
大慈满足无上尊　　无边劫海备万行
唯慈悲群生类故　　而佛自言入涅盘
我及一切诸大众　　冥冥而乱失心神
大慈满足世尊尚　　弃自子等往异界
况我慈悲未满足　　随佛往异界谁谤
尔时马鸣说此偈已。睹佛眼睛徐自命终。二者变化功德契经中作如是说。尔时世尊告马鸣言。我灭度后三百余岁。汝当承我加力。以种种方便法利益安乐末代众生。若我不加力汝当不能自。三者摩诃摩耶契经中作如是说。如来灭后六百岁已。九十六种诸外道等。邪见竞兴毁灭佛法。有一比丘名曰马鸣。善说法要降伏一切诸外道辈。四者常德三昧契经中作如是说。佛灭度后八百岁中。有一智人名曰马鸣。或外道众或佛家众。破诸外道建立佛法。五者摩尼清净契经中作如是说。佛涅盘后一百余岁。马鸣大士出现于世。守护正法安立佛幢。六者胜顶王契经中作如是说。如来成道第十七日。有一外道名曰迦罗诺鸠尸摩。变化其身作大龙王。出现八万六千头八万六千舌。一时发起八万六千相违难问问于如来。如来则作三重答说通彼切难。于是龙王又作十重问问于如来。如来则作百重答说通彼切难。如是问答已。佛告龙王言。善哉善哉马鸣沙门。为护法城故。以破坏相建立佛法。耐也耐也。常如是修常如是行。勿小游行普遍游行。于是龙王以其本形舍畜生相。无上尊前顶礼和南。欢喜之貌向佛世尊。而说颂言
善哉善哉言　　经听于我耳
假耶实耶自　　极疑于我心
我非畜生身　　我非外道众
而赞化为生　　变化如是形
世尊如镜知　　我没于是界
出于余世界　　如教普游行
尔时马鸣说此偈已。如入禅定入于寂室。是名为六。如是诸经各各别说。随机现应无相违过。马鸣菩萨当何位人。何城诞生何因马鸣。颂曰
本大光明佛　　因不动位中
西天竺出现　　从过去立名
论曰。马鸣菩萨若克其本大光明佛。若论其因第八地内住位菩萨。西天竺诞生。卢伽为父瞿那为母。同生利益。过去世中有一大王。名曰轮陀。有千白鸟皆悉好声。若鸟出声大王增德。若不出声大王损德。如是诸鸟若见白马即出其声。若不见时常不出声。尔时大王遍求白马终日不得。作如是言。若外道众此鸟鸣者。都破佛教独尊独信。若佛弟子此鸟鸣者。都破外道教独尊独信。尔时菩萨用神通力。现千白马鸣千白鸟。绍隆正法令不断绝。是故世尊名曰马鸣
已说人别相。次唱本作释
本曰
归命尽十方　　最胜业遍智
色无碍自在　　救世大悲者
论曰。此一颂中则有二门。云何为二。一者总摄一切众命门。二者归向圆满大觉门
总摄门者。通摄一切十方界中所有众生众命根故。如本命尽十方故
归向门者。用如是众命归契于满足大慈悲人故。如本归最胜业遍智色无碍自在救世大悲者故。论师举几德赞叹大觉尊。各其相云何。颂曰
总八万四千　　四十八种德
最胜等各十　　智无碍各四
及八万四千　　色相差别故
功德虽无量　　终不出此数
论曰。马鸣菩萨总举八万四千四十八种功德。奉仰赞叹无上大觉。佛果满位中功德净品。虽有无量无边。而终不出此数量。是故马鸣菩萨总相赞叹。云何为八万四千功德。色相差别故成八万四千。云何为四十。最胜业遍各十种故成四十数。云何为八。智及无碍各有四种故成八种。云何为十最。一者超过最。远离二乘地故。二者出离最。永离三界域故。三者对治最。顿断四住地故。四者厌患最。已过五蕴聚落故。五者离爱最。永别六道岐故。六者威德最。胜退七恶军故。七者兵众最。皆尽八邪林故。八者智慧剑最。决断九结绊故。九者解脱最。断除十缠绳故。十者勇猛最。摧伏九十六种诸外道故。是名为十最。于契经中十种第一。云何为十胜。一者力胜。具足十力故。二者无畏胜。具足四无畏故。三者不共胜。具足十八不共法故。四者道品胜。具足三十七道品故。五者变化胜。具足百千种变化故。六者言音胜。具足八十八梵音故。七者端严胜。具足三十二种丈夫相故。八者吉祥胜。随作境界处出生增长功德善根故。九者难得胜。于三界中独尊一故。十者住处胜。所居宫殿以九万八千微妙圆满而所庄严故。是名为十胜。于契经中十种殊胜。云何为十业。一者自然业。所作自在故。二者平等业。教化利益无差别故。三者相应业。随机出现故。四者具足业。圆满福智二资粮故。五者无尽业。无边际故。六者同生业。随趣受生故。七者无著业。远离尘累如莲华故。八者依止业。作归依处如大地故。九者无厌业。摄生无穷如大海故。十者通达业。无有障碍如虚空故。是名为十业。于契经中十种作用。云何为十遍一者根遍。佛诸色根各各一一根周遍法界故。二者识遍。佛诸心识无所不达故。三者境界遍圆智所缘无分界故。四者寿命遍。不可思议故。五者眷属遍。不可测量故。六者功德遍。一一功德等虚空界故。七者慈悲遍。无简择故。八者言说遍。佛言音声无所不至故。九者证遍。无所不穷故。十者无等遍。无与等故。是名为十遍。于契经中十种周遍。云何为四智。一者光明无尽藏智。能出生十亿一千智慧门故。二者一味一相智。通达恒沙一切诸法无差别故。三者大悲无边智。随起一化遍满一切十方世界故。四者无为寂灭智。远离一切起动作业故。是名为四智。于契经中四种圆满智。云何为四无碍。一者法无碍。了知诸法实相实性故。二者义无碍。了知诸法共差别相及生灭相故。三者辞无碍。不坏假名而说实相故。四者乐说无碍。发无边言说契经海次第不断绝故。是名为四无碍。于契经中四种解脱智。自在之言皆通于上。故不别释。色相名义如大总持中广显说已说觉宝次说法僧
本曰
及彼身体相　　法性真如海
无量功德藏　　如实修行等
论曰。此一颂中复有二门。云何为二。一者体摄一切众身门。二者总达法藏僧伽门。体摄门者尽摄一切无量众生生灭流转无常身故。如本彼身体相故。总达门者。以如是众身。总达于诸甚深法藏一切如实修行者故。如本及法性真如海无量功德藏如实修行故。等言总通和南之意。论师依几法僧而和南耶。其相云何。颂曰
总归于十四　　僧十法四故
或兼上下故　　有多类僧众
论曰。马鸣菩萨总归依于十四德处。十僧四法各差别故。云何为十僧。十地差别故。云何为四法。教理行果各差别故。法谓教法。所谓随顺机根一切契经之海。性真如谓理法。于一切法体性平等。离虚妄之假绝执着之实故。海谓果法。于妙觉果万德圆满。无有穷尽如大海故。无量功德藏谓行法。六度万行净品眷属。不可思议超过数量故。如谓十种真如。实修行谓十种正智。证真如理于真实智建立僧名。理智和通能所一味平等。平等无诤论故。何故取命标十方耶。为欲显示所摄命根广大圆满无边际故。何故取身标其相耶。为欲显示四相所乱一切众生皆悉摄取。欲令获得金刚常住不动身故。何故八圣唯不归自身命。乃通取一切无量众生所有身命归于三宝。由明了知一切众生平等平等唯一真如无有别异。众生身命及我身命。一味一相不相离故。是故颂言等。等言极甚深。何故摄取一切众生无量身命。归于三宝成和南相。由十方三世一切诸佛皆悉欢喜。十方三世一切诸菩萨皆悉赞叹。十方三世一切诸法藏。常恒流布不断绝故。马鸣菩萨证不动地。下地功德悉已满足。何故下位诸僧皆悉和南。由能归人皆非同于自得位故。若自归依唯应和南不动地满并上二地。若尔何故不取地前。非无归人故不别举。以上兼下影显示故。法云地菩萨能归人时当依何僧。于妙觉地有真实僧故无过失。若尔何故不别举耶。以下兼上影显示故。是故颂曰或兼上下故有多类僧众
已说法僧次说本趣
本曰
为欲令众生　　除疑舍邪执
起大乘正信　　佛种不断故
论曰。此一颂中则有二门。云何为二。一者断绝障缚门。二者连续解脱门。断绝门中有四差别。云何为四。一者决定信心门。为令一切无量众生。断除疑惑心发起坚固信。决定于甚深大乘正道故。二者远离舍心门。为令一切无量众生。远离厌舍心增长欲乐意。精进于甚深大乘正道故。三者对治邪论门。为令对治九十六种诸大外道。九万三千眷属外道。四种大魔三万二千眷属魔众断除一亿四万六千种诸世论。趣入于大乘甚深正道故。四者除遣执着门。为令一切无量异生。及诸二乘一切菩萨。断除五种人见证得五种对治。断除二种法执证得二种对治。回向于甚深大乘正道故。如本为欲令众生除疑舍邪执起大乘正信故。连续门中有三差别。云何为三。一者不断大觉门。为令集成万行之因。庄严大觉之果。无上法王不断绝故。二者不断法藏门。为令出现胜妙梵响。宣说一切契经之海。八万四千法藏不断绝故。三者不断僧伽门。为令修地前地上之大道。建立真如法界之宫殿。住正后二僧而不断绝故。如本佛种不断故故。颂众生言分际云何。为欲对治何等断故。建立三宝不断耶。颂曰
通摄三聚人　　未得圆满故
对四种断故　　建立三不断
论曰。马鸣菩萨通缘三聚。而为境界。所以者何。由未证得圆满果故。然三聚门有其三种。云何为三。一者十信前名为邪定聚。不能信业果报等故。三贤及十圣名为正定聚。决定安立不退位故。十种信心名为不定聚。或进或退未决定故。二者十信前并十信心名为邪定聚。皆无善根故。无上大觉果名为正定聚。已满足故。三贤及十圣名为不定聚。皆未究竟故。三者十信前名为邪定聚。无乐求心故。十圣名为正定聚。已得真证故。十信三贤名为不定聚未得正证故。是名为三。马鸣菩萨须彼初门。为欲对治四种断故。建立三宝不断之义。云何为四。一者疑惑断。由犹豫心不能决定。断三宝种故。二者厌舍断。由爱有心不能乐法。断三宝种故。三者见邪断。由妄想心不能正见。断三宝种故四者定执断。由实有心不能离着断三宝种故。是名为四断已说本趣。次开总体
本曰。有法能起摩诃衍信根。是故应说
论曰。此文中有二门。云何为二。一者能入门。二者所入门。能入门者。于所诠理善趣入故。所入门者。善为彼法作依止故。有法者。总标十六能入门法。能起信根者。总标门法作业之相。摩诃衍者。总标十六所入法体并及不二摩诃衍体。信决定进心。根生长行法。若为入理无超此二。故曰信根。复次信谓十信。根谓从初发心住乃至法云地。所以者何。初信无根随缘进退。譬如班多伽伊摩华故。后信转胜坚固不动。譬如键鸠阿弥礼树故。信根有几义。各其相云何颂曰
各有十种义　　澄净下转等
论曰。信有十种义。云何为十。一者澄净义。能令心性清净明白故。二者决定义。能令心性淳至坚固故。三者欢喜义。能令断除诸忧恼故。四者无厌义。能令断除懈怠心故。五者随喜义。于他胜行发起同心故。六者尊重义。于诸有德不轻贱故。七者随顺义。随所见闻不逆违故。八者赞叹义。随彼胜行至心称叹故。九者不坏义。在专一心不妄失故。十者爱乐义。能令成就慈悲心故。是名为十。根有十种义。云何为十。一者下转义。能除憍慢故。二者隐密义。能诠甚深理故。三者出生义。生长种种诸功德故。四者坚固义。皆悉摄持不阙失故。五者相续义。转转增长无断绝故。六者出离义。地地转胜渐渐远离故。七者集成义。修集种种道品法故。八者茂荣义。以诸行德而所庄严甚可爱乐故。九者具足义。等觉位中圆满因行故。十者高胜义。于妙觉果最胜广大无能超过故。是名为十。能入所入种种差别。立义分中自当显说
已说总体。次明建立
本曰。
说有五分。云何为五。一者因缘分。二者立义分。三者解释分。四者修行信心分。五者劝修利益分
论曰。何故次第如是。教法出现法如是故。此义云何。为欲显示上味妙药。当由所对疾障出现。能化教法。定由所治机根发起。疾前无药机先无教故。初立因缘分。为欲显示如意宝珠虽唯是一。而为一切诸宝根本。摩诃衍法虽唯是一。而为恒沙法门体性。重威大龙乃所受用。利根智者乃所领解故。第二立立义分。为欲显示摩尼宝藏虽备无量万宝而开千重门群龙所了知。大乘本法虽圆无边千义而别释散说钝根所分明故。第三立解释分。为欲显示虽眼耳中见闻宝雨之妙术。思心中解知无尽之圆德。而出现舌威不竞入门开通往向不近隔檀。得如意宝藏无由蹬台宫。虽口语中诵持教义之尊辞。思心中观察广略之深理。而勤加行添于胜进。方于金刚。不起坚固信。得法界宝藏而无由契玄理故。第四立修行信心分。虽开广略之法示进入之门。而怯弱众生。闻广说法门不堪进修行钝根众生闻略说法门。不能解故生厌离心。如是等众类。若值劝请缘渐渐进修。备百行因至万德果。若不得值劝策缘弥弥远退。将恒沙烦恼而及于无性。马鸣菩萨见是利故。显示利益劝请修行。是故后立劝修利益分。有何因缘不增不减唯立五分。颂曰
摄彼大　　总地　　五十法门故
是故不增减　　唯建立五分
论曰。马鸣菩萨十万嗢拖南大总地论中。总立五十门判释诸教理。今此论中五分法门各摄彼十门。是故不增减唯立五分。所谓彼论建立所化圆满等十门。因缘分所摄。百六十摩诃衍等十门。立义分所摄。安立随顺决择等十门。解释分所摄。修习决定趣入等十门。修行分所摄。劝请呵责引导等十门。劝修分所摄
已说建立门次说唱章判说门
本曰。初说因缘分。问曰。有何因缘而造此论。答曰。是因缘有八种。云何为八。一者因缘总相。所谓为令众生离一切苦得究竟乐。非求世间名利恭敬故。二者为欲解释如来根本之义。令诸众生正解不谬故。三者为令善根成就众生。于摩诃衍法堪任不退信心故。四者为令善根微少众生修习信心故。五者为示方便消恶业障。善护其心远离痴慢出邪网故。六者为示修习止观。对治凡夫二乘心过故。七者为示专念方便生于佛前。必定不退信心故。八者为示利益劝修行故。有如是等因缘。所以造论
论曰。是八因缘中。初一为立义分作正因缘。次二为解释分作正因缘。次四为修行信心分作正因缘。后一为劝修利益分作正因缘。初一因缘中即有四门。后七因缘中各具三门。云何为四。一者能化教法出兴门。二者所化众生分际门。三者出兴作业善巧门。四者除遣诤论诽谤门。云何为三。谓前三门。今当举相随次别释。因缘总相者。总举能化教法出兴门。谓为八种根本总体作正因缘。故言因缘总。为二十四种分离别相作正因缘。故言因缘相。三十二种总别法相。立义分中自当显说。为令众生者。总举所化众生分际门。谓摄邪定聚十亿八万六千种众生。不定聚三十种众生。正定聚一百二十种众生故。离一切苦得究竟乐者。总举出兴作业善巧门。谓缘三聚而为境界。宣说开示妙法要者。欲令一切无量众生。远离生灭无常之苦。获得根本总相之乐故。非求世间名利恭敬故者。总举除遣诤论诽谤门。谓愚众生作如是疑。马鸣菩萨居位不动地未及法云地。而缘上地诸菩萨等。为其所化之境界者。唯显自殊胜。为求名利等。有其虚言无有实义。岂下地菩萨应得教化上地菩萨。是故马鸣为遣如是不信疑故。自通而言。我久远劫成正觉讫。而助教化利益群生。为满本愿故权示蓝修位。非谓欲求名利等故作如是说。已说初因缘。第二因缘言解释如来根本之义者。总举能化教法出兴门。谓是因缘能为显示正义对治邪执。作正因缘故。言如来根本之义。所以者何。十方三世一切如来。无有一佛不为根本一心二门七种对治成正觉故。令诸众生者。总举所化众生分际门。谓摄十亿八万六千种邪定聚众生故。正解不谬故者。总举出兴作业善巧门。谓缘邪定聚狂乱众生而为境界。宣说开演显示正义对治邪执甚深法者。正恒沙之谬邪解。摧尘数之逆乱见。断除其阐提不信障。而为令趣入于十信大道故。已说第二因缘。第三因缘为分别发趣道相作正因缘。是名为能化教法出兴门。谓三种发心。善根成就众生者。总举所化众生分际门。谓摄上品十信三品十解三品十行三品十向三品十地诸众生故。于摩诃衍法堪任不退信心故者。总举出兴作业善巧门。谓缘二聚众生而为境界。宣说开示三发心者。为令超过自分获得胜进故。已说第三因缘。第四因缘为修行信心分四种信心四种修行作正因缘。是名为能化教法出兴门。善根微少众生者。总举所化众生分际门。谓摄得十信位前五心中品众生故。已得前五故。非都无善根名言微少。未得后五故不能具足。不名成就。修习信心故者。总举出兴作业善巧门。谓能为令成就后五信心故。已说第四因缘。第五因缘为修行信心分进门之终。复次若人虽修行信心乃至得免诸障善根增长故作正因缘。是名为能化教法出兴门。此中众生摄得十信位初心下品众生故。是名为所化众生分际门。消恶业障等者。总举出兴作业善巧门。谓示礼拜忏悔等方便。而为消除种种业障海故。已说第五因缘。第六因缘言修习止观者。总举能化教法出兴门。谓为修行信心分修行止观门作正因缘故。凡夫二乘者。总举所化众生分际门。谓摄得十信位二心下品众生。邪定聚摄一切二乘故。对治心过者。总举出兴作业善巧门。谓以两轮通为对治凡夫二乘见执过失故。已说第六因缘。第七因缘为修行信心分之终。复次众生初学是法乃至毕竟得生住正定聚故作正因缘。是名为能化教法出兴门。此中众生摄得十信位前四心。更不能胜进下品众生。谓住是世界信心成就极怖畏故。是名为所化众生分际门。必定不退信心故者。总举出兴作业善巧门。谓以胜缘力而为安立正定聚故。已说第七因缘。第八因缘为劝修利益分作正因缘。是名为能化教法出兴门。此中众生摄十亿八万六千种邪定聚诸众生故。是名为所化众生分际门。为示利益劝修行故者。总举出兴作业善巧门。谓为欲令宣说功德增长欲乐。显示过患觉悟厌离故。已说第八因缘。一切诸教法皆尽于立义分。一切诸所化之机皆尽于初因缘分。何故开三分而别释。立七因缘而散说耶。为欲显示利钝广略总别不同故。何故二乘人重取于四处。为欲显示二乘众生下劣狭少。发菩提心向无上道。甚极切难超过于余类众生故。何故所余邪定众生唯取于三处。为欲显示所余众生形于二乘轻其过失故。何故不定人别取三品耶。为欲显示不定众生微薄暗钝。发决定心向无上道。甚极切难超过于正定众生故。何故正定人不别三品通总摄耶。为欲显示正定众生形于不定轻其过失故。有何因缘不增不减唯立八种。何故次第如是颂曰
总摄大总地　　八十因缘故
修行转胜法　　次第如是故
论曰。马鸣菩萨十万嗢陀南大总地论中。总立八十因缘。以为论缘由。今此论中八种因缘。各摄彼论十种因缘。故不增减唯立八种。由是义故言如是等。等字总摄彼八十故。因缘次第行法法尔故。谓除阐提不信障得十信心。除着我障得十住心。除畏苦障得十行心。除舍离障得十向心。断异生性等十种障证欢喜等十种地故
已说八因缘。次说四种根
本曰。问曰。修多罗中具有此法。何须重说。答曰。修多罗中虽有此法。以众生根行不等。受解缘别。所谓如来在世时众生利根。能说之人色心业胜。圆音一演异类等解。则不须论。若如来灭后。或有众生能以自力广闻而取解者。或有众生亦以自力少闻而多解者。或有众生无自心力。因于广论而得解者。自有众生复以广论文多为烦。心乐总持少文而摄多义能取解者。如是此论为欲总摄如来广大深法无边义故。应说此论
论曰。此文中有二门。云何为二。一者所说无异难问门。二者举时分位决疑门。问曰。修多罗中具有此法何须重说者。则是难问门。谓光明大觉等一百契经中。开示一切无量法藏。随机根量摄取利益无所阙失。中士何用烦造此论。重传彼法更无加显力。今造此论重说彼法者。颇不求称赞等事耶。毕竟尊信不尽其理。是名为所说无异难问门。答曰。修多罗中虽有此法以众生根行不等受解缘别者。总举决疑门。所谓马鸣自通而言。三世诸佛一切教理。自然常住一味平等。无有移转无有起灭。是故虽题榜差别翰牍不同。而其教法唯是一味唯是平等。或不分或不别。然而众生根性差别利钝不等。心行差别广略不同。既所化之机异。能化之人不能自同。令受教法名字各别。令解文义因缘各别。谓或有众生依佛伽陀修梨毗罗而得解者。或有众生依菩萨遮陀尸修梨毗罗方得解者。故为是人当须造论。复次如来在世时所化清净。能化圆满八万四千种色四种心遍智十种作业十种殊胜。六十八梵圆八十八妙音。无有前后一时敷演。无量无边种种异类。或有众生见佛妙色而得解者。或有众生思惟佛心品而得解者。或有众生观察如来十业十胜而得解者。或有众生听闻佛梵圆妙音而得解者。如是平等明了通达则不须论。若佛灭后所化杂乱能化少阙。经论机异广略根别。根谓四种根。机谓三乘机。云何为四。一者广自力根。二者略自力根。三者广无力依他根。四者略无力依他根。如是四种根性中。初二是修多罗众。后二是优婆提耶众。何故因缘门中所化圆满。根性门中所化微少。为欲显示清净僧那阿世耶无有边际故。为欲显示受教实行众生之类有其分际故。以何因缘出兴两重广略教法。其相云何。颂曰
本愿系属故　　出兴此法门
楞伽王契经　　分明显说故
论曰。系属因缘之力故。出兴两重甚深法门。所以者何。于契经中明显说故。所谓楞伽王契经中作如是说。尔时世尊告文殊师利言。我念过去无量劫海。于五百世忍辱仙人。在山林中专心修行小欲知足四圣众种清净之法。于时有一大蛇从山顶下。来诣我所闻我所诵。则投其体礼拜忏悔。投体已讫以头攒地。区区作文而说偈言
我过去世　　忍辱仙人　　住于此山
六时行道　　而一时嗔　　因缘力故
今得蛇身　　常受大苦　　若命终后
得人同分　　我当弟子　　随汝修行
汝所读诵　　常我所诵　　是故我今
发大惭愧
说是偈已即便命终。后得人身则我弟子。尔时互相发愿系属。谓作如是愿。我若证无上道。宣说九十落叉广说修多罗。利益意乐广大众生。宣说十落叉略说修多罗。利益意乐总持众生。即我弟子作如是愿。我当师灭后造作九十部广说优婆萨提耶。利益意乐广大众生。造作十部略说优婆萨提耶。利益意乐总持众生。以此因缘我今宣说诸契经海。以此因缘故。我灭度后我弟子现造作论教
已说因缘分。次说立义分。立义分中法门名字。其数几有其相云何。颂曰
有三十三种　　十六所入法
十六能入门　　及不二别故
论曰。立义分中法门名数。总有三十三种差别。云何为三十三差别。所谓十六所入本法。十六能入门。及不二摩诃衍各差别故。何故摩诃衍成十六种。根本摩诃衍中开八种故。一心法界三大义中各开二种故。何故能入门成十六种。一心法界及三大义各二种故。或各开二种门故。是名为本数
已说法数。次当别释
本曰。摩诃衍者总。说有二种。云何为二。一者法。二者义。所言法者谓众生心。是心则摄一切世间法出世间法。依于此心显示摩诃衍义。何以故。是心真如相。则示摩诃衍体故。是心生灭因缘相。能示摩诃衍自体相用故。所言义者即有三种。云何为三。一者体大。谓一切法真如平等不增不减故。二者相大。谓如来藏具足无量性功德故。三者用大。谓能生一切世间出世间善因果故。一切诸佛本所乘故。一切菩萨皆乘此法到如来地故
论曰。此文中有三门。云何为三。一者所入根本总体门。二者能依趣入别相门。三者通达轨则不动门。初二种门有其两重。住思应观。摩诃衍者总者。即是所入根本总体门。即是根本摩诃衍中有八差别。云何为八。一者一体一心摩诃衍。二者三自一心摩诃衍。三者无量无边诸法差别不增不减体大摩诃衍。四者寂静无杂一味平等不增不减体大摩诃衍。五者如来藏功德相大摩诃衍。六者具足性功德相大摩诃衍。七者能生一切世间因果用大摩诃衍。八者能生一切出世间善因果用大摩诃衍。是名为八。如是八种摩诃衍法。皆从能入建立其名。谓以一体一心。而为其门所趣入故。名为一体一心摩诃衍。乃至以能生一切出世间善因果用大。而为其门所趣入故。名为能生一切出世间善因果用大摩诃衍。譬如转轮圣王。谓如轮王随其轮相建立名字。摩诃衍法亦复如是。随其门相建立名故。大觉契经中作如是说。佛告文殊师利言。谛听谛听善思念之。我当为汝分别开说八种身法。何等为八。一者一体趣入身法。二者三自趣入身法。三者诸法差别不增不减体大趣入身法。四者纯净一相无杂不增不减体大趣入身法。五者如来藏功德显了大趣入身法。六者圆满性功德显了大趣入身法。七者出生世间因果自在无碍大趣入身法。八者出生出世间妙因果自在无碍大趣入身法。是名为八。乃至广说。马鸣菩萨正摄彼文。是故说言摩诃衍者总。此中总言。于两处中是总体故。所谓望上及下临故。大总地论中开八十门。广释根本摩诃衍法。今各摄十成一种故。唯立八法。由何义故有八应知。能入别相有八种故。所入总体有八应知。能入所入八种法相。胜劣广狭其相云何。颂曰
平等平等一　　皆无有别异
各摄诸法故　　然终不杂乱
论曰。如是能所十六法相。遍满遍满平等平等。一味一相皆无差别。所以者何。各摄诸法毕竟尽故。若尔本末及与总别。皆悉浑同应杂乱耶。终其本末不相杂乱。其总别门初后不无。然各各别皆悉等量。故曰平等。非谓一法故称平等。已说初重。第二重四种法中各具三门。云何为三。一者本法所依决定门。二者根本摄末分际门。三者建立二种摩诃衍门。所言法者谓众生心者。即是本法所依决定门。今当须嗢拖南颂总持显说。其相云何。颂曰
众谓四衍众　　生谓四种生
是一法界藏　　遍于彼八处
论曰。众有四种。云何为四。一者一切如来众。二者一切菩萨众。三者一切声闻众。四者一切缘觉众。是名为四众。生有四种。云何为四。一者卵生。二者胎生。三者湿生。四者化生。是名为四生。过数故众。受生故生。是一法界心。彼八处中周遍圆满。不可分析不可离散。唯是一体唯是一相。以四种众摄诸圣尽。以四种生摄诸凡尽。马鸣论师为显一心广大圆满。名为众生。顺理契经中作如是说。尔时世尊放大光明显神力已。告佛子言。谛听谛听善思念之。我当为汝分别解说一法界藏。善男子。一法界藏者。所谓遍于诸如来众诸菩萨众诸声闻众诸缘觉众及诸异生。无所不通。无所不至无所不当。是故名为一法界藏。今摄此文故名众生。马鸣菩萨六万嗢拖。南本藏论中。开十种门别释散说。今略摄故唯言众生。已说本法所依决定门。是心即摄一切世间法出世间法者。即是根本摄末分际门。其相云何。颂曰
是一法界心　　总摄二种门
名摄世出世　　作法界名法
论曰。一法界心总摄一切生灭门法。是故名为摄世间法。总摄一切真如门法。是故名摄出世间法。皆作法界故名为法。自体契经中作如是说。广大神王即摄一切种种无明。一切种种染法。一切种种净白品法。又摄一切清净法。一切无碍法。一切解脱法。一切绝离法。一切满足法。一切寂静法。而广大神王非世间法非出世间法。今摄此文故名为摄。马鸣菩萨八万嗢拖南归宗论中。开二十门分明显说。此中略故如是而已。已说根本摄末分际门。依于此心显示摩诃衍义等者。即是建立二种摩诃衍门。其相云何。颂曰
总标二种门　　言依于此心
总标二本法　　显示摩诃衍
论曰。总标能入二种门故。言依于此心。总标所入二种法故。言显示摩诃衍义。云何为二门。一者心真如门。二者心生灭门。云何为二本法。一者一体摩诃衍。二者自体自相自用摩诃衍。如是所入二种本法。或从能入建立其名。所谓以真如体。而为其门所趣入故。名言为体。以自相本觉心。而为其门所趣入故。名言为自。由能入门二种别故。所入本法有二应知。何以故者。即请问辞。谓由何义。依于此心句中具二种门。显示摩诃衍义句中具二种本法者焉。答曰。作一法界心真如门。即显示一体摩诃衍法。作一法界心生灭门。能示自体自相自用摩诃衍法。由此义故。当知各具二门二法。大觉契经中作如是说。复次文殊师利。有二种法。甚深微妙不可思议。何等为二。一者体相平等摩诃衍。二者自相自然摩诃衍。若欲证得是二种法。当行二门。何等为二。一者无断无缚门。二者有断有缚门。乃至广说。今摄此文作如是说。大总地中开八种门分明散说。已说建立二种摩诃衍门。三大义中各略初二门立后一门。马鸣菩萨本趣意乐。举后摄初中故如是而已。复次比来次第分明显了故。以上二颂本流应至于此。一者体大者。总标所入二种本法。云何为二。一者无量无边诸法差别不增不减摩诃衍。二者寂静无杂一味平等不增不减摩诃衍。谓一切法真如平等不增不减故者。总标能入二种别门。云何为二。所谓如本法名门亦尔故。二者相大者。总标所入二种本法。云何为二。一者如来藏功德摩诃衍。二者具足性功德摩诃衍。谓如来藏具足无量性功德故者。总标能入二种别门。云何为二。所谓如本法名门亦尔故。三者用大者。总标所入二种本法。云何为二。一者能生一切世间因果摩诃衍。二者能生一切出世间善因果摩诃衍。谓能生一切世间出世间善因果故者。总标能入二种别门。云何为二。所谓如本法名门亦尔故。三种大义别别分释。如总地论本地品中分明显说。何故不二摩诃衍法无因缘耶。是法极妙甚深独尊。离机根故。何故离机根。无机根故。何须建立。非建立故。是摩诃衍法诸佛所得耶。能得于诸佛。诸佛得不故。菩萨二乘一切异生亦复如是。性德圆满海是焉。所以者何。离机根故。离教说故。何故八种本法从因缘起。应于机故。顺于说故。何故应机。有机根故。如是八种本法诸佛所得耶。诸佛所得。于诸佛得不故。菩萨二乘一切异生亦复如是。修行种因海是焉。所以者何。有机根故。有教说故。何故依真如门所趣入之摩诃衍法唯立体名。依生灭门所趣入之摩诃衍法立自名耶。真如门中无他相故。生灭门中有他相故。他谓一切不善品法。自谓一切清净品法。若所对治他无。能对治自无故。唯言体不说自焉。若所对治他有。能对治自有。故名言自不唯体焉。复次为欲显示一法界体平等平等无有其私。无量性德自然本有非得他力故。复次随宜安立。无有定故。何故别说门中。一心别为一三大总为一。而等同各诠二摩诃衍。三大义合。方应得诠二摩诃衍。大义之名通于三种。故总为一义。无别意趣。今所开示十六法门。胜劣广狭其相云何。颂曰
平等平等一　　皆无有别异
各摄诸法故　　然终不杂乱
论曰。能入所入十六法门。圆满圆满平等平等。周遍法界无有差别。所以者何。各摄诸法毕竟尽故。然终不杂本末能所。已说总别二门。一切诸佛本所乘故一切菩萨皆乘此法到如来地故者。即是通达轨则不动门。谓微尘数过去诸佛。微尘数现在诸佛。微尘数未来诸佛。皆悉乘此三十二种。甚深安车。达于清净无上地故。十方三世一切菩萨亦复如是。此中菩萨言通取三聚一切众生。所以者何。无有众生而不通达如来地故

[book_title]释摩诃衍论 第二卷
龙树菩萨造
姚秦三藏筏提摩多奉　诏译
已说立义分。次说解释分
解释分中法门名字其数几有。其相云何。颂曰
唯有四种法　　余二十九门
略不解释故　　九论已说故
论曰。解释分中唯释四法。所余法门略不别释。云何为四。一者一体摩诃衍。二者三自摩诃衍。三者真如门。四者生灭门。何故余法略不解释。一心遍满等九论中已解释故。所谓一心遍满论中唯释四法。所余法门略不别释。云何为四。一者一体一心摩诃衍。二者三自一心摩诃衍。三者一体一心门。四者三自一心门。融俗归真论中唯释四法。所余法门略不别释。云何为四。一者无量无边诸法差别不增不减体大摩诃衍。二者寂静无杂一味平等不增不减体大摩诃衍。三者诸法差别不增不减体大门。四者一味平等不增不减体大门。法界中藏论中唯释四法。所余法门略不别释。云何为四。一者如来藏功德相大摩诃衍。二者具足性功德相大摩诃衍。三者如来藏功德相大门。四者具足性功德相大门。秘密微妙论中唯释四法。所余法门略不别释。云何为四。一者能生一切世间因果用大摩诃衍。二者能生一切出世间善因果用大摩诃衍。三者世间因果用大门。四者出世间善因果用大门。众命合一论中唯释四法。所余法门略不别释。云何为四。一者无量无边诸法差别不增不减摩诃衍。二者寂静无杂一味平等不增不减摩诃衍。三者诸法差别不增不减门。四者一味平等不增不减门。真如三昧论中唯释四法。所余法门略不别释。云何为四。一者如来藏功德摩诃衍。二者具足性功德摩诃衍。三者如来藏功德门。四者具足性功德门。心性清净论中唯释四法。所余法门略不别释。云何为四。一者能生一切世间因果摩诃衍。二者能生一切出世间善因果摩诃衍。三者世间因果门。四者出世间善因果门。不动本原甚深玄理二种论中唯释一法。所余法门略不别释。云何为一所谓不二摩诃衍法。广说略说各差别故。何故诸论建立门中备标本数。散说门中各阙其数。为欲显示法体不分义门得别故。复次为欲令使学者增长思惟力故。复次为欲令使开示教理甚深极玄。出生尊重赞叹心故。复次为欲显示法门广大如虚空界。义理无穷如澄神海。言说不能具谈。思惟不知其量故
已说本数。次当别释
本曰。解释有三种。云何为三。一者显示正义。二者对治邪执。三者分别发趣道相
论曰。如是三门解释四法大门数量
本曰。显示正义者。依一心法有二种门。云何为二。一者心真如门。二者心生灭门。是二种门皆各总摄一切法。此义云何。以是二门不相离故
论曰。即是略说分。此中有三门。云何为三。一者建立四种法相门。二者法门该摄圆满门。三者发起问答显因门。依一心法有二种门。云何为二。一者心真如门。二者心生灭门者。即是建立四种法相门。二法二门名字差别。其数几有其相云何。颂曰
各有十种名　　契经异说故
而无有别体　　随能立名故
论曰。二法二门各有十名。诸契经中别别说故。而其法体无有差别。随彼功能立其名故。二种本法十名云何。颂曰
毗摩诃健那　　摩诃鸠尸帝
摩尸陀那罗　　摩迦罗俱舍
必萨伊尼罗　　婆伽婆俱舍
必达摩边那　　或名摩诃衍
婆伽叉一婆　　必阿素摩利
如是十种名　　通二种本法
论曰。二种本法各有十名。名通义别。云何为十。一者名为广大神王。此中有二。云何为二。一者鸠那耶神王。二者遮毗佉罗神王。第一神王住金刚山。一向出生吉祥神众。第二神王住大海中。遍通出生一切种种吉祥神众过患神众。二种本法广大神王亦复如是。一体本法。一向出生真如净法。三自本法。遍通出生一切种种清白品法染污品法故。自体契经中作如是说。文殊师利前白佛言。世尊甚深极妙二种大乘。不知不觉同异极疑众心。如宜世尊为众更说。佛造作相而告文殊言。善男子如是二法。譬如金刚神王及主海神王其相各差别。谓如金刚神王住金刚山现诸境界。唯现金光不现余光。真如一心金刚神王亦复如是。唯有净法无有余法故。又如金刚神王唯出生清净眷属。尝不出生杂乱眷属。真如一心亦复如是。唯出生无垢清净法故。复次譬如主海神王住大海中。出生种种粗恶眷属种种善妙眷属。生灭一心主海神王亦复如是。出生一切染净法故。二者名为大虚空王。此中有二。云何为二。一者空自在空王。二者色自在空王。第一空王以空容受而为自在。第二空王以色容受而为自在。二种本法亦复如是。一体空王以无住处而为自在。三自空王以有住处而为自在故。金刚三昧契经中作如是说。一心如法理自体空无。如彼空王本无住处。一地契经中作如是说。一心法体于诸障碍。无有障碍令住诸法。譬如空王于一切色。得自在故容受大种故。三者名为出生龙王。此中有二。云何为二。一者出生光明龙王。二者出生风水龙王。第一龙王以净光明而为依止。第二龙王以风水德而为依止。二种本法出生龙王亦复如是。一体本法以纯净法而为其体。三自本法以染净法而为其德故。顺理契经中作如是说。一心本法纯一无杂。譬如光明龙王以净光明而为宫殿。以净光明而为相身。以净光明而为徒众。无始契经中作如是说。譬如大海中有大龙王。名曰出生风水。从其头顶出生澄水。从其尾末出生标岚。由是龙王故大海水。风常恒相续无有断绝。一心龙王亦复如是。能生一切差别平等种种诸法。常恒相续无有断绝故。四者名为如意珠藏。此中有二。云何为二。一者金主如意。二者满主如意。第一如意唯出金刚。第二如意具足出生善不善物。二种本法亦复如是。一体如意唯生净法。三自如意通生染净法故。如如契经中作如是说。佛告金刚藏菩萨言。佛子譬如金翅鸟王命终。然后其心入海为如意珠。能生金沙利益龙王。一心本法亦复如是。能生真理利圆满者。故本性智契经中作如是说。譬如遮多利鬼。为报恩故于一万劫。为如意珠利益海生。一心如意亦复如是。能生长生死及涅盘法故。五者名为方寸。此中有二。云何为二。一者白毫方寸。二者乱色方寸。第一方寸中唯现前天像。第二方寸中通现前五趣。如是二毫众生身分。显了分明譬如明镜。二种本法亦复如是故。摄无量契经中作如是说。清净法界如白必萨伊尼罗。无尽法界如乱必萨伊尼罗故。六者名为如来藏。此中有二。云何为二。一者远转远缚如来藏。二者与行与相如来藏。实际契经中作如是说。佛子如来藏者。唯有觉者唯有如如。离流转因离虑知缚。一一白白。是故名为如来之藏。楞伽契经中作如是说。如来藏者。为善不善因受苦乐。与因俱若生若灭。犹如伎儿故。七者名为一法界。此中有二。云何为二。一者纯白一法界。二者无尽一法界。第一法界如空劫时。第二法界如住劫时。真法界契经中作如是说。空种无碍如空长时。遍种无碍如有长时故。八者名为摩诃衍义如前说。九者名为中实。此中有二。云何为二。一者等住中实。二者别住中实。第一中实如独明珠。第二中实如顺明珠。明中实契经中作如是说。离边真心。若真如依如异同珠。若生灭依如同异珠故。十者名为一心。此中有二。云何为二。一者是一是一一心。二者是一切是一切一心。第一一心随所作立名。第二一心随能作立名。一心法契经中作如是说。尔时舍利弗白佛言。世尊本地修多罗中作如是唱。其心体性非大非小。非法非非法。非同非异非一非一切。何因缘故。今日自言真如一心因一故一。生灭一心因多故一。将非世尊无有前后相违过耶。佛言善男子莫作如是说。所以者何。心法非一。因所作一故假名为一。心法非一切。因所作一切故假名为一切。而言一心不说一切心者。随能作心立其名故。乃至广说。是名为十。如是十名总摄诸佛一切法藏根本名字
已说二法十种别名。次说二门名字差别。真如十名其相云何。颂曰
婆伽婆俱舍　　健遮阿多那
必菩提婆梨　　健诃健婆那
阿陀阿只尼　　阿伽阿始耶
度罗诺补帝　　漠呼健那地
摩诃标陀一　　婆阿叉尼罗
如是十种名　　真如不共称
论曰。心真如门有十种名。云何为十。一者名为如来藏门。无杂乱故。二者名为不二平等门。无差别故。三者名为一道清净门。无异岐故。四者名为不起不动门。离作业故。五者名为无断无缚门。无治障故。六者名为无去无来门。无上下故。七者名为出世间门。无四相故。八者名为寂灭寂静门。无往向故。九者名为大总相门。无别相故。十者名为真如门。无虚伪故。是名为十。如是十名。总摄诸佛一切法藏平等义理法门名字。生灭十名其相云何。颂曰
阿梨耶键摩　　婆伽婆俱舍
阿伊婆那罗　　健诃健只尼
健伽健始耶　　叉叉筏那罗
罗诺补帝尼　　阇缚多涅盘
呵只伽那尸　　多跋多健舍
如是十种名　　生灭不共称
论曰。心生灭门有十种名。云何为十。一者名为藏识门。摄持一切染净法故。二者名为如来藏门。覆藏如来法身体故。三者名为起动门。相续作业故。四者名为有断有缚门。有治障故。五者名为有去有来门。有上下故。六者名为多相分异门。染净之法过恒沙故。七者名为世间门。四相俱转故。八者名为流转还灭门。具足生死及涅盘故。九者名为相待俱成门。无自成法故。十者名为生灭门。表无常相故。是名为十。如是十名。总摄诸佛一切法藏种种差别法门名字
已说二门十种别名。次说同异分相门。二种本法同异差别其相云何。颂曰
有三异二同　　各依门境别
各遍名同故　　同名异义故
论曰。二种本法有三异二同。云何为三异。一者依异。各有所依摩诃衍故。二者门异。各具能入门差别故。三者境异。各缘自依为境界故。是名为三异。云何为二同。一者遍同。周遍法界等其量故。二者名同。十种名字通二法故。是名为二同。何故如是。同名异义故。二种法门同异差别其相云何。颂曰
有七异一同　　人法依行体
境界位别故　　异名异义故
论曰。是二种门有七异一同。云何为七异。一者人众异。真如门中唯有清净解脱者故。生灭门中备有三聚诸众生故。二者法门异。真如门中唯有一向清白品故。生灭门中备有一切染净法故。三者所依异。各有所依摩诃衍故。四者行法异。真如门中一心一念生缚。不生以为其行故。生灭门中以生灭生以灭灭灭。以为其行故。五者体相异。心真如门与其本等故。心生灭门与其本别故。楞伽契经中作如是说。寂灭者名为一心。一心者名如来藏故。六者境界异。各缘自依为境界故。七者位地异。真如门中相杂住故。生灭门中往向住故。是名为七异。云何为一同。所谓遍同故。何故如是。异名异义故。二门位地何等契经分明显说。各有几位。颂曰
楞伽等契经　　真如有一种
生灭门有二　　唯乱上下故
论曰。二门位地楞伽等契经中明了显说谓大本楞伽契经中作如是说
回向即信心　　信心即佛地
佛地即十地　　十地即发心
分流楞伽契经中作如是说
十地为初地　　初地为八地
九地为七地　　七地为八地
二地为三地　　四地为五地
三地为六地　　寂灭有何次
真修契经中作如是说
一岁母一时　　生五十岁儿
彼五十岁儿　　怀妊一岁母
生五十一岁　　大丈夫男子
或岂如是有　　或岂如是无
如是等诸经依心。真如门建立其位地。于真如门唯有一向杂乱住位无有余位。是故颂曰唯乱。余契经中次第往向种种位地。依生灭门而所安立。应审观察。于生灭门有二种位。云何为二。一者向上门。二者向下门。如是两门生灭决择自当显说。心生灭门正智所证性真如理何门所摄。生灭门所摄。非真如门。分界别故。二门真如复有何别。真如门理理自理故。生灭门理智自理故。二门位地以何义故其理各别。无障有障故。举是一隅随应应观。已说建立四种法相门。是二种门皆各总摄。一切法者。即是法门该摄圆满门。谓以真如门摄一切法。无一一法而非真如。以生灭门摄一切法。无一一法而非生灭故。然真如门。不能摄生灭门一切诸法。又生灭门。不能摄真如门一切诸法。而言总摄一切法者。总摄生灭一切法故。总摄真如一切法故。所以者何。如是二门皆悉平等各各别故。已说法门该摄圆满门。此义云何。以是二门不相离故者。即是发起问答显因门。谓直表问故直说答故
已说略说分。次说广说分
本曰。心真如者。即是一法界大总相法门体。所谓心性不生不灭。一切诸法。唯依妄念而有差别。若离心念则无一切境界之相。是故一切法从本已来。离言说相离名字相。离心缘相毕竟平等。无有变异不可破坏。唯是一心故名真如以一切言说假名无实。但随妄念不可得故。言真如者亦无有相。谓言说之极。因言遣言。此真如体无有可遣。以一切法悉皆真故。亦无可立。以一切法皆同如故。当知一切法。不可说不可念故。名为真如。问曰。若如是义者。诸众生等云何随顺而能得入。答曰若知一切法。虽说无有能说可说。虽念亦无能念可念。是名随顺。若离说念名为得入。复次真如者。依言说分别有二种义。云何为二。一者如实空。以能究竟显实故。二者如实不空。以有自体具足无漏性功德故。所言空者从本已来。一切染法不相应故。谓离一切法差别之相。以无虚妄心念故。当知真如自性。非有相非无相。非非有相非非无相。非有无俱相。非一相非异相。非非一相。非非异相。非一异俱相。乃至总说。依一切众生以有妄心。念念分别皆不相应故说为空。若离妄心实无可空故。所言不空者。已显法体空无妄故。即是真心常恒不变净法满足。则名不空。亦无有相可取。以离念境界唯证相应故
论曰。即是广说分。此中有三门。云何为三。一者根本体性真如门。二者发起问答决疑门。三者假说开相真如门。第一门中即有三门。云何为三。一者建立名字门。二者直诠真体门。三者解释名字门。心真如者即是一法界大总相法门体者。即是建立名字门。谓随功能立其名故。一心真如各有十名。何故除余唯立是名。作业当故。所余众名必非如是故略不立。此义云何。一心作大业。法作总业。界作相业。故法之门。门则是体。是故说言法门体。种种别相率向应审。已说建立名字门。次说直诠真体门。所谓心性不生不灭者。直诠真如门而简生灭门。谓真如法非生非灭无生无灭。非住非异无住无异。非如生灭之法。是生是灭有生有灭。是住是异有住有异故。以相有无为差别故。复次非是言不。非谓是非故言不焉。所以者何。其真如法百非非非。千是非是。非非非是。于非二亦不住故。一切诸法唯依妄念而有差别者。且假彼有显此是无。谓假生灭门之假有。示真如门之实无故。若离心念则无一切境界之相者。若离诸戏论之识。无有一切妄境界故。是故一切法从本已来离言说相离名字相离心缘相者。直显示真如法离绝之相故。言说名字心量各有几数。其相云何。颂曰
言说有五种　　名字有二种
心量有十种　　契经异说故
论曰。言说有五。云何为五。一者相言说。二者梦言说。三者妄执言说。四者无始言说。五者如义言说。楞伽契经中作如是说。大慧。相言说者。所谓执着色等诸相而生。大慧。梦言说者。念本受用虚妄境界。依境界梦。觉已知依虚妄境界不实而生。大慧。执着言说者。念本所闻所作业而生。大慧。无始言说者。从无始来执着戏论。烦恼种子熏习而生。金刚三昧契经中作如是说。舍利弗言。一切万法皆悉言文。言文之相即非为义。如实之义不可言说。今者如来云何说法。佛言我说法者。以汝众生在生说故。说不可说。是故说之。我所说者义语非文。众生说者文语非义。非义语者皆悉空无。空无之言无言于义。不言义者皆是妄语。如义语者实空不空。空实不实。离于二相中间不中。不中之法离于三相。不见处所如如如说故。如是五中前四言说。虚妄说故不能谈真。后一言说。如实说故得谈真理。马鸣菩萨据前四故。作如是说。离言说相。名有二种。云何为二。一者字字名。二者字影名。楞伽契经中作如是说。大慧。复次名身者。所谓诸字从名字差别。从阿字乃至呵字名为名身。道品契经中作如是说。镜中共说名为影名故。字有二种。云何为二。一者依声字。二者依空字。楞伽契经中作如是说大慧。复次字身者。谓声长短音韵高下名为字身。大海契经中作如是说。佛告文殊师利言。汝所前问。云何名为虚空轮字者。譬如虚空中飞鸟。踰明耀时出十种和声。虚空轮字应如是观故。如是二中各初一种。不能诠表甚深真理。各后一种得诠真理故。今据前门作如是说。离名字相。心量有十。云何为十。一者眼识心。二者耳识心。三者鼻识心。四者舌识心。五者身识心。六者意识心。七者末那识心。八者阿梨耶识心。九者多一识心。十者一一识心。如是十中。初九种心不缘真理。后一种心得缘真理而为境界。今据前九作如是说。离心缘相。本有契经中作如是说。甚深真理非余境界。唯自所依缘为境界故。毕竟平等无有变异不可破坏者。显示三离之功德故谓一切差别以四种妄言说。而为根本而转。一切外道九种变论十种异执。唯以名字为本而转。一切烦恼破障一切所知坏障。唯以心品为依转故。而真体中离三相故满三德耳。唯是一心故名真如者。总结体真如。以一切言说假名无实但随妄念不可得故者。显示三离之因缘故。谓以一切言说无实。一切假名无实。一切心识但随妄念不可得故。不可言说真实理中。不离三相故。虚假之相。如实之法极相违故。言真如者亦无有相者。第二转言遣执着之过。谓愚众生作如是执。远离三相圆满三德体真如理。虽无假相而有实相。自然常住决定实有。由如是计堕于常边无出离时。是故为遣如是见故。言言真如者亦无有相。谓言说之极因言遣言者。直示真如无相之因缘。谓诸言说极于真如更莫超过。既绝言说。岂得有相无言。故得因言遣言而已。于是能遣如如如说。所遣四种虚妄言说。大本维摩诘契经中作如是说。尔时文殊师利菩萨摩诃萨。语鸠那阿筏陀多言。我等诸大众。皆悉各各随所自乐。宣说八千一种向不二门。如宜维摩诘为我等大众。离言说言说说非不二不二。除遣假说之垢。于是维摩诘默然无所说。尔时文殊赞维摩言。善哉善哉居士。如言说如如耳听如。善哉善哉斯乃真实不二法门。斯乃真实不二法体故。已说直诠真体门。次说解释名字门。此真如体无有可遣以一切法悉皆真故者。约真释名。亦无可立。以一切法皆同如故者。约如释名。此文明何义。所谓显示无有断证智故。此义云何。谓断道起必因治障。不能自起。而真体中。无有染法而可除遣故。无有能治之断道。所以者何。以无有一一法而非真体故。复次若有障智随心高下。应可建立一切位地。而如体中。无有分位而可建立故。无有能立之方便所以者何。以无有一一法而非如体故。当知一切法不可说不可念故名为真如者。总结所上说故
已说根本体性真如门。次说发起问答决疑门
问曰。若如是义者诸众生等云何随顺而能得入者。生疑致问。问者依何等句发何等疑。所谓依不可说不可念句故。发难随顺之疑。依第二转言句故。发难得入之疑。于是随顺之句直疑其因。得入之句直疑其果。所以者何。善巧言说生长闻慧随顺方便。闻所成慧生长思慧随顺方便。思所成慧生长修慧随顺方便。一切善教极于言说。一切三慧尽于念法。若无言说则无三慧。若无三慧则无万行。而真如法不可说故无有言教。不可念故则无三慧。无三慧故无以成就十地万行。诸众生等以何为依渐渐进修。如是疑故。作问而言云何随顺。行因能起果德所起。若无起因则无能入。若无能入不得所入。能入谓金刚心。所入谓金刚地而已。无因以何为门。证入于如来萨婆若海中。如是疑故。作问而言而能得入。如是二问依生灭门疑真如门。谓有众生作如是疑。如生灭门中断一切恶修一切善。备足因行圆满果德。真如门中亦复如是。岂不可说拨加行善。不可念诽五等位。今举此意发如是问。答曰若知一切法虽说无有能说可说虽念亦无能念可念是名随顺若离说念名为得入者。如其次第决彼二疑。所谓随顺自有二种。云何为二。一者生灭随顺。二者真如随顺。生灭随顺中而有其二种。云何为二。一者向上随顺。二者向下随顺。向上随顺者。从信乃至金刚。能为菩提果随顺方便故。向下随顺者。从自性净妙藏乃至第一念信。能为耶耶地随顺方便故。所言向上随顺者。因无常音声言说。生长无常之闻慧。因无常之闻慧。生长无常之思慧。因无常之思慧。生长无常之修慧。因无常之修慧。生长无常之行德。是名向上。所言向下随顺者。因常之行德。生长常之修慧。因常之修慧。生长常之思慧。因常之思慧。生长常之闻慧。因常之闻慧。生长常之言说。是名向下。如是二门同时具足无有前后。障智别相至于文处自当显说。真如门中作如是说。不可说者。以无有常无常之音声言说故。不可念者。以无有常无常之三慧故。非无自门之言说及念。作如是说不可说不可念。以此义故。不可以异门难异门。此有故彼有。彼有故此有。若尔真如门中言说及念何等相耶。谓有言说。非常音声非无常音声。谓无能说可说如如如说。复次有念。非常三慧非无常三慧。谓无能念可念寂灭寂静念。所以者何。真如门中无有往向。杂乱住故。云何名为真如随顺。谓若知一切法虽说。无有常说说无无常说说。无能说说无可说说。是名为随顺于真如音声。若与此相违。是名为颠倒于真如音声。复次若知一切法虽念。无常慧念无无常慧念。无能念念无可念念。是名为随顺于寂灭寂静念。若与此相违。是名为颠倒于寂灭寂静念。已说随顺相。次决得入疑。此中有二。云何为二。一者生灭得入。二者真如得入。生灭得入中而有其二种。云何为二。一者向上得入。二者向下得入。言向上得入者。即金刚地。言向下者。则耶耶地。须随顺句应审观察。真如得入者。则自所依。以何得入。谓是杂位。云何得入。谓离说念。离何等说念耶。谓真如门俱非言说及俱非念。是故说言若离说念名为得入。第一转言得成就故。第二转疑决断理明
已说发起问答决疑门。次说假说开相真如门。此中有二门。云何为二。一者如实空真如门。二者如实不空真如门。如实空者。如如体中。过于恒沙一切染法。皆悉空空无所有故。如实不空者。如如体中。过于恒沙一切净法。皆悉具足无所少故。如是二门随一一具不相舍离。于是应诵玄理颂言。如彼颂言
远离三假相　　圆满三实德
以此因缘故　　建立体真如
远离四句相　　圆满四法德
以此因缘故　　建立相真如
一切过患行　　三四相为本
一切功德品　　三四德为本
以此因缘故　　不增亦不减
止于数量品　　作如是安立
今诵此颂本应持真如门。以离念境界唯证相应故者。是乱住证非往向证
已说心真如门。次说心生灭门
本曰。心生灭者。依如来藏故有生灭心。所谓不生不灭与生灭和合。非一非异名为阿梨耶识。此识有二种义。能摄一切法能生一切法。云何为二。一者觉义。二者不觉义
论曰。此中有二门。云何为二。一者所依总相门。二者能依别相门。此中有二重。住思应观察。谓生灭门一心为依。生灭门摄觉义不觉义。梨耶为依故。先说初门。心生灭者者。唱上立故。依如来藏故者。所依一心。彼多一心亦名如来藏故。则是上心字下降建立异名故。有生灭心者。能依法门。谓生灭门故。今当依经如来藏门分明显示。如来之藏其数几有。今如来藏何所摄耶。颂曰
如来藏有十　　契经异说故
此中如来藏　　与行与相摄
论曰。如来藏有十种。于契经中别别说故。云何为十。一者大总持如来藏。尽摄一切如来藏故。诸佛无尽藏契经中作如是说。佛告文殊。有如来藏。名曰大宝无尽殊胜圆满陀罗尼。尽摄诸藏无所不通无所不当。圆满圆满平等平等。一切所有诸如来藏。无有以此非为根本。何以故此如来藏。如来藏王如来藏主。如来藏天如来藏地。以此义故。名曰大宝无尽殊胜圆满陀罗尼如来藏故。此经文明何义。所谓显示陀罗尼藏所依总相。余契经中诸如来藏能依别相故。以何义故名如来藏。谓摄持故。二者远转远缚如来藏。一清一满故。实际契经中作如是说。佛子如来藏者。唯有觉者唯有如如。离流转因离虑知缚一一白白。是故名为如来之藏故。此经文明何义。所谓显示真如门一心。无有惑因无有觉因。无有惑果无有觉果。一真一如唯有净妙如来体故。以何义故名如来藏。谓无杂故。三者与行与相如来藏。与流转力法身如来令覆藏故。楞伽契经中作如是说。如来藏者。为善不善因受苦乐。与因俱若生若灭。犹如伎儿故。此经文明何义。所谓显示生灭门一心。于惑与力于觉与力。出现生死涅槃之法。譬如非幻幻人于诸幻事。随其所应与力用故。以何义故名如来藏。谓令覆故。四者真如真如如来藏。唯有如故。真修契经中作如是说。如理如理如来藏。非建立非诽谤。非常非无常。非正体智之所证得。亦非意意识之所缘境界。何以故。唯有理理无彼彼故。此经文明何义。所谓显示真如门中性真如理。唯理自理非智自理故。以何义故名如来藏。谓无他故。五者生灭真如如来藏不生不灭被生灭之染故。楞伽契经中作如是说。大慧。愚痴凡夫不觉不知。执着诸法刹那不住。堕在邪见而作是言。无漏之法亦刹那不住。破彼真如如来藏故。复次大慧。金刚如来藏如来证法。非刹那不住。大慧。如来证法若刹那不住者。一切圣人不成圣人故。此经文明何义。所谓显示生灭门中性真如理。远离无常之相不生不灭之法故。以何义故名如来藏。谓被染故。六者空如来藏。一切诸空覆藏如来故。胜鬘契经中作如是说。世尊空如来藏。若离若脱若异一切烦恼藏故。此经文明何义。所谓显示生灭门中一切染法。隐覆自相本觉无量性功德故。以何义故一切染法总名为空。所谓一切染法幻化差别。体相无实作用非真故名为空。而能隐覆法身如来实德真体。是故名为如来之藏。从能藏染立其名故。七者不空如来藏。一切不空被空染故。胜鬘契经中作如是说。世尊不空如来藏。过恒沙不离不脱不异不思议佛法故。此经文明何义。所谓显示生灭门中自相本觉。备过恒沙一切功德。被过恒沙一切染法之所染故。以何义故一切净法总名不空。所谓一切净法自体中实作用胜妙。远离虚假超越巧伪。故名不空。被染之覆名如来藏。于出现时名为法身。于隐覆时名如来藏故。从所藏净立其名故。八者能摄如来藏。无明藏中自性净心。能摄一切诸功德故。不增不减契经中作如是说。如来藏本际相应体及清净法。此法如实不虚妄不离不脱智不思议法。无始本际来。有此清净相应法体故。此经文明何义。所谓显示一切诸众生自性清净心。从无始已来具足三智圆满四德无所阙失故。以何义故名如来藏。由颠倒心不知不觉故。从能所净立其名故。九者所摄如来藏。一切染法无明地藏。既乃出离圆满觉者为所摄故。不增不减契经中作如是说。如来藏本际不相应体。及烦恼缠不清净法。此本际离脱不相应。烦恼缠不清净法。唯有如来菩提智之所能断故。此经文明何义。所谓显示始觉满佛。断一切障具一切智。智明为外障闇为内。一切染法智所摄持故。以何义故名如来藏。谓摄持故。十者隐覆如来藏。法身如来烦恼所覆隐没藏故。不增不减契经中作如是说。如来藏未来际平等恒及有法。则是一切诸法根本。备一切法具一切法。于世法中不离不脱故。此经文明何义。所谓显示多一心体。等于法界遍于三际。具足圆满染净诸法。无所不通无所不至故。复次显示随缘门中自性净心。于染法中隐藏沉没。法身如来未出现故。是名为十。如是十中今如来藏。与行与相已说如来藏门。次说阿梨耶识门。所谓不生不灭与生灭和合非一非异名阿梨耶识者。略去分名建立满名。虽义具足言未足故。此中所说不生不灭及与生灭。各何等法分际云何。颂曰
总摄诸无为　　名为不生灭
总摄诸有为　　故名为生灭
论曰。总摄一切无为法故。是故名为不生不灭。不生不灭诸无为法之总相故。总摄一切有为法故。故名生灭。生灭之言诸有为法之总相故。如是有为无为二法各有几数。何等名字。颂曰
无为虽无量　　略说有四种
谓真如本觉　　始觉与虚空
有为虽无量　　略说有五种
谓根本无明　　及与四相品
论曰。无为法有四种。云何为四。一者真如无为。二者本觉无为。三者始觉无为。四者虚空无为。是名为四。有为法有五种。云何为五。一者根本无明有为。二者生相有为。三者住相有为。四者异相有为。五者灭相有为。是名为五。且四无为以何为体。有何等用。颂曰
依各有二种　　所谓通及别
如体用亦尔　　随释应观察
论曰。真如无为有二所依。云何为二。一者通所依。非有为非无为一心本法以为体故。二者别所依。生灭门内寂静理法以为体故。本觉无为有二所依。云何为二。一者通所依。非有为非无为一心本法以为体故。二者别所依。生灭门内自然本智以为体故。始觉无为有二所依。云何为二。一者通所依。非有为非无为一心本法以为体故。二者别所依。生灭门内随他起智以为体故。虚空无为有二所依。云何为二。一者通所依。非有为非无为一心本法以为体故。二者别所依。生灭门内无所有事以为体故。是名二依。复次真如无为有二种用。云何为二。一者通用。一切诸法令出生故。二者别用。平等之性令不失故。本觉无为有二种用。云何为二。一者通用。不守自性故。二者别用。不转变故。始觉无为有二种用。云何为二。一者通用。随妄转故。二者别用。对治自过故。虚空无为有二种用。云何为二。一者通用。欲有令有故二者别用。空无之性令不失故。是名二用。此中所说通谓他义别谓自义。依此二言应广观察。种种别相至于文处自当显说。五种有为以何为体。有何等用。颂曰
依各有二种　　所谓通及别
如体用亦尔　　随释应观察
论曰。根本无明有为有二种依。云何为二。一者通依。非有为非无为一心本法以为体故。二者别依。生灭门内大力住地以为体故。生相有为有二种依。云何为二。一者通依。非有为非无为一心本法以为体故。二者别依。生灭门内细分染法以为体故。住相有为有二种依。云何为二。一者通依非有为非无为一心本法以为体故。二者别依。生灭门内粗分染法以为体故。异相有为有二种依。云何为二。一者通依。非有为非无为一心本法以为体故。二者别依。生灭门内粗分染法以为体故。灭相有为有二种依。云何为二。一者通依。非有为非无为一心本法以为体故。二者别依。生灭门内粗分染法以为体故。是名二依。复次根本无明有二种用。云何为二。一者通用。能生一切诸染法故。二者别用。随所至处作碍事故。生相有为有二种用。云何为二。一者通用。于上下中与其力故。二者别用随所至处作碍事故。如说生相住异亦尔。灭相有为有二种用。云何为二。一者通用。于上及自与其力故。二者别用。能作碍事故。是名二用。种种别相至于文处自当显说。以何义故作如是说。有为无为一切诸法。通以一心而为其体。于契经中如是说故。何等契经。谓道智经。云何说耶。于彼经中作如是说。尔时文殊师利白佛言。世尊阿梨耶识。具一切法备一切法。过于恒沙过于恒沙。如是诸法以谁为本生于何处。佛言如是有为无为一切诸法。生处殊胜不可思议。何以故。于非有为非无为处。是有为法是无为法而能生故。文殊师利又白佛言。世尊云何名为非有为非无为处。佛言非有为非无为处者。所谓即是一心本法。非有为故能作有为。非无为故能作无为。是故我说生处殊胜不可思议。复次善男子。譬如庶子有二所依。一者大王。二者父母。有为无为一切诸法亦复如是。各有二依。谓通达依及支分依。复次善男子。譬如一切草木有二所依。一者大地。二者种子。有为无为。一切诸法亦复如是。各有二依。谓通达依及支分依。乃至广说故。与和合者。即是开示能熏所熏之差别故。云何开示。所谓显示染净诸法。有力无力互有胜劣故。今当作二门分明显说。云何为二。一者下转门。二者上转门。生灭门中不出此二。如是二门云何差别。颂曰
诸染法有力　　诸净法无力
背本下下转　　名为下转门
诸净法有力　　诸染法无力
向原上上转　　名为上转门
论曰。由染净诸法互有胜劣故。二种转门得成而已。今当先说初下转门根本无明以何等法而为所熏于何时中而作熏事。颂曰
所熏有五种　　谓一法界心
及四种无为　　非初非中后
取初中后故　　如契经明说
论曰。根本无明以五种法而为所熏。谓一法界及四无为。熏一法界其相云何。颂曰
一种法界心　　有二种自在
谓有为无为　　是根本无明
依于初自在　　而能作熏事
论曰。一法界心有二种自在。云何为二。一者有为自在。能为有为法而作依止故。二者无为自在。能为无为法而作依止故。根本无明依初自在能作熏事。非后自在。中实契经中作如是说。根本无明熏自所依分际之量。非他所依故熏真如法其相云何。颂曰
真如无为法　　有二种作用
所谓通及别　　如前决择说
是根本无明　　依于初作用
而能作熏事　　余无为亦尔
论曰。真如无为有二种用。谓通及别。如前所说。根本无明依初作用能作熏事。非后作用。如说真如余三无为亦复如是。皆依初用非后用故。作熏事时量。非初亦非中后。取初中后故。本智契经中作如是说。大力无明作熏事时。初及中后一时具取。而非别取故。此中所说能熏所熏以何义故名言为熏。谓能引彼法。而合自体不相舍离。俱行俱转故名能熏。又能彼法不作障碍。若随若顺不逆违故。名为所熏。谓五有为法。能熏四种无为法及一法界心。所熏五法随来。而与五能熏共会和合同事俱转。是故说言不生不灭与生灭和合。如大无明一心本法为通依故。依初自在作熏习事。四相有为应如是知。如大无明依四无为通达作用能作熏事。四相有为应如是知。如是等义至自决择其理分明。非一非异者。即是开示有为无为同异差别故。云何开示。所谓显示一法界心无为自在。四种无为别事作用。与一法界心有为自在。四种无为通达作用不同理故。名为非一。为欲显示受能熏染法一法界心有为自在四种无为通达作用。与能作熏事五种有为不异理故。名为非异。复次所熏净法与能熏染法。各差别故名为非一。能熏所熏俱一心作。无有他故名为非异。名为阿梨耶识者。总结圆满字
已说下转门。次说上转门。若欲成立此上转门。更应安置经本之辞。所谓楞伽王契经中作如是说。尔时世尊告大众言。诸佛子我念往昔。于出时中我来依他。于入时中他来依我故。此经文明何义。谓显示二转故。云何显示。谓于出时中我来依他者。即是下转。于入时中他来依我者。即是上转。此义云何。我谓则是真如本觉如来藏佛故。来谓受熏之义故。依他者背自本觉依无明他故。依此经文作解释故。是故说言不生不灭与生灭和合。则是下转门。若欲成立上转门者。可言生灭与不生不灭和合。以此义故玄理论中则存斯词。马鸣菩萨本阿世耶。比来次第分明显了。举一兼一影示而已。是故无有阙失过咎。上转门义于对治分其理自明。已说上转门。次说该摄安立门。诸识差别其数几有。何等契经中各说几种识。颂曰
牟尼大觉尊　　一代圣说中
总集有十种　　各异说契经
谓一种为始　　十种而为终
归本等契经　　分明显说故
论曰。凡集一代诸圣说中异说契经。总有十种。谓从一种识乃至十种识。云何为十种差别经。一者立一种识总摄诸识。此中有四。云何为四。一者立一切一心识总摄诸识。所谓以一心识遍于二种自在无所不安立故。一心法契经中作如是说。尔时文殊师利承佛威神之力。即白佛言。世尊说几种识。体相如何。当愿为我分别开示。尔时世尊告文殊言。善哉善哉文殊师利。为诸大众当问此事。谛听谛听善思念之。我当为汝分别解说。于是文殊白佛言。善哉世尊愿欲乐闻。佛告文殊言。我唯建立一种识。所余之识非建立焉。所以者何。一种识者多一一识。此识有种种力。能作一切种种名字。而唯一识终无余法。是故我说建立一种识。所余之识非建立焉故。二者立阿梨耶识总摄诸识。所谓以阿梨耶识。具足障碍义无障碍义无所不摄故。阿梨耶识契经中作如是说。尔时观自在菩萨即白佛言。世尊云何名为通达总相识。以何义故名为总相。佛告观自在菩萨言。所言通达总相识者。即是阿梨耶识。此识有碍事及非碍事。具一切法备一切法。譬如大海为水波等作总相名。以此义故名为总相故。三者立末那识总摄诸识。所谓以末那识具足十一种义无所不摄故。显了契经中作如是说。种种心识虽有无量。唯末那转无有余法。所以者何。是末那识具足十一义。无所不作故。四者立一意识总摄诸识。所谓以意识有七种转变自在。随能作其事故。七化契经中作如是说。譬如幻师唯是一人。以幻术力变化七人。愚人见之谓有七人。而智者见唯有一人无余七人。意识幻师亦复如是。唯是一识能作七事。凡夫见之谓有七事。而觉者见唯有意识无余七事故。是名建立同一种识四种契经。二者立二种识总摄诸识。云何为二。一者阿梨耶识。二者意识。阿梨耶识者。总举业转现三识故。意识者。总举七种转识故。楞伽契经中作如是说。大慧广说有八种识。略说有二种。何等为二。一者了别识。二者分别事识。乃至广说故。三者立三种识总摄诸识。云何为三。一者阿梨耶识。二者末那识。三者意识。阿梨耶识者。总举三相识故。末那识者。直意根故。意识者。总举六种转识故。慈云契经中作如是说。复次敬首广说有十种识。总说有三种识。何者为三。一者细相性识。二者根相性识。三者分离相性识。乃至广说故。四者立四种识总摄诸识。云何为四。谓前三中加一心识故。无相契经中作如是说。识法虽无量不出四种识。云何为四。一者所依本一识。二者能依持藏识。三者意持识。四者遍分别识。乃至广说故。五者立五种识总摄诸识。云何为五。谓前四中加随顺遍转识故。大无量契经中作如是说。复次有识。非彼彼识摄。遍于彼彼识。所谓随顺遍转识故。六者立六种识总摄诸识。云何为六。所谓眼等五种别识。及第六意识故。四圣谛契经中作如是说。佛告树王。我为小根诸众生故。以密意趣作如是唱。但有六识无有余识。而实本意。为欲令知六种识中具一切识。于大众中作如是唱故。七者立七种识总摄诸识。云何为七。谓前六中加末那识故。法门契经中作如是说。复次文殊师利识法有七种。云何为七。所谓六识身及末那识。如是七识或一时转或前后转。复次第七识有殊胜力故。或时造作持藏之用。或时造作分别之依故。八者立八种识总摄诸识。云何为八。谓前七中加阿梨耶识故。道智契经中作如是说。心王有八。云何为八。一者眼识心王。乃至八者异熟报识心王。种种识法不出此数故。九者立九种识总摄诸识。云何为九。谓前八中加唵摩罗识故。金刚三昧契经中作如是说。尔时无住菩萨而白佛言。尊者以何利转。而转众生一切情识入唵摩罗。佛言诸佛如来常以一觉。而转诸识入唵摩罗故。十者立十种识总摄诸识。云何为十。谓前九中加一切一心识故。法门契经中作如是说。心量虽无量而不出十识。乃至广说故。是名十种异说契经。如是十种于宝册中云何该摄。云何安立。颂曰
于本论虽明　　今更作重释
将契经散文　　属斯论总言
论曰。于本论中。虽分明说。而今为钝更作重释。将契经文属当论言。所谓一心法契经中。总所建立一切一心识。摩诃衍论一法界摄。义如前说。阿梨耶识契经中。总所建立阿梨耶识。摩诃衍论总阿梨耶摄。所以者何。于本论中作如是说。所谓不生不灭与生灭和合。非一非异名为阿梨耶识。此识有二种义。能摄一切法生一切法。云何为二。一者觉义。二者不觉义故。显了契经中。总所建立大末那识。摩诃衍论总末那摄。所以者何。于本论中作如是说。复次生灭因缘者。所谓众生依心意意识转故。此义云何。以依阿梨耶识。说有无明不觉而起。能见能现能取境界。起念相续故说为意。此意复有五种名。云何为五。一者名为业识。谓无明力不觉心动故。二者名为转识。依于动心能见相故。三者名为现识。所谓能现一切境界。犹如明镜现于色像。现识亦尔。随其五尘对至。即现无有前后。以一切时任运而起常在前故。四者名为智识。谓分别染净法故。五者名为相续识。以念相应不断故。乃至广说故。七化契经中总所建立同一意识。摩诃衍论一分意识摄。说相虽阙具密意故。于本论中作如是说。复次言意识者。即此相续识。依诸凡夫取着转深。计我我所种种妄执。随事攀缘分别六尘。名为意识。乃至广说故。如是如是彼彼诸经。随应当处应如如配。已说该摄安立门。次说藏识剖字门。阿梨耶识名字差别其数几有。契经异说其相云何。何等字义属何等处。颂曰
有十阿梨耶　　契经异说故
摩诃键怛摽　　键阿尸伽罗
白白唵摩罗　　黑白唵摩罗
羯罗罗键摩　　缚多提键摩
奢呵那键摩　　婆阿叉尼罗
白白迦萨罗　　黑白迦萨罗
如是十种识　　摩诃衍论中
分明显说故　　随应各配属
论曰。阿梨耶识总有十种。所以者何。于契经中别别说故。云何为十。一者名为大摄主阿梨耶识。所谓即是总相大识。义如前说。二者名为根本无明阿梨耶识。所谓根本无明别立。以为阿梨耶故。十种妄想契经中作如是说。刹奢只多提王识。直是妄法。不能了达一法界体。一切染法阿梨耶识以为根本。出生增长无断绝时。若无提王识。黑品眷属永无所依不能生长故。此阿梨耶识当何决择摄。于本论中作如是说。所言不觉义者。谓不如实知真如法一故。不觉心起而有其念。乃至广说故。三者名为清净本觉阿梨耶识。所谓自然本智别立。以为阿梨耶故。本觉契经中作如是说。自体净佛阿梨耶识。具足无漏圆满功德。常恒清净常恒决定。无受熏相无变异相。智体不动具足白品。是故名为独一净识故。此阿梨耶识当何决择摄。于本论中作如是说。复次觉体相者有四种大义。与虚空等犹如净镜。乃至广说故。四者名为染净本觉阿梨耶识。所谓不守自性陀罗尼智。别立以为阿梨耶故。本因缘起契经中作如是说。尔时光严童子即白佛言。尊者以何因缘故。难入未曾有会中作如是说。随他缘起陀罗尼智名。为楞伽王识。云何名为楞伽王。以之为喻示彼缘起陀罗尼智。于是尊者告光严童子言。此楞伽王常在大海摩罗山中。率十万六千鬼神之众以为眷属。如是诸眷属皆乘化宫殿游于诸刹。皆悉承赖彼楞伽王。方得游行。所谓诸鬼神众作如是言。我等神众无有威德无有气力。于诸所作无有其能。如宜大王。我等众中与堪能力。彼楞伽王即随其时与殊胜力。不相舍离而共转故。谓楞伽王虽非分身。而能遍满诸神众中。各各令得全身之量。于一切时于一切处共转不离。不守自性智亦复如是。能受一切无量无边烦恼染法鬼神众熏。不相舍离而俱转故。以此因缘故。我难入会中作如是说。随转觉智名为楞伽王识故。此阿梨耶识当何决择摄。于本论中作如是说。自性清净心。因无明风动。心与无明。俱无形相不相舍离。乃至广说故。五者名为业相业识阿梨耶识。所谓根本业相及与业识。别立以为阿梨耶故。本性智契经中作如是说。阿梨耶识无能了作无所了作。不可分析不可隔别。唯由精动隐流义故。名为键摩故。此阿梨耶识当何决择摄。于本论中作如是说。复次依不觉故生三种相。与彼不觉相应不离。云何为三。一者无明业相。以依不觉故。心动说名为业。觉则不动。动则有苦。果不离因故。六者名为转相转识阿梨耶识。所谓能见境界之相及与转识。别立以为阿梨耶故。大无量契经中作如是说。阿梨耶识有见见转无见见起故。此阿梨耶识当何决择摄。于本论中作如是说。二者能见相。以依动故能见。不动则无见故。七者名为现相现识阿梨耶识。所谓境界之相及与现识。别立以为阿梨耶故。实际契经中作如是说。别异别异现前地转。相异相异具足行转。是故名为阿梨耶识。复次此阿梨耶识。真是异熟无记之法。净白相故或名成就故。此阿梨耶识当何决择摄。于本论中作如是说。三者境界相。以依能见故。境界妄现。离见则无境界故。八者名为性真如理阿梨耶识。所谓正智所证清净真如。别立以为阿梨耶故。诸法同体契经中作如是说。有识是识非识识摄。所谓如如阿梨耶识故。此阿梨耶识当何决择摄。所谓清净般若质境真如摄故。九者名为清净始觉阿梨耶识。所谓本有清白始觉般若。别立以为阿梨耶故。果圆满契经中作如是说。佛告菩提树王言。自然始觉阿梨耶识。当常不离清净本觉。清净本觉当常不离始觉净识。随是彼有。随彼是有。或非同种或非异种故。此阿梨耶识当何决择摄。于本论中作如是说。本觉义者对始觉说。以始觉者即同本觉故。十者名为染净始觉阿梨耶识。所谓随缘始觉般若。别立以为阿梨耶故。果圆满契经中作如是说。复次树王。如始觉净识及白净本觉。说染净始觉阿梨耶识。不守自性缘起本觉。亦复如是故。此阿梨耶识当何决择摄。于本论中作如是说。始觉义者。依本觉故而有不觉。依不觉故说有始觉。又以觉心原故名究竟觉。不觉心原故非究竟觉。乃至广说故。如是等义至自决择自当备演。十种末那六种意识。于后文中随次释故。今略而已。已说藏识剖字门。分相门。次说总识摄生圆满门。此识有二种义。能摄一切法能生一切法。云何为二。一者觉义。二者不觉义者。而总显示本识殊胜圆满相故。此义云何。所谓具足二种圆满故。云何为二。一者功德圆满。二者过患圆满。功德圆满者。觉义字句。能摄一切无量无边过于恒沙不离不断诸功德故。能生一切无量无边过于恒沙不离不断。诸功德故。过患圆满者。不觉义字句。能摄一切无量无边过于恒沙若离若脱诸过患故。能生一切无量无边过于恒沙若离若脱诸过患故。如是种种摄生熏习差别之相。至彼别相决择分中。分明显示

[book_title]释摩诃衍论 第三卷
龙树菩萨造
姚秦三藏筏提摩多奉　诏译
已说总识摄生圆满门。次说总相剖分散说门
本曰。所言觉义者。谓心体离念相。离念相者等虚空界。无所不遍法界一相。即是如来平等法身。依此法身说名本觉。何以故本觉义者对始觉说。以始觉者即同本觉。始觉义者。依本觉故而有不觉。依不觉故说有始觉。又以觉心原故名究竟觉。不觉心原故非究竟觉
论曰。于此文中即有二门。云何为二。一者略说本觉安立门。二者略说始觉安立门。本觉门中即有二门。云何为二。一者清净本觉门。二者染净本觉门。始觉门中又有二门。云何为二。一者清净始觉门。二者染净始觉门。云何名为清净本觉。本有法身从无始来。具足圆满过恒沙德常明净故。云何名为染净本觉。自性净心受无明熏。流转生死无断绝故。云何名为清净始觉。无漏性智出离一切无量无明。不受一切无明熏故。云何名为染净始觉。始觉般若受无明熏不能离故。如是诸觉皆智眷属。当证何理以为体分。谓性真如及虚空理。如是二理各有几种。各有二故。云何名为二种真如。一者清净真如。二者染净真如。虚空之理亦复如是。云何名为清净真如。二种净觉所证真如。离熏习故。云何名为染净真如。二种染净觉所证真如。不离熏故。虚空之理亦复如是。以何义故强名本觉。字事差别其相云何。颂曰
本觉各有十　　体虽同字事
各各差别故　　谓根镜等义
论曰。本觉各十。云何十本。一者根字事本。本有法身能善住持一切功德。譬如树根能善住持一切枝叶及花果等不坏失故。二者本字事本。本有法身从无始来。自然性有不始起故。三者远字事本。本有法身其有德时。重重久远无分界故。四者自字事本。本有法身我自成我。非他成我故。五者体字事本。本有法身为诸枝德作依止故。六者性字事本。本有法身不转之义。常建立故。七者住字事本。本有法身住于无住无去来故。八者常字事本。本有法身决定实际无流转故。九者坚字事本。本有法身远离风相。坚固不动若金刚故。十者总字事本。本有法身广大圆满。无所不遍为通体故。是名为十。云何十觉。一者镜字事觉。萨般若慧清净明白无尘累故。二者开字事觉。萨般若慧通达显了无障碍故。三者一字事觉。萨般若慧独尊独一无比量故。四者离字事觉。萨般若慧自性解脱。出离一切种种缚故。五者满字事觉。萨般若慧具足无量种种功德。无所少故。六者照字事觉。萨般若慧放大光明。遍照一切无量境故。七者察字事觉。萨般若慧常恒分明无迷乱故。八者显字事觉。萨般若慧清净体中净品眷属悉现前故。九者知字事觉。萨般若慧于一切法无不穷故。十者觉字事觉。萨般若慧所有功德唯有觉照。无一一法而非觉故。是名为十。如是十种本觉字义。唯依一种大性法身随义异释。据其自体无别而已。此中所说二本觉中当何本觉。谓清净本觉。非染净本觉。染净本觉字义差别其相云何。颂曰
染净本觉中　　或各有十义
前说十事中　　各有离性故
论曰。此本觉中或各有十义。所以者何。前十义中各有不守自性义故。字事配属依向应知。如是二觉同耶异耶。非同同故非异异故。以此义故或同或异。或非是同或非是异。是故皆是皆非而已。以何义故强名始觉。字事差别其相云何。颂曰
从无始已来　　无有惑乱时
今日始初觉　　故名为始觉
论曰。从无始来始觉般若。无有惑乱时。而无惑时今始初觉。故名始觉。如是始觉前惑后觉即非始觉。而无惑时理常今常初故。名为始觉。如是始觉二始觉中当何觉耶。谓清净始觉非染净始觉。染净始觉字事差别其相云何。颂曰
清净始觉智　　不守自性故
而能受染熏　　故名染净觉
论曰。清净始觉虽无惑时。而不守自性故。能受染熏随缘流转。以此义故。是故名为染净始觉。以何义故强名真如。字事差别其相云何。颂曰
性真如理体　　平等平等一
无有一多相　　故名为真如
论曰。性真如理平等平等。唯同一相。亦无一相亦无多相。无一相故远离同缘。无多相故远离异缘。以此义故名为真如。如是真如二种净智亲所内证。复次真如各有十义。云何为十真。一者根字事真。乃至第十总字事真。如是十真十种本义。相应俱有不相舍离。是故同名表示而已。云何十如。一者镜字事如。乃至第十觉字事如。如是十如十种觉义。相应俱有不相舍离。是故同名表示而已。所以者何。十种真理。本有法身有德方便。十种如理。萨般若慧有觉方便。以此义故更重言词作如是示。此中所说二真如中当何真如。谓清净真如。非染净真如。染净真如字事差别其相云何。颂曰
清净真如理　　不守自性故
而能受染熏　　名染净真如
论曰。清净真如从无始来。平等平等自性清净。不生不灭亦无去来亦无住所。而真如理性不守自性故随缘动转。是故名为染净真如。如是真如二染净智亲所内证。相应俱有不相舍离。如是等义。观前所说比类应知。以何义故强名虚空。字事差别其相云何。颂曰
虚空有十义　　体虽同义事
各各差别故　　谓无碍等义
论曰。性虚空理有十种义。云何为十。一者无障碍义。诸色法中无障碍故二者周遍义。无所不至故。三者平等义。无简择故。四者广大义。无分际故。五者无相义。绝色相故。六者清净义。无尘累故。七者不动义。无成坏故。八者有空义。灭有量故。九者空空义。离空着故。十者无得义。不能执故。是名为十。如是十事义用差别。若据其体无别而已。此虚空理二种净智亲所内证。相应俱有不相舍离。二虚空中当何虚空。谓清净虚空非染净虚空。染净虚空字事差别其相云何。颂曰
清净虚空理　　不守自性故
而能受染熏　　名染净虚空
论曰。清净虚空具足十德。亦无染相亦无净相。而虚空性不守自性故。能受染熏随缘流转。是故名为染净虚空。能熏所熏建立诽谤等种种门。至广说分其理具显。已说字事门。次说随释门。所言觉义者者。即是总句。从此自下皆是别句。总者通表一切觉故。别者各各差别说故。就别句中先说清净本觉清净始觉。次说染净本觉染净始觉。如其次第说相可见。谓心体离念相者。即是清净本觉。心谓即是自性清净心。体谓即是本有法身体。如是心体即名本觉。离念相者。即是显示清净之义。所谓远离大无明念故言离念。远离四种无常之相故言离相。过于恒沙烦恼眷属。此五有为以为根本。是故举本无。示眷属皆空。离念相者者。即唱清净本觉人辞者即人故。等虚空界无所不遍者。如是觉者善证具足十种德义虚空理故。法界一相者。如是觉者于所证之真如法界。而共和合。一味一相无差别故。即是如来平等法身者。善证二种胜妙之理清净觉者。即是法身如来自性自体故。依此法身说名本觉者。本有法身自性德中。而作归依。建立清净本觉称。故已说清净本觉。次说清净始觉。何以故者。即请问辞。谓欲建立清净始觉作如是请。问相云何。谓有众生作如是难。本有法身从本已来。具足无量性之功德。常恒明净常恒自在。依此义故名本觉者。如是本觉于何时中。何因缘故。具足一切无量功德名本觉耶。若作是说。此本觉者有大智力。能善断除一切过患。具足圆满诸功德者。即此本觉前惑后觉。非本觉明。即此功德断已前隐断已后显。非自性明。岂惑觉隐显。本有之义而得成立。若作是说常断更不断。常具足更不具足。是故应有本断本德者。此义亦不成立。无功德过故。谓一切障。从本断讫更不待断。一切功德。从本具足更不待具足觉者。即是始觉非彼本觉。是故般若波罗蜜中作如是说。若觉者是始觉。若不觉者即是无明。若离此二者即名为本觉。以何义故作如是说。本有法身自性德中。而作归依说名本觉。故言何以故。本觉义者对始觉说者。直决彼疑。谓马鸣师自通而言。清净本觉。从本已来不生不灭。非建立有非诽谤无。或非过患或非功德。言语道绝心行处灭。而有言说。具足圆满过于恒沙无量性德名本觉者。当知从无始来。而有清净始觉。发大智力发大定力。于一切时于一切处。常恒对治过于恒沙无量无边过患之海。具足圆满过于恒沙无量无边功德净品。对此清净始觉者故。立彼清净本觉之称。以始觉者即同本觉者。作其所由。谓以自然始觉与彼本觉同故。得对始觉示本觉故。如是二觉熏习差别其相云何。颂曰
清净本始觉　　从无始已来
远离一切染　　湛明若虚空
是故此门中　　无能熏染法
无所熏净法　　唯有自家德
论曰。如是二觉无有能熏所熏差别。唯有自家真实功德故。此门中不应建立能熏所熏。若如是者于此门中有何熏义。所谓有熏。染法净法不相待成。所谓即是具足转熏。此熏云何。谓白白故。三身本有契经中作如是说。本有本觉本有始觉。唯有德熏无患德熏。唯有满转无分转事故。已说清净始觉。次说离性二觉。始觉义者依本觉故而有不觉依不觉故说有始觉者。通示二种离性本始。谓依本觉故而有不觉者。即是离性本觉。依不觉故说有始觉者。即是离性始觉。此义云何。本觉般若不守自性故。善受染熏彼诸染法令得住止。即是本觉离性之义。始觉般若不守自性故。依诸染法如今方起被彼染诳。即是始觉离性之义。始觉般若能断诸障证诸功德。何故说言始觉之智被染诳耶。于无过法立诸过患。断除障。故于无德法立诸功德。证得理故。若尔始觉于何时中而得离妄。极解脱道时。方得究竟离。于彼时中到无念故。满分二事下当显示
已说略说两觉安立门。次说广说两觉决择门
本曰。此义云何。如凡夫人。觉知前念起恶。故能止后念令其不起。虽复名觉即是不觉故。如二乘观智初发意菩萨等。觉于念异念无异相。以舍粗分别执着相。故名相似觉。如法身菩萨等。觉于念住念无住相。以离分别粗念相。故名随分觉如菩萨地尽。满足方便一念相应。觉心初起心无初相。以远离微细念故。得见心性心即常住。名究竟觉。是故修多罗说。若有众生能观无念者。即为向佛地故。又心起者。无有初相可知。而言知初相者。即谓无念。是故一切众生不名为觉。以从本来念念相续未曾离念故。说无始无明。若得无念者。则知心相生住异灭。以无念等故。而实无有始觉之异。以四相俱时而有。皆无自立。本来平等同一觉故
论曰。即是广说始觉决择分。此文中有二门。云何为二。一者建立四相门。二者建立随觉门。四相门中即有四种。云何为四。一者粗重过患四相。二者微细过患四相。三者无常功德四相。四者常住功德四相。粗四相者即长时故。细四相者即短时故。无常相者。过患相违始起德故。常住相者。过患相违德常住有故。随觉门中即有二门。云何为二。一者满觉门。二者分觉门。满觉门者。明一觉故。分觉门者。具足显示觉不觉故。云何名为长时四相。从十信位乃至极解脱道时。方究竟离故。云何名为短时四相。因缘有法不过一刹那故。云何名为始起四相。起灭灭灭起异异异。起住德住起生德生。是故说言始起四相。翻过患故名为功德。今始起故名为无常。云何名为常住四相。今始起德本来有故。云何名为一种觉耶。觉与不觉无有二故。云何名为觉不觉。觉或受染熏。或不受故。如其次第说相可观。此中四相有二次第。云何为二。一者前后次第。二者俱有次第。前后者。彼无时中前后差别故。俱有者。彼有时中前后一时故。彼无时者。据断时故。彼有时者。据乱时故。俱有次第其相云何。颂曰
生住异灭相　　如是四种相
一时即前后　　非渐次转得
一时故俱有　　前后故次第
俱故成一相　　别故成四相
论曰。俱有次第四相者。一者生相。二者住相。三者异相。四者灭相。如是四相或是一时。或是前后。以何义故名为一时。由得同故。以何义故名为前后。粗细别故。非渐次转得者。别为显示一时义故。以何义故名为俱有。由一时故。以何义故名为次第。由前后故。如是四相俱有故一。粗细故四。此中一时当何时耶。根本无明熏真心时。于此时中具起四相。不知不觉一切诸法真实之性周遍。建立过于恒沙无量烦恼。而能隐覆自性净心还原无日。是故名为俱有四相。何故名生乃至名灭。字义差别其相云何。颂曰
大无明住地　　熏本觉时中
生三种细相　　故名为生相
论曰。根本无明熏本觉时生三种相。故名生相。云何为三。一者独力业相。二者独力随相。三者俱合动相。独力业相者。非取无明之体。取无明之业故。独力随相者。非取本觉之体。取本觉之用故。俱合动相者。取和合动相故。总举此三故名生相。生相之称立初生故。住相字义其相云何。颂曰
住相有四种　　转相与现相
智相及相续　　是名为四种
论曰。住相有四。云何为四。一者转相。二者现相。三者智相。四者相续相。是名为四。如是四相。以何义故说名为住。此中住义随应差别。所谓若据转相说其住相。而能住持心识熏习故名为住相。若据现相说其住相。而能住持色相熏习故名住相。若据智相说其住相。而能住持六种渐次分别智相应染故名为住相。若据相续相说其住相。而能住持分别事识连续染污。故名住相。即是细分非粗分故。异相字义其相云何。颂曰
异相有二种　　执取计名字
如是二种相　　直是人执品
论曰。异相有二。云何为二。一者执取相。二者计名字相。如是二相直人执品。如是二相以何义故名为异相。若据执取说其异相。能缘一切无量别相。随其诸相。粗分别识而能执着。异自成异故名异相。若据名字说其异相。随相立名。依其名字而起着。故名为异相。灭相字义其相云何。颂曰
灭相有二种　　起业及果报
破坏前异心　　令受苦名灭
论曰。灭相有二。云何为二。一者起业相。二者业系苦相。如是二相坏前异位令受苦轮。故名灭相。复次受苦轮时。能灭一切无量善品。故名灭相。复次发起业时。佛性善根渐渐损灭。故名灭相。已说俱有。次说前后。其相云何。颂曰
灭异住生相　　如是四种相
随智力劣胜　　有增减不同
论曰。前后次第者。一者灭相。二者异相。三者住相。四者生相。如是四相随智慧量增减不同。此义云何。以信位人阙一具三。三贤位人阙二具二。于十地中第九地中阙三具一。第十地中阙粗一分具细一分。如来地中四相都无究竟清净。是故说言增减不同
已说建立门。次说随释门。依彼四相明觉差别即有五位。云何为五。一者十信位。二者三贤位。三者九地位。四者因满位。五者果满位。前四位中各有四事。云何为四。一者趣向行者。二者修行因相。三者行因果相。四者熏离俱相。第五位中唯有三事。云何为三。一者能圆满者。二者对治行相。三者满究竟相。如其次第说相应观。第一位言如凡夫人者。即是趣向行者。位在十信。未得不退名为凡夫。已出邪定名为觉者。觉知前念起恶者。即是显示修行因相。谓未得入十信已前。二种灭相是大过患不知不觉。具造种种一切恶业。遍受一切无量苦果。常恒轮回五趣四生无休息时。而今以承知识妙缘圣说净则。而能得入十信位中。觉诸恶业是极过失。知诸苦果是实无乐故。言觉知前念起恶。即是显示觉灭相义。故能止后念令其不起者。即是显示行因果相。谓此位中始起治道。气力极弱故名为故。发心已去发起治道转自在故。复次前不觉知常起恶业。今觉知故有惭愧心不作恶业。灭相之秽止息不起。虽复名觉即是不觉故者。即是显示熏离俱相。所谓觉知灭相之法实是过患。彼灭相品不作灭事。故言熏离。彼灭相品。无始已来体性清净实是功德不知不觉。故言熏俱。此中字句远流应至于第十地。复次显示觉与不觉。互相即通是一味故。第二位言如二乘观智初发意菩萨等者。即是趣向行者。位在三贤。于此位中人空无漏。成就自在无所疑畏。故将二乘同于菩萨总明而已。复次显示一切二乘。皆悉修行菩萨之道。证入自在大觉地之海故。觉于念异者。即是显示修行因相。谓二种异相互相与力。而能执取境界之相。发起爱着寻求名字。分别言相故。是故无厌我我所转盛攀缘思虑更增终日无息。而今发起人空般若。建立方便法空现前。觉知本觉净心为无明眠。梦于异相起一切障。分分渐渐与远离智而共相应。从彼梦念得于觉悟。是故说言觉于念异。念无异相者。即是显示行因果相。谓始觉正念中。二种异相无所有故。以舍粗分别执着相者。即是显示无异相缘。所谓意识有二分别。而能分别一切诸法。云何为二。一者粗分别。二者细分别。粗者起贪嗔等。能善分别违顺境故。细者法执分别。恒流注故。今所远离彼粗分别。非细分别。细分别者极喜离故。故名相似觉者。即是结前。并粗显示熏离俱相。此中相似义即有二种。云何为二。一者异类相似。二者同类相似。异类相似者。二乘相似同类相似者。菩萨相似。二乘人空形三贤空作相似义。三贤菩萨方便法空。形净心地作相似义。是故总言相似觉焉。第三位言如法身菩萨等者。即是趣向行者。位在九地。九地菩萨真如法界以为自身。般若实智以为自心。垢累已出缚障悉断。清净明白无碍自在。是故名为法身菩萨。觉于念住者。即是显示修行因相。谓四种住相于一切时。而能发起法执分别。离性本觉能令睡眠。本觉之心梦于住相。不能觉晓狂乱而住。今发始觉般若之日。照迷乱住相之闇。始觉正智无分别性。迷乱住相有分别性。有无觉乱极相违故。不能俱行。如是道理分明现前。是故说言觉于念住。念无住相者。即是显示行因果相。以离分别粗念相者。即是显示无住相缘。谓四种住相形于彼生相极粗现故。恐生住际互相杂乱。作如是说止思应观。如是四种迷乱住相。如其次第。于极喜地过三有地寂灭净地善慧地中。各离一相。故名随分觉者。即是结前。并粗显示熏离俱相。生相细念未出离故。第四位言如菩萨地尽者。即是趣向行者。此字句中自有二人。云何为二。一者因圆满者。二者果圆满者。因圆满者。学地尽故。果圆满者。无学之果满究竟故初人对治俱合动相。后人对治独力业相及大无明。独力随相非断法故。无对治道。自此已下显示二种圆满者焉。满足方便一念相应者。即是显示因圆满者。谓此位中即有二种金刚喻定。云何为二。一者方便金刚。二者正体金刚无垢行者二种金刚喻三摩提以为自体。是故举道而标彼人。觉心初起心无初相者。即是显示果圆满者。大圆镜智分明现前。无所不通无所不穷。法界一体无有与等。独力业相根本无明不能自有。平等虚空一相无相。无初念故。以远离微细念故得见心性心即常住名究竟觉者。即是显示始觉般若圆满之相。而得到于无生觉故。是故修多罗说若有众生能观无念者即为向佛地故者。即是引经赞自所说。如是经文为证何义。证佛果故。云何证耶。谓佛果中证成远离二种念故。云何为二。一者大无明念。二者细业相念。如是二念极解脱道一时相翻不能俱行。是故说言佛果无念。若无妄念当有何念。谓正念故。云何名正念。十德相应故。云何为十。一者出离功德。远离一切诸难处故。二者同体功德。一切染法归于自故。三者常住功德。远离始有之过失故。四者一味功德。圆满始觉常本觉故。五者俱离功德。远离一切染净法故。六者还转功德。周遍诞生于诸趣故。七者无住功德。于一切处无在处故。八者修行功德。为诸众生修万行故。九者圆满功德。为诸众生成觉道故。十者虚空功德。如前所说种种功德。从本已来自性皆空无所有故。是名为十。如是十德与极解脱初刹那中。俱行俱起无有前后。一时俱转是名正念。所引经文不出此义。应审观察。又心起者无有初相可知而言知初相者即谓无念者。即是除疑令生胜解。谓有众生作如是疑。极解脱道会本觉时微细初生。知得有耶知得无耶。若知有者。极解脱道当非无念。所以者何。知有初念有初念故。若知无者。极解脱道当不能有。所以者何。既无初念。待何念无立解脱道有。如是疑故。今自通言。所知之相从本已来自性空无。能知之智从本已来无有起时。既无所觉之相。亦无能觉之智。岂可得言有细初相智慧可知。而有言说知初相者。即是显示无念道理。所以者何。法性之理。虽无所知之初起相。亦无能知之始觉智。而能通达无所知相无能知智。无所有觉都非空无。是故今且衣此道理。作如是说知初相耳。是故一切众生不名为觉以从本来念念相续未曾离念故说无始无明者。即是成立上无念义。谓金刚已还一切众生。独力业相大无明念未出离故。即是显示一切众生皆是有念名为众生。一切诸佛皆得无念名为佛故。自此已下显示始觉境界周遍圆满。谓大觉者已到彼岸。遍知一切无量众生。一心流转作四相故。如本。若得无念者即知心相生住异灭故。以何义故如是知耶。得自无念时。一切诸众生平等得故。如本以无念等故故。以何义故。唯一行者得无念时。一切众生悉得无念。一一众生皆悉各各有本觉故。此义云何。谓一行者始觉圆满同本觉时。遍同一切无量众生本觉心中。非自本觉。所以者何。自性本觉遍众生界。无所不至故。清净觉者得无念时。一切众生皆得无念者。清净觉者断无明时。一切众生亦可断耶。若尔何过。若始觉者断无明时。一切众生皆得断者。何故上言金刚已还一切众生。独力业相大无明念。未出离故不名为觉。若诸众生无始无明未得出离。而与诸佛同得无念者。无念等义。唯有言说无有实义。岂可得言一切众生皆有本觉亦有始觉。决断此难即有二门。云何为二。一者自宗决断。二者望别决断。自宗决断者。此论正宗。为欲显示一切众生。同一相续无差别故。是故可得一修行者无始无明究竟断时。一切众生亦同断尽。一修行者满始觉时。一切众生亦同得满。是故三身本有契经中作如是说。尔时世尊告文殊师利言。我由二等而成正觉。云何为二。一者断等。二者得等。言断等者。我极解脱道初发起时。一切众生所有无量无始无明。一时究竟顿决断故。言得等者。我初成道满始觉时。一切众生皆满足故。是名二等故。望别决断者。举圆满者望众生界。无一一法而非清净。举诸众生望无上尊。入无明藏无所觉知。皆悉清净无所障碍。无念等义而得成立。入无明藏无所觉知。上所说文无相违过。举此一隅应广观察。自此已下融诸始觉令同本觉谓五十一分满始觉。实无转胜渐次之异。亦无究竟圆满之极。所以者何。一切始觉四相俱时。而得住止皆无自立。从本已来一味平等自性圆满。契同无二一相觉故。如本而实无有始觉之异以四相俱时而有皆无自立本来平等同一觉故故。大总持契经中作如是说。悟灭相品始觉般若。有灭相位中而共俱时有。无灭时中始觉随无。悟异相品始觉般若。有异相位中而共俱时有。无异时中始觉随无。悟住相品始觉般若。有住相位中而共俱时有。无住时中始觉随无。悟生相品始觉般若。有生相位中而共俱时有。无生时中始觉随无。所以者何。一切始觉不能自起。当待染法方得而起。一切染法不能自灭。当待智力方得灭尽。广说乃至从本已来。一切染法自体空无。而始觉者本无处中作有之解。俱时而转不名正故
已说广说始觉决择分。次说广说本觉决择分
本曰。复次本觉随染分别生二种相。与彼本觉不相舍离。云何为二。一者智净相。二者不思议业相。智净相者。谓依法力熏习如实修行满足方便故。破和合识相灭相续心相。显现法身智淳净故。此义云何。以一切心识之相皆是无明。无明之相不离觉性。非可坏非不可坏。如大海水因风波动。水相风相不相舍离。而水非动性。若风止灭动相即灭湿性不坏。如是众生自性清净心。因无明风动。心与无明俱无形相不相舍离。而心非动性。若无明灭相续则灭。智性不坏故。不思议业相者。以依智净。能作一切胜妙境界。所谓无量功德之相常无断绝。随众生根自然相应。种种而现得利益故
论曰。即是广说随染本觉决择分。于此文中即有二门。云何为二。一者本有性智清净门。二者业用自在无碍门。第一门中即有二门。云何为二。一者不守自性随缘门。二者对治一切业障门。第二门中复有二门。云何为二。一者随顺机根契当门。二者不动本性常寂门。如是四门随释应配。本觉随染者即是简句。简异清净本觉智故。此句为欲显示何义。谓为显示受熏义故。直唱本觉受无明熏不守自性。随缘无碍俱时转故。是故名为本觉随染。即此字句从所随染立名而已。自此已下直显能随本觉体相。分别生二种相与彼本觉不相舍离云何为二。一者智净相。二者不思议业相者如是二种殊胜之相。与彼随染本觉性智。俱行俱转不相舍离故。如是本觉智净行相其相云何。颂曰
破灭一切障　　显现法性身
实智清净故　　名为智净相
论曰。断一切恶修一切善。具足功德圆满智慧。庄严法身名智净相。断一切障当须何力。须满足力。满足力者其数几有。有二种故。云何为二。一者法力熏习满足方便力。二者如实修行满足方便力。如是二种方便之力。从无始来自然常住不始而起。如是二中。依法力熏习满足方便力故。破根本无明及独力业相。依如实修行满足方便力故。灭俱合业相能见相及与现相分别智相并相续相。破根本无明独力业相故。自性身体分明现前。灭俱合相等相续故。般若实智淳净明白。如本智净相者谓依法力熏习如实修行满足方便故。破和合识相灭相续心相显现法身智淳净故故。何故三贤及十信位略不显示。比来次第分明显故。何故今此门中。最初对治根本无明。乃至最后对治灭相。为欲简异始觉般若悟次第故。何故始觉背凡向圣。上上去去为次第转。随染本觉背圣向凡。下下来来为次第转。以法尔故。如是二转当一时耶当前后耶。决定一时即无前后。如是等义何契经中明了显说。谓证说经。彼契经中如何说耶。谓彼证说契经中作如是说。尔时陀罗尼菩萨发十千问问于如来。于是如来即作十万决疑难答开菩萨问。如其次第答彼问已即告陀罗尼菩萨言。何故仁者。一事不问须问余事。加宜佛子更问开发。为自他利问于如来。尔时陀罗尼菩萨。即承佛威神而白佛言。世尊何因缘故。于大众中唱如是言
谛听诸佛子　　我从具缚凡
具经一切地　　圆满行因海
庄严大觉果　　我从清净地
具经一切地　　将一切万行
得第一信位　　入无明藏海
如是二大事　　一时非前后
我及一切诸大众海。皆悉怀疑无解脱时。如宜世尊为诸佛子。种种方便随宜开示。尔时世尊告总持言。谛听谛听善思念之。我当为汝略说其要。善男子此二大事显示二种般若觉智。云何为二。一者始觉般若。二者本觉般若。善男子始觉般若者。从具缚地渐渐出离。乃至金刚圆满因行发究竟道。顿断根本无明住地。觉日圆照无所不遍。是故名为始觉般若。善男子本觉般若者。从清净性渐渐远离。乃至信初发究竟智。断灭相品入无明海随缘动转。是故名为本觉般若。于是总持及诸大众闻此语已。觉知诸法一相一体。亦无一相亦无一体。亦空无言空无言亦空。而诸法性亦是实相亦是常住。亦是决定亦是实有故。自此已下别释散说显示因缘。此义云何者即是总问。以一切心识之相皆是无明者。即是总答。所谓种种诸戏论识。发起种种诸攀缘量。虑知一切无量境界。或着一切境界之相不舍离者。皆是无明之气分故。即是成立上中所说破灭二义。自此已下显示断非断之差别。此中无明当定可断耶。当不可断耶。此何所疑。若可断者。本觉之心亦当可断。何以故。无明染法本觉性智。俱行俱转不相舍离。譬如眠士夫及与悟士夫。俱行俱转不相离故。亦不可言斩眠士时悟士不伤。相续一故。亦不可说得悟士时眠士空无。相续同故。若言异者。过失太故。若不可断者。自性清净心常为无明覆。轮转五道无出离时。是故若言不可断者。过失亦太。如是无明亦可断除。亦不断除。此义云何。无明本觉有二义故。云何为二。一者同体同相义。二者异体异相义。言同义者。一切诸法皆是理故。言异义者。一切诸法功德过患各差别故。若据初门不可断除。若据后门亦可断除。诸法无行契经中作如是说
贪欲是涅槃　　恚痴亦如是
如是三事中　　有无量佛道
见非见一相　　着不着亦然
此无佛无法　　知此名世智
本智契经中作如是说
根本无明闇　　其力最大故
能障一切智　　令得不自住
断须般若剑　　饰须功德宝
无明海渐竭　　法身山徐显
如本。无明之相不离觉性非可坏非不可坏故。自此已下显示喻说。大海者喻阿梨耶识。此识有二种义。广大圆满如大海故。水者喻本觉心。自性清净心显了明白。如净水故。风者喻根本无明。根本不觉能起动转虑知之识。如彼风故。波动者喻诸戏论识。如是诸识迁动流转。往来无常如海波故。水相风相不相舍离者。喻真妄相资俱行合转。谓本觉心不自起故。当资无明之力方得而起。根本无明不自转故。要因真心之力。方得而转如水不自作波浪故。当因风之力方得作波。风不自现动相故。要资彼水方得而现动转相故。而水非动性者。喻本觉心离有为相。谓本觉真心从本已来。远离动念解脱结缚。体性清净相用自在。而不守自性故。随无明之缘作种种相。如水非动性而不守自性故。随风之缘作种种波故。若风止灭动相则灭者。喻根本无明灭戏论诸识皆灭无余。本觉断障先对治根本无明。后对治虑知攀缘之诸识故。湿性不坏者。喻本觉之智离断灭法故。谓无明灭诸识皆尽。本觉真心无有坏灭。如彼风灭诸波皆息而清白水终不坏灭故。自此已下显示合说。如其次第应配属焉。大海风水从谁而生。谓从龙王生故。各从何处而生。所谓若水从其头顶而出。若风从其尾末而出。何故海水为风所动。作种种波不断绝耶。谓由二事故。云何为二。一者有同类大种故。二者由法尔故。此义云何。彼水大中亦有风大。彼风大中亦有水大。互相有故。而共和合作种种波。常恒相续不断绝焉。若水大中无彼风大。风当不能令水动。若风大中无彼水大。水当不能随风转。何以故。以四大种俱生俱转不相离故。而随一大分明现知不了余大者。增相减相而不同故。复次从无始来由法尔故。无明本觉亦复如是。大龙王者。喻一心法。风者喻无明住地。从尾未出者。显示此法下劣形相。水者喻本觉真心。从头顶出者。显示此法胜妙形相。彼水大中亦有风大者。喻自性清净本觉心中有根本无明。彼风大中亦有水大者。喻根本无明藏中有本觉佛性。此论本意异相为初同相为后。随释应观。诸佛无尽藏契经中作如是说。烦恼大海中有圆满如来。宣说实相常住之理。本觉实性中有无明众生。起无量无边烦恼之波。如是大事佛菩萨境界。非凡夫二乘之所能知故。已说本有性智清净门。次说业用自在无碍门。谓此门中。本有性智以为所依。起应化用。为一切修行者。显示种种胜妙色相。为眼根作境界。出现种种胜妙音声。为耳根作境界。发起种种胜妙芬香。为鼻根作境界。出现种种胜妙法味。为舌根作境界。发起种种胜妙三昧触。为身根作境界。出现种种甚深法藏。为意根作境界。如其次第。光明日月宝德如来。音声梵响清净如来。香积芬流圆满如来。一味无杂平等如来。觉触分明显相如来。智慧明达遍满如来。具足成就随时随处随机根量。教化利益无碍自在。不动一念遍三世中。不分一身满十方中而能作佛事故。如本不思议业相者以依智净能作一切胜妙境界所谓无量功德之相常无断绝随众生根自然相应种种而现得利益故故
已说广说随染本觉门。次说广说性净本觉门
本曰。复次觉体相者。有四种大义。与虚空等犹如净镜。云何为四。一者如实空镜。远离一切心境界相无法可现。非觉照义故。二者因熏习镜。谓如实不空。一切世间境界悉于中现。不出不入不失不坏常住一心。以一切法即真实性故。又一切染法所不能染。智体不动具足无漏熏众生故。三者法出离镜。谓不空法出烦恼碍智碍。离和合相淳净明故。四者缘熏习镜。谓依法出离故。遍照众生之心令修善根。随念示现故
论曰。即是广说性净本觉分。此四种大义中各有二义。与彼大义不相舍离。云何为二。一者等空义。二者同镜义。如本复次觉体相者有四种大义与虚空等犹如净镜故。云何名为如实空镜。及有二义其相云何。颂曰
性净本觉中　　远离虑知如
远离妄境实　　示远离义空
镜摩奢趺娑　　举一示一故
论曰。性净本觉之体性中。远离一切攀缘虑知诸戏论识。成就一味平等之义故名为如。远离一切虚妄境界种种相分。成就决定真实之相故名为实。为欲显示远离之义故名为空。镜谓喻名。然此中镜即喻摩奢趺娑珠镜。非余种种油摩等镜以为譬喻。何以故。取此摩奢趺娑珠镜安置一处。珠镜前中或蕴种种石。或蕴种种饮食。或蕴种种庄严具。或蕴同类珠镜。彼珠镜中余像不现。唯同类珠分明显了故。如实空镜亦复如是。于此镜中唯同自类清净功德安立集成。种种异类诸过患法皆远离故。如本云何为四。一者如实空镜。远离一切心境界相无法可现故。何故各有二种义。而唯示同镜义等。空之义不显示耶。以举一义兼示一义故。若如是者。云何名为等空之义耶。谓如虚空清净无染四障所不能覆。广大无边三世所不能摄。如实空镜亦复如是故。非觉照义故者。即是显示远离因缘。谓如彼摩奢趺娑珠镜中。石等诸像不现前者。石等诸法皆鄙秽故。此本觉珠镜中。种种妄法不现前者。一切染法皆悉是无明不觉之相。无照达义故。云何名为因熏习镜。及有二义其相云何。颂曰
性净本觉智　　三种世间法
皆悉不舍离　　为一觉熏习
庄严法身果　　故名因熏习
镜轮多梨花　　空容受遍一
论曰。性净本觉三世间中皆悉不离。熏习彼三而为一觉。庄严一大法身之果。是故名为因熏习镜。云何名为三种世间。一者众生世间。二者器世间。三者智正觉世间。众生世间者。谓异生性界。器世间者。谓所依止土。智正觉世间者。谓佛菩萨。是名为三。此中镜者。谓轮多梨花镜。如取轮多梨花。安置一处周集诸物。由此花熏一切诸物皆悉明净。又明净物华中现前皆悉无余。一切诸物中彼华现前亦复无余因熏习镜亦复如是。熏一切法为清净觉令平等故。复次虚空义者。即有二种。云何为二。一者容受义。二者遍一义。容受义者。容受诸色无障碍故。遍一义者。种种诸色唯同一种大虚空故。如本二者因熏习镜谓如实不空一切世间境界悉于中现故。如是本觉从无始来远离四种过。自性清净常住一心。云何为四。一者远离不遍之过。三种世间不出本觉清净镜故。如本不出故。二者远离杂乱之过。一切诸法不入本觉清净镜故。如本不入故。三者远离过患之过本觉镜中现前诸法。无不本觉净功德故。如本不失故。四者远离无常之过。本觉镜中现前诸法。无不常住无为智故。如本不坏故。远离边过圆满中实。是故说言常住一心。自此已下显示因缘。何因缘故本觉智中种种诸法。如彼本觉离诸过耶。种种诸法皆悉无不真实体故。如本以一切法即真实性故故。自此已下作缘决疑。谓有众生作如是疑。三世间中众生世间无明染法具足圆满。流转迁动无休息时。如是世间现本觉者。不可得言本觉清净远离诸过。以此义故今通而言。又一切染法所不能染。般若实智其体不动。自性清净具足无漏。常恒熏习众生世间令清净故。如本又一切染法所不能染智体不动具足无漏熏众生故故。云何名为法出离镜。及有二义其相云何。颂曰
如实不空法　　出离三过失
圆满三种德　　故名法出离
镜消练颇梨　　空出离色义
论曰。无漏性德。出离三过圆满三德。名法出离。云何名为三种过失。一者无明染品。名烦恼碍。二者根本无明。名为智碍。三者俱合转相。名戏论识。是名为三。如是三过究竟离故。名为出离。如本三者法出离镜谓不空法出烦恼碍智碍离和合相故。云何名为三种功德。一者淳成就功德。二者净成就功德。三者明成就功德。是名为三。如本淳净明故故。出离何过圆满何德。谓出离烦恼碍圆满净成就功德。出离智碍圆满明成就功德。出离和合转相圆满淳成就功德。何以故相对法尔故。此中镜者谓颇梨珠。譬如颇梨珠沦深泥中。即便涌现出离彼泥。外腾一丈量。若置浊水中驱浑成尘累。唯止清水安住其中。若置福多伽林中。出现香气碍彼秽香。远去而住。法出离镜亦复尔故。此中喻诠者。喻自体净义。住思应观。等空义者。出离色义。谓如虚空远离大种一向清净。法出离镜亦复尔故。云何名为缘熏习镜。及有二义其相云何。颂曰
于无量无边　　诸众生缘中
出无量无边　　殊胜应化身
熏习众生心　　出生诸善根
增长两轮花　　庄严法身果
故名缘熏习　　镜碧中颇梨
空随顺成义　　如法应观察
论曰。譬如取颇梨珠安置一处。周匝积集种种色珠。彼颇梨珠随向珠色现前转变。缘熏习镜亦复尔故。又譬如虚空有自在力故。于一切所作之事中随顺成立。缘熏习镜亦复如是。于一切众生修行之事中。随应建立故。如本四者缘熏习镜谓依法出离故遍照众生之心令修善根随念示现故故。如是四种本觉大义。遍一切众生界一切二乘界。一切菩萨界一切如来界中。无不住处无不照处。无不通处无不至处。具足圆满具足圆满

[book_title]释摩诃衍论 第四卷
龙树菩萨造
姚秦三藏筏提摩多奉　诏译
已说广说性净本觉门。次说根本无明住地门
本曰。所言不觉义者。谓不如实知真如法一故。不觉心起而有其念。念无自相不离本觉。犹如迷人依方故迷。若离于方则无有迷。众生亦尔。依觉故迷。若离觉性则无不觉。以有不觉妄想心故。能知名义为说真觉。若离不觉之心。则无真觉自相可说
论曰。则此文中自有二门。云何为二。一者异说相应契当门。二者随次别释散说门。初门云何。颂曰
牟尼大觉尊　　一代圣说中
总有六种说　　谓明闇俱非
空及与具足　　如是六无明
随义立异名　　克体无差别
论曰。凡集牟尼尊一代中种种异说。总有六种。云何为六。一者明无明。二者闇无明。三者俱是无明。四者俱非无明。五者空无明。六者具足无明。是名为六。如是六种随义立名。据体无别。明无明者。字义差别其相云何。颂曰
究竟无余无　　通达显了明
以此因缘故　　言总意别明
论曰。究竟无余故名为无。通达显了故名为明。所谓圆满船若之日周遍法界。无一一法而非明故。是故当知如是无明言总意别光明实智契经中作如是说。尔时舍利弗则白佛言。世尊何因缘故。于大众中唱如是言。我今所说一切契经中。一一字字一一句句。尽摄一切无量所诠。而为钝根之众生故。以种种言说而谈论耳。若如世尊说。当应有过失。何以故。如无明字唯表黑品。不能表示般若智明。乃至无常字唯表生灭之相。不能诠表无为当住真实理焉。如何世尊作如是说。于是世尊告舍利弗言。我今所说实无过失。何以故。如无明字。不可得言唯表黑品。汝智慧之力狭劣小见小闻故。作如是疑。而此无明字尽摄一切般若智明。具足圆满无所阙失。所谓究竟义故。周遍义故圆满义故。平等义故。无余义故。说言为无。通达义故。显了义故。观照义故。现前义故。无碍义故。说言为明。乃至广说故。闇无明者。字义差别其相云何。颂曰
一切般若明　　隐覆令不生
譬如闇中具　　无有殊胜事
论曰。根本无明。能覆一切总持慧明碍令不生。譬如暗中庄严具虽有胜妙相。而为闇障故。彼殊胜事不得出现。是故名为暗之无明。圆满契经中作如是说。一切众生具足三智。由颠倒故不知不觉故。俱是无明者。字义差别其相云何。颂曰
唯一种无明　　或明或暗俱
譬如一暗色　　二人各异见
论曰。一种无明或明或闇。譬如一色二人异见。此义云何。谓如迦罗鸠奢那。及人同分极闇夜分中。同在一处见此暗色。若迦罗鸠奢那唯见清净光明之色。若人同分唯见一向黑暗之色。俱是无明亦复如是。唯一无明。或智慧明或黑法暗具二事故。甚深密严契经中作如是说。根本无明于幻人中能作幻质。于德人中能作德质。不可取一非一故。俱非无明者。字义差别其相云何。颂曰
从无始已来　　无有言说依
远离了别转　　远离远离故
论曰。言俱非者无言依故。离心转故。是故名为俱非无明。八胜天子契经中作如是说。尔时光明自在华宝妙轮天子。即承佛神力白佛言。世尊无明有耶。答曰非也。问曰无耶。答曰。非也。问曰亦有亦无耶。答曰非也问曰非有非无耶。答曰非也。问曰非是耶。答曰非也。问曰何故如是耶。答曰以无可明之事故。是故说言无始无明故。空无明者。字义差别其相云何。颂曰
无体用则空　　譬如兔角无
如是道理了　　是故说言明
论曰。空无明者。体用俱空。故名为无。如是道理明了现前。故名为明。譬如兔角本来无体。一切人众皆悉现知。无始契经中作如是说。根本无明无所有事。遍计所执性故。具足无明者。字义差别其相云何。颂曰
染净一切法　　通出生增长
以此因缘故　　建立具足名
论曰。言具足者。根本无明能生一切染净诸法。令增长故立具足名。佛性解脱契经中作如是说。从无明种出觉知树从觉知树出功德智慧华。从两轮华结法身解脱果。乃至广说故。如是六种根本无明。于论文中明了说故。安立配属且略而已。且暗无明名字差别其相云何。契经异说其数几有。颂曰
总有十种名　　契经异说故
见一处住地　　或报恩无尽
或无始有终　　或无等等生
或生得观满　　智碍及不觉
觉了与子藏　　如是十种名
随义用差别　　唯一暗无明
论曰。凡集一代种种契经总有十种。云何为十。一者见一处住地。二者报恩无尽住地。三者无始有终住地。四者无等等生住地。五者生得住地。六者观满住地。七者智碍住地。八者不觉住地。九者觉了住地。十者子藏住地是名为十。如是十名唯是一体。随义用别。应审观察。见一处住地者。字义差别其相云何。颂曰
圆满般若慧　　现见一法界
无明体顿断　　故名见一处
论曰。金刚心还智慧未满福德微少。不达一心中实处故。根本无明犹未出离。而率万行到果位时。始觉般若分明显了。本有功德具足圆满。现见一中法界之心安立住处。根本无明顿断无余。是故名为见一处惑。光严童子契经中作如是说。复次有惑。一切声闻辟支佛。及十地菩萨所不能断。谓见一处无明住地。如是住地证一法界。清净觉者乃所能断故。报恩无尽住地者。字义差别其相云何。颂曰
无量一切佛　　报无明之恩
尽未来无穷　　故名恩无尽
论曰。十方三世一切诸佛报无明恩。尽未来际无有穷尽。所以者何。一切觉者以无明作无为因。具足庄严法身果故。本来清净契经中作如是说。文殊师利则白佛言。世尊无量劫中不惜身命。断一切恶修一切善。圆满行因庄严性海。喜乐自在德用无碍。何因缘故作如是言。我有多恩尽未来际不能尽报
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:33:57-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>