<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="梵网经疏上,梵网经菩萨戒疏全文在线阅读,梵网经菩萨戒疏全文在线下载,大玄古籍书库">
<meta name="description" content="梵网经菩萨戒疏，四卷，唐法铣撰，首题梵网经疏，尾题菩萨戒疏，存上卷。_梵网经菩萨戒疏_全文在线阅读_梵网经菩萨戒疏_全文在线下载_大玄古籍书库">
<title>梵网经菩萨戒疏_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">梵网经菩萨戒疏</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]21770</span> <br/>
          说明： <span class="inputVal" id="bkdec">梵网经菩萨戒疏，四卷，唐法铣撰，首题梵网经疏，尾题菩萨戒疏，存上卷。</span> <br/>
          封面： <span class="inputVal" id="bkimg">Z_2578.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]梵网经菩萨戒疏
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]21770
[book_dec]梵网经菩萨戒疏，四卷，唐法铣撰，首题梵网经疏，尾题菩萨戒疏，存上卷。
[book_img]Z_2578.jpg


[book_title]梵网经疏上
法铣撰。
将释此文，即是随智之戒，能破无明，喻之于日。随心之戒，清凉适神，比之于月。随戒之严身可观，故如璎珞。次约人辨胜者，三世菩萨由戒道成，以此彰戒威力也。是谓指前，无劳妄改。
次彰益劝修，文中分四：初有九句，敕听劝持；次有五句，举益劝信；三有六句，举益劝受；后有二句，结成敬听。初文四义：初有二句，结前正诵。初句指前舍那，下句彰己同诵。次有二句，诫令受持。旧学之人，无劳复诫，但云新学。顶戴身业珍敬，受持意业存诫。领纳为受，蕴守曰持。三有二句，训令转授。初句明前受持，下句教令转受。复有三句，来令审听。既欲受持，事须审听。听若不审，则有谬闻之失，错传之过，故令谛听。静察为谛，寻声曰听，此句正令谛听。下之二句，出所听法。戒者，所诠之行。藏者，能诠之教，即戒之藏故。如开宗斛木叉同前。第二劝信中三义：初之一句，教令谛信。次有二句，出所信境。自信作佛，决定无疑，即是唯识论中希望之信。信佛是已成之佛，决定无疑，即是唯识论中乐欲之信。信者，心净为性，即十一善中信所为体。后有两句，结信之益。由净信故，清心、心所，恶法不生，即名具戒。故涅槃云：戒者，但是遮恶法，若不作恶，是名持戒。第三、劝受，有其二义：初有二句，劝令受戒；下有四句，彰受之益。初劝受中，以凡有心，皆有佛性，有佛性故，必定成佛，故堪受此大乘之戒。摄者，受也，无烦辄改。下明益中，言入佛位者，以未受时，名为外道，令创受戒，与佛齐功，名入佛位。以其戒善，量同法界，穷尽未来，与佛身中所有戒行，其体齐等。约此为言，云入佛位，非证理同，名入佛位也。故下结云：位同大觉已，真是诸佛子。从佛戒生，名为佛子；若证是同，应名佛也。第四、二句，结成敬听者，以前文中敕令谛听，时众承命，虔恭顶受；此结时会敬听之相，非劝听也。
自下第三对机正说。文中分二：初经家序列，次告诸菩萨下对机正诵。初文分四：一序说戒时处，二序所结戒相，三序口光表瑞，四序大众敬听。初中尔时者，是此化佛从报佛所领戒却还至此之时，故云尔时也。初坐菩提树下者，举时处也。初即时，树下举处，唯上偈中成佛已后方接尘众诣报佛听戒，复还道场方诵本戒。今言初者，以成佛竟未法余处未说余经，此经在初于树下说，第二七日方说华严，此举诵戒之时，意不在成佛也。
次序戒相，于中有二：初辨结戒，次会异名。以此戒中，定其犯目，位列防非，故名为结。以初诵出，名为初结，非是初制，名初结也。兼异声闻，持犯藉请，然后制戒。五年已后，方结木叉，过十二年，方说广教。问：所以不同者？答：菩萨是本，三世同行；声闻戒末，诸佛或异。又复菩萨之戒，经生不失；声闻之戒，唯尽一形。又复菩萨利根，闻即能受；声闻根钝，预制谤生。以斯三义，初复不等。波罗提木叉，如前所解，此示戒名。孝顺等者，教其起行，念思敬养，名之为孝；受遵教命，名之为顺。父母等者，出孝顺境，父母谓是生育恩也，师僧有训导恩也，三宝即是救护恩也。不知恩德，无异畜生，岂名大乘菩萨也？父母有二：一现生父母，二过去父母。故下文云：一切众生，皆是父母。于现父母，竭诚供养，劝发大心，当成佛道。故曾参云：言孝者，谓喻父母以道，参但养也。于过去父母，为讲大乘经律，以救冥途，又救一切众生，离苦获安，修行成佛，皆名孝顺。过去父母、师僧二类，孝顺亦然。又复闻教奉行，为报恩德。三宝恩者，若无其佛，法起无由；若无其法，无所生解；若无僧传，闻则无所。故知三宝于我恩深。四分律云：若人因我得闻佛、法、僧名，此恩难报，非是衣、食、卧具、医药所能报恩。三者，是数宝者，是喻带数，从喻为名。依宝性论，宝有六义。颂云：真实世希有，明净及势力，能庄严世间，最上不变等。佛如上解。法有二义：一、持自性义，如色等法，常守质碍等性；二、轨生物解义，如无常等法，生人无常等解。僧伽。此翻为众。和合即是僧家义用。故四分律云：僧者，四人。若过和合者，一羯磨，一说戒。摄体从用，直翻和合。故涅槃云：僧名和合。和合有二：一者，世和合，名声闻僧；二者，第一义和合，名菩萨僧。又摄用从体，但翻为众。此经下云：孝顺父母、师众。若体用合翻于僧，即智论云：秦言众多比丘和合一处，是名僧伽。孝顺即是辨孝功能，众行之先，故名至道。次会异名者，由孝顺故，能灭诸恶，顺教无违，即名持戒，故云孝顺名为戒。又能禁勤身心，制御诸恶，复名制止。制即止故，故云制止。
三、放光表瑞者，令生信也。又戒能破恶，如光灭暗，故先放光将说戒，故次文云是故戒光从口出。
四、序众敬听。有云：由前放光令众集者，今现文意先集也。如其未集，前与谁说，教令孝顺？今解：此中大众，即是前接往舍那所之徒众也。未接往前，应有集众，文中略无。文中分二：初先举众；次合掌下，正明敬听。前中四众：一、菩萨众，二、色天众，三、欲天众，四、人王众。初可知。下三、须释。十八梵者，初禅三天：一、梵众，二、梵辅，三、大梵。正理释云：广善所生，故名为梵。梵即大故，名为大梵。由彼获得中间定故，最初生故，最后殁故，威德胜故，故名为大。大梵所领，故名梵众。于大梵前所列侍卫，故名梵辅。今解：十八皆离欲故，名之为梵。二禅三天：一、少光，二、无量光，三、极光净。正理云：自地天内，光明最小，故名少光。光明转胜，量难测故，名无量光。光明遍照自地处故，名极光净。三禅三天：一、少净，二、无量净，三、遍净。意地乐受，说名为净。于自地中，此净最劣，故名少净。此净转增，量难测故，名无量净。此净周普，故名遍净。四禅九天：一、无云天。以下空中，天所居地，如云密合，故名有云。此上诸天，更无云地，在无云首，故曰无云。二、福生天。更无异生胜方所可往生故，说名福生。三、广果天。异生果中，此最胜故，故名广果。此天多是异生所居。四无想天已上，五净居天。言净居者，离欲诸圣，以圣道水，濯烦恼垢，故名为净。净身所止，故名净居。或此天中，无异生杂，纯圣所止，故名净居。此释通名。次别名者，一者无繁天，繁谓繁杂，或谓繁广。无繁杂中，此最初故。又繁广中，此最劣故，故名无繁。二者无热，已善伏除杂修静虑上中品障，意乐调柔，离诸热恼，故名无热。三者善现，已得上品杂修静虑，果德易彰，故名善现。四者善见，杂修静虑，除其定障，余品至微，见极清彻，故名善见。五色究竟天，更无有处，于有色中，能过于此，名色究竟。或此已到众苦所依，身最后边，故名色究竟。六欲天者，一四大王众天，四王是主，众是所部，即是须弥诸层级上，及七金山日月星等诸天类也。二三十三天，在妙高山顶，帝释居中，四面各有八臣，总成三十三，梵云忉利。三夜摩天，此经云𦦨，此云时分，受五欲境，有时分故(昼夜八时)。四都史多，旧云兜率，此云知足，于五欲境，生知足故。五乐变化天，谓彼天中，乐变号境，于中受用。六他化自在天，所受号境，余天为化，得自在故。十六国者，如长阿含说，一央伽国，二摩竭国，三迦尸国，四居萨罗国，五䟦祇国，六未罗国，七支提国，八䟦沙国，九居楼国，十槃阇罗国，十一、阿湿波国，十二、婆蹉国，十三、萨罗婆国，十四、乾陀罗国，十五、𣫍设沙国，十六、阿梨提国。问：上偈文中，各接微尘众，此中少者。今解：前据报佛境界，徒众实多；此据化佛境界，所以故少。如花严中，菩萨云集，声闻不睹。问：所以无有比丘等四？答：以初成道，未度比丘及尼众故。在家二众，摄在第一菩萨众中。故智论云：若菩萨必在四众中有，四众不入菩萨众中。何以故？是人不发菩萨心，言我当作佛故。今听此戒，皆是大心，是故摄在菩萨众中。又复多是地前菩萨，化佛机故。又复三界无色天，以无缘故，仁王具有。故彼文云：佛放大光，照三界中。复顶上出千宝莲华，上至非想非非想天，光亦复尔。时无色界雨无量变大香花，香如车轮，花如须弥山王，如云而下。问：既其无色，如何得雨香花？诸论解云：无业果色，有定果色，于理无违。今寻大法鼓经云：佛告迦叶：无色天是有为数，无色天有色。迦叶白佛：无色天有色，是佛境界，非我等境界。涅槃经亦同。准此，望于凡夫及以二乘，名为无色，非彼见故。约佛所观，而实有色。又约五趣，而无地狱。陀罗尼经有神咒拔苦，故彼经有修大乘心，必须容预，故使此无。又无八部，无缘故也。
上来列众，以下敬听。合掌身恭，至心诚笃，听佛诵等，正明听也。听谓能听。佛诵等者，出所听也。一切佛大乘戒者，以此戒诸佛同说，简异小乘，故曰大乘。故智论云：戒为大乘，能致重宝，至涅槃城。此能至大处，名为大乘。上文亦云：微尘菩萨众，由是成正觉。亦是诸佛大人乘是戒故，名为大乘。亦是观音、弥勒诸大士等之所乘故，名为大乘。又复接机宽故，名为大乘，以有心者皆许受故。
自下第二对机正诵。文中分四：一、明自诵，兼劝他诵；二、是故戒光下，辨戒深胜，劝令修学；三、佛子！谛听下，劝令受戒，辨机宽广；四、佛告下，广陈犯相，结劝奉持。初文又二：先明自诵，次劝他诵。初文每至半月，佛自诵戒，犹如小乘略教之法。月有黑白，重言半月。又复但至半月，即自诵戒，诵非一时，故重言也。此戒即是诸佛之法，故云诸佛法戒。自下劝他。以十信初创求大道，名为发心。故仁王经言：十善菩萨发大心，长别三界苦轮海。以信初心超于后九，而举十住。文云乃至十住，是三贤之初，入位之始，堪成当果，故云发超。十行转胜，增益善根，故云长养。十回向转更坚固，名曰金刚。十地能生一切德行，故名为地。此释通名，次释别名。言十信者，璎珞经谓信心、念心、精进心、慧心、定心、不退心、回向心、护心、戒心、愿心。佛子！修行是十心，若经一劫、二劫、三劫，乃得入初住位中，增修百法明门，所谓十信心。心有十故，修百法明门。问：仁王！起信经十千劫方入十住，何故璎珞唯至三劫？答：劫有大小，根有利钝，行有勤惰，不可一准。准璎珞经，若一劫等，明知不定，起信仁王，举其极远，于中若进若退，故经十千。又十住婆沙，有现师不退，故彼问云：若佛所说，有易行道，疾得至阿惟越致地方便，愿为说之。答曰：如汝所说，是儜弱怯劣，无有大心，非是丈夫至干之言也。若必欲闻此方便者，今当说之。佛法有无量门，如世道有难有易，陆道步行则苦，水道乘船则乐。菩萨亦尔，或有勤行精进，或有以方便易行，疾至阿惟越致者。如偈说十佛名，执持称名号，并忏悔等，如常所行。既有此文，幸同行者，早求不退，无弃时日。十发趣者，一者舍心，国土城邑田宅，金银明珠，男女己身，有为诸物，一切皆舍，无为无相，我人知见，假令成故。二者戒心，戒非戒无受者，一切性离，一道清净故。三者忍心，有无相慧体性，一切空空忍，一切处忍，名无生行忍。四者进心，若四威仪，一切时行，伏空假，会法性，蹬无生山。五者定心，寂灭无相无量行，无量心三昧。六者慧心，空慧非无缘智体名心，分别一切法假名主者，与道通洞。七者愿心，以无量妙行，愿求菩提，无量功德，以求为本。八者护心，护三宝，护一切行功德，使外道八倒恶邪见不娆。九者喜心，见他人得乐，常生喜悦也。十者顶心，是人最上智，如人顶灭我见见等。文云：诸佛当知，从是十发，趣入贤法忍中。十长养心向果：一者慈心，使一切众生得慈乐果；二者悲心，救一切众生无量苦故；三者喜心，悦喜无生，使诸众生入佛法家，常起欢喜；四者舍心，无造无相空法中，于善恶二中，平等一照；五者施心，财施法施，皆如如相；六者好语心，谓入爱语三昧，以圣法语，教诸众生，发起善根；七者利益心，入利益三昧，现一切身口意，于六道中，受无量苦，不以为患，但益人为利；八者同心，以无我智，同生无二无量身，入诸六道，一切事同；九者空心，复从定心，观慧证空，心心静缘，而不动转；十者慧心，观诸邪见结患等缚，无决定性，顺忍空同故。诸佛当知，从是长养，入坚修忍中。十金刚心：一者信心，一切法行，以信为首，众德根本，不起邪见，信信寂灭；二者念心，常修六念，及第一义；三者深心，于二谛中，深深入空，无去来幻化，受果而无受者；四者达心，达一切法空，如如想不可得；五者直心，入无生智，直行于空，三界主者，结缚而不受；六者不退心，不入一切凡夫地，不退一道照；七者大乘心，解脱一空，载一切众生，度三界河，入佛海故。八者无想心，妄想解脱，照般若波罗蜜无二，三世行如如，一谛而行，一切佛一切贤圣，皆同无生空故。九者慧心，无量法界，无作无受，一切佛教化方便法，我皆集在心中，光明照性，入一切法。十者不坏心，入圣地起智，八魔不坏，诸佛当知，从十金刚，入贤圣忍中。十地：一、体性平等地，出生佛家，坐佛性地，凡夫因果，毕竟不受，大乐欢喜，常入二谛，而在第一义中，信忍空慧，常现前故。二、体性善慧地，清净明达一切善根，从观入大空慧，方便道智中，见诸众生，无非苦谛，观四谛法，度众生苦。三、体性光明地，以三明解了智，知三世一切佛法门，十二分教等。四、体性尔涅槃地，谓此地修七觉品，入善权方便，化一切众，使见佛体常乐我净。经文又云：尔真𦦨俗，不断不常。梵云尔𦦨，此云智母，即真俗境，能生智故，名为智母。五、体性慧照地，有十种力品，生起一切功德，以一慧方便，知善恶二业。六、体性华严地，能于一切世界中，十神通明智品，以示一切众生种种变化。天眼智，知微尘细色成大色。天耳智，知十方三世六道音声。天身智，于一念中知一切色非色，非男非女形。天他心智，知众生心。天人智，知众生宿世苦乐等。天解脱智，知众生解脱。天定智，知众生心定不定等。天觉智，知一切众生已成佛未成佛。天念智，知众生受命久近。天行智，知贤圣行愿。七、体性满足地，谓十八不共。圣人智品下，地所不共，于一切国土中示现作佛。八、体性佛乳地，入法王位三昧，其智知佛乳三昧故，为大法师，破坏四魔，入佛境界。九、体性佛华严地，以佛威仪，如来三昧自在王定，出入无时，于十方三千世界，一时成佛。十、体性佛境界地，其大慧空，空复空，如虚空，平等智神，虚体一法，同法性故，名如来。尔时坐宝莲华，一切佛与授记，手摩其顶。瑜伽云：应知此中，由能摄持菩萨义故，说名为地。唯识云：总摄有为无为功德，以为自性，与所修行，为胜依持，令得生长，故名为地。问：何故三贤十圣，名义不同？答：三贤十地，位历三祇，时既久长，行愿非一。故诸圣教，各举一行，立名不同，义亦有异，然位无别。故此经中，前之三地，皆云略开如毛头许，即此义也。又位位中，名有重者，以名虽重，行深浅，义不重也。
自下第二、辨戒深胜，劝令修学。文中分二：初、叹深胜；次、诸佛子！应受下，劝令修学。初文又二：初、明戒深；次、诸佛之本下，辨其戒胜。初文是故戒光从口出者，此一句结前生后。言是故者，是前自诵，兼劝他故，由斯口出说戒之光。又解：我所以劝汝诵者，前口放无量光故，故劝汝诵。以我从初至今成佛，常诵此戒，是以今诵，口出光明。如智论中：有一年少三藏比丘，于迦叶佛时，在大众中演说迦叶无量法门。自是以来，口出妙香，世世不绝，恒如今日。而说偈言：草木诸华香，此香气超绝，能悦一切心，世世常不灭。类同此也。又能灭恶，如光破暗。从喻名光，戒即光故，名为戒光。准次释中，多约后义。下正叹深。有缘非无因者，出深所由故光。光下，正显深也。初文有解云：有缘者，谓此戒法三无数劫修习圆满，因所生故，遮无因论。又有缘者，佛大慈悲本愿因力，有情感佛增上缘力，如是戒光必有因缘。此即释前光出因缘，令所解者，欲显戒光甚深所以。由从因缘，即无自性，无自性故，毕竟是空，故非青等。此与下文而张本也。文通两势，后为正义。若不尔者，如何以解非青黄等？以光即是青黄相故。光即戒，戒不孤起，必托因缘。若以教为戒，即佛悲愿为因，众生机感为缘。若以身中所受之戒，即菩提心为因，师受为缘。因缘生故，所以无性，由无性故，非青黄等。下正显深故。光光等者，由前从缘，以如是义故，故云故也。若作前解，则云非无因故光，今不同之。光光等者，光即戒也。戒相众多，故重言也。于中四句：一、非青等，二、非色心，三、非有无，四、非因果。由从缘生空，空无自性，故十二门论云：众因缘生法，是则无自性，若无自性者，云何有是法？以即空故，非青黄等。五、次非色心者，若约戒教，文字性离，无有文字，故非色心。若约所受，亦即空故，而非色心。又解：无表戒体，依思种立，无质碍故非色，无缘虑故非心。故涅槃云：虽无形色，而可护持；虽无触对，善修方便，可得具足。三、离有无者。从缘无性，即缘非戒；离缘无戒，非即非离。中间亦无，故非有也。然则有此离相之戒，故云非无。故天亲般若论云：以无物故，名无法相；空无我理非无，故无非法相。又无相故非有，缘起故非无。四、离因果者。以无自性，因果俱空，故非因果。故中论云：若法因待成，是法还成待；今则无因待，亦无所成法。又约戒教，以佛悲愿为因，故非因；能成众菩萨之果，故非果也。若约所受，以菩萨心而为因故，故非因；以能成就菩萨故果，故非果也。虽有二义，文中戒光从于口出。又次下文，劝令应诵，以教为戒也。次彰戒胜。于中三句：初句戒虽非果，而能克果，故云诸佛之本原；此句约果以显胜。次句戒虽非因，而能作因，故云行菩萨之根本。第三通为大众之本。前约位高，此约初位，故为两句。此二约因以显胜也。自下，结劝修学。是大众等，举所学。受持如前。背文为诵，寻义进修，并名为学。
自下第三、辨机劝受。佛子谛听！警众敕听。若欲受戒者，辨情所为。国王以下，明受之机。文列十八。变化人者，即龙、鬼等，而能变形。本形惟得，恐变不得，故别举之。但解法师语，辨得之由。以法师语是增上慢缘，虽有受心，无缘不发。即是牛、羊等类，中、边不同，皆不发戒。亦犹有种无雨，而不生牙。皆名第一清净者，辨得之益。以其三聚戒具，兼防意恶，以对声闻。皆名第一清净者，准此亦是劝受之言。
自下第四、广陈犯相，结劝奉持。大文分二：初、广陈犯相；次、诸佛子！听是十重，四、十八下，总结劝修。前文又二：先、明重戒，次、辨轻垢。前文有三：一、举数劝持，二、列名辨相，三、总结劝持。初文有五：一、告所为人，二、略举其名数，三、举失劝诵，四、举例劝学，五、结说劝持。初文合是经家提举。次段有十种者，举数；波罗提木义者，出名。第三段中，初明不诵之失，故云若受等。次彰佛自诵，故云我亦如是诵。作此言者，击令诵也。前举失中，非菩萨者，失其位；非佛种子者，失其因也。前失现行之行，后失如来之种。由不诵戒，不识持犯，戒行不存，故非菩萨。又复不熏以成佛种，二俱失也。又解：此乃过分，击令诵戒，不诵能持，计不应失也。第四段，举三世学，劝令学义及修行也。第五结劝中，已略说等，此结前也；应当学等，此劝持也。
自下第二、列名辨相。先解其义，十门分别：第一、彰其犯因，第二、彰其犯具，第三、配于业道，第四、定其三时，第五、明其次第，第六、辨其遮性，第七、明其犯境，第八、明其轻重，第九、彰其来报，第十、诸部相摄。
初门。犯因者，犯此十重，三毒为因。若论究竟者，杀、毁及瞋，由瞋究竟；盗、妄、说过，三报究竟；淫、悭、酤酒、自赞，由贪究竟；谤之一戒，由痴究竟。杀三起者，优婆塞戒经云：若为贪故害命，是名从贪；若杀怨家，是名从嗔；杀老父母，是名从痴；皆起害心，由瞋究竟。盗三起者，自为己身、妻子、眷属，贪他财物，与往劫夺，是名从贪；盗怨家物，是名从嗔；劫夺下姓，是名从痴。三究竟者，情有所期，名贪究竟；烧埋成犯，由瞋究竟；互用成犯，由痴究竟。此约违教，不同瑜伽。淫三起者，若人自乐，行非梵行，是名从瞋；于所生母，作非梵行，是名从贪；淫怨眷属，是名从痴；境悦畅思，由贪究竟。妄三起者，若为财利，自受快乐，是名从贪；为坏怨故，是名从瞋；若畏他怨，是名从痴；结成究竟，亦由贪等。故四分律云：有三种妄语，得波罗夷。贪、恚、痴、酒三起者，义云：为贪直故，是名从贪；酤与怨家，令醉乱故，是名从瞋；不信有罪，而酤酒者，是名从痴；以财悦心，无瞋究竟。说三起者，贪名利故，两说他过，是名从贪；说怨家过，是名从瞋；说师父过，是名从痴；三毒现前，可得成犯，三报究竟。赞毁三起者，经文唯说毁三起也。为财利骂詈妇儿，是名从贪。向怨家说他所恶事，是名从瞋。说他往昔先人之过，是名从痴。皆畅忿情，由瞋究竟。自赞三起，今义解云：规求名利，是名从贪。为胜怨故，是名从瞋。无德谓德，自赞名痴。为畅愚情，瞋非究竟。悭三起者，属贪。瑜伽云：于非怨有情财物资具，起如是心，愿当属我，名贪所生贪欲业道。若于财物不计为好，但九悭事故，起如是心，凡彼所有，皆当属我，名瞋所生。若作是计，诸有欲生释梵世主妙世界中，获大福祐，多痴所生。义解悭三，若吝财物，拟死自恣，是从贪起。瞋他不施，是从瞋生。谓施无福，是从痴生。并畅贪情，由贪究竟。瞋三起者，若为财利称誉安乐，起损害心，名贪所生。从怨对想，起损害心，名瞋所生。住外道法，于正沙门，增恶他见，及坏彼见，兼疑害人，名痴所生。然约究竟，皆瞋现前，故瞋究竟，谤即邪见。从三起者，若作是心，拨无与，彼于王等，获大供养，即以此义，起于邪见，名贪所生邪见业道。若作是心，若言有施，违害于我，彼由增恚，起于邪见，言无有施，名瞋所生。由不如理观察，由此方便，所引寻伺，发起邪见，名痴所生。依于瑜伽，由痴究竟。若依四分，诸戒皆有痴心究竟，以彼文中，有愚痴五犯。又更一义，若约位齐，起心即犯，十戒皆以三报究竟。
次约犯具，所谓三业。此十戒中，初三及五，皆亦依身犯。语有犯义，所谓教人杀兼道意。如仙人起瞋，然属身业；妄说、毁谤，此四语犯。然妄三业，现相即身；说戒默妄，即属意业。然属语业，业性异故，不究竟故。悭、瞋二戒，是意业犯。瞋通身业，加以手打及以刀杖，方成犯故；若位稍高，独意成犯。
三、配业道者，将此十戒配十业道。初四如次配前四业。酒戒配贪及以邪见，以酒生痴，助邪见故；若望贪利，属贪业道。说配两舌，若直说过，则非两舌；离间心说，则成两舌。毁配恶口，自赞非十。悭属于贪，瞋正相当。谤属邪见。
四、定三时者。优婆塞戒经云：十恶道皆有三事：一者根本，二者方便，三者以成己断他命根。若动身作相，或口说杀，是名根本。求刀毒等，是名方便。杀已自食，若与人食，欢喜受乐，无悔恨心，是名后起。若自盗取，若教人取，是名根本。若坏垣墙，入舍求索，乃至手触，是名方便。若得物已，任意施与，卖用句遗，心不悔恨，是名成已。若属他妇女，作非梵行，是名根本。若遣使往，若与信物，若以手触，是名方便。若事已讫，共器饮食，欢喜受乐，心无悔恨，是名成已。若于大众，舍离本想，虚妄说之，是名根本。若受他语，起往彼说，是名方便。若事成已，受取财物，任意施与，受乐无悔，是名成已。经无酤酒义解。酤已得直，名为根本，酝酿方便。得直已后，恣意受用，无悔恨心，名为后起。说当两舌，能坏和合，是名根本。若说他过，言和合者，必有不可。若离坏者，必有好事，是名方便。既离坏已，受财物等，同前妄语。若变容色，恶口骂詈，是名根本。起去到彼，欲说是恶，是名方便。若骂詈已，还受财物等，同前自赞。经无对人自誉，是名根本。起往欲赞，是名方便。赞已得财，随意受用，是名后起。悭属于贪，于他财物，生贪欲得，是名根本。发烦恼心，是名方便。作已得财，任意施与，不生悔心，是名成已。若打骂人，是名根本。(准此嗔戒，恶打方犯。)若捉杖石，是名方便。打已生喜，受取财物等，同前。谤善因果，真谛贤圣，是名根本。信受邪书，赞叹称誉，是名方便。受已向他分别演说，增其邪见，受取财物等，同前。瞋之与贪，未得一时。其余八事，可得一时。五、次第者。然声闻戒，待犯方制。淫戒居先，大妄居后，以依制戒为先后故。此中先后者：一、以菩萨慈济为怀，杀戒若首；二、顺本业道，以杀为初；乃至第十，谤戒居后。以不待犯，即为制故。故智论云：一切宝中，人命第一。人为命故求财，不为财故求命。是故佛说十不善道中，杀最在初，五戒中亦在初。若人种种修福德，而无不杀生戒，则无所益。何以故？虽在富乐家，生势力豪族，而无寿命，谁受富乐？以是故知，诸罪中，杀罪最重；诸功德中，不杀第一。世间惜命为第一。下制意中，六须此意。今解：十恶，身三业中，重先轻后，以为次第。杀重盗次，淫最轻也。口四过中，约就稀数，以明次第。妄语最数，乃至第四，恶口最稀。意三亦然。贪数瞋次，邪见最稀，故先后也。今十戒中，前四后四，依本业道，以为次第。中间二戒，别为俗制。优婆塞戒经中，于俗人制于六重。而此前六，第五一戒，为护前四，故在第五。第六一戒，令护佛法，故次制之。
六、遮性者，酒戒为遮，余皆是性。由佛禁故，名之为遮；体是不善，名之为性。又世界中，王等共禁，名为本戒；佛教独禁，名为容名戒。
七、明犯境。于十戒中，位分为二：前八局性，后二通二。以瞋戒中云：于众生中，乃至非众生中，皆成犯也。以谤戒中，佛、僧、有情法、是非情文，就情中说。谤局人，余通异趣。又就人中，在家、出家。谤局出家，余通二位。又有情中，有凡、有圣。酤酒唯凡，谤境唯圣。余之八戒，境通凡、圣。
八、轻重者，可为五门：一、约事明，二、约心说，三、约三时，四、约稀数，第五、约戒。初、约事者。如杀发菩萨心人及罗汉等，是名为重，反上为轻。盗佛物、常住物等，名之为重，余则稍轻。人望余趣，复有轻重，前杀亦然。淫母、污尼菩萨心人，是则为重，余境渐轻。称过人法，夷罪谤，是则为重，余妄便轻。酤与出家菩萨心人，是则为重，除此应轻。说于菩萨出家则重，在家小乘是则便轻。毁他为重，自赞应轻。又毁他中，圣境持戒，是则为重，非圣破戒，是则为轻。于父母、师长及贤圣所，起吝应重，余则便轻。嗔戒于贤圣、父母、师长，是则为重，余则便轻。又嗔，有情为重，无情则轻。三宝之中，谤法最重，是佛次僧轻。二、约心者。贪心为下，嗔心为次，痴心最重。故优婆塞戒经云：贪心杀生轻，嗔心次，痴心重。余戒准同。又善心不善及无记心，不善为重，无记为次，善心便轻。戒获功德，如瑜伽说。又瑜伽论有三品缠，如前所引。三、约三时，如优婆塞戒经云：或方便重，根本成已轻；或根本重，方便成已轻；或成已重，方便根本轻(此一时重也)；或方便根本重，成已轻；或方便成已重，根本轻；或根本成已重，方便轻(此二时重也)；或方便根本成已重(三时俱重也)；或方便根本成已轻(三时俱轻)。事虽是一，由心力故，得轻重果。四、稀数者，十住婆沙云：事虽是轻，以数习故，则成重也。准此事重，稀则为轻。五、约戒者，谤戒最重，杀戒为次，嗔为第三，盗为第四，淫为第五，毁他第六，说过第七，妄语第八，悭为第九，酒及自赞最居后也。赞又轻也。
九、感报者。准下文云：一切皆堕三恶道中，二劫、三劫。明知十戒皆三受，以由犯时有轻重故。二劫、三劫，时节不同。又约十恶根本业道明感报者。如善生经：是十恶业，决定当得地狱果报，或有饿鬼，或有畜生。余果则得人中短命(杀果)，贫穷乏财(盗果)，妇不贞廉(邪行果)，有所言说，人不信受(妄果)，无有亲厚(两舌果)，常被诽谤(恶口果)，耳不闻善好之声(绮语果也，上等流果也)，能令外物四大衰微，无有真实，恶风暴雨，臭秽败坏，土地不平，无有七宝，多有石沙，味不具定(此增上果)。然经不明意三报也。婆沙云：诸有贪欲，从彼处没，来生人中。贪欲猛利，是等流果；所感外物，多分损减，是增上果。诸有嗔恚，来生人中。嗔恚猛利，是等流果；所感外物，多分枯悴，是增上果。诸有邪见，来生人中。愚痴猛利，是等流果；所感外物，多分零落，乏少花果，或全无果，是增上果。
十、诸部相摄者，依菩萨善戒经，出家菩萨有八重戒，即此十中初四及后四是也。以出家菩萨先受声闻戒，具前四重，后受菩萨戒，更加后四，故有八也。二、依善生经，在家菩萨有六重戒，即此中初六是也。三、依瑜伽地持，有四重戒，即此后四。此中十戒，通摄道俗，统该诸部也。
自下，释文。此十重戒，即为十段。颂曰：
教盗淫妄洒，说毁悭嗔谤。
▲初明杀戒。
先作六门：第一制意，第二释名，第三具缘成犯，第四阙缘之义，第五对治，第六通塞。
初制意者，一通，二别。通中又二：初明总制轻重戒意，二明通制十重戒意。前教起所因，多是前意。次通意有四：一者为顺十业道故，二者为成如来种故，三者为成菩萨位故。故上文云：若不诵此戒，非佛种子。下文复云：若犯此戒者，不得现身发菩提心，亦失国王位等。四者与轻戒而为本故。若无根本，支条不存。以斯四义，制兹十戒。次别制意。菩萨理应念彼宿恩，存斯孝行，观群生之佛性，起常住之悲心，广拔有缘，普施无畏。今断物命，反结深怨，现退胜心，当招极苦。以斯损故，制不听为。
次释名者，亦有通别。通即是戒能防之行，别即杀生所防之过。能所通举，故云杀戒。所言生者，即出入息。故涅槃云：夫众生者，名出入息。断出入息，故名为杀。戒等诸佛，亦随俗说，说名为杀。又五阴和合，假名众生。若坏五阴，名为杀生。亦涅槃云：众生佛性，住五阴中。若坏五阴，名曰杀生。若有众生，即堕恶道。善生经云：若有说言：过去已灭，未来未生，现在无住，云何名杀？一念不杀，微尘不坏。若一念不杀，多亦不杀，云何言杀？是义不然。何以故？虽复现在一念不杀，能遮未来，故得名杀。若有说言：色是无记，命亦无记，云何杀已，而得杀罪？是义不然。何以故？如是身命，是善恶心器。若坏是器，遮于善恶心故，是故得罪。若有垂终，其命余残，有一念在，若下刀者，是得杀罪。四分亦云：从初识至后识，而断其命，律摄之中，必死而杀，不得夷罪，违经律也。加水之露，斯之谓矣。经文又云：或有说言：若心在善、不善、无记，悉得杀罪。是义不然。何以故？非恶心杀，不得杀罪。若使他杀，受使之人，到已更以苦毒而杀，口敕之者，唯得作罪。受使之兼得二罪，作以无作。问：杀既从缘，则无自性。无自性故，应无有罪？答：罪虽性空，迷情执有，故有罪根。若证空理，悲心行杀，如仙预王，则无有罪。二十、唯识：问曰：若彼三界，唯是内心，无有身口外境界者，以何义故，屠獦师等，故害猪羊，得杀生罪，是故应有外色等境？答曰：死依他心，亦有依自心，依种种因缘，破失自心识。此偈明何义？如人依鬼、毗舍阇等，是故失心。或依自心，是故失自心。或有忆念爱不爱事，是故失心。或有圣人，神通转变前人心识，如大迦旃延，令婆罗已见恶梦等。又毗尼中，有一比丘，夜踏菰皮，谓杀虾蟆，死入恶道。是故偈言：依种种因缘，破失自心识，故死依他心，亦有依自心。以依仙人嗔，毗摩质多罗，阿修罗王故，杀余众生，此依他心死。问：五阴生灭，此不至彼，云何受报？答：善生经云：是义不妨。何以故？我法或有即作是受(现报)，异作异受(后生报也，人作天受)，无作无受(约第一义，无自性故也)。汝意若谓异阴异受，云何复言相续不断？是义不然。何以故？譬如置毒乳中，至醍醐时，故能杀人。若言是业何处住者，住过去中，待时待器，得受保报。如人服药，药虽消灭，时到则发。又如小儿初所学事，虽念念灭，无有住处，然至百年，亦不忘失。过去之业，亦复如是，虽无住处，时至则受。若能了了通达是事，是人则能获无上果。
三、具缘者，亦有通、别。通缘有三：一、是受菩萨戒人，以不受戒人则无犯故。经云：有犯名菩萨，无犯名外道。文云：若佛子故。二、是住自性，谓非犯等，以无犯故。三、无开缘，谓即救生、无间苦等。此三遍该一切诸戒，故名通缘。次、别缘者，依十地论，五缘：一、是他身，简自身故；二、是众生，简杭等故；三、有众生想，简迷心故；四、起害心，简无心故；五、正加害，简方便故。依对法论，亦具五缘：一、事，谓有情数；二、意乐，谓有此想及必害意；三、方便，谓为害故，加刀、杖等；四、烦恼，谓贪、瞋、痴；五、究竟，谓彼有情由此方便故，或无间死，或后时死。合此二论，想具七缘：一、他身，二、众生，三、众生想，四、杀心，五、有三毒，六、兴方便，七、断命。通、别合论，十缘成犯。
四、阙缘者。先阙通缘。若阙初缘，无违教夷，有业道罪。故善生经云：但有二人，同共作罪：一者受戒，二不受戒。受戒者罪重，不受戒者罪轻。何以故？毁佛语故。阙第二缘，若未狂前，已兴方便，合有轻垢；若始末皆狂，则都不犯。故律云：痴狂心乱，痛恼所缠。阙第三缘，若为救生，反成持戒。故清净毗尼经云：问：颇有犯戒，名尸波罗蜜耶？答言：有。若菩萨多益一切众生，不自观戒，如是毁戒，是尸波罗蜜。次阙别缘。若阙初缘，以瞋恨故，而自杀者，合得轻垢；若以善心，烧身供养，及施众生，翻成福也。阙第二缘，非情来替，作有情想，及起疑心，各一轻垢。若阙第三缘，实是有情，作无情想，本迷无犯；转想轻垢，生疑二义。阙第四缘，误错无犯；若以瞋故，而作打心，犯第九戒。阙第五缘，内无烦恼，作利物心，反生功德，如瑜伽论。阙第六缘，但起单心，唯犯轻垢；若位稍高，能自禁心，而不制止，单心亦重。阙第七缘，初兴方便即止，犯轻垢；若斫未死，而便止者，犯重轻垢。然方便罪，有其二种：一者进趣，二者不成。言进趣者，心观前事，造境求成，业有自他，心分克漫，步步轻垢，名进趣罪；及前事谐，览因成果。不成罪者，又分七种：一者、阙缘方便，违教成保。言必假菩萨病、舍等生，罪非究竟；若约菩萨，无舍戒法，唯病、救生二缘辨阙。二、境强方便，怀毒造境，希望事成；前境既强，杀等不遂。三、缘若方便，造境成犯，要藉众缘；缘既差违，杀等非遂。四、境差方便，将欲起作，事藉前境；非情差本，谬畅思心。五、善心息方便，坏毒之造，前事未成，忽生善心，恶息非重。六、想心方便，前是有情想，次须当境；迷情谓杌，转想为怪。七、疑心方便，犯因心成，事须窍彻；犹预不决，心劣成轻。此有二义：若其通境疑生，制而不得，事成非重；若预疑生，怀疑故杀，还成重罪。五分无疑，应约后义。今将此七阙前十缘：阙缘方便，阙前通缘；境差方便，阙初二缘；想、疑二种，阙第三缘；境强缘差，心息苦阙；杀心方便，断命心息，又阙第五。三毒或不应具七，至下别明。疑一不定，如瞋非情及谤佛法，则无境强。
五、对治者。文云：应起常住慈悲心，即是对治。今随义别，可为二门：一、通，二、别。通对治者。善生经云：有智之人，既受戒已，常观三事，不作恶行：一者，自为。谓自证知此是恶事，我今云何而自欺诳？二者，为世。有得清净天眼、天耳及得他心，我若作恶，必当见我，我当云何而不惭愧而作恶耶？三者，为法。观如来法清净无染，得现在利，度于彼岸，我为是法受持禁戒。次别对治。略申四意：一、起慈悲。戒文自说。二、观佛性。如常不轻，悉记一切当得作佛。以是义故，应生礼敬，岂容有杀？三、念胜缘。如智论云：或可蚁子在前成佛，此事难知。若断彼命，与彼无缘，不蒙彼化。四、念难事。所谓念苦、难行。苦行，如萨埵王子舍身救虎；如尸毗王割肉代鸽；又如比丘不饮虫水，渴而死；又如比丘护鹅命故，自受鞭挞；又如鹿王代母鹿命；又如船板比丘海水让板；又如菩萨商主入海采宝，海中船坏，以剑自害，身载五百人得到海岸；如王夫人以割乳房救饥产妇。如此等诚规，足为龟镜，观之自励，宁容有杀？
六、通局者。通有二：一、通诸戒。如清净毗尼经：为益众生不自观戒，如是毁戒名尸波罗蜜。二、通此戒。如瑜伽云：谓如菩萨见劫盗贼，为贪财故欲教多生，或复欲害大德声闻、独觉、菩萨，或复欲造多无间业。见是事已，发心思惟：我若断彼恶众生命，当堕地狱；如其不断，无间业成，当受大苦。我当杀彼堕那落迦，终不令其受无间苦。如是思已，于彼众生，或以善心，或无记心，知此事已，为当来故深生惭愧，以怜愍心而断彼命，于菩萨戒无所违犯，生多功德。次、局者。上不应起一念害心，何况杀命？是故闭也。
次释。文中分四：一、举能犯戒人；二、出所防过；三、而菩萨下，教修对治；四、而反下，明违结犯。初中若者，善见论云：若者，总名，不属一人。随有佛法，具戒之徒，皆持犯法。言佛子者，从佛口生，从法化生，得佛法分，名为佛子。今此文中，以受佛戒，名入佛位，即是戒从佛生，名为佛子。故上文云众生受佛戒，即入诸佛位等，即此义也。四分亦云：从佛戒所生，尔乃是真生。此即小乘戒生，名佛子。依宝性论，信从佛生，名为佛子。彼文云：大乘信为子，般若以为父母，禅胎大悲乳，诸佛如实子。约佛地论，圣名佛子。故彼文云：由佛教力，彼圣生名为佛子。准此，以慧为子。若约法华，二乘回心，名真佛子。如舍利弗云：今日乃知真是佛子。由闻法华，知得成佛，乃悟以前，亦名真子。依璎珞经，十住不退菩萨之心，名为佛子。依宝性论，初地名为佛子。依楞伽经，八地菩萨名最胜子。今此文中，正约初义，傍兼余义，理亦无伤。以初发心，乃至十地，皆诵此戒，故知通也。
次所防过，文中分三：一明杀业，二明杀因，三明杀境。初杀业中，文举六种：一者自杀；二教他杀；三方便杀者，闻他欲死，方便与刀绳索药等；四赞叹杀者，如律所云，汝生便受苦，死则受乐，用语而死者夷；五见作随喜者，或见杀怨家，或心规由肉分，而心生喜，皆得重罪；六咒杀者，以诵咒咒他，令使死也，杀相众多，如律广列，其中更有魔祷药杀，坑阱机拨，咒杀最希，超举最希，故云乃至，如咒龙令入管等。次举杀因，前举杀业，无因不成，故次举因，此四何别？三毒杀心，以之为因，刀杖为缘，巧施计䇿为法，身口进趣为业。又有解杀法云：谓依先师法而行杀生，此有二种：一有外道经云，杀羊祠天，得生天上；二有外道经说，诸苦行者，必得生天，如庄严论说，有老婆罗门说，外道婆罗门书，令国王信之，投火死者，得生天上，后时王问师，比丘知已，语王言，先遣伊入火坑，彼即不去，如是等书，名为杀法，亦有本中杀业为初，皆得无妨；三所杀境，越其胜境，但使有命，皆得杀罪，故云乃至，瑜伽云，与寿和合，现存活故，名为命者，误落开缘，故云不得故杀。
三教起对治。文中有二：一起慈孝心，二作救护事。初文先举修行人，故云是菩萨也。应起三心，谓于卑境起慈悲心，若尊境所起孝顺心。前文常住有其二义：一制常起，暂勿令息，故云常住；二起离相平等之慈，故云常住。前约世谛，次约胜义。于乐众生而起慈心，于其苦境而起悲心。起孝可知。又于一切众生通起三心，以皆曾为父母等故。次作救事。言方便者，摄化有轨名方，可为权巧称便。言救护者，有其五义：一于卑境作救拔事，顺前慈悲；于尊境所作护持事，顺前孝意。二于已在苦者救命得脱，未入苦者护令不入。三在苦者救之，受乐者护之。四以救故不受苦果，以护故不种苦因。五救护但是拔济异名，由前三心生救护事也。
违而结犯中有二句：初违制起犯，次结示罪名。违前慈救，故云而反。言自恣者，不犯对治。纵其贪瞋，故云自恣；兼生庆跃，故云快乐意。言杀生者，正彰其过。是菩萨者，指出犯人。波罗夷者，彰其犯因。斯即梵音，此云他胜处。释有二义：一、烦恼魔等，名之为他，圣道为自。若犯此戒，退失堕落，令魔得胜，名地胜处。二、望同类，名之为他。若犯此戒，为他持者之所胜也，又翻为堕。故僧祇云：非唯失道不入二种僧中，亦乃舍身便入阿鼻地狱，生报不久，甚可怖畏。
▲第二盗戒
六门同前
初制意者。凡是资财，形命之本，禀识之类，保重是同。菩萨理应常行给济，以身血肉惠施于人，速具三檀，早圆四摄。反行盗窃，损物非轻，违慈寔深。制之不许。次释名者。非理损财，名之为盗。举其所防，以别能持，故名盗戒。问：盗有多名：公向强取，名之为劫；私窃往取，称之曰偷；主不舍故，名不与取。何故今者独标盗称？答：劫、偷名狭，摄损不周；不与取名，又滥非盗。可为四句：一、与取非盗，可知；二、与取是盗，如多论云：行三番饼，错得四是；三、不与取是盗，可知；四、不与取非盗，如亲友意及暂取等。盗名既宽，又无非滥，故独标也。三、具缘者。通缘如前，别缘同上。亦具七缘：一、非己物。诸无主物，虽非己有，亦不成重。故次第二，须明有主。物虽有主，转想则轻。故次第三，作有主想。想虽当境，无心不成。故次第四，明有盗心。心虽念盗，不与三毒，但为救生，亦无有犯。故次第五，须有烦恼。烦恼虽行，不与方便，不成损主。是故第六，须有方便。方便虽兴，若未离处，未成属己。是以第七，举离本处。
四、阙缘者。若阙初缘，取于己衣，作他物想，盗得轻垢罪。阙第二缘，作有主想、疑，各一轻垢。阙第三缘，作无主想，本迷无犯，转想获轻，疑则成重，不同于杀，制不得故。又菩萨戒，本制于心，疑分当本，故成重也。阙第四缘，暂取等想，全不犯故。阙第五缘，但为救苦，反成功德。阙第六缘，有盗心故，得轻垢罪。阙七亦同。
五、对治者。略申四意：一、孝顺心，一切众生曾为父母，宁容盗损；二、慈悲心，愍伤贫苦；三、惠施心，财物身肉无所吝惜，念须达长者、尸毗王，如前所引，尚应惠施，宁容盗损；四、少欲行，故庄严论偈云：若人展手施，是手为严胜，受者能缩手，严胜复过彼。
六、通局者。通有三义：一、约亲友，二、约救苦，三、约密意。初义者。四分律中：具七法者，名为亲厚：一、难作能作，二、难与能与，三、难忍能忍，四、密事相报，五、互相䨱藏，六、遭苦不舍，七、贫贱不轻。如是七法，人能行者，是亲善友，即开取物，不犯盗罪。次、救苦者。瑜伽戒云：又菩萨见劫盗贼，夺他财物，若僧伽物、窣堵波物，取多物已，执为己有，纵情受用。菩萨见已，起怜愍心，于彼有情，发生利益安乐之意，乐随力所能，逼而夺取，勿令受用如是财故，当受长夜无义无利。由此因缘，所夺财物，若僧伽物，还复僧伽，窣堵波物，还窣堵波，若有情物，还复有情。又见众生，若园林主，取僧伽物、窣堵波物，言是己有，纵情受用。菩萨见已，思惟彼意，起怜愍心，勿令因此邪受用业，当受长夜无义无利，随力所能，废其所主。菩萨如是，虽不与取，而无违犯，生多功德。三、密意者。如梁摄论：云何菩萨行夺，非他所与？谓菩萨教化众生，不从王主及父母等之所得故。次、塞者。乃至起念，则便成犯。故文殊问经云：若起盗想，犯波罗夷。
次释文中，同前四段，初句同前。
次所防过中，亦有三义：一明盗业，次出盗因，三明主物。初业有四，赞盗随喜，理亦应犯。文中略无，自教可知。方便盗者，或托王官，或假名闻，而取他物。言咒盗者，如咒物过开，余本在后。准前杀戒，及义次第，理合在前。依四分律，盗心有五，盗业亦五。初五者，一黑暗心，痴心犯也。如僧祇中，互用成重。二邪心，谓贪心犯也。心规利养，诈现善相，即邪命也。三曲戾心，谓嗔心犯，示瞋怒相，求财是也。四不善心，谓具前三心，名不善也。五常有盗他物心，谓垣坏侵夺，必得不疑。次五者，一决定取，谓方便已成，决得为限。二恐怯取，谓恃形胜势，令他畏也。三寄物取，或今抵拒，或复少还。四见取，伺他慢藏，得便而取也。五倚托取，或假名闻威德，或托最势是也。盗因者，盗心三毒，以之为因，锹钁及伴，以之为缘，巧知计䇿，以之为法，身口进趣，方便名业。三取盗主物者，鬼神有主，明物主也。一针一草，出所盗物。上从三宝，次及人天，鬼神劫贼，皆得为主。超举最下，故云乃至。然小乘中，则分轻重。大乘之中，唯除北州，余皆犯重。又不同小乘，满五方重。故云一切财物，一针一草，不得故盗。若无故心，不在犯限。故云不得故盗。
三、教起对治。于中有二：初、教起对治心；次、教与利乐事。初中应起四心：一、佛性心；二、孝顺心；三、慈；四、悲。以上生字，道及于下。初二上位，下二下位，各为一合。应观一切皆有佛性，当得作佛，不可侵损。又一切众生曾为父母，故须孝顺，宁容盗损？缘下位时，应起慈悲，况当盗损？又解：依于佛性，起下三心。由佛性故，当得成佛，故须孝顺。由有佛性，现可救护，故起慈悲。又解：由此佛性有二义故，起后三心：一、常住义，经云：其药真味，停留在山，犹如满月。二、随缘义，经云：随其流处，有种种味。约初义故，生孝顺心，如常不轻敬四众等；约后义故，起慈悲心，如常惨菩萨愍四众等。又佛性有三：约引出佛性及至得果，佛性可尊敬故，生孝顺心；约自性住，佛性在缠可愍，起慈悲心。又一切众生昔为父母，今则疏隔，望昔生孝顺，望今生慈悲。次教与利乐者，谓依前心而起此行。言常助者，无休息也。生福者，使种乐因；生乐者，令得乐果。又解：福者，富也。与其财富，令生安乐，故云生福、生乐。准瑜伽论，但生现乐，而无福利；或二俱无，菩萨不作，但生福利；或二俱生，菩萨皆作。此文具二，说令作也。
四、违而结犯。谓违前对治之行，故云而反更盗等。且出喜心犯，故云人物。然盗佛物，涅槃犯兰。僧祇重约声闻结，佛在得夷，灭后兰罪。今此戒文，但言有主，佛既成主，理结夷𮘧。然善生经：守塔人边得罪者，以佛灭后，人所守护，故从人结。俱舍两说：一云：若有盗取窣堵波物，彼于如来得偷兰。瑜伽：盗罪，以佛欲入涅槃时，哀愍世间，总受所施。有余师说：望守护者，正理亦同。然以前释，于理为正。故论云：则彼自盗，应无有罪。是则前说，于理为胜。今详经论，经据有主，论约无主，及主自盗，故不同也。若盗法物，唯望护主，以法非情，无心受施，不同佛也。盗佛及经，亦望护主。盗僧物者，常住现前，皆结夷罪，不同小乘论满不满。次示罪名，可知。成论：问云：一切外物，皆共业所生，劫盗何得罪？答曰：虽从共业因生，因有强弱。若人业因缘强，又加功力，此物则属。婆沙云：财主于财，摄受守护，余则不然。是故唯于财主，得罪非余。复次，财主于财，作己有想；盗者于彼，作财主想。是故唯于财主，得罪非余。二论少异。成论释出得罪之意，婆沙释从财主结意也。
▲第三淫戒
智论云：戒律为今世取涅槃故，淫欲在初；白衣不尔，杀戒在初，为求福德故；菩萨不尔，无量世中往返生死，修诸福德，十善为旧戒，余戒为客。
六门同前
初、制意者。菩萨理应常修梵行，慈心愍物，净法与人，绝生死之轮回，出爱狱之枷锁，超阴、界、入，荷负众生。今乃纵彼邪心，耽兹秽迹，自挂魔网，何能益他？故智论云：淫欲虽不恼众生，以系缚心，故为大罪。由斯损故，制不听为。
次释名者。文但举淫，不标邪称。今详此戒，通于道俗，文不可以并彰，约道以制，但言淫也。故善生经六重之中，言邪淫也。耽滞欲秽，是名淫也。此即所防，戒即能防，能所合彰，故名淫戒。律中名不净行戒及非梵行。所为秽污，名不净行；乖离奇行，名非梵行。言邪淫者，瑜伽云：若行不应行戒，于非支、非时、非处、非量、非理，皆欲邪行。若于母等所护，名不应行。除产门外，皆名非支。若秽下时，胎圆满时，饮儿乳时，受斋戒时，或有病时，所谓有病，不宜习欲，是名非时。若诸尊重所集会处，或灵庙中，或大众前，或坚硬地，高下不平，令不安稳，说名非处。过量而行，名为非量。量者，极至于五，过名非量。不依世礼，故名非理。自行媒他，皆名邪行。智论：问曰：人守人瞋，守法破法，应名邪淫。自妻何以为邪？答：既听受一日戒，堕于法中，本虽是妻，今不自在，过受戒时，则非法守。有身淫妇人，以身重故，厌本所习，又为伤身。乳儿时，淫其母，乳则竭。又复心着淫欲，不复赞儿，非道之道，非女根故。女心不乐，强以非理，故邪淫。问曰：若夫主不知、不见、不恼，他有何罪？答曰：以其邪故，是故有罪。复次，此有种种罪过。未妻之情，异身同体，夺他所爱，破其本心，是名为贼。复有重罪，恶名丑声，为人所憎，或畏刑戮，又畏夫主傍人所知，多怀妄语，圣人所呵，罪中之罪。
三、具缘者，别缘亦七：一、是有情，死尸未坏，亦同犯也。长尾弱背，自淫成犯，不同前二。有简自身。二、是正境，谓女三、男二，以余身分不犯重故。三、起彼想，若约邪淫，以于他妻生自妻想，本迷不犯，转想获轻。若出家人，以本迷正道为非道想，或获轻垢，转想获夷。律文成重，应据此说。四、有淫心，以睡眠等一切无有淫意，不犯。五、有三毒，以在家菩萨方便化生，开不犯故。六、兴方便，单心但轻。七、与境合，入侵毛分，则成犯限。若为怨逼，但具六缘：一、是有情，二、是正境，三、起彼想，四、为怨逼，五、向与境合，六、受乐，犯。
四、阙缘者。若阙初缘，则阙第二，但犯轻垢；若阙第二，未必阙初。阙第三缘，如具缘中说，起疑全犯；阙第四缘，全是无犯；阙第五缘，反获功德；阙第六缘，单心轻垢；阙第七缘，亦轻垢也。义分轻重，次前亦然。怨逼阙缘，比而可解。通别合论，但六方便，谓除疑也。
五、对治者。略申四意：一、起不净观，以此正治贪欲病故。二、观欲多过，律云：如毒蛇领，如轮力转，如履锋刃等。三、灭除恶觉，以恶觉观能生欲心，当以正智止其思想。如有颂云：
欲欲知汝本，但从思想生，我今不思汝。
汝还不得生四护世间，如正法念经云：
世间果得苦，皆由于女妇，非少非中年，
莫不由此因。女人坏世间，令善悉灭尽，
天中大系缚，莫过于女色。女人缚诸天，
将至三恶道
六、通局者。通中谓入位菩萨在家之者，为化众生，有开不犯。如瑜伽戒本云：又如菩萨处在居家，见有世色，现无系属，习淫欲法。继心菩萨求非梵行。菩萨见已，作是思惟：勿令心恚，多生非福。若随其欲，便得自在，方便安处，令种善根。亦当令其舍不善业，住慈愍心，行非梵行。虽习如是秽染之法，而无所犯，生多功德。出家菩萨护声闻，圣所教诫，令不坏灭，一切不应行非梵行。二、局者。如涅槃云：复有菩萨自言戒净，虽不与彼女人身合，嘲调谈笑，于壁障外，遥闻女人璎珞环钏种种诸声，心生爱着。如是菩萨成就欲法，毁破净戒，污辱梵行，令戒杂秽，不得名为净戒具足。复有菩萨自言戒净，虽复不与女人和合，言语嘲调，听其音声，见男女相随，心生染着，及为生天受五欲乐而持禁戒。如是菩萨成就欲法，毁破净戒，污辱梵行，令戒杂污，不得名为净戒具足。
次释文中，同前四段。次所防过中，亦有三段。初淫业中，略标过境者，欲明故犯。言次须陈。有人云：此执笔家着，准前文中，不合有者，理不然也。自教可知。言一切者，如律文中，举二十种，越男、黄门、二形等类，唯举女人，故云乃至。下举境中，但明余趣，亦不重举。若无此文，收境不尽。不得故者，简怨逼等，无故心也。有云：简误。准于此文，及集论等，明有境想。此谓故淫于女，非谓本心拟淫外色，误淫女人，成本迷也。三举淫因。淫心毒，以之为因；傍人引致，及梯蹬等，以之为缘；巧施计䇿，令事成办，名之为法；身口进趣，名之为业。三出犯境。举三趣境，及以非道，超畜生及黄门等，故云乃至。此之乃至，通及诸天，及以鬼神。神则善恶杂报，威力胜鬼，然鬼趣摄。言非道者，下部及口。三而菩萨下，教起对治。初起胜心，次起胜行。前中，曾为父母，故起孝心；现为下位，应起慈悲。夫寄在后。次起胜行中，初教救护，义同上解。次教与净行。谓以梵行，教示于人，名之为与。四而反下，明违结犯。违前对治，故云而反。此中二意：一教他，故云而反。更起一切人淫下，明自作。又有二意：一淫欲炽盛，不择畜生；二不识羞惭，污及母等。越神、人、天、中庸之境，故云乃至。无慈悲心，彰其过也。恶法与他，令沉苦海，失禅定等，及三乘乐，名无慈悲。下示罪名，可知。
▲第四、故妄语戒。
六门同前
初、别制意者。诚谛之语，菩萨所宜，实相薰心，真言导物，不顾身命，何况财荣？今乃违见背心，欺诳前境，䨱澡盘而弃水，曳曲木于稠林，贤圣所呵，天神不护，失利处重，故须制之。
次释名者。有心起犯为故，言不称实为妄，陈彰在口为语，能防业本为戒。智论：妄语者，不净心欲诳他䨱，隐实出异，语出口业，是名妄语。又云：四种口业中，妄语最重故。
三、具缘者，别缘亦七：一、对众生，二、起彼想，三、起诳心，四、具三毒，五、䨱实事，六、言辨了，七、他领解。
四、阙缘者。若阙初缘，无情来替，迷为有情，得轻垢罪。疑亦同然，知是无情，独语无犯。阙第二缘，实是有情，作非情想，本迷无罪，转想轻垢。疑有二义，同前杀戒。阙第三缘，戏笑无犯。阙第四缘，无罪获福。阙第五缘，不䨱实事，失口无犯。故律开云：欲说此，错说彼，不犯。阙六、七缘，皆轻垢也。
五、对治者。略举四种：一、实语行。十地经云：离于妄语，常作实语、谛语、时语，是菩萨(二地菩萨)乃至梦中不起覆见，无心诳他，何况故妄语？二者、观过。如智论云：妄语之人，先自诳身，然后诳人。以实为虚，以虚为实，虚实颠倒，不受善法。譬如覆瓶，水不得入。妄语之心无惭愧，闭塞天道涅槃之门。应观此罪，勿令复作。三、观实利。亦智论云：复次，观知实语，其利甚广。实语之自从已出，甚为易得。如是功德，居家、出家人共有此利，善人之相。四、观果报。智论云：呵多比丘虽行法施，以妄语故，死入地狱。
六、通局者。通者，如瑜伽云：又如菩萨为多有情解脱命难，囹圄缚难，刖手足难，劓鼻、割耳、剜眼等难。虽诸菩萨为身命难，亦不正知说于妄语。以要言之，菩萨唯观有情义利，非无义利，自无染心。唯为饶益诸有情故，覆想正知而说异语。说是语时，于菩萨戒无所违犯，生多功德。局者，谓若自为起念便犯。如文殊问经云：但起一念妄语想，犯波罗夷。资粮论偈云：虽由实语死，退失转轮王，及以诸天王，唯应作实语。以性重故，殒命不开。
次释文中，次所防过，先明妄业，文举三种，自教可知，方便妄语，假说异事，令他得解，如云我今日不入初禅等。又设置方便，如作书等。次举妄因诳心，三毒为因，身口为缘，计䇿及所称为法，发动身口为业。三不见下，明妄差别，谓三业异，不见言见等，口业妄也。身意可知，越于称圣，重罪谤他，但举小妄，故云乃至。八种境中，但举其二，闻触知三，略不明耳。前不见等，以无为境，如直不见，答言我见，成于妄语。若实闻知，答言我见，亦成妄语。后四见等，以有为境，若实眼见，而言不见，及闻触知，皆成妄语。举初例后，但有二句，身妄语者，谓即现相，如有问言，是阿罗汉者起，即便起立，成妄语也。心妄语者，谓说戒时，默妄者是。三教起对治中二句，初起自行，故云常生正语，亦利他行，正语可知，令他不生倒解，名为正见。四明违结罪中，邪语邪见，反前可知。言邪业者，依邪见起行，名为邪业。又解，语业起妄，名为邪语，意业起妄，名为邪见，身业起妄，名为邪业。自起尚轻，教他至重，故偏牒之，而结罪也。
菩萨戒疏上(终)

        </div>
      </div>
    </div>
  </div>
</div>
<!--update:2025-08-30 09:29:52-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>