<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="金刚疏科释,金刚疏科释全文在线阅读,金刚疏科释全文在线下载,大玄古籍书库">
<meta name="description" content="金刚经疏科释，一卷，隋智顗疏，元徐行善入疏从经并记缘起，日本梵芳募刻书后。_金刚疏科释_全文在线阅读_金刚疏科释_全文在线下载_大玄古籍书库">
<title>金刚疏科释_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">金刚疏科释</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]19795</span> <br/>
          说明： <span class="inputVal" id="bkdec">金刚经疏科释，一卷，隋智顗疏，元徐行善入疏从经并记缘起，日本梵芳募刻书后。</span> <br/>
          封面： <span class="inputVal" id="bkimg">Z_3989.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]金刚疏科释
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]19795
[book_dec]金刚经疏科释，一卷，隋智顗疏，元徐行善入疏从经并记缘起，日本梵芳募刻书后。
[book_img]Z_3989.jpg


[book_title]金刚疏科释
(可明)谨以为法之心，修书上呈。
大居士！仰惟。
大教利生，唯般若空慧，可以导万行，福群生，祛惑累，臻极理。四处十有六会，咸彰此道，至摧万有，荡一无。金刚力最坚最利，故世人多持诵之，幽明显应，不易悉数。翻译有六经，申通有三论，随机见别，仍有异同。至我
天台大禅师妙悟通经，作为此疏，以释秦本。五代乱离，流之东海。诸师别有所述，皆依傍诸论，弥缝别译，破碎不能贯通。此疏复还，反有以为伪者。樝庵尝力辩焉，人始信受。愚顷于南湖观室，伏读此疏，喜不自胜。且曰：分实是方便二周，明不可思议十事。前后科判，自非
大师畴克若是？回视诸家述作，虽共有弘通美意，莫能及也。有僧善义勇化缘，遂寻访别本，与之仇校，刊留南湖。后毒鼓尝建讲，比以城居失火，燎其板，深为嗟惜。兹承下谕，知留意探讨，欲入疏从经，以便看阅，诚殊胜事也。将以刊行，乃蒙示及，因得考其大略而评论焉。盖欲传远以广利四众，是不可卒尔。谨别纸缮写呈上，切祈详览。不宣。
(可明)谨白。
(行善)欲便于检阅，将疏入经皈。
西山虚室讲师求印可，即蒙考校，开示此疏源流。又别纸批敷，漏失句意，俾添入完备。(行善)于是不敢泯其所自，并刊行此书，劝众信流通焉。
至元甲午年四明徐(行善)谨志
金刚经科释
金刚般若波罗蜜经
天台智者大师疏
略释经题，法譬标名。般若幽玄，微妙难测，假斯譬况，以显深法。金即三义：一、宝中真上，不可侵毁；二、利用自在，摧破诸物；三、表里清净，影现分明。刚是坚义，谓身、命、财。身即法身，命即慧命，财即法财。功德助道用，譬三种般若：实相般若，理性常住；观照般若，破五住惑；文字般若，解脱自在。如此三法，不纵不横，非并非别，成秘密藏。佛三种身，亦复如是。实相即法身，如大经金刚身品；观照即报身，如金刚三昧，破诸烦恼；文字即应身，随机利益，普现无边。旧云金刚譬十地后心因圆之位，今言初心至后，即有六种金刚也。
○体者，若见诸相非相，即见如来，是经之正体也。
○宗者，约实相之慧，行无相之檀。如人有目，日光明照，见种种色是因，见诸相非相是果。此之因果，同约实相。
○用者，破执为用。一切封着，通名为执。破诸相惑，显出功能，亦自无滞，即力用也。
○教相有五：一摩诃，二金刚，三天王问，四光赞，五仁王。广略虽异，同名般若。摩诃以广历色心，乃至种智，皆摩诃衍。此文略说金刚为喻也。次广解释。言金刚般若者，此乃摧万有于性空，荡一无于毕竟，甚坚甚锐，名曰金刚。智名决断，慧曰解知。万像虽繁，物我无相，有为斯绝，寂其机照，假名般若。西云䟦阇罗，亦云斫迦罗，此翻金刚。云是利铁，亦名破具。引大经云：佛告迦叶：汝今决断，譬若刚刀。又云：劫火起时，一切皆销。利锐者在下，名金刚际。又云：往古诸佛舍利，变为金刚如意珠。今通取坚利为譬。旧云：体坚用利。体坚众惑不侵，用利能摧万物。今问：体唯坚不利，用唯利不坚。亦应体则不利，用则不坚。此乃不坚不利，何谓坚利？百论云：眼非知，意非见。别既非见，合云何见？今依中论通此问，即无滞义。今言坚利者，不坚不利，假言坚利。如言苦以不苦为义，无常以常为义，空以不空为义。此一例语，任运不畏斯难。般若如大火聚，四边不可触，岂可定作体用耶？体用因缘，不一不异。体坚用亦坚，用利体亦利。既其不一，假名义辨。若说体坚，即说用利，此是假名义一边之说。离用无体，离体无用。用即寂，寂即用。无别有无用之体，体主于用也。亦无别有无体之用，用主于体也。不一亦不异，有因缘故，亦可说一说异。为破一说异，破异说一，假说一异，欲(一无欲字)令众生悟非一非异。只名此因缘不一不异，离断常戏论。戏论不得入，即是坚。能破断常，即是利也。问：何者为般若如是坚利？答：一往性空为般若。不断不常，不一不异，性空毕竟空为般若。万相一无，皆悉尽净。大论云：般若有三种：实相、观照、文字。实相即境理第一义谛，观照即行人智慧。智慧鉴此实相，说智及智处，皆名为般若。文字能为作诠，亦为般若。故云：无离文字，说乎解脱。一体三名，同秘密藏。问：有翻无翻？答：翻为智慧。问：大论云：智慧轻薄，般若深重。云何相翻？释论七十卷，释须菩提五叹不可称、不可量、无等等、无有边、如虚空，解不可称句云：称名智慧。此是称量檀度，非智慧不能准量，故称名智慧。般若定实相，此释不可量。何意不可量？欲明佛所得般若，明鉴实相甚深，穷边极底。菩萨因中智慧，不能称量佛果地般若。此是因中智慧轻薄，不能称量果地般若。何得妄引无翻耶？大经云：慧有三种：般若、毗婆舍那、阇那。同一气类，随名而辨。约人，般若属众生；毗婆舍那一切圣人，阇那诸佛菩萨。就法者，毗婆舍那总相，般若别相，阇那破相；毗婆舍那翻正知见，此即是总相知见；离出慧即是般若，属众生，众生有慧数故；阇那诸佛十地，菩萨有决断义故，共为一位耳。波罗蜜亦阿罗蜜，波罗伽等翻度彼岸，亦彼岸到，亦度无极，此假名无度为度耳。佛已度，智慧度，名一切智。菩萨未度亦不名度，度时亦不名度，不离已度未度故。而今言度，此乃假名说度：一、行度，二、时度，三、果度，六、度。善修满足为行度，三僧祇满为时度，得大菩提为果度。彼岸者，生死为此岸，涅槃为彼岸，烦恼为中流，八正为船筏。又悭贪为此岸，佛果为彼岸，布施为河中，正勤为船筏。又取相为此岸，无相为彼岸，智慧为河中，精进为船筏。一往如此。又即生死涅槃俱为此，非生死涅槃俱为彼，故云远离彼此岸，乃名波罗蜜。又前生死涅槃双非中道为二，非生死涅槃中道为不二，二不二俱为此，非二非不二俱为彼，故远离二边及以中道，名波罗蜜。修多罗翻契经，经字训法训常，由圣人心口也。
○次部轴者，第一部十万偈，第二部二万偈，并不来此土。第三部一万八千偈，即大品，亦名放光。第四部八千偈，即小品，亦名道行。第五部四千偈，即光赞。第六部二千五百偈，即天王问。第七部六百偈，即文殊问般若。第八部三百偈，即此金刚般若。睿师云：并是如来随机之说。般若非称量过诸数量，岂是一、多、四、五之可说？
○次简前后。言金刚前后者，肇师注云：五种般若，此说最初。文说千二百五十人，后说大品，大数五千人。受化转多，故摩诃在后。若金刚在后者，仁王经云：初摩诃，次金刚。又护念付嘱，及得慧眼，未闻此经，似宜(一作如)在后。俱有证据，由人用耳。对机设教，广略不同。从得道夜，讫泥洹夕，常说般若，明理一等。若依光赞，如来十九出家，三十成道，至四十二二月十五日食后，为诸菩萨说般若。次译经者，罗什法师，秦弘始三年，即晋安帝十一年译。又后魏末，菩提流支译。论本八十偈，弥勒作偈，天亲长行释。总三卷，分文十二分：一序分，二护念分，三住分，四修行分，五法身非身分，六信者分，七校量显胜分，八显性分，九利益分，十断疑分，十一不住道分，十二流通分。讲说时，别一涂开章耳。就此一经，开为三段：序、正、流通。
序为缘起。说教之前，必有由渐。分卫放光，雨华献盖等也。由渐既起，正教宜陈。缘教相感，其犹影响，故有正说。又非止近被一时，乃欲远传来际，故有流通。三段各二序，有通有别。正说前后二周，流通付嘱奉行。
如是我闻：一时，佛在舍卫国祇树给孤独园，与大比丘众千二百五十人俱。
文五。如是者，佛说般泥洹时，侍者请问，佛答云：一切经初，皆安如是。我闻者，亲承金口而闻，事非谬也。一时者，言则当理，理亦如言，当理得时，令人开悟，圣不虚说，言必会机，故言一时也。佛者，大师之名。佛者，觉义。异凡夫故自觉，异二乘故觉他，异菩萨故觉满。在舍卫者，法王行运，应物而游，在舍卫城憍萨罗国。舍卫名闻物国，胜物多出此境，嘉名远振诸国，故名闻物。又舍婆提者，昔有二仙，弟名舍婆，此云幼小，兄阿䟦提，此名不可害，合此二人，以名城也。祇树给园者，须达市园、祇陀施树，共立精舍，广出他经。与大比丘者，圣化无秘，听必有俦，俱闻如林，可明信矣。应有四众，略而不载。比丘云怖魔，乞士破恶。千二百五十人者，三迦叶一千，目连、身子二百五十，此名通序，所以证信。
尔时，世尊食时，着衣持钵，入舍卫大城乞食。于其城中次第乞已，还至本处。饭食讫，收衣钵，洗足已，敷座而坐。
今辨别序以发起，具上十号，故曰世尊。食时者，食熟之时，人家皆有，施心易生。着衣，僧伽梨衣也。佛观良田区塍，命出家人着此服也。持钵，执四天王所奉应器，入舍卫城乞食。法身无得，何须乞食？天人妙供，百味日盈，自行分卫，福物之宜。乞食有十利：一、见相好，二、去疾，三、除慢，四、为女人监护，五、天龙从，六、四天王钵，七、富贫等，八、不杂，九、息谤，十、常在三昧。其实不食。此城纵广千二百由旬，九亿人家，园(一作国)南城北，精舍在东，自外以适，故言入也。食时如法食，众生有此胜智，机缘将发，以表般若。着衣是被弘誓铠，慈悲之心。持钵是行钵，钵能盛饭，行能趣理，即表解脱。城即法性涅槃之城，观五阴舍，悉皆空寂，不动如城，以表法身也。次第乞食，不越贫从富，不舍贵从贱，大慈平等故，即表菩萨次第行、次第学、次第道行。行因圆故，为还至本处。本处即一切智处，历色心观，至一切智饭食。乞收衣钵者，即是(一作表)果后，无复愿行。无誓故收衣，不复进行故并钵。洗足已，即是(一作表)定慧，无复垢累尘沙，无明永去，法水清净，故言洗足。敷座者，即诸法空为座。四无畏处，此说般若也。别序竟。
时，长老须菩提在大众中即从座起，偏袒右肩，右膝着地，合掌恭敬而白佛言：希有，世尊！如来善护念诸菩萨，善付嘱诸菩萨。
长老须菩提，是对扬主，有长人之德。夫神(一作钜)钟虽朗，非扣不鸣。圣不孤应，影响惟仁。须菩提翻空生，亦名善吉，或云东方青龙陀佛。从座起者，请业之仪，即事请道。侧身避席，袒右肩者，随国法以袒为敬，亦示弟子执作为便。右膝着地，屈曲伏从，示无违拒之貌。合掌敛容祗肃，显师尊道重，故克敬尽恭，专一之至。白佛言，述赞希有者，佛从前代，八万四千岁，皆轮王位。至释尊身，若不出家，当二千五百岁，作金轮王。而能舍位，从门乞食，是为希有。此叹身密，护念叹意密，付嘱叹口密。又是述赞大品中意。护念即般若实道，如母能护念。付嘱即方便权道，如父能教诏。付嘱
世尊，善男子、善女人发阿耨多罗三藐三菩提心。
还蹑前述，更起今问。发菩提心者，一切智也。总标旨归，翻云无上正遍知觉，标心拟向远期正觉。
应云何住？
入理般若名为住，此即实智也。
云何降伏其心？
方便即权智。如善财言：我已先发菩提心，云何修行？云何学道？
佛言：善哉！善哉！须菩提，如汝所说，如来善护念诸菩萨，善付嘱诸菩萨。
如汝所说，赞请之仪，当理会机，尽善尽美，诚如所言。
汝今谛听！当为汝说。善男子、善女人，发阿耨多罗三藐三菩提心，应如是住，如是降伏其心。
若不审谛，即漏言遗理，诫令谛听，言理弗虚。
唯然，世尊，愿乐欲闻。
慈诫许说，敬肃倾心也。
佛告须菩提：诸菩萨摩诃萨应如是降伏其心。所有一切众生之类，若卵生、若胎生、若湿生、若化生，若有色、若无色，若有想、若无想、若非有想非无想。
降心约愿，住心约行，皆无所有，为无相因；法身无色，为无得果。许中，先住后降。答中，先降后住者，若约发心，前愿后行，广发誓愿，权引于前，次入实相，以无住法住于妙理。若约修行，要须先修实慧，次用权道，故有二观次第，前住后降。若就证时，权实一心中悟，不复前后。今就誓愿中有四：一、广大，二、第一，三、常心，四、不颠倒。初广大心者，菩萨发愿，普济万物，无边旷远，故横亘四生，竖穷三界。四生是能住，三界为所住。依㲉谓卵，含藏曰胎，假润称湿，欻现曰化。若有色，即欲、色二界；无色，即空处；有想，是识处；无想，不用处；非有想非无想，即最上天。
我皆令入无余涅槃而灭度之。
欲与涅槃寂灭极乐，故名第一也。法不自起，因缘故生；但是因缘，自性皆空。顺理为解，乖宗成惑。惑即生死流转，受身心苦；解即累灭苦尽，寂然永乐，谓之灭度。小乘涅槃，灰身灭智，为无余；大乘以累无不尽，德无不圆，为无余。生灭观在，名有余也。
如是灭度无量无数无边众生，实无众生得灭度者。
若有能所即懈息，以无休倦故，名常心度。无量无边实无度者，大品度空品云：度众生如度虚空。明众生无毫末可得，只解众生本来无所有即是悟，悟即名度。若有众生可度者，佛菩萨等即得杀罪于一身。理而为论，实无有众生。众生颠倒，妄执谓有。今佛菩萨怜愍说法，令悟本无所有，名此悟为度，实无别有众生异理而度着涅槃中也。
何以故？须菩提，若菩萨有我相、人相、众生相、寿者相，即非菩萨。
以失显得。若有我人，可言有灭。但是假名，横计人我。执我为非，忘我为是。是非既彰，得失明矣。大品具明十六知见：一、我，二、众生，三、寿者，四、命者，五、生者，六、养育，七、众数，八、人者，九、作者，十、使作者，十一、起者，十二、使起者，十三、受者，十四、使受者，十五、知者，十六、见者。此中略明四耳。
复次，须菩提！菩萨于法应无所住行于布施，所谓不住色布施，不住声、香、味、触、法布施。
依无住本，行于布施，即住般若中也。娑婆世界，宜用檀义摄六，资生摄施，无畏摄戒，忍法摄后三。但举一檀，即摄六也。舍心无吝，谓之布施。无相可存，何吝之有？施为六度之首，尘为生法之机，二法皆空，于何不尽？
须菩提，菩萨应如是布施，不住于相。何以故？若菩萨不住相布施，其福德不可思量。
施受皆不可得，不住相也。正以虚心而施，福不可量。理既无量，心不应限。称理行施，其福弥广。
须菩提，于意云何？东方虚空可思量不？不也，世尊。须菩提，南西北方、四维、上、下虚空可思量不？不也，世尊。须菩提，菩萨无住相布施福德，亦复如是不可思量。
理行既显，如说而行，其福甚多，齐太虚也。
须菩提，菩萨但应如所教住。
圣言无谬，理不可越，如佛所教，安心住实相也。
须菩提，于意云何？可以身相见如来不？
愿行皆无相为因，法身无色为无得果。菩萨发心有三义：一化众生，二修万行，三向菩提。降伏明化物，辨住示修行。如来身相，即菩提果体。若识法身，菩提可登；若计性实，乖之远矣。此举法身明菩提空也。
不也，世尊。不可以身相得见如来。何以故？如来所说身相，即非身相。
善吉深识法身，故言不可以身相而见。或一身一智，或言真应，或言法报应，皆是明果。若至果理不生不生，而般若生理不生不生，即法身不可说。习报二果不生不生，即报身不可说。慈誓不生不生，即应身不可说。如此三身，皆不可说，那得以身相见如来？以因缘故，若得道人，闻说即悟，得见如来。若闻不悟，虽说身相，即非身相，故不可见。
佛告须菩提：凡所有相皆是虚妄，若见诸相非相则见如来。
非因非果，有因缘故，可得言因，亦可言果。如非初炎、非后炎，不离初、后炎，即此意也。今只以相为非相，非谓遣相别有一非相。若能如此，即见如来。
须菩提白佛言：世尊！颇有众生得闻如是言说章句，生实信不？
佛告须菩提：莫作是说，如来灭后后五百岁，有持戒修福者，于此章句能生信心，以此为实。当知是人不于一佛、二佛、三四五佛而种善根，已于无量千万佛所种诸善根，闻是章句乃至一念生净信者。须菩提，如来悉知悉见，是诸众生得如是无量福德。
初、非一佛。二、多积者，能信此经。出家持戒，在俗修福，后五百岁者，从六百至一千，亦云最后五百，始有佛法之名。能生信者，非值一二佛也。应以如来灭后，是其得道之时，如优波掘因缘，若寻其本，非一两佛也。净信，无所得信也。无相者为净信。五百论师，非不持戒，不信大乘，四依久植，故能信耳。既得实相净信，如来以种智知，以佛眼见，见其一念净信，得无量之福。如一人以华自供佛，一人以华与他供佛，所得福德，问罗汉不能见，问弥勒，弥勒云：自者，毕苦得辟支；与他，得成佛。是菩萨心，故如来知见。般若为佛母，佛常眼观此经及受持者，福与虚空齐，非下所测，唯佛能知见耳。
何以故？是诸众生无复我相、人相、众生相、寿者相。
我是自在之名，人为主宰之目，众生取续前为义，寿者以接后为能。此四同为人执，随用以立四名，广即十六知见。取着此见，不信般若。
无法相，亦无非法相。
今言法者，五阴空为法，五阴相为非法。即以阴空为药名法，阴有为病名非法。阴病既除，空药亦遣；非法既谢，在法亦亡。又持戒为法，破戒为非法。次若持若犯并非法，非持非犯为法，是中道义。此信达中道，离有无二边，乃信此经耳。
何以故？是诸众生若心取相，即为着我、人、众生、寿者；若取法相，即着我、人、众生、寿者。何以故？若取非法相，即着我、人、众生、寿者。
是故不应取法，不应取非法。
以是义故，如来常说：汝等比丘，知我说法如筏喻者，法尚应舍，何况非法！
譬欲济河，构筏自运；既登彼岸，弃筏而去。将度生死，假乘万行；既到涅槃，万善俱舍。道法尚舍，而况非法！初以善舍恶，后则俱舍。
须菩提，于意云何？如来得阿耨多罗三藐三菩提耶？如来有所说法耶？
须菩提言：如我解佛所说义，无有定法名阿耨多罗三藐三菩提，亦无有定法如来可说。
无定即是性空，解穷相尽，谓之菩提。无相故不有，假名即不无。不有不无，何实可得？何定可说？应化非真佛，亦非说法者。应既不说，真亦复然。离真无应，真应不同。由来真不说应说，说即不说，不说而说。若知如来常不说，是谓具足多闻。
何以故？如来所说法，皆不可取、不可说，非法、非非法。所以者何？一切贤圣皆以无为法而有差别。
诸法空不可说，非法即不有，非非法即不无，有无并无，理之极也。所以者何？理无生灭，谓之无为，无为之理，众圣同解。解会无为，结尽道成，一解脱义，同入法性。无为虽一，解有明昧，浅深差别也。
须菩提！于意云何？若人满三千大千世界七宝以用布施，是人所得福德宁为多不？须菩提言：甚多，世尊！何以故？是福德即非福德性，是故如来说福德多。若复有人于此经中，受持乃至四句偈等，为他人说，其福胜彼。何以故？须菩提！一切诸佛及诸佛阿耨多罗三藐三菩提法，皆从此经出。须菩提！所谓佛法者，即非佛法。
前举虚空，此岂可尽？今一念信解，复一番格量。积宝多而功薄四句，约而福厚。金玉三千，止以养身一偈，虽约妙极资神，爱佛功德，七住未忘，妙着难觉，宜应虚心也。七宝是事善缘因，人天果报，不动不出，故以动出之慧导之，得成菩提。一念圆信，能导众善，此心为胜。实相能出诸法，法即非法者，诸法不生，般若生也。
须菩提，于意云何？须陀洹能作是念我得须陀洹果不？须菩提言：不也，世尊。何以故？须陀洹名为入流而无所入，不入色、声、香、味、触、法，是名须陀洹。
此云修习无漏，亦逆生死流，亦入道流。不入色尘，是逆流。至论在观，无逆无入。言不入色者，即是六尘。过去无明所感，无明不实，所感六尘，那得是实？既其不实，那作定有无六十二见计？以不定性，故名不入。海为众流之川，菩提神极之渊，始会无生，必尽源也。理无乖顺，何入之有？违理故入六尘，背尘即会于理。下众果类然。
须菩提，于意云何？斯陀含能作是念我得斯陀含果不？须菩提言：不也，世尊。何以故？斯陀含名一往来，而实无往来，是名斯陀含。
此云住薄，亦一往来。欲界九品思惑，已断六品，余三品在，故言薄。人、天各一生，便成罗汉，故名一往来。而实无往来者，已得生、法二空故。
须菩提，于意云何？阿那含能作是念我得阿那含果不？须菩提言：不也，世尊。何以故？阿那含名为不来，而实无不来，是故名阿那含。
此云不还，亦云不来，欲界结尽，上界证无学，应云不来，略以无兼不字者，互文现耳。
须菩提，于意云何？阿罗汉能作是念我得阿罗汉道不？须菩提言：不也，世尊。何以故？实无有法名阿罗汉。世尊，若阿罗汉作是念我得阿罗汉道，即为着我、人、众生、寿者。
此云无著，亦曰不生。三界生尽，所作已办，罗汉称道，前三皆果。果实通四，而独称道者，得尽、无生二智，声闻道极，故以道名。
世尊，佛说我得无诤三昧，人中最为第一，是第一离欲阿罗汉，我不作是念我是离欲阿罗汉。世尊，我若作是念我得阿罗汉道，世尊则不说须菩提是乐阿兰那行者，以须菩提实无所行，而名须菩提是乐阿兰那行。
以己所解，验理非虚，心空恒静，诤从何起？兰那者，寂静行，相尽于外，心息于内，内外俱寂，何时不静？得名不虚，必称实也。兰那，此云无事。若自谓是离欲，即是有事，何谓无事？
须菩提，于意云何？如来昔在然灯佛所，于法有所得不？不也，世尊。如来在然灯佛所，于法实无所得。
如来在昔佛所行般若时，非但于假名不入色香等，亦不入涅槃，亦不入中道，是故得成菩提。四、依齐。此明一念信人，降伏其心，无我相等。
须菩提，于意云何？菩萨庄严佛土不？不也，世尊。何以故？庄严佛土者，即非庄严，是名庄严。是故，须菩提，诸菩萨摩诃萨应如是生清净心，不应住色生心，不应住声、香、味、触、法生心，应无所住而生其心。
证一念净信，辨其应住，以无所住，住于般若，而取佛土，即是四种庄严。若自严净，即是寂光。若论化他，即具四土。相惑则土秽，虚明即国净。严土之义，亦在虚心。如是严净土，应行檀等，生清净心，不住色香。其心无住三番，法非法等。一念净心，无住之住，即是非因而因，而降住等也。
须菩提，譬如有人，身如须弥山王。于意云何？是身为大不？须菩提言：甚大，世尊！何以故？佛说非身，是名大身。
此即非果而果。须弥，翻云安，明四宝所成。是十山中一：一、雪山；二、香山；三、轲梨罗山；四、仙圣山；五、由乾陀山；六、马耳山；七、尼民陀罗山；八、斫迦罗山；九、宿慧山；十、须弥山。因大故果大，得法性五阴，成就法身，故言大如须弥。须弥以譬法性色，色大故般若大，如山大神亦大。习果既圆，报果亦满，法身非身，故言大身。
须菩提，如恒河中所有沙数，如是沙等恒河。于意云何？是诸恒河沙宁为多不？须菩提言：甚多，世尊！但诸恒河尚多无数，何况其沙！须菩提，我今实言告汝，若有善男子、善女人，以七宝满尔所恒河沙数三千大千世界，以用布施得福多不？须菩提言：甚多，世尊！佛告须菩提：若善男子、善女人，于此经中乃至受持四句偈等为他人说，而此福德胜前福德。
恒河者，是神名，此河长八千由旬，广四千由旬，甚深象度皆没，沙细如面，水白如乳，初言三千不即恒河者，自少至多，一恒河为本，复数诸恒河之沙，三重为数，舍宝多而福少，持经少而福多者，经之胜用也，故云此福胜前福也。
复次，须菩提，随说是经，乃至四句偈等，当知此处，一切世间天、人、阿修罗，皆应供养如佛塔庙，何况有人尽能受持读诵！
一切世间，总明处贵。天、人、修罗，略明三善道。供养如塔，此云方坟，亦云灵庙。尊法身故敬塔，为重经故贵说经处。大品舍利起塔，不及般若，何故说处如塔？其义实尔。但世人敬塔故，令说处如塔。
须菩提，当知是人成就最上第一希有之法。
法妙人称，理故宜然。希有之法，是菩提成就，即人可尊。如法华说最实事，即是第一义谛，最上之法也。
若是经典，所在之处，则为有佛。若尊重弟子，
人能弘法，即人有法。以法成人，即法有人。人法所处，理当贵矣。非果而果，即为有佛。若因而因，即以尊重弟子，谓普贤、文殊等。
尔时，须菩提白佛言：世尊，当何名此经？我等云何奉持？
遵修为奉，任弘为持。在三成范，请问其轨。
佛告须菩提：是经名为金刚般若波罗蜜，以是名字汝当奉持。
名贯题目，义已备矣。境慧相从，通名般若。那要宜别归乎圣心，挈纲目举，诠合义从，名正理显，宜应修习。
所以者何？须菩提，佛说般若波罗蜜，即非般若波罗蜜。
夫名不虚设，必当其实。金刚所拟，物莫不碎。此慧所照，法无不空。即非般若，即慧空也。境灭慧忘，何相不尽。弘持之旨，宜在于此。释中，初无所有，二亦无所有，而意异故，明不无所有。此简性空义。一者性自是空，二者破性说空。前有所无空，后无所有空。大品云：诸法无所有，如是有，如是无所有，是事不知，名为无明。有所无望前，无所有望后。前三藏中，说性义皆破，即属破性说空所摄。而此性义，前时为缘为有者，今日悉无。故言有所无，而言无所有。望后明诸法无所有，而复有不无所有义，即明如是有。故经云：不知名无明，破性说性空。横论破病，一切悉皆洗净，是尽亦尽，是净亦净。竖论入道，尽复有不尽义。此望道为论，即此尽净为道。道有革凡成圣之用，不同二头三手之无所有。复有不无所有义，即是如是有义。若是前无所有，一向无所有，无所有，亦复无所有。后明无所有，即是不无所有。无所有，名虽同而意有异。就前中，初明如空，次明如不空。所以者何？佛说般若，即非般若，此是如空。既以性空为般若，般若即非般若。性空如亦空，
须菩提，于意云何？如来有所说法不？须菩提白佛言：世尊，如来无所说。
境慧都空，复何所说？说不说，如不如，二智皆空也。
须菩提，于意云何？三千大千世界所有微尘，是为多不？须菩提言：甚多，世尊！须菩提，诸微尘，如来说非微尘，是名微尘；如来说世界非世界，是名世界。
微尘即非微尘，是名微尘，故是无所有。如是有，大品云：不知名无明。今明了此如是有，即智慧也。散为微尘，合成世界，世界无性，故非假名，即是
须菩提，于意云何？可以三十二相见如来不？不也，世尊。不可以三十二相得见如来。何以故？如来说三十二相，即是非相，是名三十二相。
非相假名身相，只以身为非身。不是遣除身别有非身也，亦非遣相别有无相。相无相，不一不异。
须菩提！若有善男子、善女人，以恒河沙等身命布施；若复有人，于此经中，乃至受持四句偈等，为他人说，其福甚多。
说经名已，复一番校量。前寄舍财以明胜，此寄舍身以辨多。依报易舍，正报难捐。自易至难，示化渐也。身命布施，不免有生。弘持四句，累灭道成。
尔时，须菩提闻说是经，深解义趣，涕泪悲泣而白佛言：希有，世尊！佛说如是甚深经典，我从昔来所得慧眼，未曾得闻如是之经。
嗟我晚悟，兼悲未闻。愍念一切众生不知此法故悲，闻此法喜故悲，深嗟小乘呜呼自责故悲，不善观空名得慧眼故尔。前虽闻而未闻，如此降伏应住也。
世尊，若复有人得闻是经，信心清净则生实相，当知是人成就第一希有功德。世尊，是实相者则是非相，是故如来说名实相。
实相即是非相，若有少相，即非实相，故以无相为实相。如来说此，而人能信，岂非第一希有？而言生实相者，即是无生生也。大品云：色不生故，般若波罗蜜生。若解色无生，即是无生，观智起故，般若生也。
世尊，我今得闻如是经典，信解受持，不足为难。
过佛道，成证圣，方信何难？生值佛世，亲得解悟，解故信之易也。
若当来世后五百岁，其有众生得闻是经，信解受持，是人则为第一希有。
生不值佛，而能信如是无相之法，斯岂不难？故末法时信，最可称美。
何以故？此人无我相、人相、众生相、寿者相。
由无我相能信此经，若才有少许我人等相，即不信也。
所以者何？我相即是非相，人相、众生相、寿者相即是非相。
我相即是非相，无片许相可得，故其能不颠倒。我人等从本以来，无一相可得，故其体本来无相，即为希有。此是反释。
何以故？离一切诸相即名诸佛。
相尽解极，即是为佛，能离有无，毕竟常住。前亦云：若见诸相非相，即见如来。
佛告须菩提：如是，如是！若复有人得闻是经，不惊不怖不畏，当知是人甚为希有。何以故？须菩提！如来说第一波罗蜜，即非第一波罗蜜，是名第一波罗蜜。
若善吉自言容可不定，言无我、人即是佛者，佛今印定，如汝所说，是故非虚。一往怛愕名惊，心胆怯弱名怖，深恶前事名畏。又惊是始行，怖是二乘，畏是外道。亦初、闻经不惊，二、思义不怖，三、修行不畏。第一即般若，诸度中最第一，从后数起亦第一。
须菩提，忍辱波罗蜜，如来说非忍辱波罗蜜。
安耐名忍，加毁为辱。既无我人，谁加谁忍？非忍为忍，忍为非忍，为般若体也。
何以故？须菩提，如我昔为歌利王割截身体，我于尔时无我相、无人相、无众生相、无寿者相。何以故？我于往昔节节支解时，若有我相、人相、众生相、寿者相，应生瞋恨。
歌利，此云恶生。王何故忍即非忍？引事为证，有苦能忍，有忍无苦，既无我人，割忍何生？若有人我，必生忿恚，而能恬然无我明矣。
须菩提，又念过去于五百世作忍辱仙人，于尔所世无我相、无人相、无众生相、无寿者相。
菩萨知身无所有，舍不足难；若有此身，舍大难也。尸毗代鸽，由是三藏中事。忍，前明有忍无苦，今明无苦有乐；有慈悲故无恨，无恨故即乐也。
是故，须菩提，菩萨应离一切相，发阿耨多罗三耨三菩提心。
此是般若之中心，故须精解。初劝离相发心，菩萨以相尽为极，故宜以忘怀而期心也。
不应住色生心，不应住声、香、味、触、法生心，
即是前诫不住色心中，离一切相，不住声香等也。
应生无所住心，若心有住则为非住。
般若无相可缘，心何所住？若心有住，即为非住，住相即心动，故非住也。
是故佛说：菩萨心不应住色布施。
令不住六尘行施，还举前宗会，以成义理无住，故应忘心而施，不住色无财物也。
须菩提，菩萨为利益一切众生故，应如是布施。
令(一作今)为利益而行施，施不望报，利益必深也。
如来说一切诸相即是非相，又说一切众生则非众生。
举佛说为证，诸相皆无不见施者。我说一切相即非相，不应住相生心行施。又说一切众生即非众生，受者亦无，不应化众生而受度也。
须菩提，如来是真语者、实语者、如语者、不诳语者、不异语者。
举能说人为证，真是不伪，实是无虚。如必当理不诳，非妄不异，即始终恒一，圣言不谬，故宜修行也。
须菩提，如来所得法，此法无实无虚。
寄实以非虚，何实之可得耶？若疑我说法非者，及能说人亦非者，今我所证得法，只自如此心，实作此证，不实不虚两舍，无生无灭等例然。故所说如所得，非虚言也。
须菩提，若菩萨心住于法而行布施，如人入暗则无所见；若菩萨心不住法而行布施，如人有目，日光明照见种种色。
显住相，非晓冥，若夜游。前举有得为非，后举无得为是。若住色等行施，不能得见诸法；若不住法行施，如有目日光，能得见色。无惑三事，即不住相也。慧见为目，理境为日，万行显别为种种色。诸法本来空，菩萨观心，复知其无所有而行施者，即所见明了。此中先法后譬，直说譬耳。
须菩提，当来之世，若有善男子、善女人，能于此经受持读诵，则为如来以佛智慧，悉知是人，悉见是人，皆得成就无量无边功德。
如来所见，理用非谬，明将来宜加勤修也。
须菩提，若有善男子、善女人，初日分以恒河沙等身布施，中日分复以恒河沙等身布施，后日分亦以恒河沙等身布施，如是无量百千万亿劫以身布施；若复有人闻此经典信心不逆，其福胜彼，何况书写、受持、读诵、为人解说！
若能如是信者，胜一日三时。以恒沙身命布施，分一日为三分，故言初、中、后。施重又多，功德弥旷。若于此经生心不逆，福胜前施。施即有限，信心无极，何况书、持、读、诵、说！但言以信，况复弘持也！
须菩提，以要言之，是经有不可思议、不可称量、无边功德。
答：上无所有，如是有，不可思议事也。能知诸法本来无所有，而以无所有为有，即不可思议。此文有十，第一经不可思议，理圆道极，言即尽美，提宗积实，约言之耳。物莫能测，不思议也。算数不该，不可称量也。荡然无涯，无边耳。以要言之，略此三句矣。文理平等，无所有，如是有，非般若为般若，非身相为身相，皆不可思议也。
如来为发大乘者说，为发最上乘者说。若有人能受持、读诵、广为人说，如来悉知是人，悉见是人，皆得成就不可量、不可称、无有边、不可思议功德，如是人等则为荷担如来阿耨多罗三藐三菩提。
此经在始，便为大乘，不为三乘。广运无涯，谓之大乘。超三乘之胜，谓之最上。自非其人，不谬说也。包含名大，无胜最上。如来悉知见者，人高道旷，唯佛见之。荷担菩提，千载不坠，由于人弘，任持运行，荷担义也。背荷肩担，非身而身，实相法身，非因非果，即是两肩也。
何以故？须菩提，若乐小法者，着我见、人见、众生见、寿者见，则于此经不能听受读诵、为人解说。
三乘不堪闻，不信受，乐小是二乘，着我是凡夫，着见是外道，不能读诵，以失释得也，故为人不可思议。
须菩提，在在处处若有此经，一切世间天、人、阿修罗所应供养，当知此处则为是塔，皆应恭敬作礼围绕，以诸华香而散其处。
地是无知法处，故贵。虽复废言息义，此处常有天龙围绕，如帝王所居之处，人皆宗重。天人供养此处是塔，恭敬作礼而散香华。
复次，须菩提，善男子、善女人受持读诵此经，若为人轻贱，是人先世罪业应堕恶道；以今世人轻贱故，先世罪业则为消灭。
转障为轻也。本有重障，习学般若，先世重罪，现在轻受，止为人轻贱，过去重罪，即得消灭。罪起由惑，福生于解，福解既积，则宿殃灭矣。
当得阿耨多罗三藐三菩提。
即受记也。累灭解生，菩提可登，故佛悬记也。
须菩提！我念过去无量阿僧祇劫，于然灯佛前，得值八百四千万亿那由他诸佛，悉皆供养承事，无空过者。若复有人，于后末世，能受持读诵此经，所得功德，于我所供养诸佛功德，百分不及一，千万亿分，乃至算数譬喻所不能及。
明能持经者所得福德，胜佛往行然灯佛时，始获无生忍。今能无所得心而持经者，得福胜我阿僧祇佛所值八百四千万亿那由他佛供养，无空过者。福德算数不及，心限即福少，意旷则功德多也。
须菩提！若善男子、善女人，于后末世，有受持读诵此经，所得功德，我若具说者，或有人闻，心即狂乱，狐疑不信。
具说无所得，持经所得福，时人闻则狂乱狐疑不信解，通人旷德必无涯。狂乱不信，不足明道也。
须菩提，当知是经义不可思议。
万行渊深，义谁能测？以无所得、无所有，如是有无所有为义，以非般若而为般若，是故经义不可思议。
果报亦不可思议。
菩提妙果，岂有心之所议？如华严经明初发心便成正觉，与微尘法界众生为眷属，故知果报不可思议也。
尔时，须菩提白佛言：世尊，善男子、善女人发阿耨多罗三藐三菩提心，云何应住？云何降伏其心？
佛告须菩提：善男子、善女人发阿耨多罗三藐三菩提心者，当生如是心：我应灭度一切众生。灭度一切众生已，而无有一众生实灭度者。
就体中辨于三假：初受假，次名假，后法假。受是人，人即有名。此人之与名，有能成之法也。三假是立法，云何将三假释无所有？三假乃是立法，亦是坏法。今欲明无所有，故须将来释。若横排(一作论)破病，则实是一无所有。若竖论望道，即无所有而不无所有。此三假亦然，能成能破。故(一有既字)言假有，竟何所有？既言假有，何为而不有？初约释迦因无所有。初明得者，明发心欲度众生，起弘誓愿：我当灭度一切众生。实无众生得灭度者，此明菩萨知众生如有，何可灭？若实有众生可度，释论云：菩萨得杀众生罪。又大品如化品：佛语须菩提：诸法本有今无耶？此即责须菩提意。众生非本时有，今时无，何须慰喻始行？菩萨本自无生，今何可灭也？
何以故？须菩提，若菩萨有我相、人相、众生相、寿者相，则非菩萨。
以失明得，理可见矣。
所以者何？须菩提，实无有法发阿耨多罗三藐三菩提心者。
无发心者，故知无我即是行人；空计我有惑，故非菩萨。
须菩提，于意云何？如来于然灯佛所，有法得阿耨多罗三藐三菩提不？
即引自昔得记之解，以证前说。
不也，世尊。如我解佛所说义，佛于然灯佛所，无有法得阿耨多罗三藐三菩提。
圣心难测，义推可图，得记由于无相，无相之中，即无所得也。
佛言：如是，如是！须菩提！实无有法如来得阿耨多罗三藐三菩提。须菩提！若有法如来得阿耨多罗三藐三菩提者，然灯佛则不与我授记：汝于来世，当得作佛，号释迦牟尼。以实无有法得阿耨多罗三藐三菩提，是故然灯佛与我授记，作是言：汝于来世，当得作佛，号释迦牟尼。
佛述：如汝所说者，在因时已，自无所有，故无所得菩提。佛与我记，若见有法，则乖菩提，何容得记？无法得菩提，是故然灯授记。无法则会理，会理则向极，故得记也。
何以故？如来者，即诸法如义。若有人言：如来得阿耨多罗三耨三菩提。须菩提，实无有法佛得阿耨多罗三藐三菩提。须菩提，如来所得阿耨多罗三藐三菩提，于是中无实无虚。
同如，故无所有。诸法性空，理无乖异，谓之为如。会如解极，故名如来也。若有人说如来得菩提者，此人俗间语，非理言也。实无法得菩提。佛，人也；菩提，道也。既无人法，谁得菩提？菩提之中，不见是非。非实即无是，非虚即无非也。
是故如来说一切法皆是佛法。须菩提，所言一切法者，即非一切法，是故名一切法。
如来在一切数，故凡夫违一切法为邪，圣人顺一切法为正。正即觉悟，故皆佛法矣。
须菩提，譬如人身长大。须菩提言：世尊，如来说人身长大，则为非大身，是名大身。
直举人身类上诸法，缘假故长大，无性即非身，既非般若为般若者，宁不以非身为身耶？
须菩提，菩萨亦如是，若作是言我当灭度无量众生，则不名菩萨。何以故？须菩提，实无有法名为菩萨。
灭度众生不名菩萨者，元无众生，横见众生，见则乖道，非菩萨也。何以故下，释菩萨自无，何有众生。
是故佛说：一切法无我、无人、无众生、无寿者。
无菩萨亦无众生，一切法都无人我也。
须菩提，若菩萨作是言：我当庄严佛土。是不名菩萨。何以故？如来说庄严佛土者，即非庄严，是名庄严。
虚襟进道，严土济物，济物之行，方便慧也。解空无相，谓之为慧。若言我能庄严国土，众生可化，见惑违道，何名菩萨也？如来说非庄严，是名庄严者，无存于化，而土自严也。明应住义。受假竟。
须菩提！若菩萨通达无我法者。
既云一切法皆无所有，何名菩萨？今实无一切诸法，而今言菩萨但有其名，今明此名亦无所有。何名？此为菩萨通达诸法无我等相，故名菩萨。真菩萨故，所以能通达无我也。
如来说名，真是菩萨，
通达非伪，真菩萨也。名假竟。
须菩提，于意云何？如来有肉眼不？如是，世尊，如来有肉眼。须菩提，于意云何？如来有天眼不？如是，世尊，如来有天眼。须菩提，于意云何？如来有慧眼不？如是，世尊，如来有慧眼。须菩提，于意云何？如来有法眼不？如是，世尊，如来有法眼。须菩提，于意云何？如来有佛眼不？如是，世尊，如来有佛眼。
即上如来悉知悉见，是人法虽多，不过功德、智慧二种严心为其体，故备空也。智慧虽多，不过五眼。旧云：肉眼见障内，天眼见障外，慧眼见真，法眼见俗，佛眼通知内外法。今言但是一智，差别说之，故有五耳。释论云：法眼知声闻、缘觉等法，故名法眼。是以知俗名法眼。然此中本明智慧空，而直辨五眼，不言其空者，意现于后。后既将智体心空，智宁不空？后明功德空，前智岂不空？以前明智有，后明功德无，无有虽殊，智不乖也。
须菩提，于意云何？恒河中所有沙，佛说是沙不？如是，世尊，如来说是沙。须菩提，于意云何？如一恒河中所有沙，有如是沙等恒河，是诸恒河所有沙数佛世界，如是宁为多不？甚多，世尊。佛告须菩提：尔所国土中所有众生若干种心，如来悉知。何以故？如来说诸心皆为非心，是名为心。所以者何？须菩提，过去心不可得，见在心不可得，未来心不可得。
以举恒沙等来，为欲校量取心，明其空耳。如来说心，皆为非心，只以非心为心，此与前不异。五眼照理，无不周备，举色心收境尽矣。三世不可得，说非心名心。何者？以三世心无性可得，故可从缘而生心也。
须菩提，于意云何？若有人满三千大千世界七宝以用布施，是人以是因缘得福多不？如是，世尊。此人以是因缘得福甚多。须菩提，若福德有实，如来不说得福德多；以福德无故，如来说得福德多。
明福有实，此则有量，岂得多耶？以无福为福，故多也。金玉无性，故可积满三千；福德无实，则可旷施而多。心之无性，惑灭解生也。法假竟。
须菩提，于意云何？佛可以具足色身见不？不也，世尊。如来不应以具足色身见。何以故？如来说具足色身，即非具足色身，是名具足色身。须菩提，于意云何？如来可以具足诸相见不？不也，世尊。如来不应以具足诸相见。何以故？如来说诸相具足，即非具足，是名诸相具足。
色身者，法身如空月，色身若水像。世间之色，无实可睹，寻其本实，即法身也。慧为万善之主，施为众行之首。总为丈六金容，别则众相；云娑婆随，现则为相。岂可一方尽极？
须菩提！汝勿谓如来作是念：我当有所说法。莫作是念。何以故？若人言：如来有所说法。则为谤佛，不能解我所说故。须菩提！说法者，无法可说，是名说法。
道成(一作感)应出，说法化人。谬传毁圣，名为谤佛。无法可说，是名说法。故传说法之意，向言无说，非杜默不语，但无存而说，即说满大下，无乖法理之过也。
尔时，慧命须菩提白佛言：世尊，颇有众生于未来世，闻说是法生信心不？佛言：须菩提，彼非众生，非不众生。何以故？须菩提，众生、众生者，如来说非众生，是名众生。
此六十二字，秦译无而魏译有，故天台疏中无科释。
须菩提白佛言：世尊！佛得阿耨多罗三藐三菩提，为无所得耶？
佛，人也；菩提，道也。佛得道故，说以示人，而言无法可说，未审得道不？
佛言：如是，如是！须菩提！我于阿耨多罗三藐三菩提，乃至无有少法可得，是名阿耨多罗三藐三菩提。
相尽虚通，谓之菩提。菩提无相，有何可得？寂灭无得，道之至也。
复次，须菩提！是法平等，无有高下，是名阿耨多罗三藐三菩提。
结成菩提义也。人无贵贱，法无好丑，平等菩提义也。
以无我、无人、无众生、无寿者修一切善法，则得阿耨多罗三藐三菩提。须菩提，所言善法者，如来说非善法，是名善法。
无我人修一切善，即是修义。夫形端故影直，声和则响顺。忘我人而修因，必克无相之菩提。所言善法，下人既不有善，何得实耶？善是离恶之名，法是轨持之义。
须菩提，若三千大千世界中，所有诸须弥山王，如是等七宝聚，有人持用布施；若人以此般若波罗蜜经，乃至四句偈等，受持读诵，为他人说，于前功德，百分不及一，百千万亿分，乃至算数譬喻所不能及。
聚宝有尽，妙解无穷，一偈法宝，胜无量珍也。
须菩提！于意云何？汝等勿谓如来作是念：我当度众生。须菩提！莫作是念。何以故？实无有众生如来度者。若有众生如来度者，如来则有我、人、众生、寿者。须菩提！如来说有我者，则非有我，而凡夫之人以为有我。须菩提！凡夫者，如来说则非凡夫。
菩提无得为果，故以忘言而说。勿谓如来见众生可度，若见有众生，则为我见。何谓？如来但说假名我耳，故非实我。而凡夫者，闻说假名，不达言旨，以为实我。如来说非凡夫者，凡夫不实，故可化而成佛也。
须菩提，于意云何？可以三十二相观如来不？
谓众生是有，可化而成圣；法身不无，可以妙相而期，故发问也。
须菩提言：如是，如是，以三十二相观如来。
听者实尔，用三十二相见如来也。
佛言：须菩提！若以三十二相观如来者，转轮圣王则是如来。
即以近事质之，令其自解。
须菩提白佛言：世尊，如我解佛所说义，不应以三十二相观如来。
时情谓然，我解不尔。
尔时，世尊而说偈言：若以色见我，以音声求我，是人行邪道，不能见如来。
金容焕眼而非形，八音盈耳而非声，偏谬为邪，愚邪隔不见也。
须菩提，汝若作是念：如来不以具足相故，得阿耨多罗三藐三菩提。须菩提，莫作是念！
功用无所有，即是有不断灭义。有因有果，一切宛然，即是般若方便用。论云：得般若气分，故有居空涉有之用，无复滞碍。有义虽多，不过因果，得菩提是果也。明果中二：初诫，次有。汝莫作是念，诫也。
如来不以具足相故得阿耨多罗三藐三菩提。
勿言诸法一向无所有故，谓不以具足相故得菩提，不偏在色声故向言非，非不身相故复言是也。
须菩提，汝若作是念：发阿耨多罗三藐三菩提心者，说诸法断灭。莫作是念！
诫莫起断灭。相尽寂灭故不有，道至(一作王)十方非谓无。应毕而谢即不常，感至随现故不断。体合中道，轨物之式，限之一方，岂不谬哉！
何以故？发阿耨多罗三藐三菩提心者，于法不说断灭相。
须菩提，若菩萨以满恒河沙等世界七宝，持用布施。
就忍行中，先校量施宝。
若复有人知一切法无我得成于忍，此菩萨胜前菩萨所得功德。何以故？须菩提，以诸菩萨不受福德故。
忘我则忍成，超出故胜也。
须菩提白佛言：世尊，云何菩萨不受福德？
须菩提，菩萨所作福德不应贪着，是故说不受福德。
乃云不受亦不受，受其报种，已名贪着无存，我人邪染何生？
须菩提，若有人言：如来若来、若去、若坐、若卧。是人不解我所说义。何以故？如来者，无所从来，亦无所去，故名如来。
若言从真如实际中来，善逝自及化人去，至般涅槃，皆是不解佛所说义。如来，道荫之主；世界，权应之宅；众生，慈育之子。举此三事，大旨彰矣。无来无去，故名如来。解极会如，体无方所，缘至物现，来无所从，感毕为隐，亦何所去也？
须菩提，若善男子、善女人，以三千大千世界碎为微尘。于意云何？是微尘众宁为多不？甚多，世尊。何以故？若是微尘众实有者，佛则不说是微尘众。所以者何？佛说微尘众，即非微尘众，是名微尘众。
以微尘成世界有合，世界有合故起见，见者则失。谓有此四妄想得者，非见为见，乃至非尘为尘。为得此四，并是般若用。尘界等是依报，见是正报，合通色心，即此下是碎尘用。善男子，并是大行，同华严佛说非微尘为尘。
世尊，如来所说三千大千世界，即非世界，是名世界。
微尘非实，故可碎而为多；世界非有，则可假借而成也。
何以故？若世界实有者，则是一合相。如来说一合相，则非一合相，是名一合相。须菩提，一合相者，则是不可说，但凡夫之人贪着其事。
以非合为合，故是不可说；只复言是合，此复非复是。故假名说合，何为而非合？以非合为合，竟何有合？大经四句，皆不可说，有因缘故，亦可得说。今亦无合，假说合耳。中论、大品皆破合，当知无合。今经中说合，顺俗假说耳。凡夫贪着事，不知事即理，理无所有，即是事无所有，何故非世界名世界？若实是有，即应一性，合不可分。假众生名一，无合可得；假名无体，不可实说。疑惑则凡夫贪着，故计实
须菩提，若人言：佛说我见、人见、众生见、寿者见。须菩提，于意云何？是人解我所说义不？不也，世尊。是人不解如来所说义。何以故？世尊说我见、人见、众生见、寿者见，即非我见、人见、众生见、寿者见，是名我见、人见、众生见、寿者见。
凡夫谓诸见决定是见，今佛说非见，以本来无所有，诸见非实，可改为正。众生虚假，从凡至圣。
○正说竟。
须菩提，发阿耨多罗三藐三菩提心者，于一切法应如是知，如是见，如是信解，不生法相。须菩提，所言法相者，如来说即非法相，是名法相。
非止近益当时，亦且远传千载。始终既毕，故指宗劝人。凡欲发心成佛，净国土，化众生，当如上所说理而生知见也。如是信解者，理深未明，推信为解耳。不生法相，但是虚假，非实法也。如来说非法相，是名法相。相穷理尽，明其唯如来说言非实，故应从信矣。
须菩提，若有人以满无量阿僧祇世界七宝持用布施，若有善男子、善女人发菩萨心者，持于此经乃至四句偈等，受持读诵为人演说，其福胜彼。
七宝有竭，四句无穷。明以无所得心，持经一偈，其福胜彼有所得施。
云何为人演说？
徴，起也。
不取于相，如如不动。
弘通此经，若为方法，须不取法相，须如真如，上如是智，下如是境，心境快(一作扶)合，故得不动，不动空有等法。
何以故？一切有为法，如梦幻泡影，如露亦如电，应作如是观。
明观也。观诸法梦幻等，而为人说句偈，有真实及有此假有也。大品十喻：一、幻，二、𦦨，三、水月，四、虚空，五、响，六、干城，七、梦，八、影，九、镜像，十、化。此中举六，论本明九。然流通方法，不出止观，故今略举。即止为观，故见一切皆空梦幻；即观而止，故一切梦幻等，皆悉如如也。
佛说是经已，长老须菩提，及诸比丘、比丘尼、优婆塞、优婆夷，一切世间天、人、阿修罗，闻佛所说，皆大欢喜，信受奉行。
闻法欢喜，既能信受，复如说行，说人如法，受者得解。般若真正之法，非是有所得，断常等法，三事具足。说人是佛，一切智人，所说之法，即中道正法。般若无所得法，受者最上乘人，久种三多，持戒修福，三德斯备，闻不惊怖，即能信解，是故欢喜。道蕴圣心，持授则彰，宿感冥构，不谋而集，同听齐悟，法喜荡心，服玩遵承，永不朽也。
金刚般若波罗蜜经
金刚经者，诸家疏抄，不可胜数，而智者大师科注，未流传此方久矣。笑庵南游，曾获斯本，虽欲刊行，所费难办。故命余作一偈，遍叩缁素，以求乐施。若有破悭者，则泯诸有于六喻，证般若于当念，径登金刚不坏场，岂不快哉！其偈曰：
般若群谈同不同，䒶台科注要流通。
时人欲识金刚体，只在方兄一诺中。
旹应永十九年龙集壬辰南吕下浣吉日寓龙华梵芳谨书
锁释金刚经科仪会要一卷
宋宗镜述

        </div>
      </div>
    </div>
  </div>
</div>
<!--update:2025-08-30 09:34:16-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>