<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="法华经玄义辑略,法华经玄义辑略全文在线阅读,法华经玄义辑略全文在线下载,大玄古籍书库">
<meta name="description" content="法华经玄义辑略，一卷，明传灯录。_法华经玄义辑略_全文在线阅读_法华经玄义辑略_全文在线下载_大玄古籍书库">
<title>法华经玄义辑略_传灯_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">法华经玄义辑略</span> <br/>
          作者： <span class="inputVal" id="bkauthor">传灯</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]16991</span> <br/>
          说明： <span class="inputVal" id="bkdec">法华经玄义辑略，一卷，明传灯录。</span> <br/>
          封面： <span class="inputVal" id="bkimg">Z_2802.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]法华经玄义辑略
[book_author]传灯
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]16991
[book_dec]法华经玄义辑略，一卷，明传灯录。
[book_img]Z_2802.jpg


[book_title]法华经玄义辑略
妙法莲华经玄义辑略
天台山幽溪沙门传灯录
天台智者大师，以五章玄义，解释经题。题下义旨，罄无不尽。言五章者，一释名，二辨体，三明宗，四论用，五判教。释此五章，有通有别。通则七番共解，别则五章各说。例如利钝，须广略二门也。言七番共解者，一标章，二引证，三生起，四开合，五料简，六观心，七会异。标章令易忆持，起念心故。引证佛语，起信心故。生起使不杂乱，起定心故。开合料简会异等，起慧心故。观心即闻即行，起精进心故。五心立，成五根，排五障，成五力，乃至入三解脱门。略说七重，共意如此。广解五章者，一一广起五心五根，令开示悟入佛之知见耳。如是等义，备在妙玄，今辄录彼五章大略。
初释名为三：初判通别，二定前后，三略正解。初判通别者，妙法莲华，名异众典，别也；俱称为经，通也。立此二名，凡约三意，谓教、行、理。从缘故教别，从说故教通；从能契故行别，从所契故行通；理从名故别，名从理故通。此略说也。若广说者，夫教本应机，机宜不同，故部部别异。金口梵声，通是佛说，故通别二名也。约行者，泥洹真法宝，众生以种种门入。如五百比丘各说身因，佛言无非正说；三十二菩萨各入不二法门，文殊称善。大论明阿那波那皆是摩诃衍，以不可得故。当知从行则别，所契则同。求那䟦摩云：诸论各异端，修行理无二(云云)。约理者，理则不二，名字非一。智度论云：般若是一法，佛说种种名。大经云：解脱亦尔，多诸名字，如天帝释有千种名。名多故别，理一故通。今称妙法之经，即是教之通别；各赐诸子等一大车，乘是宝乘，直至道场，即是行之通别；或言实相，或言佛知见、大乘家业、一地实事、宝所系珠、平等大慧等，是理之通别。约此三义，故立两名也。
二、定妙法前后者。若从义便，应先明法，却论其妙。下文云：我法妙难思。若从名便，应先妙次法。如欲美彼，称为好人，笃论无人，何所称好？必应先人后好。今题从名便，故先妙后法；解释义便，故先法后妙。虽复前后，亦不相乖。
三、略正解，为二：初略解别名，次略释通名。初解别名，为二：先释妙法，次释莲华。妙法又二：先法，次妙。
法者，南岳师云：法有三，谓众生法，佛法，心法。众生法者，经云：所谓诸法有如是相，如是性，如是体，如是力，如是作，如是因，如是缘，如是果，如是报，如是本末究竟等。天台师云：依义读文，凡有三转。一云：是相如，是性如，乃至是报如。二云：如是相，如是性，乃至如是报。三云：相如是，性如是，乃至报如是。若皆称如者，如名不异，即空义也。若作如是相，如是性者，点空性相，名字施设，逦迤不同，即假义也。若作相如是者，如于中道，实相之是，即中义也。分别令易解，故明空假中。得意为言，空即假中。约如明空，一空一切空。点如明相，一假一切假。就是论中，一中一切中。非一二三，而一二三，不纵不横，名为实相。唯佛与佛，究竟此法，是十法摄一切法。若依义，便作三意分别。若依读，便当依偈文云：如是大果报，种种性相义(云云)。昔光宅法师，以前五如是为权，属凡夫。次四如是为实，属圣人。后一如是，总结权实。引偈证云：如是大果报，大故知是实。种种性相，故知是权。天台师云：今恐不尔，大义有三，大多胜。若取大为实者，亦应取多取胜。种种之名，岂非多义。若言权属凡夫，凡夫何意无实。若实属圣人，圣人何意无权。如此抑没，义不可依。今明权实者，以十如是约十法界，为六道四圣也。皆称法界者，其意有三十数，皆依法界，法界外更无复法能所合称，故言十法界也。二、此十种法，分齐不同，因果隔别，凡圣有异，故加之以界也。三、此十皆即法界，摄一切法，一切法趣地狱，是趣不过，当体即理，更无所依，故名法界。乃至佛法界，亦复如是。若十数依法界者，能依所依，即入空界也。十界界隔者，即假界也。十数皆法界者，即中界也。欲令易解，如此分别，得意为言，空即假中，无一二三，如前(云云)。此一法界，具十如是，十法界，具百如是，又一法界，具九法界，则有百界十如是。束为五差，一恶，二善，三二乘，四菩萨，五佛。判为二法，前四是权法，后一是实法。细论各具权实，且依两义。然此权实，不可思议，乃是三世诸佛二智之境。以此为境，何法不收？(非但即诸世谛而已。)此境发智，何智不发？(非但触事而真而已。)故文云，诸法诸法者，是所照境广也。唯佛与佛，乃能究尽者，明能照智深，穷边尽底也。其智慧门，难解难入者，叹境妙也。我所得智慧，微妙最第一者，叹智与境相称也。方便品长行，略说此法，后开示悟入，广说此法，火宅譬喻此法，信解领解此法，长者付子此法，药草述成此法，化城引入此法，如是等种种，秪名十如权实法耳。如来洞达，究十法底，尽十法边，明识众生种非种，芽非芽，熟不熟，可度脱不可度脱，如实知之，无有错谬。殃掘摩罗，虽是恶人，实性相熟，即时得度。四禅比丘，虽是善人，恶性相熟，即不堪度。当知众生之法，不可思议，虽实而权，虽权而实，实权相即，不可思议。不可以牛羊眼观视众生，不可以凡夫心评量众生，智如如来，乃可评量。何以故？众生法妙故。故经云：欲令众生开示悟入佛之知见。若众生无佛知见，何所论开？当知佛之知见，蕴在众生也。佛法者，佛岂有别法？秪百界千如，是佛境界，唯佛与佛，究竟斯理。如函大，盖亦随大，以无边佛智，照广大佛境，到其源底，名随自意法也。若照九法，性相本末，纤芥不遗，名随他意法。从二法本，垂十界迹，或示己身，或示他身，或说自意语，或说他意语，自意他意，不可思议，己身他身，微妙寂绝，皆非权非实，而能应于九界之权，一界之实，而于佛法，无有损减，诸佛之法，岂不妙耶？故经云：止止不须说，我法妙难思。佛法不出权实，是法甚微妙，难见难可了，一切众生类，无能知佛者，即实智妙也。及佛诸余法，亦无能测者，即佛权智妙也。如是二法，唯佛与佛，乃能究尽诸法实相，是名佛法妙也。心法者，前所明法，岂得异心？但众生法太广，佛法太高，于初学为难。然心佛及众生，是三无差别，观心则易。涅槃云：一切众生，具足上定。上定者，谓佛性也。能观心性，名为上定。上能兼下，即摄得众生法也。华严云：游心法界如虚空，则知诸佛之境界。法界即中也，虚空即空也，心佛即假也。三种具，即佛境界也。是为观心，仍具佛法。又游心法界者，观根尘相对，一念心起，于十界中，必属一界。若属一界，即具百界千法。于一念中，悉皆备足。此心幻师，于一日夜，常造种种众生，种种五阴，种种国土，所谓地狱假实国土，乃至佛假实国土。行人当自选择，何道可从？又如虚空者，观心自生心，不须藉缘。藉缘有心，心无生力。心无生力，缘亦无生。心缘各无，合云何有？合尚叵得，离则不生。尚无一生，况有百界千法也？以心空故，从心所生，一切皆空。此空亦空，若空非空。点空设假，假亦非假。无假无空，毕竟清净。又复佛境界者，上等佛法，下等众生法。故经云：修摄其心，观一切法，不动不退。净名云：诸佛解脱，当于众生心行中求。华严云：心佛及众生，是三无差别。破心微尘，出大千经卷，是名心法妙也。释法竟。
二、明妙者，一、通释，二、别释。通又为二：一、相待，二、绝待。相待论妙者，待半字为粗，明满字为妙，亦是常无常、大小相待为粗妙也。净名云：说法不有亦不无，以因缘故诸法生。即是明满字也。始坐佛树力降魔，得甘露灭觉道成。即提昔之半，待出于满也。般若云：于阎浮提见第三法轮转。亦是对鹿苑为一，待般若为第二也。涅槃云：昔于波罗柰初转法轮，今于尸城复转法轮。众经皆共以鹿苑为半、为小、为粗，待此明满大妙，其义是同。今法华明昔于波罗奈转四谛法轮、五众之生灭，今复转最妙无上之法轮。此亦待鹿苑为粗，法华为妙。妙义皆同，待粗亦等，文义在此也。问：齐方等来，满理无殊者，悉应称妙。答：今亦不克教定时，那忽云齐方等耶？纵令尔者，别有所以。何者？利根菩萨于彼入妙，与法华不异；钝根菩萨及二乘人犹带方便，诸味调伏。方等带生苏论妙以待粗，般若带熟苏论妙以待粗。今经无二味，方便纯真，醍醐论妙以待粗。此妙彼妙，妙义无殊，但以带方便、不带方便为异耳。复次，三藏但半字生灭门，不能通满理，故名为粗。满字是不生不灭门，能通满理，故名为妙。能通满理，复有二种：一、带方便通满理，二、直显满理。方等、般若，带方便通满理，今经直显满理。故中论云：为钝根弟子说因缘生灭相，为利根弟子说因缘不生灭相(云云)。中论偈云：因缘所生法，我说即是空，亦名为假名，亦名中道义。若不即空，为通真方便，是故言粗。若能即空，是通中方便。通中方便，若带即空即假通中者粗，不带空假直通中者妙(云云)。问：乳至醍醐，同称为满，是义云何？答：今以譬解。譬如官有三航，及以私航，从于此岸，度人彼岸。乳教如大中两航，共度人彼岸。酪教如私航，度人中洲。生苏如四种小航，与私航度人于中洲，两航度人于彼岸。熟苏如三航，一航中州，二航彼岸。醍醐如大航，度人彼岸。三航同是官物，故俱称满。私航非官物，是故言半。官物之中，二航小，所容盖寡。大航壮丽，容载倍多，独称为妙。智者以譬喻得解也。
二、绝待明妙者，为四：一、随情三假法起，若入真谛，待对即绝。故身子云：吾闻解脱之中，无有言说。此三藏经中绝待意也。二、若随理三假，一切世间皆如幻化，即事而真，无有一事而非真者，更待何物为不真耶？望彼三藏，绝还不绝；即事而真，乃是绝待。此通教绝待也。三、别教若起，望即真之绝，还是世谛。何者非大？涅槃犹是生死，世谛绝还有待。若入别教中道，待则绝矣。四、圆教若起，说无分别法，即边而中，无非佛法，亡泯清净，岂更佛法待于佛法、如来法界？故出法界外，无复有法可相形比，待谁为粗？形谁得妙？无所可待，亦无所绝，不知何名，强言为绝。大经云：大名不可称量，不可思议，故名为大。譬如虚空，不因小空，名为大也。涅槃亦尔，不因小相，名大涅槃。妙亦如是，妙名不可思议，不因于粗，而名为妙。若谓定有法界广大独绝者，此则大有所有，何谓为绝？今法界清净，非见闻觉知，不可说示。文云：止！止！不须说。即是绝言。我法妙难思，即是绝思。又云：是法不可示，言辞相寂灭。亦是绝叹之文。不可以待示，不可以绝示，灭待灭绝，故言寂灭。又云：一切诸法常寂灭相，终归于空。此空亦空，则无待绝。中论云：若法为待成，是法还成待。今则无因待，亦无所成。法华首云：既得无生忍，亦不生无生，无生即无生，是名绝待。降此已外，若更作者，绝何物？显何理？流浪无穷，则堕戏论，乃是迷情分别。绝待不绝，非绝非待，待于亦待亦绝，言语相逐，永无绝矣。何者？言语从觉观生，心虑不息，语何由绝？如痴犬逐块，徒自疲劳，块终不绝。若能妙悟寰中，息觉观风，心水澄清，言思皆绝。如黠师子，放块逐人，块本既除，块则绝矣。妙悟之时，洞知法界外无法，而论绝者，约有门明绝也。是绝亦绝，约空门明绝也。如快马见鞭影，无不得入，是名绝待妙也。用是两妙，妙上三法。众生之法，亦具二妙，称之为妙。佛法心法，亦具二妙，称之为妙。若将上四种绝待，约五味经者，乳教两绝，酪教一绝，生苏四绝，熟苏三绝。此经但有一绝，若开权绝者，无不入一妙绝也。问：何意以绝释妙？答：秪唤妙为绝，绝是妙之异名，如世人称绝能耳。又妙是能绝，粗是所绝，此妙有绝粗之功，故举绝以名妙。如迹中先施方便之教，大教不得起。今大教若起，方便教绝，将所绝以名于妙耳。又迹中大教既起，本地大教不得兴。今本地教兴，迹中大教即绝。绝于迹大，功由本大。将绝迹之大，名于本大，故言绝也。又本教若兴，观心之妙不得起。今入观妙寂，言语道断，本教即绝。绝由于观，将此绝名，名于观妙。为显此义，故以绝为妙。今将迹之绝妙，妙上众生法。将本地之绝妙，妙上佛法。将观心之绝妙，妙上心法。前四绝，横约四教。今三绝，横约圆教(云云)。
昔四明祖师问学者曰：法华既显一实，何故玄文释题而明二妙？门人自仁答曰：法华为开权显实之教，乃一代之所归，五时之极唱。若不以二妙甄之，则一乘显实，妙义难彰矣。且初相待论判粗妙者，彼此互形曰相，以他望己为待。盖待前四时七教之粗，方显法华一乘之妙。良以昔日诸经，机缘未熟，部味教观，兼但对带，不若法华淳圆绝妙，是故为粗。故经云：正直舍方便，但说无上道。已今当说此法华经最为第一，以故此经纯一无杂，独得妙名，良有以也。次绝待论开粗显妙者，绝前诸粗，无可形待也。盖以法华之妙，有绝粗之功，故使昔日四时七教之粗，一经开显，以一妙乘贯而绝之。粗即是妙，妙外无粗；权即是实，实外无权。譬如神仙九转丹砂，点铁成金，一成真金，不复为铁。故经曰：决了声闻法，是诸经之王，指汝所行，是菩萨道。开方便门，示真实相，一开之后，无所间然，无小无大，咸归佛界，一切诸法，皆是佛法，更无余乘，直显一实，是名绝待论妙也。然此二妙，若非相待以判，则不显法华超过诸说；若非绝待以开，则不知法华妙一切法。解释一题，陈兹二妙，兹所谓抗折百家，超过诸说，其为吾祖乎！
通释妙竟。别释妙者，若鹿苑三粗，鹫头一妙，皆迹中之说。约迹开十重论妙，此妙有迹有本，本据元初，元初本妙，十重论妙。迹本俱是教，依教作观，观复有十重论妙。迹中有众生法妙、佛法妙、心法妙，各十重，合三十重。此与众经论妙，有同有异。本中三十妙，与众经一向异。此六十重，一一皆有待妙、绝妙，则有一百二十重。若破粗显妙，即用上相待妙；若开粗显妙，即用上绝待妙(云云)。
释签云：本迹各十，具列在文。若观心十，并皆附在诸文之末，或存或没，不别开章。既其观心寄在诸文之下，今但约迹本两门，各具十妙义，各摄于心佛众生。
迹中十妙者：一、境妙，二、智妙，三、行妙，四、位妙，五、三法妙，六、感应妙，七、神通妙，八、说法妙，九、眷属妙，十、功德利益妙。云何境妙？谓十如境、因缘境、四谛境、三谛境、二谛境、一谛境、无谛境等。是诸佛所师，故称境妙。经云：诸法如是相等，唯佛与佛，乃能究尽诸法实相。实相是佛智慧门，门即境也。又云：甚深微妙法，难见难可了，我及十方佛，乃能知是相。即境妙也。智妙者，所谓二十智、四菩提智、下智、中智、上智、上上智、七权实智、五三智、一如实智。以境妙故，智亦随妙；以法常故，诸佛亦常。函盖相称，境智不可思议，故称智妙。经云：我所得智慧，微妙最第一。又以此妙慧，求无上道，无漏不思议，甚深微妙法，唯我知是相(云云)。即智妙也。行妙者，谓增数行、次第五行、不次第五行。智导行故，故言行妙。经云：本从无数佛，具足行诸道，行此诸道已，道场得成果。又云：合掌以敬心，欲闻具足道。又诸法从本来，常自寂灭相，佛子行道已，来世得作佛。即行妙也。位妙者，谓三草位、二木位、一实位。妙行所契，故言位妙。经初天雨四华，表住、行、向、地，开、示、悟、入，亦是位义。乘是宝乘，游于四方，四方是因位，直至道场是果位，即位妙也。三法妙者，谓总三法、纵三法、横三法、不纵不横三法、类通三法，皆秘密藏，故称为妙。经云：佛自住大乘，如其所得法，定慧力庄严。大乘即真性，定即资成，慧即观照，即三法妙也。感应妙者，谓四句感应、三十六句感应、三十五感应、别圆感应。水不上升，月不下降，一月一时，普现众水，诸佛不来，众生不往，慈善根力，见如此事，故名感应妙。经云：我于三七日，思惟如是事。又我以佛眼，观见六道众生。又一切众生，皆是吾子。又遥见其父，踞师子床。即感应妙也。神通妙者，谓报通、修通、作意通、体法通、无记化化通。无谋之应，称缘转变，若远若近，若种若熟若脱，皆为一乘，故言神通妙。经云：今佛世尊，入于三昧，是不可思议，现希有事。即神通妙也。说法妙者，谓说十二部法、小部法、大部法、逗缘法、所诠法、圆诠法。如理圆说，咸令众生开示悟入佛之知见，故言说法妙。经云：如来能种种分别，巧说诸法，言辞柔软，悦可众心。身子云：闻佛柔软音，深远甚微妙。又其所说，皆悉到于一切智地。又但说无上道。又已今当说，最为难信难解。即说法妙也。眷属妙者，谓业眷属、神通眷属、愿眷属、应眷属。如阴云笼月，群臣豪族，前后围绕，故言眷属妙。经云：但教化菩萨，无声闻弟子。即眷属妙也。利益妙者，谓果益、因益、空益、假益、中益、变易益。犹如大海，能受龙雨，故名利益妙。经云：现在未来，若闻一句一偈，皆与三菩提记。又须臾闻者，即得究竟三菩提。又若以小乘化我，即堕悭贪，此事为不可。又终不令一人独得灭度，皆以如来灭度而灭度之，即利益妙也。
本门十妙：一者、本因妙；二、本果妙；三、本国土妙；四、本感应妙；五、本神通妙；六、本说法妙；七、本眷属妙；八、本涅槃妙；九、本寿命妙；十、本利益妙。一、本因妙者，如来本初发菩提心，行菩萨道，所修因也。若十六王子，在大通佛时，弘经结缘，皆是中间所作，非本因也。若娑婆为墨，东行千界，方下一点，点不点等，尽抹为尘，一尘一劫，复过于是百千万亿那由他劫。弥勒补处，以出假智，直数世界，尚不能知，况数其尘，宁当得尽？特是如来巧喻，显其长远之相，况以世智，巧历算数也。文云：我以佛眼，观彼久远，犹若今也，唯佛能知。如此久远，皆是迹因，非本因也。若留中间之因，于后难信，是故法华拂迹除疑，权而非实。我本行菩萨道时，不在中间，过是已前所行道者，名之为本，故名本因妙。经云：我本行菩萨道，所成寿命，今犹未尽。即是本之行因妙也。本果妙者，本初所行圆妙之因，契得究竟常乐我净，乃是本果。不取寂灭道场，舍那成佛，为本果也。尚不取中间之果，以为本果，况舍那始成，云何是本？但取成佛已来甚大久远初证之果，名本果妙。经云：我实成佛已来无量无边亿那由他劫。又云：我实成佛已来久远若斯，但以方便教化众生。作如此说，即本果妙也。本国土妙者，本既成果，必有依国，今既迹在同居，或在三土，中间亦有四土，本佛亦应有土，复居何处？经云：自从是来，我常在此娑婆世界说法教化。按此文者，实非今日迹中娑婆，亦非中间权迹处所，乃是本之娑婆，即本国土妙也。本感应妙者，既已成果，即有本时所证二十五三昧，慈悲誓愿，机感相关，能即寂而照，名本感应妙。经云：若有众生来至我所，我以佛眼观其信等诸根利钝。此即本时照机之智，即本感应妙也。本神通妙者，亦是昔时所得无记化化禅，与本因时诸慈悲合，施化所作神通，骇动最初可度众生，故言本神通妙。经云：如来秘密之力。又中间文云：或示己身，或示他身，或说己事，或说他事。即是垂形十界，作种种像，验本亦然，即本神通妙也。本说法妙者，即是往昔初坐道场，始成正觉，初转法轮，四辩所说之法，名本说法妙。经云：是诸菩萨悉是我所化，令发大道心，今皆住不退，修学吾道法。又中间或说己事，或说他事，验本亦然，即本说妙法也。本眷属妙者，本时说法所被之人也。如下方住者，弥勒不识，即本眷属妙。经云：此诸菩萨，身皆金色，下方空中住，此等是我子，我从久远来，教化是等众。即本眷属妙也。本涅槃妙者，本时所证断德涅槃，亦是本时应处同居、方便二土。有缘既度，唱言入灭，即本涅槃妙。经云：又复言其入于涅槃，如是皆以方便分别。又云：今非入灭，而便唱言当取灭度。化缘既讫，而唱入灭。中间既唱涅槃，例本亦有涅槃，即本涅槃妙也。本寿命妙者，既唱入灭，则有长短、远近、寿命，名本寿命妙。经云：处处自说，名字不同，年纪大小。年即寿命，大小即长短、常无常也。中间既尔，本寿亦然，即本寿命妙也。本利益妙者，本业、愿、通、应等眷属，八番、十番饶益者，名本利益妙。经云：又以方便说微妙法，能令众生发欢喜心。即中间利益。又云：闻佛说寿命劫数长远，如是无量无边阿僧祇众生得大饶益。即迹中之益。迹与中间既尔，例本亦然，即是本利益妙也。
略引迹本二十重妙标章，引证如此。若广释者，具如玄文二卷之上至七卷之下(云云)。
释妙法竟。次释莲华者。夫世间之华，有乎多种，或狂华无果，或有果无华，或一华多果，或多华一果，或一华一果，或前果后华，或前华后果。狂华无果，如牡丹华等，喻外道空修梵行，无所克获。有果无华，如广州有木名度，不华而实，喻外道计自然之果，此果无实。一华多果，如胡麻等，喻凡夫供养父母，报在梵天。多华一果，如桃李等，喻声闻种种苦行，止得涅槃。一华一果，如柿等，喻缘觉一远离行，亦得涅槃。前果后华，如爪稻等，喻须陀洹却后修道。前华后果可知，喻菩萨先藉缘修，生后真修。此等皆是粗华，不以为喻。唯此莲华，华果俱多，可譬因含万行，果圆万德，故以为譬。又余华粗，喻九法界十如是因果。莲华妙，喻佛法界十如是因果。又以此华，喻佛法界。迹本两门，各有三喻。喻迹者：一、华生必有于莲，为莲而华，莲不可见。此譬约实明权，意在于实，无能知者。经云：我意难可测，无能发问者。又云：随宜说法，意趣难解。二、华开故莲现，而须华养莲。譬权中有实，而不能知。今开权显实，意须于权。广识恒河沙佛法者，秪为成实，使深识佛知见耳。三、华落莲成，即喻废三显一。唯一佛乘，直至道场。菩萨有行，见不了了，但如华开。诸佛以不行故，见则了了，譬如华落莲成。此三譬迹门，从初方便，引入大乘，终竟圆满也。又三譬本门者：一、华必有莲，譬迹必有本。迹含于本，意虽在本，佛旨难知，弥勒不识。二、华开莲现，譬开迹显本。意在于迹，能令菩萨识佛方便。既识迹已，不识于本，增道损生。三、华落莲成，譬废迹显本。既识本已，不复迷迹，但于法身修道，圆满上地也。此三譬譬本门，始从初开，终至本地。二门六譬，各有所拟。初重约佛界十如，施出九界十如。次重开九界十如，显佛界十如。三重废九界十如，成佛界十如。三譬摄得迹门始终尽。若得此意，十二因缘、四谛、三谛等智行位，乃至功德利益，亦用此譬譬之(云云)。第四重约本佛界十如，施出迹中佛界十如。第五重开迹中佛界十如，显出本中佛界十如。第六重废迹中佛界十如，成本中佛界十如。始终圆满，开合具足，是为少分以莲华为譬也。
多分譬者，譬如石莲，乌皮在外，白肉在内，四微为质，卷荷欲生，微细众具，开华布须，莲实房成，初后不异，莲华始终，十义具足。譬佛界众生，始自无明，终至佛果，十如是法，无有缺减。此总譬也。若别譬者，譬如石莲，黑则叵染，硬则叵坏，不方不圆，不生不灭，劫初无种故不生，今不异初故不灭，是名莲子相。一切众生自性清净心，亦复如是，不为客尘所染，生死重积，而心性不住不动，不生不灭，即是佛界。如是相净，名曰一切众生即菩提相，即其义也。譬如莲子，虽复乌皮污泥之中，白肉不改。一切众生了因智慧，亦复如是，五住淤泥，生死果报，一切智性，犹在不失，是名佛界。如是性故，言烦恼即菩提。又诸法不生般若生，即其义也。譬如莲子，在淤泥中，而四微不污，是名莲子体。一切众生正因佛性，亦复如是，常乐我净，不动不坏，名佛界。如是体大，经言是味真正，停留在山，草木丛林，不能覆灭，即其义也。譬如莲子，为皮壳所笼，为泥所没，卷荷在心，而有生长之气。一切众生，心亦如是，虽苦果所缚，集惑所沈，而能于中发菩提心，甚大雄猛，如狮子乳，如狮子筋弦，是名佛界如是力。经言：若发菩提心，动无边生死，破无始有轮。阎浮人未见果，而能勇猛发心也。譬如莲子，虽复微小，乌皮之内，具有根、茎、华、叶、须、台，众具顿足，是名莲子如是作；一切众生，初发菩提心，亦复如是，明解决定，慈悲誓愿，上求下化，誓取成就，志不疲退，是名佛界如是作。华首经言：一切诸功德，皆在初心中。即其义也。譬如莲子，根依淤泥，而华处虚空，风日照动，昼夜增长，荣耀顿足；一切众生，亦复如是，从无明际，发菩提心，修菩萨行，出离生死，入法性中，因行成就，值于佛日，被神通风，其心念念，入萨婆若海，此名佛界如是因。经言：于无量劫，所作功德，不如五茎莲华，上然灯佛，得功德多，此是真因成就。即其义也。譬如莲华，须蕊围绕，在华内莲外，此名莲华如是缘；菩萨亦复如是，于真因中，具足万行六波罗蜜，一行一切行，资助于因，如须在华内，若得果时，众行休息，如须在莲外，是名佛界如是缘。经言：尽行诸佛所有道法。即其义也。譬如莲华，华成结莲，而华叶零落，台子成实，此名莲子如是果。菩萨亦复如是，真因所感无上菩提，大果圆满，究竟成实，是名佛界如是果。故经言：佛子行道已，来世得作佛。即其义也。譬如莲实，房台包绕，此名莲子如是报。菩萨亦复如是，大果圆满，无上报足，习果之果，依于报果，如实依台。经言：如是大果报，久修业所得。即其义也。譬如泥莲四微，处空莲四微，初后不异，此名莲子本末等。一切众生亦复如是，本有四德隐，名如来藏；修成四德显，名为法身。性德、修德，常、乐、我、净，一而无二，是为佛界十如本末究竟等。经言：众生如佛如，一如无二如。即其义也。是用莲华譬十如境竟。次用莲华譬十二因缘者。淤、泥、水、草重复，通如上说也，即是无明支；种子能生力，即是行支；内有卷荷，华须备具，即是识、名色、六入、触、受支；含润爱、取、有支；团圆盘屈，不能得出，即是老死支；若能芽锋萌动，钻乌皮破，即是无明灭；不复在乌皮内生，即是诸行灭；出㲉，即是老死灭。此譬四种十二因缘也。
次用莲华譬四谛者，乌皮譬界内苦，白肉譬界内集，泥譬界外集，水譬界外苦，道灭可知，此通譬四种四谛也。次用莲华譬二谛者，莲藕茎叶等譬俗，莲藕茎孔空譬真，此通譬七种二谛也。次用莲华譬三谛者，真俗如前，四微拟常乐我净，譬中道第一义谛，此通譬五种三谛也。四微无生无灭，譬一实谛，劫初无生，今时无灭，譬无谛无说也。用莲华譬境妙竟。
次更譬九妙者，内有生性，譬中智妙；卷荷生性，譬空智妙；须叶生性，譬假智妙；莲台四微生性，譬中智妙。此三生性，譬一心三智妙也。莲子虽小，备有根、茎、华、叶，譬行妙。茎即慈悲，叶即智慧，须即三昧，开敷即解脱。又叶以譬三慈者，覆水青叶，譬众生缘慈；覆水黄叶，譬法缘慈；倚叶，譬无缘慈。倚荷若出，莲生不久；无缘慈成，得记不久。又根、华、子、叶利益人，蜂即檀香，气即尸生，泥不辱即忍，增长则精进，柔湿即禅，不污即慧，齐此譬行妙也。莲譬理即位，芽钻皮粗住位，芽出皮细住位，钻泥欲定位，齐泥未到位，出泥在水四禅位，禅定如水，能洗欲尘，处水增长，譬无色位，齐此譬观行。莲华出水，譬破见思相似莲华十信位；处空含而欲敷，譬十住位；须台可识，譬十行位；随日开回，譬十回向位；敷舒成就，荷负蜂蝶，譬十地位；须叶零落，房子独在，譬休息众行，妙觉圆满，果上无事，真常湛然，此皆譬位妙也。莲有四微，譬真性轨；莲房内虚，茎藕中空，譬观照轨；台须围绕，譬资成轨，此譬三法乘妙也。莲成处空，影临清水，譬显机显应；影临浊水，譬冥机冥应；影临风浪之水，譬亦冥亦显机应。大经云，闇中树影，夜影临水，譬非冥非显机应。此等譬感应妙也。若风摇莲华，东昂西倒，向南映北，下风则合，上风则开者，即譬东涌西没，中涌边没等，此譬地动瑞。日暮华合，譬入定瑞。日出华开，譬说法瑞。远望则红，近望则白，赤华青叶，相映辉赫，譬放光瑞。流芳遍野，譬旃檀香风瑞。蕊粖飘飏，譬天雨华瑞。风雨飘洒，翻珠相棠，譬天鼓自然鸣瑞。此等皆譬神通妙也。华合未开，譬隐一乘，分别说三。华叶正开，譬会三归一，但说一乘。华落莲存，譬绝教冥理。若知如来常不说法，乃名多闻。此等譬说法妙也。从一藕边，更生一华，展转复生无边莲华，譬业生眷属妙。从一莲房，堕子在泥，更生莲华，展转复生无量莲华，譬神通眷属妙。掘移彼藕，采彼莲子，种于此池，莲华炽盛，譬愿生眷属妙。彼池飞来，如游丝薄雾，入于此池，莲华炽盛，譬应生眷属妙。鱼鳖噞喁其下，蜂蝶翔集其上，譬众生果报清凉之妙益。见者欢喜，譬于因益。采用其叶，譬三草益。采用其华，譬妙小树益。采用其莲，譬大树益。采用其藕，譬妙实事益。此等譬功德利益。如是等譬，及余无量譬喻，以譬迹中十妙(云云)。
次譬本者，譬如一池，莲华始熟，熟已堕落，投于泥水，方复生长，乃至成熟，如是展转，更生更熟，岁月既积，遂遍大池，华田布满。佛亦如是，本初修因，证果已竟，为众生故，更起方便，在生死中，示初发心，复示究竟，数数生灭，无数百千，本地垂应，俯同凡俗，更修五行，乌莲更生茎叶，譬更修圣行，莲子四微，稍稍增长，譬更修天行，荷叶始生，譬更修梵行，莲子堕泥，譬同诸恶，更修病行，莲荷始萌，譬同小善，更修婴儿行，如是三世益物，不可称计，遍满法界，无非分身垂迹开迹废迹等益(云云)。若非莲华，何由遍喻诸法，若非妙法，何由取喻莲华，法譬双辨，故称妙法。莲华经者，训法训常，法则十界同尊，常则三世不易，复由圣人心口所宣，故言经也。释通别两名竟。
第二、显体者。前释名总说，文义浩漫。今顿点要理，正显经体，直辨真性。真性非无二轨，欲令易解，是故直说。后显宗用，非无初轨，偏举当名耳。夫体者，一部之指归，众义之都会也。非但会之至难，亦乃说之不易。文云：是法不可示，言辞相寂灭。大经云：不生不生不可说。又云：有因缘故，亦可得说。今略录三条：初、论体意，二、正明体，三、引文证。
初、论体意者。何意须用此体？释论云：诸小乘经，若有无常、无我、涅槃三印印之，即是佛说，修之得道；无三法印，即是魔说。大乘经但有一法印，谓诸法实相，名了义经，能得大道；若无实相印，是魔所说。故身子云：世尊说实道，波旬无此事。何故小三大一？小乘明生死与涅槃异，生死以无常为初印，无我为后印；二印印说生死，涅槃但用一寂灭印，是故须三。大乘生死即涅槃，涅槃即生死，不二不异。净名曰：一切众生常寂灭相，即大涅槃。又云：本自不生，今则无灭。本不生者，则非无常、无我相；今则无灭者，则非小寂灭相，唯是一实相。故言常寂灭相即大涅槃，但用一印也。此大小印，印半满经，外道不能杂，天魔不能破，如世文符，得印可信。当知诸经毕定须得实相之印，乃得名为了义也。
二、正显体者，即一实相印也。三轨之中，取真性轨；十法界中，取佛法界；十如是中，取如是体；四种十二因缘中，取不思议不生不灭；十二支中，取苦道即法身；四种四谛中，取无作四谛，于无作中，唯取灭谛；七种二谛中，取五种二谛，五二谛中，唯取真谛；五三谛中，取五中道第一义谛；诸一谛中，取中道一实谛；诸无谛中，取中道无谛也。若得此意，就智妙中简，乃至十妙，一一简出正体，例可知也。譬如梁柱，纲纪一屋，非梁非柱，即屋内之空柱。梁譬以因果，非梁非柱，譬以实相。实相为体，非梁非柱也。屋若无空，无所容受；因果无实相，无所成立。释论云：若以无此空，一切无所作。又如日月纲，天公臣辅主。日月可二，太虚空天不可二也。臣将可多，主不可多也。为此义故，须简出正体。如三轨成乘，不纵不横，不即不离。显此义，便须简观照等，唯指真性，当名正意分明。三轨既然，余法例尔。
三、引文证者。序品云：今佛放光明，助发实相义。又云：诸法实相义，已为汝等说。方便品云：唯佛与佛，乃能究尽诸法实相。偈中云：诸佛法久后，要当说真实。又云：我以相严身，为说实相印。身子领解云：世尊说实道，波旬无此事。又云：安住实智中，我定当作佛。法师品云：开方便门，示真实相。安乐行云：观诸法如实相。寿量品云：如来如实知见。普贤观云：昔于灵山，广说一实之道。又云：观于一实境界。故知诸佛为大事因缘出现于世，秪令众生开佛知见，见此一实，非因果之理耳。经文在兹，可为明证也。
第三、明宗者，修行之喉衿，显体之要蹊。如梁柱持屋，结网纲维，提维则目动，梁安则桷存。盖因果之宗，是一经显体之要也。今略录其三：初、简宗体，二、正明宗，三、众经同异。
初、简宗体者。有人言：宗即是体，体即是宗。今所不用。何者？宗致既是因果，因果即二；体非因果，体即不二。体若是二，体即非体；体若不二，体即非宗；宗若不二，宗即非宗；宗若是二，宗即非体。云何而言体即是宗，宗即是体？又柱梁是屋之纲维，屋空是梁柱所取，不应以梁柱是屋空，屋空是梁柱。宗体若一，其过如是。又宗体异者，则二法孤调，宗非显体之宗，体非宗家之体。宗非显体之宗，宗则邪倒无印；体非宗家之体，则体狭不周。离法性外，别有因果。宗体若异，其过如是。今言不异而异，约非因非果而论因果，故有宗体之别耳。释论云：若离诸法实相，皆名魔事。普贤观云：大乘因者，诸法实相；大乘果者，诸法实相。即其义也。当知实相体通，而非因果，行始辨因，行终论果耳。
二、正明宗者，此经始从序品，讫安乐行品，破废方便，开显真实佛之知见，亦明弟子实因实果，亦明师门权因权果。文义虽广，撮其枢要，为成弟子实因，因正果傍，故于前段明迹因迹果也。从涌出品，讫劝发品，废迹显本，废方便之近寿，明长远之实果，亦明弟子实因实果，亦明师门权因权果。文义虽广，撮其枢要，为显师之实果，果正因傍，故于后段明本因本果。合前因果，共为经宗，意在于此。所以经分二文，论本论迹，双题法譬，举莲举华，师弟权实，总在其间也。
三、众经因果同异者，谓迹因果或同或异，本因果永异。迹因果者，实相通印诸体，何经不约此以论因果？大品明非因非果实相为体，而但因为宗。般若遣荡，正是因意，故云菩萨心中名般若，在佛心中名萨婆若。文中亦说菩萨无生灭因，获不断不常萨婆若果。睿师序云：启玄章以不住为始，归三慧以无得为终，终始因果也。文中亦说一切种智佛果，为成般若之因，因正果傍，无量义宣说摩诃般若，历劫修行，故知彼经用因为宗也。净名用佛国因果两义为宗，宝积具问因果，佛备答因果，故知双用因果为宗也。华严圆顿之教，解宗不同。或言用因为宗，据题言华严是万行庄饰修因之义，文中说四十地行相，故用因为宗。又云果为宗，据题云大方广佛，佛是极果之名，华严是定慧万善庄严佛身，非庄严因，文中多说舍那法身之事，即用果为宗也。又解云：因果合为宗，如言佛即是果，华严即是因，文中具说法身，亦说诸地，俱用因果为宗。诸经对缘不同，故明宗互异耳。般若通对三人，傍真因果，此义则异；别对菩萨，复有利钝，为钝明因，此义亦异，利人因者，此义则同。净名佛国义兼，若三种佛国因果，此义则异，一种佛国因果者则同。华严亦对两缘，钝异利同，如前分别。又将此意历五味因果，例可知。是为众经因果与迹门同异之相也。二、本门因果永异众经者，若三藏菩萨始行实因果，无权因果，乃至明佛道树始成，非久远本迹；通教菩萨亦始行因，神通变化而论本迹，非久远本迹也。大品说菩萨有本迹，二乘则无，说佛始得生、法二身本迹，不说久远。净名不说声闻有本迹，但明菩萨住不思议之本迹，说佛有净土，螺髻所见，亦非久远。华严说舍那、释迦为本迹，菩萨亦有本迹，声闻尚不闻不解，云何自有本迹？今经发声闻有本，本有因果，示为二乘迹中因果。发佛之迹，王宫生身生，道树法身生，乃至中间生、法二身，悉皆是迹，但取最初先得真应，名之为本，故师弟本因本果与余经永异。今经迹中师弟因果与众经有同有异，本中师弟因果众经所无，正以此之因果为经妙宗也。
第四、论用者。用是如来之妙能，此经之胜用。如来以权实二智为妙能，此经以断疑生信为胜用。秪二智能断疑生信，生信断疑由于二智，约人约法左右互论耳。前明宗，就宗体分别，使宗体不滥；今论于用，就果用分别，使宗用不滥。何者？宗亦有用，用亦有宗，宗用非用用，用用非宗用，用宗非宗宗，宗宗非用宗。宗用者，因果是宗，因果各有断伏为用用。有宗者，慈悲为用宗，断疑生信为用用。若论于宗，且置断伏，但论因果；今明于用，但论断疑生信，且置慈悲。若得此意，则知权实二智能断疑生信，是今经之大用，其义明矣。诸经不纯明佛之智慧，不发佛自应迹，不正破废二乘小果，不断生身菩萨远疑，起其远信，不显本地增法身菩萨本念佛之道，损界外之生。如此力用，众经所无，今经具之，所以命章。不论二乘菩萨等智，纯显佛之微妙智慧；不开众生九法界知见，纯开众生佛之知见。余经但道佛所变化是迹，不道佛身自是迹；今经自道佛身是迹，其余变化宁得非迹？今经正破废化城二乘之果，况因行耶？又破禀方便教菩萨执迹为极，今皆发废，悉称是权，迹及中间诸疑悉断，起远不思议信。又显本地真实功德，令法身菩萨得大利益，始自初阿，终邻后荼，抹十方那由他土为尘数，增道菩萨不能令尽。盖由如来雨权实二智一味之雨，其雨普等，四方俱下，一切诸教，四门俱破，充足求于具足道者，断其深疑，起其大信，令入一圆因，控摩诃衍车，游于四方，直至道场，大用大力，妙能妙益，犹自未尽。复次，此力能破二乘之果，二乘怖畏生死，入空取证，生安隐想，生已度想，堕三无为坑，若死若死等苦，已如败种，更不还生，智医拱手，方药无用，至如涅槃，能治阐提，此则为易。阐提心智不灭，夫有心者，皆当作佛，非定死人，治则不难。二乘灰身灭智，灰身则色非常住，灭智则心虑已尽，焦芽败种，复在高原陆地，既聋且哑，永无反复。诸教主所弃诸经，方药不行，今则本佛智大，妙法药良，色身不灰，如净琉璃，内外色像，悉于中现，令心智不灭，开示悟入佛之知见，令客作贱人，付菩萨家业，高原陆地，授佛莲华，其耳一时听十法界声，其舌随一切类，演佛音声，令一切闻，能以一根，遍为众用，即是今经之力用也。
上已说佛智力竟，今更重说。如汉末三分，曹公智略，当时第一，复劣杨修三十四里。此真丹人智，不及外国；外道智，如芥比山；一切世人外道智，不及舍利弗十六分一。二乘智，如萤火虫；菩萨智，如日光通；菩萨智，如鸿鹄，势不及远；别菩萨智，如金翅鸟，从一须弥至一须弥；别菩萨智，如爪上土；比佛智慧，如十方土。当知佛之智慧，至融至即，至顿至实，不可思议，不纵不横，圆妙无比，喻不可尽。问答，余经不纯说，今经独纯说之，此佛实智力大也。譬如十小牛，乃至一龙，十龙一力士，十力士不如五通人，外五通不如一罗汉，一切罗汉不如一目连，目连不如一身子，身子不如菩萨，菩萨不如别菩萨，别菩萨不如圆菩萨，圆菩萨不如佛。佛迹甚大，化复作化，化化无尽，无谋而当。如修罗琴，一切贤圣无能测者。佛力既如此，余诸义例可知，不复记。问：实相体因果宗既通众经，权实二智复云何？答：名虽通用，力大差别。藏通以二智断四住之疑，生偏真之信。净名虽弹斥二乘及偏行菩萨，亦是界内断疑生信，不能令小乘及方便菩萨断大疑生大信。大品通意，亦是界内疑断信生别意，虽在界外，亦未断近疑生远信。华严正意，断界外疑生于圆信，亦未断近生远。故权实二名，虽复通用，而力大异。今经用佛菩提二智，断七种方便最大无明，同入圆因，破执近迹之情，生本地深信，乃至等觉，亦令断疑生信。如是胜力，岂同众经耶？
第五、判教相者。佛于无名相中，假名相说，说余经典，各赴缘取益。至如华严，初逗圆别之机，高山先照，直明次第、不次第、修行、住上、地上之功德，不辨如来说顿之意。若说四阿含，增一明人天因果，中明真寂深义，杂明诸禅定，长破外道，而通说无常、知苦、断集、证灭、修道，不明如来曲巧施小之意。若诸方等，折小弹偏，叹大褒圆，慈悲行愿，事理殊绝，不明并对呵责之意。若般若，论通则三人同入，论别则菩萨独进，广历阴入，尽净虚融，亦不明共别之意。若涅槃在后，略斥三修，粗点五味，亦不委说如来置教原始、结要之终。凡此诸经，皆是逗会他意，令他得益，不谭佛意，意趣何之？今经不尔，絓是法门网目，大小观法，十力、无畏，种种规矩，皆所不论。为前经已说，故但说如来布教之原始，中间取与，渐顿适时，大事因缘，究竟终讫，说教之纲格，大化之筌罤。其宿殖淳厚者，初即顿与，直明菩萨位行功德，言不涉小。文云：始见我身，闻我所说，即皆信受，入如来慧。其不堪者，隐其无量神德，以贫所乐法，方便附近，语令勤作。文云：我若赞佛乘，众生没在苦。如此之人，应以此法渐入佛慧。既得道已，宜须弹斥，即如方等以大破小。文云：苦切责之已，示以所系珠。若宜兼通，半满洮汰，如大品遣荡相着，会其宗途。文云：将导众人，欲过险路。过此难已，定之以父子，付之以家业，拂之以权迹，显之以实本。当知此经，唯论如来说教大纲，不委微细网目。譬如算者，初下后除，纪其大数，不存斗斛。故无量义云：无量义者，从一法生，则于一佛乘，分别说三。此譬下算。若收无量以入一，会三而归大者，此譬除算，唯记大数焉。如是等意，皆法身地寂而常照，非始道树逗大逗小。佛智照机，其来久矣。文云：唯以一大事因缘，出现于世。此照大久矣。文云：殷勤称叹方便。此照小久矣。文云：诸佛法久后，要当说真实。此照会小归大久矣。信解品云：踞师子床，见子便识。此语初鉴大机久矣。于窗牖中，遥见其子者，此鉴小机久矣。密遣二人，方便附近，语令勤作，此鉴须开三久矣。心相体信，入出无难，此鉴调斥久矣。领知众物，此鉴洮汰久矣。后付家业，此鉴教行久矣。当知佛意深远，弥勒不识所为因缘，况下地二乘凡夫等耶？文云：唯我知是相，十方佛亦然。又已、今、当说，最为难信难解。大品已上是已说，是随他意。彼不明此意，故易信易解。无量义是今说，是亦随他意，亦易信解。涅槃是当说，先已闻故，亦易信易解。将说此教，疑请重叠，具如迹本二文。受请说时，祇是说于教意，教意是佛意，佛意是佛智，佛智至深，是故三止四请。如此艰难，比于余经，余经则易。若始坐道场，梵王初请，直言请法，亦无疑网。往复殷勤，说诸方等，观文可知。说大品时，犹酬梵请，唯华严中请金刚藏，可为连类。而人师偏着，谓加于法华，言小乘致请，不及菩萨，此见一边耳。身子腾众心云：佛口所生子，合掌瞻仰待，求佛诸菩萨，大数有八万，欲闻具足道，何独是一小乘？又弥勒阖众求决，文殊与解脱月、金刚藏若为有异？又本门中，菩萨请佛说于佛法，岂比菩萨请菩萨说菩萨法耶？若就此意，有加于彼。若彼列众，十方云集，地涌菩萨，皆从释尊发心，是我所化，此一往则齐，而不无疏密。又彼明十方佛说华严被加者，同名法慧、金刚藏等，不言彼佛是舍那分身。今明三变土田，一方各四伯万亿那由他土，满中诸佛，悉是释尊分身。此意异彼，彼以华严为胜，还复出一两句，非故兴毁。若较其优劣，恐成失指。但此法华开权显本，前后二文，疑多请倍，不比余经。祗为深论佛教，妙说圣心，近会圆因，远申本果，所以疑请不已。若能精知教相，则识如来权实二智也。教意甚深，其略如是。
妙法莲华经妙义辑略(终)

        </div>
      </div>
    </div>
  </div>
</div>
<!--update:2025-08-30 09:30:39-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>