<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="观普贤菩萨行法经续疏序,观普贤菩萨行法经义疏卷上,观普贤菩萨行法经义疏卷下,普贤观经义疏全文在线阅读,普贤观经义疏全文在线下载,大玄古籍书库">
<meta name="description" content="普贤观经义疏，二卷，宋本如述，处咸续解并序，日本亮润分会，内题观普贤菩萨行法经义疏。_普贤观经义疏_全文在线阅读_普贤观经义疏_全文在线下载_大玄古籍书库">
<title>普贤观经义疏_本如_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">普贤观经义疏</span> <br/>
          作者： <span class="inputVal" id="bkauthor">本如</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]36713</span> <br/>
          说明： <span class="inputVal" id="bkdec">普贤观经义疏，二卷，宋本如述，处咸续解并序，日本亮润分会，内题观普贤菩萨行法经义疏。</span> <br/>
          封面： <span class="inputVal" id="bkimg">Z_2429.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]普贤观经义疏
[book_author]本如
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]36713
[book_dec]普贤观经义疏，二卷，宋本如述，处咸续解并序，日本亮润分会，内题观普贤菩萨行法经义疏。
[book_img]Z_2429.jpg


[book_title]观普贤菩萨行法经续疏序
天台沙门处咸述
兹经者，昔吾祖智者禅师尝约龙树圆宗、大苏妙契，按辩宣通，已成章疏，大抵明一乘之渊蕴，通万行之旨归。无何，有唐季年，例遭焚毁，负笈之流，驰将海外，遂不可得而见也。末后孤山法师继而有作，但文理太简，学者患之。故我神照师又成义疏，才至最初境界，以逼缘停翰，则后义篾闻。处咸虽登东掖轮下有年矣，而学问无取，因痛微言之将坠，又惜前功之未圆，辄效章安续净名之解，南山继僧史之作，密求冥助，斐然续成，析为二卷。亦勉旃于吾道，读者无以窃名罪我。

[book_title]观普贤菩萨行法经义疏卷上
东掖沙门本如述
门人处咸续解
大法虚融，无说而说。妙行忘离，非修而修。本有今无，前记一乘之果。本无今有，此开实相之因。机应聿兴，问答斯契。定法界之事业，辟普贤之圆门。靡间初心，不专无相，大矣哉。欲于现身证法华三昧，获旋陀罗尼，令法种不断者，何莫由斯要道哉。(如)虽不敏，志在斯经。祖述圆宗，辄成义疏。庶酬夙愿，敢谓当人者哉。
初释题名，须安五义。所谓绝妙人法为名，开权实相为体，一乘圆观为宗，妙处灭障为用，醍醐为教相。既是法华结经，是以五重皆妙。故经云：我今持是观普贤菩萨法者，名也；正念思惟一实境界者，体也；不失无上菩提之心者，宗也；云何复当不断烦恼，得净诸根者，用也；此方等经是诸佛眼者，教相也。五章之文，粲然明矣。五重玄旨，约行次第，有始有终，其唯圣人乎！
佛说观普贤菩萨行法经
释名有四：初、通别，二、翻释名位，三、分字销解，四、约义会通。通别者，普贤行法则别，同称曰经则通。立此名者，凡约三义：初、约教，则从缘、从说；二、约行，则能契、所契；三、约理，则以名从实。故佛说二字即教也，观字即行。普贤菩萨，义当是理。问：适云是名，今云是理，何耶？答：名下之义，乃理耳。例如观无量寿经，以所观是理。所以约此三义者，通摄诸法，弥会经旨。教不孤然，行非邪错，理异偏小，意在兹矣。二、翻释名位。梵语邲输颰陀摩诃菩提质帝萨埵。邲输颰陀，此云普贤。摩诃等八字，此云大道心成众生。大论并今经名为遍吉。等觉之位，居众伏顶，伏道周遍，故名普。断道才尽，邻终际极，故名贤。论又引十四夜月如十五夜月，斯之谓欤？约普贤论，人法、体用、因果、本迹，广如诸文(云云)。三、分字销解。佛者，觉也，觉了诸法悉妙故。说者，悦也，称悦本怀及与物情故。拣异四人，故云佛说。佛有自佗胜劣，法有兼带权实。今标能说者，盖言通而意别，即指释迦牟尼。从劣辨胜，拂迹显本，尚非寂场之近，况鹿园乎？教主既尔，所说之法可知。观者，观也。能观三观，谓空假中，及因地之觉心，是行门之总体，则有次第不次第之别。次第之观者，璎珞云：从假入空观，亦名二谛观。从空入假观，亦名平等观。二观为方便，得入中道第一义谛观。心心寂灭，自然流入萨婆若海。广辨体相，委如余文(云云)。一心三观者，中论云：因缘所生法，即空即假即中。又释论云：三智实在一心中得，只一观而三观，观于三谛而一谛，故名一心三观。此观微妙，一三三一，一观一切观，一切观一观，非一非一切。如此之观，何观行而不摄耶？题中观字，旨在此矣。故经云：不住使海，不断结使，如是法相，不生不没，端坐念实相等，即其义也。又此能观，须亡性计，故云非内外观，得是菩提，不即不离，妙在其中。普贤菩萨者，乃所观之境也。法界理藏，不异而异。说三种身，白玉紫金，应也。声音无边，报也。身如虚空，法也。异而不异，即毗卢遮那，遍一切处。以此为境，何法而不融耶？又复即是行者心，体心作心。是故经云：无有如外智，能证于如。亦无智外如，为智所入。心心绝待，方名无相。行法者，进趣名行，轨则名法。今经是普贤法界之轨则，余经广有义门，此乃别明一意耳。经者，训法训常，由乎圣人金口。有翻无翻，名含多义，备法华玄文。四约义会通者，观即观照轨，普贤即真性轨，行法即资成轨。首题既融，经旨明矣。亦可会通一切三法(云云)。故经文若闻首题名字，功德不可限量(云云)。次辨体者，体是主质，一经之渊府，众义之都会，修宗之所趣，起教之所本。若众星之环北辰，似万流之朝东海。古师指因即实相，乃是宗而非体。近人失于简显，使妙体难明。今以开权实相，一实境界，为经正体，余皆魔事。若约身辨者，取法身一点之义，如常所明。又复体含三德，谓礼、底、达。礼即君父至尊，底乃毕竟穷深，达则亘边无外。三一互明，非纵横并别。一三简取，臣主自分矣。欲令易解，总立首题，以当其名。别而言之，普贤法身，摄一切法，不纵不横，非因非果，以当其体。行法亦非纵非横，而为圆因，摄一切法，以当其用。经云：是大法印，般涅槃海，能生三种，佛清净身。行者当体一心，及一切法，离四谤，绝百非，方可名为妙得经体。三明宗者，不异而异，乃显体之枢键，修行之喉襟，趣果之纲纪。例体亦三义，所谓宗本、宗要、宗助。即全理起观，不一不异。若金体而为众器，类天面而有三目。今强从要义，即一乘心观，非体非用，而因而果，以当其宗。故经云：汝今应当观大乘因。大乘因者，诸法实相。应知题中观之一字，即三种般若圆顿之宗致也。四辨用者，妙处灭障，今经之力也。如贯鼓钁地，若升虚见物。例宗亦三义，谓本用、当用、自在用。全理为用，非一非多。若镜像之一体，譬伊字之三点。今经意者，恶因不除，妙境斯昧。故专明忏悔，不分而分，非宗非体，即三解脱而为用也。故经云：此观功德，除诸障碍，见上妙色。将此胜用，庄严妙智，智备体显，大果斯圆。行法之功，于是乎在。若了三脱，则忏悔之义，普贤行愿，刹那无外者，即初心可成矣。五教相者，是第五无上醍醐味部分也。四教明义，是开显圆。即一教一切教，一切教一教，非一非一切，不可思议，随自意语，是佛境界。故经云：是诸佛眼，出生一切诸如来种。就部论妙，须该本门。既是结经，无佗途也。五重观心，如玄文(云云)。
刘宋罽宾三藏法师昙摩蜜多译
斯经即是宋世罽宾沙门昙摩蜜多，此言法秀，元嘉甲子岁来游建业，于祇洹寺翻译(本如)。传习有年，嗣续无状，庶展宣通之志，仰酬佛祖之恩，印施此经万卷，天竺慈云师经序详矣。炎宋庆历壬午年中秋，始竭愚讲训，继日销经，随语成疏。因指见月，自资末学之明心；得兔亡罤，宁堪达观之寓目？然识能诠是法身慧命，即文字而超解脱，何莫由兹？释题竟。
△次、释经。文分为三：初、如是至诸障外事为序；二、从佛告阿难：谛听下，讫偈，为正宗；三、说是偈已下，讫经，为流通。序凡有三，谓次、由、述也。三、复通、别。诸经同有次序，是通、由、述各异乃别。盖因通名则有通序，别名则有别序(云云)。今经初五义，即证信次序也。经云告诸比丘：我当般涅槃，即别序由藉也，但阙叙述耳。
如是我闻：一时，佛在毗舍离国大林精舍重阁讲堂。
今解释：初通解，次别解。通解者，如是即观信之端，我闻即亲承音旨，时乃感应之时，佛乃的示化主，讲堂是闻经之处。此等并为奖成后世见闻，欢喜生善，息疑道成故也。次别解。如是者，佗经文如理是，不异无非，此解即通。今言妙中无相名如，所说纯实曰是。详此传此，岂与佗同？弥为可信，故云如是。观解者，称理离念名如，心不见心名是。故经云：心纯是法，与法相应是也。我闻者，随俗说我，和合称闻，外不乖宜，内不违实。然三教并约根尘，称为我闻。圆人我即是闻，色即真我，故名为我。离性无闻，离闻无性，无性亦无，故名为闻。观解者，反观闻性心空，我空闻亦空，无闻无得，自然流入萨婆若海，故云我心自空。又云：行者闻已，心不惊怖。一时者，中道感应之时也。若长短假实，今所不论。此中一时，即是不可思议法性，一时入一切时，一切时一时。经云：六十小劫，谓如食顷。观解者，境观一如，能所俱泯，名一；豁尔妙契，洞然如空，名时。经云：观心无心，法不住法。又云：应时即入菩萨正位。佛者，梵语，秦言觉者，谓觉三世众生，世出世、数非数、常无常等，了了大悟，故为佛。三觉既圆，十号具足，所言诚谛，则所闻可信。今约一切种智，明法身义，即三之一，永殊前说，方彰此典能说教主。观解者，以无分别智，顿了心法一相无相，无相亦无，故云思法真寂义，无诸分别相，念佛大觉身是也。在毗舍离者，说经方所，妙依止处也。举处以劝，信知说经有方。诸经亦多云在，在即住也。论解住义，凡有四意，谓天、梵、圣、佛。若能住之人既殊，则所住境界随别。今言佛住，即首楞严，举胜必摄诸劣也。毗舍离者，此云广博严净。国土宽平名广博，城隍侈美名严净。法门者，即释迦法身，本住常寂，法界无边，名广博；性善资庄，无诸秽恶，曰严净。而迹居人间广博之国，虽假世谛之名，实表所住境界也。观心者，观此心性，犹如虚空，具二庄严，无染无著，毕竟清净，故云常处涅槃城。心净即佛土净，非别有也。大林等者，别示说经处也。修干繁枝曰大，丛灌参猗曰林，洁白人居名精，可以栖息名舍，危檐再累号重阁，和解之所号讲堂。法门者，第一义谛，包含无外名大，万德具足名林，离倒乃精，阴空即舍，重阁则重空三昧，讲堂即法界大都。观心例上可解(云云)。不出同闻众经者，略之耳。经末十千天子，诸大菩萨，即其人乎？
△次、别序者。诸经不同，或说已端默不动，或无问金口唱名，或假恶逆宣于净业，或藉妖幻而谈密定。此经唱涅槃，令物攀慕以为序耳。文分二：初、如来告灭，二、大士起请。
告诸比丘：却后三月，我当般涅槃。
初告诸比丘，却后三月者，若用夏令，则建子之月，既望告众，至二月十五日，满三月也。月满之日，表于中道圆明之法也。常即无常，无常即常。我者，大觉果成，已忘主宰。今约破有法王，具八自在，随俗顺宜，故立斯称也。般涅槃者，具云摩诃般涅槃那，此云大寂灭度。然涅槃本离名诠，非色空所及。今用之以告众者，盖以圆机成熟，大悲方便，举扇动树，而得见闻。总举三因三点，称大涅槃，令当机悦进破悟。法华云：应以灭度而得度者，示现灭度。即其义也。
△次大士起请复二：初、叙三圣敬仪，二、正发问。
尊者阿难即从座起，整衣服，叉手合掌，绕佛三匝，为佛作礼，胡跪合掌，谛观如来目不暂舍。长老摩诃迦叶、弥勒菩萨摩诃萨亦从座起，合掌作礼，瞻仰尊颜。
敬仪者，诸凡行人，可敬重故，名为尊者。阿难陀，此云庆喜，如来之从弟也。以佛成道日生，举国欣庆，因而名焉。从座起者，亦犹此方儒礼弟子之对先生，请益请业，故起。以表常冥至理，称物施为，不住无悲之智，常居有智之悲，故曰座起。整衣合掌，彰不二之妙解。绕佛三匝，表圆机之将发。谛观等者，闻佛唱灭，内怀恋慕，欲有陈请，外兹瞻仰。观身实相，观佛亦然。释迦牟尼，名毗卢遮那，吾今此身，即是法身，故云谛也。又谛观者，即无缘之妙慈，叩大圣而开物，故云慈者。不缘众生，亦不缘法，缘于如来，故名无缘。摩诃迦叶，此云饮光，尊者是彼古仙人之远裔，因而名焉。弥勒，此云慈氏，以无缘慈，摄众生故。三圣仪同，以表一道，故云亦。问：告灭之时，众圣无数，何特三人起？答：阿难为佛侍者，将结法藏故。迦叶受嘱，为灭后初祖故。弥勒次补，当成佛故。既所任甚重，遂同声启发。又三圣表三德，阿难般若，迦叶解脱，弥勒法身，即三而一，名大涅槃。自行化佗，功归于此，岂徒然哉！
△第二、正发问
时，三大士异口同音而白佛言：世尊，如来灭后，云何众生起菩萨心，修行大乘方等经典，正念思惟一实境界？云何不失无上菩提之心？云何复当不断烦恼，不离五欲，得净诸根，灭除诸罪，父母所生清净常眼，不断五欲，而能得见诸障外事？
异口等者，将开观行妙门，预示口仪融泯。即一而三，故云异口；即三而一，故曰同音。正问中，从如来灭后，至一实境界，请示发心修行，即拟通问名、体、宗三也。方等经典，即是问名也；正念思惟，问宗也；一实境界，问体也。方等者，法华诠理之教，非第三时也。四门入凉池曰方，所契之理均曰等。次别问云何不失等者，别问宗也。佛果圆通，说为无上，功归能契，故指初心，念等增明，乃名不失。云何复当下，至诸障外事，即拟别问用也。不断不离，净根灭罪者，即顿忘众滞，而妙契圆常，大忏之用，在此而已。清净常眼者，意该六根，今且从初标眼为始耳。问：五重玄义，本是释题，今用判经，从古未闻。答：题总经别，岂有异途？佗经虽有，但不若今经问答次第耳。若谓不可以判经，又何得云品品之内，咸具体等，句句之下，皆结妙名？问：今经谈行，是法华三昧，宜约十乘判经，五义非谓？答：五义十乘，大略率同，但五义开解，十乘立行，解行少别。若会之令同，不别而别，十乘乃显体之宗耳。宗成破惑，经用也；惑破体显，经体也。五义摄一切法，十乘亦尔。设用十乘销经，有何不可？但今文问答，五义便耳。
△第二、正宗，文分二：初、长行，二、偈颂。长行又二：初、略答，二、广答。略答中，初、诫许，二、正答。许中，初、标昔指今，二、许广说略。
佛告阿难：谛听！谛听！善思念之。如来昔于耆阇崛山及余住处，已广分别一实之道。今于此处，为未来世诸众生等，欲行大乘无上法者，欲学普贤行者。
初诫者，以耳根受道故。佛法必先诫听，谛生闻慧，善生思慧，念生修慧。三慧若成，器仰且完，可受法水，得闻、思、修，入三摩地，斯之谓欤？夫信行人因闻故有慧，因慧发无漏；法行人因思惟得定，因定发无漏。当知此土虽有二根，强从信行，故今诫听也。耆阇崛山者，许中标昔也。即说法华经处及余住处，即谈圆经处，故云一实。今于下，指今是。广严精舍，虽被当机，正为来世。大乘法是所依境，普贤行是能行行。学此行者，从生死海到涅槃岸，然后广化众生，成就佛法。如波仑求学般若，欲从二边正入中道故。又欲行大乘，是通举圆门；欲学普贤，是别约今法。略列二类，以随乐欲。
△次许广说略
我今当说其忆念法，若见普贤及不见者，除却罪数，今为汝等当广分别。阿难，普贤菩萨乃生东方净妙国土，其国土相，杂华经中已广分别。
其忆念法，是许陈其宗。若见不见，是略示其体。除却罪数，是略出其用。大士问之以三义，如来答之以三义，于理明矣。说略中，指东方者，是法门主所依土也。普贤从自体寂光，起应同居。东者方之首，住者位之初。菩萨从初发心住，至于等觉，常应法界，始终理一。复示圆机，始行依理，生三种身，初心为难。以兹表发，托彼正报。是今观境，广明土相，遂指华严。问：当广分别，略而解说，广略如何？答：行人悔罪，使六根清净，义多则为广。普贤示现，比华严文少则为略。虽云略说，于此经中，正当广答。
△二、广答中，为二：初、泛示境观，二、正示行相。泛中，初出其人，是答上不失菩提拟问宗也。
我今于此略而解说。阿难，若比丘、比丘尼、优婆塞、优婆夷，天龙八部一切众生，诵大乘经者，修大乘行者，发大乘意者，乐见普贤菩萨色身者，乐见多宝佛塔者，乐见释迦牟尼佛及分身诸佛者，乐得六根清净者，当学是观。此观功德除诸障碍，见上妙色不入三昧，但诵持故专心修习，心心相次不离大乘，一日至三七日得见普贤。有重障者，七七日然后得见；复有重者，一生得见；复有重者，二生得见；复有重者，三生得见。如是种种业报不同，是故异说。
经标四众八部者，欲明能契之宗，先示修宗之机。诵大乘者，修宗之解也。修行大乘者，修宗之始也。发大乘意者，修宗之趣也。三事无亏，妙宗斯立。欲见佛及菩萨，得净诸根，莫不依智为本，故结云当学是观。此观下三句，是答上得净诸根，拟问用也。除诸障碍，示用有生善之功。见上妙色，明用有破恶之德。不入三昧，但诵持者，用家因成行备也。南岳虽云有相安乐行，无相安乐行，为缘立名，非硕异也。今文虽特示诵经悔罪，为悟入之门，非谓全无理观，故云专心修习。现世当生，日数不同者，此乃属乎行人也。盖业障有厚薄，用心有静散，观法有明晦，是故尔耳。且约今经，远至三生，若华严经中，更经劫数，方可得见。
△二、正示行相。从普贤身量下，至一实境界，是广答发心修行拟问体。从尔时行者见是事已，至了了分明，是广答不失菩提拟问宗。从既见十方佛，梦象顶上，讫长行，是广答得净诸根拟问用也。三德蜜藏，众生日用而不知，圣人别作体等说之，俾法界众生依体修宗，悔过成用，人密藏也。大哉！大圣之善巧方便也如此。初文又二：初、约圣境示体，二、明妙行能显。初又二：初、神通入国，二、智力化象。神通入国，约境示体也。
普贤菩萨身量无边，音声无边，色像无边，欲来此国入自在神通，促身令小阎浮提人障重故。
即法之报，理事广博，故曰无边。寂照圆融，不谋而应，以机劣故。圣人现劣，隐实施权，故云促身。然亦是障重之机所睹耳。
△故智慧力下，化象而显体也。
以智慧力化乘白象，其象六牙七支拄地，其七支下生七迈华。其象色鲜白，白中上者，玻璃、雪山不得为比。象身长四百五十由旬，高四百由旬，于六牙端有六浴池，一一池中生十四莲华与池正等，其华开敷如天树王。一一华上有一玉女，颜色红辉有过天女。手中自然化五箜篌，一一箜篌有五百乐器以为眷属。有五百鸟凫、雁、鸳鸯，皆是宝色生华叶间。象鼻有华，其茎譬如赤真珠色，其华金色含而未敷。
智慧者，普贤所得之妙智，法华本迹之圆宗，法界灵源，是诸佛母。化成白象者，无而歘有，即本无今有，具而变造，故色鲜白者，智体冥理也。法身之体，本无黑恶，能以慈力，荷负一切，故云白象。长四百五十由旬者，究竟宝所，唯佛一人，所到满五百故。今是等觉境界，故减五十。高四百者，普贤居四位之上，故云高也。其象六牙，即六神通。牙端有池，即八解脱。八解是禅体，六通是定用，体用相即也。池中莲华，而有十四者，表十四无畏以悦物也。用从体起，如华从池出。华中有女，表无缘慈也。通由慈运，如华擎女。女执乐器，以表四摄。箜篌者，明佛性之教不一。五百乐器，示引物多端。凫雁鸳鸯，同事摄机，皆归理本。象鼻有华，所照圆因，无非缘妙。赤真珠者，至实可尊也。华未敷者，圆因含果也。当知妙相虽众，只是一念无明法性，因缘生法。虽外观佗境，即见内心妙空假中，无内外异。诸佛解脱，当于众生心行中求。答：于实体而谈众相者，以体具诸法，全性成修，一一无生，方彰体遍。
△二、见是下，明妙行能显。文四：初、能显圆宗，二、相起表法，三、菩萨赞慰，四、结成境界。
见是事已，复更忏悔，至心谛观，思惟大乘，心不休废。
能显者，照如说如，乃名为事。体若未显，圆行不休。忏悔是行行，谛观是正道。正助相资，妙行弥着。言至心者，彻到觉源，妙臻实际也。谛观乃实心系境，思惟即能所斯忘。境观相应，无有间杂，故云无有休废。
△二、表法者，宗成体显，净相斯起。文分十二段：初、见华敷下，表行者修证；二、象鼻、红莲下，表普贤自佗；三、行者见已下，见相陈请。
见华即敷金色金光。其莲华台是甄叔迦宝，如梵摩尼以为华鬘，金刚宝珠以为华须。见有化佛坐莲华台，众多菩萨坐莲华须。化佛眉间亦出金光入象鼻中，从象鼻出入象眼中，从象眼出入象耳中，从象耳出照象顶上，化作金台。当象头上有三化人，一捉金轮，一持摩尼珠，一执金刚杵。举杵拟象，象即能行，脚不履地，蹑虚而游。离地七尺，地有印文，于印文中千辐辋皆悉具足，一一辋间生一大莲华。此莲华上生一化象，亦有七支随大象行。举足下足生七子象，以为眷属随从大象。
修证复四：初、华敷台现，表于事权，显于理实。金色光，即法性寂照。华台可坐，即所冥之理也。甄叔迦宝，此云赤色宝。梵摩尼，此云净无垢，亦如意珠。以此为鬘，表妙智交映。金刚为须，表圆因资本，理境将开也。二、佛坐莲华等者，即圆常始觉，冥乎本觉。菩萨坐须，即万善缘因，资严果理。眉间，即中道金光，彰于理慧。入象鼻乃至金台者，示用理智遍净诸根，显种智为法界所依，表智行成就也。三、三化人者，表三智居无漏顶。杵表妙空，轮彰出假，珠示中道举杵。拟象能行者，导行趣理，空慧为本。脚不履地者，即四性计忘。蹑虚而游者，即无作行进。离地七尺，是圆七觉，能离生死。地有印文者，印二死地，无非实相。百界开明，千如斯显，故云千辐毂辋皆悉具足。四、化象从行，百界千法，今经既开，咸成佛道，即一一辋间生一莲华。一化象者，即圆因成果。亦有七支，即果明七净，所谓戒、心、见、断疑、分别行。涅槃七净通于下因，故云亦有。行同普贤，故曰随行。举足下足生七千象者，此从七支各有千辐，即表七净各具千如，因果不二，故云随从大象。
△次、自佗复四：初、光化鞍台。此表普贤自行禀教，破惑净根也。
象鼻红莲华色，上有化佛放眉间光，其光金色如前入象鼻中，从象鼻出入象眼中，从象眼出还入象耳，从象耳出至象颈上，渐渐上至象背，化成金鞍七宝校具，于鞍四面有七宝柱，众宝校饰以成宝台，台中有一七宝莲华，其莲华须百宝共成，其莲华台是大摩尼。
佛放眉光者，中光表智，约真净障，指向同今，成宗显体也。七宝校具，即七圣财也。四面等者，四弘愿深，台中莲华，乃依体成。因百宝共成，则百心助显，故所成宗体，非孤然矣。
△二菩萨名貌
有一菩萨，结加趺坐，名曰：普贤，身白玉色，五十种光，光五十种色以为项光，身诸毛孔流出金光；其金光端，无量化佛、诸化菩萨以为眷属。
结加者，表福智相资，而生三种菩提也。白玉色者，觉智冥理，本性无染也。五十种光，表智慧成就。五十种色，表断德庄严。以由菩萨历于五位，一一位中，皆明十大，是故光色各五十也。身毛孔光无量化佛者，化佗权实，与自行不殊，故云以为眷属。
△三圣应来仪见，称理起用也
安详徐步，雨大宝华，至行者前。
非作意故，名为安详。妙应垂慈，不谋而应，名为徐步。雨大宝华者，以自行因，怡悦物情，令生愿乐，故至于行者前也。
△四弦歌发奏
其象开口于象牙上，诸池玉女鼓乐弦歌，其声微妙，赞叹大乘一实之道。
其象开口，表从实体以施教也。玉女妙慈，无二边相，弦歌赞法，义非偏小。
△三、行者见下，见相陈请，复为四：初、欢喜加行，又三：初、礼诵。
行者见已，欢喜敬礼，复更读诵，甚深经典，遍礼十方，无量诸佛，礼多宝佛塔，及释迦牟尼，并礼普贤，诸大菩萨。
甚深典者，佛智深彻，如理之底，故云法华经藏深固幽远，唯佛能到也。礼佛等者，是归仗处，故十方如来同一慈力，多宝佛塔本誓证经，释迦是授道之本师，普贤乃三昧之法主，诸大菩萨同行知识，是故悉礼，求为加被。诵经礼佛，是法华三昧之真规，诸佛成道之基本，非唯我天台大师所述仪式，勒那、道安亦详科范。去圣寖久，庸昏之徒见行此行者，谓之著相，或谓之小乘，非魔而何？
△二发誓
发是誓愿：若我宿福，应见普贤，愿尊者遍吉，示我色身。
若我恳诚，及有宿福，今陈誓愿，愿早见圣师，得灭罪障。遍吉则十种六根，具诸功德；普贤则万行斯满，高亚圣位。悉檀因缘，且立二名而已。问：向云行者见已，今云示我色身，其义如何？答：亡智亲疏，见有明昧，圣有胜劣，化有广略。今愿见者，广与胜耳。
△三加行
作是愿已，昼夜六时礼十方佛，行忏悔法，诵大乘经，读大乘经，思大乘义，念大乘事，恭敬供养持大乘者，视一切人犹如佛想，于诸众生如父母想。
读诵思惟，圆三慧也。自既勤修，复能敬养。如佛想者，行不轻之行也。以一切人，具正因种。当来作佛，宜应敬也。父母想者，想之至也。我之秽躯，轮转久矣。一切众生，皆我父母。今运慈心，助破业感。
△一、菩萨现相。以由向者六时观愿愈明，身心益勇故也。色身妙相，寂然不动，感而遂通。
作是念已，普贤菩萨即于眉间放大人相白毫光明。此光现时，普贤菩萨身相端严，如紫金山端正微妙，三十二相皆悉备有。
眉间光者，从一道清净而起。今放斯光，欲明斯道。大人相者，大相海也。现此者，智光微妙，能照理本。问：前云白玉色，此谓紫金，何耶？答：前自行冥理，如玉之内莹。今应身赴物，似金之外烁。随宜之别，示现何常。
△三、毛孔放光者。种智既深，无明尽故。此智所照，理无不显。故论云：有大智用，皆能问示种种法义，是故得名一切种智。
身诸毛孔放大光明，照其大象令作金色，一切化象亦作金色，诸化菩萨亦作金色。其金色光照于东方无量世界皆同金色，南西北方、四维、上、下亦复如是。
尔时，十方一一方面有一菩萨，乘六牙白象王，亦如普贤等无有异。如是十方无量无边满中化象，普贤菩萨神通力故，令持经者皆悉得见。
象作金色，则境随智转，光照十方，见法界洞明也。一一方面下。表化道同也。故经云：十方诸如来，同共一法身，一智慧。力、无畏亦然。故使持经之者，见十方土。
△四请说法要
是时，行者见诸菩萨身心欢喜，为其作礼，白言：大慈！大慈！愍念我故，为我说法。
如文。
△三、菩萨赞慰，乃劝发之意也。
说是语时，诸菩萨等异口同音，各说清净大乘经法，作诸偈颂赞叹行者。
同声各说，表一道无殊；清净一乘，示诠体离染。所言大者有七，谓法、心、解、净、庄严、时、具足。今经七大，纯一无杂。
△四、结归
是名始观普贤菩萨最初境界。
经言境界者，论云：从净心地，乃至菩萨究竟地，证何境界？所谓真如。而此证者，无有境界，以依转识，说为境界。用彼照此，答体之意明矣。
△尔时，行者见是事已下，是广答上不失菩提拟问宗也。依体立宗，文二：初、直示经宗二教修佛观。
尔时，行者见是事已，心念大乘，昼夜不舍。于睡眠中，梦见普贤为其说法，如觉无异，安慰其心而作是言：汝所诵持，忘失是句！忘失是偈！尔时，行者闻普贤说，深解义趣，忆持不忘，日日如是，其心渐利。
初又三：初、正明观相，二、梦感人法，三、渐证总持。正明观相。言心念者，用观慧以照境也。论云：念、想、智三，皆一法界，但异名耳。无生妙境，如上所明。今乃即心为观，名念大乘。境观无间，即昼夜不舍。是知答上不失菩提，其意弥明。梦感者，妙观斯明，理境进显。入观心静，能见法性，故云于睡眠中梦见普贤。闻教助宗，与出观无殊，故云如觉无异。然初心修观，趣理良难，故假慈悲抚而慰之，则可以于句偈无忘失也。能诠无失，则所诠有得；圣慈加被，则解义心利。常观理实，寂照融明，日日增道，
△二、普贤下，教修佛观以成宗要
普贤菩萨教其忆念十方诸佛。随普贤教，正心正意，渐以心眼见东方佛，身黄金色，端严微妙。见一切佛已，复见一佛，如是渐渐遍见东方一切诸佛。心想利故，遍见十方一切诸佛。见诸佛已，心生欢喜而作是言：因大乘故得见大士，因大士力故得见诸佛。虽见诸佛犹未了了，闭目则见，开目则失。作是语已，五体投地，遍礼十方佛。礼诸佛已，胡跪合掌而作是言：诸佛世尊十力、无畏、十八不共法、大慈大悲、三念处，常在世间色中上色，我有何罪而不得见？说是语已，复更忏悔。忏悔清净已，普贤菩萨复更现前，行住坐卧不离其侧，乃至梦中常为说法。此人觉已，得法喜乐。如是昼夜经三七日，然后方得旋陀罗尼。得陀罗尼故，诸佛菩萨所说妙法忆持不失。亦常梦见过去七佛，唯释迦牟尼佛为其说法，是诸世尊各各称赞大乘经典。
文六：初、正明境观，二、渐见方佛，三、自陈得失，四、依果进修，五、梦得益，六、佛赞大乘。初文教。其忆念者，念佛三昧，乃是菩萨所尊重法，大觉世尊之所赞护，能除众罪，其功莫大。应知偏观极乐，与今普想十方，虽同圆宗，盖是缘异。然此约十方，而境通横竖，虽强从相起，而义具三身，虽观佗佛，必照心性。夫如是修观者，投足有在。若约心性照，乃即心作心，是心不知心，心不见心，惑计顿亡，大觉斯朗，十方身土，即心显发，无边相好，更无佗求。二、渐见者，正心意则顺命成机，智若亡时，其情即遣。心眼者，止观也。寂照心明，梵容目击。见东方而后遍见者，从微至着，以彰观法自浅而阶深，感应道交，不可思议。三、佛观未明，故自陈得失。因大乘者，陈得也。即初读诵成因，藉因见果也。虽见等者，述失也。由昏烦尚翳，故见佛未了，入观澄静，妙相斯现，即是闭见。出观涉事，未全顺性，故云开失。又顺至真，即闭见起法，爱是开失。四、依果进修，而作是言等者，正举果也。十力者，初、是处非处，二、业，三、定，四、根，五、欲，六、性，七、至处道，八、宿命，九、天眼，十、漏尽。四无畏者，一、一切智，二、漏尽，三、说障道，四、说尽苦道。十八不共法者：初、三无失，四、无畏想，五、无不定心，六、无不知已舍，七、欲无减，八、精进无减，九、念无减，十、慧无减，十一、解脱无减，十二、解脱知见无减，十三、四、五三业随智慧行，十六、七、八智慧知三世。三念处者，圣人以八音训物，而听者虽有违顺之别，且无忧喜之相。一者，不一心听法，不以为忧；二、听者一心，不以为喜；三、常行舍心。佛有万德，经中略举五德而已。解释十力等，广如大论，略如法界次第(云云)。色中上者，以佛获得常色，已过下地，法性常故，其色亦常。向虽云见，以无明之瞙未除，法性常身而不得见，亦由计未亡故也。是故加行四仪之中，感普贤也。五、梦益者，圣人影响也。同体大悲，称性拔苦，永永不灭，故名为常。妙教资神，醍醐悦性，故名法喜。故于三七，获旋总持。总持，华言也。陀罗尼，梵语。谓能持善，能遮恶，令善不失，使恶不起，即入空之大慧也。譬如农夫播植，耘除草秽，则嘉谷可登。六、佛赞大乘，功推大教，故感能仁说之。七、佛赞之梦者，亦如梦三昧也，岂同凡夫游魂无记之谓梦耶？华严云：梦中化事，欲令众生得正忆念。七、佛唯释迦说法者，现禀教故，从缘亲故。
△尔时，行者下，广答上得净诸根，拟问用也。用有二种：一者，果后所起用；二者，因中灭恶用。今经中悔罪净根，正是因用，如云智行是宗是用是也。初、明露罪，二、别示净根。
尔时，行者复更忏悔，遍礼十方佛；礼十方佛已，普贤菩萨住其人前，教说宿世一切业缘，发露黑恶一切罪事，向诸世尊口自发露；既发露已，寻时即得诸佛现前三昧；得是三昧已，见东方阿閦佛及妙喜国了了分明，如是十方各见诸佛上妙国土了了分明。
初又三：初、教示发露，二、获证三昧，三、明见佛国。初露罪者，业惑重积，事须遍悔，诸位迭论，屡忏何咎？如金师烧打，器成方止，器成唯妙觉也。普贤住其人前等者，正教发露也。两言一切者，遍该内外粗细惑累，能成名缘，所作曰事，无明牵污故云黑恶，不敢隐覆名为发露。向世尊者，若依胜境，如有罪首于王前，则何忧不赦？故知僻痈毒树，若不决伐，必见伤害，特令悔罪为用明矣。适因悔罪，便证禅那。禅名诸佛现前三昧者，如水清则珠露，云散则月明。故圆觉云：以净觉心取静为行，身心客尘从此永灭，便能内发寂静轻安。由寂静故，十方世界诸如来心于中显现。各见中言阿閦者，此翻不动，不为二边所动故。国号妙喜，彼土大众得中道法喜故。了了分明者，见无障碍也。上妙国土者，指实报也。良由一念具妙依正故，少选之间即近而远，见彼身土
△二、别示净根。既欲的忏，义当从别。文为三：初、略示，二、广示，三、结劝。初又二：初、普贤教修，二、诸佛赞劝。
既见十方佛已，梦象头上有一金刚人，以金刚杵遍拟六根。拟六根已，普贤菩萨为于行者说六根清净忏悔之法。如是忏悔一日至七日，以诸佛现前三昧力故，普贤菩萨说法庄严力故，耳渐渐闻障外声，眼渐渐见障外事，鼻渐渐闻障外香，广说如妙法华经。得是六根清净已，身心欢喜，无诸恶相，心纯是法，与法相应。复更得百千万亿旋陀罗尼，复更广见百千万亿无量诸佛。
初又三：一、金人表教，二、依教悔罪，三、得见诸佛。初文者，忏悔虽在行者，教诏专听普贤。金人者，上文拟象以通导，此文拟人以净根也。人彰圣应，杵表教智，用智荡障，对机设教，故曰拟文标六根，别忏之意愈明也。依教悔罪，故诸根障除。顺本性本空，而勤修悔法，故云如是。诸佛现前者，定力也。普贤说法，智力也。二力斯兼，六根故净。初云耳根者，亦趣举也。又顺方土，耳根受道，故以观增进，而障渐薄，故根弥净，而尘弥融。指妙法华经者，即法师功德品也。如世之贼兵，若将良兵强，便可立摧于须臾间也。今自佗和合，事理更资，故六根重障，刹那可破。忽都不体本一精明，曷能使诸根互用，事理双明耶？诸根清净，故身心欢喜。销尘旋明，故无诸恶相。境智绝待，故心纯是法。是法亦亡，即相应也。复更等者，清净自心，既已深契，如来藏慧，由是发生。百千万亿者，乃？河沙法门，旋空出假之智也。得俗谛总持，故能广见无量诸佛。得持由乎真寂，见佛因于障除。
△二、是诸世尊下，诸佛劝赞。文二：初、佛赞人法二机见身土。
是诸世尊各伸右手，摩行者头而作是言：善哉！善哉！行大乘者，发大庄严心者，念大乘者，我等昔日发菩提心时，皆亦如汝殷勤不失。我等先世行大乘故，今成清净正遍智身，汝今亦当勤修不懈。此大乘典诸佛宝藏，十方三世诸佛眼目，出生三世诸如来种。持此经者，即持佛身，即行佛事，当知是人即是诸佛所使，诸佛世尊衣之所覆，诸佛如来真实法子。汝行大乘不断法种，汝今谛观东方诸佛。
初又三：初举果劝修，二双叹人法，三重示境观。初劝修者，行人获证，功由妙教，故感诸佛殷勤劝修，垂权智手，摩实智头，欲使深悟权实之道也。行大乘，即读诵悔罪也。发庄严心，修万行以助忏也。念大乘者，增修圆观也。我昔勤三事，今成正觉。汝应当不懈，得至菩提。二双叹人法，以法能执人，人能弘道，法贵人尊，所以赞也。文虽举人，正意从法。佛宝藏者，圆中具足？河沙妙德曰藏，圆空照了无所不达曰眼目。持此大乘，是持三观，遂得三身，从法化生。智冥实理，是持佛身。如智照如，名行佛事。觉如说如，名佛所使。善修寂忍，名为衣覆。理从智生，名为法子。汝行大乘，是结叹功德。顺教行道，则法种不断。夫论种者，性类不同。若云不离五欲，不断烦恼十二苦事等，义当性种也。三因出生如来，及不断法种，即属类种中之缘了也。亦可通明三种，能诠即报身种，所诠即法身种，起行即应身种。故下文云：佛三种身，从方等生，能生三种，佛清净身。又出生者是佛种，不断者是法种，但阙僧种。下文云：具足沙门法，式修六和敬。是僧种也。故经云：发菩提心，令佛种不断；开示法藏，令法种不断；持戒具足，令僧种不断。当知方等是诸佛之慧命，菩提之根本，焉可不勤而习之？为山始篑，合抱初毫，三佛菩提，莫不由兹而得之矣。三、示境观。良由观能显佛，佛能资观，能辨大事，所以再明。又劝赞通成前后，示境观别为起后，亦是带境□□□□□□观者，示妙观也。十方佛者，标圆境也。问：题云观因，文何照果？答：佗经观果，尚许照因，今观因照果，因果体同，何须斯责？
△二、说是下，机见身土。如来知机示观，行者随观而见。文二：初、睹十方佛，二、令见三佛。初又二：初、见国土，二、睹佛身。
说是语时，行者即见东方一切无量世界，地平如掌，无诸堆阜、丘陵、荆棘，琉璃为地，黄金间厕，十方世界亦复如是。见是地已，即见宝树。宝树高妙五千由旬，其树常出黄金、白银、七宝庄严。树下自然而有宝师子座，其师子座高二十由旬，座上亦出百宝光明。如是诸树及余宝座，一一宝座皆有百宝光明。如是宝座，一一皆有自然五百白象，象上皆有普贤菩萨。
初又四：初、地平；二、宝树；三、座光；四、菩萨。虽欲观佛，必先所依，依正次第必尔耳。地平如掌者，或如佛掌。有云：海底有掌石，甚平如掌。即平等法界，无荆棘，绝烦恼见爱也。琉璃即觉源清净，间厕即众德资庄，虽曰定中见相，岂乖心观法门？故经云：当平心地，则世界地一切皆平。树是众木，总名高妙，乃树形珍丽，表如来圆行，出诸位之外。金银彰权实二智，七宝表无生七觉，如斯妙行，岂与佗同？光座难思，非从意有，故云自然。无畏人坐，名师子座。中道妙境，出真俗外，即高二十由旬。本理百界，称常寂照，名百宝光明。五百白象者，即五佛性，百界虚融，本来常净也。皆有普贤者，即一实道而起用也。
△二、睹佛身二：初、反责躬，二、见佛座。
尔时，行者礼诸普贤而作是言：我有何罪，但见宝地、宝树及与宝座，不见诸佛？
初文者，向唯感土，而未睹圣容，必有罪障，故须求见。言我有何罪者，罪略有二：一者、理罪，碍正知见；二者、事罪，续诸生死。是二罪中，各有无始无数罪累。今不见佛，未知是何罪耶？故以此自责而求见也。
△见佛座者智冥境也
作是语已，一一座上有一世尊，端严微妙而坐宝座。
问：上已四番观佛，今那云不见？答：见佛明昧，节节论之，无咎。问：适云普贤坐座，今云佛座，岂有师弟并坐之理？答：普贤前坐，以作问缘，故佛现时，普贤即没。譬如帝王驾至，而冢宰不可端然。况二圣共熟机缘，隐显难思，非情所测。
△二、令见三佛
见诸佛已，心大欢喜，复更诵习大乘经典。大乘力故，空中有声而赞叹言：善哉！善哉！善男子，汝行大乘功德因缘能见诸佛。今虽得见诸佛世尊，而不能见释迦牟尼佛、分身诸佛及多宝佛塔。
空声者，或释迦，或普贤，垂将教喻也。空声，表法见色身无相功德也。因缘者，似位中之智断也。既睹十方佛已，续令别见三圣，与上通明四佛者，以分身相关，慈力普故。余如上说。
△次闻空声下，第三、见相，分二：初、见相，二、交光。初又二：初、见释迦，二、见分身。
闻空中声已，复勤诵习大乘经典。以诵大乘方等经故，即于梦中见释迦牟尼佛与诸大众，在耆阇崛山说法华经演一实义。觉已忏悔，渴仰欲见，合掌胡跪，向耆阇崛山而作是言：如来世雄，常在世间，愍念我故，为我现声。作是语已，见耆阇崛山七宝庄严，无数比丘、声闻大众，宝树行列，宝地平正。
初又二：初、梦感；二、寤见。梦感者，为觉时见佛之先容。在耆阇者，即本所依之妙土也。问：前已梦见，与今何别？答：前则通为说法，此乃别演法华。前观道尚昧，今禅那益明？次寤见者，因渴仰而得见也。佛称世雄者，无上丈夫久劫离雌弱，故恒闵一切，故常在世间。示尊特身处莲华藏，以难思法报未谐洞照，故对耆山腾辞请现。因请而见文语声闻者，且据从问权而论，而必兼菩萨矣。问：法华事毕，应归秘藏，何故目瞩犹见灵山？答：寂光为体，法界成机，妙色湛然，尽未来际。以众生之业火未灭，劫尽见烧；若心地之佛慧坦平，则佛土常净。若我天台大师亲行此法，得见灵山洎大众者，正与经合，信不诬也。
△次睹分身
复敷妙宝师子之座，释迦牟尼佛放眉间光，其光遍照十方世界，复过十方无量世界。此光至处，十方分身释迦牟尼佛一时云集，广说如妙法华经。一一分身佛，身紫金色，身量无边，坐师子座，百亿无量诸大菩萨以为眷属，一一菩萨行同普贤。如此，十方无量诸佛菩萨眷属亦复如是。
夫佛说经，通被像正。若以大士经首咨请，是正被像末。故今所见，却指法华。眉间光者，如琉璃筒，引长一丈五尺，中道智光，无所不烛，故云遍照。感应道交，名一时；迹多体一，名云集。一一分身等者，岂唯诸佛身座并同，菩萨眷属，其行亦等。问：座高二十由旬，树高五千由旬，及谈佛身，则无量无边，何身座之不称耶？答：开粗显妙，即狭论遍，乃如是也。如净名方丈，大觉毫端，包含刹土，尚不迫窄。苟知此矣，何必以今身座为疑？问：妙经中分身诸佛，各带一大菩萨以为侍者，今何云无量菩萨为眷属？答：彼即无量中一，今是一外所将。又彼顺开显表，因归一实；今示妙用，明普贤道同。彼此皆悉檀，因缘多少，并不思议。化
△二、大众下，二佛交光
大众集已，见释迦牟尼佛举身毛孔放金色光，一一光中有百亿化佛。诸分身佛放眉间白毫大人相光，其光流入释迦牟尼佛顶。见此相时，分身诸佛一切毛孔出金色光，一一光中复有恒河沙微尘数化佛。
释迦放光，表从体起用，重重而无尽；分身毫相，表摄用而归体，一道无殊。问：上文令见三佛，今不语多宝者何？答：应用待时，则下文当见文矣。问：前文毛光现佛，与今何别？答：向表普贤从因至果，以明化佗；今就释迦全真起用，以示分身。
△二、从尔时，普贤下，第二、广示净根。前约利根略明，今约钝根广辨。文五：初、光加得悟，二、定起见相，三、教修六念，四、结示妙行，五、正明悔罪。生起者，将广陈悔法，故先光加。说必从人，次明见相。悔须治道，示修六念。欲知其要，更须结示。罪根何在？在根尘也。
尔时，普贤菩萨复放眉间大人相光，入行者心。既入心已，行者自忆过去无数百千佛所受持读诵大乘经典，自见故身了了分明，如宿命通等无有异，豁然大悟，得旋陀罗尼百千万亿诸陀罗尼门。
初文放白毫入行者心，心即中道，中道之光入悔过心，故使忆过去之善，明同目瞩。如宿命通者，举似比真也。似证益深，遂悟总持。问：百千旋持，上已证竟，今何重说？答：前文且约中根出假，今恐别从下根。又旋持是通约证得，百千是别指余门。
从三昧起，面见一切分身诸佛众宝树下坐师子座，复见琉璃地妙莲华藂从下方空中涌出，一一华间有微尘数菩萨结加趺坐，亦见普贤分身菩萨在彼众中赞说大乘。
次见相中言起者，寂而常照也。见分身者，将宣悔法，集为证明。妙莲华藂，即同体圆因，显如来胜行，寂光妙理，是表空中全性成修，故云涌出。一一华间者，因同也。尘数菩萨者，行一也。普贤分身，如华严所说。赞说大乘，点出化意也。问：此中定起，与上寤见如何？答：上文寤见，犹在于定。今从定起，信是出禅。问：今相与法华地涌，如何同异？答：彼明所化作，显本之由致。今同行人，示妙忏之前修。
△教修六念
时，诸菩萨异口同音，教于行者清净六根，或有说言：汝当念佛。或有说言：汝当念法。或有说言：汝当念僧。或有说言：汝当念戒。或有说言：汝当念施。或有说言：汝当念天。
异口同音者，即共宣忏道。或有说言者，随宜说授。念佛即圆照三身，念法乃深穷实相，念僧则事理不二，念戒则性德无非，念舍则财法无著，念天而妙观第一义。六念安心，则根尘易净。广释六念，具如上经(云云)。又此六念，念佛即能导法，念法即是境法，念僧即行法。次三可知。三法既不纵不扩，六念亦不并不别。又复为成调伏诸根，满足六度，使一一度，各具六念。故大师云：觉檀实谛即念佛，念檀法性即念法，念智与檀合即念僧，念檀能断恶即念戒，念檀能舍一切法即念舍，念檀生第一义天即念天。檀度既尔，余五例然。问：直明忏悔，其理已足，又何意预示六念耶？答：六念是灭障之元由，开心之导首。故大师云：此六除生死诸障。又龙树云：能除种种烦恼。烦恼亦无出于根尘也。
△如此六法下，结示也。
如此六法，是菩提心生菩萨法。
是菩提心者，六中已含，上求下化，即是无上道心。万行由此六念而生，故曰生菩萨法。故论云：善有大福，能度众生。即其意也。
观普贤菩萨行法经疏卷上
天台山沙门亮润分会

[book_title]观普贤菩萨行法经义疏卷下
天台沙门处咸续解
△从汝今应当下，示六根悔罪也。然精明宝觉，名自在王。常住无亏，本无生灭。盖由灵知强觉，成六情根。流荡不还，成因感果。汩没苦海，如旋火轮。若欲复性归源，应修悔法，成佛菩提。起用利物，功由于此矣。故楞严经云：阿难，汝欲识知俱生无明，使汝轮转生死结根，唯汝六根，更无佗物。汝复欲知无上菩提，令汝速证安乐解脱，最静妙常，亦汝六根，更非佗物。是也。忏悔之法，所行三昧，即半行半坐也。劝发品云：若行若坐，思惟是经。忏有三种，此经文备：一、作法，即三七日；二、取相，见普贤等；三、无生，我心自空等。是虽有三种，而以理为主。苟以无生为主，千年闇室，一灯能破，为无难也。文为二：初、正叙，二、结叹。初又二：初、总标，二、别示。
汝今应当，于诸佛前，发露先罪，至诚忏悔。
初文言志诚者，心之精实也，极乎实相自性而明。直云先罪者，先则总举往劫，罪则都标六根，故知斯文是总明矣。
△次、别示，为二：初、总释五段，各为四意：初、正释经文，二、助成，三、设观进行，四、果成起教。四、意生起者，为令生解，行与经合，了生死源，观道弥明，远慕极果，果满起教，下化群生，一经之妙用，横广竖深，为若此也。二、别释，为五：初、眼根，二、耳根，三、鼻根，四、舌根，五、身意。初、眼根，为二：初、忏悔睹相，二、助成示旨。初又二：初、正忏眼根，二、进观睹相。初又四：初、罪相，二、方法，三、功能，四、境观。
于无量世眼根因缘贪着诸色，以着色故贪爱诸尘，以爱尘故受女人身，世世生处惑着诸色，色坏汝眼为恩爱奴，故色使汝经历三界，为此弊使盲无所见。
初文云于无量下，初罪相也。根就能生立称，尘从染污彰名，根尘涉入，即因缘也。又无间灭意为因，根尘空等为缘。又不了一法界为因，起见爱为缘，因缘和合，众罪得起。贪着诸色者，凡夫依正，青黄赤白，长短方圆等色也。众生不了，染着生爱，爱河洄澓，没不知出。女人以贪爱为本，纵得人身，无丈夫报，即等流果也。又未见佛性者，皆名女人。大经云：设是女人，若见佛性，名为男子。世世生处等者，例述三世因果也。真净慧眼与佛眼，而为恶色所盲，八百功德，因而荡尽，故云坏也。恩爱即主，驱役不息，遂使宝觉全身，漏落诸有。呜呼！迷色迷根，造业招报，碌碌愚夫，识之者寡。
△二方法
今诵大乘方等经典，此经中说十方诸佛色身不灭，汝今得见，审实尔不？眼根不善，伤害汝多，随顺我语，归向诸佛。释迦牟尼佛说汝眼根所有罪咎，诸佛菩萨慧眼法水，愿与洗除，令得清净。作是语已，遍礼十方佛，向释迦牟尼佛大乘经典，复作是言：我今所忏眼根重罪，障蔽秽浊，盲无所见，愿佛大慈，哀愍覆护。普贤菩萨乘大法船，普度一切十方无量诸菩萨伴，唯愿慈哀，听我悔过眼根不善恶业障法。如是三说，五体投地，正念大乘，心不忘舍，是名忏悔眼根罪法。称诸佛名，烧香散华，发大乘意，悬缯幡盖，
文为二：初、正行，又二：初、示罪，又二：初、方法者，令诵大乘也。此经者，即法华中常在灵鹫山，分身多宝，有感即现。今幸得见，罪灭非虚，故问之以审实。又云不善者，重举罪深，劝礼求净也。释迦佛说者，如经所明六习因也。慧眼，即佛眼第一也。第一义空，能荡相着，义之如水耳。若行人能知色尘本性空寂，虽是肉眼，即是佛菩萨之慧眼也。二、例今此文中举慧眼、法水。若例下文诸根，合云慧耳、法水等。次、请救。言障蔽秽浊者，实理被覆曰障蔽，色尘染污曰秽浊。三圣之怀，以慈为本。我今在苦，冀哀悯之；我今孤露，愿覆护之。普贤是三昧中之主，愿以智舟度生死海。以我没溺，其亦久矣。十方菩萨是我良伴，同赐慈、哀、忍、爱、悔过。次、三业结成。三说即口业，五体即身业，正念即意业。三业精至，转障成德，忏悔之道备矣。二、示助成。称佛名者，召出本觉也。破无明闇，用观智火，烧法性香，散万行华，严三觉地。幡即翻迷生解，盖乃慈覆群生。大乘之意稍明，眼根之罪即灭。
△三显功能
说眼过患忏悔罪者，此人现世见释迦牟尼佛，及见分身无量诸佛，阿僧祇劫不堕恶道，大乘力故，大乘愿故，恒与一切陀罗尼菩萨共为眷属。
现世见佛，论于生善；未来不堕，论于破恶。大乘愿力，遂获总持。火就燥，水流湿，生善灭恶，乃得与菩萨为眷属矣。故经云：劝人坐听经，转身得与陀罗尼菩萨共生一处是也。
△四、结成境观
作是念者，是为正念；若佗念者，名为邪念。是名眼根初境界相。
作是念者，智冥于境也。正念者，境即是观也。境智对敌，是名为邪。境智冥亡，此亡亦亡，始名为正。然眼根若净，则诸根亦净。经云：一处若调伏，六用皆不成。今先眼净，而然后又悔余根者，大圣人具示悔法，使行人知诸根过德，次第应尔。
△净眼根下，第二、进观，复二：初、心请；二、佛赞。
净眼根已，复更诵读大乘经典，昼夜六时胡跪忏悔，而作是言：我今云何但见释迦牟尼佛分身诸佛，不见多宝佛塔全身舍利？多宝佛塔恒在不灭，我浊恶眼是故不见。作是语已，复更忏悔。过七日已，多宝佛塔从地涌出，释迦牟尼佛即以右手开其塔户，见多宝佛入普现色身三昧，一一毛孔流出恒河沙微尘数光明，有百千万亿化佛。此相现时，行者欢喜偈赞，绕塔七匝已，
初又二：初、释请。见多宝者，以听经誓重，弘护愿深故也。实相尊贵如宝，宝具众德曰多，故名也。全身者，简非碎身也。及以法报恒在不灭，即事显妙，见三身之体同也。问：妙经先现塔，次集分身。今经先集后现，何耶？答：彼经证前起后，塔为集经。今乃通贯前后，集为塔缘，以表二修，显法身常住。浊恶眼者，为恶色所染，不睹圣相。若旨儿处宝藏，一无所见。二、见相者，上空声令见，今获睹全身。圣人乘时，化仪如是。从地涌出，表不来而来，本觉开明也。手开塔户，表妙智资禅，见如来藏也。普现色身者，一、普现内色，二、普现外色，皆如影响，周遍法界。又光化诸佛，示今古道同。圣相既现，行人绕塔，感应道交，不可思议。
△二佛赞
多宝如来出大音声赞言：法子，汝今真实能行大乘，随顺普贤眼根忏悔。以是因缘，我至汝所，为汝证明。说是语已，赞言：善哉！善哉！释迦牟尼佛能说大法，雨大法雨，成就浊恶诸众生等。
文二。初多宝兴赞者，圆音美，进行人也。述所修非邪，合一道无外，故曰真实。次赞释迦，净土谈圆，收机尚易，秽邦演妙，化物尤难，所以赞也。大法者，开显圆乘也。说之者，使法界众生，性觉地中，三因种子，根茎发茂，故谕之如雨法华，雨大法雨，即其意也。
二、结示经旨，又二：初、指妙；二、结叹。初又三：初、示理。然眼自在王即如来藏，本无生灭。二、示过。初、通者，如何于此妙湛觉中，明闇相形，趣外奔逸？二、别者，以奔逸故，所以见不超色，成所知根，根纡昏尘，果招苦恼，故命终时，先见猛火满十方界。二者、神识飞坠，乘流入无间狱。发明二相：一者、明见，遍见恶物，生无量畏；二者、闇见，寂然不见，生无量恐。罪毕为人，迷盲愈甚，对十力前不识诸佛二乘之人，真谛之目为瞙所翳，金刚宝藏变为鬼虎，违失如来真实知见。权教菩萨自此以前，名邪见人，爱见大悲，经历三界，一指、二指俱云不见，闇中人杭，空中鹅雁。结者如是，皆由背失见精，起业招报，其相如是。二、若欲脱除，当勤事理，了眼法界体，见无生理，即知前尘非明闇来，非从根出，不从空有见无见相，唯一灵明，加修五悔，诵念大乘，正助合行，内外兼运，故得眼根重罪豁然冰释。三、果成，又二：初、果成者，于眼根中乘一大车，不动而运，尘销觉朗，父母肉眼即能彻视，释迦多宝常获利瞻，眼根入定，余根出说，宝车高广，游于四方。次起教，五眼具足，成佛菩提，施作佛事，起菩萨根，普令一切开正法眼。今忏眼根，其功若此，有智若闻，敢不信受？苟能行之，保不？虚，渊哉玄哉，不可思议！
△是时行者下，第二、忏耳根，为二：初、释经，二、助成。释经为四：初、请法，二、教忏，三、陈罪，四、睹相。
是时，行者见多宝佛塔已，复至普贤菩萨所，合掌敬礼，白言：大师，教我忏悔。
初、行者请法。已睹宝塔，将忏耳根，忏必依师，故先敬请。言大师者，轨范名师，尊上名大，普贤首行，使人悔过，良轨范也。
△次教忏又二：初、普贤下，示意；二、汝于下，正忏。
普贤复言：汝于多劫耳根因缘随逐外声，闻妙音时心生惑著，闻恶声时起百八种烦恼贼害。如此恶耳报得恶事，恒闻恶声生诸攀缘，颠倒听故，当堕恶道边地邪见不闻法处。
初文二。初法忏。不知罪相，则心无恳迫。次譬者，譬如医师，示人有必死之病，则恳服名药，且不以苦口为厌也。示罪又二，正示。言因缘者，根尘和合也。又无明惑为因，不了生法二空为缘。外声者，金石丝竹淫哇等声。又浪褒虚美，令人熙怡生爱，虽是毒箭，而惑之以为美，此名妙声。怪禽恶兽，音响獝狘。又面许背毁，令人生瞋，虽如响答，其体非实，而而疾之不为美，此名恶声。若不了诸法性空，孰不于此妙恶二声，而妄生烦恼。百八种者，六根各生三受，三受之中，各有阴有集。阴集通三世，合论百八。六根通辨如是惑着，伤法身，损慧命，故义同贼害。由烦恼为因，招有漏果，故曰报得。纵曰妙音，无生善义，弥生屡劫，驱人堕苦，名为恶声。恶道则三涂四趣，边地则岛夷荒服，邪见则拨无因果耳。根招报实，无量无数，且略指此耳。
△二、教忏。行者受教，既知病已，令服名药。
汝于今日，诵持大乘功德海藏，以是因缘，见十方佛多宝佛塔，现为汝证。汝应自当说己过恶，忏悔诸罪。
功德者，无上佛乘，有生善功，具灭恶德，所诠三谛，横无边表，竖无底际，具足一切清净法门，名为海藏。
△三陈罪病
是时，行者闻是语已，复更合掌，五体投地，而作是言：正遍知世尊，现为我证方等经典，为慈悲主，唯愿观我，听我所说。我从多劫乃至今身，耳根因缘，闻声惑着如胶草，闻恶声时起烦恼毒，处处惑着无暂停时。坐此窍声，劳我神识，坠堕三涂，今始觉知，向诸世尊发露忏悔。
文为二：初、叩应者，正服药也。正遍知者，知三际无生灭，十号中一，对此极果无上医王，求为证明，则罪惑之病可灭也。方等典即是法身，有冥熏之功，则耳根之德可生也。人尊法胜，医妙药灵，患者有仗托也。二、陈罪，为二：初、忏中，叙昔起过，辞略同前。文中言坐者，被罪也。由内溺故，执于声尘，窍穴不明，若胶之黏草。非唯声尘被黏，当知三恶道亦为所黏也。呜呼！根尘之坑陷人也如此。次、既知此已，约悟求忏。了本性常，名曰觉知。不敢隐覆无始浊恶，故须发露。例上当云慧耳法水，愿与洗除。
△四睹相
既忏悔已，见多宝佛放大光明。其光金色，遍照东方及十方界，无量诸佛身真金色。东方空中作是唱言：此佛世尊号曰善德。亦有无数分身诸佛，坐宝树下师子座上结加趺坐。是诸世尊一切皆入普现色身三昧，皆作是言：善哉！善哉！善男子，汝今读诵大乘经典，汝所诵者是佛境界。
文为三：初、光照十方者，光有三：一、色光，二、智光，三、第一义光。光所照处，十方洞朗。次、东方空声告者，结上功成而起后境也。诸佛道同，例有分身。佛名善德者，常乐究竟故也。三、诸世尊皆入三昧者，示行同也。定名普现，则微尘刹土无所不遍也。亦赞诵经是佛境界，无离文字见解脱也。
二、助成有三：初、示理明过，二、设观进行，三、果成起教。今初。示理者，耳根精明，性本觉湛，不同木石，非生非灭。过者，因背本闻，循声流转，如鸟之在网，啄一舍一。凡夫业习，为声转故，则临终时，先见波涛，没溺天地。亡者神识，降注乘流，入无间狱。发明二相：一者开听，听种种闹，精神愗乱。二者闭听，寂无所闻，幽魄沉没，报毕为人，生在边地，及堕邪见，不闻正法。二乘灭闻，爱习尚在，故闻琴起舞，身心迷乱，了不自安，堕空边地，不闻俗谛法处。所以在座，物若聩人。权教菩萨，不闻而闻，分别诸法，堕俗谛边地，不闻中道法处。于圆中大涅槃教，尚或未闻，非邪见而何？如是等人，皆由迷于闻性，或胶于生死，或胶偏真，或胶但假，或胶但中，处处贪着，堕落生死。二、进行。若欲脱者，当了耳、声、识三，无非实相，无有作者，亦无受者，与法界性，无有差别。外加苦到，正助合行，故耳根罪累，可以销荡。三、果成中二：初、果成。然后即于耳根，乘一大车，不动而运，尘销真明，不坏耳根，而能遍听，入定出说，见色觉触，皆得自在。次、起教。即以根尘，施作佛事，普令一切，从闻思修，入三摩地。耳根法门，该罗一切，竖深横广，不可思议。
△三、说是语已下，鼻根亦四：初、释经文，二、助成。初文二：初、普贤教忏，二、奉教陈罪。
说是语已，普贤菩萨复更为说忏悔之法：汝于前世无量劫中，以贪香故分别诸识，处处贪着堕落生死。汝今应当观大乘因，大乘因者诸法实相。
初，又二：初、结前生后；二、明罪示宗，又二：初、略明罪相；二、妙示圆宗示相。言分别诸识者，以闻香故，动余五识。或男女身香，则牵动眼识；肴膳之香，则牵动舌识。动皆此例。无量劫来，迷惑不了，八百功德从而隐没。如来身香及功德香，一切不闻。失佛鼻故，堕落诸趣。欲灭鼻罪，显鼻功德，应当观大乘因。大乘者，在今经中，有相安乐行也。以无相心，修有相行，正道助道，咸指实相以为圆因。百界三谛，咸空假中；薝卜林中，不嗅余香。圆因既然，圆果亦尔。释论云：若灯之前后而照物，是同
△二、奉教陈罪
闻是语已，五体投地，复更忏悔。既忏悔已，当作是语：南无释迦牟尼佛！南无多宝佛塔！南无十方释迦牟尼分身诸佛！作是语已，遍礼十方佛。南无东方善德佛及分身诸佛！如眼所见，一一心礼，香华供养。供养毕已，胡跪合掌，以种种偈赞叹诸佛。既赞叹已，说十恶业，忏悔诸罪。既忏悔已，而作是言：我于先世无量劫时，贪香味触，造作众恶。以是因缘，无量世来，恒受地狱、饿鬼、畜生、边地邪见诸不善身。如此恶业，今日发露，归向诸佛正法之王，说罪忏悔。
文为四：初陈罪中，归命诸佛者，乞加被也，如文。次一一心礼，身心俱也。能礼、所礼，二俱空寂，十方刹土一切诸佛无有不礼者。诸佛不来，来我道场；我亦不去，去至刹土。如是身业离身业性，前后际断，入法界海，是则名为修法供养。香离臭而成断德，华悦性而成智慧。种种偈赞，如安禅合掌，以千万偈赞诸法王，三业精至难思之愿王也。三、通陈众罪。上云分别诸识，今则通悔十恶。四、既忏已，又别结，又二：初示昔迷。文举三恶。别论报者，若于香、味、触起瞋，瞋者受地狱不善身，起贪者受饿鬼身，起痴者受畜生身。通论报者，瞋堕三恶，贪、痴亦然。香虽小事，而人不以为然。贪着招报，识之者寡。次如此下，结。今知发露鼻根一切众罪，中道为法藏中王，诸佛契此，统王自在，故名佛为王。归则反还，向则不背，灭罪之要也。
二、助成中，初、示理者。原夫鼻根理性周遍，具佛五鼻，本来融通。过者因循前尘，染着不了，如刀上蜜，嗜者伤舌。故诸凡夫鼻根之罪，招引恶果，则临终时，先见毒气充塞远近，亡者神识从地踊出，入无间狱。发明二相：一者、通闻，被诸恶气熏极心扰；二者、塞闻，气掩不通，闷绝于地。二乘之人，贪于戒、定、五分身香，堕三无为，而不得闻诸佛解脱功德之香，权教菩萨分别诸法功德香气，昧为俗谛圆顿之香。若烧一丸，具足众气，或未尝嗅。如是等人，皆违嗅精，失本知见，颠倒轮转，不得解脱。若欲脱众恼者，当体鼻根离通塞缘，寂香臭性，不住内、外、中间，自然无破无坏，无住无著，一如实际，离分别性。依此忏悔，礼赞供养，鼻根闇室，一灯能破。三、果成中二：初、果成。即于鼻根运一宝车，行大直道，八百功德即获现前。起教者，乃至果成，即以香饭施作佛事，普令一切悉证香严德藏三昧。
△既忏悔已下，第四、舌根，例四：初、释经文，二、助成。初文二：初、令忏舌根；二、作是下，随忏睹相。
既忏悔已，身心不解，复更读诵大乘经典。大乘力故，空中有声告言：法子，汝今应当向十方佛赞说大乘，于诸佛前自说己过。诸佛如来是汝慈父，汝当自说舌根所作不善恶业。此舌根者动恶业相，妄言、绮语、恶口、两舌、诽谤妄语、赞叹邪见、说无益语，如是众多诸杂恶业，斗遘坏乱法说非法，如是众罪今悉忏悔。诸世雄前作是语已，五体投地遍礼十方佛，合掌长跪当作是语：此舌过患无量无边，诸恶业刺从舌根出，断正法轮从此舌起。如此恶舌断功德种，于非义中多端强说，赞叹邪见如火益薪，犹如猛火伤害众生，如饮毒者无疮疣死。如此罪报恶邪不善，当堕恶道百劫千劫，以妄语故堕大地狱。我今归向南无诸佛，发露黑恶
初又三：初、空声教悔，二、教述口过，三、重结舌根。初文者，身心不懈，即事理兼运也。以久劫已来，诽谤正教，今赞大乘，令别治舌罪。佛是慈父者，由众生有三因种，义在可发，得以为子；佛三在果，转名三德。因果名异，天性是同，子急告父，罪根可拔。述过中，先述口中四过。次云妄语者，直言曰言，对答曰语，言语两别，是故云也。赞邪见，令人失正念，谓拨无因果及断常等。斗遘者，谗佞君父，离间骨肉，陷君子，进小人，若萧瑀、卫元嵩之流，毁灭佛教，此乃斗遘之雄者也。若其美喉舌，杀众生，饮酒啖辛，破斋毁戒，文虽不出，例亦忏之，今但云众罪耳。是佛法而说为非法，非佛法而说为法，颠倒惑网，难以具述也。世雄下，重结舌根。恶舌伤人，痛入骨髓，故喻之如刺。谤法破僧，名断法轮。然断正法轮，但在佛在，如障佛说法，及请入涅槃之类。若佛灭后，障人说法，并夺僧和合缘，并名相似破转法轮。相似五逆，具如俱舍(云云)。不顺正理，名为非义。攻乎异端，妄生穿凿。如大集经中云：讲者异说，如一斛水解一升酪，看似酪色，食则无味。天神瞋故，三灾俱起等。又律云：比丘说法不观时，反名绮语。此皆名非义也。邪说如火，烧坏善种，赞之如益薪，令邪见弥盛，业火蔓延，损害众生。戒、定、慧三，不遵佛教，自谓教外别传者，率皆邪耳。恶因无形，如饮毒在内，无疮而死。故口招恶果，百劫千劫堕大地狱，饮铜汁，茹焦丸，铁犁耕舌，苦报万状，不可抑忍。此皆舌根之虚妄以自咎也。
△二、作是下，睹相二：初、睹相奉教。初又四：初、空声告示。
作是念时，空中有声：南方有佛名栴檀德，彼佛亦有无量分身，一切诸佛皆说大乘除灭罪恶。
佛名栴檀德者，四德果成，如香普熏，令诸众生离三惑臭，例有分身，如文。
△次忏已再礼
如此众罪，今向十方无量诸佛大悲世尊，发露黑恶，诚心忏悔。说是语已，五体投地，复礼诸佛。
以生死阴躯，诣实相理地，成五分法身，是以礼也。应了色心，叵得遍礼刹海一切如来。感应难思，如帝珠互映。不然，吾恐掷空瓶以救火，以瓶中无水，火必难灭矣。
△三光加
是时，诸佛复放光明照行者身，令其身心自然欢喜，发大慈悲普念一切。
圣人慈光垂照，行者称性发心，以离计故，名为自然。慈悲二法，皆是无缘，拔性德之苦，无苦可拔，与性德之乐，无乐可与，如是与拔，遍十法界，故名一切。
△四说法
尔时，诸佛广为行者说大慈悲及喜舍法，亦教爱语修六和敬。
慈悲喜舍，名四无量心，此四通名。无量者，从境得名，以所缘众生无量故，能缘之名，亦随境无量。慈悲，如向所云。喜者，庆佗得乐，生欢悦心，无瞋无恨，无怨无恼，如是喜心，遍满十方。舍者，缘佗众生，无憎无爱，如证涅槃，寂然清净，名之为舍。如是四心，本是禅定，想佗众生，与之拔苦，及与与乐，是诸众生，实离苦，实得乐，广如大论(云云)。教爱语者，四摄中之一。菩萨以善软之言，随顺众生，安慰开喻，令其闻者，生亲爱心，可以受道。六和者，菩萨若善用六和者，则与一切冥同，善始令终，则能安立众生于菩提道。和敬者，外同佗善，内自卑谦，故名也。一同戒和敬，二同见和敬，三同行和敬，四身慈和敬，五口慈和敬，六意慈和敬。
△二奉教欢喜
尔时，行者闻此教敕，心大欢喜，复更诵习，终不懈息。
领教不违，故勤诵习不懈息者，如救头火然也。
二、助成中三：初、示理者。舌性觉常，本无生灭，三际俱空，与佛平等。过者，盖由背于真觉妙湛明性，甘苦相倾，妄生诸恶。诸佛法味，弥满法界，不能别了，着生死有，故失真谛舌。不了法常，失俗谛舌。不知中道，失于佛舌。以失功德舌故，但贪着世间滋味，广造诸恶。舌根恶业，招引苦报，则临终时，先见铁网，猛𦦨炽烈，周覆世界。亡者神识，下透挂网，倒悬其头，入无间狱。发明二相：一者吸气结成寒冰，冻裂身肉；二者吸气飞为猛火，焦烂骨髓。报毕，为人謇吃喑哑。言无信者，佛法理味，不能宣说，犹如哑羊。二乘味空，犹若冰鱼。弃甘露味，爱着无常等咸苦酸味，未得灭度，而言已得。起于口过，饮无明毒，爱变易死。权教菩萨，遍能分别世出世间种种药味，令人服尝。又复以数数于无数，犹是多端强说，赞叹偏假，离边取中，名为邪见，而为净名所呵者，是此也。唯佛一人，是真语者，是实语者，余皆妄语。二设观若欲脱者，当体舌根，本真妙常，尘无所入，根无所出，根尘圆明，不可思议。以妙三观，而于味尘，观不思议境，以横竖八句，破诸性计类，一念三千，观之不入，勤修五悔，舌根罪垢，销落无遗。即于舌根，驾白牛车，径至宝所，然后其有所食啖，皆悉成甘露。三果成，能以一妙音，遍满三千界，乃至成佛菩提。即以味尝，施作佛事，出广长舌，开导众生。次起教令诸众生，凡食啖时，知食集，知食苦，知食道，知食灭，知食无明，乃至知食老死，亦知食无明灭，乃至老死灭。又知食六蔽，知食六度，无量法门，于舌具足。当知舌之根尘，是法宝藏，舌根忏悔，真实良导，凡圣事理，权实体用，自行化佗，竖深横广，为若此也。若非吾宗，孰能识之。
△空中复有下，第五、忏身意，亦应有四。若示过、明理等三，例前可知，不复再说，今但释文耳。文为二：初、空声教忏，二、行者问处。初又二：初、示相，二、结相。
空中复有微妙音声，作如是言：汝今应当身心忏悔。身者，杀、盗、淫；心者，念诸不善事，造十恶业及五无间，犹如猿猴，亦如黐胶，处处贪着，遍至一切六情根中。
初又二：初、劝忏，二、述罪。劝忏，言身心忏悔者，身为业具，心是业主，一往合论也。杀、盗、淫者，述罪也。杀有人、畜，情及非情；盗有三宝，有主、无主；淫有邪、正，道及非道。广如律中。若欲忏净，须识罪相(云云)。心念不善，即意根贪、瞋、痴也。十恶决定，能牵来报者曰业，受形无间、寿无间、苦无间等报。猿猴等者，总喻意根也。取一舍一，五尘林中跳跃不息，根为尘黏，殃及屡世。
△此六根者，第二相结。
此六根业，枝条华叶悉满三界，二十五有一切生处亦得增长，无明老死十二苦事，八邪八难无不经历，汝今应当忏悔如是恶不善业。
以一念心起，得绳前牵，故喻之以枝条等也。无明为根，爱水溉灌，遂得增长。恶业为枝条华叶，恶阴为苦果。一一根中，皆茂枝条，及蘩华果，扶疏布濩，周覆大千。若使忏得其空，则罪根可拔，枝条华叶，不得不枯也。十二苦事，即十二因缘也。因缘即三道，合上烦恼为根，恶业为枝条，苦道为果。此荆棘树，伤刺行人亦久矣，故名苦事。八邪八难者，再举二十五有中之别报也。报非八正，故名为邪。婆娑问云，八邪支，几欲系，几色界系，几无色界系。答，邪见，邪精进，邪念，邪定，通三界系。邪思惟，邪语，邪业，邪命，唯欲色界系。有说，色界亦无邪命，彼不为活命，起身语业。见所断者，谓邪见。三修所断者，谓邪语，邪业，邪命。余四通见修所断。又八正道经，所出八邪，与此有异。一不谛见，谓不信布施，孝父母得福。二不谛念，谓不弃三毒。三不谛语，谓口多四过。四不谛治，谓不以精进治生死。五不谛求，谓不求正法，乃至四事，皆非法而求。六不谛行，谓多杀盗。七不谛意，谓生死事与意合。八不谛定，谓不止恶念。八难者，谓三恶道，及北洲长寿天，聋盲喑哑，世智辩聪，佛前佛后。如是邪难，靡不备历者，皆由六根之所招引耳。生死根本，众苦之源，在此而已。
△尔时，行者下，次问处。
尔时，行者闻此语已，问空中声：我今何处行忏悔法？时，空中声即语是语：释迦牟尼名毗卢遮那，遍一切处。其佛住处名常寂光，常波罗蜜所摄成处，我波罗蜜所安立处，乐波罗蜜灭受想处，净波罗蜜不住身心相处，不见有无诸法相处。如寂解脱乃至般若波罗蜜，是色常住法故，如是应当观十方佛。
文为二：初、明意，二、释经。初文三：初、问处。所以者，立行趣果，要先立本。故大师云：忏不得空，罪不得灭。是故忏罪必须求处也。二、根有利钝中，初问。前文忏讫，或佛光照，或佛称赞。且如最初境界，位在初信，是因知罪性空，而位跻至此。何故六根忏讫，才始问处？抑亦显前但忏而无处也？答：根有利钝。若利根者，或于法华座席已知，或今经佛加令知，或佛密说。故下重颂中，于一一根，并皆示处。以后显前，验非无处也。今为钝根及未来世，是故问耳。况复大士起问，多被末代。亦如金光明经，先明忏悔，至末方示空法，乃云为钝根故。初问中，言何处者，依、正二报，阴、入、界三，历缘对境，心及心所，不知何者是行忏悔处。如弱丧人，今欲旋归，苟不识还乡之路岐，又虑裹粮之徒费，是故问也。二、答中意者，俾令行者了诸佛住处，在众生心中常住不灭，性亦周遍。脱或知之，则无量劫于平等性中起分别，清净心中生染着，罪则灭矣。正答中有二：初、以身土不二答，次、体德本一答。初言释迦遮那等者，元由法应体一，身土无殊。寂光若遍，法身若遍，寂光、法身，一体异名。修德依性，故名住处。一切处者，十法界、阴、入、界，因果、迷悟、凡圣、事理，悉是寂光，名佛住处。众生狂劳，迷以为物，为物所转，当知佛住即众生性。
次助成，又二：初引证，二类结。初又三：初大方广圆觉云：一切如来光严住持，是诸众生清净觉地，平等本际，圆满十方。次楞严云：阴入界皆如来藏，本无生灭。三大品云：色前后际断，受想行识乃至一切种智亦前后际断。以前后际断故，一切法亦断。又云：诸佛离佛性，菩提离菩提性。二类结，又二：初类同。若尔，亦是众生离众生性，佛能住空，佛所住空。众生虽迷，心及心所一切皆空，罪依心住。心既空已，罪无住处。当知清净觉地如来藏三际断处，皆名佛住，悉常寂光也。二常波罗蜜下，以德体本一答，又二：初泛示四德。言常波罗蜜等者，泛释四德也。法身、般若、解脱，一一皆具常乐我净。今先示法身四德。次别解者，法身无二死故常，诸法皆常，名摄成处。法身具八自在为我，为诸法所依止，名安立处。不受二边之苦为乐，灭受想乃至苦故，身无身相，心无心相，身心寂灭，无别所住，名不住身心相处。一一皆是性德涅槃，名波罗蜜到彼岸也。涅槃经云：我无我而不二，真常义也。以众生颠倒，心无常故，见诸法无常，喻如醉人见日月转。若依四德之常，名得处也。次释寂义。不见有无者，有即生死，无即涅槃，称性本无，名为不见。智冥此理，惑不能系，名寂解脱。般若者，释光义也。三智一心，自体寂照，余二德不委示，以存略故，故云乃至。色常者，色即智故，色常般若亦常。如是者，结劝也。即指妙处，名为如是。寂光体空，泯身心相，名如。遍一切处，名是佛住。如是若观寂光犹如太虚，无所不遍，则见十方一切诸佛亦遍。
△三、时十方下，诸佛应现。文为二：初、劝修观法，二、功成入位。
时，十方佛各伸右手摩行者头，作如是言：善哉！善哉！
善男子，汝今读诵大乘经故，十方诸佛说忏悔法。菩萨所行，不断结使，不住使海，观心无心从颠倒想起，如是想心从妄想起。如空中风无依止处，如是法相不生不没，何者是罪？何者是福？我心自空，罪福无主，一切诸法皆亦如是无住无坏。如是忏悔，观心无心，法不住法中，诸法解脱，灭谛寂静。如是想者，名大忏悔，名庄严忏悔，名无罪相忏悔，名破坏心识忏悔。
初又二：初别修观法，次别结观法。初又二：初观王，次观所。初又三：初云不断者，菩提即烦恼，无二无别。若断烦恼，是断菩提，以体即故，故云不断。又烦恼非菩提，犹如鹅王欧水中乳，以体离故，故云不住。次别明三观者，诸法实性即毕竟空，离四绝百，故云无心，即理观也。从颠倒起者，以法性本空，无明故有，即事观也。如是者，事理俱中，非事故不生，即理故不没，即非事非理观也。何者下，检心离着。罪福者，六凡罪、四圣福、九界罪、佛界福。佛界罪福不逾一念，念体本空。有罪福者，如空中华，华无实体，犹眼病故，空结为华。若眼病除，空华即灭；心主若亡，空华罪福一切清净。故云深达罪福相，遍照于十方。又师子菩萨曰：罪福为二。若达罪性，则与福性无异。以金刚慧决了此相，无缚无解，是为入不二法门。如是检者，外人单复具足，及无言见闇证；禅人四教四门，不得方便，多堕痴空，拨无因果，倚空起见，生死浩然，如来说为可怜愍者。一切诸法者，即心所法也。向以性空捡王无主，今以心所例王亦然。根死枝枯，法体如是。心所是烦恼故无住，是菩提故无坏，亦同不断不住之义也。观心无心者，观心王而王泯也。次文云法不住法中者，观心所而所亡也。心王心所，是生死根本，元因境生。今内外推求，境不可得，故王所泯也。所言法者，禅波罗蜜云：心数为法，心王为心，受想行为法，识阴为心，所缘为法，能缘为心，能生为法，所生为心，所观之境为法，能观之智为心。心既不自住，当知心数及受想行亦不自住。诸法者，指上诸种法也。以性空故，无有可住，称本离念，是故寂静，而所亦灭也。如是想者，以三谛总结也。大即中道，庄严即假，无罪相即空。破坏心识者，是三俱破着故。
△第二、行此下，功成入位，文有二：初、正释，二、助成。初又二：初、通示。
行此忏悔者，身心清净，不住法中，犹如流水，念念之中得见普贤菩萨及十方佛。
言身心者，身兼五根，五根精明，故云清净。不住法者，不住境法，不住智法，非不住境智法，乃至一切法，以性空故，实无所住，而住般若中，故得念念之中，疾入萨婆若海，如驶流水。心纯是法，而与佛菩萨气类交接，故云见也。
△次别示真空
时，诸世尊以大悲光明，为于行者说无相法。行者闻说第一义空，行者闻已心不惊怖，应时即入菩萨正位。
夫入空者，前心为难。内冥真空，外假佛力，乃可入位。第一义者，实相之所以也。诸义之中，实相第一，名第一义。经云：有业有报，不见作者，名第一义空。心不惊怖，彻三谛底，故闻之不惊；亘法界际，故听之不怖。又闻思已着，故不惊；修慧功圆，故不怖。能所顿亡，修性泯合，妙证无生，登萨云地也。
助成中入位者，经云：观无相法，如是相应，不生二解，初发心时，便成正觉。释论云：住前凡修四法，方可入位，所谓发心、修行、大悲、方便。今经烧香散华，发大乘意，即发心也；读诵忏悔，正定获持，义当修行也；自然欢喜，发大慈悲，即大悲也；诸佛摩顶，为说圆空，即真方便也。经具四法，故入正位。法华疏云：普贤观五品，在十信中。明意稍难见，遂开每品为二，以对十信。又止观云：普贤观以五品为十信。大师虽有难见之语，而记主不释出之，又不为点出无生忍前十种证相。今之义疏，故不敢辄指五品对十信之文，留俟后贤也。
△佛告下，以忏悔之道结显妙用。
佛告阿难：如是行者名为忏悔。此忏悔者，十方诸佛、诸大菩萨所行悔法。
如文。
△又佛告下一经将毕，如来又劝又赞。详上文已来，亦多番矣。儒书尚云：至于再，至于三。况佛道微妙，又劝又赞者，欲使行者起殷重心也。
佛告阿难：佛灭度后，佛诸弟子若有忏悔恶不善业，但当读诵大乘经典。此方等经是诸佛眼，诸佛因是得具五眼。佛三种身从方等生，是大法印般涅槃海，如此海中能生三种佛清净身。此三种身，人天福田，应供中最。其有读诵大方等典，当知此人具佛功德，诸恶永灭，从佛慧生。
文为三：初、举行劝修，二、叹经功德，三、结赞持者。初文云但当诵者，前文标释，此中结要。有相安乐行，必也无惑矣。诵经之法，如大师观心诵经(云云)。次叹者，一乘至要，万行根本，诸佛因此而成正觉，其功极深，是以叹也。是诸佛眼者，无离文字，说为佛眼也。文字性离，即是佛眼。五眼者，世俗文字，是因缘所生。法即肉、天二眼，即空慧眼，即假法眼，即中佛眼。广辨五眼，如净名疏(云云)。岂独五眼从方等生，法、报、应三亦从此生。从佛口生，斯之谓欤？法印者，印有四。今云大者，以拣小乘三印。若从开显，四印即一，无非实相。广辨印，如地持、大论等文(云云)。一乘三德，号般涅槃，既深且广，故云海也。如此海中者，此指理性为能生，三皆修满，故云能生三种。亦可教谈实相，名教为印；印具诸法，又名教为印。以今文是叹教故也。此三种身，下一切凡圣依之以为植福境，更无过者，故云最也。余经闻之，尚同供诸佛之福胜三恒沙，况此经三止而方谈，十番而称赞耶？结中诸恶永灭，即断德也。从佛慧生，即智德也。得佛法分，成真佛子，
△尔时下，第二、偈文为二：初十二行半各颂六根以示处，次两行总颂六根而起妄，次半行结劝。初文重颂六节，一一颂中皆各有示处：初一行半颂眼根。
尔时，世尊而说偈言：
若有眼根恶，业障眼不净，但当诵大乘，思念第一义，是名忏悔眼，尽诸不善业。
初二句举过。障通于三，根恶是报，业兼烦恼。次二句示处。诵属有相，念属无相，相无相一，灭罪之要。次二句结。
△二、二行颂耳根
耳根闻乱声，坏乱和合义，由是起狂乱，犹如痴猿猴。但当诵大乘，观法空无相，永尽一切恶，天耳闻十方。
初一行举过。闻乱声者，五声惑耳识也。始螺髻仙人听歌，终饮光闻琴起舞，虽浅深不同，皆为声乱也。和合义者，亦该于深。若事和合，则众同水乳；忽闻两舌，则斗诤斯起。理和，则三谛体即；若闻但空偏假，则异计生。但当下二句，示处。永尽下二句，结益。天耳者，理应具五，且约天为言，又是佛天耳耳。
△三、二行颂鼻
鼻根着诸香，随染起诸触，如此狂惑鼻，随染生诸尘。若诵大乘经，观法如实际，永离诸恶业，后世不复生。
初一行举过。以闻香故，牵动余根，故云诸触。前文云卧者皆起，即随眠烦恼起也。若诵下二句，示处。如实际者，观于根尘，一一皆入如实之际，即中道也。永离下，结益。佛鼻显已，无业牵报，故不复生。
△四、一行半颂舌根
舌根起五种，恶口不善业。若欲自调顺，应勤修慈心，思法真寂义，无诸分别相。
初二句，举过。五种者，口四之外，加诽谤正法，舌过无量，此五皆摄。若欲下，一行，示处。自调顺者，顺于本性，背尘合觉也。佛无一切心，唯有慈心，慈是菩提之本，故又劝修也，但文略结益耳。
△五、一行半颂意根
心想如猿猴，无有暂停时。若欲折伏者，当勤诵大乘，念佛大觉身，力无畏所成。
初半行举过，次一行示处。大觉身者，应具三身。禅门云：恶觉思惟者，应念报佛，佛从无量功德生。今举十力、四无畏耳。
△六、三行颂身根
身为机关主，如尘随风转，六贼游戏中，自在无挂碍。若欲灭此恶，永离诸尘劳，常处涅槃城，安乐心憺怕。当诵大乘经，念诸菩萨母，无量胜方便，从思实相得。
初一行举过。机关主者，光明疏指业为主，根识犹如看人。今文似直以身为主。尘随风转，如果因业牵。果者，木偶耳。六贼于根，恣造业惑，无法可制，名无挂碍。次一行示修因。诸尘劳者，八万四千不一之谓也。涅槃城者，观身实相，寂理高固，可以防非，故喻之以城也。次一行结劝。初二句劝一切菩萨，皆从权实二智而生。故经云：智度菩萨母，善权方便父。故举此以劝也。次二句结方便者，圣人化物之善权也。而有法用，能通秘妙之别。此三方便，关五时，摄八教，故云无量。以实相一法，具足诸法，不得则已。若或得之，则一中解无量，实中解权。故举此以结忏六根罪。示处之文，眼曰第一义，耳曰空无相，鼻曰如实际，身曰真寂义，意曰大觉身，身曰涅槃城。虽六名不同，皆实相耳。学者无以名惑，体
△次总颂起妄
如此等六法，名为六情根，一切业障海，皆从妄想生。若欲忏悔者，端坐念实相，众罪如霜露，慧日能消除。是故应至心，忏悔六情根，
初一行，指起妄之源。六情根者，能生妄也。业障海者，所生妄也。六凡九界，有河洄复没。众生浩然无涯，如空中华，从空而有。此想不真，故有流转。次一行，示灭妄之法。初二句，示能除之方。端坐者，通举身仪。念实相二句，直示理观。以难思三观，照微妙三谛。事理包并，十乘兼备。念之一字，众妙之门。大论云：欲断诸有苦，应当观实相。又楞严云：二者，无始菩提之清净体。则今识精缘所遗者。次二句，所除之惑。染恶迷情，名霜露。罪即实相，名慧日。杲日销于霜露，妙慧照于众罪。霜不可不销，罪不可不灭。后半行，结劝，如文。
△第三、流通，文为二：初、如来付嘱，二、经家结益。初又二：初、总明付嘱，二、别示方法。初又三：初、嘱阿难，三、明劝修，三、示邪正。
说是偈已，佛告阿难：汝今持是忏悔六根观普贤菩萨法，普为十方诸天世人广分别说。
初阿难是持法者，信顺力深，正法之水可以注当，烦汝宣传至未来世。持是忏悔者，付大用也。观普贤法者，付宗体也。法华神力，结要流通，皆其例也。
△次结劝有四：初舍喧闹劝。
佛灭度后，佛诸弟子，若有受持、读诵、解说方等经典，应于静处，若在冢间，若林树下，若阿练若处。
夫入道者，处须静，城市阛阓，非其宜也。头陀有十二，今举其处，有三阿练若，此云闲静处，即空迥地，或一放牧声、一鼓声皆可。修禅有十利益，委如余文。约观解处，如上观(云云)。
△念力等者，次举见佛劝。
读诵方等，思大乘义，念力强故，得见我身，及多宝佛塔，十方分身，无量诸佛。
强者拣，非软夫也。有非常之功，必见非常之人。所见之相，广如上说。
△三、受供劝
普贤菩萨、文殊师利菩萨、药王菩萨、药上菩萨，恭敬法故，持诸妙华住立空中，赞叹恭敬行持法者；但诵大乘方等经故，诸佛菩萨昼夜供养是持法者。
文殊，此云妙德，觉性分明，常乐昭著，故名也。药王以烧身得忍，弘通妙教，今正是时。皆持一实之华，住寂光空中，虽赞敬行人，引进末学，正为荷法恩深故也。反受供养者，以行人所持之法，是佛师故。大觉世尊，虽曰应供，亦乃供应。
△四、灭罪劝者
佛告阿难：我与贤劫诸菩萨等及十方诸佛，因思大乘真实义故，除却百万亿劫阿僧祇数生死之罪；因此胜妙忏悔法故，今于十方各得为佛。若欲疾成阿耨多罗三藐三菩提者，若欲现身见十方佛及普贤菩萨，当净澡浴，着净洁衣，烧众名香，在空闲处，应当读诵大乘经典，思大乘义。
三种忏法，势力雄猛，同居变易，罪若空华。故使百万亿劫之罪，一忏即灭，十方为佛，推功在兹。末后结劝。若欲疾成者，结上引行劝。若欲现身等者，结上示处劝。洗浴者，示方法也。能洗表般若，所洗表法身，烧香表解脱。轨仪既备，妙果当克。
△三、示邪正
佛告阿难：若有众生欲观普贤菩萨者，当作是观，作是观者是名正观，若佗观者名为邪观。
正观者，中道名正，空假皆正。用观普贤，非心外法，是心是普贤，是心作普贤，能所泯绝，名正观也。若空假非中，心外有法，皆名为邪。又行人用观之时，见圣像者，或虑是魔，当用三种法验之，委如禅门(云云)。问：佛果最，何故舍果而观因人？因人又多，何故偏观普贤？答：略有四意：一、专观极因，一人令心无异缘故；二、根机宜此，得四悉益故；三、释迦一化，是行门主故；四、此经与法华劝发连接，彼此谈行，誓愿重故。问：经云：得见普贤。不知经流此国，尝有人见之不？答：菩萨具冥显两应。显应者，如智论中，有比丘名摩诃罗，尝在一窟中读法华经，见有一金色光明人，骑白象，合掌而为供养，自谓是普贤。又南岳禅师诵经之时，得普贤摩顶，而涌生肉髻。又僧传道潜禅师于钱唐梵天塔前修忏时，普贤乘象，鼻垂至地，其实应现遍十方界。且引此三耳。若其冥应，如普贤自云：是人罪障，设不见我，我于闇中为其摩顶。是知是人覆护群生，功德利益，不可思议。
△二、从佛灭度后下，示佛后修行方法，有二：初、总明胜利，有灭恶生善之功；二、若声闻人下，别示忏法，有出家、在家之异。初又二：初、灭恶，二、生善。
佛灭度后，佛诸弟子随顺佛语行忏悔者，当知是人行普贤行。行普贤行者，不见恶相及恶业报。其有众生，昼夜六时礼十方佛，诵大乘经，思第一义甚深空法，一弹指顷，除却百万亿阿僧祇劫生死之罪。
初文有二：初灭因恶，次灭果恶。初灭因云相者，表堕不如意处，业能牵报，恶因既转，则不受苦报也。业相，如止观业相境(云云)。次灭恶果者，以空慧甚深，彻实相底，了修恶即性，达染体本虚，弹指之喻，为不诬也。一灯破千年之闇，豆火焚千丈之薪，借近喻远，孰不信之？
△次若欲疾成下，别明生善。善者，谓戒也。戒有二：初发得，次誓得。
行此行者，真是佛子，从诸佛生，十方诸佛及诸菩萨为其和尚。是名：具足菩萨戒者，不须羯磨，自然成就，应受一切人、天供养。
发者，缘因开发，佛子义成，慧从佛生，非子何谓？菩萨戒者，十重、四十八轻、八万威仪等也。不须羯磨者，不藉缘也。受供养者，以持戒之人，福德厚重，供之者，福过供佛，故梵网有日食三两金之劝。苟戒根不净，佛有明诃，不得受施利，如葶苈子大。又宝梁经谓破戒比丘，大地无咳唾处，学者读之，可以自省。
△二、自誓中三：初、依圣力，二、正自发誓，三、誓已回向。
尔时，行者若欲具足菩萨戒者，应当合掌，在空闲处遍礼十方佛，忏悔诸罪，自说己过，然后静处白十方佛而作是言：诸佛世尊常住在世，我业障故，虽信方等，见佛不了。今归依佛，唯愿释迦牟尼正遍知世尊为我和尚。文殊师利具大慧者，愿以智慧授我清净诸菩萨法。弥勒菩萨胜大慈日，怜愍我故，亦应听我受菩萨法。十方诸佛现为我证，诸大菩萨各称其名。是胜大士，覆护众生，助护我等。
初又二：初方便，次求师。初礼佛者。方便，忏障戒罪也。虽不若梵网有求见相之文，于义非无也。次求师者。将服戒缨，须赖圣师，唯佛菩萨是具三聚净戒者。今起持心，赖师覆护，则无作可发。若就凡师纳戒，梵网具二师，地持但一师。今从圣求师，至于五
△次自誓中二：初要制乞戒，次三归纳法。
今日受持方等经典，乃至失命，设堕地狱受无量苦，终不毁谤诸佛正法。以是因缘功德力故，今释迦牟尼佛为我和尚，文殊师利为我阿阇梨，当来弥勒愿授我法，十方诸佛愿证知我，大德诸菩萨愿为我伴。
要制者，戒法尊重，非轻心可发。论云：若轻浮心，体是无记，不发无作。又不作持戒心者，亦不得戒。若作来世具戒远缘，则无不可也。比见为传戒师者，戒品不具，况复希利之心在前，羯磨之辞懵然，不识重轻条制，略不知之。戒有明诃，一一法不知，而为佗人作师受戒者，犯罪。设有得戒，犯已再受者，必须忏悔。见好相已，听增益受。去圣渐远，师徒合杂，事同儿戏。呜呼！戒法崩坏，以至于此。寄语后学，当尊重正法。是故今文有设堕地狱不谤佛之辞，盖以戒慧尊胜故尔。
△次三归纳法
我今依大乘经甚深妙义，归依佛，归依法，归依僧。如是三说。归依三宝已，次当自誓受六重法。受六重法已，次当勤修无碍梵行，发旷济心，受八重法。
文为三。初文者，大小二乘，皆三自归。然三归之理，体是法性，识之者寡。大经云：阿罗汉不知三宝常住者，所有禁戒，亦不具足。又胜鬘经云：若不知常住，所有三归，皆不成就。是故今经，称为妙义，旨在于此。三宝虽是一体，体名甚深。归须从果，果名妙义。因果不二，我今归依。归名还源，依名仗托。无作妙戒，自兹而起。次六重法者，是优婆塞戒也。谓不杀，不盗，不谓得上人法，不淫，不说众过，不沽酒。善戒经云：菩萨有二种：一在家，二出家。在家六重，出家八重。然善戒经中，八重戒中，但出家四，而前四不出。但云四重如前，恐只是杀盗淫妄耳。后四者，文云：菩萨若为贪利养故，自赞其身，得菩萨戒，住菩萨地，是第五重法。若有贫穷及病人来乞索，不施钱物求法者，不施一偈，是第六重法。若瞋不应加恶，若以手打，或杖或石，心怀瞋恨等者，是第七重法。若有同师同学，诽谤菩萨方等法藏，受学顶戴，相似非法者，不应共住。若定知已，不得向人赞叹其德，是菩萨第八重法。经文广明菩萨戒法(云云)。
△三、誓已回向
立此誓已，于空闲处烧众名香，散华供养一切诸佛及诸菩萨、大乘方等，而作是言：我于今日发菩提心，以此功德普度一切。作是语已，复更顶礼一切诸佛及诸菩萨，思方等义，一日乃至三七日，若出家、在家，不须和尚，不用诸师，不白羯磨，受持读诵大乘经典力故，普贤菩萨劝发行故，是十方诸佛正法眼目。因由是法，自然成就五分法身：戒、定、慧、解脱、解脱知见。诸佛如来从此法生，于大乘经得受记莂。
文有四：初、供佛荷恩，二、发心度生，三、遍礼增进，四、五分结成。初文可解。次以戒善普资法界。菩提心者，正觉心也。理应依无作四谛以陈四弘，虚空可尽，度生之心不可尽。三、礼敬思义至三七者，且依今经所制边期见普贤也。四、但受持者，推功有在。五分法身义通大小，今身在大，前三在因，戒则中道一切，定则本性健相，慧则一切种智；后二在果，解脱则惑累进断，知见则分别无错。三虽在因，今从果说，故皆法身也。
△若声闻人下，次示出家、在家忏。文为二：初、约人劝修，二、结示利益。初为三：初、出家五众，二、在家二众，三、王臣豪族。初又三：初、牒犯戒人，二、劝令忏悔，三、结益。
是故智者，若声闻人毁破三归、五戒及八戒、比丘戒、比丘尼戒、沙弥戒、沙弥尼戒、式叉摩尼戒及诸威仪，愚痴不善恶邪心故，多犯诸戒及威仪法。
初声闻人者，此牒初心人也。若至暖顶，自发定共；初果已去，发道共。必无毁具足戒至摩尼戒也。毁三归者，发邪见也。五戒可解。八戒者，五加：不着华鬘，不歌舞伎乐，不坐高胜床。沙弥戒，八加：不捉金银生像，及不过中食。式叉摩尼，此翻学法女。佛制受沙弥尼戒已，更用六法调心，虑在家时腹中怀妊故。六法满已，方受尼大戒。及诸威仪者，八万等威仪也。爱、见二心，名为不善。恶邪罗刹毁乞浮囊，设或从乞，当自沉溺。
△次劝令悔过
若欲除灭令无过患，还为比丘具沙门法者，当勤修读方等经典，思第一义甚深空法，令此空慧与心相应。
具沙门法者，戒根完足也。小忏六聚，各有法式。今依大乘，修习空法，心境俱空，罪不罪不可得。如此了达者，翻大地则草木俱死。
△三结益
当知此人于一念顷，一切罪垢永尽无余，是名具足沙门法式，具诸威仪，应受人天一切供养。
一切罪垢，是五众遮性也；具沙门法，是三聚还生也；受人供养者，功推大教也。
△次在家二众
若优婆塞犯诸威仪，作不善事。不善事者，所谓论说佛法过恶，论说四众所犯恶事，偷盗、淫泆，无有惭愧。若欲忏悔灭诸罪者，当勤读诵方等经典，思第一义。
优婆塞，此云近事，男不列优婆夷者，略之耳。不善事，即犯五戒与六重也。论说过恶，六中最重之过也。
△三、王臣之贪，又二：初、示罪，二、正忏。
若王者、大臣、婆罗门、居士、长者、宰官，是诸人等，贪求无厌，作五逆罪，谤方等经，具十恶业，是大恶报，应堕恶道，过于暴雨，必定当堕阿鼻地狱。若欲除灭此业障者，应生惭愧，忏悔诸罪。
初、示罪者。若春秋时杀君三十六，洎始皇吞并六国，炀帝造逆等。臣之贪，若石季伦等，乃此土也；阇王杀文，调达造逆，乃彼土也。逆加谤法，报在泥黎。楞严云：因地不直，果招纡曲。
△二、云何下，正示忏法。
云何名为刹利居士忏悔罪法？忏悔者，但当正心，不谤三宝，不障出家，不为梵行人作恶留难，应当系念修六念法，亦当供给供养持大乘者，不必礼拜，应当忆念甚深经法第一义空。思是法者，是名刹利居士修第一忏悔。第二忏悔者，孝养父母，恭敬师长，是名修第二忏悔。第三忏悔者，正法治国，不邪枉人民，是名修第三忏悔。第四忏悔者，于六斋日，敕诸境内力所及处，令行不杀。修如此法，是名修第四忏悔。第五忏悔者，但当深信因果，信一实道，知佛不灭，是名修第五忏悔。
经云：刹利王有五种重罪，堕于恶道：一、强夺三宝物，二、诽谤正法，三、恼害佛之弟子，四、作五逆罪，五、教行十恶。今初，不谤三宝等即止善，修六念法等即行善。不必礼者，以姓贵故多慢，佛且听之。既云供给，此似忏第一、夺三宝物罪。第二、孝父母，承颜无违，有隐而无犯，若大舜事瞽叟，号泣于旻天也。敬师长，左右就养，服勤至死，若晋帝事王祥于太学也。此似忏第四、作五逆罪。第三、正治者，法天行道，赏罚必当，宥过无大，刑故无小。不枉民者，恢解网之仁，有纳隍之虑。此似忏第三、害佛弟子之罪。第四、制令不杀，天子以好生恶杀为德，仁及飞走，泽及禽鱼，亦止行二善之最也。六斋日，如大论(云云)。此似忏第五、教十恶罪。第五、信因果者，善因果譬声清响顺，恶因果喻形曲影凹。信一实则诸法实相，佛不灭则三身常住。事理明白，知之不疑，故曰深信。此似忏第二、诽谤正法罪。
△佛告下，结劝显益。
佛告阿难：于未来世，若有修习如此忏悔法，当知此人着惭愧服，诸佛护助，不久当成阿耨多罗三藐三菩提。
惭愧者，惭四十位之圣天，愧十信之贤人，又惭第一义天，愧圣贤之人。若无惭愧，乃裸露人也。今既入位，是披惭愧服也。法身冥资，成佛在即，故曰不久。
△二经家结
说是语时，十千天子得法眼净。弥勒菩萨等诸大菩萨，及以阿难，闻佛所说，欢喜奉行。
法眼净者，小则初果，大乘五眼判之。法眼在八、九等信，今是入、住，以佛眼名法耳。喜亦通深，乃至十地得法喜也。奉行、自行、化陀，同归密藏。
佛说观普贤菩萨行法经
观普贤菩萨行法经义疏卷下(终)
天台山沙门亮润分会

        </div>
      </div>
    </div>
  </div>
</div>
<!--update:2025-08-30 09:29:25-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>