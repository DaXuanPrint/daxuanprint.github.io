<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="苏磨呼童子请问经伴侣分第一卷上,苏磨呼渐近悉地持诵相分第六卷下,苏婆呼童子请问经卷上,苏婆呼童子请问经卷中,苏婆呼童子请问经卷下,妙臂菩萨所问经卷第一,妙臂菩萨所问经卷第二,妙臂菩萨所问经卷第三,妙臂菩萨所问经卷第四,苏婆呼童子请问经全文在线阅读,苏婆呼童子请问经全文在线下载,大玄古籍书库">
<meta name="description" content="梵名Suva^hu。-paripr!ccha^。。凡三卷。唐代输波迦罗译。略称苏婆呼童子经、苏婆呼请问经、苏磨呼经、苏磨呼律经。收于大正藏第十八册。系记载执金刚菩萨大药叉将对苏婆呼童子说示真言行者应受持之律仪。凡十二品，即：律分品、分别处所分品、除障分品、分别金刚杵及药证验分品、分别成就相分品、念诵真言轨则观像印等梦证分品、悉地相分品、下钵私那分品、分别遮难品、分别道分品、分别诸部分品、分别八法分品。本经之异译本有北宋法天所译妙臂菩萨所问经，略称妙臂所问经，计四卷，十二品，收于大正藏第十八册。十二品中，妙">
<title>苏婆呼童子请问经_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">苏婆呼童子请问经</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]68082</span> <br/>
          说明： <span class="inputVal" id="bkdec">梵名Suva^hu -paripr!ccha^ 。凡三卷。唐代输波迦罗译。略称苏婆呼童子经、苏婆呼请问经、苏磨呼经、苏磨呼律经。收于大正藏第十八册。系记载执金刚菩萨大药叉将对苏婆呼童子说示真言行者应受持之律仪。凡十二品，即：律分品、分别处所分品、除障分品、分别金刚杵及药证验分品、分别成就相分品、念诵真言轨则观像印等梦证分品、悉地相分品、下钵私那分品、分别遮难品、分别道分品、分别诸部分品、分别八法分品。本经之异译本有北宋法天所译妙臂菩萨所问经，略称妙臂所问经，计四卷，十二品，收于大正藏第十八册。十二品中，妙臂所问经多出‘成就分’一品，为本经所无，然少‘念诵真言轨则观像印等梦证分品’，其余十一品与本经之内容相同，唯名称略异。</span> <br/>
          封面： <span class="inputVal" id="bkimg">Z_3459.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]苏婆呼童子请问经
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]68082
[book_dec]梵名Suva^hu -paripr!ccha^ 。凡三卷。唐代输波迦罗译。略称苏婆呼童子经、苏婆呼请问经、苏磨呼经、苏磨呼律经。收于大正藏第十八册。系记载执金刚菩萨大药叉将对苏婆呼童子说示真言行者应受持之律仪。凡十二品，即：律分品、分别处所分品、除障分品、分别金刚杵及药证验分品、分别成就相分品、念诵真言轨则观像印等梦证分品、悉地相分品、下钵私那分品、分别遮难品、分别道分品、分别诸部分品、分别八法分品。本经之异译本有北宋法天所译妙臂菩萨所问经，略称妙臂所问经，计四卷，十二品，收于大正藏第十八册。十二品中，妙臂所问经多出‘成就分’一品，为本经所无，然少‘念诵真言轨则观像印等梦证分品’，其余十一品与本经之内容相同，唯名称略异。
[book_img]Z_3459.jpg


[book_chapter]二卷本

[book_title]苏磨呼童子请问经伴侣分第一卷上
唐 输波迦罗译
尔时执金刚菩萨大药叉将。威胜千日。一心而住。时大悲者苏磨呼童子从坐而起。虔诚顶礼执金刚菩萨足已。欲问诸明主及真言等成就法故。作如是言。我见世间求真言者。节食持诵。专心勤苦。如是修行仍不成就。唯愿尊者。分别解说不成就因缘。尊者威德如盛日光。所演真言能破诸闇。复能卫护及灭诸罪。云何修因不复获果。
所求真言上中下品种种悉地假使具修。亦不成就。若以依法不成就者。便弃真言而顺无明。佛说以惠获得寂灭。以痴覆惠不可疗治。若说真言不获成就。亦如覆惠无可治者。唯愿尊者。以大悲故。敷演真言。救脱众生。彼若念诵兼作护吽摩。云何明主不与成就。为法不具。为无力耶。为由时节。为有罪耶。为真言有加减耶。为供养法不具足耶。愿为众生分别解说。时执金刚菩萨大药叉将。当闻妙膊如是问已。须臾闭目而思惟。即转手执妙拔折罗。悦目告视。作如是言。奇哉愍念诸众生类。由如月光普照世间。缘汝此心极清净故。已超一切诸大菩萨。菩提萨埵不求己乐。利有情故。能忍大苦。是故菩萨见众生苦。菩萨亦苦。见众生乐。菩萨亦乐。我知汝心终不为己。利众生故。发如是问。是故须臾一心思惟。吾当为汝分别解说妙真言法。汝当谛听。若有持诵我真言法。应如是作。先于诸佛深起恭敬。次发无上大菩提心。远离贪嗔痴憍慢等。复于三宝兢怀珍重。亦应虔诚深恭敬我及以遵崇大金刚部。当须远离杀盗邪淫忘言绮语恶口两舌。亦不饮酒及以食肉。若有众生行邪见者。以身口意虽作善业。以邪见故。变为不善。得杂染果。譬如营田依时节作。种子若燋。终不生芽。愚痴邪见亦复如是。假使行善。终不获果。是故应当远离邪见。恒依正见而不动摇。常须修行十善法者增长甚深微妙之法。若有天龙阿修罗等。及食血肉诸鬼等类。游行世间损害有情。恼持诵者令心散乱。见修行我妙真言者。彼等自怀恐怖之心。此法与彼极相违故。恼修行者令使退心。欲令彼等不令损者。应须入此大三昧耶漫荼罗法。诸大圣众及与诸天所居住处。是故名为大漫荼罗。亦复须入作诸事法妙漫荼罗。犹摧伏诸为障者使令调伏。是故殷勤如法入之。亦应须入最胜明主大漫荼罗。亦应须入诸真言主大漫荼罗。不应断。譬如车乘。若阙轮辋。假令善御。终不能进。戒无胜法亦复如是。纵使勤行。终不增长。求成就者。又须胜伴。然彼伴侣须具惠。净洁端严族姓家生。依法勇健调伏诸根。爱语乐舍。具大慈悲。能忍饥渴及诸苦恼。不归余天。并及供养。聪明善巧。常怀恩义。于三宝处。深心恭敬。如是德行具庄严者。于此之时甚难值遇。若具善根有德行者。应求如是伴。
苏磨呼请问分别处所分第二
复次行者若欲持诵真言速成者。应居诸佛曾所住处。或于菩萨缘觉声闻所住之处。如是住处。诸天龙等常为供养。及以卫护。是故行者欲净身心。常具戒仪。常应居住如是胜处。若不遇如是福地。亦应居止于大河边。或近小河。或住陂泊。名花滋茂。及离闹阓。其水清流充满盈溢。无诸水族恶毒虫者。或居山间闲静之处。软草布地丰足花果。或住山腹及岩窟中。无诸猛畏毒兽之类。如是等处。皆应垦掘。深一肘量。净除所有荆棘瓦砾糠骨毛发灰炭咸及诸虫窟。乃至深窟如不尽者。应当弃之。更求余处。所掘之处。填以净土。于其地上。建立精室极须坚牢。如上所说妙三昧耶令灭罪故。应数须入。亦应须入诸使者等妙漫荼罗。及余无量明主妃等。如是普入福聚。诸明主所居住处漫荼罗已。一切诸魔遥见彼人。心怀恐怖各自驰散。由数入彼诸漫荼罗。圣众威力加护是人。诸魔见彼身若金刚。复见住处如大火聚。并皆驰散。不能为害。世间所说及出世间诸明主真言速得成就。若不入此大漫荼罗。不具慈悲及菩提心。不敬诸佛。归外余天。念持我法即自害。若念诵人不辨遍入诸漫荼罗。于中随辨一三昧耶。深心恭敬。亦应当须入药叉类。及地居神。龙王魍魉及诸恶毗那夜迦。猛害天等。不能恼乱持戒之人。譬如芽种。虽依地生。由勤溉灌乃得滋茂。胜法依戒亦复如是。以兹溉灌。令善芽生。世尊所说别解脱法。清净尸罗。具应修行。若是俗流。俱除僧服。自余律仪悉皆应行。如是远离染法。具足善根。敷演教门。持诵真言。若生疲倦。应读微妙大乘经典。复为灭罪。常于空闲及清净处。或以香泥。或复印砂。造立制多。内安缘起法身之偈。或舍利及尊像前。以花鬘烧香涂香花灯幢幡盖等。及妙赞叹。虔心供养。常为他祭。如斯六法。是汝本宗。复应事火及以事王。亦须娶妻生男继种。汝行此法。方得解脱。云何持诵释教真言。行者若是刹利族种。彼致此难。汝是族姓刹利之种。应须祭祀舍施自学。如斯三法。是汝本宗。复须绍继摧伏怨敌。汝行此法。方得解脱。如是真言。汝不应学。行者若是毗舍之种。彼致此难。汝是毗舍下贱之种。应作农田及杂产兴易等务。汝终不合持诵真言。行者若是首陀之种。彼致此难。汝是首陀最下之种。常应供养净婆罗门。如是之法在汝何关。以如是等种种诸难恼乱行者。令退信心。彼等外道非直损他。亦乃自损。外道之法。过午时食。修圣道者与彼不同。是故不应往外道家而行乞食。若论善恶因果之法。有智无智婆罗门种毗舍首陀。等无差别。良由世间妄分别。假立毗舍及婆罗门首陀。若能修善。当证涅槃。刹利造罪。不免恶道。复次众生无始已来垢秽之身。不由食净身心得净。断除恶业。修诸善法。方可获得身心清净。譬如有人。身患疮癣。但念除差。以药涂勿使窦风疏漏孔穴。其室安门。东西北方。唯除南面。不应置之。营造成已。用牛粪涂于其室中。随彼法事相应之方。安置尊像。其所尊容彩画雕克。或以铸成。其所画桢。应用白[疊*毛]细柔密致匠者织成。两头存缕勿令割截。阔福元未曾经用。先须净洗。复香水洒。所画彩色不应和胶。置于新器。牛毛为笔。其彩画人澡浴清净。应受八戒。如法画之其像成已。应用涂香烧香花缦饮食灯明。赞叹礼拜。广供养已。然后所求速得成就。
复次行者若是俗人。亦剃头唯留顶发。所著衣服赤土染之。或著白色及以草衣。或著树皮刍摩布衣。亦应受持四种应器。所谓木铁瓦等钵。极须端圆。细密无缺。并不破漏。应持此器。巡行乞食。所居之处。去其村邑不远。不近众多人居。无诸外道。及丰饮食。常乐惠施。归信三宝。然破外道我慢所覆倚恃豪族。复无慈悲。或见行者念诵释教法已。心嗔恚而恼乱之。行者若是婆罗门种。彼致此难。汝是净行婆罗门种。云何如我持诵释教真言。汝应自学及以教他。自受施。自祭天神。亦妙花亦得。所为青莲红莲花等。及诸意乐种种杂花。行住坐立通许念诵。唯除卧时不许诵持。念诵已讫。恒思六念。观察彼等种种功德。
苏磨呼请问法相分第三
复次贪等一切烦恼与心相应。名为生死。烦恼若除。心得清净。诸佛说彼名为解脱。譬如净水必无垢秽。以尘坌故令水浑浊。心性净清亦复如是。以客尘烦恼浑心令浊。
复次数珠有其多种为缘。活儿子。莲子。路陀罗(二合)乞沙(二合)水精。铜锡。木槵子。琉璃。金银铁具。其数过百。随取一类。以为数珠。虔心执持。如法念诵。以左右手执其珠克诵。或用右手。或左手应用。真言欲毕。俱时应[爪*卑]。专心诵持。勿谬错乱。系心于尊。或于真言及以手印。调伏诸根。端坐尊前。心不散乱。微动两唇。念持真言。此心由若风电猕猴。复如海波湖浪。摇动谄曲自在耽著诸境。是故应须摄心不散。持诵真言。若生疲倦惛沉睡眠令心散乱。应起经行。或观四方。或水渗洒令得醒悟。行者若生移动之心。即应便作如是对治。是身无主。由业流转一切诸趣。无所依止。舍此身后。复受余形。其恶之业因斯不绝。生老病死。忧悲愁苦。爱别离苦。求不得苦。怨憎会苦。五盛蕴苦。随所至方终不得免。蚊虻寒热及以饥渴。如是等苦处处皆有。心欲转方以斯对治。贪若欲盛。修白骨观。行者吃食亦复如是。但除饥渴。不乐滋悦。譬如有人入于深碛。饥渴所逼。当食儿肉。行者吃食亦复如是。但除饥病。勿著其味。喻如秤物。随重头下。其物若轻。便即头高。物若均平。其秤亦平。行者吃食亦复如是。不得过量。不应极少。譬如朽舍。时欲崩倒。不令坏故。以柱支持。行者吃食亦复如是。但为存身。勿贪其味。复如车行。当以油涂。为增善故。应须吃食。是故世尊说如斯法。欲界有情依食而住。行者观身。犹若芭蕉。所吃饮食勿贪其味。于四种钵随取其一。前观四肘。巡行乞食。世尊所说智慧方便。调伏六根。勿令放逸。女人令色巧笑娇言。性爱矜庄。行步艳姿态动。男心迷惑醉乱。由如自性成就真言。宁以猛火烧铁筹杖。刺捶双目。令无所见。不以乱心观视女人种种相貌美艳。随缘乞食。莫生住著。以正思惟调伏其心。以牟尼行而入他舍。不择上中下贫贱之家。又不应入新产生处。及众多人饮酒之处。淫男淫女放逸之处。众多小儿戏剧之处。于婚礼处。有恶狗处。众多人论聚会之处。及以戏儿作音乐处。如上之处皆不应往。乞得食已。即还本处。以水洗足。分食为三分。一分供养本尊。一分通无碍。一分自食。依时而食。日三澡浴。复献花香涂香赞叹。莫阙三时。所供养食不应杂秽。念诵之时。应坐茅草。若心不辨诸供养物。但奉不共住。行者若不善思惟。速应远离。亦复如是。乃至一念勿使在心。譬如室内燃已。灯烛为防风故。灯焰转明。持诵真言复加勤勇。善法增长亦复如是。
复次行者当具威仪。不得拍手音乐歌舞婚礼博戏及往观看。亦不毁谤在家出家。及慢过慢。相叉相克。及以谄曲。非时睡眠。无义谈论。寻学文章及诸邪法。嗔恚忿恨。悭贪娇慢。放逸懈怠。皆须远离。亦不饮酒及以食肉。葱蒜韭薤胡麻萝卜及野蒜步底那(唐云驴驹蹄)胡麻油滓等并不应食。亦不得吃一切残食。祭鬼神食。并供养食。如上之残食皆不应食。
复次行者以勤持诵。应度昼夜。念诵毕已。应如法发遣。敷以茅草。于彼而卧。欲睡之时。先作慈悲喜舍之观。并于三宝及舍利塔。深心恭敬。以如斯法。当灭诸罪。
复次行者服三白食。或菜根果乳酪及苏。大麦面饼油滓酪酱。相和之食种种糜粥。若欲成就龙鬼药叉起尸法等入修罗宫猛利成就。应食麻滓和以酪浆。
苏磨呼请问分别金刚杵分第四
我今当说拔折罗法。念诵之者常应受持。量长八指或十指。或十二指或十六指。其量最极长二十指。若欲成就大贵自在及求持明悉地者。即应用金作拔折罗。若及烂坏诸不净观。嗔火若盛。作慈悲观。无明若盛。作缘起观。有时怨家翻为亲友。有时亲友翻为怨家。复变以为怨。亲等者复历变异家。知此亲友皆不定相。智者不应妄起变著。中间心欲往亲友时。以斯法门。应须对治。欲念诵时。及持诵后。常不应与外道婆罗门刹利毗舍首陀。及与黄门童男童女等共相谈论。法事而毕已。若欲语时。应共伴侣论谈善法。弃涕涶已。便应澡洒。若便易已。并须渗浴。所献香花燃灯赞叹。持戒精勤。及以念诵所生功德。皆应回向无上菩提。譬如众流归趣大海。入彼海已。便为一味。回向菩提亦复如是。一切合集共成佛果。譬如有人耕种稻谷。唯求子实。不望藁干。子实成熟。收获刈已。藁干不求而自然得。如是行者欲获菩提种功德子。不为世乐。无上菩提以喻其实。诸余世乐将比草干不求自获。若复有人。为求小利。请于行人。不应为彼。而退本愿。作如是言而答于彼。持我获得长寿之身。及获种种诸余资具。以无厌心。当利众生。满足所求种种之愿。
复次远离世间八法。所为善称恶名。及以苦乐。得利失利。毁谤赞誉。此世八法当应远离。能生一切不善法故。譬如大海不宿死尸。及刹那终折罗而作念诵。终不成就一切法事。若不辨者彼然事。一心如法念诵。
复次行者成就之物有十七种。所为一雌黄。二牛黄。三安善那。四朱砂。五吐他香。雄黄。拔折罗。牛苏。菖蒲。光明朱。锁子。甲衣。端絷布裳一钴叉。鹿皮。横刀。罥索。铁铠。三钴叉。如上所说成就之物。皆有具足三种成就。假使余真言法中所说诸物。皆不离此三种成就。
复次世间有诸障难毗那耶迦。为觅过故。逐念诵人。于中分别总有四部。何等为四。一者摧坏。二者野干牙。三者一牙。四者龙象。从此四部流出无量毗那夜迦。摧坏部主名曰无忧大将。其部中有七阿僧祇。以为眷属。护世四王所说真言。有持诵者。彼作障难。野干部主名曰象头。于其部中。复有十八俱胝眷属。摩醯首罗所说真言。有持诵者。彼作障难。一牙部主名曰严髻。其部亦有一百三十俱胝眷属。大梵天王及憍尸迦。日月天子。那罗延神风神等所说真言。有持诵者。彼作障难。龙象部主名曰顶行。于其部中。有一俱胝那臾多一千波头摩以为眷属。释教所说诸妙真言。有持诵者。彼作障难。又诃利帝母儿名曰爱子。般指迦将所说真言。彼作障难。又摩尼贤将儿名曰满贤。于摩尼部所说真言。有持诵者。彼子满贤而作障难。如是诸类毗那夜迦。各于本部而作障难。不乐行者令得成就。自变化作本真言之主。成就行者受供养时。明主来见是已。却还本宫。求富贵纯用银作。成就海龙王法。以熟铜作。入修罗宫。用妙石作。欲通成就一切法。以金铜银相和而作。若欲成就摧药叉众。应以铁作。为欲得无病及求钱财。以失利般尼木。或察鲁婆木而作金刚。欲疗一切鬼魅所著。用却达罗木作拔折罗。若欲成就药叉女者。用摩度迦木而作拔折罗。欲求灭罪。阿说他作拔折罗。若欲摧伏诸怨敌者。用害人木而作拔折罗。欲害极恶怨敌之者。用人骨作拔折罗。欲成幻化。用水精作。若令人极相憎者。用苦练木作拔折罗。成就鬼类及令人枯瘁斗诤等。而用毗梨勒木作拔折罗。若欲成就天龙药叉乾闼婆修罗者。应以天木作拔折罗。若欲成就龙女敬念之法。以龙木根为拔折罗。若欲成就变形之法。以泥作之。若欲成就起死法者。应用迦谈婆木作之。若欲求财。应以阏迦木。或用龙木或无忧木作之。若欲成就对敌者。应以失利般尼木。或奄没罗木。或阏顺那木。或柳木作之。若求成就意乐法。用白檀木。或用紫檀木作拔折罗。如上所说诸拔折罗杵。一一皆须而作五钴三钴。诸妙端岩使无缺坏。欲念诵时。以涂香等而作供养。发大慈心。手执金刚杵。念诵真言。法事毕已。复重供养。置尊足下。后念诵时亦如是。若不执持妙拔折罗。有毗那夜迦名曰乌黑。其形极大。献烧香时。法若有阙。彼从地出而便入身。遂令行者诸烦恼起。所为悭贪谄曲忿恚。频频失精。令身不净。复有毗那夜迦名曰灯顶。献灯之时。法若有阙。彼即入身。遂令行者种种病生。所为心痛壮热损心。复有毗那夜迦名曰笑花。献花之时。法若阙。彼即得便遂令行者种种障起。所为壮热鼻塞喷啑。眼中泪出。支骨酸疼。及与伴侣相诤离散。复有毗那夜迦曰严髻。念诵之时。法若有阙。彼即得便遂令行者有诸病起。所谓壮热便痢不出。诸毗那夜迦入身炽盛。令心谜惑。以西为东。作诸异想。或即吟咏。或无缘事欲得游行。心怀异想。有所不决。便起邪见。作如是言。或说无有大我真言。亦无天堂及能居者。亦无善恶及彼因果。亦无缠缚及以解脱。说持诵者唐捐其功。以此邪见与心相应。遂出此言。拨无因果。以手断草。及弄土块。眠时啮齿。或起欲想及欲娶妻。自爱乐者彼不相爱。自不乐爱自不乐者彼即受爱乐。既不顺意。卧而不睡。欲作邪行。竟夜不眠。设若得睡。梦见大虫师子虎狼猪狗所趁。驼驴猫儿及鬼野干。鹫鸟鹭鸳及[狂-王+薰]胡。或时梦见著故破衣不净之人。或时梦见裸形髡发黑体之人。或时梦见裸形外道。或见枯池及以枯井。或见髑髅。或见骨聚。作如是念。云何如来许彼誓愿。恼乱行人者。令法不成。如斯障难假使梵王及憍尸迦诸天龙等。不能破彼毗那夜迦障难誓愿。唯有大明真言之教。如法修行。免斯障难。是故行者诵数满已。复应更入成就诸事妙漫荼罗。作此法已。彼障难者便即退散。
复次持诵供养及以护摩。不依法教。彼等得便而作障难。又复行者心常犹豫。念念生疑。为诵此明主。为诵彼耶。作如是念。彼亦得便。又复行者多无义语谈世俗事。或说兴易。或说田农。或论名利。说斯等语。彼障难者自然得便。步步随遂令心散乱。譬如有人寻水而行。影入水现。形影随遂不相舍离。毗那夜迦入行者身恒不舍离亦复如是。复有毗那夜迦。澡浴之时得便入身。或有眼睡卧时得便入身。有供养时得便入身。譬如日光照以火珠而便火出。毗那夜迦入行者身。念诵之时。令心散乱。增长贪嗔无明等火亦复如是。毗那夜迦名曰水行。洗浴之时。法若有阙。彼即入身。遂令行者种种病起。所为饥渴咳嗽。懈怠多睡。四支沉重。加之多嗔。复有毗那夜迦名曰食香。献涂香时。法有阙。彼即入身。遂令行者腹有病起。所为思想忆生缘处。或思余处。或思寡人而生懈怠。或思欲想分别诸境。又四瓶次第应灌作法已。彼所著障即得解脱。此漫荼罗非独能除毗那夜迦。亦满众生种种胜愿。谓工商农土男女失昏。如是等事无不称心。[(魍-ㄙ)-罔+(鹵-├)]魉所著。及患壮热。孩子鬼魅所著。及吸精灵鬼。常见恶梦。癫痫等病所一切病。作漫荼罗法。自灌顶已。如上等类所求窥者悉皆满足。诸余病疹亦复能除。又能消灭无量罪障。
苏摩呼请问分别成就相分第五
时彼行者于诸障难得解脱已。身心清净。无诸垢秽。譬如明月出从于云。风击云除。晖丽乎光天。行者所修种种功德。毗那夜迦所作障难。皆悉消灭亦复如是。所以真言不得成就。譬如种子因地及时。并雨溉泽调顺好风。然可芽生乃至成就。然其种子若在仓中。芽尚不生。况复枝叶及花果实。持诵真言不依法则。及不供养。亦不清净。其真言字或有加减。声相不正。不成广大诸妙悉地亦复如是。譬如兴云下雨。随诸草木而含滋茂大小花果差别不等。所说真言亦复如是。持诵之人所施功劳。随其增减获福多少。所获成就亦复如是。若其行者于清净处。及依时节。所制之法亦犯罪渐消灭。福聚圆满。能获真言沾及成就。若罪不灭。功德不生。不依法则。梦见破坏人所弃舍。或见石磓。或见恐怖畏难之人。手执抢刀及诸器仗。欲来相害。梦中当见知是恶相。若有此相。则彼等毗那夜迦令作障难。行者即用军荼利忿怒明主而作护身。如上所说护摩。障难悉得解脱。不能恼乱。若有念诵彼真言者。诸毗那夜迦终不得便。
复次欲除彼所著障为解脱者。即应依此妙漫荼罗。其有牛群所居之处。或树下。或有神庙。或四衢道。或空闲室。或于林中。以五色彩作漫荼罗。其五色者。谓白黄赤青黑之类。其量顿方四肘。安立四门。于中二肘方量穿坑。坑内布以茅草。坑外两肘各分位座。安置明王真言主等。于八方所各画本方大神。复取四个新瓶。不得黑色大燋生者。盛满香水。及以五宝并赤莲花诸花树枝。皆内瓶中。以五线缠其瓶项。安于四方。然后应请彼明主等。以诸供养具而供养之。复以酒肉萝卜。及以众多波罗罗食。供养彼等八方大神。及诸一切毗那夜迦。呼彼著障之人。令入坑中。向东而坐。然后取彼所置之瓶。以军吒利明主啰枳(二合)党去伽(此云赤形)明主及继唎(二合)吉啰(二合)明主。捺罗(二合)弭良拏(短二合)明主等真言。持诵其瓶数过百。与灌彼顶。如是就应入梦中见示障因说真言。字有加减。或法不具。然诸明主自说此法。有行用者示现于破相好。由如海湖终不违时。其实真言终不相破。亦不相断。及与继缚。譬如有二亲友之人。于中有一语彼友言。从今以去勿往某家。乃至语彼人。敬是友故。不违言诲。即不往之。乃至语话。其真言法亦复如是。故行人不应相破。明主及真言乃至继缚。及以禁断。妙漫荼罗不应授与加减。真言亦复不应回换。彼法亦复不应阿吠设那。不应打缚。为害彼故。不应护摩。及损支节。摧灭鬼族。亦复不应令他痴钝及以闷眠。不应[禾*升]罚龙魅之类。不应令人发起相憎及损厌缚。不应治疗婴儿之魅。不应捕网诸众生类令所损害。
复次余外宗说具十种法真言得成。所为行人真言伴侣所成就物精勤处所净地时节本尊财物。具此十法真言得成就。又余宗说具三种法真言及成。所谓为真言行人伴侣。又余宗说具四种法真言乃成。谓处所精勤时节依法。又余宗说具五种法真言乃成。谓真言所成就物处所本尊物。如是诸宗或说十法。或说八法。或六或四。或三或二。各于本法演说不同。然此释教具二种法真言乃成。一者行人。二者真言。行人具以戒律。正勤精进。于他利养。不起贪嫉。于身命财。常无恋著。真言文字圆满。声相分明。可成就法皆悉具足。于佛菩萨所居之处言不成翻上应知。
复次行者于念诵时。中间有所阙犯。或有间断。弃本所诵。别持余明主。自所持者授与他人。念诵遍数虽满不成。复更应须每日三时如法供养。念诵数满十万遍。即应如法护摩。当以大麦。用稻花。或以巨胜以白芥子。随取其一。与苏相和。数满十千。或八十千。或四三千。以忧昙钵罗木。或阿说他木。或波罗赊木。或阏迦木。或以龙木或用无忧木。或蜜鲁婆木。或尼俱陀木。或奄没罗木。或却罗木。或赊弥木。或钵落木。或阿波末伽木。或末度迦木。或湛母迦木。随取一木。粗细如指长十指截于苏蜜酪榅柴两头。每日护摩。数如上说。前所阙犯。还得清净。然后方求真言悉地无所障难。
复次行者所持真言余持诵系缚明主。或若钉打。或断或破。令不成就。即须应作本尊形像。当置于各部部主足下。面须相对。然后以继利吉罗等诸部明主大威真言诵持。苏蜜灌浴本尊。如是十日。作此法已。被余所缚即得解脱。
复次行者于真言中所制诸法。并皆修行。一无遗阙。仍不成者。即应以诸猛毒作彼尊形。继利吉罗等诸部明主真言。截其像形。段段而片。和白芥子油。每日三时而作护摩。如是七日即得悉地。若不成。败坏之乐。是故诸法皆从心生。非自然现。亦不由时。复非自在之天。非无因缘。亦不从我能生诸法。但由无明流转生死。四大和合假名为色。色非是我。我非是色。色非我所。我所非色。如是四蕴应知是空。色是无常。由如聚沫。受如浮泡。想如阳炎。行如芭蕉。识如幻化。如是之见名为正见。若异见者名为邪见。
复次念诵数足悉地欲近即推梦中见如是事。或见自身登高楼阁。或升大树。或骑师子大虫及马升大高山。于虚空中闻大雷声。或骑犀牛白象特牛。或得钱财花鬘及衣。或得酒肉水类之果。或得红莲花经及尊客。或得骆驼并与犊子。或获满载之车白线蝇拂。并获舄履。或得横刀孔雀尾扇金璎宝珠螺贝伤却端严美女。或见己母。或得诸宝严身之具。及得卧具覆以白衣。或见自身泛过大海。及度江河龙池陂泊。及以饮浴。或见以血澡浴自身。或见入寺制底僧房。或见如来菩萨缘觉无漏圣僧。比丘及与比丘尼众。优婆私迦天神国王。或见大刀阿修罗众净婆罗门。或见意乐丈夫及以女人富政直善心长者。或见父母及以亲眷相会一处。或见持明主诸仙妙持诵人。或见吞纳日月。或见自随于屎坑。或饮人精及吃人肉。入于火聚。或见女人入于身内。如是等殊胜梦已。应知一月及已半月当获成就。
苏摩呼童子经卷上
承历二年四月八日于西房书了

[book_title]苏磨呼渐近悉地持诵相分第六卷下
复次如法念诵。即便当获意乐成就。譬如师子饥饿所逼。以大势力杀害大象。若杀野干及诸小兽。所施势力与彼杀象。一无有异。行者成就上中下事。所发精勤亦复如是。行者若住阓闹之处。即蚊虻冷热诸苦逼身。及闻种种鼓乐音声。或闻诸人歌咏舞声。或诸鸟并江水声。或闻妇人璎珞音声。以斯缘故。令心散乱。是故行人常须远离。
复次行人念诵。不应太缓。不应太急。声不应高。亦不应小。不应间断语话勿令缘余境。名谋字体不应讹错。譬如大河日夜流注。恒无休息。持诵之人所作供养。礼叹诸余功德。日夜增流亦复如。念诵之时。心若攀缘杂染之境。或赴懈怠。或生欲想。应速回心。攀真言字。或观本尊或观手印。譬如观行之人。置心眉间令不散乱。后时境至心若不动。彼人即名观行成就。念诵之人。所缘心处若不动摇。即名成就。是故行者欲求悉地。当须摄心一境。其心调伏即生欢喜。随其欢喜即身轻安。随身轻安即身安乐。随身安乐即得心定。随其心定即于念诵心无疑惑。随其念诵即便罪灭。随其罪灭即心清净。心清净故即得成就。是故如来作如是说。一切诸法以心为本。由心清净。获得人天殊胜快乐。由心杂染。便堕地狱乃至傍生贫穷之苦。由心极净。乃证远离地水火风生老病死。不著二边寂灭解脱。由心少净。真言亦成。当获无常供养本尊之主。次复供养自部明主。然后供养本所持尊。次复重发妙菩提心。广大慈悲为度一切生老病死所溺众生。复次应次读大集经。或吉祥偈。或法轮经。或如来秘密。或大灯经。于中随读一部经已然。后即应专心结八方。结八方界。并结虚空及地界。之又以真言自身被甲。如上所说。诸漫荼罗以净彩色随意作一。护八方神。要须安置彼等。能摧诸部难者。次复应以师子座明王。诵念其座。安漫荼罗内。其护身法。取所成物安于彼土。持诵彼物须臾之间复香水洒。以相应法。护摩一千。先取三个阿说他叶。所成就物置于其上。复取四叶而覆其物。即如法专念诵。乃至当见三种相现。增长气炯光现。次第成就三种悉地。若得气出。即是悉地。诸人敬念。若得炯出。转形悉地。若得光出。即是成就持明之仙变得清净微细之身。譬如死至冷触遍身。复如中阴来入处胎。譬如日光以照火珠便出其火。悉地入身。亦复如是名成就之法。若以内成就事者。其相若现即便。悉地谓彼像上见花鬘动。见眉动。或见严身诸璎珞动。或见空中种种天花微风动。或堕细雨。或觉地动。或闻空声。作如是言。汝所求愿今当说之。或见灯炎增长。其色润泽辉曜。如金光。或复油尽灯光转增。见斯等相。便得悉地。或觉白毫毛遍竖。或闻空中天乐之音。或闻诸天璎珞之声。或于空中见本尊。复次我说成就转近悉地。于念诵事。极以爱乐心。不攀缘杂染之境。亦无饥渴寒热等苦。于诸违法外相之境。心不动摇。蜎及虻蛇等诸毒虫。皆不敢害。毗舍阇鬼富单那等诸余鬼类。不敢近过。行者影中所出言教。皆悉信受。转加聪慧。善缀文章。于诸书算。转成巧妙。心乐善法。勤勇静行。复见地藏。亦无身病及污垢腻。身有香气。若有人见及已闻名。生敬念心。亦诸媚女自来呼名。以心净故。无欲染意。于虚空中。闻诸天语言。复见彼形及乾闼婆夜叉之类。其持诵者若见斯等胜妙好相已。即应自知。我今近于真言悉地。即应须辨成就法事。
复次行者起首悉地。应具八戒。或二三日。亦须断食。然后起成。尔时妙膊童子白执金刚菩萨言。尊者先说不由食故获得清净。云何复言应须断食。世尊说。食如油膏车。未知断食。其事云何。执金刚菩萨语妙膞言。声如雷音。作如是说。不为心净故。教令断食。但诸众生以皮缠缚血肉脑肝肠肾肺。脂腻痰膜屎尿。常流不净种种秽物。如是之身。地水火风假合成立。如四毒蛇置于一箧。欲令彼等屎尿涕涶血脑臭秽不令流出故。为断食。非为妨道故令断食。行者若生淫想。如上所说。不净之身以惠观察。所起欲心即便消灭。于身命财亦无应著。行者具新真言法已。复知自身成就不远。即应白月八日。或十四日或十五日。用以瞿摩涂地净之。次涂香等及以赞叹。先供养佛。次复下者以花供养灯亦如是。欲知如法。乃至梦中为说诸事。如上所说。下私那法具悉修行。仍不下者。即应一日断食。具持八戒。发大慈悲。或于制底。或于端严尊像之前。取部母真言。或取部主真言。作是押法念诵。极须专心不得动摇身及眉眼坐。
于茅草数满落叉。或二落叉。或意将足。若作此法。呼我唵字。枯木尚入。何况人处。若欲令于童子所下者。即应简取十个或八。或七五四三二。年十二或十岁。身分血脉及诸骨节并皆不现。圆满具足。眼目端正。青白分明。由如具齿白齐密。手指纤长。亦无孔罅胫臂(腕字)[糸*龍]圆。奶房嵩高。股肱圆满。毫毛一一而出。头发黑密。脐深腰细。心有三物。色相具足。有人见者。心生爱乐。若得如是童及女。于白月八日。或十四。或十五日。澡浴清净。著新白衣。与授八戒。其日断食。令坐前说漫荼罗内。次即以花燃灯涂香烧香种种饮食。供养本尊。及八方等大神。及阿修罗诸余鬼类。一一复已妙花散彼童子。及以涂身等。然后手执香炉。顶戴念诵。于其真言。先置[合*牛]字。中间应呼吃[口*栗](二合)诃(上)拏(二合)之句(云捉也)又呼阿鼻舍(云遍入)字。又呼乞涩(二合)钵啰(二合云速)私那下已。即有此相现所为眼目欢悦。视物不瞬。无出入息。即当应知。私那已下。即以阏伽烧香供养。心念最胜明真言。即应敬问。尊是何类。自他所有疑惑。即应速问。彼尊身眷属围绕。即应以花于净器中盛。满香水。复置五宝。是为阏迦。即赞叹相应供养。以深恭敬。胡跪叩头。量本功夫。即应求愿。既得愿已。欢喜礼拜。复以阏迦供养赞叹。所持真言对彼诵已。然后即应如法发遣。一切真言法应如是。
苏磨呼请问下钵私那分第八
若欲问事下。钵私那者于如是处。应当请召。所谓手指铜镜。清水横刀。灯炎宝地。虚空尊像。童子真珠。火聚石等。于如是处。钵私那下请召来已。当自说天上人间。及过去未来现在。超越三世善恶等事。一一具说。法若闻不依法。持真言字数或有加减。不经诵。不具正信。亦不供养。于不净地。天不睛明。童子身分或胜或劣。有斯过等。私那不下。若欲请下。初应持诵私那真言。持诵功毕。即于白月八日。或十四日。十五日。是日不食。以瞿摩用涂其地。如牛皮像。即持童子澡浴清净。著新白衣。坐于其上。以花香等。而为供养。自亦于内面向东。坐茅草上。若欲令彼镜面手下看。先取其镜。以梵行婆罗门护摩之灰。揩拭令净。或七八遍乃十遍。即时置于漫荼罗内。处中仰看。镜中即现世出世事。若复欲下横刀法。亦如镜。若欲令于手指所下看。先以紫穬水。洗自指头。后已香油涂之。若欲令于水中下看。净滤之水泻于瓶内。然后童子于中见事。若欲令下于空地及真珠看。以净水洒。若欲令于尊像所身或杀持戒清净比丘比丘尼。优婆塞迦优婆私迦。或烧伽蓝。犯斯罪者。假令勤苦亦不成就。于三宝处。有所害心。少分损害。我今略说彼所受报。如是人等堕无间狱。从彼得出。以不善业故。生贫贱家。虽初发无上菩提之心。后还礼拜外道天等。彼诸天神于其人所。却生嗔害。持诵真言。终不成就。彼从发菩提心后。诸天及人即应供养。彼亦荷檐一切众生。及施无畏。绍继三宝。是故不应礼拜诸天。或作猛害之事。及杀仙人。破明主真言。嗔心故不复供养。众无故以手断坏草木。以足践蹋莲花及诸契印。亦复礼拜药叉等类。复吃供养及祭祀鬼神之食。或吃所弃著地之食。或于畜生行非法行。或与女人于清净处行非法事。以无明及药捉诸蛇类。或乘象马及狗牛驴。欲令去故。以杖打之。于病患者及遭苦难。于彼等处不发慈悲。如是人等真言不成。譬如虚空终不可量。于三宝处。行欲益反损。获善恶报。亦复如是。又复以网罥索及诸方便。伤害众生。及畜獚儿羖羊。笼禁鹦鹉及诸鸟类。如是之人。今世后世亦不成就。是故不应受用供养世尊之物。所供养食亦不应践。不应食蹋堕地之食。供养之物。不应顶戴。不应礼拜大自在及日月天火天及以那罗延天。假令遭苦。亦不应礼。彼所说教不应习读。不应供养行彼法人。于彼自当说三世之事得利失利及得苦乐等。所闻之教宜甘受持。勿生疑惑。所问事毕。即速发遣。若具此法。私那速下。若不依法。不得成就。为人所笑。复次私那自下。彼童子等面貌熙怡。容颜滋润。眼目广长。绕黑睛。外微有赤色。精神意气有大人相。出入息断眼亦不瞬。即当应知。是真私那。若魔等下。即别有相。眼赤复圆。如人嗔视。眼睛不转。张口怖畏。亦无出入之息。眼亦不瞬。即应当知。药叉等下。速须发遣。若不肯去。即便应诵妙吉祥偈。或诵不净忿怒金刚真言。或诵杭斯尼使者真言。或诵金刚真言。或读大集陀罗尼经。如上读诵。若不去者。即以师子座真言。用阏迦木。或波罗赊木。与藉相应护摩百遍。或以胡麻。或稻谷花苏蜜相和。护摩百遍。最后已军荼利真言。护摩七遍。或已三遍即便舍去。智者善解如是妙法。复能一一如法修行。不久劳苦而获成就。
苏磨呼童子请问经分别遮难分第九
复次杀阿罗汉。及杀父母。破和合僧。以怀嗔心。出佛身血求悉地者。终不成就。又破窣睹波。及杀菩萨。污母罗汉。教人令杀。盗僧物财。或少或多。世尊说。是五类无间。若犯此罪。于无间狱。受苦一劫。假使勤苦念诵真言。终不获得成就。又诸佛所说微妙经典。嗔心损坏。或放火烧。或弃水中。或谤法正分别也。不应相斗象马牛羊鸡犬等类。及令男女相叉相扑。亦不往观如上之戏。名正念。不说王国及处所论。斗战相扑淫女之论。及以谜语。说往昔所经之事。及与染污家业之事。行者依真言法念诵之时。乃至成就已还中间。不应入城村落生缘伽蓝[撘-合+言]底外道神祀。及彼居处。园林池河。如此等处并不应往。复次若当不获如前所说上妙胜处。应居闲空神庙。或居树下。或住河边。或居山侧。或泉池林。或无人处。或居空室。一心念诵。或一年之中。除安居外春秋二时。随意游行。山林河边泉池空室。专心念诵。譬如苾刍夏月安居。念诵之人亦复如是。行人念诵虽满遍数。夏安居至。莫作成就之法。准前念诵不得间断。解夏以后。如法护身。方可成就。
苏磨呼分别护摩分第十
复次当说护摩差别置炉之法。或作团圆。成作三角。或作四方。或如莲花之形。并须有基。炉口安唇。泥拭细滑。外边基阶并须牢固。作善事及求钱财。令他敬念。行息灾法。其炉须圆。若求成就一切诸事。或求女人及童子等。其炉须作莲花之形。若作行恶之法。或令走等事。炉须作三角。若欲调伏诸龙及余鬼类。或令火烧。或令苦痛。其炉须方。基唇及炉以瞿摩涂。复用茅草布于基上。阶下四遍边亦涂瞿摩。遍满茅草。护摩之物安置基上。及安基下。所涂之处花。彼等法不生嗔恚。行彼法者亦不随喜。不应诵彼真言赞叹。设若有财。以慈悲施。先当礼拜一切诸佛及所居处。次应礼诸菩萨众。次礼缘觉声闻之众。譬如初月虽未圆满。然诸人等致敬礼拜。菩萨亦尔。虽未觉满。渐渐当成菩提满月。是故礼拜诸菩萨众。彼等荷负一切众生。以救济故。发大慈悲。熟有愚痴下劣众生。不肯礼拜彼诸菩萨。神力不思具大精进。若不礼者。非直真言不成。亦及乃毁谤诸佛。譬如从花乃成果实。花如菩萨。果喻菩提。菩萨虽复于行欲者示现行欲。于刚强者示现刚强。于柔软者示现慈悲。然彼菩萨实无憎爱。云何不礼彼等菩萨。复以种种真言主形。随类能满诸众生心。复能了知一切业果。是故应礼真言尊师。
苏磨呼童子请问分别圣道分第十一
复次当说八圣道法。为正见正分别正语正业正命正勤正念正定。此是诸佛所行之道。行此道者真言乃成。复生人天胜上妙处。过去诸佛行此道故成等正觉。现在未来亦复如是。身口意业所修功德常依正教。不生废惓。如是修行乃名正业。饮食衣服卧具汤药常怀知足。不生染者。是名正命。不赞己身。不毁他人。远离诸过。如避炎火及以猛狩。常乐寂静。是名正语。不学占相吉凶。男女等事。天文地理。调象调马法。射艺书算。世间言论。无益之典。远离斯过。是名正见。言者不依法则。非直不成。亦当自害。念诵之人纵不依法。诸真言主终不损害。其侍从见彼过故即便损害。
复次若欲念诵及欲成就。并行诸事。无诸难事。速悉地者。以诸饮食。祭祀诸天修罗药叉龙伽路荼共命鸟等。揭吒布单那。乾闼婆部多。诸鬼魅等。或居地上。或在虚空。行者右膝著地。启请言曰。居妙高山诸天部多。居住欢喜园及余天宫。居日月宫及七金山。或居河所。或住海边居陂泽。或居泉井。或居村落及诸神庙。或居空室。或居天室。或在伽蓝。或居制底。或居外道草庵。或居象室。或居库藏。或居街巷。或居四衢道所。或居独树。或居大路。或居冢间。或居大林。或居师子大虫游行之处。或居大碛。或居诸洲上妙处所。并生欢喜。与诸眷属降临来此。我所营辨花鬘涂香。烧香饮食。及妙灯明。愿垂韶飨。我所求事满足其果。是供养诸鬼神已。后应别日供养护方诸神。如前辨供。胡跪合掌。即应请言。谨请东方憍尸迦天。与诸眷属来降于此。我所供养愿垂纳受。次东南请火天仙。次南方请焰摩。次西南方请泥理底(平)部多大王。次西方请缚噜拏龙王。次西北方请风神王。次北方请多闻天王。次东北方请伊舍那。次上方请梵天王等。涂香等随所辨物。供养三宝及本部主。并诸明主真言主等。火已扇生。不应口吹。以稻苏。或胡麻和苏。以本部明主真言。护摩七遍或八或十。乃至二十。供养明主。布以茅草。面向东坐。苏密及酪和置一器。所护摩木榅其头。然后为成就本真言。故如法护摩。于其火中。以炮焰声。应观成就不成就相。其火无烟。炎如金色。所起火焰右旋宛转。焰峰亦多。其色或白。或如红色。或变极赤。由如珊瑚。色相滋润。其焰上已。复流下广。或如白月色光。其火焰形状若瓶幢伞盖吉祥子。形为万字。是螺贝莲花。或如护摩苏杓。如三古叉及拔析罗。或如横刀。如草束形。或如车形。或如蝇拂。声如吹笛筚篥等声种种音声。或如螺声。其气由如烧苏之香。复无炮烈。其火不扇。自然而著。如斯相现。必当获得广大成就。或起多焰。亦复炮烈。其焰难发。假令发。以复不增长。复时顿灭。由若无火。焰色燋悴。黑如闇云。如波罗赊。形由如一古叉簸箕男根牛角等相。声若驴鸣。其火迸烧持诵之人。其气由若烧尸之气。如斯相现。即不成就。行者见斯不祥之相。即应以赤身主。或继唎吉罗。或已不净忿怒真言。而作护摩。其不吉相即当消灭。
复次行者不应以剃三处之毛。亦不应烧涂药落及以手拔。譬如有人手执利刀。若不善解。自当损害。持其世尊所说无量明及诸真言。其中有入金刚部内。亦有入于莲花部中。亦有入于般支迦部。亦有入于摩尼部内。亦有如是非部所贯。如上所说真言略教种种法则。于此五部。并应修行。复有诸天所说真言依世尊者。亦应修行。如是法则行者若乘此法。乘者即得意欲成就。
复次世尊于三有内胜上妙宝。从此复流究竟法宝。从此复生八大丈夫不退众宝。如是三宝世所称宝。是故若欲行者灭罪生福。本尊速得现前。于念诵时。初应归命三宝。若复持诵金刚部内真言者。初归三宝已。次言那(上)谟室战拏拔折罗皤奶曳摩诃药叉细那钵怛曳。次即诵真言。
复次莲花部明亦然。般支迦部摩尼部等亦复如是。初归三宝。次归三宝。次归部主。然后乃可诵持真言。若不归信释教。复行声闻乘及缘觉乘。信不具足。内怀腐朽。外示精进。复怀悭吝者。不应执我此拔析罗教。若有一苾刍苾刍尼。优婆塞迦优婆私迦。毁訾深妙大乘。言此所说皆是魔教。复怀愚痴。为执金刚言是药叉。复不敬礼诸大菩萨。持诵如是妙真言者。不久自当损害躯命。诸佛菩萨终不害人。然于部内有诸鬼类。见彼痴人谬执金刚杵。次地居所有诸大神王。与诸眷属来降于此。各住本方。我所办供。愿垂纳受。复愿常时卫护于我。如是供养诸鬼神等。及护方神。行者无诸难事意所求愿皆悉满足。
苏磨呼童子诸问分别诸部分第十二
复次世尊为利益众生故。说三俱胝五落叉真言及明。名曰持明藏。又圣观自在说三俱胝五落叉真言。于此部中。真言主名曰何耶讫[口*栗]皤(马头)此部漫荼罗曰你毗耶(二合)复有七真言主。谓十二臂真言主。六臂。上髻。满如意愿。四面。不空罥索。二臂。由如日光照辉世间。此等七真言主并是马头漫荼罗所贯。复有八明妃。谓目精。妙白。居白。观世。独髻。金颊。名称。苾句胝。此等皆是莲花部中明妃。复说种种妙漫荼罗及诸手印。我为利益贫穷众生。及摧诸鬼类故。说七俱胝真言及漫荼罗。
复有十使者七明妃。又有六十四嫔。又有八大心真言。又有军荼利等无量忿怒。又最胜明等无量真言主。是故此部名曰广大拔析罗部。
复有大神名般支迦。说二万真言。彼神有妃名弥却罗。说一万真言。此复名曰般支迦部复有大神。名摩尼拔陀罗(二合)说十万真言。多闻天王说三万真言。此复名曰摩尼部复有诸天及阿修罗。求于法则。复具修行。念诵不间。如是之人速得成就。救脱诸苦。复能灭罪。能与今世及后世乐。真言之外更无异法。譬如天火下降及与霜雹。能损诸物。无可避脱。真言威力亦复如是。能摧苦恼及诸罪障。如意宝树能果有情种种意愿。真言妙法亦复如是。或与成就。或与富贵。色力长寿皆悉能与。有诸菩萨。观有情遭诸苦难。及余怖畏。王难恶贼火雹等苦。即自变身为真言主形。救济众生。若复有人。虽处居家受诸爱乐。于真言内所说法则。彼人每日不亏。念诵数不满足。以或时满已。或验现已。即离五欲。清净具戒。入于净室。更诵真言满十万遍。后求成就。不久即得任意所乐真言悉地。复次行者若欲澡洗。净土和水。遍涂其身。然后入于清净大水。随意洗已。或面向东。或面向北。洗手足已。但蹲踞坐。应其两手置于膝间。已水遍洒于身。水勿令有声。即用右手作掬水法。于其手掌勿令有沫。咒水三遍。吸水三回。勿使有声。以手母指两遍拭口。及以洒身。即作护身已。忽然后有齿罅垢秽舌中觉触。或复咳嗽唾涕。或复克臆。更须如上诵水吸水。乃至拭口澡浴毕已。即往净室。中间不应与余外人。或男或女。出家净婆罗门。童男童女。及黄门等语。及与相触。若有相触。复如前澡浴。及余水拭口。然后念诵。若乐澡浴后乐念诵。诸有情所具怜愍。复不爱他利养。乞食而食真言非法。便生嗔怒。即害彼命。若有持诵方广大乘。复能信受。亦乐为他广说。勇猛精进坚固菩提胜心。如是之人持诵真言。不久当得意乐成就。汝所请问。我已为汝正说。一切佛教真言都教法。
复次傍说外道言教。汝当听。摩醯首罗天说十俱胝真言。已下诸天龙等及妃等。各各俱说数千万真言及手印漫荼罗。依法受持。若违此教非直不成。亦当自害。
苏磨呼童子请问分别八法分第十三
复次世间所有成就之法。总有八种。所为成真言法。成长年法。出伏藏法。入修罗宫法。合成金法。土成金法。成金水法。成无价宝法。是名八法。于中有三。成真言法。入修罗宫法。成长年法。是三为上。成无价宝法。土成金法。出伏藏法是三为中。成合成金法。成金水法。是二为下。若有众生。具有戒惠。亦复乐法。如是之人作乐上成就。若有众生。性多贪欲者。如是之人作中成就。若有众生。多愚痴者。作下成就。不应求下。若遗贫穷行不自在。应求中品。仍不求下。若欲获得如上所说种种成就。应须修福。具福之者求人天乐。设求敬念延命长寿。威力自在端正聪慧闻持等事。皆得成就若无恋著乐。修行善行。佛法僧宝常不离心。真言药叉妇亦复如是。虽复共居。终无善意。假求过失。当便损害。以愚痴故。若成此法。非直犯斯邪行之过。亦乃自当有损。诸佛菩萨缘觉声闻所说真言。及天龙药叉修罗等类。对于佛前所说真言。如来为利诸有情故。皆悉证许。复怀加被。彼等真言皆有三品。成上品者。谓升空行入修罗宫。自在变形。作药叉女。天主长年成幼化法自变己身。为密迹等。成中品者。获得钱财乃至富贵。其下品者。令人相增。及能摄来。从国令去。乃至令枯。下中下者。为疗鬼魅等类。龙魅婴儿之魅。令人惛睡。诵手令擢拳推缚抱。及遗耳语。及阿(引乎)吠设那。便朾令去。乃至损害。及令众人共诵真言。或令众人以脚蹋地。鬼魅所著闷绝躄地。置于四衢。以白[疊*毛]覆来者令唱看看。复令一人从脚徐白[疊*毛]随起[疊*毛]尽。还复本心。及疗鼠毒。摄门人口。呼召诸龙缚众多人。及令不种疗治被毒。及能移毒。及与人毒。毒成人眼。亦复治得。被毒之人禁令不引。发遣蛇令伤他人。及成使者。亦现人龙。以音乐法。著魅者差。如是等是外法。复有毒蛇。类有八十。数中二十举头而行。于中六种住即般身。中有十二种。虽螫无毒。数内十三地中之王。有外之余蛇类。虽复螫人。有时被毒。如是之人。妙真言之法。皎然入身求成就故。念诵之时。若有施主。惠施衣裳金银珍宝鞍乘严具涂香烧香饮食卧具。如上等物。乃至分毫不应纳受。
复次大小便利毕已。应用五聚土。三聚洗后。一聚洗前。其一触洗即出恶处。应就净处分土十聚。先用三聚触洗左手。复用七聚洗其两手。于中三聚先洗左内。一聚道背。其后三聚二手内外通洗令净。然后以意任用土水清净洗之。若小行处即用三土。二用便处。一用触洗。即于净处更用三土。复净洗之。譬如春时风楷。树木自然出火。以无功用。并烧诸草。以念诵火。用净戒风。以勤相楷。尽烧罪草。亦复如是。复如寒霜日曜即消。以用戒日念诵之光曜令消罪雪。亦复如是。譬如室内久来有闇。若将灯入即便闇灭。以念诵灯照罪闇身。亦复如是。行者持诵乃至护摩所持真言仍不成者。应以香泥。或近江河。以净砂。敬造十万窣堵波塔像。无始已来所造业障即得消灭。此世当获成就现报。真言之法以戒为根。次复精进及以忍辱。于诸佛所深怀恭敬。菩提之心未曾退转。于彼念诵亦无懈怠。譬如国王具七种法。能理人民及自安乐。持诵之人具此七法。即灭诸罪乃获成就。初应如法念诵真言。次复护摩。以护摩故。本尊欢喜。即便施与意乐成就。
复次若欲成就摄喜人法。或乃至从远百由旬来。皆是药叉之妇。若为欲故成药叉女者。假令悉地。还与药叉之妇。譬如炫卖女色。为窥财故与人。为欲其饿故。击捉众生。令人心乱。或歌或舞。或喜或悲。或怀愁恼。或时乱语。作如是等种种异相。令人怪笑。即应以金刚钩。或以甘露瓶忿怒金刚等真言。疗治得除差。又有火神真言。风神摩醯首罗。及日月天。大梵天王。龙王。那罗延神。多闻天王。诸药叉王。金翅鸟王。忉利天王。彼等鬼魅不惧。如是余外天神。若闻金刚钩之名号。自然退散。智者知彼鬼魅性行及疗治法。然后无畏摧伏鬼魅。诸佛菩萨所说真言。以如来加被之。余外种种天神真言不能破坏如来真言又欲灭罪。于空闲静处。应以香泥。或近江河。以砂造制底。中安缘起法身之偈。尔时梵王诸天药叉持明大仙迦楼罗乾闼婆部多等类。见闻此法已。恭敬顶礼。一时合掌。作如是言。希有尊者。愍念众生。希有如是微妙胜行。或见尊者手执爀耀大拔折罗。或手执坚固铁杵。或手执猛利大轮。或见手执不空罥索。或见手执三般大叉。或见手执大横刀。或见手执弓。或见执棒。或见具被种种器仗殊特怖畏希有。或见相好端严令人可乐。或见尊者为药叉将。我等归命如是菩萨天阿修罗等所恭敬者。若有人民归依尊者。不久得持明大仙乃至富贵。若有修行如是正法。彼人速离贫穷大苦威耀。有时无毒。复有虾蟆守宫蝪蜡蚖蛛等类。及作毒虫。如是分别其数虽多。然所行毒数有六种。一者其虫屎秽著。身即便有毒。二者尿著其身即便有毒。三者所触著身即便有毒。四者泄延唾著身即便有毒。五者眼所视看即便有毒。六者齿著之处即便有毒。如是诸毒上中下品分别便成数种。是故余神天说此疗毒真言等法。如是诸虫或以毒惛醉故而放猛毒。或以嗔故。或恐怖故。或饥饿故。或怀怨故。死时至故。而放猛毒。其所啮毒。复有四种。一者伤。二者血涂。三者极损。四者命终。所啮之处有一齿痕。其毒微少。为是名伤。所啮之处有二齿痕致有血出。名曰血涂。所齿之处有三齿痕致伤其内。名曰极损。所啮之处有四齿痕便缠其身。是名命终。此之一毒。纵以真言妙药。不复治差。譬如猛火烧身。或以刀割。被毒之者亦复如是。若以药治。不及真言。如大火兴盛。若以两洒。其火便息。真言摄毒亦如是。智者妙解种种毒类。亦复持诵大威真言。共诸毒戏一无怖畏。由如师子入牛群内。复次天魅。阿修罗魅药叉魅。龙魅。持明魅。乾闼婆魅。饿鬼之魅。毗舍遮等种种诸魅。求祭祀故。或戏弄故。或杀害故。游行世间。常啖血肉。伺求过失。或以嗔故。击捉众生。或烦恼故。或饥世间如日出现。我等卫护如是行者不令心乱。乃至常获如意成就。梵王天等作是语已。甚大欢喜。头面礼足。各乘大座。退散而去。诸天去已。执金刚圣者重告妙膊童子。我今所说天等已闻。汝今可往人间流行。妙膊受教顶礼而退。即于世间广为人说。
其第十二品中八明妃主。谓多罗(此云妙目精)从多阏枳耶(二合此云白明)半拏啰嚩从宁(此云服白衣)微路羯宁(此云观也)曀迦热吒(此云独髻)峤哩(此为金色相)野舍末底(此云名称慧)苾句胝(此云忿像)此等皆是莲花部中明妃之主。
苏磨呼童子请问经卷下
右大唐中天竺国三藏输波迦罗(唐云善无畏)译(沙门一行笔)
承历三年三月一日于大谷阿阇梨御　房奉受了
[book_chapter]三卷本

[book_title]苏婆呼童子请问经卷上
唐天竺三藏输波迦罗奉　制译
律分品第一
尔时执金刚菩萨大药叉将。威力难思。光超千日。一心而住。于大会中。有一童子。名曰苏婆呼。大悲淳厚。即从座起。虔诚顶礼执金刚足已曲躬合掌白言。大威尊者。我今抱疑日久。欲有少问。唯见听许。
尔时执金刚大药叉将言。汝所疑者。今恣汝问。我为汝决疑情断除。苏婆呼童子曰。我今恣问尊威听许。我久疑者。遍观一切世间出家在家善男女等。为求出离生死海故。求觅陀罗尼速成就法。节食持诵专心勤苦。如是修行仍不成就。唯愿尊者分别解说不成就因缘及成就法。尊威悲光。能除众生极重苦源。所演真言。复能破障。菩萨修因。行其六度。至极等妙。行愿不虚。所施言教。皆为众生。进趣菩提。何因众生。持诵真言不复获果。寻师所求。真言悉地上中下法。从日至月。月至经年。从年极至一形。具修苦行昼夜不阙。亦无效验。若以依法作不成者。此真言句不可依也。若须依者。先以行说一无证效。世尊设教。若能持诵真言。即得智慧得离无明。无明断故即寂灭解脱。若如此者。何故不得悉地果愿。应弃真言。当顺无明。何须勤苦持诵真言求于悉地。一切圣人教不妄施。众生兴心动念举意求者。菩萨得他心智。满众生愿。与第一乐。何故众生求不满愿。苦者不获乐果。令无量众生堕疑谤中。我闻一切圣人皆不妄语。所施言教。众生闻者。依法修行。即见正道获报无边。云何作业而得果耶　为法不具耶　为不依时节耶　为不得日耶　为不得月耶　为不得星耶　为不得处所耶　为处所不净耶　为供养不具足耶　为不得同伴耶　为不专心耶　为放逸耶　为坐多耶　为惛沈耶　为思想多耶　为身不净耶　为衣不净耶　为然灯不是耶　为食器不如法耶　为花不如法耶　为安食不如法耶　为酥酪乳不如法耶　为请佛菩萨金刚天等鬼神等不如法耶　为持诵人犯触食耶　为持诵人经过秽处耶　为持诵人共妇人同床坐卧耶　为持诵人犯食五辛耶　为持诵人盗佛法僧物耶　为持诵人劫夺一切众生并欺孤穷人耶　为不行六度耶　为不供养佛法僧耶　为不供养一切善知识及一切众生耶　为轻贱一切众生耶　为呼摩不如法耶　为真言字句有加减耶　为药味不周备耶　为器不如法耶　为下香水不如法耶　为不浴尊像耶　为不经行耶　为不坐禅耶　为洗手脚不净耶　为不嚼杨枝耶　为漱口不净耶　为洗净不如法耶　为采花不如法耶　为弟子不如法耶　为弟子师主心有异耶　为弟子不如法办食耶　为持诵人触手污净食耶　为呼摩时口吹火耶　为柴不如法耶　为将残食供养佛耶　为持诵人为吃残食耶　为持诵人二时不读经耶　为违背师僧耶　为反逆父母耶　为不受师主教敕耶　为持诵人多谈世事耶　为求名利耶　为求名闻耶　为炽然世法作业耶　为白月作法不如法耶　为黑月作法不如法耶　为五星失度不作法耶　为日月薄食不作法耶　为结界不如法耶　为护身不如法耶　为坐起不如法耶　为出入不如法耶　为吃食不如法耶　为正食时不想五部尊神主耶　为不想本部尊主耶　为大供养时结护。一切诸食器。及饮食等不如法。为魔得便耶　为入精舍不作开门法耶　为欲念诵时。为逢黄门共语耶　为是共处女寡女语耶　为当不择地坐耶。
如是等污触犯事我今都不觉知。何况未来众生。晓悟此事。唯愿尊者兴大悲心。救护众生。指授仪则念诵法门。兼作呼摩三种悉地。速证效验。令未来众生。一一依此行。咸升解脱。
尔时执金刚菩萨大药叉将。当闻苏婆呼童子如是问已。须臾自言。善哉善哉童子。愍念诸众生。慈悲遍覆。由如月光普照世间。缘汝此心极大悲故。已超大切诸大菩萨菩提心。庄严法门不求己乐。利益有情能忍大苦。是故菩萨。见众生苦菩萨亦苦。见众生乐菩萨亦乐。我观汝心终不为己。利众生故发如是问。汝今一心思惟谛受我法。吾当为汝分别解说。若有持诵一切真言法。先于诸佛深起敬心。次发无上菩提之心。为度众生广发大愿。远离贪痴憍慢等业。复于三宝深生珍重。亦应虔诚遵崇大金刚部。当须远离杀盗邪淫妄言绮语恶口两舌。亦不饮酒及以食肉口虽念诵心意不善常行邪见。以邪见故变为不善。得杂染果。譬如营田依时节作。种子若燋终不生芽。愚痴邪见亦复如是。假使行善终不获果。是故应当远离邪见。恒依正见而不动摇。修行十善增长甚深微妙之法。若有天龙阿修罗等。及食血肉诸恶鬼类。游行世间损害有情。恼持诵人令心散乱。见正持我妙真言法时。彼等即生恐怖。此法与彼极相违故。使念诵人令退菩提。欲令彼等不损伤者。应须入此大三昧耶曼荼罗。以诸大圣众及与诸天所居住处。是故名为大曼荼罗。又复须入作诸事法妙曼荼罗。又能使诸天神及魔宫等。令调伏者。是故重更须入最胜明王大曼茶罗。
又入诸真言大曼荼罗。如上所说妙三昧耶者。令持诵人得灭罪故。是以应须数入。
又入诸使者等妙曼荼罗。及余无量明王妃等如是。普入福聚诸明所居住处曼荼罗已。一切诸魔遥见彼人。心怀大怖各自驰散。由数入诸曼荼罗故。为圣众加被故。诸魔见此念诵人。由如金刚自在奋迅所居住处。由如火聚。并皆驰散。不能为害。世间所说及出世间诸明真言。速得成就。若不入此大曼荼罗者。不具慈悲及菩提心。不敬诸佛。归外余天。念持佛法真言者。即当自害。若念诵人。不办遍入诸曼荼罗者。于中随辨一三昧耶。深心恭敬礼拜灌顶师主。请乞灌顶。得灌顶已。随其部中。任作一业。能使一切药叉龙王。及诸恶魔毗那夜迦猛害天等。不能恼乱。持诵人先须持戒。譬如芽种皆依地生。由勤溉灌令芽生长。世尊所说别解脱法。清净尸罗具应修行。若是俗流唯除僧服。自余律仪悉皆无差。必须远离诸杂染法。具行善逝敷演教门。真言法则亦复如是。念诵人若生疲倦。应读大乘经典。
又欲作灭罪者。向于空闲及清净处。或以香泥或用妙砂。印塔以满十万。唯多最甚。内安缘起法身偈。或于舍利塔及尊像前。用涂香散花烧香然灯。悬幢幡盖。及以妙音。赞叹供养诸佛。恒不断绝。先须得好同伴。若无同伴得成就者。无有是处。譬如车乘阙其一轮。假令能善御者。亦不能进。念诵无伴亦复如是。纵使勤苦作业终亦不成。然彼伴侣须具智慧。净洁端严族姓生者。勇健无怖能调诸根。乐舍力者。能忍饥渴寒暑苦恼。不生退者。乐供养和上阇梨。常怀恩义。于三宝处。深心恭敬。如是等行人甚难值遇。若具如是等伴。或一二三四五。唯多更。持真言者毕获成福。当须觅如是等伴。
苏婆呼童子请问经分别处所分品第二
复次苏婆呼童子。念诵人若求速成就者。应觅诸佛曾经所住处。或菩萨住处。或缘觉声闻所住之处。如是等地。诸天龙等常为供养。及以卫护。是故念诵人。先洗身心。当具律仪常应居住如是胜处。若也不遇如是福地。亦应居止。于大河边。或近小河及陂沼。有名花滋茂之地亦得。当离闹阓。勿与杂居。其水清流充满盈溢。无诸水族恶毒虫者。或居山间闲净之处。地生软草丰足花果。或住山腹及岩窟中。无诸猛畏毒兽之类。如是等处。皆应深掘取一肘量净除所有荆棘瓦砾糠骨毛发灰炭碱卤及诸虫窟。乃至深掘如不尽者。应当弃之更求余处。得已修治一如前法。所掘之处填以净土。于其地上建立精舍。极须牢固。勿使有暴风入室。泥饰壁孔。勿令有蚤蚁停住。舍上好盖莫令漏水。四壁安窗极令明净。其室安门。东西北方。唯除南面不应置门。营造成已。用牛粪涂其室中。随彼法事相应之方。安置尊像。其尊容彩画。或刻成。以铜金银。任力所办皆得供养。其所画物。应用白[疊*毛]细软密致匠者织成。两头存缕勿令割截。阔幅无发未曾经用。先须净洗。复香水洒。所画彩色不应和胶。置于新器牛毛为笔。其画像人澡浴清净。应受八戒。日日如是为受八戒。如法画像成已。应用涂香烧香花鬘饮食灯明。安置像前。赞叹礼拜广供养已。然后作法。所求速得如意成就。
复次苏婆呼童子。念诵人若是俗人。亦应剃头唯留顶发。所著衣服皆须赤色。或著白衣及以草衣。或著树皮衣刍摩布衣。须持四种应器。木铁瓦匏等钵极须团圆。细密无缺勿使破漏。应持此器次第家家乞食。得食足已。近于清泉之所。以水净洮。其饭若欲食时。先出钵中饭分为五分。一分准拟路行。饥人来者即是一分施水中众生。一分施陆地众生。一分施七世父母及饿鬼众生。第五分足与不足自食。正欲食时。观此钵中饭。作不净观。然后食之。但疗饥病勿贪美味。食讫了已。即向河池泉。清净澡浴漱口以柳木揩齿。出水著衣。入其精室。礼佛三拜发愿毕。即出净室。便即经行三五十回。然后读大般若波罗蜜多经。所居之处去村邑不远。不近众多人处。无外道。及丰足饮食。常乐惠施归信三宝处安居。勿与外道我慢人家住止。倚恃豪族。无智人中。劫剥僧利。无慈无悲。口道行善心怀毒蛇。依傍佛僧专求名利。如是等人慎勿亲近。深敬远离此等。一分众生。或见念诵人尊崇释教法时。此类众生心常怀毒。嗔恚骂詈。未得谓得未证谓证。多求人过。常伺觅便。兴恼乱之心。冀不得伴合。甚是善哉。能分别善恶。只可时时相见。方便化彼人。令生道芽。未见即说深妙义味。为善根未熟故。且为说浅近之义。令渐修行方得入大。念诵人若是婆罗门种。彼致此难。汝是婆罗门种。云何持诵释教真言。汝应自学。及以教他。自受施他。自祭天神。亦为他祭。如斯六法。是汝本宗。复应事火及以是王。亦须取妻生男续种。汝行此法方得解脱。云何持诵释教真言。念诵人若是刹利族种。彼致此难。汝是族姓刹利之种。应须祭祀舍施自学。如斯三法是汝本宗。复须绍继摧伏怨敌。汝行此法方得解脱。如是真言汝不应学。念诵人若是毗舍之种。彼致此难。汝是毗舍之种。及杂业下贱之类。兴易求利。广贪他财。返贵求贱。翻弄斗秤。妄语为业。是汝本宗。云何求得持诵真言。汝不应学释教真言。
念诵人若是输达啰之种。彼致此难。汝是输达啰最下之种。应作农田。常应供养净行婆罗门。如是等种种诸难。恼乱行者。欲令退心者。彼等外道恶人。非直损他。亦及自损。外道之法。过午时食。修圣道行者与彼不同。是故不应往过外道家。而行之乞食。若有五辛酒肉家。修行真言者。假使一劫受饥饿苦。亦不合于此而食。何以故与旃陀罗居共无异故。亦不应过往门首。共彼人语。何况食耶。若食彼食。共彼人何异。不名净行。亦同旃陀罗。当须善分别。知行坐住止。甚须作意观察。然后方往来去。若论善恶因果之法。有智无智刹利婆罗门毗舍输达啰。等无差别。良由世间妄分别故。假立名字。若能修善当证涅槃。若不说因果。莫论四姓。一切造罪者。皆入恶道受苦。非但四姓。
复次苏婆呼童子。众生无始已来垢秽之身。不由食净。以身心净故。断除恶业修诸善法。方可获得身心清净。譬如有人身患疮癣。但念除差。以药涂之。行人吃食亦复如是。但除饥渴不乐滋悦。又譬喻云。如有人父子。入大砂碛。路遥迢递。饥渴所逼。其人当食子肉。行者吃食亦复如是。但除饥病勿著其味。观前施主持饭来时。心惧惭愧施物难消。当食此餐如食子肉想。喻如秤物随重头下。其物若轻少。便即头高。物若均平其秤亦平。念诵人亦复如是。不得过量。不应极少。譬如朽舍将欲崩倒。不令坏故。以柱支持。行人吃食亦复如是。但为存身求觅实果。不贪世间久住身故而悕食味。譬如车行。当以油涂。为增善故应须食耶。是故世尊。说如是法。欲界有情依食而住。行者常须观察。己身由如芭蕉。所吃饮食勿贪其味。于四种钵随取其一。观前四时次第乞食。世尊所说智慧方便。调伏六根勿令放逸。女人令色巧笑娇言。性爱矜妆行步艳。姿态动男子心迷惑乱。持真言者。宁以火星流入眼中。失于双目。盲无所见。不以乱心观视女色。分别种种相好美艳。令念诵者使无威力。随缘乞食勿生住著。以正思惟调伏其心。以牟尼行而入他舍。不择上中贫贱之家。又不应入新产妇家。牛马驴驼猪犬羊产皆不应往及众多人饮酒之处。淫男淫女伴合放逸之处不应往。众多小儿戏玩之处。亦不观视。于俗家婚礼处。有恶狗家。及以技儿作音乐处。若久谙朋类。有诈称好心我持真言章句。未曾禀承明师。强道我解真言秘藏好生论端无智人中。我曾闻解。堪与汝为师。若逢智人所问。如似哑羊。诳他实心好人。受财物。养活妻儿。心中三毒烦恼痴恚。我慢高于有顶。道心无一分。诈称我解佛法。欺慢三尊。亦欺一切长幼类。如此等人。过愆无边。略而言之。如上等处。皆不得往而行乞食。余处任往。乞得食已。即还本处。以水洗足。一依前件分食法。供养本尊。一无碍。一分自食。余者水陆过去七代父母及饿鬼。于前已释更不具名。依时而食勿犯过中。日三澡浴知时及节。献花涂香供养。以香泥揩手勿以赞叹。莫阙三时。所供养物莫令污触。夜三时唯烧香供养。以香泥揩手。勿以触手而结手印。念诵之时应坐茅草。若不办诸杂供养者。以奉花水亦得。花香者。一切水生及野泽山间。种种杂花香者。皆充供养行住坐立通许念诵唯除卧时不许持诵。念诵已讫。恒思六念。观察彼等种种功德勿令散乱。
苏婆呼童子请问经除障分品第三
复次苏婆呼童子。念诵人若起一念。贪嗔痴等一切烦恼。与心相合者。名为生死烦恼。若除此心即得清净。诸佛常赞是法。名为解脱。譬如净水必无垢秽。以尘坌故令水浑浊。性本元净。以客尘烦恼浑心令浊。真性不现。若欲令不乱浊者。当取数珠。念诵人守心一境。数珠有多种。谓活儿子　莲华子　阿嚧陀啰阿叉子　水精　赤铜　锡　木槵　琉璃　金银　镔铁　商佉。
任取一色以为数珠。虔心执持数珠。已念诵或用右手或左手。应念真言。专心诵持勿令错乱。系心于本尊。或思真言并手印等。由如入定心勿散乱。调伏诸根端坐尊前。观想成已。微动两唇念持真言。人心逸荡由如风电猕猴掷树海波潮浪。谄曲自在耽著诸境。是故应须摄心不动。持诵真言。若心疲倦惛沉眠睡。心闷迷错者。应起经行。或观四方。或水洒面令得醒悟。或经行之次无故忆本师僧。或忆旧亡父母。或忆同学。或想淫心即动不定。念诵之人即责身心。是身无主。由业流转一切诸趣。无所依止。舍此身后复受余形。善恶业因由斯不绝。生老病死忧悲苦恼。爱别离苦求不得苦。怨憎会苦五盛阴苦。随所至方终不得免。蚊虻蚤虱蛇蝎辟宫。寒热饥渴。如是等苦处处皆有。诸天共同无逃避路。心欲退转拟向余方者。以斯观门将为对治。若贪恚盛者。修白骨观及膀胀烂坏诸不净观。若嗔火盛作慈悲观。若无明盛作缘生观。有时怨家翻为善友。有时亲友翻为怨家。以平等心。若欲往者。平等复变以为怨家。观此亲友皆不定相。智者不应妄起恋者。中间心欲往亲友时。以斯法门应须对治。欲念诵时及行住卧。毕不得与外道婆罗门刹利毗舍首陀。并黄门童男童女处女寡妇等共相谈论。法事毕已。若欲语时。然后共伴侣谈论善法。若余杂语者。皆是魔之得便。非是正论。若[口*弟]唾时当须远弃。弃已便应澡豆漱其口。若大小便易并须澡浴。所献香花然灯供养。礼拜佛。日夜六时赞叹三宝。常生谦下。一切众生兴发悲意。作救苦之心。如上精勤念诵所修功德。皆应回向无上菩提。譬如众流归趣大海。入彼海已便为一味。回向菩提亦复如是。一切功德合集共成佛果。譬如有人耕田种稻。唯求子实不望藁干。子实成熟收获子已。藁干不求而自然得。行者欲获菩提种子功德。不为世乐求无上菩提以喻其实。诸余世乐。况喻草干不求自获。世乐者。天上人中或二十八天王。或人间作转轮王王四天下。若复有人。为求小利请诈往彼。不应为前人一切退本愿。彼前人。宣如是语而答于彼。待我获果长寿之身。及获种种诸余资具。以无厌心。当利众生。满足所求种种愿已。然后往彼。不须珍重请我往彼。以我薄福而说谄辞。求他供养以为活命。违背真言密教。而受邪命。佛无此教我终不顺。
复次苏婆呼童子。凡持真言者。当须远离世间八法以善。翻称恶名。及以苦乐得利失利毁谤赞誉。此世八法。能生一切不善法故。譬如大海不宿死尸。乃至刹那终不住海。念诵人若起不善思惟。速应远离。乃至一念勿使在心。譬如室内然灯烛者。只为防风。以无风故灯焰转明。持诵真言。复加勤苦勇猛精进。令善法增长亦复如是。
复次苏婆呼童子。持诵之者。于四威仪常须作意。勿使身心调戏躁动。失其志节。不得拍手音乐歌舞婚礼博戏及往观看。亦不毁谤在家。及行谄曲言辞。说人长短。非时睡眠无义谈话。寻学文章及诸邪法。嗔恚忿恨悭贪憍慢。放逸懈怠皆须远离。亦不饮酒及以食肉。葱蒜韭韭胡麻萝卜。并步底那(此云驴驹蹄)。
胡麻油等并不应食。亦不吃一切残食。祭祀鬼神食。并供养食。如上残食。皆不应食。若食此等食者不名持真言人。念诵无验。
复次苏婆呼童子。以勤念诵昼夜不间。呼召发遣皆须如法。若欲念诵时。敷以茅草于上坐卧。欲睡之时。先作慈悲喜舍之观。并于三宝及舍利塔。深心恭敬以求灭罪。若不作如是观行卧者。不名念诵人。如卧死尸。
复次苏婆呼童子。念诵人常服三白食。或菜根果乳酪及酥。大麦面饼油滓酪浆。相和食之。种种糜粥亦尔。若欲成就者。麻滓和酪浆食之。依法作必得证验。
苏婆呼童子请问经分别金刚杵及药证验分品第四
复次苏婆呼童子。为汝及为未来善男子。发心念诵秘密真言门者。说持跋折啰。汝当谛听闻已。广为人说。欲作跋折啰者。量长八指。或长十指。或长十二指。或长十六指。其量最极长者二十指若欲成就大贵自在。及求持明悉地者即用金。作跋折啰。
若求富贵。纯用银。作跋折啰。
若欲求海龙王者。以熟铜作跋折啰。
若欲入修罗宫者。用妙砂石作跋折啰。
若欲通成一切者。以金银铜和。作跋折啰。
若欲成就摧药叉众者。以铁作跋折啰。
若欲得无病及求钱财者。以失利般尼木。或毗噜婆木。而作跋折啰。
若欲疗一切病鬼魅所著者。佉他啰木。作跋折啰。
若欲成就药叉女母姊妹法者。用摩度迦木作跋折啰。
若欲求灭罪法者。用阿说他木。作跋折啰。
若欲摧伏怨敌法者。用害人木。作跋折啰。
若欲降伏极恶怨敌之者。用人骨。作跋折啰。
若欲成就幻化法者。用水精作跋折啰。
若欲成就令人相憎者。用苦练木。作跋折啰。
若欲成就龙女敬念法者。用龙木作跋折啰。
若欲成就鬼类令人枯悴斗诤事法者。用毗梨勒木。作跋折啰。
若欲成就天龙药叉乾闼婆阿修罗法者。用天木作跋折罗。
若欲成就变形法者。用泥作跋折啰。
若欲成就起尸法者。用迦谈木作跋折啰。
若欲成就求财法者。用遏迦木作跋折啰。
或用龙木。或无忧木。皆得用之。
若欲成就对敌法者。用失唎般尼木作跋折啰。
或阿没罗木。或遏顺那木。或柳木。皆得用之。
若欲求成就意乐诸欲者。用白檀木作跋折啰。
或用紫檀木皆得用之。
如上所说诸色类金刚杵法者。一一皆须而作五钴。净妙端严勿使缺减。行者欲念诵时。以香泥涂。并散上妙好花而供养。发大慈心。手执金刚杵。念诵真言。法事毕已。复重供养。上以其杵。置本尊足下。后诵念时亦复如是。若不执持妙金刚杵。而作念诵者。终不成就。何以故以鬼神不惧善神不加被。是故一切法事难得成验。若不办造金刚杵者。亦须应作彼印。然后一心如法念诵。亦得成就。勿生放逸徒丧功夫。不如别修余业。
复次苏婆呼童子。凡念诵真言成就药法者。都有十七种物。
第一雄黄　第二牛黄　第三雌黄　第四安善那　第五朱砂　第六咄他香　第七跋折啰　第八牛酥　第九昌蒲　第十茂拏刈哩迦　第十一衣裳　第十二钴叉　第十三鹿皮　第十四横刀　第十五罥索　第十六铠甲　第十七三叉
如上所说之物。皆具三种成就。假使余真言法中。所说成就诸物。皆不离此三种。临时所乐事法。任意作之。无不获克果者。
复次苏婆呼童子。世间有诸障难毗那耶迦。为觅过故。常求念诵人。便于中好须作意。方便智慧善分别知。魔党合有几部。总而言之。都有四部。何等为四。
一者摧坏部二者野干部
三者一牙部四者龙象部
从此四部。流出无量毗那夜迦眷属。如后具列。
摧坏部主名曰大将其部之中有杂类形状。有七阿僧祇以为眷属。护世四天王所说真言。有人持诵者。彼类恒作障难。
野干部主名曰象头。于其部中。形状难可具名有十八俱胝以为眷属。摩醯首罗天王所说真言。有持诵者。彼类恒作障难。
一牙部主名曰严髻。其部之中。种种身形面貌可畏。有一百四十俱胝眷属。以为随从。大梵天王所说真言。憍尸迦日月天王。那罗延天王诸风天所说真言。有持诵者。彼等杂类恒作障难。
龙象部主名曰顶行。于其部内。有种种形。不可知名。有一俱胝那由他一千波头摩。以为眷属。释教所说深妙真言。有持诵者。彼等恒作障难。
又呵利帝儿名曰爱子。般指迦所说真言持诵者。彼作障难。
又摩尼贤将儿名曰满贤。于摩尼部中所说真言。有持诵者彼作障难。
如是诸类毗那夜迦。各各于本部中而作障难。不乐修道。持真言者不令成就。自变化而作本真言主。来就念诵人道场中。受于供养。时明主来见是事已。即却还本宫。作如是念。云何如来许彼誓愿。恼乱念诵人。令法不成。有如是障难。假使梵王及憍尸迦诸天龙等。不能破彼毗那夜迦障难。念诵人唯坚心进意。发大誓愿。世尊所说有大明真言之教。我今依法修行。要破此难是故念诵人。遍数满已。复应更作成就诸事妙曼荼罗。作此法已。彼障难者。便即退散无敢停足。
复次苏婆呼童子。念诵人不承师训。持诵真言供养。及以呼摩。不依法教彼等诸魔。寻得其便而作障难。令念诵人。心常犹预念念生疑。为诵此明真言。供诵彼耶。发如是念诵时。彼亦得便。即多语无义。谈世俗事。或说兴易。或说田农或论名利令心散乱。譬如有人。寻水而行影入水中。形影相逐不相舍离。彼毗那夜迦等。入念诵人身中。恒不相离亦复如是。
复有毗那夜迦。澡浴之时得便入身。或有毗那夜迦。正念诵时得便入身。有毗那夜迦。念诵之人正眠卧时得便入身。有毗那夜迦。正供养时得便入身。譬如日光照火珠而便火出。毗那夜迦入行者身亦复如是。念诵之时令心散乱。增长贪痴无明等火。亦复如是。复有毗那夜迦者。名曰水行。正洗浴时。法若有阙。彼即得便遂入身中。令念诵人种种病起。所谓饥渴咳嗽懈怠多睡。四支沉重无故多嗔。复有毗那夜迦。名曰食香。正献涂香时。法若有阙。彼魔入身。即令念诵人遂有病起。所谓思想忆生缘处。或思余处。或思寡妇。而生懈怠。或思旧耽欲之处。休废道业。或思旧日广用财宝。耽酒嗜肉。伴合朝廷分别贵贱。观诸色境。好贪美欲而退道心。
复有毗那夜迦。名曰灯顶。正献灯火时。法若有阙得便入身。遂令念诵人种种病起。所谓心痛壮热损心。
复有毗那夜迦。名曰笑香。正献花之时。法若有阙彼即得便。遂令念诵人种种障起。所谓壮热鼻塞喷啑。眼中泪出支骨酸疼。及与伴侣相诤离散。复有毗那夜迦。名曰严髻。正念诵人。法若有阙彼即得便。遂令念诵人有诸病起。所谓壮热便利不出。诸毗那夜迦入身。即令心生迷惑。以西为东以南为北。作诸异相。或即吟咏。或无缘事欲得游行。心怀异想有所不决。便起邪见作如是言。或说无有大威真言。亦无天堂无有善恶。亦无缠缚及得解脱。说持诵者唐捐其功便生邪见与善相隔。拨无因果以手断草及弄土块。眠时啮齿。或起欲想及欲娶妻自爱乐者彼不相爱。自不乐者彼即爱乐。既不顺意卧而不睡。欲往侵他妇儿。意卢不眠。设若得睡。梦见大虫师子虎狼猪狗所趁。驼驴猫儿及鬼野干。鹫鸟鹭鸾鸟及[訓/鳥]胡。或时梦见著故破衣不净之人。或时梦见裸形秃发黑体之人。或梦见裸形外道。或见枯池及以枯井。或见髑髅或见骨聚。或见坏弃舍屋宅。或见石磓。或见恐怖恶人手执枪刀及杂器仗。欲来相害。当见如是恶相。即知彼等毗那夜迦。令作障难。行者等即用军茶利忿怒明王真言辟魔印等。而作护身。如上所说诸魔障难。悉得消灭不能恼乱。若有念诵彼真言者。诸毗那夜迦终不得便。
复次苏婆呼童子。念诵人欲救著障人。令解脱者。即应有群牛所居之处。或一树下或神庙中。或四衢道或空闲室。或于林间。得如上诸地。任简取一所。一如治地法毕已即取牛粪。和香水涂地干已。复取香水重涂其地。然后以五色土下。依曼茶罗。用五色土。其坛顿方。量阔三肘。安立四门。于中二肘方量作坑。坑内布以茅草。坑外两肘。各分位座安置明王真言主等。于八方各画本方大神。复取四口新瓶。不得黑色太燋或生者。盛满香水。及以五宝并赤莲花诸杂草花香者。皆充供养。果树嫩枝等。皆插瓶内。以五色线缠系瓶项。安于四方。然后应请彼明王等。以诸供具。而供养之。复以酒肉萝卜及以众多波罗罗食。供养彼等八方大神。及一切毗那夜迦。将彼著障之人。令入坑中。面向东坐念诵人于坛西面。面向东坐。诵真言一百八遍已。然后取彼所置四角瓶水。还以阿蜜唎啰枳当伽(此云赤色)明王王。及结唎吉啰明王。并奈啰弭良拏明王等真言。持诵数过一百八遍已。与灌彼顶。如是四瓶次第应灌。作此法已。彼著障人者。即得解脱。此曼茶啰。非独能除一切毗那夜迦。亦能利益官事之人。及女人难嫁。兴易之人不获资利农营不收子实。魍魉所著。及患壮热孩子。鬼魅所著。及吸精嘘鬼得便者。夜卧常见恶梦。痫病所缠。及有十种病等。作此曼茶啰。与彼灌顶。诸如色类。悉皆获利。所求窥者。并皆满足。诸余病疾亦复能差。又复能消灭无量罪障。
苏婆呼童子请问经卷上

[book_title]苏婆呼童子请问经卷中
唐天竺三藏输波迦罗奉　制译
分别成就相分品第五
复次苏婆呼童子。时彼行者于诸障难。得解脱已。身心清净无诸垢秽。譬如明月而埋于云。云除散灭丽乎光天。于虚空中朗然显现。念诵人所修种种功德。除断毗那夜迦所作障难。悉皆消灭。亦复如是。所持真言悉得成就。譬如种子因地及时并雨溉灌。润泽调顺。得好风雨。然后芽生乃至成熟。然其种子若在仓中。芽尚不生况复枝叶及花果实。持诵真言不依法则。及不供养。已不清净故。真言字句或有加减。声相不正。不获广大诸妙悉地。亦复如是。譬如兴云下雨。随众生福而下多少。持诵之人所施功劳。获得成就亦复如是。若有行者。于清净处。依时及节所制之法。所犯罪者渐渐消灭。福聚圆满。能获真言沾及成就。若罪不灭功德不圆。不依法则。真言不成翻此应知。复次苏婆呼童子。其念诵人中间所有阙犯。或有间断。弃本所诵别持余明。自所持者授与他人。念诵遍数虽满不成。复更应须每日三时如法供养。念诵数满一十万遍。即应如法呼摩供养。当以大麦。用稻谷花。或用油麻。或用白芥子。随取其一与酥相和。真言数满四千或七八千。
或优昙钵罗木　或阿说他木　或波罗赊木　或遏迦木　或龙木　或无忧木　或蜜鲁婆木　或尼居陀木　或奄没罗木　或佉陀啰木　或赊弥迦木　或钵落叉木　或阿波末迦木　或末度迦木　或谋母迦木。
如上所说诸木之中。随取一木。粗细如指。长短十指许。酥蜜酪揾柴两头。每日呼摩。数如上所说。有阙犯者还得清净。然后方诵真言。悉地无所障碍。
复次苏婆呼童子。行者所持真言。余持诵者系缚明王。或断或破。令不成就者。即须应作本尊形像。置于当各部王足下。面须相对。然后以结利吉罗等诸部明王大威真言。诵持。以酥蜜灌浴本尊。如是十日。作此法已。彼余明所缚即得解脱。
复次苏婆呼童子。于真言中所制诸法。并皆修行一无遗阙。仍不成者。即应以猛毒。作彼尊形。以结唎吉罗等诸部明王真言。截其像形。段段为片。和白芥子油。每日三时而作呼摩。如是七日即得悉地。若不成就应入梦中示见障因。说真言字有加减。或法不具。然诸明王自说此法。有用行者。示现相好。由如海潮终不违时。其实真言。终不相破。亦不相断及与系缚。其真言法亦如是。是故行者。不应相破明咒及真言。乃至系缚及以禁断。妙曼茶罗不应授与加减真言亦复如是。不应回换彼法。不回换彼法。不应阿吠设那。不应打缚。为害彼故。不应呼摩。及损肢节摧灭恶族。不应令他痴钝迷闷。不应科罚龙鬼之类。亦勿令人发毒相憎及损厌缚。不应治疗婴儿之魅。不应捕网诸众生类。令所损害。
复次苏婆呼童子。余外宗说。有十种法真言得成。所谓行人。真言。伴侣。所成就物。精勤。处所净地。时节。本尊。财物。具此十法真言得成。又余宗说。具三种法。真言得成。谓真言行人伴侣。
又余宗说。具四种法。真言乃成。谓处所精勤时节依法。
又余宗说。具五种法。真言乃成。谓真言所成就物处所本尊财物。如是诸宗。或说十法。或说八法。或说六。或四或三或二。各于本法演说不同。然此释教具二种法。真言乃就。一者行人二者真言。行人具行戒律。正勤精进。于他利养不起贪嫉。于身命财常无恋著。真言文字勿令脱错加减。声相圆满分明。所成就法皆悉具足。于佛菩萨所居之处。如法念诵。即便当获意乐成就。譬如师子饥饿所逼。以大势力杀害大象。若杀野干及诸小兽。所施势力与彼杀象。一无所异。行者成就上中下事。所发精进亦复如是。行者若住阓闹之处时。即有蚊虻蝇蚤唼啮。闻种种音乐之声。或闻诸人歌舞吟咏小男小女。妇人等环钏璎珞种种音声。若住人间河涧及以大海者。即有寒热不等。因即有病。苦恼逼身。又值猛兽发大恶声。或欲相害。令人惊怕。或住海边见海潮波。及闻大声。令行者恐怖。若住江河池沼。即饶蚖蛇蝮蝎毒虫之类。皆是持真言人障碍之处。如是种种障碍缘等。当须远离。觅好胜处。勤加劳心固意。勿使逢境心即散乱不定。一念退心。还从切始善行方便。觅时观节勿以执愚。恶人恶魔得其便耶莫令痴人获罪苦果。
苏婆呼童子请问经念诵真言轨则观像印等梦证分品第六
复次苏婆呼童子。念诵之人不应太缓。不应太急。声亦如此。不大不小。不应间断。勿共人语。令心缘于异境。名某字体。不应讹错。譬如大河日夜流注。恒无休息。持诵之人所修福报供养。礼拜赞叹一切功德。日夜增流亦复如是。念诵之人。心若攀缘杂染之境。或起懈怠或生欲想。应速回心。观真言字句。或观本尊或观手印。譬如观行之人。置心眉间令不散乱。后时对境心即不动。彼人即名观行成就。念诵之人亦复如是。所缘心处若不摇动。即得持诵真言成就。是故行者欲求悉地。当须摄心一境。其心调伏即生欢喜。随其欢喜即身轻安。随身轻安即身安乐。随身安乐即得心定。随其心定即于念诵心无疑虑。随其念诵即便罪灭。随其罪灭即心清净。心清净故即得成就。是故如来作如是说。一切诸法以心为本。由心清净。获得人天殊胜快乐。由心杂染。便堕地狱乃至傍生贫穷之苦。由心极净。乃证远离地水火风生老病死。不著二边寂灭解脱。由少净真言亦成。当离无常败坏之乐。是故诸法皆从心生。非自然现。亦不由时。复非自在天作耶。非无因缘。亦不从我能生诸法。但由无明流转生死。四大和合假名为色。色非是我。我非是色。色非我所。我非色所。如是四蕴。应知是空。色是无常由如聚沫。受如浮泡想如阳焰。行如芭蕉识如幻化。如是之见名为正见。若异见者名为邪见。
复次苏婆呼童子。若持真言者。念诵数足。即知自身欲近悉地。何以得知。当于眠卧之。时梦中合有好相。
或见自身登高楼阁　或升大树　或骑师子　或乘白马　或骑大白虎　或升大高山　或骑犀牛　或乘白象　或于空中闻大雷声　或乘白牛　或骑黄牛　或得钱财　或得花鬘　或得好净五彩衣　或得酒肉　或得水类之果　或得白青红赤色莲花　或得如来尊容　或得如来舍利　或得大乘经藏　或身处于大会共佛菩萨圣僧同座而食　或得骆驼　或得犊子　或得满车载物　或得白拂　或得鞋履　或得横刀　或孔雀尾扇　或得金璎珞　或得宝珠商佉　或得端正美女　或遇己身父母　或得金宝严身之具　或得卧牙床覆以白衣　或见自身泛过大海　或度江河龙池陂沼　或得饮酪　或见以血澡浴自身　或见自身入寺塔僧房　或见如来处座。为人天八部说法。身亦就会。听佛说法　或见缘觉为说十二因缘法　或见圣僧为说四果证法　或见菩萨为说六波罗蜜法　或见大力诸天王为说天上快乐法　或见优婆塞说厌离世俗法　或见优婆夷说厌离女人法　或见国王　或见大力阿修罗众　或见大净行婆罗门　或见英俊丈夫　或见端正妇人　或见大富正直善心长者　或见己亲眷属聚会一处　或见苦行仙人　或见持明诸仙　或见妙持诵人　或见吞纳日月　或见身卧于大海。海中众生流入腹中　或见饮四洲海水　或见乘龙洒水润于四洲　或见自身飞空　或见身却坐须弥山。四洲龙王皆来顶礼　或见自身堕于屎坑　或见自饮人精　或见吃人肉血　或见入大火聚　或见女人隐入己身。
复次苏婆呼童子。凡持真言者。功行欲毕。见如是等殊特梦已。应知一月及半月。当获大悉地。若论持诵真言梦相境界。不可说尽。略粗知耳。精进不退即获如是上上境界。
苏婆呼童子请问经悉地相分品第七
复次苏婆呼童子。我今说成就转近悉地法者。其念诵人当生发爱乐心。不得攀缘杂染之境。亦不辞饥渴寒热等苦。于诸违法外相之境。心不动摇。逢境不乱。一切蚊虻及蛇等。诸恶毒虫皆不敢害。毗舍阇鬼及诸饿鬼富单那等诸余鬼类。不敢近过念诵人影中。何况触身。所出言教人皆信受。转如聪明。善缀文章。于诸书算转成巧妙。以乐善法。勤行净行。复见地中伏藏。身无病苦及污垢腻。身有香气。若有人见及已闻名。悉生敬念。一切诸贵媚女自来呼召。以心净故。于虚空中闻诸天语。复见彼形及乾闼婆夜叉之类。其持诵者。见斯胜妙好相已。即应自知。我近于真言悉地。即应备成就法事。
复次苏婆呼童子。念诵人起首求悉地者。应具八戒。或二三日亦须断食。然后作成就法。
尔时苏婆呼童子。白执金刚菩萨言。尊者先说不由食故。获得清净。今云何复言应须断食。世尊亦说。食如膏车省牛气力。车即牵。利众生亦尔。若不食饮身命难全。何况前进修道。求望果实。为身力故。我今未知断食意义。前后不同。唯尊大悲为我略决少分。时执金刚菩萨告苏婆呼童子言。我今为汝及未来众生。除去疑惑。谛听善思念之。勿生疑虑。汝所问者。先说不由食故获得清净。今复云何而令断食。汝言如是。深心谛听。童子言善哉。唯然受教愿乐欲闻。我所出语者。不为心净故。教令断食。但诸众生。以皮缠缚血肉髓脑肝胆肠胃心肾脾肺。脂腻痰膜屎尿。种种秽物常流不停。如是之身地水火风假合成立。如四毒蛇置之一箧。欲令彼等。屎尿涕唾臭秽不令出故。为遣断食。非为妨道而遣断已。若持真言者心生淫想。如上所说。不净之身以慧观察。所起欲心即便消灭。于身命财亦不恋著。有持真言者具斯观门。此等人类。念诵之法速疾证验。即知自身去悉地不远。自心知已。应取白月八日或十四日或十五日。一依如前。得好上地。用细瞿摩。涂地净已。次涂香等。安置尊像。及彼尊容。香花饮食及遏迦水供养讫已。便即赞叹供养十方佛菩萨。次复供养本部之主。次复供养自部明王。然后所供养本所持尊。次复重发妙菩提心。兴广大慈悲愿。为一切众生常溺四趣。令得出故。又应读大乘明经或吉祥偈。或法轮经或如来秘密经或大灯经。于中任随读一部。然后即须结八方界。并结虚空及地界等。又以真言自身被甲如上所说诸曼荼罗。以净彩色。随意作一。护八方神。要须安置彼等。能摧诸障难。
复次苏婆呼童子。应以师子座明王。真言其茅座。安曼荼罗内。先护其身。所成就物安于坛上。持诵人于彼物上。须臾之间复香水洒。以相应法。呼摩一千遍。先取三个阿说他叶。拟所成就物。置于叶上。以白净[疊*毛]布而覆其上。即应如法专心念诵。乃至当现三种相已。即名成就。何等三相。温烟火光。是名瑞相。即名三种悉地成就其三种相现时。不可一时顿现。瑞有下中上。何以如是。有一人欲得世间求觅名利。富贵自在。去处令他人敬念如上一文。是第一得温气悉地者是。有第二中人。厌离世间八苦所恼。自观己身。非久住处法。恐畏造罪弥多。堕落三涂。所以欲得转形。灭其身影。得中寿身。世间人不可得。烟悉地者。是有一人。不欲下中生处。直拟出于三界。欲得永离诸苦。作持明仙王。变四大躯。求清净微细之身。龙天八部所不能见。何况人耶。若欲见身随意自在。处于天人之座为众说法。或一小劫或一大劫或无量劫。诸法不绝利益众生。不可尽求如是辩才。欲绍菩萨位故。譬如人死冷触遍身。却得中阴来入身中。却得稣活寿命百年。又如日光以照火珠。便出其火。亦如此等于后。有如是等上上人。能勤苦念诵精进不解。获真言悉地成就。以菩提心光照无明闇。慧珠便出四辩俱发。证得三明三毒永灭。八苦俱无得八圣道。九恼休息得九次第定。十恶屏除得十一切入。诸力具足如金刚菩萨。神通自在无有障碍。当获金刚不坏之身。是名得火光悉地者是。是名成就之法。若论心内成就事者其相若现即便。悉地云何心内。悉地或于佛像顶上见花鬘动。
或见尊容眉动　或见严身诸璎珞动　或见空中雨种种天花　或于空中微有香风动诸林中　或下细微香气之雨　或觉地动　或闻空中有声作如是言汝所求者今当说之　或见灯焰明盛其色润泽曜如金光增长高余一丈　或见油尽灯光转盛　或觉自身毫毛频频悚竖心生欢喜　或闻空中天乐之声　或见空中本尊。及其眷层围绕下来。
若见如上斯等相貌者。报知自身必获悉地无疑。即应速办香花。于净器中盛满香水。复安五宝。是为遏伽珍重奉献。即以深心恭敬胡跪叩头。量本功夫应求愿果。即自陈说彼尊所言。善哉佛子汝所求愿岂不小耳。若有众生发心修菩萨行佛身上获。何处虑此愿不随于汝。从今以去恣汝所欲。终不违耶。因汝得愿。一切众生亦复如是。速发菩提早求解脱。既得愿已欢喜。深心顶礼胡跪赞叹。复以遏伽如法供养。所持真言对彼尊前诵之。然后即应如法发遣。一切持真言者法皆如是。勿使错误枉弃功夫。
苏婆呼童子请问经下钵私那分品第八
复次苏婆呼童子。若念诵人问下钵私那者。应当如法请召。所谓手指或铜镜。及清水横刀灯焰宝等。虚空尊像童子真珠火聚石等。于如是处。钵私那下者。请召来已。当即自说天上人间。及过去未来现在。超越三世善恶等事。一一具说。法若有阙。持真言字数或有加减。或不经诵。不具正信亦不供养。于不净地天不睛明。童子身分或剩或少。有斯过等私那不下。若欲请下初应持诵私那真言。持诵功毕即于白月八日或十四日或十五日。是日不食。以瞿摩涂地如牛皮形。即将童子清净澡浴。著新白衣坐于其上。以花香等而为供养。自亦于。内面向其东而坐茅草。
又若欲令彼镜中相貌现者。则先取其镜。以梵行婆罗门呼摩之灰。揩镜令净。或七八遍乃至十遍。置于曼荼罗上。仰著镜中。即现出世间事。
又于横刀中看事法者。亦同如镜。
若欲于手指面上看吉凶者。先以紫矿水清净其指。后以香油涂之。即现诸吉凶事。
若欲于水中看者。净漉其水置于瓶中或瓮中。然后遣一童子于中看之。即皆见一切吉凶。
又欲令见下。于宝等及真珠中看者。即以净水洒于宝等及珠上。端心净住念诵真言百八遍。即现一切相貌。
又若欲令尊像所下者。以花供养即自现之。灯中亦如前法。乃至梦中为说诸事。如上所说。下私那法。具悉修行若不下者。即应一日断食。具持八戒发大慈悲。或于制底或于端严像前。取部母真言。或取部主真言作如是。复诵念法。极须专心。不得摇身及眠。坐于茅草。持前部母部主真言等。任诵一道。数满落叉或二落叉。意将足。若此法者呼我[口*菴]字。枯木尚入其中令遣下语何况人耶。
又若欲童子所下。即简取十个　或八　或七　或六　或五　或四　或三　或二。
或年十二或八岁者。身分血脉及诸骨节悉皆不现。圆满具足。眼目端正青白分明。手指纤长脚掌齐平。八处表里圆满身相具足须发青黑。人所见者心生爱乐。若得如是等童男。于白月八日或十四日或十五日。澡浴清净著新净衣。以香花然灯涂香烧香。与受八戒。其日断食。令坐其前曼荼罗内。次即以香花然灯涂香烧香种种饮食。供养本尊。及护八方大神。及阿修罗诸余鬼类。一一皆须供养。又以妙花散彼童子身上。及香涂身。然后念诵之人手执香炉。顶礼本尊念诵真言。先置[合*牛]字。中间应呼揭唎忻拏之句。又呼阿毗舍(云遍入字)又呼乞洒钵罗(二合云速)私那下已。即有此相现时。为眼目欢悦视物不瞬无出入息。即当应知私那已下。即取遏伽水及烧香供养。心念最胜明王真言。即应敬问。尊者是何类神。自他有所疑惑。即应速问。彼自当说三世之事求利失利及苦乐等。所闻之教宜速受持。勿生疑惑所闻事毕即速发遣。若具此法私那速下。若不依法即不得成就。为人所笑。复次私那自下者。彼童子等面貌熙怡容颜滋润。眼目广长。绕黑睛外微有赤色。精神意气有大人相。无出入息。眼亦不瞬。即当应知是真私那若魔等下者。即别有相貌。眼赤复圆如人嗔视。眼睛不转张口恐怖。亦无出入息眼亦不瞬。即当应知夜叉等下。即须发遣。若不肯去者。即应便诵妙吉祥偈。或诵不净忿怒金刚真言。或读大集陀罗尼经。如上读诵。若不去者。即应以师子座真言用遏伽水。或波罗赊木与酥相和。呼摩百八遍。或以胡麻。或稻谷花酥蜜相和。呼摩百遍。最后以军荼利真言呼摩七遍或三遍。即便舍去。智者善解如是妙法。复能一一如法修行。不久劳苦而获成就。
苏婆呼童子请问经分别遮难分品第九
复次苏婆呼童子。有念诵人。过去杀阿罗汉。今世反逆父母。并破和合僧。以怀嗔心出佛身血。恶习气故。今生求人过自心。触事不闲诈作解相。如是等人不值善友。善友恶故反生邪见。又破窣睹波。及杀毕定菩萨。自污罗汉母。教人令杀。或盗僧财物或多或少。世尊说是五逆无间罪人。若犯者一罪增一倍。若具犯五逆者。转增五倍。命终当入无间地狱。受十大劫苦。复现身造罪不知边际。痴心高慢不忏首过。转生我见而欲诵持真言秘藏。假使勤苦念诵真言。终亦不获悉地。以障重故。未对首忏谢其罪故。未偿佛物法物僧物及一切众知识等物。凶突顽愚曾未改悔一毛头分故。何能持诵真言。求获悉地果耶。四趣长远一堕于中。何时当得出离解脱。此等苦类一切众生。不受恶道业者。世尊不应说有一阐提及地狱等苦。何解须求得解脱。苦心毁体而求悉地。
又诸佛所说微妙经典。嗔心损坏。或放火焚烧。或弃水中。或弃不净厕中。或谤法身。或杀持戒比丘比丘尼优婆塞优婆夷。或欲打骂欺陵。恶言谤毁求其长短持火烧伽蓝精舍。毁坏尊客及僧房等。此等之罪。斯人报尽命终。当堕十方一切阿鼻地狱等。皆受千劫。然后堕饿鬼中。鬼身毕已。复堕傍生。傍生毕已。最后获得人身。六根不具常生下贱家乞丐而活。设使身力。恒以客担死尸求财活命。食饮不充其口。恒受饥饿不择食饮。或啖狗猪猫鼠等肉以充其命。若逢善友即发菩提。若值阐提愚痴等人。还造恶业。复堕地狱还经数劫。世尊所说。诸佛如来还供养如来。何以故求福故。何况凡夫。专事顽愚不求福耶。菩萨怜愍众生而得佛身。不舍一切众生。见者观视敬念无有厌足。菩萨不害众生一生之命。何况多命以不害故。而得无诸病苦身得具足。得佛之后复增寿命。施食亦尔得寿命长。众生遇佛影中。皆得安乐保全身命。菩萨常谦下众生。承接供养。若有所须。不违前意皆悉给之。若前人解法。以身床座令坐其上。以听妙法得以奉行。不生退转求佛常身。何况凡夫一无所解福无毫分。轻慢一切而事高心。不遵智者行檀果业。今说罪福二等粗略言。有罪之人先求谶悔。对首发露其过。一一具述。覆藏不述罪亦难灭。然后寻好明师。遵承供养珍重看仰。请求入三昧耶法。蒙许。得入坛已。于后渐渐咨问真言法则。得已修行当得悉地。无善心者虚费语功。唯地狱苦楚能回此等类。
复次苏婆呼童子。若念诵人先于三宝处。起恭敬心谦下卑顺。向前胡跪合掌白尊者言。我今忏悔一切罪障愿悉消灭。于今已后更不重造。愿尊慈悲摄受。我等于佛法中发无上菩提。至得佛已来。勿值恶魔坏我菩提真实之见。愿尊证知。从今向去更不归余邪魔外道恶人。亦不礼拜杂类诸天神等。唯佛菩提及三宝所。系心一念誓不移易。当发如是等愿。其所作念诵事法速得悉地。亦得救摄众生。代受苦恼。众所须之物。我虽薄福随其力办悉令充足。以我发菩提心念诵真言威力。令我摧伏猛害毒恶人类。不能为害自然消灭。令一切众生悉无畏惧。我今以真心念诵。诸天善神卫护故。真言威力不可思议。一切众灵钦敬恐怖。何况凡夫恶人而不摧灭者耶。行者凡持真言者。无故以手断草木。以脚践踏莲花及诸坛地并契印等。亦复礼拜诸药等类。亦勿吃供养及祭祀鬼神之食。或吃所弃著地食。勿共妇人语。及畜生等。于清净处行非为法事。以明及药捉诸蛇类。或乘象。或及生驴欲令走故。以杖打之致于病难。及遭苦难人处不发慈悲念。如是之人念诵真言亦难成就。不名智人。譬如虚空终不可量。于三宝及众人处。行益及损。获善恶报亦复如是。又勿作网罗罥索及诸方便。伤害众生。及畜猫狸羖羊。笼禁鹦鹉及诸鸟类。如是之人今世后世。念诵真言亦不成就。是故不应受用供养世尊之物。所供养食亦不应践。脚踏堕地之食不堪供养物。不应顶戴。亦不应礼拜大自在天。及日月天火天那罗延天。假令遭苦亦不应礼。彼所设教不应诵亦不应供养。有人持诵彼天者。持诵之人亦莫生嗔。但莫随喜。当加怜愍堕邪见人。亦勿诵彼真言赞叹彼德。设若有财供养。以慈悲至愿。一切众生当住正见。发如是愿凡所作业。先当礼拜一切诸佛及所居处。次礼一切金刚护法善神众。譬如初月虽未圆满。然诸人等致敬礼拜。念诵之人常须尊敬菩萨缘觉金刚及声闻众。虽未觉满。渐渐当成菩提满月。是故当须致敬。礼拜诸菩萨一切圣众。彼等菩萨。能荷负一切众生。以救济故。发大慈悲已淳熟故。有愚痴下劣众。神力不可思议。具大精进真言秘藏从此而出。若不拜者。非直真言不成。亦毁谤诸佛。譬如从花乃成果实。花如菩萨果喻菩提。是故应须顶礼归依佛法僧宝。菩萨虽复行于欲者。示现行欲。于刚强者示现刚强。于柔软者示现柔软慈悲。然彼菩萨无憎爱。云何不礼彼等菩萨。以行种种真言法则。随类能满诸众生愿故。复能了知一切业果。是故应礼尊师。
苏婆呼童子请问经卷中

[book_title]苏婆呼童子请问经卷下
唐天竺三藏输波迦罗奉　制译
分别道分品第十
复次苏婆呼童子。我今为念诵人。说八圣道法为正见正分别正语正业正命正勤正定正念。此是诸佛所行之道。念诵之人行此道者。真言乃成。于此报尽。复生人天胜上妙处。过去诸佛行此道故。成等正觉。现在未来诸佛亦复如是。身口意业所修功德。常依正教不生疲倦。欲如是修行。乃名正业。饮食衣服卧具及受汤药。常怀知足不生染著。是名正命。不赞己身不毁他人。远离诸过。如避火坑及以猛兽。常乐寂静。是名正语。不学占相吉凶男女等事。天文地理调鹰调马。及以调象射艺书算。世间言论无益之典。远离斯过。是名正分别。不观象斗马斗牛羊鸡犬等斗。男女相叉相扑亦不往观。
离如上之戏。是名正念。不说王臣盗贼斗战相杀淫女之论。及以谜语。说往昔之事。念诵之人乃至未成就中间。不应入城村落邑里。及生缘伽蓝制底处。外道神祀所居之处。若园林池河。如此等处并不应往。
若不作如前七愆事业。常居山林高峻崖峰四绝之顶昼夜不懈念诵真言。无不获果。是名正勤。
复次苏婆呼童子。若念诵人不获如前上妙胜处。应居空闲神庙或居树下或住河边或居山侧或泉池林间。或无人处或居空室。一心念诵或一年之中除安居外。春秋二时随意。游行山林河边泉池空室专心念诵。譬如比丘夏月安居。念诵之人亦复如是。行人念诵虽满遍数。正夏安居勿作成就之法。虽不作法。念诵不得间断。解夏已后如法护身。方可作成就之法。慎勿法外行事。
复次苏婆呼童子。今为念诵人。说呼摩法置炉差别之法。此法或作团圆。或作三角或作四方。或如莲花之形。并须有基。炉口安唇。泥拭细滑。外边基阶并须牢固。
若作善事及求钱财。令他敬念作息灾法者。其炉须圆。
若求成就一切诸事。或求女人及童子女等者。其炉须莲花之形。
若作阿毗者啰之法。或为走等事者。其炉须作三角。
若欲调伏诸龙及余鬼类。或令火烧或令苦者。其炉须方。基唇及炉。以瞿摩涂。复用茅草。布于基上及安基下。所涂之处。涂花香等随所办物。供养三宝及本部主。并诸明王本真言主等炉中生火。不应以口吹。以扇扇火。然后取稻谷花和酥。或胡麻和酥。以本部明王真言念诵。而作呼摩七遍。或八或十乃至二十一遍。供养明王。其作法人。面向东坐。取酥蜜酪等。共和一器中。取呼摩木。向器中揾于两头。掷于炉内烧之。如是日月不停。或七日　三七　四七　五七　六七　七七日　或一月　成百日　或百二十日　其验证现。
若如上作法。不得成者。以年为期。三年　六年　或十年　十二年　作不退者毕得大悉地。必须如法呼摩。正烧火法之时。应观火色。于其炉中。火色炮焰声合成。不成者自有相貌现耳。其火无烟焰如金色。右旋婉转焰峰炽多。其色或白或如红色。或焰极赤。由如珊瑚色滋润。其焰上冲。复流下广或如日月光其焰形状瓶幢伞盖吉祥字形。螺贝莲花。或如呼摩酥杓等形。或似三钴五钴金刚杵。形或如横刀如草束形。或似车形。或如蝇拂声吹笛筚篥等声。或如螺声。得如上种种音声其气由如烧酥之香。复无炮烈。其火不扇自然而著。得如斯相现必当获得广大悉地。又观烧火不成就相貌法者。正烧火之时。或起烟多。亦复炮烈。其焰难发。假令发时亦不增盛。后时顿灭由若无火。焰色憔悴黑如闇云如波罗赊形。由如一钴之叉。又如簸箕男根牛角之形。其火出声状如驴鸣。又复迸火烧念诵人。炉内香烟如烧死人之气。现如斯相已。念诵之人悉地难得。行者见斯不祥之相。即应以赤身明王或吉利吉罗。或以不净忿怒等明王真言。而作呼摩。其不吉相即当消灭。必须如法非是轻尔。念诵人慎勿剃除三处之毛。亦不应火烧复涂药遣落。及以手拔。譬如有人手执金刀。若不善解执持。自当损害。持真言者不依法则。淫乱炽盛。以除三处之毛呈示女人。发生欲想。非但真言不成。如执利刀自害其身。念诵人纵不依法则者。其部主明王真言主等。皆是菩萨终不损害人。左右侍从见被过故。即便损害。当须谨卓。勿行非违自招其祸。
复次苏婆呼童子。若念诵人。及欲成就并作诸法。无有障难求悉地者。以诸饮食。祭祀诸天修罗药叉龙等。伽路罗共命鸟等。羯吒布单那乾闼婆部多诸鬼魅等。或居地或在虚空行者。右膝著地启请言曰。居妙高山天诸部多。居欢喜园及余天宫。居日月宫。或居河海所。或居陂泽泉水。或居村落及诸神庙。或居空室或居天室。或住伽蓝制底或居外道草庵。或居象室或居库藏。或住街巷或居四衢道边。或依独树或在大路。或住冢间或居尸陀林。或寄大树林。或居师子大虫游戏之处。或住大砂碛中。或居诸洲上妙处所。皆咨启请。与诸眷属降临来此。我所营办花鬘涂香烧香饮食及妙灯明。愿垂歆飨。我所求事满足其果。以供养诸鬼神已。后应别日供养护方诸神。如前办供胡跪合掌。即应召请。谨请东方憍尸迦天。与诸眷属来降道场愿垂受供。
次请东南方火天仙等。与诸眷属来降道场愿垂受供。
次请南方阎摩罗法王等。与诸眷属来降道场愿垂受供。
次请西南方泥唎底部多大王等。与诸眷属来降道场愿垂受供。
次请西方嚩噜拏龙王等。与诸眷属等来降道场愿垂受供。
次请西北方风神王等。与诸眷属来降道场愿垂受供。
次请北方多闻天王等。与诸眷属来降道场愿垂受供。
次请东北方伊舍罗天王等。与诸眷属来降道场愿垂受供。
次请上方梵天王等。与诸眷属来降道场愿垂受供。
次请地居所有诸大神王等。与诸眷属来降道场。各住本方所办供养愿垂纳受。复愿常时卫护于我。如是供养诸鬼神等及护方神王。行者无诸难事。意所求愿皆悉满足。
苏婆呼请问分别诸部分品第十一
复次苏婆呼童子。世尊为利益未来一切众生故。说三俱胝五落叉真言及明。名曰持明藏。
又圣观自在说三俱胝五落叉真言。于此部中。真言主名曰何耶吉唎婆(此云马头)此部曼茶罗。名曰你毗耶(二合)。
复有七真言主。十二臂为真言主。
六臂。上髻　满如意愿　四面。不空　罥索二臂。由如日光照耀世间。此等七真言主。并是马头曼荼罗所管。
复有八明妃。为目睛。妙白。居白。观世。独髻。金颜名利称。苾唎俱胝。此等皆是莲花部中明妃。
复说种种妙曼荼罗及诸手印。我利益贫穷众生。及摧诸鬼类故。说七俱胝真言及曼荼罗　复有十使者七明妃。
又有六十四嫔　又有八大心真言　又有军荼利等无量忿怒　又有最胜明等无量真言王。
是故此部名曰广大跋折啰。
复有大神名曰般支迦。说二万真言。此神有妃名曰弥佉罗。说一万真言。名曰般支迦部。
复有大神名曰摩尼跋陀罗说十万真言。多闻天王说三万真言名曰摩尼部。
复有诸天及阿修罗等。于世尊前说无量明及诸真言。其中有入金刚部内者。
亦有入莲花部者　亦有入般支迦部者　亦有入于摩尼部　亦有非部所管者　如上所说真言。略教种种法则。于五部中并应修行。
复有诸天所说真言。世尊印可许者。亦应修行。如是法则者。若乘此法者即得所愿成就。
复次世尊于内亦有胜上妙宝。从此复流究竟法宝中。复生八大丈夫不退众宝。如是三宝。世所称。是故念诵人。若欲灭罪生福。希速得现前满愿者。先归命三宝。
又若欲持诵金刚部内真言者。初归三宝已。次称那施旃荼跋折啰波拏曳。摩诃药叉栖那波多曳。次后即诵真言。莲花部内亦然　般支迦部亦然　摩尼部亦如上法　初归三宝。
次归部主。然后乃可念诵真言。若不归依释教。复行声闻乘缘觉乘者。信不具足。内怀腐朽外示精进。复怀悭贪吝者。不应执我此跋折啰。
若有苾刍苾刍尼及优婆塞迦优波斯迦。毁訾深妙大乘。言此所说皆是魔教。复怀愚痴为言。执金刚菩萨。是大药叉。复不敬礼诸大菩萨。心生轻慢。为利故诈解。持诵如是妙真言者。如是等愚人。不久当自损害躯命。亦如前说。佛菩萨终不害人。然于部内。有诸毒猛鬼神。见彼痴人谬执金刚杵者。便生嗔怒即害彼命。摩醯首罗天说十俱胝真言。
那罗延天王说三万真言。
大梵天王说六万真言。
日天子说三十万真言。
伽路荼王说八万一千真言。
摩醯首罗大妃说八千真言。
火神王说七百真言。
摩登伽天王复说三千真言。
诸龙王妃说五千真言。
罗刹大将说一万真言。
四天大王说四十万真言。
阿修罗王说二十万真言。
忉利天王说三十万真言。
各各俱说真言手印及曼荼罗。依法受持。若为此教。非真不诚亦当自害。
苏婆呼童子请问分别八法分品第十二
复次苏婆呼童子。念诵人所有成就之法。总有八种。何等为八。谓成真言法。成金水法　成长年法　出伏藏法　入修罗宫法　合成金法　土成金法　成无价宝法。
是名八法。于中有三。成真言法。入修罗宫法。得长年法是。
三种法。是名上上悉地法。
成无价宝法。土成金法。出伏藏法。
此三种法。是名为中。合成金法。成金水法。此之二法是名下法。若有众生具有戒慧。乐此法者。如是之人乐上上成就。
若有众生多贪财欲者。如是之人乐中成就。
若有众生多愚痴故。反价求利者。如是之人得下成就。
上上之人唯求上验勿。应求中下证。
若遭穷贫者。应求中品。亦勿求上。验亦莫取下。证下下之人依前求。之亦勿改易。
若欲获得如上所说种种成就。应须修福。具福之人求前八种之乐。延命长寿威力自在端正聪慧皆得成就。若人恋家业修善法。敬念三宝常不离心。忆真言念诵不间。如是之人速得成就。念救众生。复能灭己身罪。并彼获今世及后世乐。真言之外。更无异法能与众生乐者。譬如天火下降及与霜雹。能损诸物无可避脱。真言威力降下众生心田。能摧苦恼及诸罪障碎坏无余。善功德芽日日滋茂。如意宝树。能益有情种种意愿。真言妙藏亦复如是。或与成就菩萨位地乃至佛果。或与成就明仙位地。或与富乐色力长年。有诸菩萨观诸有情。遭诸苦难及余怖畏。王难恶贼火雹等苦。即自变身。为真言主形。救济众生令脱苦难。使安无怖。快乐恣情尽报寿命。若复有人。虽处居家受诸欲乐。佛说真言发心欲持。设得少法似行不行。念诵多有违犯。作其事法多不备具。彼人每日。不喜念诵遍数足与不足。中间即停。心贪余部真言。法则无验。却就旧业而克其心。心不休废数当渐满。忽觉少验心生欢喜。欢喜已即发露。已首诸过其罪即灭。离五欲障还具戒体。清净之身还入清室。更诵真言满十万遍已。即须作求成就法。不久即得如意所乐真言悉地。于后所作一切诸余真言法则。皆得成就。
复次苏婆呼童子。若念诵人正澡浴时。用净土和水。遍涂其身。然后入于清净大水。随意洗已。或面向东面北。洗手足已。以其两手置于膝内以水遍洒于身吸水。勿使有声。即用右手作掬水法。于其手掌勿令有沫。咒水三遍吸水三遍。勿使有声。以手母指两边拭口。及以洒身即作护声。作护声讫。然后齿间垢秽舌中觉触。或复咳嗽涕唾。更须如上咒水口吸。乃至拭口澡浴毕已。即往净室。中间不应与余外人。或男或女出家在家净婆罗门。童男童女及黄门等语及与相触。若有相触者。一依如前澡浴及饮水拭口。然后莫共人语。即入净室念诵。设使急事不得停休。要须数满。然后出于精舍。亦勿受他利养。乞食已作业。日夜不阙。如是之人。妙真言神唐然入身。若求成就者。念诵之时有施主。惠施衣裳金银珍宝。鞍乘严具涂香烧香饮食卧具。如上等物。乃至分毫不应纳受。
复次苏婆呼童子。念诵人大小便利毕已。应用五聚土。三聚洗后。一聚洗前。其一聚独洗。即出恶处就于净处。分土十聚。先用三聚独洗左手。复用七聚洗其两手已。后更取三聚。二手内外通净洗令净。然后已重。任用土水。清净洗之。譬如春时风揩树木。自然火出。以省功力遍烧草木。以念诵火用净戒风。以勤相揩尽烧罪草亦复如是。复如寒霜日曜即消。以用戒日。念诵之光曜。消罪霜亦复如是。譬如室内久来有闇。若将灯入即便闇灭。以念诵灯照罪障闇。悉得消灭。念诵真言乃至呼摩。便获成就。若此法不成就者。应近江河地上取净好砂。印成十万窣堵波。安置河边。以香泥涂塔。如是一一塔前。各诵本真言。至诚忏悔作灭罪法。无始已来所造罪障悉皆消灭。此世当获成就现报。
念诵之人持戒为本。精进忍辱于诸佛所。深心恭敬发菩提心。勿使退转。恒须念诵莫有懈怠。譬如国王具七种法。能治人民及自安乐。持诵之人具此七法。即灭诸罪乃获成就。初应念诵如法勿有阙错。以次呼摩。以呼摩故本尊欢喜。即便施与如意乐果。
复次苏婆呼童子。念诵之人若欲成就摄喜人法。乃至欲取百由旬外者。皆是药叉之妇力耶。为爱欲故求成此法。药叉女者。假令悉地者还与药叉之妇。譬如炫卖女色者。为窥财故。共男子欲。其药叉妇亦复如是虽复共居一劫。终无善意。伺人其过损害食啖。以愚痴人贪余色故。欲行此法。成已。非直犯斯邪行之咎。亦乃自当有损。诸念诵人法他不可废。有业相当者。任行此法。于佛法中有心趣向者。勿行此轨。非利益事。是愚人法。为初学人示现说之。非正道。
复次苏婆呼童子。有诸菩萨金刚及天龙药叉修罗等。对于佛前及缘觉声闻众中。各自说真言。世尊为我证明。如来为利益诸有情故。皆悉证许。复慈加被。我今说真言。皆有三品。
成上品者。谓升空而去。入修罗宫。自在变形。作药叉女夫主者。长年成幻化法。自变己身为密迹等。
成中品者。获得贱财乃至自在富贵。举意从心。
下品者令人相憎。及能摄来。从国令去。乃至令枯。
下中下者。为疗鬼魅龙鬼婴儿。令人惛沈多睡。两手或展或舒令攫拳缚抱。及遣耳语。及阿引吠设那鞭打令去。乃至损害。及令众人共诵真言。或令众人以脚踏地。令著鬼魅闷绝躄地。置于四衢道头。以白[疊*毛]盖。来者令看。复令一人。从脚徐挽白[疊*毛]。随起[疊*毛]尽。还复本心。及疗鼠毒。摄闭人口呼召诸龙。缚众多人令不得动。疗治被毒。及能移毒。以毒毒人。毒成人眼。亦复治却被之人。禁令不引发。遣毒蛇不令伤人。作人及成使者。示现人龙以为音乐。著魅者令差。如是等类皆是外法。不可依行。
复有毒蛇类。合有八十。其中有二十。举头而行。于中六种。住即盘身。
复有十二种。虽螫人无毒。
数内复有十三蛇。蛇中之毒。于外之地。余虽螫人。有时被毒有时无毒。复有虾蟆辟宫蜥蜴蜘蛛等类及杂毒蛇虫。如是分别。其数虽多。然所行猛烈毒者。数不过六种。
一者其虫尿秽。溺人便有毒。
二者溺著人身。便即有毒。
三者触毒。虫行时。不令人见。若触人身即便有毒。
四者涎唾著人。即便有毒。
五者眼毒。其虫以眼视人。便即有毒。
六者啮毒。其虫著人者。便即得毒。
持真言者。不畏彼毒。如是诸虫。上中下品分别。合成数种之毒。是故余天神。说如是诸虫或以毒惛醉而放猛毒。
或以大嗔而放猛毒。
或恐怖而放猛毒或饥饿而放猛毒
或怀怨而放猛毒或死时至而放猛毒
其啮毒复有四种
一者伤　二者血涂　三者极损　四者命终其啮毒者云何知耶。所啮之处有一齿痕。其毒微少。为是名伤。
血涂之毒其状云何。有二齿痕。致使有血。名曰血涂。
极损之毒有三齿痕。令使伤肉。名曰极损。命终之毒其状云何。所啮之处有四齿痕。便缠其身。是名命终。此之一毒。纵使外道真言妙药。无能治差。譬如猛火烧身或以刀割。被毒之苦亦复如是。持真言者其毒即灭。譬如大火兴盛。若以雨洒。其火便灭。真言摄毒亦复如是。智者妙解种种类。印以持诵大威真言。共诸毒戏。一无怖畏。如师子王入于牛群。无有顾视恐惧之心。
复次苏婆呼童子。世间人等。常有种种鬼魅病苦　或天魅　或龙魅　或阿修罗魅　或乾闼婆魅　或伽鲁荼魅　或紧那罗魅　或摩呼罗伽魅　或药叉魅　或罗叉莎魅　或持明所魅　或饿鬼魅　或毗舍遮魅　或宫盘荼魅。
如上种种诸鬼魅等。求见祭祀故。
或戏弄故　或杀害故　或游行世间多求利故　或常啖血肉故　或伺求人过失故　或常嗔怒故　或系捉众生故　或烦恼炽盛故　或饥饿故　或系众生令他心乱故　或歌或舞故　或喜或悲故　或怀愁恼故　或时乱语故。
如上种种异相。令人怪笑病等。应以金刚钩。或以甘露瓶忿怒金刚等真言。作法疗治。即得除差。如上病患之徒。又火神真言　风神真言　摩醯首罗真言　大梵天王真言　忉利天王真言　那罗延天王真言　四天王真言　日月天王真言　药叉王真言　金翅鸟王真言。
彼等鬼魅不惧如上余外天神真言者。若闻金刚钩之名号者。自然退散。何况作法。持真言而疗治。不愈者。智者知彼魅鬼性行及疗治法然后无畏。诸佛菩萨所说真言。以如来加被力故。余外天神真言。不能破坏如上真言之者。
又欲灭罪之者。于空闲静处。应以香泥。或以近江河处。以砂造制底。中安缘起法身之偈。梵天药叉持明大仙。迦楼罗乾闼婆类部多等类。闻此法已恭敬顶礼。一时合掌而作是言。希有尊者愍念众生希有。如是微妙悲行。或见尊者。手执赫耀大跋折罗。或执坚固铁杵。或执猛利火轮。或见手执不空罥索。或见手执三钴大叉。或见手执大横刀。或见手执弓箭。或见手执棒。或见其器仗殊异。令人怖畏。或见相好端严令人可乐。或见尊者为药叉将。我等归命大慈悲者。我等修行。诸天修罗人非人等。恒常护念深心恭敬。依教修行不敢忘失。若世间阎浮提内及四天下。有四众比丘比丘尼优婆塞优婆夷童男童女。得闻此法者。现世得离苦难。若能如法依教。修行一切真言。与此教相应。报得悉地无有疑耶。得闻上法。何况依教修行而不获果。我等八部眷属。常恒护卫修道人故。一切恶魔毗那夜迦药叉等类。不得其便。若有贫穷众生。依此法教持明真言者。现世远离贫穷苦恼。富贵自在人所钦敬。一切鬼神冥加护卫。若欲进求胜上出世解脱者。前件已列。任意所乐依教修行。勤精不退。不久获得持明悉地。威耀世间如日出现。无有障碍心无乱动。除不至心。日夜不懈。我等眷属常不离左右。助益其力毕获成功。时执金刚主告言。汝等天龙八部能随我语。卫护真言及大乘藏。并一切众生。助成修道者。我亦往昔作天身龙身。并受一切大力之身。于彼身中以威力故。常护佛法。于僧宝及大乘藏真言密典。并愍众生。佐助修道人力。不令恶人得其便故。不使国王大臣生嗔怒故。从凡至金刚已来。此愿不曾退废。今获如是执金刚忿怒自在之身。我若左顾右眄。观察十方两目视瞬。一切世间界地六震动。上至有顶下至水际。于中有魔宫眷属。光明失色由如聚墨。在珂贝边所有宫殿。碎坏由如微尘。修罗种类四散逃避。自然殄灭。魔家眷属迷闷躄地。或有身体由如火烧。或身干枯者。或有卧屎尿中者。或被山压身者。或卧冰山中者。或卧铁围山中者。卧须弥峰。倒垂欲坠。生恐怖者。或卧大河波中。生恐怖者。或卧海底。不见日月光者。或卧空中。被日所炙受苦恼者。或饥寒者。或受贫穷者。或受地狱苦者。受饿鬼身者。或受畜生身者。或受飞鸟身者。或受毒蛇身者。或失本身形生者。或身火出。自烧而受苦者。或两目出火自烧面者。或男身上生女根出不净臭秽者。或女身上生男根。不羞耻者。或屎尿从口出者。或被猛兽食啖者。或被蛇螫。受苦痛者。或食饭。口中出火烧舌齿焦者。或手脚堕落者。或身体洪烂者。或病卧者。或气欲断者。或死者。受牟槊苦者。或受火轮苦者。或受剑戟苦者。或被白象踏者。或被水牛抵杀者。或被人杀者。汝等天人杂类应知。此等天魔常障修道人故。我今现少右顾左视三昧神通。其魔眷属即受如斯苦恼。何况入火三昧。现奋迅神通。从往至今。常护此修道持真言人故。及护佛法并一切众生。得如此力。令魔怕惧不得正视我面。何况世间恶人能不怕者。若有比丘或在家菩萨。能发丈夫心。恭敬佛法僧宝。及护大乘典。并秘密藏修持真言者。能制国王大臣及一切恶人等。勿令得便。毁訾恶言者。此等获福得神通威力。共我无异。一切魔王怖惧。生其苦恼。与前件无别。当得果报至我住处。汝等天龙八部人非人等。今于我前。发大誓庄严。护众生心。并护法藏。佐助其力。以汝善心深厚故。善哉善哉甚善。汝亦不久当获执金刚身。得奋迅自在无碍。降魔劳怨。若我同等。时执金刚主。告苏婆呼童子。汝当于世流行。勿使忘失。时苏婆呼童子言。如尊所教。展转流行不敢忘失。时会大众皆悉起立。苏婆呼童子。人天八部大梵天王并及四众。围绕数匝顶礼恭敬。头面著地各发誓愿。愿我及一切众生。得闻此法。依教修行。速获如是大威神身力。重顶礼执金刚主足已。各乘本座。辞退还宫忽然不现。
苏婆呼童子请问经卷下
[book_chapter]异译本

[book_title]妙臂菩萨所问经卷第一
西天译经三藏朝散大夫试鸿胪少卿传教大师臣法天奉　诏译
得胜师助伴速获悉地分第一
尔时药叉主金刚手菩萨。有大慈悲愍于后世。放千光明端心而住。于是妙臂菩萨。以持诵者于一切真言明。得成就义不成就义。一心敬礼彼药叉主金刚手菩萨。而发问言。菩萨我见世间有持诵人。斋洁清净精勤修行。于真言明而不成就。菩萨如日舒光无所不照。唯愿哀愍说彼因缘。云何彼持诵人。虽复精勤最上第一。于诸真言上中下法由不能成。云何修因而不得果。莫是罪障而未灭除。惟愿菩萨说彼修持。得成就义及不成就义。诸障难事。菩萨如佛所言。智慧之明能灭痴暗。痴暗不灭明慧可弃。云何能使诸持诵人。于诸修行而无疑惑。菩萨云何诵持。及护摩等所作事业。诸真言王及诸贤圣不与成就。惟愿菩萨以大悲心。一一显说令无疑惑。菩萨为是法力无能耶。为所作非时耶。为种性非性耶。为真言字句阙剩耶。为修持轻慢耶。为供养不具耶。惟愿菩萨。于种种事及彼障难一一开说。使诸行人皆得晓了。
尔时金刚手菩萨。闻妙臂菩萨发如是正心利益言已。乃须臾间瞑。光明焰莲花眼。思惟观察已。告妙臂菩萨言。妙臂汝大慈悲利益众生。此心清净如夜满月。光明皎洁复无云翳。使诸行人不失正道。入佛境界到于彼岸。菩萨所作非求己乐。于他有情故无嫌害。见他苦恼如自苦恼。见他快乐自亦快乐。妙臂我观汝意为于有情。由若赤子问于此义。汝可谛听为汝解说。妙臂我今所说依于佛言。若有修行最上事业。修真言行求成就者。当须离诸烦恼。起于深信发菩提心。重佛法众信重于我。及复归命大金刚族。又复远离十不善业。于身口意凡所兴起。常离愚迷邪见等行。若求果报须有智慧。譬如农夫务其稼穑。于肥壤地而下焦种。虽功夫以时雨泽霶霈。以种子焦故无由得生。愚痴邪见亦复如是。凡诸行人所修事业。先须自心离彼邪见愚痴等事。不动不摇行十善法。乃至恒行一切善法。若有天魔阿修罗等。乃至罗刹种种鬼神之类食血肉者。以恶毒心行三界中恼害众生。于修行人使令散乱。若有行人乐于我法。修持诵习真言行者。彼等若见自然恐怖不能侵恼。若欲令彼种种大力天魔。及诸宿曜乃至种种鬼神。不能为障而降伏者。当须入彼三昧耶大曼拏罗。以其入彼诸天大力圣众所安住处。是故名为大曼拏罗。亦复须入大明王大真言等最胜曼拏罗。以其数入种种曼拏罗故。是为入彼诸佛菩萨大金刚族大明王等福聚之所。是为承事诸佛菩萨及明王等。便得如是佛菩萨等影之覆护。使彼作障天魔及阿修罗药叉。并诸龙鬼等无能侵恼。望持诵人所居之地不敢侵近。自然退散不为障难。所修上中下品成就之法。世间出世间一切真言等而易成就。盖以数数入彼诸曼拏罗及三昧耶等。承彼圣力而加护故。一切恶心自然破坏。既能入彼三昧耶大曼拏罗。仍须发勇猛心发菩提心。唯信于佛不信外道天魔等。若背此心持诵我法者。当得自坏。又复持诵行人求成就者先须求依阿阇梨戒德清净。无诸缺犯福德最胜者。若获此等阿阇梨禀受持诵。复自决志勇猛精进于所修持易得成就速获灵验。譬如种田须依好地。地既肥壤子实易得。若得胜师亦复如是。若或灵验难得是有宿业。应须随取胜地。或印沙为塔或积土等为塔。于中安像及藏舍利。当以种种香花灯涂妙幢幡盖。及以妓乐而为供养。复伸赞叹专注虔诚而作忏悔。忏悔毕已依前持诵。专注不间定获灵验。如是修行须具助伴。若无助伴修持是阙。譬如车行须全二轮。若阙一者。无由进趣。修行助伴亦复如是。若求助伴者。当求种族尊胜。形貌端严诸根不缺。心性调柔好修善法。智慧明利精勤勇猛。有大悲心恒乐布施。信重三宝承事供养。不归信于诸余外道及天魔等。此为住贤劫中。具足功德修行助伴。诸持诵人于诸修行。速获成就如此应知。
妙臂菩萨所问经选求胜处分第二
复次持诵行人。若欲修真言行求成就者。先求诸佛所说。佛及菩萨辟支声闻昔所住处。是为胜地。如是等处。常有天龙阿修罗等。而为守护供养恭敬。何以故以有天上人间。最圣丈夫曾所居止。得此地已持诵行人。亦要清净身心律仪具足。常此居止。若无此福地。秖得大河岸边或小河边或泉池侧。乃至陂泺有清流弥满。无诸水族毒恶之类。其侧亦得。其处但有莲华。乌钵罗花。及诸名花异果软草遍布。或是山中岩窟之所。是处清净。无诸师子猛兽可畏之类。得是处已。仍须垦掘深一肘量。除去荆棘瓦砾灰炭碱卤糠骨毛发虫窟之类。乃至掘深不能尽者。亦可弃之更求别处。如前垦掘一肘之量。别填净土于上立舍。用净土作泥内外泥饰。复以衢摩夷涂地于中坐卧。常在地上不用床榻之类。其室开门唯得向东向西或向于北。不得向南。如是造立舍已。随彼相应所作事业。于彼方所安置尊像。安尊像处先用种种妙香而涂饰之。其所尊像或以雕刻。或是铸成或是彩画。若是彩画先求净缕。拣去毛发织成其幅。量其大小长短相称。存两头缕不得截弃。既织成已。用香水渍渡复展令端正。然令画人蔬食澡浴。复受八戒内外清净运心起手。凡所用彩色。须求最上第一好者。无用皮胶。用诸香胶调和彩色。画像成已随应方面安置定已。用种种饮食香花灯涂作大供养。如无力广办随有供养。但要专注虔诚。信重赞叹礼拜供养。如是作已于此像前。所作所求速得成就。其持诵行人。将欲起首持诵。必先剃头澡浴著新净衣。其衣非用蚕丝亦不得白色。可用布及树皮草木之类。仍用赤土染坏其色。亦须受持乞食应器。其器可用娑罗木及于瓦器。乃至铜铁及匏瓠等。事持端正滑净光洁。不得疏漏及以缺坏。执此应器巡行乞食。凡乞食所可于聚落不近不远。多首陀处信重三宝。多有饮食之处。兼无外道婆罗门处。缘彼婆罗门执性无惭我慢所覆。又复外道若见行人。执持应器巡行乞食。修于佛法诵念真言者。便生嗔恚而欲障难。谓行人言。汝若本族婆罗门者。可修婆罗门法。奉行六法多闻净行。信重诸天为臣事王。亦须娶妻生男继种。若行此者是汝解脱。云何诵持释教真言信行佛法。行人若是刹帝利种。而作是言汝刹帝利种。应可奉行王法。绍继王位。云何诵持佛教真言。背自本宗而求解脱。乃至毗舍首陀之类。皆说本宗本事而得解脱。不合持诵佛教真言以求解脱。以嗔火烧心种种绮语。多作方便而为障难。恼乱行人使令退心。修正道者依时乞食。不同外道过午而食。凡乞食处勿往外道之家。及多外道之处。若论善恶因果之法。能造善法当证涅盘。若作恶业终堕苦趣。善恶之果非由种族。但为世间妄分别故。
复次众生无始以来。垢秽之身不由食净得身心净。诸恶远离常修善法。以此方得身心清净。譬如有人。身患疮故求药涂疮。唯望除差不望余故。行人吃食但为除饥不为适悦。又如有人陷于难处。饥饿所逼杀子而食。为除饥苦非贪滋味。行人吃食亦复如是。吃食之法由如秤物。物非轻重秤自平正。行人吃食亦复如是。不得过量亦勿减少。但可支持勿伤饥饱。又如朽舍换柱所免崩摧。以油膏辖贵在前进。行人吃食亦复如是。但为支持非为滋味。是故佛言欲界有情依食而住。又复行人虽吃食饮支持于身。恒观此身由如芭蕉无有坚实。常此制心不住贪爱。凡乞食时持钵巡行次第而乞。常须思念世尊所说。以智慧方便调伏六根勿令散乱。所睹妙色及诸尘境。是魔境界欲惑人心。凡修行人而起方便。宁以热铁烧刺两目。不以乱心贪视妙色。乃至殊常种种尘境。随缘乞食而不住著。常作比观调伏其心。默然乞食巡行他舍。无上中下远离取舍。然不往新产之家及多人饮酒之处。男女迷醉爱染之处。众多小儿戏乐之处。诸男女众聚会之处。戏伎男女作音乐处。乃至有恶犬处。如是等处皆不应往。乞得食已持还本处。洗足敷座然后可吃。其食未吃先分三分。一分奉于本尊而为供养。一施无碍。一乃自食依时而食。食毕盥漱使令清净。又须日三澡浴先自清净。然以香花灯涂。种种供养赞叹礼拜。所献尊像一切食饮。切须洁净离诸荤秽。每持诵时坐吉祥草。凡所供养如不办广大。但随力分奉于香花。所谓零陵香阏哩迦(二合)吉祥果。没哩(二合)贺帝吉祥草仍及莲花和合供养使得适意。行人持诵或行或坐得通思念。唯除卧时不许持念。念诵讫已。恒于六时思念功德。心无间断祈于圆满。
妙臂菩萨所问经分别数珠持心离障分第三
复次欲等烦恼与心合故。说为轮回。根本烦恼若除。由如清净玻胝迦宝。若离轮回乃名解脱。又如水本清净。于一刹那间尘能浑浊。亦如有情心源本净。于刹那顷被诸烦恼而为染污。
复次说于数珠。乃有多种。所谓菩提子金刚子。莲花子木槵子。及与[王*車]璖诸宝锡镴铜等。随取一物为珠数一百八。如是得已。持诵行人常保重之。凡持诵时于本尊前。依法安坐调伏诸根。端身自在不得隈倚。系念本尊及真言印契。收摄其心勿令散乱。然取数珠右手执持左手仰承。每诵真言一遍乃掐一珠。所持遍数恒须克定勿令少剩。持念之法令唇微动。勿使有声亦不露齿。一心专注勿令散动。有情之界居凡夫位。心如猿猴贪著诸境乐而不舍。又如大海被风所激。生起波涛不能自息。凡夫睹境亦复如是。常须收摄不令散动。勿令心源而有波浪。持诵行人若是疲倦。将欲昏睡恐其失念。即起经行或观四方以适神思。或用冷水洗其面目。既得醒爽复座持诵。行人若是怖于劳苦。心有移动便作是念。此身无主因业所受。无依无定随业流转。轮回八苦何处得免。至于寒暑饥渴蚤虱蚊虻。如是苦恼处处皆有。又复贪欲若盛。作白骨及烂坏不净之观。嗔恚若盛作慈悲观。无明若盛作缘起观。又复若遇冤家观如亲友知识。或复亲友知识忽作冤家。行者若是遇此冤亲境时。莫起分别憎爱之心。当住平等无著正念。又出道场时。不得与婆罗门吠舍首陀等语。又复不应与不男之人女人等语。何以故盖非乐法之侣。可与助伴同事等语。或是入触便利等事。便须入水澡浴使其洁净。或献香花灯涂赞叹供养。乃至持戒精进持诵修行。一切善法皆悉回向阿耨多罗三藐三菩提。譬如众流皆归于海。既入海已咸成一味。集诸善因总趣佛果。无量福聚自然相随。譬如有人耕田种谷唯望子实不为藁干。既丰子实其于藁干自然而有。求趣佛果亦复如是。一切福乐不求自至。又持诵人不应为小而妨于大。或若有人来有来请便应答言。待我自得长寿。及其一切乐具此心满足。然后能满一切有情之愿。
又复行人当要远离世之八法。所谓善称恶称得利失利。赞叹毁谤苦乐等事。如是之法不得在心。还如大海不宿死尸。乃至刹那亦不同处。又如室中然灯为防风。故飘鼓若免光明即盛。如持诵人持诵真言。亦须勤勇加行若立。善法增长亦复如是。又持诵人要在摄心。不得歌舞戏乐。我人憍慢邪见邪染。嫉妒懈怠懒惰睡眠。及入喜会迷醉邪论及无义论。以至嗔怒恶口两舌。如是等事皆须远离。又复不得吃供养残食及鬼神残食。行人唯得食三白。及树果菜根乳酪浆等。及大麦面饼油麻滓。及种种麋粥等。又持诵行人当须昼夜精勤如法持诵。常于诸佛法僧及遗身舍利。恭信珍重诚心忏悔。愿一切先罪悉皆消灭。每持诵时先依法请召。持诵了毕。依法回向发愿讫。然后发遣。或至夜分将欲眠睡。于本尊侧不近不远。地上敷吉祥草于草上坐卧。坐定后然。于一切有情起利乐心。作慈悲喜舍等观然后眠睡。
妙臂菩萨所问经说金刚杵频那夜迦分第四
我今分别说诸跋折罗量。其量或长八指或长十指。或十二指或十六指。或最长者不过二十指。如是五类无有过者。造跋折罗物或金或木。随所求事种种不同。若欲求佛法真明成就。用菩提木作跋折罗。若降伏地天及持明天。当用金作跋折罗。若求大富贵用鍮石作跋折罗。若降龙用熟铜作。若降修罗入修罗窟用宝石作。若欲成就一切法者。可用金银铜相和作。若欲成就长命吉祥及无病多财宝。乃至降诸宿曜者。可用佉祢啰木作。若欲降伏夜叉女者。可用末度木作。若欲降伏冤家用刺木作。若降害极恶冤敌者。可用人骨作。若欲成幻术者。用玻璃宝作。若欲令极相憎嫌者。用苦栋木作。若欲兴兵斗敌及降鬼神。用吠鼻多迦木作。若欲成就夜叉乾闼婆阿修罗者。可用柏木及松木作。若欲成就龙女爱重者。当以龙木作。若欲成就变形者。可用土及银作。若欲求财用无忧木作。若欲成就对敌得胜者。可用吉祥木及阿祖曩木柳木等作。若欲求成就意乐者。可用赤檀白檀作。如上所说造跋折罗。皆须五股不得缺减。小有破损即法不成。仍须事持光净殊妙端严可爱。若念诵时。先献涂香及妙香花而为供养。然后发广大慈悲之心。手执跋折罗依法专注。持诵本部真言如数满毕。不得少剩依时持诵。满毕数已。然将
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:32:40-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>