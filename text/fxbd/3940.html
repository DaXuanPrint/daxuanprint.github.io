<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="旧志序,重修曹溪通志序,重修曹溪通志序,重修曹谿通志目录,重修通志姓氏,曹谿通志凡例,重刊曹谿通志跋,曹谿通志卷第一,曹溪通志卷第二,曹溪通志卷第三,曹溪通志卷第四,曹溪通志卷之五,曹溪通志卷第六,曹溪通志卷第七,曹溪通志卷第八,重修曹溪通志全文在线阅读,重修曹溪通志全文在线下载,大玄古籍书库">
<meta name="description" content="佛教史志。清真朴重修。八卷。是一部有关曹溪宝林寺(今称南华寺)的志书。据书前序称,此志是在万历“旧志”的基础上重修而成。“旧志”由明德清主持编修,成书于明万历二十七年至二十八年间(1599—1600)。清康熙十年(1671),韶州太守马元命时任南华寺住持的真朴“校辑”而成新志,即是书。全书分山川形势、古迹、建制规模、道脉源流、传灯人物、佛法提纲及王臣外护等七个部分,收集了慧能至憨山德清等南宗主要禅僧在曹溪活动的大量资料,对研究禅宗发展史有一定的史料价值。该志有清康熙刊本,道光十六年(1836)予以重刊。_重修曹溪通志_全文在线阅读_重修曹溪通志_全文在线下载_大玄古籍书库">
<title>重修曹溪通志_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">重修曹溪通志</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,宫苑志,完结</span> <br/>
          字数： <span class="inputVal" id="bknum">[book_length]129343</span> <br/>
          说明： <span class="inputVal" id="bkdec">佛教史志。清真朴重修。八卷。是一部有关曹溪宝林寺(今称南华寺)的志书。据书前序称,此志是在万历“旧志”的基础上重修而成。“旧志”由明德清主持编修,成书于明万历二十七年至二十八年间(1599—1600)。清康熙十年(1671),韶州太守马元命时任南华寺住持的真朴“校辑”而成新志,即是书。全书分山川形势、古迹、建制规模、道脉源流、传灯人物、佛法提纲及王臣外护等七个部分,收集了慧能至憨山德清等南宗主要禅僧在曹溪活动的大量资料,对研究禅宗发展史有一定的史料价值。该志有清康熙刊本,道光十六年(1836)予以重刊。</span> <br/>
          封面： <span class="inputVal" id="bkimg">Z_3940.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]重修曹溪通志
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,宫苑志,完结
[book_length]129343
[book_dec]佛教史志。清真朴重修。八卷。是一部有关曹溪宝林寺(今称南华寺)的志书。据书前序称,此志是在万历“旧志”的基础上重修而成。“旧志”由明德清主持编修,成书于明万历二十七年至二十八年间(1599—1600)。清康熙十年(1671),韶州太守马元命时任南华寺住持的真朴“校辑”而成新志,即是书。全书分山川形势、古迹、建制规模、道脉源流、传灯人物、佛法提纲及王臣外护等七个部分,收集了慧能至憨山德清等南宗主要禅僧在曹溪活动的大量资料,对研究禅宗发展史有一定的史料价值。该志有清康熙刊本,道光十六年(1836)予以重刊。
[book_img]Z_3940.jpg


[book_title]旧志序
【马元、释真朴重修】
佛之为言觉也觉一切种智开觉有情如梦斯觉诗云佛时仔肩空桑氏曰先觉觉後觉其是之谓乎普度众生以证菩提岂与小乘之禅枯槁寂灭为声闻而已者同乎哉余不娴佛典而独好曹溪坛经则其破诸妄相罔弃伦物真性自修且云不必禅戒本来无物旨哉言乎匪遽沦空遗身如世儒所诋者也张商英曰吾学佛而後知儒此以佛劵儒也司马温公作解禅偈此以儒劵佛也明其道以道之奚必与媾为鬬以见其捷而滋之争乎观察周君为余言清上人由牢山飞锡南海潜心曹溪独得南宗密缔余门人朱生完刘生克治克平言清上人与观察合及见上人以所着曹溪志问序於余时方倥偬行间未遑也逾年不佞被放以杪秋发夕上人复偕韩孝廉上桂朱刘二三子送余中宿峡申前请余惟志也者志也述徃事思来者以有所取义作者之志也曹溪为胜地其事则能大师其文则历代制书暨诸哲匠名卿之有事于兹土者其取义则欲後之人绍明其绪覃精性命之际意在斯乎灵鹫邈矣南岳以南此为粤区西天宝林智药发叹斯蔓殊之五台法兰之崧岳也作山川形势志释迦天人之师传衣授鉢达磨西来至于南海壁观之後可得厥髓可以是传之璨璨以是传之信信以是传之忍忍以是传之能心印相传二枝五[泳-永+(瓜-、)]沽溉羣品作道脉源流志曹叔良魏武之子孙陈亚仙夜郎自雄并以檀越食报兹山宝林中兴法泉南华不常所名作兴废沿革志弟子四十有三人青原南岳永嘉实称高足宗分派衍几遍震旦作传灯人物志只陀太子施树为佛说法摩腾西来爰始白马精舍浮图自此兴曹溪伽蓝庄严无异陶谦所为然讵曰一人之力作建制[矢*见]模志王通氏称佛为西方圣人张文定谓曹溪超乘子舆故历代帝王宰官暨循吏之吏兹土者莫不闻法随喜光崇斯道以卫三宝匪直资生之施而已作王臣外护志曹陈檀施以来厥田为上上豪强兼并蚕食代有乡者有司过听鲰生因缘厥田以螫僧僧患苦疲命转徒吏急催科如捕亡赖陈韶州刘中都解不调之瑟而更张之爰复厥常有所息踵茶椒栟榈之供岂曰惟正哉吏兹土者稍与之休息先以簿正毋束湿薪可也不然田卒污莱宝林鞠为茂草矣作香火供奉志长老上座僧之模范大智清[矢*见]可为法程至明也今之住持失其职矣首座知殿而下各有司存作清[矢*见]典职志曹溪衣鉢传之佛祖经像颁之历代物产施之檀越吏兹土者不务自明其道或毁其器或侵渔其田悲夫作常住库藏志诗言志歌咏言言心声也心声出于口君子小人见矣宋之问唐之秽人其谒能禅师岂皈依三宝以涤厥末路耶眉山庐陵田畯竪子皆知其名由唐宋以迄于今畴文而行畴文而无行畴有行而言之无文得失之林具是矣作品题词翰志凡为卷四为品十其事核其旨远宗门良史哉非苐以文而已也览者神而明之庶几清上人之志也有能绍明其绪覃精性命之际意在斯乎意在斯乎
万历二十六年九月既望赐进士第资善大夫总督两广军务兼理粮饷带管盐法巡抚广东等处地方都察院右都御史兼兵部右侍郎维扬陈大科思进甫书于浈江舟中
又
天人一也呼吸相随人有是事则天应以是人方其未至蔑如也至则莫不晓然知其有待葢予尝慕曹溪性宗结屋韶石往还甚熟览其志甚不称未几赴阙於燕邸得憨山绪言读之爱其文雅旋得覩光仪类其文孰意数年间飞锡南来竟为曹溪作志耶曹溪我卢祖说法地当时得法者青原南岳为冠其後衍为五宗子孙布满寰宇皆祖曹溪可知其地之胜矣顾非憨上人慧性超悟克绍宗风文藻优长辩才无碍安能部分胪列纲举目张创例发凡掩前光後者也昔人云江山如有待宁不信然洪惟卢祖之学以见性为宗自佛教入中国学者类以名相求佛而自性功德自性西方自性戒定慧等语始揭西来之意学佛者自此始识宗趣法弘化阐薰及儒流若周子得之寿厓程子又得之周子其名教虽遵六籍而其密义实取诸坛经也其书具存要不可掩然则我卢祖岂特有功於释抑亦有功於孔矣且性者生民之命脉也日用不知罔生罔死则亦已矣其间号为贤智者而不知则其穿凿多事害及家国何可胜言故见性之学为天地立心为生民立命为往圣继绝学为万世开太平之枢要也然则斯志之作关系匪轻而憨上人心存普度随机接引单提本来无物之旨醒悟磨砖拾砾之徒则既身志之矣而後以文者也又不大有功於卢祖哉夫性宗不阐则圣人修道立教之意荒故天生卢祖以阐之祖蹟不彰则众生渴仰悲慕之诚薄故天生憨上人以彰之吾故曰人有是事则天应以是人非偶然者斯举也予年友观察海门周公实托重焉其本末节目具大中丞督府陈公前序中兹特举其概以俟同志谨序
万历二十七年六月望赐进士第通议大夫吏部右侍郎兼翰林院侍读学士前南京吏礼二部侍郎国子监祭酒玉牒纂修经筵讲官归善杨起元顿首撰
又
余移官岭表因得至韶水上曹溪瞻礼六祖真身方度岭初地见一华表卓立题曰禅林洙泗因窃叹禅本曹溪儒宗泗水彼此相况庶几迎之葢尝纵论宇内名区所在贤圣托蹟在峨嵋则有普贤在五台则有文殊在补陀则有观音非不各称灵奇然而智者见斯了然苟非其人不生奇特之想即起渺茫之疑者不少矣後在少林则有初祖在黄梅则有忍师自是东土真宗然而一雨初滋真言未普单辞密语銕壁悬崕中根俗士凑泊不易矣惟至大鉴肇生曹溪说法而後上下俱接显密齐彰数卷坛经何殊论语随缘率履不越寻常夫人试观新州百姓而知佛祖即是凡夫也观安置毋宜而知出家即是在族也观隐身避难而知神通即是见用也观平直颂偈而知法语即是恒言也观问难请益而知机锋即是唯诺也观香泉宝岭而知西天即是东土也上智上根一毫不得驰骋愚夫愚妇随人可以与能辟佛者足自相忘无言崇佛者庶几不入岐路下学上达与孔同旨承前启後与孔同功以曹溪拟洙泗岂不庶几近之哉嗟乎宇宙即有此溪山直至梁时宝林斯称至唐斯显谓非天地造设以待真人不可自师之显以迄於今栋宇千楹山田千顷僧徒千众香火千年一毫不改引之更自无穷谓非人天呵护以衍真传不可葢自杏坛孔林而外於此为奇甚矣曹溪之不可不到也余作礼既竟聿询掌故僧持呈示而余嗟未称意与重修特难其人既入五羊长千憨山清公恩遣在省公戒律凛严明理精透辩才无碍是古大慧觉范之流亚堪任是事因以属之而公首肯明年余入贺北走又明年志成公寄示且命以序余辞而公命无已夫事匪偶然人如有待若兹地以待大师是灵山圣祖妙合不违兹志以待清公是异蹟名僧相期不爽乃以兹序命余不知清公奚取焉因其命终不可谢而敬序以此余入岭表在万历丁酉别清公以戊戌志成在己亥庚子之间而余序在甲辰云
赐进士出身云南布政使司左参议前广东按察司佥事古剡周汝登撰

[book_title]重修曹溪通志序
粤自禹功告成山川久奠而曹溪之名至智药始着佛入中国以後阅二十七世初祖东来更六传而为卢祖方应百七十年之谶再造宝林又千余年憨大师力阐南宗爰修通志岂非荷道得人则地灵协应而盛衰兴废之故胥有天焉以主之哉考之纪载代起道塲建制不一熙朝御宇并包八荒特简平藩底定海国伟伐用懋带砺申盟少保公济美光前埙箎唱和时驻霓旌皈依净土古今未尽毅然鼎新制府少司马金公风行政速百粤澄清大中丞刘公虚怀乐善吏戢民怀暨诸台使眷怀方丈妙选总持遂迎雪公专摄寺主予承乏斯土躬诣祖庭瞻礼之余应接不暇留止宿始识雪公眉宇清癯蕴藉鹤立不羣依依别去归检旧志将以折衷及展卷而断简残编芜秽特甚因属雪公亟为校辑不两月以成书见贻予受而卒业疑义顿析今其篇中首揽形势崇始基也次列规模举大纲也而源流人物次之弘正法慎传心也而王臣勑铭名流词翰又次之广调护尊表章也庶见名山重开面目不特领要足供卧游矣葢雪公为右斋黄先生里人又为木陈和尚高座木和尚诏入对因事纳忠多所启沃观其语录可佐史材雪公时在记室天下事洞若观火是书之成芟繁就简节解支分类皆运以斧斤而神明其意真卢祖功臣也而　憨公遗训若养人材治恒产固根本诸大端一经拈出深省羣蒙尤愿举而力行俾从前缔造之艰难後此维持之坚苦传诸厥躬永永无间将人事既定亦能胜天何况坐具常浮香泉更涌此际因缘正同水乳耶予以凢材乐窥蕴义幸附不朽地主分荣独是曹溪仅一隅之胜耳郡领六邑凡夫风俗贞邪户口盈缩以及山水灵奇贤人隐见久厪博采未得旧闻是在诸君子网罗故乘相与有成母俾通志一书独擅千古予固有厚望焉
康熙十年岁次辛亥孟冬朔四日知韶州府事前湖广等处提刑按察使三韩马元顿首撰
[IMG:重修曹溪通志_1.jpg]

[book_title]重修曹溪通志序
单传直指之道谓肇自初祖西来此未取吾儒之说而深究之矣凡知生知性朝闻夕可皆宗门之妙旨人自习焉不察耳初祖游梁时佛法流东已五百年此来惟剗除二病其一以有为福德当佛法者故答梁武造寺度僧之问曰实无功德其一以有所得心为佛法者故答圣谛第一义之问曰廓然无圣堕此二见何有吾宗若世儒之蔽但依傍四端影响作活计稍涉蕴粤輙诋为虚无噫微言绝学千圣同源岂儒家者流仅训诂修饬而已哉世丧道也久矣少室六传是为六祖实惟唐之中叶祖以新州樵子得黄梅心印大庾一鉢力举不胜此一异也隐猎人队中十八年人无知者迨风旛问答逗漏机缄遂四众归诚人天作范曹溪一袈裟地覆谷弥山又一异也其根柢所存有不可以智知不可以识识者以寻常之思拟而测至人之应迹岂非取萤火以焚须弥者哉再传而至大寂九十三贤一时并出於是五宗派列枝枝叶叶遍地儿孙矣曹溪一渧遂与洙泗同流夫岂偶欤曹溪之有通志自憨大师始也斯时曹谿中落裨贩軰攘窃其间大师奉旨戍粤得以中兴祖庭佥谓天幸平湖冡宰陆公暨具区石篑诸贤顶背相望皆海内弁冕一皆以导扬佛法为己任实左右之而憨山之道益光憨山之道曹溪之道也今距其时七十余载完者以圮举者以废乃笃生贤王以底定国家之余力而金汤大法垣墉塈涂庶几复还旧观矣太守马公曰寺成而志容缓诸则以属之　住持雪公雪公者济宗之嫡嗣雪公之道憨山之道也予之守端也新为属得近光其乡方厚自幸适志成而　马公以其序命既不获辞窃维兹之羣力毕赴或亦冯陆诸君子乘愿而来使後先辉映者乎予何足以知之则以告之吾徒之虚无其道者曰曹溪之道吾儒之道也读是志者幸取吾儒之说而深究之庶不河汉乎其言矣
康熙十一年仲夏赐进士出身知肇庆府事前兵部职方清吏司郎中毘陵史树骏序
[IMG:重修曹溪通志_2.jpg]

[book_title]重修曹谿通志目录
卷首 : 图志    凡例
卷一 : 山川形势第一    山    峰    岭    石    泉    水    井    古蹟    降龙塔    伏虎亭    拜石    坐石    避难石    腰石    飞锡桥    招隐岩    卓锡泉    花果院    亚僊坟    亚僊祠    曹侯村    雪涛泉    建制规模第二　(附香火供奉)    殿    堂    塔    楼    阁    厨    库    门    庵    庙    亭    院    桥    塔幢    塔院
卷二 : 道脉源流第三    传灯人物第四    继席宗匠第五　(附住持　过化)    佛法提纲第六　(附激扬)    上堂    机缘
卷三 : 王臣外护第七(之上)    勑    锡典    序    碑记    王臣外护第七(之中)    序    文    碑记
卷四 : 碑记    引
卷五 : 塔记    碑铭    铭    跋    塔铭    疏    启
卷六 : 王臣外护第七(之末)    书    实录    法语    偈    传赞(赞附)
卷七 : 品题词翰第八    诗
卷八 : 诗

[book_title]重修通志姓氏
总督两广部院金　巡抚广东都察院刘　仝鉴定
广东等处承宣布政使司徐(讳)炟(符嵎氏)
广东等处提刑按察使司佟(讳)养钜(修庵氏)
(督粮道管)通省民屯料价叅议徐(讳)养仁(浩存氏)
分巡广肇南部道副使赵(讳)廷标(我文氏)
提督通省学政佥事沈(讳)令式(云中氏)
(通省盐驿道兼管水)利按察司佥事王(讳)令(仲锡氏)仝较正
[IMG:重修曹溪通志_3.jpg]
[IMG:重修曹溪通志_4.jpg]
[IMG:重修曹溪通志_5.jpg]
[IMG:重修曹溪通志_6.jpg]
[IMG:重修曹溪通志_7.jpg]
[IMG:重修曹溪通志_8.jpg]
[IMG:重修曹溪通志_9.jpg]
[IMG:重修曹溪通志_10.jpg]
[IMG:重修曹溪通志_11.jpg]

[book_title]曹谿通志凡例
旧志穪南华寺及考累代建制之额远从梁唐开创则曰宝林其次则曰中兴又曰法泉皆有制勑分明其南华之名考旧志为宋太祖开宝元年勑额其勑制别无可考今南华独与曹溪并着志曹谿者从山也举山而建制备矣故以名志
自梁唐迄今上下千载中间兴废不一而高下坎壈悉依成迹殊无大观今平藩重新兴建不仅踵事增华而且恢局崇基视昔规制更加弘敞自古及今于斯为盛崇功念德人有同心故志中表扬不厌详悉
旧但穪南华寺志今以通志言之者葢曹谿为天下禅宗本源之地若洙泗云况山水皆无异西天故其所取不独区区尺寸之地所记又不止目前变幻山水而已今志意取中国率土之形由崑仑发源山从东走水自西来而禅家道脉亦自西而至故远取禅源自七佛始以至释迦所传西天四七东土二三散於四海列为五宗其事虽不核而意实相通故其志不在山水而在道脉故曰通志
旧志丛错不次虽经重修颇有节目复烦杂失序旧依坛经列为十品殊非志体今仅标其八所贵从类简要以便展阅若拘文牵义固所不取
旧志先山形次道脉而建制居末今改第二使道脉人物次第联属於义甚惬且无重复之讥至沿革一品不宜另立今附建制之下曰开山缘起义类相从考证尤便
旧志本指重在道统相传故得法弟子但以青原南岳附传殊失通志本义今悉依名数次第胪列庶知祖师门下得人之盛
祖师忘躯为法开此丛社所欲後昆相继扬化令法久住非仅为崇奉香火计也自唐宋迄今主斯席者仅十有五人虽化缘各有所在然旧志不宜遗失今依灯籍年代记载并系陞堂法语使知千年祖席代有嗣人此山志第一要典故特标继席提纲二目
帝王制勑文章俱修同科不敢编入臣部者隆在三也余先分类次後顺时代久近诗则年代爵里或无考据不敢臆定姑依旧志编集至檄谕等文词不雅驯以及田亩供奉典职之属另立末卷存山备考
旧志着作皆出前軰手笔今已更番改制中间叙论可存者述之不可存者删之畧者详之未备者增益之皆叅订端确虽未能综博无遗然已颇成一家言矣独有其名而亡其迹者阅之徒乱人意必削去
曹谿一袈裟地瘠田数顷外别无他产非若海内名山胜壤多出奇果良药之物近有山乡市利细民每遇梨李熟时輙竞衒于城市曰此曹溪果也买者亦以为佛地佳品重价酬之率以为常莫有辩者至山茶岁可出数百筋仅足充寺众岁时之需而贫而啬者多节用以易钱以应追呼万一之急其实色香味俱不能佳而旧志土产称茶绝香美擅名岭南此亦就地言物耳若较之阳羡武夷则不啻轩于拟芝兰矣今故删去
憨大师中兴曹溪一叚因缘读之字字是血字字是泪非秉承大坚固力大行愿海不及此原备载梦游集第二十卷但文词浩繁罕能徧览且山中诸僧多力不能得此书虽口口相传若无考据久必湮灭今摘其最要者十则着于六卷使知当日一片苦心一目燎然此老志愿甚坚必与祖庭相终始则实录畧当为左券矣

[book_title]重刊曹谿通志跋
府城南六十里曹谿在焉谿上流为南华寺即六祖大鉴禅师驻锡之所千山围绕觉路顿开一水潆洄迷津普渡洵曲江无双福地为岭南第一禅林宜乎纪胜者所必录也有通志八卷具法门之宗旨着山川之灵异综百氏之菁华图经所不及详邑乘莫能悉载择精采博成此大观手是编者固不必过水口溯溪流树指栴檀花寻薝卜神游目寓恍置身於宝林香水间矣夫以法宝南来遂辟斯境瞿昙西种半出是溪仰奇异者奚啻千万人托渊源者岂止五百辈苟不藉遗篇为流览奉往简以宣扬苏子瞻不远谪儋崖一勺之甘焉在僧智药非亲经蒙[泳-永+里]西天之水何来通志一书曷云能少无如镌刊已久梨枣飘残岁月既多竹蒲雕尽试问南宗之胜蹟不几与当年衣钵寂然无闻耶为叹惜者久之爰蒐访再三於友人处得家藏旧本虽中多剥蚀幸卷帙尚完借录成抄重加校对补残正伪然後开雕其编次卷数一遵原刻工竣装订翻阅一过觉本来面目复见人间类拂拭之方新仍菩提之是证我祖师见之其亦许以为美乎
大清道光十六年岁次丙申冬月上浣曲邑贡生刘学礼修五氏重刊谨跋
[IMG:重修曹溪通志_12.jpg]

[book_title]曹谿通志卷第一
吴门汪永瑞缄庵　毘陵史树骏庸庵　订正
三韩马　元子贞　古闽释真朴雪槱　重修
曲江刘学礼修五重镌
山川形势第一
经云一切世界草芥微尘因心成体易曰乾坤立而易行乎其中矣是知大地山河皆吾圆妙明心之所融结但锺气厚薄而质有精粗故山水不在高深而僊灵是托托之久近在脉之浅深如心结为形而有贵贱之差是以吾佛降神迦毘托灵鹫以栖焉此自然之形势也按舆图天竺有五当赡部之心北则水自星宿河源出积石穿龙门入华夏天垂一线遶洛阳而东注於海葢夷志所穪葱岭之东地方万里名赤县神州故彼目此为震旦亦云支那司马迁云中国名山有七而五岳为尊山自崑仑发源走关中屹立太华枕河流而镇西极首首阳而终天南故古之僊人隐士萃焉北岳蹲踞浑源拱揖五台故曼殊常住万圣攸归嵩少雄峙中州走大梁截河流涌泰山缠洙泗而产孔氏七十之子家焉南岳负终南而跨荆湘蜿蜒迤东至庾岭而分三[泳-永+(瓜-、)]北则豫章顺流而下衍洪都结为匡庐中则瓯越翔武夷过天台灵隐而穷普陀南则张为全粤而尽罗浮其曹溪适居其心焉曹溪北去韶州五十里南去广州七百里界清远翁源之间背武夷而面南岳左二罗而右庾岭浈桂相交西来众河带其前牂牁苍梧东注三水锁其左环大海而披五岭躔鹑尾而接斗牛诚山水之奥区乾坤之灵宅也寺居河北去蒙[泳-永+里]三十里万山环抱众水缠绵自庾岭分脉飞扬磅礡不远数百里至攸岭西北行四十里许融结宝山顶开帐特出大象岭乃转一山端耸寺後悠然结局左麓宽展而右紧抱宛如象鼻之卷其余支四折而尽於小象岭二水合处炉峰高起为朝山左右罗汉诸峰联络絫拱以渐而杀东西列嶂周回环抱曹溪遶其前[泳-永+筭]溪缠其後会於小象岭下折而西流可五里许马鞍石宝二山对若扞门然又流十里许至虎榜山与浈江会形势奇秀风气绵密宛若布莲华而峩天冠真东南之胜槩英华之蕴结居然一圣道塲也故梁天监初西竺智药三藏自南海经曹溪口掬水饮之香美异常谓其徒曰此水与西天之水无别源上必有胜地乃遡流而上至曹侯村顾山水回环峰峦奇秀叹曰宛如西天宝林也因谓居民曰可於此山建一梵刹一百六十年後当有法宝於此演化此其天地锺灵形气凝聚故曰灵之为灵久矣岂偶然哉故着山川形势第一
山
宝山
自庾岭分脉蜿蜒磅礡不远数百里融结宝林故尔奇特
香炉山
古名大安山寺正南朝山也状如香炉
鉢盂山
寺正南与香炉罗汉诸峰相连上有二石一仰一俯圆整相合状类鉢盂
马鞍山
在寺西北八里怪石卓地高数十丈绝顶一石俨如马鞍曹溪水出其下
回龙山
在寺西十里即曹溪滙合浈江处
迷军山
昔黄巢破岭南寇至寺毁大鉴左指一节持去至此山忽黄雾四塞军行失道随送还寺礼谢而去指节後餙以银为盗所窃僧追至江盗俱溺水而死
峰
罗汉峰
寺正南诸峰磊落有如罗汉环拱之状
岭
象岭
寺之主山也自宝山演迤而来势正形昂坡陀蹲伏真若白象驼经负宝之状故名
四天王岭
坐镇四隅为祖师袈裟定界
狗耳岭
在寺东十五里二峰插天尖如狗耳故俗名之
石
荡水石
在寺东五里据曹溪上流状如伏犀又如灔澦堆中截水口分左右流漩洄而下石罅深不可测水泻入如吸每将雨时有巨鱼数十头浮水面不知所从及柴木没入亦罔知去处或云出招隐岩下因知岩窦直通招隐又岩水喷射自下腾上声吼如雷故名龙门又峡口一石偃蹇数丈水浮石面宛如龙卧故又名卧龙石镇水口城隍庙在锁龙石上万历二十三年住持法闰重建
鎻龙石
在寺西水尾当水口之冲
泉
明通泉
出象岭头石下每遇卓锡泉脉枯澁寺僧持祖衣拜叩石穴泉遂通流因而名之
水
曹溪水
发源於狗耳岭西流二十里经曹侯村故名曹溪盘遶寺门折而北流复折而东与[泳-永+筭]溪合
[泳-永+筭]溪水
发源於木坪苍村经北天王岭合曹溪由虎榜山入浈江
井
毘卢井
在毘卢殿右
罗汉井
在罗汉楼前
古井
在西廊殿脚
古蹟附
降龙塔
旧经云寺有潭龙常出没其间触挠林木一日现形甚巨波涛汹涌云雾阴翳徒众皆惧师叱之曰汝能大而不能小若为神龙当能变化其龙忽没俄顷现小身跃出潭面师以鉢舀之不能动持鉢归堂说法龙遂脱骨而去长可七寸首尾角足皆具留传寺门师遂以土石堙其潭今殿前左侧有铁塔镇处是也至正己卯寺罹兵火龙骨遂失今殿基即潭也
伏虎亭
寺後林木深阻猛虎据之贻患远近元住持僧首众说法虎皆驯伏因建此亭在龙王井前康熙二年监院可相重修韶州太守赵公霖吉记
拜石
在寺北天王岭前古记祖师於此拜佛膝?尚在
坐石
在象山之麓祖师喜翫山水常日打坐石上痕蹟尚在
避难石
在寺南五里三石品列其中独巨师居宝林九月忽然心动预知恶党寻害遁于前山恶党果至遂纵火焚草木师隐身挨入石中得免石色红紫深二三尺宛如一龛旧经云今有师趺坐膝?及衣布之纹故名
腰石
经云师往黄梅礼五祖应对契旨恐人害之着槽厰去後五祖至碓房见师腰石舂米语曰求道之人当如是乎龙朔元年师受衣鉢南归石留黄梅上刻龙朔元年卢居士志八字至明嘉靖年间韶州有仕於黄梅者遂持归曹溪今存焉
飞锡桥
寺後伏虎亭下有石桥相传祖师望云於此慨然叹曰予亲陇在南而锡驻於此因名桥上有亭侣梅陈公扁曰洗心(顺治辛卯年释真修重修)
招隐岩
在寺西十里有巨石卓起高十数丈其半有岩郡志能禅师常隐居於此後僧即岩中祀师父母提刑耿南仲大书招隐二字刻於石督学周公有诗
卓锡泉
在寺後一里许师欲浣所授衣苦无美泉因见寺後山林郁茂瑞气盘旋师振锡卓地泉应手而出乃跪膝浣衣石上至今流溢香美甚宜瀹茶东坡有铭先是憨大师龛为强者移往匡庐泉忽竭及师龛还山溢流如故又崇祯癸未八月复竭至甲申岁适吉水李公日宣入山礼祖率众祷之水复流公有诗并记甚悉至清康熙四年泉复涸越丁未春　俺达尚公随王入山谒祖历探古蹟见泉竭草荒嗟叹久之乃顾谓众曰吾当为师卓一锡也仍默祷之泉复濆涌有盛他时是则盈虚消长之故山灵亦若有待其人不然何感通之神若是也
花果院
祖师游境内山水胜处輙憇止遂成兰若十三所隶籍寺门一兴云寺居库前一资圣寺居石宝坪一当林寺居曹冈一宝兴寺居演山显村一高泉寺居[滗-聿+(王/大)]溪一望云寺居木坪一崇云寺居杨梅田头山一灵山寺居双石岭尾即虎榜山水口一厚峰寺居谭田头即高陂角一郁林寺居其田一东林寺居苍村一深峰寺居社溪每寺每年纳香米一十二石今俱久废惜无有复者
陈亚僊祖墓
师至曹溪宝林时从学者数百人堂宇湫隘不足容遂谒里人陈亚仙曰老僧欲就檀樾乞坐具地得不仙曰和尚坐具几许濶祖出具示之亚仙唯然祖以坐具一展尽罩曹溪四境亚仙曰和尚法力广大此地无不奉承但吾高祖坟墓并在此地他日造塔幸望存留余愿尽舍永为宝坊至今塔後一墓完整题曰陈亚仙祖墓
陈亚仙祠
在曹溪门左
曹侯村
魏武帝玄孙曹叔良所居今相公桥左王宅园是也
雪涛泉
出宝葢山下从地濆涌味殊甘冽旧为祖师玩憇处监院可相筑精舍面泉而居号为幽胜
建制[矢*见]模第二(开山缘起附)
山初未有名因魏武玄孙曹叔良避地居此以姓名村而水自东遶山而西经村下故称曹溪按梁天监初西域智药三藏航海而来初登五羊至法性寺以所携菩提树一株植於宋求那跋陀三藏所建戒坛之前谶曰吾後一百六十年当有肉身菩萨於此树下开演大乘度人无量及自南海至曹溪口掬水饮之香美异常谓其徒曰此水与西天之水无异源上必有胜地堪为兰若乃遡流穷源至此四顾山水回合峰峦竒秀叹曰宛如西天宝林山也因谓居民曰可於此山建一梵刹一百六十年後当有无上法宝於此演化得道者如林宜号宝林时韶州牧侯敬中以其言表闻上可其请赐额曰宝林遂成梵宫落成於梁天监三年戊申实此山开创之始也自梁天监元年丙午至唐高宗仪凤元年丙子得一百七十年应智药三藏之谶云隋末寺罹兵火遂废至唐龙朔元年师自黄梅得法南归曹溪人无知者有尼名无尽藏者乃韶州高士刘志畧之姑也畧与师旧相善尼常诵[湟-王+工]盘经师暂听即为解说其义尼遂执卷问字祖曰字即不识义即请问尼曰字尚不识曷能会义祖曰诸佛妙理非关文字尼惊异之遍告乡里耆德竞来瞻礼於是居民曹叔良等率众遂於宝林故址建营梵宇延祖居之四众云集俄成宝坊此寺之中兴也师居九越月因被恶党寻逐乃隐於四会避难於猎人队中凡经一十五载至仪凤元年师于广州法性寺菩提树下薙发登坛受具复归宝林大开东山之道时荆州通应律师暨徒数百人亦依师住师覩其堂宇湫隘不足容众欲广之而寺前後左右已属陈亚仙师乃谒告曰老僧欲就檀越求坐具地得否亚仙曰和尚坐具几许濶师出示之亚仙唯然师以坐具一展尽罩曹溪四境四天王现身坐镇四隅亚仙曰也知和尚法力广大但吾高祖坟墓并在於此他日营建冀望存留余愿尽舍永为宝坊然此地乃生龙白象来脉只可平天不可平地遂舍之竟成大法社焉此寺之　成也师禅悦之暇游境内山水胜处辄憇止遂成兰若一十三所兹宝林为主刹焉中宗神龙元年遣内侍薛简驰诏迎师不起乃赐磨衲袈裟绢五百疋宝鉢一口十二月十九日勑改为中兴寺三年十一月十八日又勑韶州刺史重加崇饰赐额为法泉寺赐师新州旧居为国恩寺开元元年癸丑八月三日师化于国恩十一月十三日迁神龛归於曹溪明年七月二十五日入塔韶州奏闻奉勑刺史韦璩撰碑至宪宗元和七年赐諡大鉴禅师塔曰元和灵照宋太祖开宝初王师平南海刘氏残兵作梗祖之塔庙鞠为煨烬而真身为守塔僧保护一无所损有制举备功未竟赐名南华禅寺会太宗即位太平兴国元年诏新师塔七层加諡大鉴真空禅师塔曰大平兴国之塔仁宗天圣十年加諡大鉴真空普觉禅师神宗加諡大鉴真空普觉圆明禅师本府复兴事迹具载元献公晏殊碑记碑毁文无所考历元至明代成化三年重修乃今复逢平藩重新兴建千百年名山祖席始开生靣此其兴废沿革之大指也其他备乎建制云
原夫法身非相佛体无依法本无住岂以色相庄严而为佛土者乎经云佛子住此地即是佛受用故世尊与天帝行次偶指其地云此处宜建梵刹天帝即拈一茎草云建梵刹竟是知从上佛祖弘扬此道信手拈来随处便用何地而非道塲何作而非佛事又岂可以庄严壮丽雕金镂彩巍峩宫殿而後方为道塲耶虽然实际理地不立一尘今事门头不舍一法故华严全彰法界而广大精密妙宝庄严重重无尽以为毘卢遮那如来报身境界是则娑婆秽土土木瓦石纵极尽神工肉眼取相亦化身边事耳故佛住世时给孤长者欲於舍卫城中请佛说法遂布金只园建精舍以延之此西域众僧安居之始也寺乃中国古制天子九寺之名而西竺仅称精舍或兰若焉爰自汉永平年梵师摩腾自西而来届於洛阳自是佛法始入中国天子乃馆僧於鸿胪久之乃别建精舍安居於京城之西门外以延摩腾以白马驮经因为名曰白马寺此东土佛寺之始也自尔以来佛法盛行於晋宋齐梁陈隋至唐益盛於是乎琳宫绀宇棋布星分遍满寰区列刹云标烟火相望无论名山胜境即王城里巷平原广墅在在有之然建立其地必以灵住持其人必以圣葢三宝托像以弘法圣人神道以设教殆非徒安居温饱为事也是故上至天子下及黎庶凡皈心愿崇其教者靡不效布金之遗事顾此曹溪始显名於智药其地固已灵矣且曰必有肉身菩萨於中说法而其人必圣焉远自牧侯开基於梁氏重建於唐朝而六祖应谶居之垂千年我朝特简平藩秉大愿力焕然鼎新则灵之又灵圣之又圣夫岂小缘其始建宝林之制不可考而重建之规模亦不可考按今之所可睹记者胲而存焉其制分为二区其正区则大雄宝殿为刹主其左臂则祖师殿以当正脉今平藩用形家言以旧殿厥制弗称乃改建大殿後而旧殿前陛即所谓陈亚仙之祖坟在焉虽屡更建置不忍泯其迹者所欲示布施福德与佛法祖道其悠久也其旧祖殿之右原为御经阁即今新祖殿地阁前左右列御碑亭亭前为大雄宝殿其基即古龙潭也六祖降其龙乃填其潭而为殿实亦天龙献此以永作圣道塲地殿之左尚有铁塔以镇压者葢标志也又前为罗汉楼楼下列四天王像葢即古制山门也大雄殿之左历说法堂东角为普庵殿前折而西为南廊又前折而左皆僧寮大雄殿之右为西廊亦僧寮前折而左为南廊此正区也祖师殿之前陛即亚仙祖墓殿前为宝塔塔前为诸天殿祖师殿之左为住持方丈前为本来堂说法堂又前为禅堂堂之右为伽蓝堂又前为王生祠祠後为韦驮殿说法堂之东为护法堂堂之侧为观音殿西向护法堂之前东廊为香积厨亦皆西向此左区也祖师殿之後为苏程庵又左後为飞锡桥为伏虎亭卓锡泉东坡有泉铭在焉亭後为龙王亭亭後即主山所谓生龙白象之来脉也其正区罗汉楼之前为宝林门又前为曹溪门为挹翠亭最前为曹溪古渡亭亭前即曹溪挹翠亭之东为观音桥又东为东来桥通翁源路挹翠亭之西为西来桥又西为饮香亭通曲江路其山势宏敞苐寺宇经画非出一时一手故高下相因纵横间错而僧寮亦参差不一但沿袭既久率难更置若准之古制规模殊无大观今姑按旧志次其创建年代如左
殿
大雄殿
即三宝殿也大德十年建正德间僧清洁圆通重修(知府姚鹏记至清释真修)复修曾弘记至康熙六年平藩重新兴建绿瓦朱楹金壁交光掩映云日视前制更加宏丽殿前古栢二株为祖师手植物扶踈直上数丈余无旁支曲干至极顶乃作盘虬翔鸟之势见者莫不竦然起敬先是殿前坑洼势如涸潭而罗汉楼尤深陷丈余憨大师有志填筑而未果今俱以次填平爽垲宏敞遂成壮观克副前贤佑启後哲非王愿力广弘能有此乎
祖师殿
在大殿後原藏经阁地平藩新建其壮丽庄严视佛殿所存库法宝有
传法信衣一袭(九条金镂其缔乃白[叠*毛]岂所谓屈眴布耶)
鉢盂一个(谓魏提学击碎金漆固惟露一片约寸许非铜铁瓦石盖四天王所献如来者)
铁锡杖一枝　玛瑙数珠一串
响鞋一只(此三物乃三宝太监所供)
坠腰石一块(原在黄梅嘉靖间移至曹溪有鎸欵志可考)
袈裟玉环二(又白玉环一绿玉环一金环一皆上方所赐物)
唐武则天勑书一道(梵书有宝五颗半天顺间鎻南岭占巴藏卜国师译)
元免差勑一道(梵书墨迹如新天顺八年慈济国师鎻南岭占巴藏卜译)
金书孔雀经一道(元延佑四年赐)
金书法华经二部(一太监萧福江一太监凌法意俱宣德年施)
金书大字华严经一部
金书小字华严经一部(俱天顺年间钦赐)
无尽灯一盏(成化年间赐)
旧祖殿
即信具楼衣鉢所藏也师入塔後因孝子取首事觉乃迁於楼以便居守今改为殿弘治三年住持僧惠淳重建侍郎李嗣记嘉靖十六年寺僧太仓圆通重建府学训导邓泮记(今改御经阁)
五祖殿
奉达磨以来诸祖像正统间建景泰间修
观音殿
宋嘉熙元年建景泰间修清康熙二年方国龙感观音应梦重修有碑记其事
普庵殿
宋嘉熙三年建嘉靖八年住持圆玺修南安府知府何文邦记
诸天殿
在旧祖殿两庑延佑四年建成化间修嘉靖三十二年住持悟环重修
韦驮殿
在生祠後
堂
说法堂
政和八年建康定二年郡人余靖记正德三年住持如靖重建郡人知县王琏记
方丈
乾道间建嘉靖十八年住持悟全重修顺治庚子年心炤禅师复修韶司李洪琮记
本来堂
成化十三年僧崇晓建原有石刻祖像万历元年住持了颀重建郡人通判吴穆记本府舒公改行台迁像于二贤阁下本府谢公又改曰不二门今俱撤去仍为本来
禅堂
政和间建弘治间僧文瑞重修嘉靖(二十)六年本府知府陈大纶重建万历二十二年寺僧重修至万历年间憨大师重修为华严堂训习学者
伽蓝堂
在禅堂右元丰三年建成化间修
塔
宝塔
唐仪凤间建历朝赐额见外护志成化十三年重建僧道深记正德十一年住持僧智汉修嘉靖二十七年住持僧净[金*危]重修郡人寺丞吴世宝记清顺治戊子释福恩真修重修
楼
罗汉楼
下有四天王像成化十年住持惠勉修邑人萧韶记嘉靖十四年住持真满建大理寺副金山记万历七年巡察使龚公懋贤金书额曰南海西天今与殿俱重修轩豁严丽特异旧制
锺楼
上悬铜锺重数千斤击之声闻四十里下有观音像大德五年住持法脉建永乐六年住持观意修嘉靖三十六年住持广粢重修郡人寺丞吴世宝记今改建在罗汉阁前左
皷楼
下亦有观音像与锺楼对峙二楼原翼说法堂大德五年建嘉靖九年住持真圆修府学教授陈一贯记万历二年住持海袖如用性愇惠宣重修有记今与锺楼俱改建配佛殿两傍罗汉阁前右
阁
御经阁
厨
香积厨
在禅堂左廊唐时建宋元俱重修正德间本寺僧圆璧重建奉监斋神像有大竈铜锅重可数百斤至元四年置今铉上铸字尚存
库
长生库
宝庆元年住持闲云建进士侯安石记今久废
免军库
宝庆元年住持惠照建镇军节度推官张兹仪记今久废
永利库
淳熙九年提举茶盐市舶司建有碑今废
门
宝林门
嘉靖十三年僧太仓修今重修
曹溪门
有二金刚像嘉靖二十四年住持净琛修崇祯六年住持宗政真冯子钦三人重修今重修自曹谿门内历宝林罗汉三门夹道皆古树盘礡苍郁茂密蔽亏云日葢自有寺以来即有此树游憇多作清凉极乐之思是山门第一胜景庵
苏程庵
嘉靖二十五年改二贤阁误谓程明道苏东坡论道於此结庵故以为名查东坡集中程乃程德孺非程明道也今改正详余公大成碑文
庙
四天王庙
各居四隅即坛经四天王现身处也原各有庙存焉今南庙废
亭
御碑亭
明孝皇御制坛经法宝序刻石于上嘉靖二十一年住持悟全建知府符锡书刻先立於祖庭前万历二十一年户长僧积昌正华妙传超言智鳌真权性宪法泉重建移置于经阁左右两翼复建坊于前江西提学甘雨书何尘界扁于外监察御史南海王学曾书瞻天语扁于内今亭久废独碑存焉
卓锡泉亭
万历元年光孝寺住持应坚建今重修
龙王亭
即龙王庙也隆庆五年住持悟全净琛户长僧如积改建康熙丁未年俺达公重修
挹翠亭
宋苏轼立永乐间重建万历二十一年住持法闰子贤复建应天府府尹游季勳记今废
曹溪古渡亭
嘉靖三十四年本府通判戴有孚建今废
饮香亭
亦名茶亭住僧伺接上官於此嘉靖二十六年僧明纪智纲重修今废
以上三亭俱山门外旧蹟可收溪山胜槩停[车*参]憇望饶有佳致似不宜久废是有望于外护君子
院
十方院
在曹溪门右凡进香至者在此更衣明天启七年僧方觉募建
桥
观音桥
在挹翠东万历七年住持应颀修
西来桥
即三相公祠唐端拱二年建乃塑唐薛简刘禹锡刘崇景像在焉洪武间修
东来桥
在观音桥东端拱二年建嘉靖间本寮僧重修
塔幢
重辩禅师塔
在寺东数里
慈济大师塔
在寺西南二里
古衲和尚塔
在观音桥东
超尘首座塔
大休禅师塔
天拙禅师塔
以上在憨山塔院左
塔院
憨山大师塔院
在寺左天峙冈去寺二里而近鼎建于天启三年癸亥有钱宗伯谦益碑铭一道至清康熙七年戊申少保尚公自省中延院主成已重修门迳迂回修篁交荫转折数十步至院门门内为大师真身堂堂後为楼楼上奉毘卢佛左准提王右观音大士院前左为尚公祠院右为厨库庖湢诸寮前为凉亭额曰别一天轩窓四豁严净绝尘所可抚而狎者惟苍松翠竹异草名花尤称幽胜
先是塔院右路狭小难通车马院主成已募
翁源令翟公延棋捐俸买本寺僧体慈能持等山门前田一带左改为路右为菜圃为塔院永远之业内外规模始称完美矣
菩提塔院
在花果园後
香火供奉
香火供奉乃赡僧之产所以保持丛林卫护道业非徒丰美之谓也吾佛世尊降迹同尘逐日领众持鉢入城次第乞食无分贵贱贫富我以等心而化令彼以等心而施意在折己慢幢破彼悭贪耳故曰於食等者於法亦等又非所以求利养滋贪痴也其常住之需葢佛住世时为老病比丘不能行乞者设其供奉之法葢亦起自西域佛灭度後天竺国王割储以供那兰陀寺而我东土始于晋宋齐梁之代名公硕士舍宅为寺在在有之至若舍田为常住则极盛于唐以及宋元历代帝王崇尚三宝往往赐田以供香火或后妃宰官士庶之有善信者咸乐为之施如中州之香严诸山钜刹类皆若此至明圣祖混一海宇举万汇而纲维之其设教也详且密故开国诸大名刹皆以籍没元臣之田尽令归寺为香火资如南都之天界灵谷诸山是已然其始也僧寺赖之以丰且安今也寺僧亦因之以贫且累若曹溪之田是已考旧志曹溪之田葢始於曹叔良而广於陈亚僊其後则广州马氏孙氏施钱三百万买得新会水口洲小砂洲褁肚坦菱角洲上月峯洲下月峯洲谢良善施翁源县太平庄田刘鋹妻施补鉢庄田及累年春秋二会十方聚会檀越所施供奉祖师香灯之需贮之库藏节缩而置为田土以为永久者其心固已盛矣今则因循日久世道相湮而被势豪吞噉兼并者有之故其僧因田而忘本业堕於流俗今则入於编氓杂於皁隶较之恒民之不若因而破教伤风以致官长视为异物奸徒资为奇货招外侮以辱祖庭塞恣睢以剥脂骨累害百端靡所不至旁徨四出食不安席求其所以保丛林卫道业其可得乎惟此未尝不涕下比以世衰道远在在皆然而曹溪之累尤甚仁人君子曾受灵山之嘱者於此宁不动心乎谨以本寺旧施诸庄之存亡众僧之利害以纪丛林之兴废故着香火供奉
众僧自置产田
本寺四山区内东至天王岭外下七里名社溪南至天王岭外下五里名鵞鼻西至天王岭外下三里名马鞍山高陂角北至天王岭外[泳-永+筭]溪下名紫笋庄此四至之内约田五十余顷系六祖开山乃袈裟所罩陈亚僊所施之祖业也累代故为荒地荆榛蔓艹几不可问识者悯之延至正统间始迁民韶阳开陇亩以置版籍时有豪民周氏乘机开恳收入户籍而亚僊福地尽为周氏己业矣所幸天网恢恢祖灵昭昭亚僊之因不终昧而周氏族寻亦倾其所开之田本寺众僧各募资陆续置买至正德间其天王内地始多半归寺而为各僧己业其随田粮差亦僧办纳余者赖为糊口计耳于是先人故物虽归山门而僧徒从此永入编氓之例矣然其僧不奔走四方而曹溪不致丘墟者亦因是也即其内尚有买未尽者向属民产至万历初奉例均丈幸执事者令僧买至外之田易之爰自正统以来百有余年而天王内地始得克复均齐方正以全亚僊之本愿嗟乎创业垂统之难亦至於是余向疑此地何故不为常住香灯而为众僧已有今予亲履其地而探索其情始知其故特表而出之以俟观风君子庶知曹溪香火所以不废者实有赖於寺僧云
常住旧设香灯田(三宗)
补鉢庄坐落曲江万善舖旧传南汉刘鋹妻悞堕祖鉢缺施此田为补鉢云其原田二顷七十亩今丈出田四顷七十九亩有竒纳粮十五石三斗五升有零此租应入常住香灯但其田久为豪民霸种其租至薄且又累年拖欠以致本寺称贷纳粮计其所获不足以偿所费况田甚膏腴惜乎利归奸民累及常住殊失当年檀越之本愿也倘仁人君子执政当道一振作之其为曹溪之惠不啻布金之功也
黄巢庄田八顷一十二亩有竒粮二十六石三升有零东至矾峝及龙所庵西至金鸡峝及枫山头此庄田地山塲俱系本寺僧行掌管除纳粮外余利尽为常住香灯(俗传黄巢所施妄也巢贼抄掠风雨骤至安得舍田想因田居黄巢岭下偶名之耳)
寄庄翁源县太平庄土名横坑桐子镇原额田四顷弓丈计六顷粮米十八石三斗有零此田原系翁源县善民谢良善所施本寺供应万历七年因游学林涣私忿建议於本府同知王命爵议厥田租银一百二十两归一半供赋税收一半抵曲江县蛋户虚粮于计便会当道报可而布政司且载之章程充饷矣然逼迫追徵仅完一年而经管之僧相继迯窜曲江县复查议裁革舖兵等项工食抵补一年余率多逋负後寺僧超言軰诉诸当道请并没此田以免追徵之累议拟数载讫无定说最後　察院黄公行府覆议前官以事于兵饷未易裁免权行六邑议补咸还报不便葢自建议以来寺田就荒额饷不入而府县文移几污牛矣十七年秋知府陈公(竒谋)莅任睹僧人累累赴诉因谓同知刘公(承范)曰夫僧户蛋户均曲江编民也今以蛋户逋负之故而算及僧田又不得已而算及六邑非策之得者遂相与按往牒参舆情上之督府其畧曰职按南华寺创建历有岁年久为累代崇祀之所且诸僧皆曲江里长岁输田粮几二百石视编民一体今割六祖常住之田以补蛋户虚粮之额本一时权宜之术耳况首尾十年完纳无几追徵则僧田久荒蠲免则章程已定此所以节经行勘几成不决之议矣窃见府属含洸厰余税岁可二千金例贮府库以待不时之需　制府方昭俭德以惠粤人其所贮税金苐积之空虚无用请於内岁支六十两梓入章程补寺田豁免之数便奉　制府刘公批曰准豁免原解饷银仍充该寺供应以全敬奉佛祖之盛典其原载章程数准以含洸厰余税抵解仍申布政司支会又奉　察院黄公与诸当道咸如议报可是役也在当事者固擘画甚勤然非制府刘公亦曷能岁捐数十金以复此田乎噫陈公独力担当刘公慨然允诺可谓南华永远之福田常住之护法也其复田始末具在王臣外护碑记章
新增香灯田
猫皃庄在天王外田五十二亩有竒粮一石六斗七升有零
土名雷破石在天王外田十四亩有奇粮四斗五升有零
土名企岭田庄在天王外田八亩七分有奇粮一斗八升有零
土名[泳-永+筭]溪中心坝在天王外田三亩有竒粮九升七合有零
白沙溪在天王内田二十四亩有竒粮七斗八升有零
土名船头坵在天王内田五亩有奇粮一斗六升有零
鉢盂石在天王内田九亩有奇粮二斗九升有零
新收邓希谟田九十四亩有奇粮二石八斗九升有零
已上八项共田二顷零九亩三分有奇该粮四石五斗六升零此田俱系常住累年所积续置以供祖师香灯者除纳粮外余利俱入常住
乾没田(二宗)
寄庄新会田九十顷八十亩坐落土名水口洲小沙洲裹肚胆菱角洲上月峰下月峰洲前田久为势豪侵占其四至坵叚弓步石碑尚存
寄庄番南二县田二十三顷旧属广州廨院寺寺废并入光孝寺今本寺塔主[这-言+虎]年往彼量收税银以助祖殿香油之需
拨出供奉田(三宗)
土名小溪田五十亩
土名金刚堆黄塘队田八亩
土名圆石田五亩
三项田嘉靖二十八年本府拨与韶州通大塔守塔僧
脚院(二宗)
寺僧庄居一在黄坭塘一在曹溪水尾一在上埧一在中埧一在下埧一在磨院殊胜园一在观音桥一在东象曹源庵一在天子冈一在车头岭一在水头庄皆十一房僧众分居以便耕种原名花果院师游境内山水胜处輙憇止遂成兰若十二所俱有寺名列前山川形势章相传祖师盛时每寺一年纳香灯一十二石供养今寺址久废改作庵址
蒙[泳-永+里]月华寺乃智药三藏肉身所在葢亦六祖时重建今无所考先寺居新巡检司左因毁居民众议舍财复移至溪东百余步小岭之下前佛殿山门後祖师肉身殿并左右廊舍小备南华寺舍田若干岁收租银六两以供香灯居民陈春舍田若干岁收租银三两以赡僧用万历二十五年驿丞郑敦初至即率居民於朔望就寺为会约明年正月屯盐道周公摄南韶过寺瞻师遗像即令巡检李世魁将近寺周围空地查给本寺时居民侯环侯大润大游大浚送出契一纸将附寺山地尽舍为常住其契内四至则东至侯环田南至官路河边西至古营塲曹养士田北至岭头下分水随令筑围墙为界栽植树本令僧如规看守香火周公仍为文刻石以志之呜呼曹溪法道赖智药为先倡况肉身与六祖并存宜其与曹溪相为休戚终始者也何其寥寥千载寂然无闻今周公一旦而发扬之岂偶然哉因并列于志俟後之观者有以兴感云
住持尊宿
古衲和尚　(行实备载云观察塔记)
憨山大师　(行实具载钱宗伯塔铭　高工部传功绩备纪大兴实缘)
融六和尚　(憨山门人)
过化圣贤
梁智药禅师天监元年自西竺来过曹溪饮水香美预记一百七十年後当有肉身菩萨来此演法又开蒙里月华寺往罗浮创宝积寺後来韶又开檀特灵鹫二寺普通六年应龙王请入海演法神异莫测
过化尊宿
达观大师　(先憨大师到曹谿着有诗偈法语)
居士　余集生　(讳大成崇祯己亥问以大中丞被谴入曹谿愍寺众未知禅学乃往博山延超尘首座就说法开堂禅期立规矩置田赡众自此渐知禅学实自公倡始也)

[book_title]曹溪通志卷第二
当湖陆世楷孝山　温陵池凤翼仪伯　订正
三韩马　元子贞　古闽释真朴雪槱　重修
礼修五重镌
道脉源流第三
道在天地如脉在人身然虽上下周流而融会肯綮者谓之穴故人之疾病察其源砭其穴穴得其真而启死回生之功捷如影响故古之真人应世为大医王至其降迹开基各有攸归莫不中其地脉之肯綮焉肯綮之不中未能启天地之否塞回草木之焦枯使之荣光百世道脉常存者也惟我震旦为赡部之东垂山从东走水自西来天地之脉亦从之而潜注道脉系焉故其方域之内名山大川凡形凝而气聚者往往产圣灵开福地有以哉故我世尊光腾灵鹫演化百亿於周昭之岁降神迦维三宝始兴化周八表浸至汉永平佛法始入中国摩腾法兰届洛阳倚中岳而居之声教自此被岂非创开天地之正气以中道而示人哉如砭百会之顶补泻周身必至踵而後已故後之弘教者皆萃於此然如来教法多踰恒沙广如大海而其来者如海之一滴耳故顺地之利若黄河一线而通之此其理也其禅则举性海而收之全体大用不可意言因为教外单传之旨始自七佛心印相传至我释迦默契然灯证一心之妙故出世说法四十九年谈经三百余会以一心法演为三藏派为九部至於结集堆满龙宫然竟不能吐露本怀故化缘将毕欲全付家业故告众曰吾四十九年未谈一字偶拈优鉢罗花揭示人天大众罔措独金色头陀破颜微咲世尊叹曰善哉善哉吾有正法眼藏涅盘妙心付嘱於汝汝善护持仍以寻常所披金镂袈裟鉢盂付之令其相传以为表信而教外别传之道爰自此始既二传阿难展转授手至二十八传菩提达摩大师得法於二十七祖般若多罗大开秘藏师得法已因问祖曰我既得法当往何国而作佛事祖曰待吾灭後六十七载当往震旦设大法药直接上根慎勿速行哀於日下师曰彼有大士堪为法器否千载之下有留难否祖曰汝所化之方获菩提者不可胜数吾灭後六十余年彼国有难水中文布自善降之汝至时南方勿住彼唯好有为功业不见佛理汝纵到彼不可久留听吾偈曰路行跨水复逢羊独自栖栖暗渡江日下可怜双象马二株嫩桂久昌昌(此谶萧衍不遇而止于少林也)又问曰此後更有何事祖曰从是已去一百五十年而有小难听吾谶曰心中虽吉外头凶川下僧房名不中为遇毒龙生武子忽逢小鼠寂无穷(此谶周武帝灭僧之事也)又问此後如何祖曰却後二百二十年林下出一马驹踏杀天下人听吾谶曰震旦虽濶无别路要假儿孙脚下行金鸡解衘一粒米供养十方罗汉僧(此谶马祖之事也)此皆悬谶此方佛法隆替耳迨祖顺世师念震旦缘熟乃航海而来三周寒暑达於南海五羊实梁普通七年庚子九月二十一日也广州刺史萧昂表闻武帝遣使诏迎至金陵问曰朕即位以来造寺写经度僧不可胜纪有何功德祖曰并无功德帝曰如何并无功德祖曰此但人天小果有漏之回如影随形虽有非实帝曰如何是真实功德祖曰净智玅圆体自空寂如是功德不可世求帝又问曰如何是圣谛第一义祖曰廓然无圣帝曰对朕者谁祖曰不识帝不契祖遂渡江届于洛阳当魏孝明帝正光元年也寓嵩山少林之石室面壁而坐终日默然时人莫测谓之壁观婆罗门此正应跨水逢羊之谶也时有僧神光者旷达士也久居洛阳愽览群书善谈玄理闻达摩大士住少林乃往侍晨夕参承祖尝端坐面壁莫闻诲励光自惟曰昔人求道敲骨取髓刺血济饥布发掩泥投崖饲虎古尚如此我何人哉其年十二月九日夜大雪光坚立不动迟明积雪过膝祖悯之问曰汝久立雪中当求何事光悲泣曰惟愿和尚慈悲开甘露门广度群品祖曰诸佛无上妙道旷刼精勤难行能行非忍能忍岂以小智小德轻心慢心欲冀真乘徒劳勤苦光闻诲潜取利刀自断左臂置於祖前祖知是法器乃曰诸佛最初求道为法忘形汝今断臂求亦可在遂名之曰慧可可曰诸佛法印可得闻乎祖曰诸佛法印匪从人得可曰我心未宁乞师为安祖曰将心来与汝安可良久曰覔心了不可得祖曰与汝安心竟可大悟越九年祖欲返天竺乃集众曰吾归时将至汝盍各言所得时僧道副尼緫持僧道育各陈所见独慧可礼拜依位而立祖曰众所得者皮骨肉耳可得吾髓矣乃顾谓可曰昔如来以正法眼藏付大迦叶展转嘱累於我我付与汝汝当护持并授袈裟以为法信可曰请师指陈祖曰内传法印以契证心外付袈裟以定宗旨至吾灭後二百年衣止不传法周沙界潜符密证千万有余汝当阐扬勿轻未悟一念回机便同本得听吾偈曰吾本来兹土传法救迷情一花开五叶结果自然成又曰吾有棱伽四卷亦用付汝即是如来心地要门令诸众生开示悟入可以印心又曰外息诸缘内心无喘心如墙壁可以入道吾自到此凡五度中毒尝出而试之置石石裂吾本离南印来此东土见赤县神州有大乘气遂踰海越漠为法求人今得汝传授吾意已终然竟被毒药以化缘将毕传法得人遂不复救端坐而逝当魏庄帝永安元年戊申十月十五日也葬熊耳山是为初祖可得法即居少室之南山顶行化於邺下三十年方终葬於磁州滏阳是为二祖可传僧璨不知何许人既受法隐於舒州之皖山属周武帝破灭佛法(此应心中虽吉外头凶之谶也)祖往来太湖司空山既得信付法即适罗浮山优游二载却後归旧址於大树下合掌立化塔於皖山是为三祖璨传道信姓司马氏世居河内後徙於蕲州广济县信生於此得法後住破头山一日往黄梅路逢一小儿师默识之俾侍者至其母所乞令出家母遂舍为弟子传衣付法遂以学徒委之後终塔於本山是为四祖信传弘忍忍蕲州黄梅人先为破头山裁松道者尝请於四祖曰法道可得闻乎祖曰汝已老矣脱有闻岂能广化耶倘若再来尚可迟汝果再来为童子随母乞食後遇信大师得法嗣化於破头山後遇居士卢能自新州来参遂以衣法付之经四年而终塔於黄梅之东山是为五祖忍传慧能姓卢新州人三岁丧父家贫采薪供母一日负薪市中闻客读金刚经至应无所往而生其心有所感悟闻黄梅忍大师遂往叅直造黄梅忍大师一见默而识之遂付衣法是为六祖师得法後隐约十有六年届南海法性寺时从智光律师登跋陀戒坛授满分戒始於菩提树下剃发开东山法後中宗诏不起高其义乃勑改宝林为中兴寺以居之即今之曹溪也此曹溪一脉自西天来而智药三藏尝其水亦如之此其道源直与天地同贯固其理势然也故其下脉出二枝禅分五派遍满寰区皆衍曹溪之旨故着道脉源流第三
论曰曹溪之水自西天来或谓之不然岂以山川修阻计之耶是犹蟭螟而覩泰山也大地之在太虚犹一滴之在沧海竺夏之在大地犹粒粟之在太仓斯又可以远近求之哉天地同根万物一体固其然耳故曰自细视大者不尽自大视细者不明或者以之
传灯人物第四
六祖大师传
曹溪六祖大师俗姓卢氏其父行瑫范阳人唐武德三年左迁新州即为新州人母李氏初梦庭前白花竞发白鹤双飞异香满室觉而有娠遂洁斋戒姙怀六年而生师实贞观十二年戊戌二月八日子时也生时光烛虚空异香馥郁迟明有二僧造谒其父谓曰夜来生儿特为安名可上惠下能也父曰何名惠能僧曰惠者以法惠济众生能者能作佛事言毕而去不知所之回名曰惠能师不饮母乳每夜神人灌以甘露三岁父丧葬于宅畔母守志鞠师及长母老复移南海家益贫甚无以供母师采薪以给一日负薪市中闻客读金刚经至应无所往而生其心心即开悟回问客曰此何法耶得之何人客曰名金刚经得於黄梅忍大师来师遽告母以为法寻师之意适有客闻之即取金十两赠师充老母衣食资促其行师安置母宜即辞去不期月直造黄梅适咸亨二年也师至谒五祖问曰汝何方人所求何物师曰弟子是岭南新州百姓远来礼师唯求作佛祖曰汝是岭南人獦獠何堪作佛师曰人有南北佛性本无南北獦獠与和尚不同佛性有何差别祖更欲与语见左右固秘之乃令随众作务师启之曰弟子自心常生智慧不离自性即是福田未知和尚教作何务祖云这獦獠根性太利汝更勿言着槽厰去师退至後院破柴踏碓经八月余祖一日见师曰吾思汝之见可用恐有恶人害汝遂不与语汝知(之否)师曰能知之祖一日唤大众曰我寻常向汝说生死事大汝等终日只求福田不求出离生死苦海自性若迷福何可救汝等取自本心般若之性各作一偈不得迟滞思量即不中见性之人言下便见若如此者轮刀上阵亦得见之时会下七百余僧有上座神秀者学通内外众所宗仰咸推称曰若非尊宿畴敢当之秀窃聆众誉思惟书一偈於廊壁间偈曰身是菩提树心如明镜台时时勤拂拭勿使惹尘埃祖回经行知是神秀所作乃曰後代依此修行亦得胜果令各念诵时卢在碓房闻之乃问同学是何章句同学曰汝不知和尚求法嗣令各述见性偈此则秀上座所述和尚深加叹赏必将付法传衣也卢曰其偈云何同学为诵卢良久曰美则美矣了则未了同学呵曰庸流何知勿发狂言卢曰子不信耶愿以一偈和之同学不荅相视而咲卢至夜密告一童子引至廊下卢自秉烛请江州别驾张日用书一偈於秀偈之侧偈曰菩提本无树明镜亦非台本来无一物何处惹尘埃祖见之曰此是谁作亦未见性众闻之罔然遂不顾次日祖潜至碓房见师腰石舂米叹曰道人为法忘躯当如是乎即问曰米熟也未师曰米熟久矣犹欠筛在祖以杖击碓三下而去师默会其意三皷入室祖以袈裟遮围不令人见为说金刚经至应无所住而生其心师言下大悟一切万法不离自性遂启祖曰何期自性本自清净何其自性本不生灭何期自性本自具足何期自性本无勤摇何期自性能生万法知悟自性即名大丈夫天人师佛祖即授以衣鉢云吾以正法眼藏秘密心印达磨所传者用以付汝为第六代祖善自护持广度有情流布将来无令断绝听吾偈曰有情来下种回地果还生无情既无种无性亦无生师跪受衣法已启曰法则受已衣付何人祖曰昔达磨大师初来此土人未之信故传此衣以为信体代代相承法则以心印心皆令自悟自解自古佛佛惟传本体师师密契本心今信心已熟衣乃争端止汝勿传若传此衣命如悬[糸*系]汝须速去恐人害汝师曰当何所隐祖曰逢怀则止遇会且藏师三更得领衣鉢是夜南迈人无知者祖送师至九江口祖令师登舟祖自把橹师曰和尚请坐弟子合摇祖云合是吾渡汝师曰迷时师渡悟了自度祖云如是如是嘱曰以後佛法由汝大行汝去三年吾方逝矣汝今好去努力向南不宜速说佛法难起祖送师归数日不上堂众疑诣问曰和尚少病少恼否师曰病即无衣法南矣问曰谁人得之祖曰能者得之众乃知焉师辞祖已发足南行经两月日至大庾岭逐後数百人来欲夺衣鉢一僧名慧明者俗姓陈先为四品将军性粗猛极意参寻为众先登趂及师师掷衣鉢於石上云此衣表信可力争耶乃隐於草莽间慧明至提掇衣鉢不动乃连唤曰行者行者我为法来不为衣来师遂出坐盘石上明作礼云望行者开示法要师曰汝既为法来可屏息诸缘勿生一念吾为汝说良久师为明日不思善不思恶正与麽时那个是明上座本来面目明言下大悟复问曰此外更有密意否师曰与汝说者即非密也汝若返照密在汝边明曰慧明虽在黄梅实未省自己面目今蒙指示如人饮水冷煖自知今行者即吾师也师曰汝若如是吾与汝同师黄梅善自护持明受法礼辞回谓众曰何陟崔嵬竟无踪迹当别道寻之众以为然明後避师讳改道明云师因是得归曹溪居民曹叔良等重修宝林寺延师居之越九月余日又被恶人寻逐师乃遁於前山被其纵火焚烧草木师隐身挨入石中得免师忆五祖怀会止藏之嘱遂行乃隐於四会县避难猎人队中凡经一十五载时与猎人随宜说法猎人常令师守网每网(得生)尽放之师一日思维弘法时至不可终遯遂至广州法性寺值印宗法师讲涅盘经时有风吹幡动一僧云风动一僧云幡动诤论不已师进曰非风非幡仁者心动一众骇然印宗延至上座微诘奥义见师言简理当不由文字宗云行者定非常人久闻黄梅衣法南来莫是行者否师曰不敢宗於是执弟子礼告请传来衣鉢出示大众悉令瞻礼宗复问曰黄梅付嘱如何指授师曰指授即无唯论见性不论禅定解脱宗曰何为不论禅定解脱师曰为是二法不是佛法佛法是不二法宗又问如何是不二法师曰法师讲涅盘经明见佛性是不二之法如经云高贵德王问佛犯四重禁作五逆罪及一阐提等当断善根佛性否佛言善根有二一者常二者无常佛性非常非无常是故不断名为不二一者善二者不善佛性非善非不善是名不二蕴之与界凡夫见二智者了达其性无二无二之性即是佛性宗闻说欢喜合掌赞曰某甲讲经犹如瓦砾仁者论议犹如真金宗踊跃欣庆於是普集四众为师於菩提树下剃发时仪凤元年正月十五日也於二月八日就智光律师授满分戒其坛即梁跋陀三藏所建记曰後当有肉身菩萨於此坛受戒者其菩提树即智药三藏西域携来植於坛侧记曰此後一百六十年当有肉身大士於此树下出家演无上乘度无量众者师於此祝发受具开东山法门宛如宿契非偶然也明年二月八日忽谓众曰吾不愿此居欲归旧隐印宗即与缁白千余人送归宝林韶州刺史韦璩请於大梵寺转玅法轮并受无相心地戒後返曹溪雨大法雨学者不下千数人中宗神龙元年降诏云朕请安秀二师宫中供养万机之暇每究一乘二师并推让曰南方有能禅师密受忍大师衣法可就彼问今遣内侍薜简驰诏迎请愿师慈念速赴上京师上表辞疾愿终林麓简曰京城禅德皆云欲得会道必须坐禅习定若不因禅定而得解脱者未之有也未审师所说法如何祖曰道由心悟岂在坐也经云若见如来若坐若卧是行邪道何以故无所从来亦无所去心无生灭是如来清净禅诸法空寂是如来清净坐究竟无证岂况坐耶简曰弟子回主上必问愿和尚慈悲指示心要祖曰道无明暗明暗是代谢之义明暗无尽亦是有尽相待立名故经云法无有比无相待故简曰明喻智慧暗喻烦恼修道之人倘不以智慧照破烦恼无始生死凭何出离祖曰烦恼即是菩提无二无别若以智慧照烦恼者此是二乘小见羊鹿等机大智上根悉不如是简曰如何是大乘见解祖曰明与无明其性无二无二之性即是实性实性者处凢愚而不减在贤圣而不增住烦恼而不乱居禅定而不寂不断不常不来不去不在中间及其内外不生不灭性相如如常住不迁名之曰道简曰师说不生不灭何异外道祖曰外道所说不生不灭者将灭止生以生显灭灭犹不灭生说不生我说不生不灭者本自无生今亦无灭所以不同外道汝若欲知心要但一切善恶都莫思量自然得入清净心体湛然常寂妙用恒沙简蒙指教豁然大悟礼辞归阙表奏祖语有诏谢师并赐磨衲袈裟绢五百疋宝鉢一口十二月十九日勑改古宝林为中兴寺三年十一月十八日又勑韶州刺史重加崇饰赐额为法泉寺祖新州旧居为国恩寺一日祖谓众曰诸善知识汝等各各净心听吾说法汝等诸人自心是佛更莫狐疑外无一物而能建立皆是本心生万种法故经云心生种种法生心灭种种法灭若欲成就种智须达一相三昧一行三昧若於一切处而不住相彼相中不生憎爱亦无取舍不念利益成坏等事安闲恬静虚融澹泊此名一相三昧若於一切处行住坐卧纯一直心不动道场真成净土名一行三昧若人具二三昧如地有种能含藏长养成就其实一相一行亦复如是我今说法犹如时雨溥润大地汝等佛性譬诸种子遇诸沾洽悉得发生承我旨者决获菩提依吾行者定证妙果先天元年告诸四众曰吾忝受忍大师衣法今为汝等说法不付其衣葢汝等信根淳熟决定不疑堪任大事听吾偈曰心地含诸种普雨悉皆生顿悟华情已菩提果自成说偈已复曰其法无二其心亦然其道清净亦无诸相汝等慎勿观净及空其心此心本净无可取舍各自努力随缘好去其年七月六日命弟子往新州国恩寺建报恩塔仍令倍工时有蜀僧名方辩者来谒曰善捏塑祖正色曰试塑看辩不契乃塑祖真可高七尺曲尽其玅祖观之曰汝善塑性不善佛性先天二年七月一日谓门人曰吾欲归新州汝速理舟楫时大众哀慕乞师且住祖曰诸佛出现犹示涅盘有来必去理亦常然吾此形骸归必有所众曰师从此去早晚却回祖曰叶落归根来时无日又问师之法眼何人传受祖曰有道者得无心者通又问後莫有难否祖曰吾灭後五六年当有一人来取吾首听吾记曰头上养亲口里须飱遇满之难杨柳为官又曰吾去七十年有二菩萨从东方来一在家一出家同时兴化建立吾宗缔缉伽蓝昌隆法嗣言讫往新州国恩寺沐浴跏趺而化异香袭人白虹属地即其年八月三日也时韶新两郡道俗各修灵塔莫决所之两郡刺史其焚香祝曰香烟引处即师之欲归焉时罏香腾涌直贯曹溪以十一月十三日入塔世寿七十有六自黄梅受衣纪法腊五十有二时韶州刺史韦璩撰碑门人忆念取首之记遂先以铁叶漆布固护师颈塔中有达磨所传信衣(西域屈眴布也缉木绵华心织成後人以碧绢为里)中宗赐磨衲宝鉢以辩所塑真并道具等主塔侍者尸之开元十年壬戌八月三日夜半忽闻塔中如拽铁索声僧众惊起见一孝子从塔中走出寻见师颈有伤具以贼事闻於州县县令杨侃刺史柳无忝得牒切加擒捉五月於石角村捕得贼人送韶州鞫问云姓张名净满汝州梁县人於洪州开元寺受新罗僧金大悲钱二十千令取六祖首归东海供养柳守闻状未即加刑乃躬至曹溪问祖上足令韬曰如何处断韬曰若以国法论理须诛夷但以佛教慈悲冤亲平等况彼欲求供养罪可恕矣柳守加叹曰始知法门广大遂赦之上元元年肃宗遣使就请师衣鉢入内供养至永泰元年五月五日代宗梦六祖大师请衣鉢七日勑刺史杨瑊曰朕梦感禅师请传法袈裟却归曹溪今遣镇国大将军刘崇景顶戴而送朕谓之国宝卿可於本寺如法安置专令僧众亲承宗旨者严加守护勿令遗坠後或为人偷窃皆不远而获如是者数四宪宗諡大鉴禅师塔曰元和灵照之塔粤自曹溪开法衣止不传师始终说法三十七年寻常垂示法语门人海禅者记录目为坛经盛行于世按坛经所载师得法弟子四十五人唯青原行思南岳怀让最居上首而永嘉玄觉精悟超绝号一宿觉焉其余举皆入室独思让大阐玄宗让居南岳其下则出马祖道一居江西门下同时悟道登坛者八十余人葢应般若要假儿孙脚下行之谶云一下百丈海为上首海出沩山佑居湖南黄蘖运居闽中佑出仰山寂是为沩仰宗蘖出临济玄居河北是为临济宗思居吉州青原山其下则出石头迁迁出药山俨天皇悟悟出龙潭信信出德山鉴鉴出雪峰存存出云门偃玄沙备偃为云门宗备出罗汉琛琛出清凉益为法眼宗俨出云岩晟晟出洞山价价出曹山寂是为曹洞宗由是道被寰中称为五家宗派云
传法门人
师得法弟子四十三人青原南岳最居上首另立传于左
崛多三藏    昙璀禅师    南阳慧忠    韶州法海    吉州志诚    匾担晓了    河北智隍    司空山本净    荷泽神会    洪州法达    寿州智通    江西志彻    信州智常    广州志道    法性印宗    永嘉玄觉    婺州玄策    曹溪令韬    抚州净安    嵩山寻    南岳坚固    宗一禅师    秦望善现    南岳梵行    并州自在    西京咸空    韶州祗陀    罗浮定真    峡山泰祥    制空道进    光州法净    清凉辩才    下回善快    广州吴头陀    道英禅师    智本禅师    清苑法真    玄楷禅师    义兴孙菩萨    韶山缘素    刺史韦璩
青原行思禅师传
吉州青原山静居寺行思禅师本州安城刘氏子幼出家每群居论道师唯默然闻曹溪法席乃往参礼问曰当何所务即不落阶级祖曰汝曾作甚麽来师曰圣谛亦不为祖曰落何阶级师曰圣谛尚不为何阶级之有祖深器之会下学徒虽众师居首焉一日祖谓师曰从上衣法双行师资[这-言+虎]授衣以表信法乃印心吾今得人何患不信吾受衣以来遭此多难况乎後代争竞必多衣即留镇山门汝当分化一方无令断绝师既得法归住青原六祖将示灭有沙弥希迁(即石头和尚)问曰和尚百年後希迁未审当依附何人祖曰寻思去及祖顺世迁每於静处端坐寂若忘生第一座问曰汝师已逝空坐奚为迁曰我禀遗诫故寻思尔坐曰汝有师兄思和尚今住吉州汝因缘在彼师言甚直汝自迷耳迁闻语便礼辞祖龛直诣静居参礼师曰子何方来迁曰曹溪师曰将得甚麽来曰未到曹溪亦不失师曰若恁麽用去曹溪作甚麽曰若不到曹溪争知不失迁又曰曹溪大师还识和尚否师曰汝今识吾否曰识又争能识得师曰众角虽多一麟足矣迁又问和尚自离曹溪甚麽时至此师曰我却知汝早晚离曹溪曰希迁不从曹溪来师曰我亦知汝去处也曰和尚幸是大人莫造次他日师复问迁汝甚麽处来曰曹溪师乃举拂子曰曹溪还有这个麽曰非但曹溪西天亦无师曰子莫曾到西天否曰若到即有也师曰未在更道曰和尚也须道取一半莫全靠学人师曰不辞何汝道恐已後无人承当师令迁持书去南岳让(和尚)曰汝达书了速回吾有个鈯斧子与汝住山迁至彼未呈书便问不慕诸圣不重己灵时如何岳曰子问太高生何不向下问迁曰宁可永刼受沉沦不从诸圣求解脱岳便休(玄沙曰大小石头被南岳推倒直至于今起不得)迁便回师问子返何速书信达否迁曰书亦不通信亦不达去日蒙和尚许个鈯斧子秪今便请师垂一足迁便礼拜寻辞住南岳师既付法石头唐开元二十八年十二月十三日陞堂告众跌跏而逝僖宗諡弘济禅师归真之塔
南岳怀让禅师传
南岳怀让禅师者姓杜氏金州人也於唐仪凤二年四月八日降诞感白气应於玄象在安康之分太史瞻见奏闻高宗皇帝帝问是何祥瑞太史对曰国之法器不染世荣帝传勑金州太守韩偕亲往存慰其家家有三子唯师最小炳然殊异性唯恩让父乃安名怀让年十岁时唯乐佛书时有三藏玄静过舍告其父母曰此子若出家必获上乘广度众生至垂拱三年方十五岁辞亲往荆州玉泉寺依弘景律师出家通天二年受戒後习毘尼藏次谒嵩山安和尚安启发之乃直诣曹溪参六祖祖问甚麽处来曰嵩山来祖曰甚麽物恁麽来师无语经八载忽然有悟乃白祖曰某甲有个会处祖曰作麽生师曰说似一物即不中祖曰还假修证否师曰修证则不无染污即不得祖曰只此不染污诸佛之所护念汝既如是吾亦如是西天般若多罗谶汝足下出一马驹踏杀天下人病在汝心不须速说师执侍左右一十五年先天二年往衡岳居般若寺开元中有沙门道一(即马祖也)在衡岳山常习坐禅师知是法器往问曰大德坐禅图甚麽一曰图作佛师乃取一甎於彼庵前石土磨一曰磨作甚麽师曰磨作镜一曰磨甎岂得成镜耶师曰磨甎既不成镜坐禅岂得作佛一曰如何即是师曰如牛驾车车若不行打车即是打牛即是一无对师又曰汝学坐禅为学作佛若学坐禅禅非坐卧若学作佛佛非定相於无住法不应取舍汝若坐佛即是杀佛若执坐相非达其理一礼拜问曰如何用心即合无相三昧师曰汝学心地法门如下种子我说法要譬彼天泽汝缘合故当见其道又问道非色相云何能见师曰心地法眼能见乎道无相三昧亦复然矣一曰有成坏否师曰若以成坏聚散而见道者非见道也听吾偈曰心地[尒/口]诸种遇泽悉皆萌三昧华无相何坏复何成又曰一切法皆从心生心无所生法无所住若达心地所作无碍非遇上根切宜慎之一蒙开悟心意超然侍奉十秋日益玄奥阐化於江西师问众曰道一为众说法否众曰已为众说法师曰总未见人持个消息来众无对因遣一僧去嘱曰待伊上堂时但问作麽生伊道底言语记将来僧去一如师旨回谓师曰马师云自从胡乱後三十年不少盐酱师然之天宝三年八月十一日圆寂于衡岳諡大慧禅师最胜轮之塔
论曰余过曹溪始知智药化於蒙[泳-永+里]去曹溪三十里肉身存焉抑考药与达磨接踵五羊宝林百六金鸡十方之记悬谶如指掌佛言观彼久远犹若今日宜矣
继席宗匠第五
我祖赤肩荷法备极艰危所创业垂统为可继也继则必使法席长温法轮常转亘古亘今绳绳不绝然夷考灯籍自令韬禅师首继兹席後寂寂罕闻历五代迄宋垂数百年始见重辩禅师一轰毒皷自兹相继虽代不乏人然已落落如晨星矣夫法席不可久虚矧魔外旁伺乘罅无虚日隆万间极獘可监矣微憨公秉大愿轮假当事宝杵摧压驱除煌煌祖庭几鞠为屠酤野肆今日尚复有袈裟地哉然法运世运盛衰相因坚持力支责尤在人是在内外宗属重念根本法席极力弘持使法城长壮羣魔屏迹余於兹不无厚望焉
曹溪令韬禅师　(首继法席嗣六祖)
南华重辩禅师　(南岳下十三世临济宗嗣玉泉芳)
南华清桂禅师　(南岳下十三世临济宗嗣黄龙南)
南华智昺禅师　(南岳下十五世临济宗嗣佛监勤)
南华明禅师　(南岳下十七世临济宗嗣南华昺)
南华因禅师　(南岳下十七世临济宗嗣大慧杲)
曹溪觉禅师　(南岳下二十七世临济宗嗣藏叟珍)
南华明禅师　(青原下十五世嗣吉祥宣)
南华智度禅师　(云门三世嗣广济同)
南华宝缘禅师　(云门宗四世嗣智门祚)
南华德明禅师　(青原下二十七世曹洞宗嗣慧林本)
曹谿超尘禅师　(青原下曹洞宗嗣博山)
曹谿朝宗忍禅师　(临济三十一世嗣天童悟)
曹谿大休珠禅师　(青原下三十　世曹洞宗嗣象田现)
曹谿心照融禅师　(青原下三十一世曹洞宗嗣大休珠)
曹谿原直赋禅师　(临济三十三世嗣灵岩储)
曹谿天拙宗禅师　(临济三十二世嗣弘觉忞)
曹谿雪槱朴禅师　(临济三十二世嗣弘觉忞)
曹谿阿盘珠禅师　(青原下三十世曹洞宗嗣弁山讷)
达观大师　(先憨大师到曹溪着有诗偈法语)
居士　余集生居士　(讳大成崇祯乙亥间以大中丞被谴入曹溪愍寺众未知禅学乃往傅山延超尘首座就说法堂开禅期立规矩置田瞻众自此渐知禅学实自公倡始也)
佛法提纲第六
说法不知纲要所谓野犴鸣非狮子吼也从上诸佛诸祖及天下老和尚说法利人或全提或半提要之不离纲要者近是纲要立则半满中边横说[监-皿+立]说总皆实义纲要不立直任攒花簇锦巧玅尖新只成戱论故表率人天非纲要不能开其正眼荷担宗乘非纲要不能令法久住纲要之为法眼不綦重哉今世之拈搥[监-皿+立]拂不啻稻麻竹苇其能提纲揭要单明直指之传不谓全无祗是希有不得不摽提纲以拯之
智昺禅师
上堂此事最希奇不碍当头说东隣田宅翁随例得一橛非唯贯声色亦乃应时节若问是何宗八字不着人击禅牀下座
上堂日日说时时举似地擎山争几许陇西鹦鹉得人怜大都祗谓能言语休思惟带伴侣智者聊闻猛提取更有一般也大竒猫儿偏能捉老鼠
上堂以拄杖向空中搅曰搅长河为酥酪鰕[鱼*解]犹自眼搭眵卓一卓曰变大地作黄金穷汉依前赤骨力为复自家无分为复不肯承当可中有个汉荷负得行多少人失钱遭罪再卓一卓曰还会麽宝山到也须开眼勿使忙忙空手回
上堂迷不自迷对悟立迷悟不自悟因迷说悟所以悟为迷之体迷为悟之用迷悟两无从个中无别其无别其拨不动祖师不西来鼻孔千斤重
宝缘禅师
僧问如何是祖师西来意师曰青山绿水曰来时还有意也无师曰高者高低者低
朝宗忍禅师
六祖湼盘日上堂僧问法雷已震选佛塲开不昧宗乘请师直指师云试道看僧一喝师云曲了也进云不是倩来底师云话头也不识僧提起坐具云摩竭提国亲行此令去也师云且缓缓问人人道六祖八月初三日湼盘某甲道八月初三日住世请和尚道一句师曰离却两头进云中间作麽生师打云是阿谁问灵山亲嘱老头陀续焰联芳也不多四七二三传至此五家一脉意如何师云只在者里进云恁麽则撑天拄地无人识逼塞虚空古至今师云着急作麽僧作咳[口*敕]声师云情知汝弄精魂僧拂坐具归众问身前身後即不问当下一句事如何师云一刀两叚进云如何是转身一路师云切莫乱走问卢祖湼盘日吾师陞座时水云千匝绕渴仰一言施师曰水云千匝绕进云一句亲拈出阿谁不沾恩师云试道看僧便喝师便打进云捧喝交驰即不无端的一句请道来师打云难道不端的进云恁麽则礼拜和尚去也师云切莫承虚接响僧一喝归众师乃云三更传法来衣鉢留时已破三更湼盘去全身散处还留破无所破片片露祖师面孔留无所留年年逢入灭时辰大众且道祖师还曾入灭也无若道入灭因甚千人万人来朝拜个甚麽若道不入灭因甚个个都道是祖师底忌日本无出没本来身超生脱死凭斯旨虽然示现有去来究竟何曾离者里大众莫是象王鼻下鉢盂峯前是者里麽者是一块顽土有甚麽交涉莫是全身布漆锦绣庄严是者里麽者是个臭皮囊有甚麽交涉既俱不是且作麽生是不曾离底意良久云梧桐叶落子方老丹桂香飘蕋正鲜卓拄杖下座
结冬开炉上堂僧问选佛场开大众云集朕兆未分前还许学人下笔也无师云许僧进语师云鹞子过新罗问祖道重开则不问正法眼藏请师示现师云眉毛下进云恁麽则灵山一会今日俨然师云何必灵山僧拟议师便喝问始从六祖直至如今始从六祖则不问直至如今事若何师云好个消息进云什麽处得来师云儞试道看僧拟议师云拟议即不堪问毕竟教学人如何去师云毕竟没有什麽如何去进云然虽如是学人无下手处师云如何尚不得说什麽下手乃云把住绳头结百千万亿为一网大开炉鞲熔鉼盘钗钏为一金密密绵绵古往今来无可拟堂堂赫赫上天下地莫能俦直得千圣跻攀无路万灵景仰无门魔外潜踪狐狼绝迹且道具甚麽神通得恁麽自在衲被蒙头万事休此时山僧都不会下座
上堂僧问四大不分万象主色迁寒暑有凋零如何是不避寒暑底意师云树蛮不落叶进云今日是冬至师云若作冬至会入地狱如箭射进云和尚又作麽生师云天蛮不落雪进云恁麽则寒时寒杀闍黎热时热杀闍黎师云未是脚跟下事在进云和尚又生头角师乃笑问大开洪炉烹佛烹祖建立法幢摧邪显正炉鞲法幢则不问如何是邪是正师展两手进云坐断邪正去在师云见甚麽道理便恁麽道僧便喝师便打问寒来暑往即不问如何是今日秋收冬藏底意师云一九二九相唤不出手进云身非我有为甚麽认着者里藏身师打云谁教儞者里藏身进云如来法眼通天彻地为甚麽者里不藏身师又打云谁教儞者里不藏身进云人人与佛齐肩和尚上堂有何法说师又打云且道是藏身是不藏身问身前身後变驴变马则不问未开口时请和尚道一句师云问者畜生作麽进云风吹不响铃儿草两打无声皷子花师云那里得者消息来僧一喝师云儞试道看僧拟开口师擉退乃云藏身处没踪迹风吹不响铃儿草没踪迹处莫藏身雨打无声皷子花若向者里会得朕兆未分早已全彰文彩全彰文彩依然朕兆未分所以枯干重荣未是衲僧境界氷河发焰灼然历祖家风一等是个时节为甚有得有不得雪粉易分光灿灿墨煤难辩黑漫漫下座
大休珠禅师
结制日本山众耆旧请上堂拈香毕乃云南华结制别无他格外风规畧露些今日老休来下钓离鈎一句辩龙蛇英灵不食鈎头饵脱体相逢见作家还有是般人麽如无再听葛藤真言无言真正不偏真悟无悟真道不玄放旷无有去处纵横不见其然真觉脚不踏地真谈舌拄梵天只恁麽去廉谶犹在不恁麽去掘地覔天大众毕竟如何即是曹溪法道疎来久贵得其人接我肩维那问结制安禅大似无绳自缚设有个汉罗笼不肯住呼唤不回头时如何师曰佛也没奈他何维那便礼拜起云恁麽则千峯势倒岳边止万派声归海上消师挥拂子云走过一边下座
普说掣风掣颠老头陀天下禅和没奈何佛来祖来齐吃棒大都年老变成魔师良久云三世诸佛如是说历代祖师如是说天下老和尚如是说山僧今日如是说要知所有一切法为治一切心若无一切心何用一切法既无一切法则三世诸佛不恁麽说历代祖师不恁麽说天下老和尚不恁麽说山僧亦不恁麽说嗟哉末法之人信根浅薄智力衰微不肯刻苦参究焉能彻法源底或一年半载畧用功夫以聦明见领畧一知半解认着个主人公逢人便喝为师不下钳锤懡[怡-台+罗]放过使野犴遍地瞒昧人家男女正是一盲引众盲相牵入火坑若有法与人名野犴鸣说法无可说名曰狮吼正是义中无句句中无义如五台山上云蒸饭如此说不妨炽然说若以文字塞人天机若以道理障人真智非但不能为人天眼目抱瓮之流自了无暇大众生死事大各各扣己而参一时一刻清净一时一刻是佛然而清净俱不执何劳更问祖师室世间鸢飞戾天鱼跃于渊变现千形万状皆因此事不明故有轮转既深山穷谷甘守淡薄聚首同居为办道业诸兄弟山僧不是口说亦曾刻苦过来方得妥贴即今以斯道觉斯民果能依我行持管教归家稳坐
心照融禅师
开炉上堂问法道惊天地坭牛唤子规啼动千江月回首白云飞如何是白云影中事师云孤峯无宿客香气满乾坤进云宝盖顶上金鸡舞大地山河玉兔飞师云日出天然异光明照十方进云世问无一事何用太平歌师云上天无路入地无门进云不会无生意乞师指示我师云日出东方月落西进云不是学人重拈出个中消息几人知师打云要知个作麽问宝林一花开五叶曹谿万派滴千峯即今师继卢祖位大地法道遍寰中师云此花逈与人问别结果开花处处香进云男儿惟举通天眼全凭和尚露玄风师打云漏逗不少会即事同一家不会万别千差进云恁麽则慈云普覆去也师云海岸天边濶长空月色高进云从上已蒙师指示佛祖谈不及处又作麽生师云野鹊带帽去木人穿靴来乃云结则睂毛挂剑解则舌里燃灯但知结解两字何须疑议猜详莫是逆风左转海水左旋擎起无舌人说法使着无手人行拳前後坐断一念万年然非旷劫古今现前莫是神通妙用且道法尔如然到这里不论通宗透教只贵直下承当且问承当个甚麽云腾鸟舞露结为霜蛟龙不宿死水猛虎岂行路旁透得这呰关捩谁立结解良方休问先佛後祖鼻孔一样放光化导三草二木滋润天地万邦释迦不肯泄破达磨九年覆藏曹谿不惜口业今日为众举扬且道举扬个甚麽道理咦尽力吐出虚空骨拨转须弥折断腰卓拄杖下座
四月八上堂问香风遍满瑞气祥光尽五湖四海洲哮吼一声天地动世尊初生事如何师云何处不称尊进云万朵莲花从地发生来七步又如何师云张开大口进云九龙天外从今降浴吐金身何所疑师云日出悬空鉴曹谿滴翠流进云水清珠映现放出枝头明师打云香风吹烈国长江万里清乃云此个物上柱天下柱地乾坤作口山河作鼻万物为身虚空为意日月作眼照临大地一一分明何处出气释迦老子弄精魂降诞王宫生下世椎胸点足独称尊卖弄人间多讳忌赖有破鳖这阿师棒下乞命如恩底自扬家丑放出门带累儿孙没巴鼻且道有甚麽巴鼻独有曹溪即不然既不然合作麽生下座同到殿上为诸人泄气
解制上堂问红炉翻雪浪凡圣一齐烹炼得尘埃尽清风伴我闲如何是明白位中事师云坐断千峯雪一劒倚天寒进云与麽涌出一轮红耶师云古今无异路进云洗出千江月一线系孤舟师云逆水滩头快把着进云为什麽禹门三汲浪平地一声雷去也师云奇特作麽问体露堂堂相斩却爇名香九旬今日解大地尽放光师云虚空生筋骨进云已度玄关去沙界遍清凉如何是清凉处师云难将尺雾点太虚进云恁麽一脚踏开狮子吼去也师打云有也无问了却生死路烟花滴翠微塞断虚空界乾坤任我推如何转乾就位师云栖心歇地更无疑进云此是狮子林掀翻坭(牛洞)师云大地不奈何进云与麽踏破千山月惊起江南五百僧师云笑破土地口乃云百花影里凡圣同居生死关头天地悬殊若论此事三世诸佛难下手六代祖师难开口曹谿今日且权为方便解应供依时假若已穷这事人各都明了犹如太虚空相似本无缚着恁登宝盖峯或游花果院野外任往人路旁痴禅汉半笑半悲涕真实堪赞叹所以一任东者东往长安一路坦坦西者西去大道本来无住且道还有不去者麽良久靠拄杖云人人唱道象山头曹水溶溶月川现喝一喝下座
原直赋禅师
都寺氷铁问说似一物即不中如何今日却子承父业师云大众齐念摩诃般若进云嘉声远大不惜坐断天下人舌头师打云行其礼奏其乐僧一喝师又打云莫之能违也
师问??院敬止应无所住而生其心六祖当时向这里悟去今日在??院还理会得也未院云某甲礼拜有分师云此犹是诸方抵对作麽生是应无所住底心院云八角磨盘空里走师云汝从看教得耶从参禅得耶院云二途俱不涉师云毕竟从何得耶院云从来不借他人力师便打云异日儿孙遍天下在院即掩耳而出师顾左右云众角虽多一麟足矣
大拙宗禅师
开炉上堂问还丹一粒点铁成金至理一言转凡为圣如何是至理一言师云昨夜南山虎咬大虫进云法幢再振炉鞲重开炼圣烹凡作家手叚秪如不受钳锤的人来和尚如何设施师云早已烂额焦头了也进云出羣须是英灵汉敌胜还他狮子儿师云儞为甚脑门着地进云恁麽则礼拜去也师云不得不如是问须弥作炭大地为炉陶熔四海英灵有一汉不落正偏不居玄要和尚又作麽生师云儞不是其人进云龙得水时添意气虎逢山势长威狞师云脚跟下亲切道将一句来进云惯向洪波钓巨鳌师云此是山僧境界问尽大地是一个禅堂还许学人出入也无师云金刚手里八棱棒进云秪如内不放出外不放入时如何师云五凤楼前听玉漏须弥顶上击金锺进云坐断两头无缝罅个中何处有亲疎师云衲子难瞒龙蛇易辩乃云举不犯之令行无为之化千差坐断万类该通边鄙安宁干戈偃息无边刹境十世古今浩然大均同归一致掀翻佛祖窠窟剗除生死根株头头放大宝光在在壁立万仞更说甚麽彼一时此一时尔为尔我为我清者自清浊者自浊是者自是非者自非就使文殊普贤临济德山雪峯云门到者里也须交为肘臂互作主宾负荷宗乘赞襄祖席复拈拄杖卓一卓云曹溪今朝大开炉鞲莫道煆炼顽铜钝铁纵有跃冶之金亦教他立地百杂碎去良久靠拄杖云莫怪渠侬多意气秪因曾踏两头关
上堂问挝皷陞堂即不问曹溪消息事如何师云水犹西竺味山共宝林幽进云开口成双橛扬睂落二三离此二途请师直道师云分明记取进云有一人天不能葢地不能载和尚者里还着得他麽师云山僧着得儞进云恁麽则礼谢和尚师云不消一句乃云一剑当轩横屍万里全锋敌胜罕遇作家若是同死同生底氷凌上走马剑刃上翻身又有甚麽难直下向黄面瞿昙四十九年演说不到处历代老汉千七百则提持不及时那边更那边一坐坐定如壮士展臂不藉他力然後兴无缘慈作不请友行胜深事发最上心天上人间魔宫虎穴随类示现度诸有情建大法施广为饶益乃至观三千大千世界无有如芥子许不是我舍身命处大丈夫宁作心师不师于心喜笑怒骂举动施为无非大用大机岂是他小根魔子可以置喙于其间哉所以我临济大师或应物现形或全体作用或把机权喜怒或现半身或乘狮子或乘象王以毒攻毒以楔攻楔一一皆是金刚圈栗棘蓬有般担板汉自不曾梦见他古人汗臭气秪管说目视云霄口吞佛祖手擎日月背负须弥我且问尔宝葢山作麽生负直饶说得负处分明祖师坐在象鼻峯更与儞索饭钱在卓拄杖下座
冬至监院敬止四旬初度上堂问世尊降生後有云门作证监院庆诞即今师意如何师云铁轮天子实中勑进云万古千秋去也师云石笋抽条长丈二问天地与我同根万物与我一体即今阴极阳生请师别通消息师云适来道过了进云父母已生置之不问未生已前是何意旨师云功不浪施进云大地从来无寸土灵苗岂逐四时迁师云理无曲断问果熟香飘远花开刦外春今朝庆祝句特地乞敷陈师打云也少者一棒不得进云不落寿量句更请师道师云我若坐时儞须立进云长将日月为天眼惯把须弥作寿山师云我若立时尔须坐乃云大人具大见大智得大用表里融通人天仰赖梯航三有津济四生辅弼宗师纲维丛席三世诸佛以之转大法轮历代祖师以之传持慧命不伐不矜任劳任怨昔闻其语今见其人事既如是理亦如然括十虚作一金刚体无欠无余总大地为一坚密身何增何减阅古今而靡坏历劫石以常存阴阳岂可推移寒暑讵能迁变能为万象主不逐四时凋草木昆虫悉凛威光履地戴天咸知庆贺山僧今日也祗得应时及节锦上铺花且作麽生得应时及节去以拄杖卓一卓云君子道长小人道消
雪槱朴禅师
上堂问七事横拈戈矛满地法战塲中请师出手师云琉璃瓶内托须弥进云定慧等学明见佛性此理如何师云日里麒麟看北斗进云众色归空空归何所师云木马上金梯僧礼拜归位问三藏十二部一切修多罗尽是佛说的和尚今日上堂说个甚麽师举拄杖云只说者个进云疑情未断话头不破请师明指师打一棒云还知落处麽进云一棒一喝吾师平日常用除棒除喝请师速道师震威便喝僧罔措师复打乃云冻云欲雪不雪普贤象驾峥嵘岭梅半合半开少室真风漏泄荐不荐瞥不瞥若也瞥切忌眼中重着楔复举龙门佛眼和尚云一入龙门事事竒闻声见色不思议山青水绿缘何事尽是诸人力使之大小龙门虽则面赤不如语直然无端向声色门头鼓动人家男女曹溪则不然一入曹溪绝正竒离声离色离思议山青水绿原无事着眼看来早错之大众龙门易登曹谿难入直饶入得曹溪门犹未识关棙子在欲识关棙子麽问取降龙塔去
晚叅世尊不说说迦叶不闻闻须菩提岩中宴坐天帝释动地雨花直至如今塞眼塞耳筑头筑额争奈时人有眼如盲有耳如聋所以我若说时尔须听我不说时又听个甚麽直须我说时无一字到尔耳我不说时尔须浇肠沃胃始得然则山河大地草木丛林风声树声鸟声水声刹说尘说炽然说尔何不闻既总不闻不但不识说法底人要且未识听法底是个阿谁不见古德云四大色身不解说法听法脾胃肝胆不解说法听法虚空不解说法听法是甚麽解说法听法於斯明得方知道世尊不说而说迦叶不闻而闻一切者冻脓拈椎竖拂摇唇鼓舌尽是热椀鸣声虽然更须信有无舌人解语无耳人解听方有说法听法分只如山僧与现前诸人各各有舌有耳又唤阿谁是无底露柱闻得呵呵大笑云某甲岂不是便与劈头一棒云我也知尔是个系驴橛汉
腊八上堂拈香此一瓣香信手拈来供养我本师释迦牟尼佛所要法界普薰个个筑着鼻孔豁开梦眼人人知有今朝敛衣就座皇宫不肯住六载雪山居炼将肉似骨冻得眼如眉犹然说寱语刚道覩星竒一言既出口驷马远难追欲将家丑洗除是忤逆儿大众曹溪是他家儿孙为甚不克绍祖父基业只一味播扬家丑还会麽剑为不平离宝匣药因救病出金瓶然则应时应节也要彻底掀翻免致诸人生受沉屈只如世尊道竒哉一切众生具有如来智慧德相只因妄想执着而不证得证不证且置还知如来众生落处麽乃举拂云只在者里还知妄想德相落处麽也只在者里既总在者里方起妄想时德相在甚麽处着及证德相时妄想又在甚麽处着妄想既除德相既证通身是个如来众生又在甚麽处着所以菩提湼盘是妄想真如解脱是妄想三聚净戒五分香薰是妄想有佛道可成有众生可度是妄想乃至欲除执着欲证智慧也是妄想既总是妄想世尊为甚麽却恁麽道要会麽待少刻圆戒後与尔注破
解制上堂问如何是第一义师云春雨细如[糸*系]进云离此还有向上事也无师云春泥滑似油进云结制後不悟解制前不迷如何是不迷不悟底道理师举拄杖云汝唤什麽作拄杖进云祗如万法归一某甲早已串却了也一归何处请和尚速道师以拄杖画一画云还串得者个麽僧礼拜云与麽则万古山川海岳止师便打乃云尽十方世界是个禅堂诸人作麽生结尽十方世界是禅堂里蒲团诸人作麽生解直饶道结底即是解底解底即是结底又何曾出得者圈[袖-由+贵]所以前日结底权且鈎帘归乳燕今日解底祗是穴纸出痴蝇事不获已依例攀条且放你东去西去然则门里出身易身里出门难诸人作麽生会得出身句会得也吃曹溪棒会不得也吃曹溪棒何故心不负人面身鉢盂捧在汝手终是宝林门外汉虽然人人尽道鉴祖说法传心且道有法可说无法可说若道有法可说祖师云本来无一物若道无法可说祖师又道何期自性本自具足毕竟如何折合以拄杖倒卓复掷地云还乡尽是儿孙事祖父从来不出门
起龙呆石果禅师礼祖拈香法语
坛经句下悟心宗有愿多年觐祖容最喜今朝亲觌面山峦耸翠水溶溶乃举香云者瓣心香怀来四十余年今日对众拈出供养不是酬恩亦非了愿只要尽人识取报本朝宗一句只如者一句又作麽生道咦千峯势到岳边止万派声归海上清
礼　憨山大师塔院
中兴曹谿地法社大勳臣不触君王怒焉得祖师亲冐尽蛮烟瘴雨弥显不缁不磷赢得堂堂正体坐断凡圣要津虽然尽道匡庐留不住岂知叶落必归根
阿盘禅师语录
师名智珠号蘧宿有尊者之称江南徽州婺源汪氏子生明崇祯己巳母梦月轮入室而孕胎素二七月方产产时异鸟鸣庭白烟篆室五周能读喜持准提圣号亦勤瞻礼岁十五於夫子一贯之义心性开朗十七遍絫海内知识发明向上玄微扩通内外典籍廿一具戒於南岳荆紫念四嗣曹洞宗且拙讷翁廿六任诸名刹六坐道塲四十九方住斯山结制上堂曰冻云深锁曹溪内不放出外不放入绿树横施象岭上如布网下若重栏於中表里精麄是非坐断不论眼底有筋皮下无血者一齐监定於七尺单前或行或坐屏绝诸缘但以一个扑不碎底泥团壁立睂轮如猛兕角力直待曹源水涨象岭花开方为诸人解开线道抛出行缠若冲天之丹凤鼓翅太虚如出网之金鳞伏波羣海始显我老祖门下施为迥异具杀活之权应用超时有通天之作电机秋朗下视诸方还委悉麽遂挥拂云金刚际下翻肋斗无相峯前唱鹧鸪僧问封却布袋口打开柱杖头作麽是举一不得举二曰截耳卧街鞭屍屈项曰放过一着落在第二又且如何曰番人不系腰曰曹谿波浪如相似无限平人被陆沉如何得免斯患曰你即今在甚麽处僧沉吟曰又没了一个僧便喝曰犹是棺材里瞠眼上堂择乳鵞王眼底光吞日月吞龙金翅胸中势夺须弥具如是度量如是拣辨曹谿看来是甚傀儡抛丝底手叚不见道有照有用座主施为全收全放鬼家活计虽然如是且道毕竟以何为直截之机蓦掷拄杖云咦火後一茎茆僧间择乳鵞王素非鸭类未审以何为用曰楚王城畔汝水东流曰吞龙金翅有如是威力为甚不及佛之一缕曰泽广藏山理能伏豹曰如何是曹谿境曰水远曲成沙若面山高盘就树如鳞曰如何是境中人曰额下藏睛睂两朵胸前盖胆几茎毛曰人中意又作麽生曰不卖云门陈宿饼岂容洞山一茎虀
解制上堂上林花发鸣新绿低树烟明系澹红万里悉成芳草径腰包又见逐春风大众九十日饭钱不与诸人打算祗是东去西去切不可踏着国王地若踏着即犯五逆大罪为甚如此者里明得便知心法无形贯通法界诸法无生因心而有还有明得者麽僧问自在且置如何是心法曰鬼争漆桶曰如何是直指单传一句曰罗浮蝴蝶大如篮曰毕竟传个甚麽曰一犬吠虚千猱啀实上堂僧问秋风蹶起品物咸凋未审还有不凋者麽曰问处分明曰分明犹是现成境界毕竟如何是不凋之物曰志公原是晋时人僧礼拜师打曰不得错会问前唐法运如天壤近日风规请指陈曰衣不离肩鉢不释手曰恁麽则律堂法制也曰者梵志家奴便打乃曰三转法轮成话柄曹谿何事日无休拈来五岭云颠倒推出三山水逆流不谓韶阳公案异要知杖底别春秋紫湖狗大沩牛戴角擎头得自由馊饭残羹俱罄尽维新一曲寄王侯众中莫有宫商一致者麽良久曰水冻鱼难跃天寒草发迟
祖涅盘前二日请上堂问祖未涅盘权开生杀既涅盘後如何监觉曰芙蓉江上秋风老绿树崖中夜色寒曰即今还是生杀也监觉也曰峩嵋白长老曰毕竟作麽得一回端的曰巢知风穴知雨曰恁麽则多谢桂花台畔月今朝共照我图南曰仔细幔天网子问当阳佛法似地擎天正与麽时请师高唱曰红梅与绿柳争妍曰者是体如何是用曰玄鸟共白猿鬬富曰岭头昨夜秋声静别有疎钟透北垣曰封后先生问道历秋深光澄野水如何是见性底意师随声便棒僧拟开口复棒曰性在甚麽处曰如何是非台明镜曰天外青山寡色曰无树菩提又作麽生曰耳边流水无声曰恁麽则掀开日月光无尽击碎风云绝点埃曰犹是髑髅里境界乃曰问得金水桥起舞降龙塔[跳-兆+孛]跳也是一塲生灭因缘欲知不生不灭底意麽良久曰记得祖师有道通贯无碍难胜标旨底密谕天得之以统御坚地得之而疆分固人得之而圣仙得之而玄三乘得之而尅证无漏六道得之而永离酸楚千百世之下往往被不识本源者以生灭心左之右舞移高补下致使法社偃蹇宗图紊乱不肖今幸值老祖归宁之日为天下有本源者从头拈出庶令各个知有此叚广大秘藏虽然如是要且眼中着得须弥山耳中纳得大海水底方许有少分领畧设以父母所生耳目作见闻会不啻韩獹逐块乃竖拂曰见麽拂拂曰闻麽若恁麽会去话在言前曹谿不惜唇皮为诸人一回颂出复挥拂曰五彩画虚空等闲便成迹石女即为宗木人道不必掀翻大日轮照破空王脊生也一二三灭也三二一真净妙难思幸勿于中立且道为甚如此掷拂云昨日廿九今朝初一上堂明镜当台摄尽百千邪照神符肘後招回无限竛竮假使客乡负贩异国徒流于无量劫背觉亡返者莫不知曹溪者里峯峦高托梵天古木势无边表于中具大宝坊设大法药能杀能活能放能收设有久经大冶脱尽盖缠者自然于一切处不动一念而念念圆成不起一尘而尘尘自在有时建立有时扫荡建立则不拨万象扫荡则万象凝然所谓是法住法位世间相常住还识常住相麽日日日从东畔出朝朝鸡向五更啼
终

[book_title]曹溪通志卷第三
城固马　骝岵峰　燕山李蕡幼庚　莆中周韩瑞退庵　仝较
王臣外护第七之上
道在人心如水之潜流大地无乎在无乎不在故凡有穿凿者无不得之然水非土也非土不足以制之不为之堤防则散漫横流滔　而无统故古之圣帝明王因时之宜作礼乐法度以禁治人心所谓以教化为堤防者也故吾　佛世尊将入灭时於灵山会上以佛法付嘱国王大臣岂非以道大非大力不足制之将借以为金汤耶故历观古之圣君贤臣与夫士君子之天机深邃识见远大者靡不归心此道至能超世遗荣尘视轩冕游戏死生未必不由此道也语曰有之以为利无之以为用岂谓是哉愚甞谓佛道如心儒道如身身心相须不可一息离者也惟吾佛住世天王人王恭卫守护固无论即法自东来僧从西至历观前代王臣所以崇尚者可知已惟我六祖大鉴禅师产于岭表起自寒微一旦得佛祖心印则道庇寰宇声动宸庭以至存问殷勤庄严光饰如中宗之诏肃宗之慕代宗之梦宪宗之諡以及历代旌崇海内钦服者葢人因道重道假人弘岂偶然哉要之无非城壍此道外护　门耳旧志但以锡典错载未有专门而前贤碑记　为附录非所以见君臣道合世道交兴之意也今　至帝王宰官下及文人名士无论敕旨碑铭记颂法约条章及方之内外凡有一言一事可以光扬此道关於法门兴衰者皆总类为一品目曰王臣外护适足以观风教见护法之心云谨次第如左
勑
梁
天监三年勑赐寺额曰宝林(乃韶州牧侯敬中奏请为山门第一代檀越)
唐
则天万岁通天元年赐水晶鉢盂磨衲袈裟勑
(此勑本是梵书有宝　夥墨迹现存至明天顺八年间西域　梵僧来译之)
天册金轮圣神皇帝赐赉六祖大师诏曰师以道契无为德光先圣入大乘之顿教表无相之真宗既而名播十方声誉四海万机无恼八识俱安功超解脱之门心证菩提之岸朕以身居极位事继繁煎空披顶戴之诚伫想醍醐之味恨不超陪下位侧奉聆音倾求出离之源高步妙峯之顶师以宏扬之内大济羣生横舟楫於苦海之中救沉溺於爱河之岸今遣中书舍人吴存颖专持水晶鉢盂一副磨衲白氊两端香茶五角钱三百贯前件微物少申供养以表朕之积诚仍委韶州节加宣慰安恤僧徒勿使喧繁寺宇
中宗神龙元年遣内侍薛简迎师勑诏曰朕请安秀二师宫中供养万机之暇每究一乘二师并推让曰南方有能禅师密受忍大师衣法可就彼问今遣内侍薛简驰诏迎请愿师慈悲速赴上京师上表辞疾简问道因缘法语具载坛经简驰归奏师法语上大悦其年九月复诏谢师诏曰师辞老疾为朕修道国之福田师若净名托疾毘耶阐扬大乘传诸佛心谈不二法薛简传师指授如来知见朕积善余庆夙种善根值师出世顿悟上乘感荷师恩顶载无已拜奉磨衲袈裟一缘水晶鉢一口绢五百疋十二月十九日勑改宝林为中兴禅寺三年十一月十八日勑韶州刺史重加崇饰仍赐额曰法泉寺赐师新州旧居曰国恩寺先天二年七月一日师归新州八月三日师入灭於国恩寺十一月十三日以全身入曹溪塔时韶州刺史韦璩撰碑
肃宗上元元年遣使请师衣鉢入内供奉留之
永泰元年五月五日代宗皇帝梦六祖大师请衣鉢许之七日勑刺史杨缄曰朕梦感禅师请传法袈裟却归曹溪今遣镇国大将军刘崇景顶戴而送朕谓之国宝卿可於本寺如法安置专令僧众亲承宗旨者严加守护勿令遗坠故勑
宪宗皇帝元和七年赐諡大鉴禅师塔曰元和灵照之塔
宋
太祖皇帝开宝元年王师平南海刘氏残兵作梗师塔遂为煨烬有制兴复赐名南华禅寺功未竟会
太宗皇帝嗣位太平兴国元年遣郎中李颂司徒张公重建师塔七层加諡大鉴真空禅师御笔书頟太平兴国之塔
真宗天禧四年帝同庄献皇太后遣使曹溪迎至信衣禁闱瞻礼仍赐号普遂为智度禅师兼赐藏经供器
仁宗皇帝天圣十年具安舆迎师真身及衣鉢入大内供养後遣使勑送曹溪
神宗皇帝熙宁元年加諡大鉴真空普觉圆明禅师
元
延佑四年赐金书孔雀经一部
延佑五年赐护寺免差勑(此勑本梵书天顺间西域有梵僧来译之)
皇帝圣旨帝师公歌罗竹坚参巴藏卜法旨勑谕文武官员僧俗军民人等韶州南华寺广州南华廨院住坐弘圆慈济大师等长老敬顺天道照依比先圣旨本寺所有差役人夫吃食等项尽皆蠲免亦不许徃来诸色人等住扰此寺原有佃户财物田地河水水磨资畜等项不许故意生事侵占搅扰着他自在修行因此赐与护勑敢有违者奏知朝廷治罪不饶本寺僧众倚勑势力不许违法
大都大寺内蛇儿年正月三十日
明
宣德二年淮王之国赐绣罗汉十八幅
正统十年赐大藏经勑谕
皇帝圣旨朕体天地保民之心恭成皇曾祖考之志刊印大藏经典颁赐天下用广流传兹以一藏安置广东韶州府南华禅寺永充供养听所在僧官僧徒看诵赞扬上为国家祝厘下与生民祈福务须敬奉守护不许纵容闲杂之人私借观玩轻慢亵渎致有损坏遗失敢有违者必究治之故谕
天顺间赐金书华严经二部
成化乙酉迎师衣鉢入内供养仍命列刹掌教迎供及各官士民各赴瞻礼
序
成化二十一年御制坛经法宝序
朕闻佛西方圣人也为善不倦博济无穷又曰佛弼也其能弼世教而隆大行者也故周颂曰佛时仔肩示我显德行是知佛为弼训无余蕴矣昔达磨远归东土不立文字直指人心见性成佛夫性天人一也文字为心之画而性融焉有善有恶有邪有正得其正则性善而言顺得其邪则性恶而言乖子思曰自诚明谓之性又曰诚者天之道也不诚无物苟能於性上究其真宗辩其善恶则圣贤地位何患乎不至耶故佛乐於为善心无邪见性体圆明虚灵澹泊於空而不着空於相而离诸相所以成佛果而弼隆朕治道也若谓崇供养而求福田利己朕所不取焉越岭南有禅师者卢能乃新州人也师於黄梅得衣鉢之传究性宗之学隐於曹溪没後其徒会其言传为坛经法宝其言正其性善大槩欲人修诸善道离诸恶趣与吾儒穷理尽性自诚入圣之理而无殊矣因万机之暇制为序命廷臣赵玉芝重加编录锓梓以传为见性入善之指南云故序
疏记
清平南王募化南华寺祖殿周廊疏
南华为韶阳胜地自智药三藏掬水寻源而曹溪之名着焉又有　大监禅师衣鉢南来法幢大建以上接如来心印而下演五宗诸派之传於是海内称选佛名塲者輙以此地屈第一指余闻之已久企仰殊切适我皇清御宇绥定南邦余奉简命同　靖籓开辟兹土垂二十年以军旅方殷未遂瞻礼顷荷朝廷威灵又赖龙天护佑车书一统境内又安兼得文武大小臣工上下协心人和政简乃得乘闲前徃一谐夙愿见山环水遶林木苍苍真为上刹历朝以来屡赐田宅衣物勑书宝墨存绀殿中数千百年如新也特以岁久不修殿廊胥圮周观谘度怃然太息者久之是用发心大为葺建苐以世间好事须众人为之佛法善缘尤赖众人成之将伯助予不能不望于诸君子焉各剖其槖各勉其力总期累石以成泰山不独佑我国祚亿万斯年而所种福田亦当无量矣知好施乐善人有同心固不待余为饶舌尔
康熙六年岁次丁未孟夏吉旦题
赐紫劝缘督理沙门真修
又
平南王重兴南华寺记　(岁次戊申仲春吉旦立)
自像教东来应化震旦寓以内宝山钜刹古德振锡者更仆不能数也而选佛名区輙以南华屈第一指以其为世尊衣鉢而五宗之派之所由衍耳余生长三韩饫闻已久天南万里引睇无从顺治己丑奉简书同靖籓恢克东粤过回龙之峡指象岭之峰为低回者久之至於今垂二十年以戎务方殷未遂瞻礼康熙丁未春幸藉国灵境内安堵燔燧不惊军府多暇遂得一展谒焉自明成化修建以来岁久不葺堂殿周廊半就倾圮眺览之际深用怃然因不揣绵力僭为倡首而自靖籓以及宦粤诸君子皆踊跃奖奋捐助有差亦足见瞿昙之默佑而乐善之有同心矣但念祖殿居佛殿东道纡地隘厥制弗称又祖之立教以无念无住号不二法门而佛殿祖殿岐出两途厥义亦弗称窃欲移祖殿於佛殿後移藏经楼于祖殿之址以见正印真传顿教直入之意适青乌家相度形势审曲绘图不谋而符遂决意更之庀材鸠工即卜吉矣而卓锡泉佑涸多年忽尔濬发万众翕然以为得未曾有下至工役无不生懽喜心子来恐後焉启工於丁未之秋初落成於戊申之春杪计费银若干两食米若干石木石陶瓦购之本山者外基石街石则购自广韶二郡铁力木则购自粤西水逆滩高山深路远运致艰难工力繁浩冥冥中实阴翊之今自二殿至诸楼至前後门庑[矢*见]制宏敞焕然改观矣一时之盛事亦千秋之善果也故余不惭不斐直述其槩勒之贞珉以示於後人且欲举曹溪一滴沛之大千为同善者劝焉
俺达公卓锡泉碑记
曹溪寺後里许有井香润流溢而美者曰卓锡泉相传师浣所授衣无美泉振锡卓地泉遂溢出其水濆薄洋溢甘冽异他处有时竭则随祷而应旧建碑亭题卓锡泉傍镌宋苏端明学士铭语传之故老明代崇祯年间泉涸七阅月吉水尚书李曰宣者来山焚祝泉洄故流今康熙四年泉又竭视井若焦燥不复浥刺之戞戞皆砂石声葢两年间如一日矣丁未杪春予随父王瞻礼登陟遍访诸名蹟寺僧导行指其处兼述所以中[监-皿+立]他碑向之所谓卓锡泉碑者湮没荆棘中横断剥蚀藓溃尘封字不可辩几不知有所谓卓锡泉也者余咲谓僧曰我当为师卓一锡也僧不解余语之故曰是宜还他卓锡泉为是捐赀命僧重镌勒石且默祷之遂於是年四月念有八日碑成建置五月朔四日犁明溪云不生明星在天微闻井中漉漉有声童子归报寺僧水已寸许烟霞郁蒸从井上盘结踰时方散阖寺僧众宣讽罗拜顷之盈溢满井泓流不异他时虽源流去来冥然难稽然际会适及谓非一日因缘异数不可也遂记之因作偈曰泉之生谁或激泉之灭原不息不生不灭真谛谁识外枯中腴灵机偶寂我今从师为师卓锡
康熙七年岁次戊申仲夏吉旦
平南王重建御经阁碑记
予自丁未重建曹溪取法门不二之义迁祖殿於御经阁地直大雄殿後戊申既竣事矣将以旧祖殿地建阁命日者卜期云岁在壬子恊吉因休诸役以俟时及今春以期至告乃遣官召匠选材必良程工必固以斵以构载覆载涂经始於七月十七日落成於十月念七日具勒缘起以诏来者盖天下道塲多有藏经赞扬讽诵所以祝厘祈福依教修行然每由於僧徒上请而曹溪一藏为明英宗特赐重以敕书始构杰阁名曰御经所以尊休命而夸付嘱之盛事也万历甲戌辛卯再修康熙丙午复修稍撤朽蠧饬以丹垩予则尽易其旧而新是图与前後殿庭共垂悠远良以国王大臣惟法是护不忘誓愿用极庄严将使阁中一部一函与龙宫华藏同放光明同闻敷奏阴翊王度洵非小补若乃曹溪建置特地更新阁基之祖殿既成祖基之经阁复举虽踵事增华而适还本有规模严整气象完密与山川深秀之势妙合自然则予镇抚南服二十余年风雨顺时民物安阜藉地方之同心同力者荅天庥而垂下泽於此道塲廻向结缘若合符节是举也总督大司马周公讳有德比归礼祖捐金倡助在庚戌秋而总督少司马金公讳光祖廵抚中丞刘公讳秉权提督左都督严公讳自明及藩臬诸大夫左布政使徐炟按察司佟养钜督粮道参议徐养仁督学道佥士沈令式驿盐道佥士王令掌印都司金珙各出净坛嘉与有集予嗣子少保公之信次子都统之孝咸体予怀相率供事皆与予乐相其成非敢云灵山一会俨然未散庶几於六祖门庭得大观而收全局以祝我国家金瓯无缺玉烛长调是予之愿也矣
康熙十一年十月　　日
两籓盛典
(平靖)两王延请曹溪融六大师于羊城长寿禅林讲演楞严祝国佑民仰羡锡紫睿旨平南王闻曹溪岭南之精蓝有肉身菩萨居焉名曰六祖授单传之直指收衣鉢之西来嗣後五派徧满寰区佐世化而黎庶皈心复至善而阐开性地间出其人弘扬此道是称佛子兹融六禅师慧根戒德异众不群可称法门之高足延讲楞严云众虚徃实归似时雨润于焦枯如摩尼遂於众愿睿心仰羡特以紫衣而嘉尚之祝厘国祚邦畿以表佛法金汤不负灵山之嘱云尔
顺治八年四月　　　　　日
靖南王闻智药掬水香而择地卢行者传衣鉢以曹溪大阐宗风续佛慧焰支分五派徧摄寰区弼世化而揭昏蒙旋良知而符至德万善同归转物为务其中弘扬此道者代不匮人兹融六禅师高县慧日彻照康衢诚为法门之白足延讲楞严云众望腹皈心可谓苦海之津梁人天之圆镜者也睿心仰羡特以紫衣而嘉尚之祝愿帝道皇图以表佛法金汤不忘灵山之嘱云尔
顺治八年四月　　　日
後学监院弟子可相谨录
(此篇宜在康熙以前因系续入未易改刻姑暂附存嗣容更定)
重兴曹溪督工题名
督修信官朱良弼　刘承业　田国柱　张逢吉
督工信官苏志祥　郭有才　高万良　韩友名
张国祥　花永昌　周　成　徐得友
吕国柱　刘希贵　马如龙　徐弘勳
王成龙　朱　宝　陈　雄　刘国柱
督理灰石厰信官　吴守德　谢茂功　吴邦华
徐之翰
管工匠　孟　山　陶国亮
管彩画　李世福
管油漆　周进忠
管烧窰　杨　魁
赐紫重兴曹溪沙门真修
督理都纲司兼禅堂监院可相
监修耆旧僧德兴　　净??　慧聪　塔主法乾
都管僧如满　　　通圣　智大　湛怡
督理住持宗苇　　　前住持悟胜　圆曦能持
重建藏经阁督工题名
督修信官万有才　马必腾　高天爵
管工官田　武　沈得胜　张起胜
苏启召　闫应上　吴有才
管工匠陶国亮
劝缘戒僧真修
督理都纲司可相　住持宗苇　清晃　圆科
塔主德兴　能持　都管真祥　福宽
外护第七之中
序类
元
法宝坛经序
释德异(至元庚寅)
妙道虚玄不可思议忘言得旨端可悟明故世尊分座於多子塔前拈花於灵山会上似火与火以心印心西传四七至菩提达磨东来此土直指人心见性成佛有可大师者首於言下悟入末上三拜得髓受衣绍祖开阐正宗三传而至黄梅会中高僧七百惟负舂居士一偈传衣为第六代祖南遯十余年一旦以非风幡动之机触开印宗正眼居士由是祝发登坛应跋陀罗悬记开东山法门韦使君命海阐者录其语目之曰法宝坛经大师始於五羊终於曹溪说法三十七年沾甘露味入圣超凢者莫记其数悟佛心宗行解相应为大知识者名载传灯惟南岳青原执侍最久尽得无巴鼻故出马祖石头机智圆明玄风大振乃有临济沩仰曹洞云门法眼诸公巍然而出道德超群门庭嶮峻启廸英灵衲子奋志冲关一门深入五派同源历徧炉锤[矢*见]模广大原其五家纲要尽出坛经夫坛经者言简义丰理明事偹具足诸佛无量法门一一法门具足无量妙义一一妙义发挥诸佛妙理即弥勒楼阁中即普贤毛孔中善入者即同善财於一念间圆满功德与普贤等与诸佛等惜乎坛经为後人节畧太多不见六祖大全之旨德异幼年尝见古本自後遍求三十余载近得通上人寻到全文遂刻於吴中休休禅庵与诸胜士同一受用惟愿开卷举目直入大圆觉海续佛祖慧命无穷斯余志愿满矣
明
刻坛经序
李材(丰城人　都御史)
尝考孔子有曰朝闻道夕死可矣原始要终故知死生之说岂不以必闻道者乃不徒死不徒死者乃为不虚生也乎嗟乎此非真有见於性命之际者未易以语此也故子贡以夫子之文章可得而闻其言性与天道不可得而闻而世之学者复漫曰文章之所在即性与天道之所在也此其所以旷数千年而圣人至命尽性之学卒以不尽闻於世也释氏之为学诚与儒异然以其不立文字故牿亡晦蚀者少而宗传因以不冺其徒之慧达者亦间起而追绎之有以绍明其如綫之绪如六祖者其尤杰然者也今其书具在利生说法何啻万有余言总之俱从自性起用无一蔓语谓非真有见於性命之际不可也新兴自汉已入中国逮今二千余年藻雅猷伐世有其人求能脱然於世累超然有悟於性命以几不畔於道者有其人乎吾是以有愧於人因诸生之请也俾邑令王君道服刻而广之庶因有悟者且有激云
重刻法宝坛经序
杨起元(归善人　少宰)
儒者类以了生死观佛而诋其不可以治天下国家夫心明而不可以治天下国家是目明而不可以视耳明而不可以听岂事之理哉愚谓佛学经世之极者也而不与世为偶夫身在堂上然後能辩人於堂下身在井上然後能救人於井中若混於堂下则俱迷从於井中则俱溺此其故予难言之矣要可以意会而不可以言悉予不佞无默识之才有途说之病而六祖大鉴禅师予东粤人也得法黄梅弘法曹溪是有法宝坛经之籍东南人士家传人诵咸曰此佛而儒者也其直指人心见性成佛与吾孟氏道性善称尧舜同功则不以异端摈弃有自来矣而予随众读诵晚乃自谓有得於其见过知非之旨孔子曰已矣乎吾未见能见其过而内自讼者也何绝望至此哉葢过不在於过而在於善凢吾人自以为善而帖然安之者即过也何者是皆识为之也识生於习孔子之所谓习即佛之所谓业也业识所现智者过而不留而愚夫执以为是以至认贼为子丧真失常葢孔子於其门人仅许颜子有不善未尝不知於其交游仅与伯玉欲寡其过而未能至其自鸣亦仅曰五十学易可以无大过矣葢其难如此凢吾人不见性体即不能见过性体一见过状历然不能见过而自谓见性者欺也不至见性而自谓见过者亦欺也见过者是见性之实也见性如人之活见过如人知痛知痒谓活人不知痛痒无是理矣问人之活否曰知痛痒矣问人见性否曰知过矣此孔子之旨也亦佛之髓也六祖坛经屡发之矣於法达念法华三千部而责其负此事业全不知过他日又语神会曰吾尝见自心过愆不见他人是非好恶何不自知自见乃问吾见与不见至哉言乎葢菩提无树明镜非台直入此门方知真实世之学人树菩提而台明镜者即以为贤此有为之法有漏之因宜其麻木不知痛痒也老子曰自知者明自胜者强故坛经之旨使人自知自胜自兢业自笃恭其修身治世之益有非言说所能尽者孟子曰行有不得者皆反求诸己其身正而天下归之诗云永言配命自求多福此之谓也此予之所自谓有得於坛经者也虽然安知予之自谓有得者之非失耶偃鼠饮河仅足自充其腹耳然一滴之水即全河之水见少见多与水无与後之诵经者得无以予言增业哉此经南中无善板故重刻而序之如此葢欲吾人由是经教以诣我孔圣见过自讼之域安而能迁净而能洗共证本来净诸业障而已矣
重刻法宝坛经序
屠隆(鄞人　礼部仪制主事)
佛者觉也觉悟也悟本性也本性之中妙湛圆寂本自无迷又焉有悟众生染着尘溷播弄识神昭昭灵灵精光外走六根四大不悟假合于是有形骸障饮食男女妄生贪着于是有嗜慾障豪杰殚智力以营世务于是有名功障才士骋聪颖而工藻缋于是有文字障拘常随俗缚而不解则有事障穷玄参妙悟而转迷则有理障种种颠倒惣属无明沉沦诸趣轮转生死实由于此初祖西来尽扫文字见解单提性宗顿悟成佛是故迷情未尽则历万劫而不超凡自性若明则一刹那而立证圣既曰自性本自如如迷时谓之众生自性非减佛是众生譬之水结为氷不离此水悟时谓之佛自性非增众生是佛譬之氷消为水本自无氷迷则有缚有解愈解愈缚悟则无缚无解并解缚而两忘迷则以药治病药即是病悟则无病无药合病药而双遣当其久在迷涂千生万劫无限辘轳及其豁然大悟一了百了有何阶级故悟惟一顿安得有渐分顿渐二门不悟者之言也何以故六祖一樵采獦獠闻无所住而生其心言下立悟遂传诸佛心印神秀之徒时时定摄时时拂拭而争祖争衣贪嗔不除故知悟必以顿渐则未悟悟之法门有一无二六祖之法宝坛经葢言悟也言顿也其言迷时师度悟时自度心悟转法华心迷法华转悟之谓也其言凡夫即佛烦恼即菩提前念迷即凡夫後念悟即佛顿之谓也打迷网于一空耀心珠于独朗布宝筏于苦海秉慧炬于昏衢未有若此经之明白直截者也六祖未尝读书识字而吐语为经符契于圣乃知般若之中何物不照何义不了云间侯大将军绳武昔阃粤东参礼六祖皈依三宝祗奉如来为补陀大檀越今刻此经于海上以广大乘之教以弘普度之心而属隆一言发明宗旨隆博地凡夫未明心地以迷人而强作悟语是诸佛菩萨之所呵也隆则乌敢若乃投诚佛门赞扬功德其庶乎立悟之因地也
刻法宝坛经序
释德清
或谓吾佛四十九年末後拈花且道未谈一字单传达磨西来直指人心见性成佛不立文字目为单传此经岂非文字乎然殊不知此事人人本来具足不欠一法不立一法既本具足是则佛未出世尘尘刹刹未尝不炽然常说祖未西来物物头头未尝不分明直指如是观之世尊终日直指达磨九年说法又何有教外教内单传双传耶若人顿见自心者则说与不说皆戏论矣此坛经者人人皆知出于曹溪而不知曹溪出於人人自性人人皆知经为文字而不知文字直指人心心外无法法外无心一味平等原无纤毫回避处悲哉人者觌面不知知则谛信不疑本来无事无事则又何计佛祖出世不出世说法不说法耶则此刻刻空中乌迹耳
文类
为灵通侍者戒酒文(有引)
释德清
予初入曹溪持瓣香敬谒六祖大师时见主塔僧每月朔望之期以酒供奉灵通侍者诘其所因僧曰侍者本西域波斯国人乘海舶至广州闻六祖大师因随喜归依愿为侍者永充护法卫安曹溪道塲但性嗜酒不能戒饮大师许其偷饮以此妄传愚僧不达遂为常规相习至今凡千年矣未有能为侍者洗其污者末法弟子某蒙荷祖师摄受来整曹溪已经期年今於万历辛丑腊月八日乃吾佛成道之辰特为合山众僧普受戒法虑愚僧执迷不化乃先为侍者洗白一心以谢众口敬拈瓣香上禀祖命告侍者曰恭惟灵通无问所从既为护法当合至公侍者当初亲承听法本来无物如何不达若达本无五蕴非有岂有真空而好饮酒祖师教人饮甘露浆非以糟汁灌此秽肠我观侍者不离祖师终日说法岂可不知知之既真悟之已久岂有不迷自扬家丑我谓侍者决无此情愚僧不达认以为真大家昏迷日夜酣醉是于祖师岂不为累我戒众僧不许饮酒众以侍者便为借口众僧坏法侍者为倡今日不止展转虚妄嗟此末法丛林凋敝我愿侍者早为之计若真护法请从此始侍者不饮谁敢启齿我今稽首哀鸣祖师彻底掀翻破此愚痴打破疑团摵碎酒器齐证无生同登佛地今後供养三德六味侍者受用与祖无异以此护法功德无比内外清净顿消尘滓灵源迸溢枯木回春山河大地共转法轮
碑记类
唐
元和诏諡大鉴禅碑记
柳宗元
扶风公廉问岭南三年以佛氏第六祖未有称号疏闻于上诏諡大鉴禅师塔曰灵照之塔元和十年十月十三日下尚书祠部符到都府公命部吏洎州司功椽告于其祠幢葢钟鼓增山盈谷万人咸会若闻鬼神其时学者千有余人莫不欣跃奋励如师复生则又感悼涕慕如师始亡因言曰自有生物则好鬬夺相贼杀丧其本实誖乖淫流莫克返于初孔子无大位没以余言持世更杨墨黄老益杂其术分列而吾浮屠说後出推离还源今所谓生而静者梁氏好作有为师达磨讥之空术益显六传至大鉴始以能劳苦服役听其言言希以究师用感动遂受信具遁隐南海上人无闻知又十六年度其可行乃居曹溪为人师会学奔来尝数千人其道以无为为有以空洞为实以广大不荡为归其教人始以性善终以性善不假耕锄本其静矣中宗闻名使幸臣再徵不能致取其言以为心术其说具在今布之天下凡言禅皆本曹溪大鉴去世百有六年凡治广部而以名闻者以十数莫能揭其号乃今始告天子得大諡丰佐吾道其可无辞公始立朝以儒重刺虔州都护安南由海中大蛮夷连身毒之西浮舶听命咸被公德受旗纛节戟来莅南海属国如林不杀不怒人畏无噩允克光于有仁昭列大鉴莫如公宜其徒之老乃易石于宇使来谒辞其辞曰达磨乾乾传佛语心六承其授大鉴是临劳勤专默终揖于深抱其信器行海之阴其道爰施在溪之曹庞合猥附不夷其高传告咸陈惟道之褒生而性善在物而具荒流奔轶乃万其趣匪思愈乱匪觉滋误由师内鉴咸获于素不植于根不耘乎苗中一外融有粹孔昭在帝中宗聘言于朝阴翊王度俾人逍遥越百有六祀号諡不绝由扶风公告今天子尚书既复大行乃诔光于南土其法再起厥徒万亿同悼齐喜惟师教所被洎扶风公所履咸戴天子天子休命嘉公德美溢于海夷浮图是视师以仁传公以仁理谒辞图坚永胤不已
六祖大鉴禅师第二碑(并序)
刘禹锡(礼部尚书)
元和十一年某月曰诏书追褒曹溪第六祖能公諡曰大鉴实广州牧马总以疏闻繇是可其奏尚道以尊名同归善善不隔异教一字之褒华夷也怀得其所故也马公敬其事且谨始以垂後遂咨于文雄今柳州刺史河东柳君为前碑後三年有僧道琳率其徒由曹溪来且曰愿立第二碑学者志也惟如来灭後中五百岁而摩腾竺法兰以经来华人始闻其言犹夫重昏之见聪爽後五百岁而达磨以法来华人始传其心犹夫昧旦之覩白日自达磨六传至大鉴如贯意珠有先後而无同异世之言真宗者所谓顿门初达磨与佛衣俱来得道传付以为真印至大鉴置而不传岂以是为筌蹄耶刍狗耶将人之莫己若而不若置之耶吾不得而知之也按大鉴生新州三十出家四十七年而殁既殁百有六年而諡始自楚之东山从第五祖得授记以归高宗使中贵人再徵不奉诏苐以言为贡上敬行之铭曰至人之生无有种类同人者形出人者智蠢蠢南裔降生杰异父乾母坤独肖元气一言顿悟不践初地五师相承授以宝器宴坐曹溪世号南宗学徒爰来如水之东饮以妙药瘥其瘖聋诏不能致许为法雄去佛日远群言积忆着空执有各走其域我立真筌揭起南国无修而修无得而得能使学者还其天识如黑而迷仰见斗极得之自然竟不可传口传手付则碍于有留衣空堂得者天授
宋
南华长老题名记
苏轼
学者以成佛为难乎累土画沙童子戏也皆足以成佛以为易乎受记得道如菩萨大弟子皆不任问疾是义安在方其迷乱颠倒流浪苦海之中一念正真万法皆具及其勤苦用功为山九仞之後毫厘差失千仞不复呜呼道固如是也岂独佛乎子思子曰夫妇之不肖可以能行焉及其至也虽圣人亦有所不能焉孟子则以为圣人之道始於不为穿窬而穿窬之恶成於言不言人未有欲为穿窬者虽穿窬亦不欲也自其不欲为之心而求之则穿窬足以为圣人可以言而不言不可以言而言虽贤人君子有不能免也因其不能免之过而遂之则贤人君子有时而为盗是二法者相反而相为用儒与释皆然南华长老明公其始葢学於子思孟子者其後弃家为浮屠氏不知者以为逃儒归佛不知其犹儒也南华自六祖大鉴示灭其传法得眼者散而之四方故南华为律寺至吾宋天禧三年始有诏以智度禅师普遂住持至今明公葢十一世矣明公告东坡居士曰宰官行世间法沙门行出世间法世间即出世间等无有二今宰官传授皆有题名壁记而沙门独无有矧吾道塲实补佛祖处其可不严其传子为我记之居士曰诺乃为论儒释不谋而同者以为记
南华寺重修法堂记
余靖
孟子曰圣人者百世之师也葢至圣之道高深广博百世而下遗烈犹存贤者袭其[矢*见]模学者窥其户牖此其所以日钻岁仰归之无穷者也然而道之大者必久而後隆事之美者不一而能具昔者六祖大鉴禅师初传信器归隐海峤混迹弋猎艰难备尝及其建梵宫登师座敷陈真觉开导人天其亦勤矣灭度已来四百余载虽千灯继照光徧河沙而布金遗址筌蹄寂寞向非睿哲当天英材接迹讲求世务余力佛乘曷能恢复宗风以续先轨者哉天禧四年前转运使起居舍人陈绦上言曹溪演法之地四方瞻仰岁入至丰僧徒至众主者不能均济率多侵牟乞於名山佥选宿德俾其举扬宗旨招来学徒制诏曰可於是南阳赐紫僧普遂首膺是命庄献皇太后今皇帝亲遣中贵人诣山迎致信衣禁闱瞻礼遂师得於便座召对移刻陛辞之日赐号智度禅师锡以藏经供器金帛等当时恩顾莫与为比归作衣楼藏殿以示光宠余亦未遑开缉也遂师即示中旨付荆湖南路博访高僧今长老缘师自南岳云台山再当是选绍光正念宣扬了义居者蒙润来者如归乃击锺而谋曰嗣其业者为之子也诲于人者为之师也子之克绍然後起家师之不严何以尊道此世教之所以壮堂构也日明月暗墙壅户通因分别以见尘缘视顽虚而识空性此梵刹之所以崇堂宇也由是蓄羡余广购募穷山跨谷以求栋干殚能极艺以召匠硕协定星之期观大壮之象材得以成其美工得以肆其巧计广以席度深以筵外象祗陁之居中施狮子之座寻声至者圜立于前如渴饮河满腹而去嗟乎圣不出世故微言易绝昔仲尼生于邹鲁去世未久而杨墨申韩各就其术为异同之论以戕贼教化所赖荀孟大儒开陈仁义然後君臣上下大伦以笃夫子之道不绝如綫况其远者乎如来生于西域万里之外寂灭千岁教乃东被而语皆重译书不同文故翻经着论得以纷纶其说昏愚迷妄贪着福报沦家耗国弃实趋权亦赖诸祖以实际理地密相付嘱然後知佛不外求见於自性造恶修善俱同妄作所以遣空破有不陷邪观者宗乘维持之力也不然者天下嗷嗷奔走有为之果何能已乎初大鉴以诸佛大法眼藏传青原思思传石头希迁迁传天皇悟悟传龙潭信信传德山鉴鉴传雪峰存存传云门偃偃传香林远远传智门祚祚传今长老缘师为十世矣佛教之来中国也达磨最後诸祖出世各分宗派而曹溪之胄最众乃知道在乎要不在乎先後矣缘师兴元南郑人本府出家受具得大乘之要於汉东祚师遂振锡至于南岳郡将邦伯悉饮其名乃於唐兴南台云葢三启禅师称为岳中之冠及被朝旨乃克归绍本统而肯其基构六祖之道由是中兴矣前所谓必久而隆不一而具者有待而然也缘师状其事请辞凿石以图不朽且予里[门@于]所托故於辞为备云康定二年十二月日记
南华寺新建免丁库记
张兹仪(镇南节度宝佑癸丑)
万安军维石岩主祖通持钱五百缗来南华祖师塔头作大法事南华为刹积岁空虚主去权来涝漉几尽惟寺之大利害者独众僧免丁一事颇涉有司结制未讲僧官已来取索丁轮急如星火堂僧禁足主僧心移东那西借粗免急逼今通岩主之钱不归於长生库别立一库表以免丁子本相生不容他假其钱积久其利必博僧不以丁而泥其迹寺不以丁而窘于输可以长处安乐长守利益也
长生库碑记
侯安石(宝庆元年进士)
轻财乐施世所罕得苐百千人中无一人焉施财不倦世尤罕得虽千万人中而无一人也世之公卿大夫富家巨室莫不有女少之时养於深闺厚其粉华丰其膏沐幽闺雅丽艳冶贡高及其长也奉金帛钱奁具装饰资送以适他人此犹人伦之大不可忽也间有士夫之家不以人伦为念方其幼而无适诣以出不祥奉佛教暨其长则举其所有之财倾囷倒廪以市度牒圆其顶方其袍绝其人伦不恤也处子文三九娘幼无父母与女兄三八娘妹四十娘弟文通檀栾共居营造生理相守五六十年始终以不适人为愿亦不以出家为是岁时趱积自常膳衣服之外一无妄构由此家道稍完一日姊妹相谓曰我与若小孤父母之德未报今幸有余欲以囊槖所有作良缘聊伸追远之义并以修我姊妹兄弟来生之福道不亦美乎咸诚心乐从之於是舍钱二百贯足入南华长生库内一百贯足以追修姊三八娘七七水陆讫尚有一百贯足系三九娘七七水陆斋钱存本运息每岁七月二十四日为母成氏小伸追远斋供俟三九娘终日即支此项钱照八娘例修斋供又舍钱一百二十贯足三九娘四十娘预修水陆之费又舍钱一百贯文运息存本每岁九月十九日与姊三八娘讳日斋供之费又舍钱一百贯文存本运息每岁四月初一日为三九娘生朝斋供异日却作讳辰之费又舍一百贯文运息存本每岁正月十七日为妹孺人四十娘追修之费又舍钱六十贯足崇建追修之费又舍钱二十贯足剏建生祠堂内龛台供器又舍钱二十贯足存本运息为生祠并佛祖灯油之费以上舍财嘉定七年岁在甲戌秋管应　尝砻石以纪其先後之数予弟安信为之记今碑犹存既而其姊三八娘与弟文通又相继渰没独三九娘在痛念无以资其姊及弟冥途之福廼发诚心再施黄金七两命工熔镂金一枚入寺永充佛祖供具又舍钱四十五贯足预为三九娘异时殁请释大祥三会水陆之费又舍钱三十贯足入寺添修寝室工食之费以资妹冥途生界计在前所施八项当钱六百三十贯文足在後所施金相等三项见钱共计二百二十五贯文足通前後一十一项所施几千缗足其轻财乐施如此其诚施不倦又如此可谓两尽其美真千万人中而无一人也设非与佛有因与佛有缘其可得耶宜备状其懿美勒诸坚珉以报我佛祖以诏诸无穷为後之善男信女准则求文三九娘乃予之表姑也一日贻书其前後所施俾予重为之记予不敢辞而书之
重修南华寺大雄宝殿记
姚鹏(本府知府)
南华寺韶郡大刹也先是异僧智药三藏自西天来国道经曹溪掬水而饮知有异境乃往踪迹之遂言於曹侯村及居人曰後此百七十年当有无上法宝於此演法得道者如林宜以其地建梵刹号宝林此寺之所由以始也既而惠能禅师者受黄梅五祖衣鉢之传自唐仪凤元年以其法来显兹土适符其期由是徒日众其法浸盛未艾夫自仪凤以来至於我皇明上下且八百余岁凡寺之殿宇僧舍稍有倾圮寺僧有修葺之举即远近之人无智愚贤不肖皆争先乐施以相厥成惟恐後所以然者盖佛氏之言尤为近理而况死生轮回之说浸灌於人心者已久尚何怪其言哉余自正德丙子叨守是郡下车来以军旅事往来止宿千寺者至再每涉历其山水佳处令人应接不暇真所谓别有世界者至千佛氏之旨未暇究其详也未几其当山住持僧清洁别号静堂以重建大雄宝殿成来求予记予喜其能不背师而以身任缔构之责视吾人儒名而墨行者是可尚已故撮其大槩如此若夫其徒有如文畅者尚当以吾儒之道道之殿为间者三经始于正德十二年六月落成于十四年七月其规制悉仍其旧云
广州马氏舍田记
黄君亮(本府叅军嘉定九年)
自西方两足尊之教漫衍宇内十方檀信恭敬作礼倾府藏布施以求福田利益其教法然也曹溪宝林六祖道塲西天屈昫之衣在焉云游过客陆续于寺饰厨传将迎无虚日每岁圣节许依郡例启建满散并僧期月功德奏疏附州以闻其法门大则其徒众繁其徒众繁则其用度倍蓰於他利岁率食盐五千筋他费称是岭南地旷人稀田废弗治年不顺成则用不足施利不入无以赡大众广州马氏阶孙氏妙德与佛有缘发弘誓愿嘉定辛未以塔柱弗葺召匠计修之縻钱三十万明年舍银铸太子像及罗盘总计银壹百二十两又明年用钱三百万买没官田充常住岁藉其田之所入回易钞盐以供寺之岁用又于五羊造廨院一区山门选僧掌之为祖师及其徒徃来憇宿之地输财献佛今世寡比而其懽喜皈依之念未艾也昔曾南丰记分宁云峰院言其土俗富兼田千亩廪实藏钱至累岁不发视捐一钱可以易死宁死无所捐其贪鄙啬施如此则踰岭而南有若马孙氏之倾财乐施可嘉尚也已盍记诸以劝来者

[book_title]曹溪通志卷第四
旰胎张　斗石舟　燕山鹿应瑞君符　益都翟延祺韦庵　仝较
江刘学礼修五重镌
记类
明
重建大鉴禅师信具楼记
李嗣(南海人　户部侍郎)
曹溪峦林蔚秀天地造设之名胜也六祖道塲在焉宝殿後旧有衣鉢之楼洪武间毁于兵燹八十八代住持慧淳始追复之益拜殿于前为高者三十有六尺为楹者若干予以总宪抚南畿道经韶候诏节少憇慧淳性谨笃有可与语者揖问师之缘起出信具览之历道厥详问楼之剏何所以曰复妥师灵而藏信具焉问厥俗腊及财用之所从出曰寺有常住土田颇饶徒众繁夥岁入租粟输官赋役日支不外余也慧淳南海农家子腊甲几重逢矣景泰间入礼广▆学浮屠法获领袖于斯幸韶人淳慤多喜施慧淳幼而老不知戈甲之苦不蚕耕而足衣食不功泽在人而冐惠施所获者不在俗妻子之遗也尝缩衣节口铢樍寸累出内廉慎以迄于成庶图少报焉者不意老至力不足也乃扣达遐迩时南雄郡百江公实为倡先檀越咸喜极相工材预时具备以成化二十一年乙巳七月壬子吉而经始之逾岁告成月吉迎师像信具而妥藏于中欲文而纪岁月者未获焉愿丐垂不朽之光呜呼人有不为也而後可以有为慧淳之操心也大其为伊道计也深可谓述前人之所未述非惟妥藏克光前休而垂永久抑俾其教流行焚修有自巩固皇图于悠久者一举而两得功莫大焉合记而刻诸坚珉庶传远而弗替复为後之来者劝
重修六祖说法堂记
黄琏(知县)
佛法自达磨东土来而其教始演至其所以为教则又不在言语文字之末葢直指人心见性成佛法固若无费于辞说矣何则道以言而明亦以言而晦是故恶夫费者不曰法因言而敷人因言而悟耶况人不皆智慧也不皆自识其心自见其性也会佛法於不言之表契妙道於无师之传者几何释氏六代祖大鉴卢禅师而欲觉悟世人同登彼岸故於佛法必详为之语说至斖亹不已焉者又以此也慨惟曹溪一脉源嗣黄梅盛化弘敷施及南北当时门徒暨诸缁白争先执侍而愿闻法要者殆以千计而四方来学各执厥疑以求卢禅师为之指说而冀有以得其宗旨者又尔云集非弘大其堂宇弗能以尽容者此南华寺说法堂所由设也岁久颓圮葢土木形骸耳国朝弘治间得今住持如靖广州新会俗家也来师拜寺僧惠铅从顿教焉经典有暇每注意於修复无力不逮余二十年于兹矣正德丁卯适今上皇帝御极之二年也人和岁丰民有储积如靖谋於其师曰时可以有为矣化诸有缘者当得厚助於是疏出而四远乐於捐资者响应遂鸠材命工乘是秋兴事焉越明年丙寅冬十月之吉堂复落成矣材美工巧百尔[矢*见]画倍精於昔三年庚午秋八月三日予因游南华得睹是堂檐楹峻耸昂出乎层霄金璧辉煌交映乎羣刹月冷风清之夕云和日丽之辰卢师时必有以现其三身而临乎其上者若将以万法为诸学人说其究竟而听者亦唯唯时或於法宝光中恍若有见乎卢禅师之英灵精采赫赫若当日升座景象非其神有乐於此耶惠铅备述以请予为记其事而钻之坚珉而因以垂资助者之姓名于後世焉噫堂具在矣而其说之见于经者亦具存矣寻既坠之绪於遗言续如綫之脉於欲绝卢禅师不能无望於今之後学也然务博者不知约得意者又忘言说即虽有万合理还归一岂贵博者哉又曰经诵三千部曹溪一句无此忘言者之偈也後之欲升斯堂而思嗣厥传者慎无泥於其说之烦也
重修祖殿记
邓泮(本府训导)
南华寺者佛氏之六祖能禅师衣鉢演法之塲也自唐开元三年仲冬迁神龛于此凡若千年祖殿之修建亦既屡矣岁月滋久上雨旁风不称瞻礼一日都纲应珍告予曰寺有老僧太仓者年跻八十躩跞而知好善尝聚其徒谋曰祖殿頺圮徃来檀越实且恸矧嗣宗夙沾法雨者乎然与其仰资于人孰若取办于己遂出其余赀鸠工市材合拜殿而更新之始事於嘉靖十六年正月初吉越明年二月既望厥功告成应珍敢请记其事而勒诸石予惟禅宫梵刹凢所兴作其流则輙具疏礼拜仰给十方缘化而後济者多矣至于富室豪门推厥羡余以求福田利益累有德色巧伪之徒犹或窃之以为己有润其身恣其欲间有就绪每抑掠人之美以售己之功也其视太仓僧慨念法宝愍兹頺弊发心兴建锐意图成虽倒囊而出其所盈之钱倾廪而发其所余之粟充然泊然无所顾惜方许于谒十方以就一己之功者不啻霄壤不侔矣祖殿崇四十有八尺广倍之拜殿则少劣於祖殿其取材必良伐石必坚施工必缓而永久是望及其成也[矢*见]制宏厰轮焉奂焉视昔有加故不敢以不文辞而乐道善以垂示於後云
重建方丈记
龚邦柱(桂林人　府学训导)
书曰若考作室厥子乃弗肯堂矧肯构为人子者上以承考下以贻谋于堂构犹弗肯者况其他乎住持香谿悟全事六祖法门菩提之教持戒具足凡有私施香资不敢私蓄也积百余金鼎建方丈一所燕息有室寝处有室舘谷器用有库厨有香积廐有刍秣百凡备具将以待四方贤之来游者岁辛丑春落成予以韶郡司教谬承重修本山志适至随喜诸法堂过而憇息于兹见其虚厰壮丽视昔代所建诸方丈益伟焉乃曰香溪其肯堂肯构者矣非善信专门而守其教者能如是乎葢自周末百家并兴太史公更以四民别为九流别其流者所以使之各守其业也故业擅专门不能专者由弗信与弗守也东汉中佛教自西域入中国魏晋始兴齐梁为极盛凡中原名山若梁之西华益之峨眉云中之五台延于大江以南一丘一壑之奇皆为浮屠所据琉璃金碧梵宇辉煌昔人有天下名山僧占多之句信斯言也六祖以黄梅衣鉢之传演教于兹乞坐具一袈裟地而其徒布满曹溪者梵宇连亘方三十里自唐仪凤迄今千百年虽经黄巢大变终无离散解体者不过於是法门之教能笃信而死守之耳使世之为人子者於彝伦敷教亦能笃信而死守之安有不肯堂肯构延蔓于千百祀者乎乃知古今天下有异教无异人信不信守不守者之异也信而守者其利益如此不信不守者将谁罪耶又将谁挽之耶香溪曰至敬无二万法皆一请书之以为方丈纪
重修南华寺碑记
刘继文(灵壁人　总督两广)
南华韶郡名刹也先是西国异僧掬水览山扬言於众曰後百六十年当有无上法宝于此演法既而能禅师起自新州受法黄梅得衣鉢之传还果说法斯地其徒称为六祖适协僧期而寺从兹建矣自唐迄宋代有诏褒莫可殚述明兴宣庙则有金书法华及綉[糸*戌]罗汉之赐英庙则有金书华严及护持勑书之赐孝庙世庙则有九莲观音与护持金牌之赐而宪庙御制坛经序文尤炳如日星学士大夫咸服膺焉昭哉寺之为国重也非他琳宫梵宇侔第岁久就圮本来说法诸国幽然无光而廻廊一带虫啮且尽寺駸駸非其旧且宪庙序文建有碑亭英庙勑书杂奚囊甚非所以妥神灵而崇国宝也直指程公观风其地而有慨焉为之迟回者久之适住持以修理状请之府府上之道道上之直指及余咸可以请委官勘计幽者更而爽之蠧者易而新之英庙勑书碑亭与宪庙序文东西并峙又称廊御经阁以广经书图籙之藏又更坛门外挹翠亭[监-皿+立]一石坊题曰岭南第一山以示雄瞻是役也经始于庚寅年十一月初二日落成于辛卯年闰三月十五日计费仅捐金一百八十八两而古刹焕然一新矣余因为禅教与吾儒未始不相发明吾儒曰性善又曰人性上不加一物彼则曰明心见性惠能顿悟自性偈曰本来无一物何处惹尘埃因此遂得信具卓为南宗揆厥本旨实默与吾儒合且骜桀之徒顽嚚之妇语以
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:34:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>