<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="佛说诸行有为经,诸行有为经全文在线阅读,诸行有为经全文在线下载,大玄古籍书库">
<meta name="description" content="梵名Anityata^。-su^tra。。全一卷。宋代法天译。收于大正藏第十七册。记述佛陀于给孤独园内，说一切行之迁流无常，乃至佛本身亦须舍此幻化肉身。_诸行有为经_全文在线阅读_诸行有为经_全文在线下载_大玄古籍书库">
<title>诸行有为经_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">诸行有为经</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]1109</span> <br/>
          说明： <span class="inputVal" id="bkdec">梵名Anityata^ -su^tra 。全一卷。宋代法天译。收于大正藏第十七册。记述佛陀于给孤独园内，说一切行之迁流无常，乃至佛本身亦须舍此幻化肉身。</span> <br/>
          封面： <span class="inputVal" id="bkimg">Z_3759.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]诸行有为经
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]1109
[book_dec]梵名Anityata^ -su^tra 。全一卷。宋代法天译。收于大正藏第十七册。记述佛陀于给孤独园内，说一切行之迁流无常，乃至佛本身亦须舍此幻化肉身。
[book_img]Z_3759.jpg


[book_title]佛说诸行有为经
西天中印度摩伽陀国那烂陀寺三藏传教大师赐紫沙门臣法天奉　诏译
如是我闻。一时世尊在舍卫国祇树给孤独园。与大苾刍众千二百五十人俱。
尔时世尊告苾刍众言。苾刍。一切行迁流。如幻不实。不得久住。无有定相。是颠倒法。苾刍乃至一切行。垢尽无染。离一切垢。一切众生。乃至蠕动。及部多等。至寿命尽。决定殒灭。若彼无生。即当无灭。若彼长者婆罗门刹帝利种族。殊胜豪贵。自在财富。无量金银珍宝。及诸受用。无所乏少。虽有父母眷属亲姻知识吏民僮仆皆悉具足。至寿命尽。亦无能免。又复刹帝利。授灌顶已。为大国王。得大自在。有大力势。人民无量。大地国土。皆悉降伏。至寿命尽。亦复无免。又彼仙人林中。诸修行者。不贪于味。食诸果实。又复远离果实。修诸苦行。至寿命尽。亦复无免。又彼修诸十善。得生四大王天。忉利天。夜摩天。睹史多天。乐变化天。他化自在天。又复修行禅定。得梵身天。梵辅天。大梵天。得少光天。无量光天。极光净天。得少净天。无量净天。及遍净天。得无云天。福生天。广果天。无想有情天。又彼阿那含。得无烦天。无热天。善现天。善见天。色究竟天。又彼厌碍色身。修无边虚空三昧等。得生空无边处。识无边处。无所有处。非想非非想处。彼等诸天。虽复殊胜。非彼不生。亦复殒灭。若彼三界漏尽。已作所作。远离重担。逮得己利。尽诸有结。得阿罗汉。虽复此身亦当弃舍。又彼刀兵劫。自修一身。处于寂静。悟诸因缘。得中乘证。号辟支佛。虽复此身亦当弃舍。乃至如来应正等觉。十力广大。四智圆明。说法无畏。正师子吼。历无数勤劳。得那罗延身。亦复弃舍。诸苾刍。所谓如彼窑师造作坏器盆瓮之类。虽复有成。定从破坏。又如果熟。自当堕落。生灭之法。亦复如是。诸苾刍。一切有情。乃至部多。一切含识。至寿命尽。无免斯者。如无有生。即当无灭。复说偈言。
如来天中天　　说是无常法
如坏器不坚　　终趣于破坏
同果熟自落　　有情命如是
苾刍今当知　　生灭宜应怖
尔时世尊说是经已。诸苾刍众。一心信受。欢喜奉行。
佛说诸行有为经

        </div>
      </div>
    </div>
  </div>
</div>
<!--update:2025-08-30 09:33:32-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>