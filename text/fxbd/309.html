<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="佛光国师语录卷第一,佛光国师语录卷第二,佛光国师语录卷第三,佛光国师语录卷第四,佛光国师语录卷第五,佛光国师语录卷第六,佛光国师语录卷第七,佛光国师语录卷第八,佛光国师语录卷第九,佛光国师语录卷第十,佛光国师语录全文在线阅读,佛光国师语录全文在线下载,大玄古籍书库">
<meta name="description" content="凡十卷。全称敕谥佛光圆满常照国师三会语录。又作佛光圆满常照国师语录、圆满常照国师语录、佛光和尚语录、佛光禅师语录。宋代临济宗僧无学祖元（1226～1286）撰，一真、一愚等编。日本享保十一年（1726）刊行。收于大正藏第八十册。祖元于元世祖至元十七年（1280）赴日宏法，故其语录包括大宋台州真如寺语、日本建长寺及兴圣寺语、普说、小佛事、请益问答心要、偈颂、拾遗杂录、年表杂录等。_佛光国师语录_全文在线阅读_佛光国师语录_全文在线下载_大玄古籍书库">
<title>佛光国师语录_无学祖元_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">佛光国师语录</span> <br/>
          作者： <span class="inputVal" id="bkauthor">无学祖元</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]185037</span> <br/>
          说明： <span class="inputVal" id="bkdec">凡十卷。全称敕谥佛光圆满常照国师三会语录。又作佛光圆满常照国师语录、圆满常照国师语录、佛光和尚语录、佛光禅师语录。宋代临济宗僧无学祖元（1226～1286）撰，一真、一愚等编。日本享保十一年（1726）刊行。收于大正藏第八十册。祖元于元世祖至元十七年（1280）赴日宏法，故其语录包括大宋台州真如寺语、日本建长寺及兴圣寺语、普说、小佛事、请益问答心要、偈颂、拾遗杂录、年表杂录等。</span> <br/>
          封面： <span class="inputVal" id="bkimg">Z_309.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]佛光国师语录
[book_author]无学祖元
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]185037
[book_dec]凡十卷。全称敕谥佛光圆满常照国师三会语录。又作佛光圆满常照国师语录、圆满常照国师语录、佛光和尚语录、佛光禅师语录。宋代临济宗僧无学祖元（1226～1286）撰，一真、一愚等编。日本享保十一年（1726）刊行。收于大正藏第八十册。祖元于元世祖至元十七年（1280）赴日宏法，故其语录包括大宋台州真如寺语、日本建长寺及兴圣寺语、普说、小佛事、请益问答心要、偈颂、拾遗杂录、年表杂录等。
[book_img]Z_309.jpg


[book_title]佛光国师语录卷第一
敕谥佛光圆满常照国师三会语录序。
佛于鹫峰。祖于熊岳。孔圣于鲁。孟贤于邹。千古万国家说户晓。其道日新日日煽也何哉。德其所德。道其所道也。宋元之间有师。讳祖元。字子元。号无学。诞室有灵异。幼而岐嶷也。晬盘弃玩具取竺坟。既长体于祖意。食于禅悦。三登九到。一触乌豆毒气。脱体换骨。贾太传。札请住台之真如。包笠辐凑。名冠诸方。跨朗笼基超云迈印。声教远暨扶桑。平将军。以币聘之。师幡然应请。何以平之币聘为哉。万里山海为法跋涉也。越。士庶归崇。百川朝海。龙象景仰。泰山北斗。董巨福雄席。开圆觉伽蓝。具超宗越格正眼。提烹佛煆祖钳锤。三玄戈甲。一喝雷霆。应机接物。如钟在扣。似谷应响。玄德升闻。高达黈聪。灭后敕谥佛光禅师。又贞治帝。加赐徽号。称圆满常照国师。福鹿二会语录。其徒镂梓行于世。然有脱简。间有乌焉。法孙前住鹿山。义海宣老。东岳岱老。峻道隆老。及阖众胥议。欲补其阙略。加以真如录。命剞劂子。流芳千载。一日隆老携来乞序。予曰师道也。天地覆载不尽。师德也。日月照临不及。如其履践。有灵名。用潜。及傒斯之采录。何添一辞。况又一大藏教。拭不净故纸。祖师言句。敲门瓦砾也。既是故纸。何累缃帙。既是瓦砾。岂劳剞劂哉。又恐后代儿孙。认指作月。泥句沈言。于时几上毛颖子脱帽突出曰。个老汉。恁么执拗作什么。释氏既讳说。庆喜集大成。大慧一炬丙之。张氏复板行。等是彻底老婆也。傥会得此意。匪啻今日为国师。扩充顾孙念子之心。千万古之下。千个万个。俱正续于国师之徽猷。而三老缉熙于先绪之功。亦显著于奕世。以之为序。
享保十一龙辑柔兆敦牂。
季春初三日。
前住巨福次住瑞龙见左卫僧录司金地比丘干嵓元雄。
佛光圆满常照国师住大宋台州真如禅寺语录（一）。
侍者一真编。
师于咸淳五年十月初二日。临安府灵隐首座寮。被尚书省札差请。住持真如禅寺。受众劝请。对众拈札。呈起札云。在朝廷为之宣布号令。在山僧为之提持鈯斧。印文已在声前。诸人自分缁素。
此月二十日入院。
指山门云。大众我只要诸人掉臂直入掉臂直出。切不得向平地上自立门限。喝一喝。
指佛殿云。天上天下唯吾独尊。你既有钱留客醉。我宁骑马傍人门。以香扣炉三下云。瞿昙莫怪空疏。
据室。权按拄杖云。击石火啐啄机。二九十八。凤林吒枝。拈江湖疏云。贬我太妍褒我太丑鱼在谢郎船。剑握甑人手。
指法座云。机夺机。毒攻毒。珍重灯王如来。猛虎不餐伏肉。
此一瓣香。恭为祝延。今上皇帝圣寿无疆。伏愿长为九五之尊。正传文武之统。
此一瓣香。热向炉中。仰祝太传平章国公。伏愿辟开邦国雄基。康济太平事业。此一瓣香仰祝判府待制侍郎阖郡尊官。伏愿高跻禄位。永佐明时。就座。僧问。一佛出世。地涌金莲。和尚出世。有何祥瑞。师云。天上天下。进云祝圣一句作么生道。师云。华山青岌岌。进云。如何是和尚亲切为人处。师云。我无钵水汝物投针。进云。莫便是和尚为人处么。师云。拂却古岩雪。僧礼拜。乃云。化育之本。无党无偏。佛祖之源。无彼无此。历历清标象外。堂堂枢运寰中。纤洪长短各得其宜。春夏秋冬无适不可。用在狸奴白牯功归露柱灯笼。儱儱侗侗。颟颟顸顸。便见清塞却带剑之客。度关无鸡鸣之人。虽然衲僧家能有几个。知惭识愧。千车难合辙。万派自朝宗（叙谢不录）。
复举。宝寿开堂三圣推出一僧公案。拈云。三圣向佛面剥金。添他宝寿多少光彩。真如拄杖也不较多。只是无人解吃。
当晚小参。僧问。麟龙不为瑞。草木生光辉时如何。师云。渭川无钓客。进云。抱璞投师。请师一鉴。师云。南北东西。有何限。乃云。提唱宗门。须向滴水生冰处。转得身。方是衲僧巴鼻有底一向说照说用。有底一向说妙说玄。有底一向悬崖峭壁。有底一向石火电光。如斯举唱有甚交涉。山僧三十年行脚。东风西水。南去北来。固是长鞭不构马腹也。曾向天津桥上昼打官更。虽然玉解连环易。珠穿九曲难。
举。平田访茂源和尚。源才起身。田把住云。开则失。闭则丧。去此二途。请师别道。源以手掩鼻。田云。一步较易。两步较难。源云。着甚死急。田云。若不是师洎。被诸方检责。拈云。平田砺兵秣马。将谓万里决胜而还。茂源一镞未施。因甚牵羊纳璧。喝一喝。
谢华书记上堂。大方无外大圆无内。海月山云。面面相对。昨夜东风转北风。辽空一镞三关外。
冬节小参。僧问。一阳来复时如何。师云。六六依然三十六。进云。和尚解顺水张帆。缺逆风把拖。师云。若到诸方。但与么举。乃云。冬至月头卖被买牛。冬至月尾卖牛买被。今年节令稍迟。要与诸人相见。故不敢出手露脚。谩说洞山果子牙齿先寒。更说皓老布裈毛发俱竖。不是不善随机。只为曾经霜雪。虽然有千金之资。有千金之病。无万里之智。无万里之忧。休休莫言。李广不封侯。曾向蓝田射石头。
上堂。大功不宰。掩息如灰。悬崖绝壁。枯木华开。良久。雨余人不到。日影落苍苔。
腊八上堂。今朝腊月八。瞿昙不丈夫。无端说黄道黑。呼鬼瞒神。不知当初见甚冬瓜茄子瓠子落苏。卓拄杖。早知。今日事悔不慎当初。
谢古田垕西堂上堂。乍住深山破院。见客事事乖疏。祥符尊属。到来转觉。臂长袖短。略展东山暗号。如何仰面看天。话到中峰沙盆。又却低头觑地。真如直是欢喜不彻。就手与他一捻西河狮子。彼此且弄一班。
上堂。有句无句。如藤倚树。赤脚上刀山。披毛行火聚。喝一喝。下座。
岁除小参。僧问。年穷岁尽事作么生。师云。八角磨盘空裹走。进云。和尚漏逗不少。师云。明朝又是大年朝。僧礼拜。乃云。旧年佛法。新年将不去。新年佛法。旧年挽不来。挽不来将不去。绝朕兆处切忌承当。勿栖泊时不得乱走。如是如是。无端无端。不是不是。大难大难。卓拄杖一下。火官头上风车转。迦叶门前倒刹竿。
举北禅和尚烹露地白牛公案。拈云。北禅好语。只是饱病难医。
新正上堂。元正启且和气蔼然。灯笼笑得口阔。露柱拜得膝穿。因甚如此。义出丰年。
谢新旧两班上堂。开正方十日。气像一齐新。东边知事也新。西边头首也新。忽有人出来道。新则新矣。争奈犹是旧时面目。唱来不唱去。一举一回新。
元宵上堂。灯火烧空。时当三五。处处连街接巷。舞底舞。吹底吹。唱底唱。拍底拍。虽然如是。顾视左右。且道真如面皮厚多少。
谢毒果空海二首座上堂。佛祖巴鼻。人天眼目。如空中印。如毒树果。一印一切印。一杀一切杀。卓拄杖。
上堂。我有一句。四角六张。穿靴水上立。日午打三更。销灾会烧骆驼。秉炬偈吉祥灾疫。性本空有如虚谷答众响。众响高低靡不闻。诘其踪由了无迹。汝身本自空中有。能具性空广大力。广大无边利有情。还运性空。灾殁去亦复放出。三昧光照见一切毛畜类。不动众生本际情。游戏种种如幻事。我今说偈作证明。天龙八部。皆欢悦。稽首如来大愿王。成就一切诸善法。
上堂。法无定相。遇缘即宗。者里盐贱米贵。那边水涩柴丰。李华白桃华红。牛头自南自北。马头自西自东。何似东山大脱空。
上堂。不是目前法。非耳目之所到。寒山子行太早。十年归不得。忘却来时道。
佛涅槃上堂。举。世尊告众云。若谓吾灭度。非吾弟子。若谓吾不灭度。亦非吾弟子。黄面瞿昙杂剧打了。要把戏衫脱与呆底。吾当时若见。与他一蹈蹈倒。待他转身。更与一蹈。一不做二不休。寸钉入木。热熬添油。休休休。卓拄杖。大海若知足。百川应倒流。
启建寿崇节上堂。母仪天下育重华。千岁蟠桃着一华。缥缈玉楼天汉直。衮衣长捧七香车。
干会节上堂。法身荡荡。复巍巍。培作吾皇福寿基。按指光中尘不到。四河香水绕须弥。
上堂。应庵咏桃华。灵云悟桃华。等是与么时节。一家不知一家。且道真如意在于何。不图打草只要惊蛇。尼忏风恙。请升座。拈拄杖。一念普观无量劫。无去无来亦无住。如是了知二世法。超诸方便成十力。拈起拄杖。看看。山河大地。月日星辰。情与无情。一印印定。诸人还信得及么。若信得及。如是受用将去。如是荷担将去。若信不及说老婆禅去也。三世诸佛出世度生也只如是。降魔军转法轮也只如是。破一切业障山也只如是。成就一切功德海也只如是。因也如是。果也如是。迷也如是。悟也如是。山僧说法也只如是。诸人听法也只如是。以如是法。升如是座。即如是座。说如是法。添一丝头不得。减一丝头不得。便见三祖问二祖。弟子身缠风恙。乞师忏罪。二祖云。将罪来与汝忏。三祖云。觅罪性了不可得。二祖云。已与汝忏罪竟。当此之际世医拱手。万病脱然如风行空。如水趣壑。如渡得舟。如暗得灯。如睡梦觉。如莲华开。造作不得。装点不得。便是证具足三昧时节也。有何罪可忏何福可求。千佛出世。以如是印。印如是心。印印相承。到于今日。要将此印印破。普超业障疑团。卓拄杖。铁围山岳都崩尽。历劫无明一扫空。
结座。罪性本来空。四大亦复然。普超缠风恙。设供忏罪根。罪根无所住。只在一念中。仗此金刚王。裂破大疑网。稽首三界尊。赐以大安乐。证此无上道。永超诸有苦。
州府满散寿崇节升座。大哉法性。号曰心王。仰之莫睹其表。穷之莫见其边。超然出于六合之上。混然融于万化之中。寿不可以数计。福不可以数量。荡荡廓周三际。恢恢通彻十方。作天地之母。为橐籥之宗。譬若太虚俱含众象。不与一切和会。亦不拒彼众象发挥。此是诸佛妙门。正合圣人化体。击拂子。只有天堪并。更无山可齐。
结座。后土储休几千载。梦月昌期在今日。臣僧仰祝福寿基。不是世间闻见法。浮幢王刹广无边。劫火三灾不能坏。此是诸佛三昧境。愿圣人福亦如是。天上磐石四十里。仙衣三千年一拂。拂石销时为一劫。愿圣人寿亦如是稽首十力三界尊。成就圣人如是法。永辅皇图亿万年。金轮统御大千界。
结制小参。僧问如何是圆觉伽蓝师云。出门不入户。进云。如何是平等性智。师云。东行不见西行利。乃云。蜀魄连宵叫。鵽𩾗终夜啼。圆通门大启。何事隔云泥。说甚么隔云泥。我者里直得圣凡俱泯。水乳和同。菩提涅槃。真如解脱。业识无明。颠倒妄想。无一丝毫同相。无一丝毫别相。九十日中。只要诸人如是禁足如是护生。水洗面皮光。歠茶湿却觜。南山华映北山红。东涧水流西涧水。虽然如是。因甚观世音菩萨。将钱买胡饼。放下手却是馒头。卓拄杖。人无远虑。必有近忧。
举。僧问云门和尚。如何是诸佛出身处。门云东山水上行。颂云。东山水上行。面南看北斗。眼上更安眉。乌藤劈脊搂。
上堂。丝来线去。斩丁截铁。百丈耳聋黄檗吐舌。
上堂。参禅贵要眼皮穿。百尺竿头勿正偏。霹雳一声龙蜕骨。禹门依旧浪滔天。
上堂。寒时寒杀阇梨。热时热杀阇梨。者里趁鼠入角。那边与贼过梯。禹力不到处河声流向西。
上堂。我东山下说禅。如上将军用兵一般也。不明宣号令也不罗列金鼓。颜良之头不知不觉。已在袖裹。尽大地人只贬得眼。卓拄杖。下座。
上堂。东东西西。络络索索。一时抖擞。说与诸人了也。未审在那一句中见吾。若道句在言外意在声前。山僧入拔舌地狱。
上堂。真如说禅且不积草聚粮移东头向西头移南头向北头。诸人若将封皮作信传。却怪山僧不得。
上堂。大火西流。长江东去。风动尘起。云腾鸟飞。顾视良久。蓦拈拄杖卓一下。依旧是你始得。
解制小参。山前一片闲田地。叉手叮咛。问祖翁。几度卖来还自买。为怜松竹引清风。真如生二百年后只作一句。分付诸人。我此一众有彻证分晓底。出来对众点当四至界畔看表。九十日功成行满工夫。良久。顾视拍膝。儿孙不识犁铝面。牛马空怀旧主恩。
举。僧问曹山。佛未出时如何。山云。曹山不如。僧云。出世后如何。山云。不如曹山。拈云。听事不真累他释迦老汉。出头不得。
解制上堂。四月十五。结上下四围一团铁。七月十五。解百川倒流闹聒聒。寒来暑往。燕去鸿归。长因送客处。忆得别家时。
上堂。一叶落天下秋。一尘起大地收。动身连影。动舌连喉。是吾家裹客。笑我不知羞。
谢非台首座上堂。菩提无树。明镜非台。乌飞兔走。玉转珠回。大众见么。踢倒阶前下马台。
菊节上堂。九日今朝是。黄华笑转新。与君歌一曲。聊尔当殷勤。天高兮地迥。秋水兮无垠雁过兮历历。落叶兮声频。要识真如主宾句。但看沽洒挈瓶人。
上堂。山僧二十年后。自己管带自己。三十年后自己忘却自己。四十年后自己只是自己。蓦拈拄杖。卓一下。拄杖穿过髑髅。露柱突出眼睛。喝一喝。
开炉上堂。三世诸佛只解截火。六代祖师只解拨火。山僧者里只是种火。待你通身红烂。大笑一声。方知真如开炉底时节。
上堂。初一不说禅。并在今朝说。一茎草上现琼楼。不知弄弘翻成拙。
至节小参。若论此事。直是难说。说着遭人怪笑。有底便道。真如向紫罗帐裹金马堂前。大开东合。延接高宾。殊不知黄叶堆头。昨夜霜威较重。青灰满面钵囊破绽难缝。蓦拈拄杖卓一下。一冬二东。叉手当胸。大众会么。又卓拄杖。蛇呑鳖鼻。虎咬大虫。连喝两喝。
举沩山问仰山。仲冬严寒年年事公案。拈云。沩仰父子。久贫乍富。便见手满脚满。中间更有些子誵讹。留与首座点出。
冬节上堂。自古自今。观一日风云。验一年气候。真如者里。青黄黑白云竞起。东南西北风交作。是汝诸人作么生着眼。良久。果然。
谢旧两序监收上堂。一进一退。一东一西。妙在转处。用要力齐。大家相聚吃茎齑。谁道。黄金贱似泥。卓拄杖。下座。
腊八上堂。仰观星斗逼人寒。那个瞳人有两般。堪笑老胡无合杀。今朝抛出是非团。
谢八叠和尚上堂。行在说处。说在行处。行时终日在途不离家舍。说时偈似河沙。初无一语。全杀全活。全宾全主。何似金牛托钵舞。
除夜小参。寻常一年。只有三百六十日。今年山僧从正月初一。屈指数到腊月三十夜。恰恰有三百九十八日。循环不住晷刻不停。春声未转铜壸更筹。斯过半矣。未透关底。往往唤钟作盆。已透关底何妨。指马作驴。因甚如此。以拂子击禅床一下。西天胡子没髭须。
举。金牛因临济来。乃横按拄杖。方丈前坐。济遂拊掌三下。归堂牛却下去。人事了便问。宾主相见各有轨仪。上座何得无礼。济曰。道甚么。牛拟开口。济便打一坐具。牛作倒势。济又打一坐具。牛曰。今日不着便。乃归方丈。拈曰。金牛只解作舞。也有陷虎之机。
正月旦上堂。岁朝把笔万事皆吉。一愿天下太平。二愿万民乐业。三愿沩山水牯牛。水草长甘。毋致觜长角瘦。卓拄杖下座。
灯节上堂。村村灯火喧神社。处处笙歌咽画楼。堪笑真如无定力。人前辊出百华毬。掷下拄杖。连喝两喝。下座。
游山归上堂。山僧一出二十五日。往还五百余里。渡章安穿秀岭。游雁荡看江心。或万仞之顶。或九重之渊。或浅草平田。或魔宫虎穴处处都到最是。溪山云月。阴睛明晦非但咳嗽变动。又且举步换形。与吾检点眉毛。看。端的知他剩几茎。
上堂。檐头滴滴分明。历历释迦老子。脚下泥深三尺。达磨大师脚下泥深三尺。且道真如拄杖子。还免得此过也无。良久靠杖。也得也得。
结夏小参。少室峰前曹溪路上。突出镬汤炉炭。豁开剑树刀山。文殊三处度夏。弥勒一向放憨。尽道拔剑相助。谁知五逆闻雷。各各救得眉毛。彼彼通身红烂。息黥补劓未有其方。禁足安居岂容淈𣸩。卓拄杖。匹上不足。匹下有余。
举。古德拈起拄杖曰。识得拄杖子。一生参学事毕。拈曰。玉堂金马。茅舍疏篱。卓拄杖。有钱有酒同欢笑。无米无柴各皱眉。参。
结制上堂。护生须是杀。杀尽始安居。与么与么。妖狐变作师子。不与么不与么。师子变作妖狐。良久。击拂子。下座。
上堂谢藏主秉拂都寺斋。拈拄杖。都寺以乳酪醍醐为佛事。藏主以无示无说为佛事。东廊也叫惭愧。西廊也叫惭愧。又有出来道。等是一声惭愧。中间有得不得。山僧闻得以手合掌。将谓此众无人。惭愧惭愧。
重午上堂。今日重午节。无可供养大众。也效俗礼斗饤些少。与诸人作个暖热。金刚圈。栗棘蓬。铁酸饀。赵州茶。众中莫有呑吐得下底。出来我急要一个半个。作酬酢主伴。复良久。真如礼数无多子。君不开怀怎奈何。拊膝下座。
瞿藏主至上堂。飒飒凉风景。同人访寂寥。秋虫鸣古砌。落日照荒郊。壁上灯笼破。床头木枕凹。东山左边底。渔父夜楼巢。
解夏小参。今夏与诸人同此安居。不敢将佛法二字。污染诸人耳朵也。要诸人各各知道。前年官讼去年不收。常住柴米油盐。事事缺典。麦饭黄齑。委是冷落。如今秋初夏末禅和家。大骂出门而去。向道惜竹要栖鸾凤。开池专待明月。待你骂得话行。山僧别有个道理。
举。此庵和尚住此山。或庵和尚在此山。见藏神笑。悟道有颂曰。商量极处见题目。途路穷边入试场。拈起毫端风雨快。者回不作探华郎。拈云。我当初若见只将两指夹鼻示之。拟议不来劈脊便搂。卧床之内岂容鼾睡之人。
解夏上堂。道非物外。物外非道。礼议生于富足。盗贼起于贫穷。大众会则杖头挑去。不会且莫粗心。
中秋上堂。素魄今宵已十分。广寒宫阙启重门。青冥风露飘丹桂。谁是心空及第人。
九日谢竹房首座孟知客渊侍者上堂。秋风吹客衣。问君知不知。孟嘉犹缺落帽。渊明望断白衣。真如臂长袖短。一杯聊应佳期。良久。且喜竹房人。解醉免教黄菊笑东篱。
谢轩藏主渊侍者上堂。大藏小藏。三唤三应。针头不添铁。秤尾不立蝇。今朝闻此举。必定骂山僧。因甚如此。卓拄杖下座。
为无等和尚入祖堂目送。秋云过霅溪。千山木落雁行低。丛林宿将归何处。劫外唯闻木马嘶。故我前住当山虎岩堂上无等和尚。七十九年。五处炉鞴。握妙峰钳锤作衲僧冤对。有时放两抛二。有时贵买贱卖。有时一茎草上现玉殿琼楼。有时蟭螟眼中恢张世界。水晶宫裹夜半抽身。双桂堂前白日捉败。不假丹青。面目见在。祖堂风冷夜光寒。千古万古与人看。
开炉上堂。噫嘻叮会也无。少室山空叶落。济北风高浪粗。会者便知火色。不会且守寒炉。卓拄杖下座。
上堂。终日茫茫那事无妨。东涌西没七圆八方。珠走盘兮不拨自转。鸟飞空兮任意翱翔。龙门无宿客。官路有私商。击拂子下座。
上堂。入荒田不拣信手拈来。无有差错。麻三斤。干屎橛。庭前柏树子。丈林山下竹筋鞭。喝一喝。只知事逐眼前过。不觉老从头上来。
冬夜小参。拄杖头边破蒲团上。正与么时也有一线半线誵讹。我此一众尽是参玄上客。各各眉下带眼。不道无人缁素得出。只恐无人包裹得去。若一一爆绽出来。非但洞山果子分文不直。累他皓老布裈。丑拙尤多。事无一向罪不重科。靠拄杖抛向。江南与江北。从教马载及驴驼。
举。南泉和上示众云。心不是佛。智不是道。师曰。心不是佛。智不是道。碧眼黄头果然失照。
至节上堂。书云佳节。无法可说。点向诸人。各自甄别。东是东弗于岱。西是西瞿耶尼。南是南赡部州。北是北郁单越。莫把绿云为彩凤。休将飞雪作杨华。
上堂。直下是直下。是不得动着。靠拄杖。下座。
上堂。谢新旧两序监收弘维那。参禅无伎俩。谩作住山人。且喜东序也得人。西序也得人。监收也得人修造也得人。灼然无可相谢。拄杖只得效颦。卓拄杖两下。茶无再请。酒要添巡。复卓一下。何似兴化打克宾。
腊八上堂。明星一见转添疑。毕竟烝沙不疗饥。争似侬家伸脚睡。从教华发向南枝。
岁除小参。若论佛祖顶门一着。兴造化推移一般。新旧往来尽在今夜。鬼神亦不知其踪迹。良久云。山僧事不获已。只得点向诸人看看。二十四气。七十二候。只在三鼓已前二鼓已后。华发向南枝。枯杨生左肘。阿呵呵。钓鱼船上谢三郎。拈得鼻孔失却口。
举赵州萝卜公案。颂云。萝卜三斤重。谁云。出镇州有时乘好月。不觉过沧洲。
岁旦上堂。一雨润元正。万物舒光彩。春水漾虚碧。春山浓泼黛。添我铺席新。直是令人爱。堪笑长汀老秃丁。手里拖个破布袋。
奉圣慈安和尚至。并谢石林藏主上堂。瑞云出山来。青天撒白雨。莲堂蛰老龙。别有通霄路。全放全收。全宾全主。石林迸出珊瑚树。
上堂翻身师子挂角。羺羊面目见在。各各带眼。
佛涅槃上堂。当年不合手摩胸。累及儿孙赤骨穷。只个死尸无著处。至今红烂百华丛。
摙藏主。意藏主至上堂。故人蹈雨到香山。何事灯笼也破颜。门外溪山千万叠。灼然相见一番难。
上堂。有时行不在说处。有时说不在行处。有时行在说处。有时说在行处。堪笑西来碧眼。至今不会转身。浴佛兼诸山及道旧至上堂。只手指天。只手指地。有你无我。有我无你。真如五逆不成冤。又得诸公下痛拳。
结夏小参。今夏与诸人同此结制。有四件事。奉告诸人。第一不得进前参。第二不得退后领。第三不得者边来。第四不得那边去。坐但坐。行但行。饥则同饭。卧则同床。一任金鸡衔粟。且无鼠粪污羹。因甚如此。卓拄杖。薰风自南来。殿阁生微凉。
举文殊三处度夏公案。颂云。法筵箭令不虚传。百亿文殊一串穿。要与老胡重拔本。一声砧杵落谁边。
结制上堂。以大圆觉为我伽蓝。今日明日。前三后三。潘阆蹇驴看华岳。善财烟水百城南。
谢都寺斋首座秉拂上堂。都寺辨斋如胜中如胜。首座秉拂奇特中奇特。教中道于食等者于法亦等。于法等者于食亦然。食轮与法轮齐转。金乌与玉兔交驰。眼睫眉毛都落尽。住山赢得放憨痴。
端午上堂。举文殊令善财采药公案。我当初若见只向他道。大士刀疮易没。恶语难消。若向者里下得一转语。却许他毗耶城裹问疾。
上堂。结夏已一月。真如无法说。眼上各安眉。口中各含舌。西天人不会唐言。刚把乌龟证作鳖。
上堂。举。僧问古德。寒暑到来如何回避。德云。镬汤炉炭裹回避。僧云。镬汤炉炭裹如何回避。德云。众苦不能到。颂云。老去他乡见故知。迢迢携手却同归。夜深且尽樽前酒。莫说天涯脚痛时。
上堂。不是风动。不是幡动。劈腹剜心说与君。恰值真如舌痛。大众还会么。即非卖弄果是生疮。
上堂。即心即佛。赤脚上刀山。非心非佛。耕地种蒺䔧。不是心不是佛不是物。黄檗树头生木蜜。第一句下荐得。许你升真如堂。第二句下荐得。许你入真如门。第三句下荐得。蓦拈拄杖。休休。好语不可说尽。道人不可道着。卓拄杖。赵州亲见老南泉。睦州拶折云门脚。
解夏小参。僧问僧问风穴。九夏赏劳请师言荐。穴云。一把香刍拈未暇。六镮金锡响遥空。意旨如何。师云。若到诸方不得错举。拈拄杖。一夏已满。圣制告圆。数日来斗揍得些少佛法。要在今夜打开。供养我见前大众。以表九旬汗马之劳。粗分知羞识耻。不欲效古人。向拄杖头上刍草影边。胡乱拈出。取笑识者。所以道藜羹霍饭。决非尊贵所珍。凤髓龙肝不是樵夫之食。我要恰恰相当。谁与代一转语。顾视大众。靠拄杖。在舍只言为客易。临渊方觉取鱼难。
举。僧问雪窦。达磨西来。单传心印。诸方为甚么。各说异端。窦云谁。僧云。争奈即今何。窦云。西天令严。僧云。与么则入水见长人。窦云。韩信临朝底师曰。雪窦一向举令。亏了自身。一半者僧。粗心大胆也。要缚屋盖天。
解夏上堂。十五日已前坐杀阇梨。十五日已后走杀阇梨。正当十五日。秋云依依。秋草离离。蛩吟古寺。华放疏篱。高安滩上客。临济小厮儿。脑后犹欠一椎。
中秋上堂。甚奇绝中秋月。光皎洁无欠缺。叵耐谢三郎。也把丝纶掣。
上堂。至道无难。言端语端。高亭横趋而去。雪峰九到洞山。鳘咬钓鱼竿。蛇衔老鼠尾。
开炉质藏主至上堂。浙浙霜林起晚风。同人拨草访岩丛。灰寒火冷。休相笑。且向阶前。扫落红。
巾峰奚翁和尚喜书记鉴藏主通侍者至上堂。兄弟添十字。夫子不识书。左转右转三应三呼。一等冤憎会苦最嫌。一个眉粗。卓拄杖。刹竿寒影转。明月上平芜。
上堂。大众诸方道一句。真如也道一句。诸方道两句。真如也道两句。等是与么时节。中间用处不同。忽有个汉。出来道用翳睛法。须是真如始得。以拂子击禅床三千年黄河一度清。
冬夜小参。僧问寒暑不到处。衲僧如何进步。师云。有马骑马无马步行。乃云。枯木岩前。冷灰堆裹。住山活计苦无多。三篾束腰随分过。说甚砂飞石走。且看冻落茅檐。衣穿肘露可怜生。不免贫儿思旧债。且道思甚么债二祖见少林。无端礼三拜。
举。赵州一日示众云。至道无难。唯嫌拣择。才有语言是拣择。是明白。老僧不在明白裹。是尔诸人还护惜么。时有僧出问云。既不在明白裹。又护惜个甚么。州云。我亦不知。僧云。和尚既不知。为甚么道。不在明白裹。州曰问事即得。礼拜了退。师云。赵州倚势欺人。不料弃用曳兵。
冬节上堂。一阳生万物亨。短者自短。长底自长。老胡如会此。应不见萧梁。
腊八上堂。六载雪山坐。弄巧成拙谋。摊赃与星月。星月常悠悠。摊赃与含识。含识不点头。卓拄杖。是非空落钓鱼舟。
谢新旧两序上堂。大众此事如沧溟泛舟。蓬帆舻棹。碇柁钓竿。皆少不得。有时逆风张帆。有时顺风把柁。只要船上之人。同声相应。同气相求。同行同到。同放同收。卓拄杖。一掣六鳌连十洲。
除夜小参。僧问。一言道尽时如何。师云。老僧性命在你手里。乃云一言道尽万法皆如。一句截流千差合辙。有时夺人不夺境。有时夺境不夺人。有时人境两俱夺。有时人境俱不夺。袖短臂膊长。贫作富装裹。六只骰子满盘红。撒向君前活鱍鱍。良久。谩说北禅烹露地。风流出格让真如。
举。赵州访茱萸。萸云。看箭。州云看箭。萸云过。州云中。师云一看箭。二看箭。茱萸与赵州。髑髅成两片。山悠悠水悠悠。闾阎听小子。谈笑觅封侯。
岁旦上堂。元正启祚。庶物发生。鸟兽鱼鳖咸若。森罗万象峥嵘。且道承谁恩力。卓拄杖。下座。
上堂。垂丝千尺。三寸钩头。地转天回。风高月冷。卓拄杖。会则亲见船子。不会去问夹山。
结制小参。僧问。大力量人因甚抬脚不起。师云。到江吴地尽。隔岸越山多。乃云。有佛处不得住。荒草连天。无佛处急走过。髑髅遍野。一条路千人万人。共行千人万人。不到我今只要诸人脱却笼头。卸下腰带。向无交涉处。尽力担得板三十棒。一棒也较不得。
举。僧问赵州。学人乍入丛林。乞师指示。州云吃粥了未。僧云。吃粥了。州云洗钵盂去。师云。赵州只解顺水推舟。致令后代儿孙个个死在句下。
结制上堂。四月十五结尽。十方空无欠阙。豁开店面又重新。只得陪金卖生钱。
上堂。结夏已一月。寒山子作么生。乞无再面语要随乡。
上堂。山僧受用。与诸人初无两样。诸人终日在舍不离途中。山僧终日在途不离家舍。大众唤作入理深谈。也得唤作向上提持。也得各自参取。
上堂。叙谢副寺。至道无难。日应万端。量柴数米。接官送官。是牛牵犁拽把。是马衔铁负鞍。一句举似大众。入水也要占干。
上堂。九夏豁开天地炉。若凡若圣没亲疏。通红百炼重添炭。只要男儿是丈夫。
上堂。举。风穴和尚示众云。若立一尘家国兴盛。野老颦蹙。不立一尘家国丧亡。野老安贴。于此明得阇梨无分。全是老僧。于此不明。老僧无分。即是阇梨。阇梨与老僧。亦能迷却天下人。亦能悟却天下人。要识老僧么。右边以手拍一拍。者里即是。要识阇梨么。左边拍一拍。者里即是。颂云。一镞破三关。乾坤尽开辟。南北东西。十万程。马鞭不过长三尺。真如风穴杀活不同。端的谁收汗马功。卓拄杖。
上堂。涅槃烦恼何形段。逆顺知他较几多。顶上豁开千圣眼。何妨腊月看莲华。
除夜小参。僧问。明眼人因甚落井。师云。高处高平。低处低平。乃云。朝匇匇。暮匇匇。自南自北。或西或东。黄鹤楼前百战。回头岁尽年穷。穷则变。变则通。掣开金殿锁。撞动玉楼钟。便见东邻西舍。交相庆贺。灯笼露柱满面春风。因甚如此。睡足不知山月上。蹈华方见马蹄红。
举。僧问马大师如何是佛。马云。即心即佛。后来又道。非心非佛。不是心不是佛不是物。师云。天地玄黄宇宙洪荒。日月盈昃。以拄杖划一划若不截住念得口滑。几乎念到新年。靠拄杖下座。
正旦上堂。新颁凤历下尧庭。山岳齐呼万岁声。拄杖不知见甚么。也来趁队贺新正。却道我虽栗栗枳枳梭梭层层。要与你东拄西拄横撑竖撑。撑撑拄拄跳出穷坑。五湖烟浪裹。别有好商量。
结夏小参。僧问。如何是道。师云。种谷不生豆苗。乃云。食轮转法轮转。食轮不转法轮不转。真如今夏既是缺粮。佛法禅道。尽情束之高阁有底道。是则是。换水养鱼。未见尖新头角。行者认取者僧。
举。世尊外道论议。外道云。我以一切不受为义。世尊云。你见受否。外道拂袖便去。至途中乃悟云。当回斩首以谢世尊。颂云。杳杳华源路不通。回头方见药炉空。雪晴海阔千峰时。同上天山十二重。
解夏小参。僧问大火西流。凉风入野。正恁么时如何。师云。天台南岳峨嵋五台。僧云。便恁么去时如何。师云。枯木岩前差路多。僧礼拜。乃云。提持个事。如苍龙玩珠。不堕于地。不住于空。收放自在呑吐自由。四方但见光闪闪地。只如洞山示众。兄弟秋初夏末直须向万里无寸草处去。石霜云。出门便是草。者里岂容你眨眼。蚯蚓虾蟆空自咄咄。
举。僧问风穴。九夏赏劳。请师言荐。穴云。一把香刍拈未暇。六镮金锡响遥空。师拈云。风穴好语。惜乎者僧不解更进一步。
解制上堂。一结一切结。一解一切解。佛病也解。祖病也解。众生病也解。病既解了。无不混融。水入水空藏空。诸人但看丝纶上。莫看芦华对蓼红。
大行皇帝升遐上堂。十载华夷乐晏然。旌幢忽返。夜摩天断弦。又得鸾胶续。玉叶腾芳亿万年。
谢衡臾监寺及新旧上堂。冻合千林万木僵。饥荒老鼠啮生姜。祖翁活计无多子。相与扶持折脚铛。
﨟八上堂。弃王宫雪山坐。见什么便恁么。既恁么是什么。黄金城郭草离离。天上人间付与谁。
璋了居三侍者至上堂。昨日同参来。拄杖子不敢搀匙乱筋。今日衣钵道旧相访。拄杖子只得效颦。横按拄杖分一作二。破二作三。沧海渺渺。泰山岩岩。顾视良久。彭八刺札莫怪空疏。
冬至小参。僧问。一物不将来时如何。师云。罗公照镜。僧云。莫便是和尚为人处么。师云。狗衔赦书。乃云。寥落丛林拄杖子。全无巴鼻。空疏活计。法堂前叶。满空阶。逗到年尽岁穷转觉。寸长尺短。古人谁道。有今朝我亦不知当日事。有底闻与么道。只道山僧刀刮水洗三十年前。也曾被老鼠咬破七条。
举。僧问马大师。离四句绝百非。请师直指西来意。祖云。我不与汝说得。问取智藏。藏云。何不问取和尚。僧云。教来问藏。藏云。我今日头痛。问取海兄。海云。我到者里却不会。僧回举似马祖。祖云。藏头白海头黑。师云。者僧虽是呆汉。马祖父子。非但和赃纳款。便是隐寄。亦被他勘将出来。山僧不曾瓜田纳履。大众各自归堂。
上堂。一气自循环。万化无终始。拄杖夜抽条。华开世界起。卓拄杖。老胡打失当门齿。
除夜小参。去去实不去。来来实不来。去来无朕迹。今古两悠哉。所以道。过去心不可得。未来心不可得。道声未绝。忽然一队驱傩突在面前。朱衣画裤鬼面神头。千般万样。一齐送将。出来直是活鱍鱍地。山僧咬定牙关。看来看去。也不觉呵呵大笑。因甚如此。将谓黄连甜似蜜。谁知蜜苦似黄连。
举。张拙秀才问长沙和尚。百千诸佛但闻其名。未审居何国土。沙云。黄鹤栖崔颢题后。秀才曾题么。拙云。不曾题。沙云。无事题取一篇颂云。万里中原暗板图。中兴事业。隐樵渔。金鸡一拍扶桑晓。唤得英雄出草庐二月旦上堂。宁与狐谋裘。难与羊谋差。暗裹抽横骨。明中坐舌头。卓拄杖。鲁人不重东家丘。
元宵上堂谢简闻直三侍者至。国师三唤。复三应。灯火烧空。月满城千簇。画楼歌管裹。与君携手御街行。佛涅槃。引手扪胸云。真如手摩胸。却与瞿昙别。当初只道得黄金。今日看来是生铁。户破家残百丑千拙。一回饮水一回咽。
谢护国象外和尚至上堂。真如平昔要打鼓。三峰一味。随喽搜。些子心肝五脏。被其抖擞都尽。我也明明自知。只是不能管得。今日既蒙尊访。挝鼓升堂。又是一番话堕。且无两个舌头。良久击拂子。岩头撑渡。雪峰辊毬。
浴佛上堂。湔拂泥猪疥狗身。洋铜百灌恨方伸。真如不惜。汤添沸要辍余薪待后人。
结制小参。欲去不去被去碍。欲住不住被住碍。元上座一条拄杖。寻常硬如生铁。今日四棱蹋地和身放倒。也要诸人知道。藏身处没踪迹。没踪迹处不藏身。江山昼永殿阁凉高。绿阴未转庭槐。清风先起苹末。击拂子猛虎起尸。猫儿歃血。
举。僧问古德。如何是道。德云墙外底。僧云。不问者个道。德云。问甚么道。僧云大道。德云大道透长安。师云。惺惺卖与灵利。懵懂卖与瞌睡。等是恁么时节。诸人且作么生。
满散。寿崇节上堂。妙德相庄严。河沙福所聚。示现种种形。诞此摩耶体。譬如天树王。高广世无比。一华坐一佛。三世一时摄。佛母陀罗尼功德不思议。福我大宝历永作世依怙。
干会节上堂。九天闾阖贯流虹。历应咸淳驭六龙。宝运更开三万劫。须弥顶上一声钟。
消灾会焚骆驼。佛以一音演说法。人天随类各得解。汝既身行异类中。要拔众生处处着。点破五浊如幻事。不断烦恼证实相。以火打一圆相。劫火海底常炽然。风鼓须弥自相击。

[book_title]佛光国师语录卷第二
佛光圆满常照国师台州真如禅寺语录（二）。
拈古。
南泉示众。昨夜文殊普贤。起佛见法见。各与二十拄杖。贬向二铁围山。赵州出众云。和尚棒。教谁吃。泉云。王老师有甚过。州礼拜。泉归方丈。
南泉抱赃判牍。不能塞断人口。赵州以讦为直。争奈也曾呻汁。如今还有盖覆底么（良久）。若教频下泪沧海也须枯。
沩山问仰山。妙净明心。汝作么生会。仰云。山河大地日月星辰。沩云。汝只得其事。仰云。和尚适来问甚么。沩云。妙净明心。仰云。唤作事得么。沩云。如是如是。
投子道底。
石楼因僧问。未识本来性。乞师方便指。楼云。石楼无耳朵。僧云。某甲自知非。楼云。老僧还有过。僧云。和尚过在甚么处。楼云。过在汝非处。僧礼拜。楼便打。
有棒不打者汉。也孤负平生。
本生一日拈拄杖示众。我若拈起。你便向未拈时作道理。我若不拈起。你便向拈起时作主宰。且道山僧为人在甚么处。时有僧出云。不敢妄生节目。生云。也知阇梨不分外。僧云。低低处平之有余。高高处观之不足。生云。节目上更加节目。僧无语。生云。掩鼻偷香。空招罪犯。
以指喻指之非指。不若。以非指。喻指之非指也。以马喻马之非马。不若。以非马。喻马之非马也。喝一喝。
沩山见仰山从方丈外过。以两手握拳相交示之。仰山便作女人拜。
仰山拜处若更放深。沩山两个拳头。向甚处安着。
天仙僧因来参。才展坐具。仙云。不用通时暄。还我文彩未彰时道理来。僧云。有口哑却。即闲苦死觅个腊月扇子。作甚么。仙拈棒作打势。僧把住云。还我未拈时道理。来。仙云。随我者随之南北。不随我者死住东西。僧云。随与不随。即且从。请师拈出东西南北来。仙便打。
天仙要得饱尽这僧肚肠。者僧要得空尽天仙仓库。当初只道喜相逢。到底翻成怨离别。喝一喝。
沩山一日看雨。僧云好雨。沩云甚处是好处。僧无语沩却云大好雨。僧云什么处是好处。沩指雨示之。僧又无语。沩云何得大智而默。
等是看雨。有一人身上不湿。且道。是那一人身上不湿。或云。者僧身上不湿。衲子难谩。
天仙因僧参。拟作礼。仙云。者野狐见个什么便礼拜。僧云。者老和尚。见个甚么便恁么道。仙云。苦哉苦哉。天仙失前忘后。僧云。要且得时终不补失。仙云。争不如此。僧云谁甘。仙大笑云。远之远矣。僧以目回顾。便出。
天仙有照物手。这僧有透清眼。若人辨得。也是赤土涂牛奶。
玄沙云。不见一法是大过患。且道。不见什么法。镜清指露柱云。莫是不见者个法么。沙云。浙中清水白米从汝吃。佛法未梦见在。
是则是。乐则同欢。不知罄尽家活。
沩山坐次。仰山与香严侍立。沩云。如今总与么者少。不与么者多。严从东过西。仰从西过东。沩云。这则因缘三十年后。掷地金声。仰云。须是和尚提唱始得。严云。即今亦不少。沩云合取狗口。
沩山养子。恩威并行。只是二子。向背有异。且道。诸讹在甚么处。喝一喝。
张拙秀才。因禅月大师指参石霜。霜问秀才何姓。张云名拙。霜云觅巧尚不可得。拙自何来。公忽有省。乃呈偈曰。光明寂照遍河沙。凡圣含灵共我家。一念不生全体现。六根才动被云遮。断除烦恼重增病。趣向真如亦是邪。随顺世缘无挂碍。涅槃生死等空花。
须弥系藕丝。
奯上座。到德山。山见便下禅床作抽坐具势。奯云。者个且置。忽遇心境一如底人来。向伊道什么。即不被诸方检责。山云。犹较昔日三步在。别作个主人翁来。奯便喝。山不语。奯云。塞却这老野狐咽喉。后有僧。举似沩山。山云。奯公虽得便宜。争奈掩耳偷铃。
沩山恁么道地在。殊不知德山被奯公靠倒。还有与奯公雪屈底么。喝一喝。
米胡因僧问。自古上贤还达真理。也无。胡云达。僧云。只如真理作么生达。胡云。霍光卖假银城与单于。契书是什么人做。僧云。某甲直得。杜口无言。胡云。平地教人作保会么。谁知歌舞地。元是战争基。
枣树因僧辞。乃云。若到诸方有人。问你老僧此间法道。作么生祗对。僧云。待他问即道。树云。何处有无口底佛。僧云。祗者也还难。竖起拂子云。还见么。僧云。何处有无眼底佛。树云。只者也还难。僧绕禅床一匝。而出。树云。善能祗对。僧便喝。树云。老僧不识子。僧云。要识作么。树敲床三下。
枣树与者僧。也行得七五步。中间一两步出于乾坤之外见么。叶零零兮秋暮半凋。草青青兮春暖齐发
奯山坐次。仰山侍立。沩云。寂子近日宗门中令嗣作么生。仰云。大有人疑着此事。沩云。寂子又作么生。仰云。某只管困来合眼。健即坐禅。所以未曾说着。沩山云。到者田地也难得。仰云。据某见处。着此一语也不得。沩云。为一人也不得。仰云。自古圣贤尽皆如是。沩山云。大有人笑汝与么祗对。仰云。解笑某者是某同参。沩云。出头什么。仰绕禅床一匝。沩云。裂破古今。
仰山前头较些子。后头又却深深。埋在荒草堆头沩山尽力牵得。出来已是去死。十分还知今日被仰山连累处么。摘杨花摘杨花。
药山有僧到。山问甚处来。僧云南泉。山云三十年后作一头水牯牛去。僧云虽在被中。不曾上他食堂。山云。你口吸西北风。僧云。和尚莫错。自有把筋人在。
者僧向者里借路经过。药山在邦边。睹物收税。虽是千载一遇。只是土旷人稀。
仰山问东寺。借一路。过那边得么。寺云。大凡沙门不可只一路。也别更有么。仰山良久。东寺却问仰山。借一路过那边得么。山云。大凡沙门不可只一路也别更有么。东寺云。只有此。山云。大唐天子决定姓金。
一人归了去不得。一人去了归不得。何故。牧羊河畔女。贞花倚马桥边望夫石。
仰山问中邑。如何得见性去。邑云。譬如一室其有六窗。内有一猕猴。外有一猕猴。从东边唤猩猩。猕猴即应。六窗俱唤俱应。仰山礼拜起云。适蒙譬喻。无不了知。只如内猕猴瞌睡。外猕猴欲见时如何。邑下禅床执山手作舞云。猩猩与汝相见了也。
中邑将谓。仰山可谩。被他一靠便见。尾巴俱露。
本生因僧从太原来。生云。近离那边风景如何。僧云与此间不别。生云。且道此间风景如何。僧云。和尚与某甲不同。生云。蹈破草鞋。当为何事。僧无语。生云。即古即今出个问处也难。乃至老僧亦出不得。
本生被这僧一坐。天地黯黑。
沩山僧问。如何是道。沩云。无心是道。僧云不会。沩云。会取不会底。僧云。如何是不会底。沩云。只是你不是别人。
担粪栽茄子。须是沩山始得。
性空因丁行者来才见。便打一棒云。瞎却汝本来眼也。丁云非但今日。古人亦行此令。空云。谁向汝道古今。丁拂袖而出。空云。青天白日有迷路人。丁云。莫要指示么。空便打。丁云莫瞎却人眼好。空云。瞎却俗人眼。有甚过。
丁行者只要坐断性空舌头。要见性空长处。直是天地悬殊。
白水示众。眼里着沙不得。耳里着水不得。僧问。如何是眼里着沙不得。仁云。应真无比。僧云。如何是耳里着水不得。仁云。白净无垢。
绵绵密密头正尾正。只是坐在闺合裹。虽然易分雪裹粉难辩墨中煤。
浮石上堂。山僧开个卜铺。能断人贫富生死。僧便问离却生死贫富。不落五行。请师直指。石云。金木水火土。
浮石命若悬丝。
三平一日问侍者。姓甚么。者云与和尚同姓。平云我姓甚么。侍者云。问头何在。平云几时曾问你。者云姓者谁。平云。念汝初机。放汝三十棒。
若是今日宁可闲却僧堂。何故石牛拦古路。一马没双驹。
丹霞见庞居士。门前见居士女灵照洗菜。霞云。居士在么。女放下篮子。敛手而立。霞又问居士在不。女提篮便行。霞便回。居士从外归。女子举前话。士云。丹霞在么。女云去也。士云。赤土涂牛奶。
只知以毒攻毒。不知骨肉分离。
天仙因披云到。才入方丈。仙便问。未见东越老人时作么生为物。云云。只见云生碧嶂。焉知月落寒潭。仙云。只恁么也难得。云云。莫是未见时么。仙便喝。云展两手。仙云错怪人者。有甚么限。云掩耳便出。仙云。死却这汉平生也。
天仙非中有是。披云是中有非。各与二十棒。何故。中人以下不可以语上也。
米胡问僧。近离甚处。僧云药山。米云。药山老子近日如何。僧云。大似一片顽石相似。米云。得恁么郑重。僧云。无你提掇处。米云。非但药山。米胡亦恁么。僧近前。顾视而立。米云看看。顽石动也。
这僧恁么特达。不是米胡。减他药山多少光彩。
沩山一日见野火。乃问道吾。还见火么。吾云见。沩云从何处起。吾云除却经行坐卧。请师别道。沩便休去。
可惜沩山无末后句。欲为他代一语。又恐沩山不甘。放过又恐孤负道吾。必竟如何。赤脚下桐城。
石楼因元康来。楼才见便收足坐。康云得恁么威仪周足。楼云汝适来。见个甚么。康云。无端被人领过。楼云是恁么始为真见。康云。苦哉赚却几人来。楼便起身。康云。见即见矣。动即不动。楼云尽力道不出定也。康拊掌三下。僧举似南泉。泉云。天下人断者公案不得。若断得与他同参。
石楼末后道个尽力道不出定也。可惜前功俱费。元康拊掌三下。乞儿见小利。各与三十棒。却是南泉代吃。何故。为他结款不了。累及山僧。有屈也无叫处。
金峰示众。我若举来又恐遭人唇吻。若不举又恐遭人怪笑。于其中间如何即是。时有僧出。金峰便归方丈。别有僧请益云。和尚因甚么不答者僧话。峰云。大似失钱遭罪。
著衫裹帽还他三代相门。
丹霞问庞居士。昨日相见何似今日。士云。如法举昨日事来。与你着个宗眼。霞云。只如宗眼还着得庞公么。士云。我在你眼里。霞云。某甲眼窄。何处安身。士云。是眼何窄。是身何安。霞无语。士云。更道取一句。便得此语圆也。霞亦无语。士休去。
不是丹霞两默。庞公争得露出葛藤桩子。
天仙因僧来参。才展坐具。仙云者里会得。早是孤负平生也。僧云不向者里会得。又作么生。仙云。不向者里会又向甚处会便打。
胶柱调弦则故是。若要塞断者僧口驴年。
沩山因僧问。从上诸圣直至如今。和尚意旨如何。沩云。目前是甚么。僧云莫只者便是么。沩云阿那个。僧云适来祗对底。沩云。你拟那个去莫生事。
钩锥不及处。甚处见沩山。喝一喝。
沩山僧问。如何是百丈真。沩下禅床叉手。又问如何是和尚真。沩上禅床坐。
怀州牛吃禾。益州马腹胀。
大川因江陵僧到。川云几时发足。僧提起坐具。川云特谢远来。僧绕禅床一匝便出。川云若不恁么焉知眼目端的。僧拊掌云。苦杀人洎合错断诸方。川云甚得禅宗道理。后有僧举似丹霞。霞云大川法道即得。我这里即不然。僧云和尚此间作么生。霞云犹较大川三步在僧礼拜。霞云错断诸方者多。
丹霞徒有此语。要且不识大川。喝。
沩山在方丈内卧。仰山入来。沩乃转回向裹卧。仰云。某是和尚弟子不用形迹。沩作起势。仰便出去。沩召云寂子。仰乃回来。云听老僧说个梦。仰低头作听势。沩云为我原看。仰取一盆水一条手巾来。沩洗面了才坐。香严入来。沩云。我适来与寂子作一上神通。不同小小。严云。某在下面了了得知。沩云。子试道看。严乃点一碗茶来。沩叹云。二子神通过于鹙子。
洗了面吃了茶将谓。者老汉醒了。不知寐语转多。仰山香严到底惺惺到底。被他牵在迷魂寨裹。虽然今日有茶也着得一碗。
仰山参东寺。寺云已相见了也不用上来。仰云恁相见莫不当么。寺便归方丈闭却门仰山。举似沩山。沩云寂子是甚心行。仰云。若不恁么争识得伊。
东寺险何似沩山险。
丹霞见庞居士。士在面前立少时便出。霞不顾。士却入来。与霞相对坐。霞却向士前。立少时便归方丈。士云。你入我出。未有事在。霞云。老老大大。出出入入。有甚了期。士云。略无些子慈悲。霞云。引得者老翁。到者田地。士云。把什么引。霞乃把住。拈却幞头云。恰似个师僧。士却将幞头在霞头上云。一似个俗人。霞应诺诺。士云。犹有昔日气息在。霞抛下幞头云。一似个乌纱巾。士应诺诺。霞云。昔日气息争得忘。士弹指云。动天动地。
丹霞是一代龙门。向分毫上取利。不是庞公几乎失却幞头。
贞溪有僧来参。溪竖起拂子云。贞溪老汉还具眼么。僧云。某甲不敢见人过。溪云。老僧死在阇梨手里。僧以手指胸便出。溪云。阇梨见先师来。至晚溪请吃茶。僧拈起盏云。者个是诸佛出世边事。作么生是未出世边事。溪以手拨却盏云。到阇梨死在老僧手里。僧云五里牌在郭门外。溪云。无故惑乱师僧。僧便起谢茶。溪云。特谢相访。
贞溪与者僧。皆是曾经霜雪之人。猩猩饮酒无奈。忍俊不禁未免。一时丧身失命。咄。幽州犹自可。最苦是新罗。
天童首座秉拂。
除夜秉拂。僧问云。孟尝门下鸡鸣出关如何。师云。汝非过关客。进云。法堂新创。还有新底佛法也无。师云。梁方柱圆。进云记得昔日僧问嵩山和尚。如何是大修行底人。担枷带锁。此意如何。师云青天无电影。进云如何是作业底人。修禅入定。此意又作么生。师云。不居空室。进云。山复云。你问我善。善不从恶。问我恶。恶不从善。意旨如何。师云牛皮鞔露柱。进云者僧悟去又作么生。师云错。进云今日问和尚。如何是大修行底人。师云猕猴入漆瓮。进云如何是大作业底人。师云非汝境界。进云两头俱坐断一剑倚天寒。师云隔靴抓痒。进云几年抱负荆山玉。今日方才逢赏音。师云果是错承当。
师乃云。一冬与兄弟火炉头边眉毛厮结。鼻孔厮拄。大都家法森严。一语不敢乱发。新正改旦满头青灰。似觉抖擞不落只得引诸人宿鹭亭外东行西行也。要知东家篱落西家鸡犬。风光高下接平田。暖日发生春草绿。顾视左右大众还会么。太白峰头大有雪在。复颂云门干屎橛公案乃云。劈腹剜心。千古无对。师子咬人。韩獹逐块。
结夏秉拂师索话云。古佛场开。斩新号令。当轩布鼓。阿谁解击。僧出问云。山前麦熟多时了。一一当机为举扬。正恁么时请师提唱。师云月子弯弯照几州。进云。护生须是杀。杀尽始安居。会得个中意。铁船水上浮。如何是护生须是杀。师云五采画牛头。进云。如何是杀尽始安居。师云。牛头向北。马头南。进云。如何是个中意。师云。大地载不记。进云。如何是铁船水上浮。师云。大石波斯看不破。进云。九旬禁足鱼游网。物外安身鸟入笼。生杀尽时蚕作茧。如何透得这三种。应庵意作么生。师云。三十三天辊气毬。僧礼拜。
师乃云。机夺机智遗智。双放复双收。双全复双破。大众还会么。万松关到翠锁亭前。妙高台到太白峰顶。坦坦荡荡。岧岧峣峣。头头是生杀之机。处处断佛祖之路。圆觉伽蓝。十风五雨。平等性智。水流花开。所以道。峰峦峭峙鹤不停机。灵木岧然凤无依倚。止不止拟不拟。篱边燕雀空呢喃。大鹏一展九万里。堪笑西来碧眼胡。被人打落当门齿。
复举佛是西天老比丘公案。乃颂云。佛是西天老比丘。毕竟真金不博鍮。莫放是非轻入耳。从前知己反为仇。
冬至秉拂。师云。天童门下古佛堂前。有铜壸箭。令谁敢正眼觑着。迦叶三昧固非阿难所知。既曰平分半座。不可外此别立条章。只得就其中间点出子午卯酉。还会么。若也不会重新点出。大众一年有十二月。一日有十二时。一明一暗。一敲一唱。从朝至暮。从暮至朝。尽情摊向诸人。别无佛法道理。只要诸人知道。今年冬至。定是十一月二十九。申末未初。夜减三刻。昼添九厘。阴极阳生。循环不住。便见无今无古。无去无来。无断无续。无缺无余。所以道一切过去。劫安置未来今。未来见在劫安置过去世。玄机迅速。箭影回旋斗转。星移不容眨眼。忽有个久参之士。出来道。你是东山下儿孙。岂不知瓜田不纳履。李下不整冠。良久云。若教频下泪。沧海也须干。
锁口诀。
诸佛妙门。列祖的旨。继继绳绳。贵在密契。尺围钥合。纲纽沉细。绵密无缝。隐括幽秘。远兮非遥。近兮非迩。措无所遗。举无不备。横亘十方。竖穷三际。理外无事。事外无理。具一切相。含一切义。启无所开。阖无所闭。出无所从。入无所诣。二兮非一。一兮非二。用则双用。置则双置。随处即宗。如身影尔。世尊拈花。达磨分髓。曹溪。南岳。百丈。临济。杨岐。白云。圆悟。妙喜。洎至应庵。五十一世。或开或遮。或权或体。或逆或顺。或净或秽。或明或暗。或行异类。激扬铿锵。波流岳逝。如师子筋。如像王鼻。如天鼓声。如鸩鸟尾。百千机缘河沙妙偈。出没卷舒。三昧游戏。深慈痛悲。布无缘施。绝见绝闻。绝情绝谓。曰放曰收。控恶马辔。曰错曰综。夺魔王帜。箭掷空鸣。风行尘起。龙蛇天渊。迷悟金屎。不入此宗。徒劳拟议。
礼祖塔。
礼心镜禅师塔。
咒声一出鬼神愁。甘露缦山百毒收。小白岭分南北路。至今蛇咬石馒头。
礼宏智禅师塔。
浮图三绕月明中。五叶重芳忆远公。古殿百年今又冷。凤栖无复到梧桐。
礼应庵师祖塔。
误入桃源深处路。灼然流水隔天涯。一声鸡唱千年后。老却刘郎几度花。
礼密庵师祖塔。
谩说沙盆重似山。不施三拜也应难。黄金不铸黄金像。松竹相争夜夜寒。
礼石门进禅师塔
一十九人齐悟道。不将名字上传灯。我来聊尔伸三拜。要救干溪吃𨈀僧
礼石桥。
阵阵炊烟昼作团。似闻钟鼓出云关。真如不展罗斋钵。尊者家贫见客难。
往来偈颂。
寿物初师兄。
空山无人月入楼。耿然东望鄮岭头。不知此夕是何夕。白玉菡萏吹高秋。九龙蜿蜒不敢傍。释梵天边花雨响。年年此日苦炎热。长与尘寰作清冷。
寄象潭和尚。
丝毫落地尽情翻要得浑仑直是难。水远山长太孤绝。几回同往不同还。
君方背负须弥至。我入针锋影裹藏。消息尽时重会面。一条古路没人行。
寄石林和尚。
岁晚天寒信不通。上方应念白云穷。柴头米粒重敲点。细雨斜风满淅东。
寄龙石。
方木从来不逗圆。几回相拶下黄泉。回头拽断来时路。塞北安南正悄然。
寄在庵。
开口明明是祸门。相逢彼此避无因。三千条令从头举。今古希逢不犯人。
海中夜泊怀仲举师兄。
破头船子打头风。咫尺仙凡信不通。偷眼几回着五两。夜潮谁在海门东。
送横川主雁山灵岩。
百战金吾出凤城。不论减灶与添兵。天高荡月凉如水。谁听虚弓落雁声。
天岩法师寄示大礼祷晴疏。
柴门剥啄送嘉音。惊失山中补袜针。半幅御炉烟上礼。三冬黄叶地炉心。
送恩绝崖。
虽然吐得蔗头甜。毕竟难收酱裹盐。话到青灯沧海角。不堪回首百城南。
送章竺卿。
机先一探便抽兵。彼彼难揩古剑腥。吴楚尽头回首望。滹沱风急正流冰。
一语当头略不分。便将拄杖靠松根。山深自是多狼虎。未到黄昏着闭门。
曲江夜话。
大家相聚吃茎齑。不敢堂堂路拾遗。针脚放开毫发许。水天空阔雁声微。
湖上诸庵阖辞劝晦岩法师再主南湖。
教眼通身会者难。云生华顶万寻寒。浑仑不用重华擘。掷入鄞江普请看。
尘尘刹刹布全威。华雨堂前宿将旗。刁斗只闻空劫外。灼然谁敢犯重围。
悼净慈断桥和尚
去年一语不相当。几度思量再绝江。忽报藕丝牵玉象。乌藤摩埒又深藏。
祖父田园实可怜。不知契券落谁边。断桥流水无人到。松竹凄凉又一年。
寄东皋友山。
莫去朝来送复迎。斋鱼粥鼓一般鸣。三千里外垂钩意。端的何人别重轻。
题虚谷庵居。
门外波涛正渺茫。断桥无路与人行。赵州曾到不曾到。一笛斜阳钓艇横。
与一关葛藤。
逆顺门头拶不开。忽然平地起风雷。德云不下妙高顶。慈氏宫中没善财。
牙关咬定没来由。打到南州与北州。一错证龟成鳖去。衲僧无处雪冤仇。
寄象外。
衲僧门下论知己。热血相喷不露齿。好花不肯当面贴。各抱不平愤愤地。几回欲道道不及。片板各自担到底。浙东山浙西水。与君借路略经过。也是波斯入闹市。
寄少野主等慈席。
棒头翻覆雨倾盆。双放双收用不停。报化佛头重按断。寒潮不敢下沧溟。
与云溪夜话有作。
揣剥家俬彻骨贫。一丝一线不相存。通玄峰顶无人到。雨滴岩花衬冷云。
送东溟。
祖师门下绝名模。无蚁难穿九曲珠。一蹴瞎驴玄路绝。鹧鸪啼在百花园。
慈云诸公作颂美玉儿物初和尚作涂之功亦随喜二偈。
大海滔滔没反回。涛山浪屋雪崔嵬。一锹翻转鱼龙窟。香积不从天外来。
铁鞭高举趁耕牛。栗棘花开佛也愁。别甑炊香只者是。钵盂无底更风流。
送仁练溪国清后板。
天台南石桥北。三脚驴子弄蹄行。未举已是舌头颓。差之毫厘失千里。荐不荐兮落第二。大町霜飙天宇空。孤鸿缥渺从何起。不用那边重斫额。勾头有路沧溟窄。坐断当头付饱参。南泉座上有黄檗。
寄南山维那平田。
兴化打克宾。克宾嗣兴化。不知蜜苦似黄连。尽道一牛还一马。平田岂甘同受屈。倒却红旗入他社。才见他家令欲行。一锤两当便擒下。直要堂头老古锥。眼瞎耳聋并口哑。更在再三针札看。只恐哑聋元是诈。阿呵呵。阿魏无真。水银无假。浩浩丛林。如海宽。作么为君提此话。
竹寄古田轩扁。
南阳一击憩穷涂。客思难将上画图。莫怪不除当路笋。要君来此立须臾。
与象岑夜话天平两错。
尺短终难比寸长。年深法出转奸生。饶君收得当时款。我要重还赦后脏。
谢玉几本末翁诸友相访。
放君不合到岩栖。荡尽生涯只噬脐。有个舀溪长柄杓。也随明月落前溪。
送瑞侍者。
自笑尘悬折脚床。又怜黄发映斜阳。山头老汉如相问。莫说蒲鞋有短长。
送昌兄行脚。
因君别我下松庵。不觉回头满面惭。去去却烦轻盖覆。免令江海骂同参。
酬月维那。
远临寒谷愧深知。红叶声中蹈落晖。莫怪家风苦岑寂。十年松下掩重扉。
次足翁见招韵。
青山断处露云凹。几把家俬入细敲。一夜北风雪没屋。主人太杀不相饶。
西天路滑人稀到。最苦难禁劈面风。不敢机先谩擎展。白云可是手头穷。
寄无文和尚。
岁晚天寒黄叶飞。饭箩无糁已多时。临风几度空惆怅。只忆江西马簸箕。
裔侄行脚。
出门荆棘已参天。不解腾身举步前。放汝别参知识路。快须洒落打行缠。
送小师一镜行脚。
老矣丛林没所成。声前惭应本师名。行行牢记吾深嘱。三百年前有古灵。
天童琛五戒求颂。
岭南消息又萠芽。米为经筛饭没沙。别有暗香遮不得。团团明月转菱花。
送履侄见思溪石林和尚。
抛出灯前佛即心。十虚无地可容针。草鞋若也欺行色。未失青苫见石林。
龟蛇石。
一石坡陀两种纹。确然同队不同群。通身是汝通身我。含毒那知左顾恩。
天庵。
日月两轮为户牖。衲僧活计未萧条。不知三十三重外。烂却春风几许茅。
佛成道。
三更犬吠月沈时。酒冷茶寒彼此知。一笑面皮黄似我。令人特地又相疑。
象潭见寄。
湖山碧湖水碧。山灵水灵人共识。高禅着屋居其中。精金不待增黄色。思彼妙喜洋屿庵。从来的的家法严。一夏打发十三个。往往诸方为美谈。古之视今今视昔。罗庵眼睛如漆黑。大都党理不党亲。一路生机近不得。妙中妙玄中玄。揽之不及钻愈坚。殷勤欲语东风前。意轮未动牙颊寒。
观竞渡。
迅雷轰破水晶宫。缥缈寒蚊上碧空。一一眼睛方定动。锦标已在画桥东。
雪佛。
一华擎出一如来。六出团团笑脸开。识得髑髅元是水。摩耶宫裹不投胎。
食蒲萄。
一夜滂澎雨未干。珠回玉转影团团。若知开口非于舌。不在秋风架下看。
桂花数珠。
金粟全提向上机。秋风影裹走摩尼。就中一线无人见。老兔推轮又过西。
送广南因上座。
祖师门下实堪悲。千古云埋少室衣。此去风幡堂上去。可怜无语寄阇梨。
笔工。
三寸圆齐藏甲兵。光芒直与日争明。折冲只在毫端许。何必防胡万里城。
送正侄行脚。
荷担此一着。须还筋力汉。直向空劫前。一刀成两段。椎杀老瞿昙。翻转魔王面。抛下当头热铁轮。尘尘刹刹风雷转。既明如是复如是。白云更有无丝线。靠倒诸方。归去来莫教触发流星箭。
送友人还广。
相逢眼上各安眉。水远山长彼此知。闲忆赵州曾落节。台山路上勘婆归。
瓦塔。
要了耽源未了缘。不曾引玉乱抛砖。湘南潭北无人到。落在清溪浅水边。
亭山庙接待。
堂前作舞呵呵笑。馊饭知他欲喂谁。穷鬼又来争漆桶。看看钟鼓送残晖。
送秋涧归西州。
五载相从伴寂寥。相携无奈路迢迢。月明后夜重回首。又隔钱塘几信潮。
送友归建宁。
通身捱得示条条。背负干薪被火烧。更借一机看豹变。秋风又上洛阳桥。
送僧承天见退耕。
入户将何辨主宾。先看握土定千钧。丝毫有路休登陟。须信双峨不立尘。
天童侍者。
堪笑耽源着贼时。南阳忒杀棒头危。争知碧沼青松外。别放寒鸥下钓矶。
送隐监寺。
杨岐门外滑如苔。夺食驱耕与么来。四七二三无路入海山烟雨涨蓬莱。
大士开光明。
撞墙磕壁证圆通。五蕴山头鼓黑风。翻转面皮开笑眼。不知眉底髑髅空。
悼颖侍者。
茅生舌上醭生唇。呼唤声中懒出门。抛下髑髅师子吼。南阳一路少行人。
碧海。
荡荡天开水镜空。三千里外见鱼龙。竿头丝线不相到。夜夜波心月似弓。
梦窗庄知客。
层檐关隔锁深幽。透出虚明六不收。风暖化为蝴蝶去。双双戏扑睡猕猴。
庵中与老母守岁。
灯前残﨟苦无多。相对无言意若何。一错路头𡷨峡远。三生烟冷旧磐陀。
风搅长林雪满床。寒藤无叶倚空桑。谁知户破家残处。添得黄梁客梦长。
东山消息久茫茫。累汝怀耽又一场。树树老松寒照雪。钁头无口孰添钢。
送古田住吉州祥府。
庐陵米价又翻新。令肃冰霜断要津。犬吠青原白家路。月明也有醉归人。
送伏虎岩住石霜。
出门便是草萋萋。雨洗千年折镞泥。贬眼只论功盖代。何人犹听五更鸡。
镊人小徐生求。
嘉汝从师艺亦精。牵萝伐我雪鬅鬠。他年若遇青云客。莫道曾逢垢面僧。
兵后徐待诏求。
世事兴亡海上沤。马嘶荒草夕阳秋。一声弹镊空三际。留得青山对白头。
分水岭接待。
建了精蓝捺海涂。写成一幅似真如。要施摩诘搏香手。不为看山展画图。
戒犬。
汝自耽耽拥砌莎。任从客贼自经过。门前不用频频吠。将谓山僧有几多。
渔樵耕牧。
波涛险处见鳌身。三寸钩头百万钧。霹雳一声天外去。盲龟犹自隔重津。
末上还他腕力粗。一肩担荷更无余。黄梅七百闲枝叶。依旧清风属老卢。
祖师心印铁牛机。覆雨翻云正此时。喜得众生已成佛。黄金殿上脱蓑衣。
黄犊村村睡暖烟。风光高下接平原。桑麻昼永孤桐噎。谁在白云青嶂边。
水帘谷。
洞门昼夜不曾关。千尺琉璃到地寒。中有谷神呼得应。不将面目与人看。
天衣旧居。
茅屋三间一钓船。是师当日旧生缘。烹金炉鞴无今古。莫看秋风雁字边。
栽松。
一寸青青一屈伸。只图钁下起龙鳞。白头入草浑相似。不是周家借宿人。
题巾峰。
雨后闲登塔院秋。下看危磴白云浮。海门月出舒长啸。十万人家尽举头。
日者求月斧号。
不待寸铁快如风。迥出阴阳造化功。信手一挥天地阔。广寒宫殿百千重。
梅庄。
一回烂熟便登场。错落黄金透核香。弹破老庞牙颊后。至今行旅不赉粮。
铸钟。
百炼不相干。腾身烈焰前。骑声盖色汉丧却髑髅边。
傀儡。
拍拍歌兮拍拍吹。锣声鼓韵不停捶。寸丝牵着和棚动。一笑千金付与谁。
读松源语。
一句无前后。千差水逆流。机先打独脱。处处错安头。
月居。
通身都是广寒宫。寂寞楼台闭几重。兔子夜挨门扇动。可怜漏泄我家风。
炼丹道人。
炼得灵丹妙入神。红炉倾出紫霞新。为君点作真空剂。卖与诸方不病人。
月篷。
午夜撑船忆谢郎。最难遮掩是清光。一推推出乾坤外。两岸芦花白似霜。
休复。
黄阁帘开杀气收。尽驱汗马作耕牛。刈禾镰子如风快。也有将军打剑头。
独照。
只这孤何明历历。穷幽极暗发光辉。更无一法堪遮障。白日青天十二时。
空极。
一抹斜阳万里秋。天光长与水同流。欲标那里为疆界。雁影回边是尽头。
冷泉听猿。
万里吴江万里天。尽将客恨送归船。一声分作三声了。谁在巴山暮雨前。
梦中作。
百丈当年卷起时。今朝欻地自腾辉。火星迸出新罗外。不在东风着意吹。
送彝侄行脚。
千峰雪后望江湖。脚底龟纹转较粗。破袜正愁无线补。又还闻子上京都。
题虎。
独坐枯木岩。一啸风悄悄。众生界未空。我心终不饱。
临济再参黄檗。
重赏功前见勇夫。铁鞭高举碎珊瑚。如今欲问当年事。鬼哭神号八阵图。
主宾依位。
蝉鸣木叶动。日色弄微明。草舍路欲没。山田稻半倾。迎风当岳立。倚杖看云行。寂莫朱泾口。何人钓艇横。
寒夜。
谁复问行藏。尘悬破钵囊。深灰一点暖。寒谷万株霜。
寄象外净头。
壁根笤帚重千钧。妙用纵横不动尘。屈指威音到弥勒。阿谁堪上粪箕唇。
无象。
太平不用斩痴顽。鸡犬声中白昼间。四海只知天子贵。不知天子作何颜。
梅堂。
冰霜直与死为邻。雪裹何人认得亲。壁倒篱坍君自看。灼然花绽不干春。
存耕。
深深耕垦在今朝。贵在他年长异苗。后代不知前代力。却言南垄自肥饶。
白云庵居咄咄歌。
描不成兮画不成。白云影裹又新正。寒岩残雪消将尽。灵草无人满地青。
参禅不识主人翁。痴拙无人在下风。一曲村歌为谁发。海天空阔有孤鸿。
拶得文殊下五台。满身风雪几千回。灼然不负平生眼。古庙香炉上绿苔。
刮尽毛兮折尽皮。骨头迥迥任风吹。萧墙祸起凭谁救。撒手傍边独自归。
破屋修然万境忘。十年松下一藜床。不知佛法今何似。露柱从他自放光。
萝卜拈来忆赵州。不知将底可深酬。偶将杖子敲松树。浩浩清风起树头。
禁足安居谁似我。长松雨过绿阴重。莫言圆觉伽蓝小。挂角羚羊不露踪。
不劳更雕琢。本体自天然。悬崖机路绝。枯木夜啼𤠔。揭地风雷日月奔。尘沙海口一齐昏。快哉临际辞黄檗。三顿乌藤赠出门。
千山风雪偃孤踪。回首西天路不通。忆着普通年远事。老猿啼上最高峰。
浩浩丛林击法雷。白云烧叶拥寒灰。三更滴尽茅檐雨。引得灯笼笑口开。
守尽今宵是一阳。饭箩无底可怜生。风流出格谁相肖。月下撑船有谢郎。
一衲蒙头息万机。家风凄冷客踪希。当门撞破蜘蛛网。独有春深燕子归。
乌藤突兀冷粘云。贵尔无惭道用亲。只合横肩入深去。莫留影迹碍行人。
破瓶颈短嘴何长。松火微鸣野菜香。毕竟不堪为世献。几回提掇可怜生。
众毒交横日夜煎。法身病在色身前。药翻沙铫成狼藉。火乱灰飞落枕边。
黄皮裹骨露深坳。木落山空病转聱。医不得时谁下手。从他突兀柱青霄。
三唤何曾拔一毛。三应无地着秋毫。就中曲直谁分辨。雨过秋山露石凹。
未言爷讳胆先寒。拟欲遮藏没处安。不用西风苦争战。白苹红蓼自分摊。
选佛高科贵识空。谁云无电不乘龙。道吾不负云岩问弃得身行异类中。
门掩长林雪搅空。生柴烧火泣寒虫。因思达磨当门齿。打落神州赤县东。
黄泥黏钁雨初晴。石山间敲一两声。涧底沙禽忽飞出。对人如喜又如惊。
藇魁种得大如拳。不怕深冬百衲穿。火冷云深消息绝。从教黄叶满阶前。
住山活计苦无多。试问时人会也么。白日豺狼趁麋鹿。青霄鬼魅出烟萝。秋来老竹添新笋。雨后长松堕烂柯。每自兴来歌一曲。不知济北起寒波。
闲思锅灶几千般。灯盏无油纸燃干。坐到三更室生白。壁边拄杖照人寒。
今岁强于去岁多。冷灰随分展阳和。压头老瓦虽无几。更剪长条引薜萝。
呼童芟草小窗前。雨歇黄泥软似绵。不觉触他蚯蚓怒。迅机颠蹶欲翻天。
不依本分要参禅。错把封皮作信传。不识东山左边底。也能着屐上幡竿。
竹屋。
叶叶冰霜动四维。交参那贵着鞭迟。目前不解推门入。万里清风付与谁。
梅岩。
千岁孤根石一拳。预将消息报春前。工夫不到冰霜外。莫说吾家拄杖边。

[book_title]佛光国师语录卷第三
佛光圆满常照国师住日本国相州巨福山建长兴国禅寺语录（三）。
侍者德温等编。
日本国副元帅平时宗请帖（见存圆觉）。
时宗留意宗乘。积有年序。建营梵苑。安止缁流。但时宗每忆。树有其根。水有其源。是以欲请宋朝名胜助行此道。烦诠英二兄。莫惮鲸波险阻。诱引俊杰。归来本国为望而已。不宣。
弘安元年戊寅十二月二十三日。
时宗和南。
诠藏主禅师。
英典座禅师。
师在大宋国天童山景德禅寺。受请辞众上堂。天童环溪和尚。付衣罢师拈起衣云。世尊传金襕外。别传个甚么。以手指云。师兄过在你殃及我。遂就座。时有僧。出问云。动若行云止犹谷神。既无心于彼此。岂有象于去来。今日和尚。远赴扶桑。且道有心耶。无心耶。师云。一片月生海。几家人上楼。进云。和尚大唐将东山宗旨示徒。今往扶桑作何方便。师云。你隔海听取。进云。非但扶桑承雨露。大唐国裹亦沾恩。师云。将谓无人。
师乃云。祖师逾海越漠。而至中华。有大法可传。今日日本平将军。远招山僧。山僧不知有甚巴鼻。良久顾视大众云。所以道羽嘉生应龙。应龙生凤凰。凤凰生众羽。但看云驶月运。莫说舟行岸移。诸人若也会得。朝朝相见。其或未然。远引孤帆。不胜依恋。
结座。世路难危别故人。相看握手不知频。今朝宿鹭亭前客。明月扶桑国裹云。
山门疏。
日本国建长禅寺。本寺住持见阙。奉大将军元帅钧命。恭请太白首座前真如和尚。开堂演法者。右伏以。此土有大乘器。老胡乃自西来。我国无阐提人。圣教渐流东去。白叟黄童。咸归淘汰。重臣世主力。为咨参。端请导师。远将勤命。共惟新命堂头和尚大禅师。气呑佛祖。眼盖乾坤。透圆照向上关。芝溪水千寻浪激分环溪第一座。昙华室数刃墙高。为日本作司南车。尽大地有成佛分。向建长弘济北道。阿那个不断命根。兰浆近江皋。即倾诚于开土。金风生杖屦。径尉望于将军。正令全提。舆情胥悦。
今月日山门疏。
知事比丘禅。
江湖疏。
江湖恭审前住真如无学和尚。荣赴日本巨福名山建长禅寺。虔请之命。大振家风。益隆正续。合词劝勉者。右伏以。日本国尊事佛法。足以驰声。平将军严肃家风。特为请主。大以四明之开士。伟哉。巨福之丛林。明社增辉。宗门多庆。龚惟新命巨福名山建长禅寺无学和尚。道冠人天。行欺冰雪。据灵隐长庚之半座。起圆照北涧之全机。拂袖台山。未许考槃涧陆。忘机宿鹭。岂容坦腹园林。看半天帆展薰风。笑万里波摇夜月。欢声载道。衣冠人物竞奔迎。瑞气凝空。海岳神灵俱拥卫。时时授道。处处度生。揭慧日于中天。扇慈风于大地。故园松菊无恙。应寄佳音。晚学衣盂未承。当观回驭。谨疏。
今月日江湖比丘等。
普明克明定灿修义大章。
清晓师夔慧镜净因了坤。
法通梵志如济悟慈觉心。
正心惟一闻思可信了枢。
正玖宗建智祥处恭。
弘安二年八月二十一日入院。
指山门云。兔走乌飞。山高水急。一步不相到。把手拽不入。
指佛殿云。释迦地藏。拗曲作直。今朝狭路相逢。从头勘过始得。良久云。将谓侯白。元是侯黑。
据室云。大冶红炉。不容蚊蚋。一锤之下翻身。方见金毛狮子。
拈札。呈起札云。山僧平日。将木槵子。换却天下人眼睛。今日因甚却被这个穿却鼻孔。大众会么。负鞍衔铁。方遇对头。
拈山门疏云。击木无声。敲空作响。海阔山遥。风高月冷。
拈江湖疏云。毁也毁尽。赞也赞尽。佛殿掘东司。茅屋安鸱吻。
指法座云。身等虚空。座等虚空。良久云。鹤有九皋。难翥翼。马无千里。谩追风骤步。登座。祝。
圣拈香云。此一瓣香恭为祝延今上皇帝圣躬万岁万岁万万岁。陛下恭愿。如日之明。如天之普。九州共贯。并包有截之区。三景同光。申锡无疆之祚。
次拈香云。此一瓣香仰祝大将军都元帅国公。伏愿。福如大地之春。寿同劫石之固。资倍禄算。永祚邦家。
次拈香云。此一瓣香仰祝相模太守都总管。伏愿。福同沧海。寿等须弥。长为佛法金汤。永作皇家柱石。
次拈香云。此一瓣香怀来。三十余年。未尝容易拈出。爇向炉中。供养前住大宋国径山佛鉴禅师无准大和尚。用酬法乳之恩。
师敛衣就座索话。垂丝千尺。意在深潭。离钓三寸。莫有道得底么。僧问平生自笑不能闲。迢递来登。巨福山。只把少林无孔笛。声声吹出。万年欢学人上来。请师祝圣。师云。南岳峰头八字碑。僧云。未离宋朝。已到扶桑。如何是不动尊。师云。五月离太白。八月到建长。僧云。既到扶桑。愿闻提唱。师云。铜沙罗裹满盛油。僧云。记得宝寿开堂。三圣推出一僧。此意如何。师云。据书请客。僧云。宝寿便打。又作么生。师云。家贫难辨素食。僧云。只如三圣道。与么为人。非但瞎却这僧眼。瞎却镇州一城人眼去在。意作么生。师云。莫怪。坐来频劝酒。自从别后见君稀。僧云。只如宝寿掷下拄杖。便归方丈。又作么生。师云。一场狼藉。僧云。且道。今日堂头和尚。开堂演法。还有为人处也无。师云有。僧云。如何是和尚为人处。师云。射虎不真徒劳没羽。僧云。只如相模太守请和尚。坐镇名山。毕竟有何祥瑞。师云。九包呈瑞彩。独角出沧溟。僧云。还许学人赞叹也无。师云。有何不可。僧云。近水楼台先得月。向阳华木易逢春。师云。道得一半。僧礼拜。师乃云。我此法即为欲利益世间故说。在所游方。勿妄宣传。释迦老子将此印。付嘱摩诃大迦叶。摩诃大迦叶二十余传。而至菩提达磨。菩提达磨二十余传而至于此。顾视大众。良久云。山僧未离大唐已前将谓。日本衲僧白日点灯。将盐止渴。及乎到来。个个眼横鼻直。人人立地顶天。山僧当初也要如何若何。到此一场懡㦬只得便将此印与诸人。一即印定。更不敢移易一丝毫许。为甚如此。卓拄杖一下云。秋高天影直。海阔浪无声。复举。白侍郎。问鹊巢和尚。如何是佛法大意。巢云。诸恶莫作。众善奉行。白云。三岁孩儿也道得。巢云。八十翁翁行不得。白有省。师拈云。鹊巢用处。如龙王宫殿在千波万浪之外。若非白侍郎航海梯山。镇海明珠争得到国。虽然如是。笑我者多。哂我者少。
当晚小参。僧问。钟已鸣。鼓已绝。人天普集。龙象交参。正与么时。请师提唱。师云。八角磨盘空裹走。僧云。记得。德山小参。不答话意旨如何。师云。舌显拖地。僧云。赵州小参。却答话。又作么生。师云。参天荆棘。僧云。如二大老。一人答话。一人不答话。意在于何。师云。针札不入。僧云。且道答者是。不答者是。师云。黄河连底冻。僧云。和尚今夜小参。是答话。不答话。师云。已是龟毛长三尺。僧云。不因樵子径。争到葛洪家。僧礼拜。师云。未敢相许。师乃横按拄杖。顾视大众云。与么来者铁壁铁壁。不与么来者铁壁铁壁。透得两重关。铁壁复铁壁。饶你。须弥顶上击金钟。沙竭宫中看日出。诸方明窗下按排。老僧一棒也恕不得。所以道直得尽乾坤大地无纤毫过患。犹是转句不见一色。始是半提。要见全提时节么。卓拄杖云。铁壁铁壁。复举。僧问曹山。抱璞投师。请师雕琢。山云不雕琢。僧云。为甚不雕琢。山云。须信曹山好手。师拈云。曹山好手。不合重下注脚。有问山僧抱璞投师。乞师雕琢。吃棒了。连夜赶出。三十年后。免兴刖足之叹。
上堂。快人一言。快马一鞭。便恁么去。此土西天。岂不见。华严会上。善财童子。参五十余员善知识。末后到毗卢楼阁前。方敛念闻。弥勒弹指。楼阁门开。善财得入。入已还闭。移一步。过不可说不可说微尘佛刹。见无量无边智慧海。无量无边解脱门。无量无边光明藏。无量无边福德聚。又见尘尘弥勒。刹刹善财。弥勒复云。善男子起法性。如是。善财豁开两眼。如睡梦觉。从前所证所悟底。一场懡㦬。能证能悟底。亦无消息。便见黄金与泥土同价。古佛与白牯同参。山僧只要。诸人不拨一尘。不动一念。便与么荷担。将去庶不辜今日远伸毛手。
重阳上堂。重阳九日菊华新。高揭青帘。接远宾。又觉晚来风色好。不知落帽是何人。
上堂。意能刬句。句能刬意。意句交驰。横尸万里。昨日风起黄河。今日马嘶青塞。尽道拔山力尽。灼然功盖三分。大众还知老僧败阙处么。击拂子云。咄。乱世英雄少。太平奸贼多。
上堂。再整钓竿水月明。再探波底有无情。良久云。六鳌一掣三山晓。潮落千江四海鸣。
上堂。马祖升堂。百丈卷席。藕丝窍裹骑大鹏。九万里风作一息。南兮北兮荒草连天。古兮今兮谁剪荆棘。
开炉上堂。僧问。记得大沩侍百丈立次。夜深。丈云。看炉中火有在也无。此意如何。师云。夜深拨火。也是寻常。进云。沩拨云无。又作么生。师云。许他具半只眼。进云。丈躬至炉。深拨得火少许。夹起示之。你道无。这个聻。师云。萤火之光。不劳拈出。进云。沩豁然大悟聻。师云。失脚陷黄泉。进云。后又侍百丈行次。丈云。带得火来么。意在于何。师云。怜儿不觉丑。进云。沩云。带得来。丈云。火在什么处。沩拈起一茎柴。三吹度与百丈。又作么生。师云。多虚不如少实。进云。百丈道。如虫御木。且道。肯他不肯他。师云。转见丑拙。进云。和尚今日开炉。还有这个也无。师云。也只如常。进云。试听学人拨看。师云。松炭哔嚗。照顾面孔。进云。寒炉初发焰。暖气逼人多。师云。你莫吓我。僧礼拜。师乃云。簇出玲珑面面红。满堂衲子坐春风。东山山下无人到。火冷云深忆祖翁。
达磨忌上堂。僧问。达磨见梁武帝。帝云。如何是圣谛第一义。祖云。廓然无圣。此意如何。师云。黄金如粪土。进云。帝云。对朕者谁。祖云。不识。又作么生。师云。贼不打贫家。进云。帝不契。祖直往少林。终日冷坐。又且如何。师云。垛生招箭。进云。既是不生不灭。因甚葬熊耳峰。师云。你莫乱统。僧礼拜。师乃云。记得吾祖将示寂时。令门人各呈所解。道副云。如我所见。不执文字。不离文字。而为道用。祖云。汝得吾皮。尼总持云。我所解如庆喜见阿閦佛国。一见更不再见。祖云。汝得吾肉。道育云。四大本空五阴非有。而我见处实无一法当情。祖云。汝得吾骨。师良久云。祖翁已去千年。鸾胶难接断弦。举手云。和者一臂断却。汝诸人将什么吃饭。
达磨忌拈香。咄。者老胡当门齿缺。肃梁武帝不投机。可师空立庭前雪。一华五叶兮乌焉成马。二十七传兮证龟作鳖。丝毫无间。天地悬绝。召大众以手斫额云。翩翩只影拟何从。一回饮水一回噎。
上堂叶落归根。万物皆蛰。我衲僧家蒲团。头上入正定。须弥顶上从定起。须弥顶上入正定。百草头边从定起。百草头边入正定。拄杖头上从定起。拈起拄杖。喝一喝云。不得捏怪。
上堂。山僧夜来拟欲揍些粗禅供养大众。百般思量。千样计较。搅得大地震动。海水翻波。一句也思量不来。拶到禅床角上。直得无言可对。无理可伸。只成一场懡㦬。有辜大众鹤望。诸人且莫相怪。
证扩长乐一翁上堂。如来正法眼。非今亦无古。父子亲不传。千岁密相付。香严击竹偈。几人错指注。昨朝问长乐。直答无剩语。如人白昼行。不用将火炬。又如香象王。摆坏铁锁去。摩醯正眼开。大挝涂毒鼓。普告大众知。说偈作证据。公验甚分明。鹅王自择乳。
冬至小参。一冬二冬。岁尽年穷化工密运。消息潜通。诸人还会么。若也不会。山僧解注一遍。这个谓之随波逐浪句。又谓之函盖乾坤句。又谓之百味具足句。又谓之截断众流句。诸人若也会得。暖生幽谷。若也不会。冻锁寒潭。复举。僧问睦州。以一重。去一重。则不问。不以一重去一重时如何。州云。昨日栽茄子。今日种冬瓜。师拈云。或有人问建长以一重去一重。则不问。不以一重去一重。时如何。劈脊便打。锢鏴上岂可添铁。
冬节上堂。独立沙头望故人。故人元是去年春。拈拄杖云。随吾拄杖归三岛。胡马空嘶塞北云。
谢书记藏主上堂。举。古有僧在经堂中坐。藏主云。如何不看经。僧云。不识字。主云。何不问人。僧叉手云。是什么字。主无语。师云。我当初若作藏主。只向他道。去问书记。这僧眼子若活。便知此中有人。
因事上堂。老夫用尽腕头力。输与诸公者一筹。打碎六窗。虚豁豁。夜深惊起睡猕猴。
中秋上堂。仙桂丛丛带露开。广寒宫阙几楼台。东西南北门相对。自是游人不到来。
上堂。针头削铁。水裹寻波。应真不借。也不较多。黄叶飘飘兮。青山渐瘦。檐头滴滴兮。还落旧窠阿呵呵。赵州曾勘台山婆。
上堂。八月二十五。直截为君举。水行一里一文。陆行七里一铺。脚瘦草鞋宽。云收山岳露。饭袋子江西湖南便恁么去。
上堂。高抛不至天。下掷不到地。诸佛与祖师忒杀无巴鼻。有巴鼻无巴鼻。唵苏噜苏噜㗭唎㗭唎。
上堂。丁一卓二。千里万里说古谈今。海底摸针释迦老子因甚不受燃灯记。良久。击拂子云。粗餐易饱。细嚼难饥。
重阳上堂。今朝九月九。叶落山容瘦。效古戏登高。万象为朋友。满泛大海波。且作重阳酒。一吸大海干。虚空开笑口。阿呵呵。茱萸日本无。黄菊东篱有。击拂子。谁道相逢不出手。
上堂。清净本然。山河大地。拨动一尘天回地转。诸人还会么。良久。击拂子云。在舍只言为客易。临渊方觉取鱼难。
上堂。一莫去二莫留。深处浅处。明头暗头。阿呵呵。因思五祖师翁道。我四十年行脚。今日方始识羞。
开炉上堂。今日开炉。了无可说。香匙太短。火筋太长。千林叶落。万壑云收。少林面目。刀斫不入。喝一喝。下座。
初祖忌上堂。不住中天。求大乘器。一锡飘然。走十万里。顾视左右。良久云。扶桑日出海门东。熨斗煎茶铫不同。
同拈香召大众云。故我初祖。只履西迈。霜露几降。木叶几脱。回首音容。言犹在耳因何打落。当门齿。
上堂。行不到处。只如此行。说不到处。只如此说。德山棒。临济喝。白日青天。眼中着屑。
上堂。山僧无法可说。无道可谭。通身三百六十骨节。八万四千毛窍。只作一句。说与诸入。良久。击拂子云。黄连未是苦。
上堂。至道言端语亦端。刹竿头上飏风幡。几回望断千山碧。不见人归。又掩关卓拄杖。
上堂。西来祖意。不用拣择。一马二羊。三绿四白。赵州普。云门隔。堪笑李将军。南山射白额。
上堂。二由一有。一亦莫守。七郎八当。半前落后。三分妍四分丑。临济德山。我家猫狗。
冬夜小参。僧问。记得洞山问泰首座云。有一物黑似漆。常在动用中。动用中收不得过在什么处。意在于何。师云。白云影中怪石露。僧云。泰首座云。过在动用中聻。师云。添得一场愁。僧云。洞山喝。侍者掇退果卓。又作么生。师云。郑州梨。青州枣。僧云。泰首座。不得果子吃。聻。师云。富嫌千口少。僧云。今夜和尚和盘掇出。师云。笑杀傍观。僧礼拜。师乃云。三九二十七。篱头吹觱栗。衲衣下事可怜。生无心念个波罗蜜。与么与么。不与么不与么。枯木不随流水。春风暗着南枝。东山旧话又重新。少室从教霜雪冷。虽然如是。建长与么告报还救得。也无。良久。击拂子云。鬼持千里钞。林下道人孤举。僧问洞山。寒暑到来如何回避。山云。何不向无寒暑处去。僧云。如何是无寒暑处。山云。寒时寒杀阇梨。热时热杀阇梨。师颂云。何人透得建长关。独坐寥寥忆洞山。的的藏身寒暑裹。灼然寒暑不相干。
书云上堂。新颁凤历下天墀。何物堪培福寿基。富士山高三万丈。一年一度长灵芝。
上堂。一人发真归源。十方虚空悉皆销殒。若有一法过于涅槃。吾说即如梦幻。这两转语。诸人分得么。那个是主。那个是宾。若也分得。许汝是半个衲僧。其或未然。且莫心粗。
上堂。个事如急流水。眨眼不得。雪峰一向辊毬。紫胡一向看狗。秘魔一向擎叉。禾山一向打鼓。建长不曾倚势欺人。有时因行掉臂。诸人若也会得。同展钵盂吃饭。其或未然三段不同。收归上科。
东福开山和尚讣音至上堂。昨夜虚空忽销殒。东福山头法幢折。尽大地人俱哽咽。唯有建长心似铁。何故。东山左畔老松树。腊月华开在深雪。
腊八上堂。六年冷坐难栖泊。伎俩穷边急计生。今古一条来往路。出门时节正三更。
上堂。止止不须说。我法妙难思。释迦老师尽力道。透建长圈缋不出。建长尽力跳。透释迦老子影子不过。三步较易。两步较难。难难离亭折柳。不是阳关。青山不碍行人路。且放溪声过别滩。
谢四头首秉拂上堂。星斗满空不如一月。众角满野不如一鳞。主中辨主。宾中定宾。绝规绝矩兮眼透金尘。百步穿扬兮要见逸群。
上堂。当炉不避火迸。当言不避截舌。是汝诸人道得接手句。许你天下横行。苟或未然。且归林下去。更待月明时。
除夜小参。拈拄杖。顾视大众云。诸人还知这个时节么。乾坤之内宇宙之间。一气无作而作。万化不然而然。驴鸣犬吠。古佛家风。一场漏逗。年穷岁尽。衲僧鼻孔转见瞒顸。茅屋清溪。三曲四曲。古松流水千株万株。不道建长薄处先穿。诸人自合各知时节。休休。看看。白尽少年头。明朝又是新年头。复举丹霞烧木佛公案拈云。黄面老汉。百千万劫舍身布施。今日方遇作家。院主因甚眉须堕落。良久云。莫道院主。建长也有些子。
元日上堂。道生一。一生二。二生三。三生万物。不是心不是佛。不是物。良久。南岳峰头八字碑。千古万古长巍巍。
上堂。长袖善舞。多财善贾。李广山头射石虎。秘魔杈下捉老鼠。彼兮此兮。无端无端。高兮低兮。大难大难。去年残雪。到春寒。压倒门前华药栏。
上堂。方见正月初一。勿勿过了十日。雪销春入园林。建长关锁不密。问诸人委不委。差之毫厘。失之千里。也是波斯入闹市。
上元上堂。今朝上元夕。的的有来由。天地无青眼。乾坤自白头。沧溟一油瓮。日月两灯毬。明白分明在。何须见赵州。
上堂。荆棘丛林。荆棘围绕。栴檀丛林。栴檀围绕。可怜生建长老。为爱岩前碧草青。兴来不觉和衣倒。问诸人好不好。东土罕逢西天尤少。
上堂。福山无本据。一味说脱空。有时暗中抛号。有时换手点胸。朝看南北。暮看西东。乘风不如步月。种竹不如栽松。
上堂。菩萨龙王。行雨润遮身。向上数重云。一声霹雳惊天下。散作千邦万国春。大众还见么。所以道显诸仁。藏诸用。鼓万物而不与圣人同忧。盛德大业至矣哉。
上堂。殷人以柏。周人以栗。一二三四五。五四三二一。伸手不见掌。大地黑如漆。屈堪述。大鹏一展九万里。老鼠从教闹啾唧。
上堂。三句前两句后。无同说无。有同说有。一着不到时。面南看北斗。因甚如此。德山卓牌。定光招手。
佛涅槃上堂。今朝二月半。瞿昙示寂灭。人天悲不彻。波旬喜不彻。同不同别不别。船漏水满。桶漏水竭。
上堂。道不属知不属不知。铁蒺藜锤转弄转危。堪笑临济小厮儿。电光影中卓红旗。
上堂。凫颈太长。鹤颈太短。四七二三。和赃纳款。老夫罪犯。诸人还救得也无。良久云。三生六十劫。
上堂。与么也得。不与么也得。与么不与么总得。与么也不得。不与么也不得。与么不与么总不得。毕竟如何即得。我也理会不得。
上堂。牛头向北。马头向南。释迦弥勒不是同参。因甚如此。前三三后三三。
上堂。上山不避虎豹。樵夫之勇也。入水不避蛟龙。渔人之勇也。建长大开门户。只要。诸人单刀直入。良久云。玄沙道底。
除夜小参。僧问家家守岁接长筵。人人早起贺新年。学人上来顾闻提唱。师云。露柱笑咍咍。进云。如何是人中境。师云。出门唯恐不先到。进云。如何是境中人。师云。你是草贼。进云。如何是扶桑国。师云。日出连山。月圆当户。进云。如何是关东境。师云。貔貅三十万。宿将坐重围。进云。如何是巨福山。师云。天高盖不尽。复有僧问。记得。北禅除夜小参。示众云。年穷岁尽。无可与诸人分岁。烹个露地白牛。此意如何。师云。村裹狮子村裹弄。进云。深夜维那上来报云。县裹有公人到勾和尚。意作么生。师云。家富儿娇。进云。禅云。作什么。维那云。和尚私宰耕牛不纳皮角。又作么生。师云。非但东土。西天令严。进云。北禅便将帽子掷向地上。师云。和赃纳款。进云维那就地拾帽便行。意作么生。师云一字入公门。进云。北禅跳下禅床。拦胸杻住叫云。贼贼。意旨如何。师云。对面翻款。进云。维那便将帽子覆师顶上云。天寒还和尚帽子。此意又作么生。师云。赶得转来打失一半。进云。今日巨福年穷岁尽。未审和尚将什么与大众分岁。师云。殿前雪狮子。进云。还许学人通个消息。也无。师云好。进云。莫嫌冷淡无滋味。一饱能消万劫饥。师云。偶然揍着。僧礼拜。师乃云。声前一句蹈着不嗔。波波浪浪。刹刹尘尘。钵裹饭桶裹水。主中主。宾中宾。一对眼睛。雪白悠然。万里孤身。大白峰头。叠足打坐。扶桑国裹踏雪迎春。今岁梅明岁柳。新者自新。旧者自旧。南来北来。东走西走。一条拄杖粗刺梨。不但登山兼打狗复举。马大师令藏和尚传语径山钦和尚。十二时中以何为境。山云待汝回时。我却有信。藏云。即今便回。山云传语。马大师问取曹溪。师拈云。马大师一只破草鞋。东擎西擎也是惯得其便。径山将胡芦马杓。一时翻转。也是事出急家。福山恁么批判。还有过。也无。喝一喝。下座。
上堂。鸣鼓了也。祝香了也。问讯了也。叙谢了也。诸人若要听病僧说佛说法。且待别时。
上堂。参禅无妙诀。只要打教彻。疑情若断时。生死路自绝。问诸人瞥不瞥。富士山头六月下雪。
上堂。如即印泥。如印即水。四七二三。是甚面觜。咄。
上堂。结夏已半月。水牯牛作么生。觜对觜。蹄蹈蹄。大众见么。昨夜清风生八极。今朝流水涨前溪。
上堂。佛法无人说。虽慧不能了。又云。当求无师智自然智。释迦老子布三道宝街。诸人向那一门中。与建长相见。良久。喝一喝。下座。
上堂一莫去。二莫留。子湖看狗。雪峰辊毬。云岩弄狮子。沩山牧水牛。良久拊膝。一片月生海。几家人上楼。
上堂。吾有一句。千门万户。远不在西天。近不在东土。曲底曲兮直底直。甜者甜兮苦者苦。因甚如此。鸬鹚语鹤。
大觉忌辰请拈香。昔年今日恁么去。今日昔年恁么来。来来去去非今昔。太虚无处可安排。垂钩四海。塔户长开。一炉香散千山碧。千古万古生云雷。
上堂。参禅须是悟。悟了须是见人。见人须是尽却今时。若不尽却今时。十个有五双。髑髅前见鬼。因甚如此。雪峰道底。
太守血书诸经。保扶国土。请升座。若论此事。只贵当头。若论战也妙在转处。如金刚宝剑。拟之则横尸万里。如帝释幢。一切邪风不能倾动。如轮王珠。一切恶毒悉皆远离。如狮子王。一吼则百兽脑裂。如大日轮。一照则阴魔绝迹。高而无上。大而无双。横亘十方。竖穷三际。护法护民。要见全锋敌胜。摧邪显正。扫开虎穴魔宫。佛力与天力共运。圣力与凡力齐新。正恁么时。奏凯一句作磨生道。万人齐仰处。一箭定天山。
结座菩萨发大心。不可思议力。剥皮与析骨。书写佛功德。拔济苦众生。皆获胜妙乐。我此日本国主帅平朝臣。深心学般若。为保亿兆民。外魔四来侵。举国生怖畏。朝臣发勇猛。出血书大经。金刚与圆觉。及于诸般若精诚所感处。滴血化沧海。沧海渺无际。皆是佛功德。重重香水海照见。浮幢刹诸佛。坐宝莲。常说如是经。一句与一偈。一字与一画。悉化为神兵。犹如天帝释与彼修罗战。念此般若力。皆获于胜捷。今此日本国亦愿佛加被。诸圣神武威。彼魔悉降伏。生灵皆得安。皆佛神力故。世世学般若。报佛威猛力。
上堂。八月秋何处热。雨不颠风不蹶。狼烟已扫除。五谷皆成结。好个太平底时节。石人笑不彻。木人喜不彻。灯笼歌不彻。露柱舞不彻。大地山河似掌平。十方世界一团铁。报诸人打教彻。顶门欢瞎是何人。的的天无第二月。良久云。达磨西来。有口无舌。
上堂。现成公案。不用思算。鹤颈自长。凫颈自短。离中虚坎中满。召大众云。会么。人心难似水长流。世事但将公道断。
上堂。寻常说一句。行一步。未尝不与诸人开方便门。若也将有所得心揍泊。如将大空入蝼蚁穴中。却怪山僧不得。
东山日长老相访上堂。东山下事鸡犬斜阳。清溪七里五里。松竹千茎万茎。祖翁活业更没隐藏。良久云。家肥生孝子。马瘦见毛长。
长乐一翁讣音至上堂。火里汲清泉。已七十二年。蟭螟翻身去触破于大千。黄梅渡口。鸡足山前。甜如水蜜。苦似黄连。赃物现在。父子不传。过锋疾焰。一步在先。正宗灭却瞎驴边。虽然五逆不成冤。
上堂。尺璧寸阴车铁寸金。召大众。会么。莫将闲学解埋没祖师心。
重阳上堂。堂前鸣鼓了也。大众问讯了也。良久。若是陶渊明。攒眉便归去。
上堂。识得一万事毕。金刚杵打铁山摧。大地漫漫黑如漆。弥勒呵呵大笑。文殊额上汗出。陕府铁牛𨁝跳。嘉州大象咬断拇指。因甚如此。家肥生孝子。国霸有谋臣。
上堂。历历历寂寂寂。益益益昔昔昔。方者自方。圆者自圆。曲者自曲。直者自直。扶桑人种陕西田。文殊殿裹见弥勒。
上堂。老胡西来。担茅引火。白日堂堂。漆桶话堕。良久。俊鹘捎空。瞎驴推磨。
开炉上堂。山寒水冷见衰形。独坐时闻落叶频。又拨地炉。开宿火。岭南犹有未归人。卓拄杖。下座。
上堂。要透吾家向上机。急须荐我恶钳锤。风雷迸出那吒面。卖与翻身狮子儿。下得一转语。明窗下安排。其或未然一任南北。
上堂。火焰为三世诸佛说法。三世诸佛立地听。推倒门前大案山。九州四海平如镜。饶君两眼似流星。未免白日落深井。
上堂。作么生休得也。没处去之乎者。释迦老汉六年雪山。达磨老胡九载少林蓦。召大众。卓拄杖云。漆桶吃茶去。
解夏小参。山僧别无长处。四十余年行脚。见得一丈行一丈。见得一尺行一尺。不曾将古人陈年破草鞋。挂在拄杖头上。东抛西掷以当宗乘。而今长期已满。圣制已圆。兄弟东去西去。南来北来。有两件事。说与诸人。第一旧路不可再行。第二新路不可蹈破。因甚如此。枯木有龙吟。复举。乾峰示众。法身有三种病二种光。一一透得许你归家稳坐。云门云。庵内人因甚不知庵外事。峰呵呵大笑。门云。犹是学人疑处。峰云。子是何心行。门云。也要和尚委悉。峰云。若与么始解稳坐。师颂云。曲曲芦汀。对蓼湾。山藏水了水藏出。谁云。寂寞烟矶外。更有渔翁把钓竿。
解夏上堂。一夏与诸人。东语西话。只要诸人各有生涯。今日圣制已满。还有悟证得谛当者出来。老僧与你证据。其或未然。丈头且自挑去。
太守请挂兴国山额。正可格邪。小能敌大。皇天无私功归有德。日本千年社稷。远邦万里孤征。风雷一扫成空。佛天震怒难遏。不发一箭而烟尘息。不血一刃而天地清。伟哉雄猛之尊。再造乾坤之运。鸟兽鱼鳖咸若。渔樵耕牧如新。揭此兴国之名。昭示太平之业。良久云。万古千秋出云雨。十州三岛起清风。
太守梦见虚堂和尚。翌日请师拈香。虚堂无背面无在无不在。夜来过扶桑。梦里兴妖怪。梦中形像中真。梦中像中两彩一赛。老和尚一香。聊是当殷勤。谢师远来。诚不易。
冬夜小参。僧问。堂前鸣鼓已三通。蹴蹈人天与象龙。时节因缘在今夜。愿师一句振家风。正与么时愿闻法要。师云。露柱证明。灯笼失笑。进云。记得。洞山和尚冬夜问泰首座云。有一物黑似漆。常在动用中动用中收不得过在甚么处。意作么生。师云。贫作富装裹。进云。泰首座云。过在动用中。还契洞山意也无。师云。若教下泪沧海也干。进云。洞山令行者掇退果卓。又且如何。师云。翻手云。覆手雨。进云。只如和尚这里。也无果子也无。首座且道。与洞山相去多少。师云。咬牙封雍齿。泣血斩丁公。进云。望和尚更向古人说不到处。指示大众。师云。犹嫌少在。进云。便将这个真消息。且去三条椽下参。师云。天寒日短饭不要满。师乃云。冬至寒食一百五。甜者甜兮苦者苦。冻锁寒潭。不见踪。达磨不会转身句。召大众云。会么。一句在寒暑之外。一句在寒暑之内。若在寒暑外荐得。许他受用寒暑。若在寒暑内荐得。许你摆脱寒暑。便见仰山叉手。香严进前。昨日与今日不同。溪山与云月有异。良久云。精阳不剪霜前竹。水墨徒夸海上龙。复举。马祖寄一圆相。与径山。山开封就圆相下一点封回。忠国师云。钦师却被马师惑。拈云。忠国师惯得其便。争奈马师不甘。我此一众。还有为马祖雪屈底么。喝一喝。
记梦上堂。空中书字。水底成文。金光晃耀。星月平分。无情说法。不思议。要汝诸人着眼看。
除夜小参。僧问。南泉有僧问。如何是本身卢舍那。泉云。与我过净瓶来。意旨如何。师云。你牢记话头。进云。僧过净瓶。泉云。安旧处着。意又作么生。师云。你若打倒一场好笑。进云。僧安旧处了。复来如是问。泉云。古佛过去久矣。又且如何。师云。你背后底是甚么。进云。南泉恁么答话。还契和尚意也无。师云。犹较老僧三步在。进云。学人问和尚。如何是本身卢舍那。师云。触着打你脑破。僧礼拜。师云。我与你捻两手汗。师乃云。年穷岁尽。无可与诸人分岁。未免抖擞破囊。把陈年历日。念与诸人作个闹热。正月雨水。二月谷雨。三月清明。四月夏至。五月小满。六月大暑。七月秋分。八月白露。九月霜降。十月小寒。十一月小雪。十二月大雪。召大众云。还会么。若也会得。日日是好日。时时是好时。其或未然。旧岁今宵去。明年明日来。复举。僧问归宗。此事久远如何用心。宗云。牛皮鞔露柱。露柱啾啾叫。凡耳听不闻。诸圣呵呵笑。拈云。归宗大似贫子樗蒲。动着臂膊便露。虽然如此。阿谁免得。
上元上堂。冰霜不自寒。日月不自照。一句透千门。万象齐𨁝跳。卓拄杖下座。
谢云岩吉长老上堂。本是射雕手。曾收百战功。再整铁旗铁鼓。同扶日本宗风。奔流度刀。疾焰过锋。旋岚偃岳。鹘眼迷踪。何似东山大脱空击拂子下座。
谢允贤二上人栽松上堂。黄檗会裹。巨福山前栽松种栝。公案宛然。已见龙蛇影动。重重翠盖。参天和风。四合禽鸟声喧。酽茶三五。碗意在钁头边参。
上堂。道不又处。万机齐赴。落华流水太忙生。领上白云拦不住。良久。击拂子云。甜瓜彻蒂甜。苦瓠连根苦。
上堂。偏中正。正中偏。千华影裹。一色明边。良久云。几度醉归明月夜。笙歌拥入昼堂前。
佛涅槃上堂。最初句末后句。枯木裹龙吟。铁蛇横舌路。若也悟去亲见如来。其或未然。黄连未是苦。
上堂。举。僧问古德。泗州大圣。因甚杨州出现。德云。君子爱财。取之以道。若问福山。只对他道。事不过三。更问意旨如何。向道无孔铁锤。有甚共语处。
上堂。昨日山僧将拄杖一挥。诸人随呼而至。今日打鼓三通。诸人簇簇上来。是汝脚头到处。诸佛法藏尽空。山僧隐身无地。且道嫌个甚么。卓拄杖。下座。
上堂。不是目前法。非耳目之所到直钩钓鲲鲸。曲钩钓鱼鳖。问诸人瞥不瞥。无孔铁锤。休下楔。
上堂。灵云客路遇玄沙。直至于今未到家。迷却武陵深处路。一溪流水隔天涯。
上堂。夜来山僧得一梦。梦见一机之中四轮俱转。或竖转者。或横转者。或左转者。或右转者。此梦此轮。此轮此梦。是汝诸人向那里。与山僧相见。喝一喝。卓拄杖。下座。
上堂。密说显说。直说曲说。横说竖说。事说理说。一切智智。清净无二。无二分。无别无断故。良久云。西河弄狮子。南泉斩猫儿。
上堂。无也莫将来。有也莫将去。怀州牛吃禾。益州马腹胀。卓拄杖云。蝴蝶梦回家万里。子规啼断月三更。
佛鉴禅师忌日拈香。六十拄杖一瓣兜。楼恩将冤报。甜将苦酬。山悠悠水悠悠。大海若知足。百川应倒流。
最明寺殿忌日上堂。一灵真性通彻虚玄。三际不留朕迹。十方更没中边。处处全彰。头头显露。所以道。极大同小。不见边表。极小同大。忘绝境界。便见。大海无风金波自涌。古镜不磨万象齐照。空无能照之影。境无可睹之形。这里一跳跳出。翻转面皮。金刚正眼辉乾坤。刹刹尘尘行异类。诸人还见么。白云迸断青山外。七佛灵踪在上方。复云。人间抛却旧荣华。慈氏宫中是故家。菩提果熟菩提树。子子孙孙。自着华。召大众云。唤什么作菩提树。阿那个是菩提果。卓拄杖云。知恩者少。负恩者多。
上堂。参禅当以悟为期。不悟重添满肚痴。借问。五湖云水客。南泉因甚斩猫儿。喝一喝。卓拄杖。下座。
上堂。正中来。兼中至。铁壁银山。通身泥水。是汝诸人还护惜也无。卓拄杖云。有智无智较三十里。
上堂。拈拄杖云。拄杖子长七尺。也被汝累。也得汝力。我且问你。只如黄檗打临济六十下。你还记得么。云记得。你与我举一遍看。卓拄杖一下云。与我见处略相似。中间也有些子誵讹。
浴佛上堂。黄面老汉才出母胎便有万千不唧𠺕事。千古之下累及儿孙。建长香水一杓。也有恩。也有怨。也有褒。也有贬。诸人若也缁素得出。许你亲见如来。其或未然坐具头边摸索。
结夏小参。僧问。句里呈机。言前定旨。请师亲切一句。师云。半句也无。进云。记得龙牙问翠微。如何是祖师西来意。微云。与我过禅版来。微接得便打。意旨如何。师云。犹较建长三步在。进云。牙复问临济。济云。与我过蒲团来。济接得亦打。此意如何。师云。唤来。与我洗脚。进云。后来雪窦颂云。龙牙山裹龙无眼。死水何曾振古风。此意如何。师云。死虎足人看。进云。又云。卢公付了亦何凭。坐倚休将继祖灯。此意又如何。师云。私酒多人吃。进云。学人问和尚。如何是祖师西来意。师云。谢汝证明。僧便礼拜。师乃拈拄杖云。拄杖头边豁开户牖。廓周沙界没遮阑。圆觉伽蓝空荡荡。便见释迦弥勒文殊普贤。大海江河昆虫草木。同此安居。同此禁足。不可以智知。不可以识识。所以道一尘入正受。诸尘三昧起。诸尘入正受一尘三昧起。幽岩华笑杜鹃啼。牛头出兮马头没。虽然只如拄杖关却拄杖。还有这个消息也无。以拄杖画一画云。弄泥团汉。
举。僧问投子。大死底人却活时如何。子云。不许夜行。投明须到。拈云。担枷过状不无者僧据款结案还他投子老人。中间有些子誵讹。今夜请四头首。再与评定。
结夏上堂。僧问。赵州问南泉。如何是道。泉云。平常心是道。意旨如何。师云。月似弯弓。少雨多风。进云。州云。还假趣向也无。泉云。拟向即乖。又作么生。师云。蹈地尘飞。进云。州云。不拟争知是道。泉云。道不属知。不属不知。师云。八角磨盘空裹走。进云。州大悟。聻。师云。虽行畜生行。不得畜生报。僧便礼拜。师乃召大众云。从文殊门入者。墙壁瓦砾。为汝发机从观音门。入者虾蟆蚯蚓。为汝发机从普贤门。入者不动步而到。九旬一夏。一线双勾。月冷风高。山青水绿。是汝诸人作么生良久云。向道。莫行山下路。果然猿叫断肠声。
谢头首秉拂上堂。王库宝刀千钧之弩。虽是陈年器具。妙处用之在人。四人头首。法战场中韬略双全。全锋敌胜。万人悚观。大家喝采。不树赏不立功。四海狼烟静。雕鹗在秋空。击拂子下座。
上堂。二乘人藏身于三界。不能藏身于菩提。祖师藏身处没踪迹。没踪迹处不藏身。良久云。知事少时烦恼少。识人多处是非多。
上堂。举。黄檗示众云。达磨来中国。以佛传佛。不说余佛。以法传法。不说余法。法即不可说之法。佛即不可取之佛。拈拄杖。召大众云。燕雀不栖岩窦。虎豹不行城市。凤凰不宿枳棘。蛟龙不卧死水。喝一喝。靠拄杖。下座。
上堂。法无定相。遇缘即宗。拂子不在。拄杖子自展神通。掷下拄杖云。风从虎兮云从龙。
端午上堂。竖起拂子。召大众云。见么。山僧拂子。头上宽广。四十二恒沙佛国。三十三天。二铁围山。总在裹许。吾今收摄。行病鬼王。五瘟鬼王。尽向这里安居禁足。一切灾疫老僧身。自代受。汝等鬼王不得有再恼害国内人民。听吾令者。三十三天任其往来。不听吾令者。永锁二铁围山。听吾咒曰。揭谛揭谛。波罗揭谛。波罗僧揭谛。谛揭僧罗波。谛揭罗波。谛揭谛揭。不得违犯急急如律令敕。
上堂。大圆镜智性清净。平等性智心无病。妙观察智见非功。成所作智同圆镜。五八六七果因转。但有名言无实性。若于转处不留情。繁兴永处那伽定。召大众云会么。能向者里透得。玲珑斩得净洁。使知告香底消息。
上堂。现成底勿造作。也莫憎凡慕圣。亦莫续凫截鹤。云出岫。水归壑。达磨西来。千错万错。
上堂。一切诸佛。及诸佛阿耨多罗三藐三菩提。皆从此经出。良久云。僧投寺裹宿。贼打不防家。
上堂。青绢扇子。足风凉。二八佳人出昼堂。双陆暗抛红玛瑙。紫微华下打潘郎。
上堂。热热热热。农夫耘田背皮裂。满钵盛来取饱餐。粒粒无非农汗血。报诸人打教彻。拽杷牵车酬饭钱。莫道老夫不曾说。
上堂。一句江南。两句江北。清风月下守株人。凉兔渐遥春草绿。建长老汉发痴发狂。白日青天骑牛上屋。喝一喝。下座。
上堂。一夏将满。汝等诸人还得自己契券分晓也未。若得分晓。出来说看。与老僧。揍起合同文印。靠拄杖下座。
解夏小参。僧问南泉。两堂首座。争猫儿。南泉提起云。道得即不斩。众无语。泉斩却猫儿。意作么生。师云。好与夺却猫儿。进云。泉举似赵州。州戴草鞋出去。又作么生。师云。却将鹤唳误作莺啼。僧礼拜。师乃云。万里无寸草。出门便是草。洞山则固是石霜。还免得么。若向这里见得。便见洞山。见得洞山。便见石霜。见得石霜。便见得无学老汉过犯弥天。所以道。九乌射尽一翳犹存。一箭堕地天下黑暗。蓦拈拄杖画一画云。阿剌剌。复举。曹问曹山。拨尘见佛时如何。山云。直须挥剑。若不挥剑渔父栖巢。拈云。赵孟之所贵。赵孟能贱之五日前足可观光。十日后不敢相许何也。建长从来柳下惠。
上堂。毗卢师法身主。白骨积成山。寒螀泣秋露。不是法尔如然。不是真常流注。不是背觉合尘。不是抛迷就悟。击拂子云。发机须是千钧弩。
中秋上堂。若论此事如午夜之月。不住于空不离于空。或东或西。乍缺乍圆。高低俱到。十万八千。谢家人不在渔船。
上堂。释迦悭弥勒富。八十老人分夜灯。乌龟钻破须弥柱。象骨阿师空辊毬。何似禾山解打鼓。咄。不得寝语。
观音长老至。上堂。人从京师来去作住山翁。说尽山云海月。声前一语不通。事存函盖。理拄箭锋。你如哑我若聋。虎在南山咬大虫。
上堂。竺土大仙心。东西密相付。芳草萋萋。鹦鹉洲秦川历历。汉阳路天似水。月如勾少年为客处。今日送君游。
上堂。一夜思量上堂。黄昏坐到三更抖擞。更无一句。今朝口裹胶生。良久云。人贫智短。马瘦毛长。
上堂。多得不如少得。少得不如现得。现得不如不得。击拂子云。我见灯明佛。本光瑞如此。
上堂。狮子吼无畏说。河沙诸佛同一舌。针头不用重添铁。良久云。大小建长。弄巧成拙。
开炉太守至上堂。火炉头边有一转语。蕴在胸中未曾容易拈出。檀那到来拈出作个暖热。拈拄杖移向东边云。山悠悠水悠悠。幽州江口。采石渡头。华山归马桃林放牛。与么告报。拄杖子还甘也无。卓拄杖一下云。曾经霜雪苦。杨华落也愁。
达磨忌拈香。鸣咿鸣咿。对面是谁。眼圆齿阙。我不识伊。无德可报无恩可酬。茫茫沧海。浪打石头。
上堂。祖师未来已前。诸人吃醋。未曾道咸。既来之后。诸人上山不道脚湿。大都法尔如然。何必添此荆棘。建长数到吾祖。已得二十七代。阿师数到迦文。已是二十八枝。东西两段不同。不知有甚传授。诸人若也会得。祖师犹在。若也不会。苍天冤苦。
上堂。千种言万般语。三尺竹篦头。黄金如粪土。诸人若也尽掀翻。也是泗州人见大圣。
上堂。光阴似箭。日月如梭。云埋少室。冻锁黄河。良久云。衣穿肘露也。静处萨婆诃。
上堂。入理深谈。全无照对。迦叶闻铃作舞。老卢半夜蹈碓。白云断处是青山。行人更在青山外。
冬至小参。枯桑知天风。海水知天寒。祖师门下客。只贵触髅干。与么与么。威音那畔。全没来由。不与么不与么。济北家风却较些子。衲僧家自是。无彼无此。饱参人何须。校短论长。青山不碍往来。夜深狗吠露柱。张公却报李公。说道石牛生子。以拄杖画一画云。劳而无功。复举。僧问投子。大死底人却活时如何。子云。不许夜行。投明须到。拈云。金针刺眼。拟之还差。烈士成功发乎狂矢。是汝诸人甚处与古人相见。连喝两喝。
上堂。拈拄杖云。透得这里。许你出地狱。透得那边。许你入地狱。其或未然。驴唇先生道底。靠拄杖。
上堂。月冷霜天道者孤。五台山上有文殊。诸人若也悟去。一生参学事毕。其或未然。三条椽下觜卢都。且看。赵州狗子佛性无。忽然伸手不见掌。烈焰光中钓鲤鱼。
除夜小参。僧问。圆悟禅师。推佛灯珣禅师入水潭中。问云。牛头未见四祖时如何。灯云。潭深鱼聚。还谛当也无。师云。焦砖打着连底冻。进云。见后如何。灯云。树高招风。又作么生。师云。贼入空屋。进云。见与未见时如何。灯云。伸脚只在缩脚裹。此意又作么生。师云。不入红炉。争辨真伪。进云。和尚每室中举百丈卷席话香严击竹颂。道声未绝竹篦随至。意作么生。师云。猛火灼龟要见吉凶。进云。还有衲僧知痛痒。也无。师云。点。僧便礼拜。师乃云。化工才动冻痕开。露柱灯笼笑满腮。消息尽时重会面。赤洪崖打白洪崖。大众会么。一句在新年头。一句在旧年尾。新年头荐得。便知旧年不去。旧年尾荐得。便知新年不来。旧既不去。新既不来。南有泰华。东有天台。西有峨眉。北有五台。阿呵呵。富嫌千口少。贫恨一身多。复云。流泉是命。湛寂是身。子湖看狗。夫子获麟。
岁旦上堂。僧问。记得。大慧禅师每举竹篦云。唤作竹篦则触。不唤作竹篦则背。如何。师云。堕坑落堑。进云。只如背触外如何相见。师喝云。你头在什么处。僧礼拜。师乃云。元正添喜色。瑞雪满长空。为祝邦君寿。华开万岁松。
上堂。一二三四五。从头为君举。谨白参玄人。光阴莫虚度。卓拄杖。下座。
上堂。道不及处说一句。说了还如不说时。冰泮雪销春色动。老梅红析去年枝。击拂子。下座。
元宵上堂。天上月圆。人间月半。灯明如来。和赃纳款。
上堂。山万朵水万支。明月乍圆乍缺。白云乍合乍离。老胡九年面壁。卖弄无孔铁锤。
上堂。山僧方丈内出。诸人僧堂中来。坐底自坐。立底自立。有甚亏缺处。若也好肉剜疮。过在诸人。不干山僧事。
上堂。二由一有。一亦莫守。十里牌五里堠。张婆店李公酒。水北云南。驴前马后。是汝诸人。还护惜也无。良久云。正狗不偷油。鸡衔灯盏走。
上堂。内不放出。外不放入。全火祗候。且无阶级。虽然如此。枯木岩前差路多。
上堂。山僧别无长处。对众不曾脱空。所以道。文殊。普贤。观音。弥勒。狐狼。野干。狸狸。鼷鼠。守宫。百足。蝣蜒。蜈蚣。卓拄杖云。依俙似曲才堪听。又被风吹别调中。
佛涅槃上堂。瞿昙今朝示寂灭。波旬作舞人天悲。拈拄杖云。南去北来人自老。夕阳长送钓船归。卓拄杖。下座。
东福无关至上堂。慈明访神鼎。东福见福山。不弄西河狮子。哮吼更无两般。盘走珠珠走盘。古兮今兮。诸人自看。
建仁虚庵至上堂。宾看主。主看宾。你底我不会。我底你不闻。一对铁锤。无孔打成。一合乾坤。同倚阑干。无一语同看。海山生暮云。
上堂。东山下事。如节度使信旗相似。南来北来只可观瞻。不可犯着。犯着则千里横尸。靠拄杖。下座。
上堂。仰面不见天。低头不见地。召大众云。会么。达磨不将来。迦叶门前底。卓拄杖。
上堂。明月双溪八咏楼。少年为客送君游。青山不碍行人路。自是行人叹白头。
浴佛上堂。老胡呱地一声时。开大言牌。语甚痴。不是年年浇恶水。洗他到老不知非。卓拄杖。下座。
结夏小参。僧问。九旬禁足。埋没英灵。三月护生守株待兔。如何是衲僧本分事。师云。钟声穿破你髑髅。进云。记得。庞居士云。十方同聚会。个个学无为。此是选佛场。心空及第归。此意如何。师云。太虚无挂针之路。进云。德山小参。不答话。还有为人处也无。师云。龙宿凤巢。进云。赵州小参。要答话。又且如何。师云。贫作富装裹。进云。三句已蒙师指示。向上宗乘事若何。师云。一老一不老僧礼拜。师乃云。十五日以前。十五日以后拨开一线路。结却布袋口。与诸人九十日内安顿水牯牛子。贵要百不知。百不解卧月眠云。东倒西擂。所以道。太阳门下。日日三秋。明月堂前。时时九夏。掷宝剑于荒草堆头。卓红旗于千圣顶上。便可以独步大方。出头天外。虽然如是。切忌头角生。复举。僧问洛浦。魔佛不到处。如何体会。浦云灯明千里象。暗室老僧迷。拈云。洛浦好语只是答。这僧话不了。我欲点向诸人。恐成负累。来日请四头首。各呈所解。
谢头首秉拂上堂。落赖家风折脚铛。大家扶竖大家撑。老来不怕扬家丑。管甚眉毛落又生。
上堂。诸佛说不到处。正是药忌之谭。老僧不曾屈抑诸人。诸人各各水洒不着。
上堂。思量不到处。构赴不及时。鸟栖无影树。华发不萌枝。
上堂。拈拄杖召大众云。杀人冤贼已被老僧收下了也。普请诸人。各各安心。卓拄杖。下座。
上堂。一夏只有三个月。贬眼过了两个月。旷大劫来生死根。七尺单前打教彻。
太守书金光明经。请升座。师拈起拂子云。要见信相菩萨所梦金鼓么。以拂子左边击一下云。只是这。要见建长老汉拂子么。右边击一下云。只者是。只如金鼓声中。具一切言词。具一切妙义。开甘露门。入甘露城。处甘露室令诸众生。食甘露味。忏一切罪愆。灭一切过患哑者能言。盲者能视。聋者能听。跛者能行。此名别别解脱。老僧拂子也有些少变化。能纵能夺。能杀能活。有体有用。有照有权。破凡圣窟穴。断佛祖性命其竖也。天魔呵手有分其横也。外道窥觑无门。若唤作一。梦时与觉时不同。若唤作二。觉时与梦时无别。若向梦时荐得。便见释迦如来本不曾生。亦不曾灭。成等正觉。亦不曾说法度生。亦不曾付法眼藏。若向觉中荐得。便见释迦如来。寿命无量。福德无量。说法无量。化度无量。恁么见得。梦时即是觉时道理。觉时即是梦时消息。元长老拂子。穿过信相菩萨鼻孔。信相菩萨金鼓。撞破元长老面门。良久云。青莲映水华开久。自是行人未到家。复说偈曰。诸佛本是虚空体。修证成佛亦如幻。于诸幻中说实义。实义了了亦非实。如来金光示众相。略示缘起方便说。舍身饲虎出王宫。负水救鱼入空泽。如来舍身不思议。此是恒河一沙耳。檀那书经报亡者。一念普通诸佛刹。香烟处处作佛事。幽冥之路尽豁开。老僧说此空空法。为荐亡灵空觉体。一灵不昧湛然存。即证无生空法忍。
上堂。骨打骨打。如聋如哑。上下三指彼此七马。因甚如此。可知礼也。
解夏小参。法身有三种病二种光。九十日内山僧时时说与诸人。诸人还透得也未。若也透得。许你横肩拄杖紧悄草鞋。南赡部州展钵。西瞿耶尼吃饭。大洋海底走马。铁轮顶上辊毬。不妨是个洒洒落落。衲僧也道。曾见福山老汉来。若不如此浆水钱且置。草鞋钱教阿谁还。复举。仰山参岩头。头竖起拂子。仰山展坐具。头拈起拂子。置背后。仰山将坐具。搭肩上而出。头云。我不肯你放。只肯你收。师拈云。大小岩头向分毫上取利。
解夏上堂。要来便来。要去便去。脚是自家脚。路是官中路。蓦召大众云。会么。挂着丝毫。西秦东鲁。卓拄杖。下座。
谢新旧知事上堂。秋风凉秋气清。鸟飞兔走。斗转参横。老僧落得展脚睡。自有人扶折脚铛。
上堂。露冷天高不着秋毫。山遥海阔一尘不到。正与么时。诸人作么生。良久云。也是鬼争漆桶。
武州太守忌。赞法华楞严。请升座。妙性圆明离诸名相。妙音普应遍满十方。尘尘不留朕迹。法法更没遮拦。在天同天。在人同人。偏圆不碍往来。迷悟更无差别。在法华则纯圆独妙。在楞严。则披妄析真。法华深固幽远。楞严明白洞达。法华示真实相。楞严开方便门。一道清净无坏无杂。果满真常。功归无得。摄尽廓周沙界。一尘不寄中边。此是秘密总持。亦名一乘圆顿。佛佛异口同音。不出这个时节。只如今日。武州太守一周霜露。忌日斯临。觉性湛然。如来光中。出没自在。要向这里转步。以拂子指云。阿那青青。黯黯处去。
复云。僧祇大劫前头路。无依无欲无今古。荡荡圆成百万门。此是老僧行履处。汝要透吾向上关。须向者里急进步。莫思量。莫回顾。撤手堂堂掉臂行。吾在那里。相接汝。黄金城郭妙高台。夜半子时日卓午。
太守绘释迦如来一铺。写法华金刚圆觉。请为最明寺殿升座。如来法性。不离所说之法。所说之法即是如来之体。迥迥廓然。无寄头头。运用无方。一即三。三即一。法华金刚圆觉。不同不别。此即彼。彼即此。醍醐乳酪更无异味。佛佛异口同音。句句全超报化。一气回春。万汇自然发秀。一月出海。万邦无不昭明。此名金刚正体。亦名诸佛顶句。尘毛刹海。动地放光。尘点劫前。菩提具足。且道。最明寺殿生何报地。尘尘刹刹是家乡。千佛光中同授记。复云。年年霜露念慈容。罔极恩深报莫穷。回首廊然三际断。灵山一会起香风。
冬至小参。僧问。夹山与定山同行。定山云。生死中有物。即不迷生死。意旨如何。师云。鸡衔灯盏走。进云。夹山云。生死中无物。即无生死。又作么生。师云。土宿骑黄牛。进云。二人互相不许。同往问大梅常禅师。那个亲。那个疏。梅云。一亲一疏。师云。钩在不疑之地。进云。次日再往问。那个亲。那个疏。梅云亲者不问。问者不亲。此意又且如何。师云。剑握甑人手。僧礼拜。师乃云。屈堪述。一字入公门。九牛车不出。岩头呈桡舞棹。秘魔一向擎叉。临济胡喝乱喝。德山打雨打风。这一队汉。总未有转身处。福山不解屋下架屋。要施脱胎换骨之手。诸人还会么。所以道。华岳有参天之势。一尘不减其高。红日有丽天之明。一草不遗其影。正当今日一阳来复。今夜分冬。因甚与么说话。卓拄杖一下云。玉筋撑虎口。复举。雪峰示众云。世界阔一丈。古钟阔一丈。世界阔一尺。古镜阔一尺。玄沙云。火炉阔多少。峰云。如古镜阔。师拈云。大众看看。山门骑却佛殿。从汝等诸人鼻孔裹去也。冬至上堂。冬至寒食二百五。二十四番华信风。尽从者里流出。错错。拄杖夜来生八角。何似龙牙破木杓。月旦谢新旧头首上堂。举一不得举二。放过一着。落在第二。良久云。谓语助者焉哉乎也。
开山忌日。请拈香。不证涅槃。不住生死。茫茫大地绝行踪。蟭螟眼中游夜市。父为子隐。借手拈香。知恩报恩句。日午打三更。
上堂。菩萨子吃饭来。卓拄杖云。今年田又熟。更放肚皮开。
上堂。拈拄杖召大众云。白日莫空过。青春不再来。堂前露明柱。岁岁长苍苔。顾视左右。靠拄杖。下座。
净智寺请挂昙华堂额。武州埋玉在玆山。缥缈金仙梵字宽。钟鼓一新龙象集。优昙华放正高寒。大众要见优昙华瑞现处么。以手指额云优昙华者清净无垢。不住色尘。是诸佛之妙容。乃人天之景仰。犹如宝洲能生一切妙宝。犹如朗月能照一切幽冥。犹如良药能疗一切烦恼。犹如甘露能灭一切焦热。庄严一切诸善功德。成就一切菩提行愿。若向者里荐得。便可入清净解脱之门。其或未然。堪对暮云归未合。远山无限碧层层。
中秋上堂。千般惺惺万般历历。不如百不知百不解。此名弥勒内院。若证此三昧。免百劫千生流浪之苦。卓拄杖。
上堂。入水入泥句。万仞崖头步。猢狲坐铁砧。孩儿弄华鼓。古兮今兮没奈何。发机须是千钧弩。卓拄杖。
上堂。山僧几日做得个上堂。直是玄妙。直是奇特。夜来三更三点。打个喷嚏。不觉打失了也。不知落在何处。是汝诸人各各为老僧寻看。东廓下。西廓下。眠单前。蒲团上。忽然模着。却将把来。呈似山僧。良久。下座。
太守送十六应真。拈香应供。四天下处处。成狼藉。神通妙用。不如尊者。若是佛法。还老僧始得。不要你观空入定。不要你指东说西。不要你降龙伏虎。不要你腾踯须弥。建长寺裹挂搭。且吃老汉竹篦。
上堂。正说知见时。知见即是。心当心说知见。知见即如。今大众老僧大唐人。今年五十八岁。戌生人命属狗。良久云。岂不见道。佛殿阶前狗尿天。卓拄杖。
开炉上堂。挑拨些子火种。自古自今。难得其人。千万人中有一个半个。大众岁晚天寒。山空叶落。诸人唤作行脚之士。不得说着少室九年面壁底时节。卓拄杖。
初祖忌上堂。老和尚何所有。金陵一番打脱。少林尤更出丑。吾今要与遮掩。阿谁同共出手。卓拄杖云。正狗不偷油。鸡冲灯盏走。
同拈香。金将火验。人将财验。法孙将此兜楼一炷。要验这碧眼老胡。是有鼻孔。是无鼻孔。插香。良久。顾视大众云。山苍苍。水茫茫。人贫智短。马瘦毛长。
上堂。召大众云。赤肉团上。有一无位真人。常在面门出入。未证据出来。朝打三千。暮打八百。因甚如此。良久云。韩信放铁鹞。
佛成道上堂。竖起拄杖云。看看。释迦老子昨夜三更三点。将大地众生性命。札在针锋头上。入三眼国土。作自恣佛事。是汝诸人还知也无。若也知得。各各道个转身句。良久云。罕逢穿耳客。多周刻舟人。
谢长乐长兴光福三长老上堂。短者自短。长者长。森森密密可怜生。学翁门下无几木。叶叶枝枝总是香。卓拄杖。下座。
上堂。小隐居山。大隐居市。福山老汉。倒泥擂水。是汝诸人还救得。也无。良久。击拂子云。三生六十劫。
除夜小参。僧问。僧问瑞岩云。如何是佛。岩云。石牛。此意如何。师云。白月则现。进云如何是法。岩云石牛儿。此意又且如何。师云。黑月则隐。进云。恁么则不同去也。岩云。合不得又作么生。师云。近朱者赤。进云。因甚么合不得。岩云。无同可同。又且如何。师云。近墨者黑。进云。落何阶级。岩云。排不出。又且如何。师云。东西南北。进云。因甚排不出。岩云。从前无阶级。又作么生。师云。一二三。进云。未审居何位次。岩云。不坐普光殿。此意又且如何。师云。昼夜一百八。师乃云。老僧有不伤物义句。不曾举着。此时分岁为诸人举一遍着。诸人子细听取。今冬三个月三月总是大。此夕是岁除。围炉团栾坐。坐到漏残时。一滴分新旧。金鸟出海门。鸡拍栏干晓。灯笼添得一岁。露柱减却一年。嘉州大像呵呵大笑。黄梅石女大叫苍天。因甚如此。朱颜明镜里。古剑髑髅前复举。长生因雪峰问。光境俱忘时如何。生云。放皎然过。有个道处。峰云。放汝过作么生道。生云。皎然亦放和尚过。峰云放汝二十棒。师乃拈云。雪峰如狮子教儿踞地翻空。蹉眼不得。皎然生生狞狞。哮吼一声。便有噬母之作。
上元上堂。拈拄杖云。柳色黄金嫩。梨华白雪香。召大众云。会么此是然灯如来说。炽盛光明神咒。诸人若会。玉楼巢翡翠。若也不会金殿锁鸳鸯。卓拄杖。下座。
上堂。参百千诸佛。不如参一无事道人。参百千无事道人。不如参一个枯桩。名大众云。且道。枯桩有甚长处。卓拄杖云。深夜一炉火。浑家身上衣。
佛涅槃上堂。如是如是。不是不是。鳖咬鱼竿。虎生鸡觜。拈拄杖。召大众云。会么。佛灭二千年。比丘少惭愧。
上堂。粒米分明抵粒珠。千般痛苦是田夫。盛来满钵都抛掷。当念卖身来纳租。
结夏小参。僧问。僧问古德。如何是清净法身。德云。山华开似锦。涧水湛如蓝。此意如何。师云。磕破髑髅。进云。又有一古德云。脓滴滴地。又且如何。师云。九九八十一。进云。今夜问和尚。如何是清净法身。师云。自少为僧。今六十不曾抬手揖公卿。僧礼拜。师乃云。以大圆觉为我伽蓝。身心安居。平等性智。山僧从福山过瑞鹿。自瑞鹿复过福山。不见其他。但见风卷黄尘扑面。车行平地成沟。马蹄毕栗拨刺自南自北。牛角峥峥嵘嵘。或短或长。山僧不觉吐舌何也。精阳不剪霜前竹。水墨徒夸海上龙。复举。法本法无法。无法法亦法。今付无法时法法何曾法。拈云。世尊此偈如黑石蜜中边皆甜。如黄连木根茎皆苦。是汝诸人作么生呑。作么生吐。喝一喝
上堂。古人道。举不顾。即差互。拟思量何劫悟。师云。古德恁么说话。去一取一。黏皮缀骨。如猕猴弄黐胶。有甚撇脱。福山这里眼不见眉毛。方是真得也。卓拄杖。下座
上堂。说而默。默而说。直钩钓鲲鲸。曲钩钓鱼鳖。宽兮廓兮。错古砻今。弥兮渺兮。非巧非拙。蓦拈拄杖。卓一下云何似。银碗裹盛雪。
端午上堂。法离见闻觉知。见闻觉知是法。山僧普请大地人。不动一尘入大安乐之地去也。卓拄杖云。唵唵唵。急急急。敕敕敕。𪮬𪮬𪮬。
上堂。一夏已过一半。水牯牛作么生。是你诸人各各牵到法堂上。头角全备甚生次第。奈何甘自埋没。不肯承当。卓拄杖。下座。
上堂。月出桂林辉。天香发旧枝。东山水上立。𡛥女鬓垂丝。击拂子下座。
解夏小参。道非物外。物外非道。岂不见道。扪空追响。劳汝心神。梦觉觉非觉亦非觉。这里转得身来。那边腾身一掷。大洋海底火星飞。泥牛哮吼飞霜雹。赤条条空索索。拟回头重遭扑。不能赤脚上舟梯。南北东西任名邈。复举。僧问大同。如何是本来人。同云。共坐不知名。僧云。恁么则礼拜去也。同云。暗写愁肠寄与谁。师拈云。大同开门待客。此僧入国。观光殊不知。三代礼乐。乃五霸诸候之兵器也。击拂子。下座。
上堂。走遍天崖。无下脚处。阅尽大藏。无开口处。行不及说不到。今年胜去年。一老一不老。阿呵呵。拍膝云。投子道底。
开山忌日。请拈香。生耶死耶。不道不道。苍天悠悠。红日杲杲。阿师灵骨兮东边西边。洪波浩渺兮白浪滔天。沉水一炷兮恩怨历然。俭生不孝兮义出丰年。
谢头首上堂。一二三三二一。头目甚分明。上下无等匹。栴檀丛林兮栴檀栴香。狮子窟穴兮狮子返踯。
上堂。涅槃后大人相。月落寒潭。云收碧嶂。是汝诸人不得动着。动着打破你髑髅。
上堂。乾坤之内宇宙之间。中有一宝。秘在形山。咄。猛虎不餐伏肉。狮子岂食雕残。
上堂。浅闻深悟。深闻浅悟。波斯鼻孔三尺长。无角铁牛被虫蛀。卓拄杖云。饭袋子。江西湖南便恁么去。
初祖忌上堂。阿师未来时。眉毛安眼上。阿师既来后鼻孔大头垂。山遥海阔。木落霜飞。呜咿呜咿。以手摇曳云。不许老胡会。只许老胡知。
无象西堂至。上堂。白云庵裹太白峰。前有一句子。落在你边。无学老汉也是穷曹司。检旧案。十万里水面要寻此句。上穷碧落。下入黄泉。六七年内方得见面。见则见了不可得而说。不可得而言。只得低头觑地仰面看天。冤憎会苦。黑蜜黄连。卓拄杖云。无象。无象。尚余骨面。堪承掌。不用重施肋下拳。
冬至小参。横按拄杖。顾视大众云。北风吹面。走右飞砂。等是恁么时节。诸人且作么生。若是家裹人。便道雪似杨华。若是门外汉。却道杨华似雪。火炉头话几千般。不是江南便江北。山僧恁么品量。诸人还甘也无。卓拄杖云。草绳谩接黄金索。狮子难寻老鼠梯。
复举。僧问长沙。如何转得山河大地。归自己去。沙云。如何转得自己归山河大地去。僧云。不会。沙云。湖南城裹好养民。米贱柴多足四邻。师拈云。山河自己。自己山河。良久云。龙王宫殿裹。行客少经过。
书云上堂。书云佳节宝鉴当台。春回空劫已前。华绽不萌枝上。良久云。漆桶不会。打鼓普请看。
上堂。阎浮世界众生。有六种障碍。有八种自在。只是诸人。头出头没。总不觉知。若也悟去。许汝证不动智地卓拄杖。下座。
佛成道上堂。老瞿昙。何不撇。指空说空。半生半灭。福山虽儿孙。活计与他各别。铁船打就泛沧溟。麦浪堆中钓龟鳖。卓拄杖。下座。
岁节小参。僧问。记得长髭到石头。头云。大庾岭头一铺功德。成就也未。此意如何。师云。事生也。进云。髭云。成就久矣。只欠点眼。此意作么生。师云。担枷过状。进云。头云。欲点眼么。髭云。便请头乃垂下一足。聻。师云。掘地深埋。进云。髭礼拜。还谛当也无。师云。一死更不再活。进云。头云。汝见何道理。便礼拜。髭云。如红炉上一点雪。此意又且如何。师云。犹有这个消息在。进云。学人也有一铺功德。和尚如何点眼。师云。不点。进云。因甚不点。师云。眼不点不盲。僧礼拜。师乃拈拄杖云。今夜烹露地白牛。与诸人分岁。诸人若也悟去。已是十分饱足。若不悟去。不免薄批细切去也。良久云。上是天下是地。云生碧嶂。水赴沧溟。寒星三点五点。老松十株五株。阿呵呵。会也无。赵钱孙李周吴郑王一任取饱。无令后悔。虽然如是。不得动着我蹄角。靠拄杖。复举。古德颂云。五蕴山头一段空。同门出入不相逢。无量劫来赁屋住。到头不识主人翁。建长则不然。五蕴山头一段空。同门出入不相逢。无量劫来赁屋住。回头撞倒破灯笼。岂不见道。龙楼吹凤曲。不示刈茅童。卓拄杖。下座。
正旦上堂。狮子吼无畏说。众魔不能坏真说。冻拆黄河九地裂。优昙华放千林雪。卓拄杖。下座。
上堂。赠以之中。上下三指。李白元来是秀才。阎罗大王不是鬼。钵裹饭桶裹水。多口阿师难下觜。道吾打动关南鼓。德山卓牌于闹市。丈林山下竹箸鞭。赵州庭前柏树子。阿刺刺。卓拄杖。下座。
佛涅槃上堂。拈拄杖云。三百余会九年之弓。摩胸告众饭萝一空。面前背后。你侬我侬。召大众云。会么。猫有歃血之德。虎有起尸之功。靠拄杖下座。
上堂。独对春风立片时。阑干不觉昼阴移。东山下事堪惆怅。点点杨华作雪飞。
上堂。祖师门下迥绝阶梯。卓拄杖云。最爱江南春雨后。青山绿树啭黄鹂。
檀那法光寺殿周忌。庆忏宝藏升座。圆满妙觉大毗卢藏。廓然遍周沙界。混然量等太虚。穷之不见其踪。体之不见其形。万化同源三际不住。一音普遍河沙佛国。河沙佛土摄在微尘。非半满权实之可名。非迷悟圣凡之可状。含灵全体作用而不自知。菩萨证悟之所不及。此是如来秘密三昧。亦是众生本觉妙明。只如今日拨开一尘。豁开宝藏。诸佛菩萨龙天八部。灿然出现。且道从其处得来。卓拄杖喝一喝云。毗婆尸佛早留心。直至如今不得妙。复说偈云。一周霜露尚衔哀。天上人间去又来。信脚踢翻华藏海。十方佛土宝莲开。
挂圆觉兴圣禅寺额。大解脱门无在不在。十虚无际阖辟自由。故我大檀那建立圆觉道场。成就广大佛事。梵字插霄汉横呑睹史夜摩。钟鼓振坤维。搅动浮幢刹海。愿力所持。福被一切。六凡四圣何莫由斯。便见海晏河清。雨顺风调。野老讴歌。渔人鼓掉。只如今日高揭寺额。有何祥瑞。金色照开三界外。玉毫长绕五须弥。
庆忏释迦图绘像升座。净法界身无有出没。愍众生故示去来相。太虚无际。我佛法身亦无边际。众生无尽。我佛誓愿亦无穷尽。荡荡十方而普应。恢恢历劫而常存。故我释迦世尊从无住相。成无住法。廓真实理住真实地。一音普演万化同源。一极悲心拯救含识。众生有祷如月临水。如来救世如谷答响。只如今日藤氏妙圆图写圣像。功归何处。将此深心奉尘刹。是则名为报佛恩。复云。我佛世尊。从无量劫来。行难行苦行。布施头目髓脑。尽将三千大千世界。抹为微尘。如是尘数菩萨。舍身其数复过于此。所以如来栽种众生田中。慈悲根茅。遍满三千大千世界。恩惠深广。众生界中。闻佛之一宇。无有不生善心者。人间若彩画。若铸造金银铜铁圣像。所获功德。世世不失人天之道。世世长命。富足世世。无诸恶事世世夫妇子女团圞。世世见佛闻法。此是决定底事。今日檀那写此如来尊像。所愿必得圆满。复说偈曰。绘写如来妙色身。十方诸佛咸欢悦。龙华一会在今朝。必定当来成记莂。
浴佛上堂。毗蓝园裹。尼连河畔。虽然洗得毛草。要且痒处不曾抓着。不肖孙只拊背。一下待它转脑回头。却与连腮两掌。更若如何若何。便与戽水便泼。卓拄杖云。狗不择家贫。子不嫌母丑。
结夏小参圆觉伽蓝。前三后三。平等性智。开口取气。今日晴。明日雨。华自笑。鸟自啼。村南村
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:23:23-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>