<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷第一,卷第二,卷第三,卷第四,卷第五,卷第六,卷第七,卷第八,卷第九,卷第十,卷第十一,卷第十二,卷第十三,卷第十四,卷第十五,卷第十六,卷第十七,卷第十八,卷第十九,卷第二十,卷第二十一,卷第二十二,卷第二十三,卷第二十四,卷第二十五,卷第二十六,卷第二十七,卷第二十八,卷第二十九,卷第三十,卷第三十一,卷第三十二,卷第三十三,卷第三十四,卷第三十五,卷第三十六,卷第三十七,卷第三十八,卷第三十九,卷第四十,卷第四十一,卷第四十二,卷第四十三,卷第四十四,卷第四十五,卷第四十六,卷第四十七,卷第四十八">
<meta name="description" content="凡一二○卷，另有目录十六卷。清代霁仑超永编，康熙三十六年（1697）刊行。收于卍续藏第一四○册至一四二册。目录卷首附有序文、进呈奏疏、凡例等。全书内容系超永自五灯会元等诸传灯录中摘其要者，并费时十余年亲往各地搜集文献。除七佛、西天、东土诸祖外，凡五灯会元以后之祖师、耆宿、居士等，无论正系旁系，皆广为搜录立传，计有七千余人，为传灯录之集大成者。本书承认唐代天王道悟等之法系。此外，书中有若干人物重复编列之情形。_五灯全书_全文在线阅读_五灯全书_全文在线下载_大玄古籍书库">
<title>五灯全书_霁仑超永_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">五灯全书</span> <br/>
          作者： <span class="inputVal" id="bkauthor">霁仑超永</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]1786741</span> <br/>
          说明： <span class="inputVal" id="bkdec">凡一二○卷，另有目录十六卷。清代霁仑超永编，康熙三十六年（1697）刊行。收于卍续藏第一四○册至一四二册。目录卷首附有序文、进呈奏疏、凡例等。全书内容系超永自五灯会元等诸传灯录中摘其要者，并费时十余年亲往各地搜集文献。除七佛、西天、东土诸祖外，凡五灯会元以后之祖师、耆宿、居士等，无论正系旁系，皆广为搜录立传，计有七千余人，为传灯录之集大成者。本书承认唐代天王道悟等之法系。此外，书中有若干人物重复编列之情形。</span> <br/>
          封面： <span class="inputVal" id="bkimg">Z_220.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]五灯全书
[book_author]霁仑超永
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]1786741
[book_dec]凡一二○卷，另有目录十六卷。清代霁仑超永编，康熙三十六年（1697）刊行。收于卍续藏第一四○册至一四二册。目录卷首附有序文、进呈奏疏、凡例等。全书内容系超永自五灯会元等诸传灯录中摘其要者，并费时十余年亲往各地搜集文献。除七佛、西天、东土诸祖外，凡五灯会元以后之祖师、耆宿、居士等，无论正系旁系，皆广为搜录立传，计有七千余人，为传灯录之集大成者。本书承认唐代天王道悟等之法系。此外，书中有若干人物重复编列之情形。
[book_img]Z_220.jpg


[book_chapter]五灯全书

[book_title]卷第一
续藏经 五灯全书
五灯全书卷第一
京都圣感禅寺住持(臣)僧　(超永)　编辑
京都古华严寺住持(臣)僧　(超揆)　较阅　进呈
七佛
古佛应世。绵历无穷。不可以周知而悉数也。祖灯相传。必自佛始。故自释迦以上。略举七佛。长阿含经云。七佛精进力。放光灭暗冥。各各坐树下。於中成正觉。又曼殊室利。为七佛师。所以今之撰述。槩标七佛。
毗婆尸佛(过去庄严劫。第九百九十八尊)
偈曰。身从无相中受生。犹如幻出诸形象。幻人心识本来无。罪福皆空无所住。长阿含经云。人寿八万岁时。此佛出世。种刹利。姓拘利若。父盘头。母盘头婆提。居般头婆提城。坐波波罗树下。说法三会。度人三十四万八千。神足二。一名骞茶。二名提舍。侍者无忧。子方膺。
尸弃佛(庄严劫。第九百九十九尊)
偈曰。起诸善法本是幻。造诸恶业亦是幻。身如聚沫心如风。幻出无根无实性。长阿含经云。人寿七万岁时。此佛出世。种刹利。姓拘利若。父明相。母光耀。居光相城。坐分陀利树下。说法三会。度人二十五万。神足二。一名阿毗浮。二名婆婆。侍者忍行。子无量。
毗舍浮佛(庄严劫第一千尊)
偈曰。假借四大以为身。心本无生因境有。前境若无心亦无。罪福如幻起亦灭。长阿含经云。人寿六万岁时。此佛出世。种刹利。姓拘利若。父善灯。母称戒。居无喻城。坐婆罗树下。说法二会。度人一十三万。神足二。一扶游。二郁多摩。侍者寂灭。子妙觉。
拘留孙佛(见在贤劫第一尊)
偈曰。见身无实是佛身。了心如幻是佛幻。了得身心本性空。斯人与佛何殊别。长阿含经云。人寿四万岁时。此佛出世。种婆罗门。姓迦叶。父礼得。母善枝。居安和城。坐尸利沙树下。说法一会。度人四万。神足二。一萨尼。二毗楼。侍者善觉。子上胜。
拘那含牟尼佛(贤劫第二尊)
偈曰。佛不见身知是佛。若实有知别无佛。智者能知罪性空。坦然不怖於生死。长阿含经云。人寿三万岁时。此佛出世。种婆罗门。姓迦叶。父大德。母善胜。居清净城。坐乌暂婆罗门树下。说法一会。度人三万。神足二。一舒盘那。二郁多楼。侍者安和。子导师。
迦叶佛(贤劫第三尊)
偈曰。一切众生性清净。从本无生无可灭。即此身心是幻生。幻化之中无罪福。长阿含经云。人寿二万岁时。此佛出世。种婆罗门。姓迦叶。父梵德。母财主。居波罗奈城。坐尼拘律树下。说法一会。度人二万。神足二。一提舍。二婆罗婆。侍者善友。子集军。
释迦牟尼佛(贤劫第四尊)
姓刹利。父净饭天。母大清净玅。位登补处。生兜率天上。名曰胜善天人。亦名护明大士。度诸天众。说补处行。於十方界中。现身说法。普曜经云。佛初生刹利王家。放大智光明。照十方世界。地涌金莲华。自然捧双足。东西及南北。各行於七步。分手指天地。作狮子吼声。上下及四维无能尊我者。即周昭王。二十四年甲寅岁。四月八日也。至四十二年二月八日。年十九。欲求出家。而自念言。当复何遇。即於四门游观。见四等事。心有悲喜。而作思惟。此老病死。终可厌离。於是夜子时。有一天人。名曰净居。於牕牖中。叉手白言。出家时至。可去矣。太子闻已。心生欢喜。即逾城而去。於檀特山中修道。始於阿蓝迦蓝处。三年学不用处定。知非便舍。复至郁头蓝弗处。三年学非非想定。知非亦舍。又至象头山。同诸外道。日食麻麦。经於六年。故经云。以无心意无受行。而悉摧伏诸外道。先历试邪法。示诸方便。发诸异见。令至菩提。故普集经云菩萨於二月八日。明星出时成道。号天人师。时年三十矣。即穆王三年癸未岁也。既而於鹿野苑中。为憍陈如等五人。转四谛法轮。而证道果。说法住世。四十九年。後告弟子摩诃迦叶吾以清净法眼。涅盘妙心。实相无相。微妙正法。将付於汝。汝当护持。并勑阿难。副贰传化。无令断绝。而说偈曰。法本法无法。无法法亦法。今付无法时。法法何曾法。尔时世尊说此偈已。复告迦叶。吾将金缕僧伽梨衣。传付於汝。转授补处。至慈氏佛出世。勿令朽坏。迦叶闻偈。头面礼足曰。善哉善哉。我当依勑。恭顺佛故。尔时世尊至拘尸那城。告诸大众。吾今背痛。欲入涅盘。即往熈连河侧。娑罗双树下。右脇累足。泊然宴寂。复从棺起。为母说法。特示双足化婆耆。并说无常偈曰。诸行无常。是生灭法。生灭灭已。寂灭为乐。时诸弟子。即以香薪。竞茶毗之。烬後金棺如故。尔时大众即於佛前。以偈赞曰。凡俗诸猛炽。何能致火爇。请尊三昧火。闍维金色身。尔时金棺从座而举。高七多罗树。往反空中。化火三昧。须臾灰生。得舍利八斛四斗。即穆王五十二年壬申岁。二月十五日也。自世尊灭後一千一十七年。教至中夏。即後汉永平十年戊辰岁也　世尊才生下。乃一手指天。一手指地。周行七步。目顾四方曰。天上天下。唯吾独尊　世尊一日陞座。大众集定。文殊白椎曰。谛观法王法。法王法如是。世尊便下座　世尊一日陞座。默然而坐。阿难白椎曰。请世尊说法。世尊曰。会中有二比丘犯律行。我故不说法。阿难以他心通。观是比丘。遂乃遣出。世尊还复默然。阿难又白。适来为二比丘犯律。是二比丘已遣出。世尊何不说法。世尊曰。吾誓不为二乘声闻人说法。便下座　世尊一日陞座。大众集定。迦叶白椎曰。世尊说法竟。世尊便下座　世尊。九十日在忉利天。为母说法。及辞天界而下时。四众八部。俱往空界奉迎。有莲花色比丘尼。作念云。我是尼身。必居大僧後见佛。不如用神力。变作转轮圣王。千子围绕。最初见佛。果满其愿。世尊才见。乃诃曰。莲花色比丘尼。汝何得越大僧见吾。汝虽见吾色身。且不见吾法身。须菩提。岩中宴坐。却见吾法身　世尊。昔因文殊至诸佛集处。诸佛各还本处。唯有一女人。近彼佛坐。入於三昧。文殊乃白佛。云何此人。得近佛坐。而我不得。佛告文殊。汝但觉此女。令从三昧起汝自问之。文殊遶女人三匝。鸣指一下。乃托至梵天。尽其神力。而不能出。世尊曰。假使百千文殊。亦出此女人定不得。下方过四十二恒河沙国土。有罔明菩萨。能出此女人定。须臾罔明大士。从地涌出。作礼世尊。世尊勑罔明出。罔明却至女子前。鸣指一下。女子於是从定而出　世尊因波斯匿王问。胜义谛中。有世俗谛否。若言无。智不应二。若言有。智不应一。一二之义。其义云何。佛言大王。汝於过去龙光佛法中。曾问此义。我今无说。汝今无听。无说无听。是名为一义二义　世尊一日见文殊在门外立。乃曰。文殊文殊。何不入门来。文殊曰。我不见一法在门外。何以教我入门　世尊一日坐次。见二人舁猪过。乃问。这个是甚麽。曰佛具一切智。猪子也不识。世尊曰。也须问过　世尊。因有异学问。诸法是常耶。世尊不对。又问。诸法是无常耶。亦不对。异学曰。世尊具一切智。何不对我。世尊曰。汝之所问。皆为戏论　世尊一日示随色摩尼珠。问五方天王。此珠而作何色。时五方天王。互说异色。世尊复藏珠入袖。却擡手曰。此珠作何色。天王曰。佛手中无珠。何处有色。世尊叹曰。汝何迷倒之甚。吾将世珠示之。便各强说有青黄赤白色。吾将真珠示之。便总不知。时五方天王。悉皆悟道　世尊因乾闼婆王献乐。其时山河大地。尽作琴声。迦叶起作舞。王问。迦叶岂不是阿罗汉。诸漏已尽。何更有余习。佛曰。实无余习。莫谤法也。王又抚琴三徧。迦叶亦三度作舞。王曰。迦叶作舞。岂不是。佛曰。实不曾作舞。王曰。世尊何得妄语。佛曰。不妄语。汝抚琴山河大地木石。尽作琴声。岂不是。王曰。是。佛曰。迦叶亦复如是。所以实不曾作舞。王乃信受　世尊因外道问。昨日说何法。曰说定法。外道曰。今日说何法。曰不定法。外道曰。昨日说定法。今日何说不定法。世尊曰。昨日定。今日不定　世尊因五通仙人问。世尊有六通。我有五通。如何是那一通。佛召五通仙人。五通应诺。佛曰。那一通你问我　世尊因普眼菩萨。欲见普贤。不可得见。乃至三度入定。徧观三千大千世界。覔普贤不可得见。而来白佛。佛曰。汝但於静三昧中起一念。便见普贤。普眼於是才起一念。便见普贤向空中乘六牙白象　世尊因自恣日。文殊三处过夏。迦叶欲白椎摈出。才拈椎。乃见百千万亿文殊。迦叶尽其神力。椎不能举。世尊遂问迦叶。汝拟摈那个文殊。迦叶无对　世尊因长爪梵志索论义。预约曰。我义若堕。我自斩首。世尊曰。汝义以何为宗。志曰。我以一切不受为宗。世尊曰。是见受否。志拂袖而去。行至中路。乃省。谓弟子曰。我当回去斩首以谢世尊。弟子曰。人天众前。幸当得胜。何以斩首。志曰。我宁於有智人前斩首。不於无智人前得胜。乃叹曰。我义两处负堕。是见若受。负门处麤。是见不受。负门处细。一切人天二乘。皆不知我义堕处。唯有世尊诸大菩萨。知我义堕。回至世尊前曰。我义两处负堕。故当斩首以谢。世尊曰。我法中无如是事。汝当回心向道。於是同五百徒众。一时投佛出家。证阿罗汉　世尊。昔欲将诸圣众。往第六天。说大集经。勑他方此土。人间天上。一切狞恶鬼神。悉皆辑会。受佛付嘱。拥护正法。设有不赴者。四天门王。飞热铁轮。追之令集。既集会已。无有不顺佛勑者。各发弘誓。拥护正法。唯有一魔王。谓世尊曰。瞿昙。我待一切众生成佛尽。众生界空。无有众生名字。我乃发菩提心　世尊甞与阿难行次。见一古佛墖。世尊便作礼。阿难曰。此是甚麽人墖。世尊曰。此是过去诸佛墖。阿难曰。过去诸佛。是甚麽人弟子。世尊曰。是吾弟子。阿难曰。应当如是　世尊因外道问。不问有言。不问无言。世尊良久。外道赞叹曰。世尊大慈大悲。开我迷云。令我得入。乃作礼而去。阿难白佛。外道得何道理。称赞而去。世尊曰。如世良马。见鞭影而行　世尊一日勑阿难。食时将至。汝当入城持鉢。阿难应诺。世尊曰。汝既持鉢。须依过去七佛仪式。阿难便问。如何是过去七佛仪式。世尊召阿难。阿难应诺。世尊曰。持鉢去　世尊因有比丘问。我於世尊法中。见处即有。证处未是。世尊当何所示。世尊曰。比丘某甲。当何所示。是汝此问　世尊成道後。在逝多林中一树下。跏趺而坐。有二商人。以五百乘车。经过林畔。有二车牛。不肯前进。商人乃讶见之。山神报言。林中有圣人成道。经逾四十九日未食。汝当供养。商人入林。果见一人端然不动。乃问曰。为是梵王耶。帝释耶。山神耶。河神耶。世尊微笑。举袈裟角示之。商人顶礼。遂陈供养　世尊。因耆婆善别音响。至一塚间。见五髑髅。乃敲一髑髅问耆婆。此生何处。曰此生人道。世尊又敲一曰。此生何处。曰此生天道。世尊又别敲一问。此生何处。耆婆罔知生处　世尊因黑氏梵志运神力。以左右手。擎合欢梧桐花两株。来供养佛。佛召仙人。梵志应诺。佛曰。放下着。梵志遂放下左手一株华。佛又召仙人放下着。梵志又放下右手一株华。佛又召仙人放下着。梵志曰。世尊。我今两手皆空。更教放下个甚麽。佛曰。吾非教汝放舍其华。汝当放舍外六尘。内六根。中六识。一时舍却。无可舍处。是汝免生死处。梵志於言下。悟无生忍　世尊因灵山会上五百比丘。得四禅定。具五神通。未得法忍。以宿命智通。各各自见过去。杀父害母。及诸重罪。於自心内。各各怀疑。於甚深法。不能证入。於是。文殊承佛神力。遂手握利劒持逼如来。世尊乃谓文殊曰。住住。不应作逆。勿得害吾。吾必被害。为善被害。文殊师利。尔从本已来。无有我人。但以内心见有我人。内心起时。我必被害。即名为害。於是五百比丘。自悟本心。如梦如幻。於梦幻中。无有我人乃至能生所生父母。於是。五百比丘。同赞叹曰。文殊大智士。深达法源底。自手握利劒。持逼如来身。如劒佛亦尔。一相无有二。无相无所生。是中云何杀　世尊因地布发掩泥。献华於然灯。然灯见布发处。遂约退众。乃指地曰。此一方地。宜建一梵刹。时众中有一贤于长者。持标於指处插曰。建梵刹竟。时诸天散华赞曰。庶子有大智矣　世尊因七贤女游屍陀林。一女指屍曰。屍在者里。人向甚处去。一女曰。作麽作麽。诸姊谛观。各各契悟。感帝[狂-王+睾]散华曰。惟愿圣姊有何所须。我当终身供给。女曰。我家四事七珍。悉皆具足。唯要三般物。一要无根树子一株。二要无阴阳地一片。三要呌不响山谷一所。帝释曰。一切所须。我悉有之。若三般物。我实无得。女曰。汝若无此。争解济人。帝释罔措。遂同往白佛。佛言。憍尸迦。我诸弟子大阿罗汉。不解此义。唯有诸大菩萨。乃解此义　世尊。因调达谤佛。生身入地狱。遂令阿难问。你在地狱中。安否。曰我虽在地狱。如三禅天乐。佛又令问。你还求出否。曰我待世尊来便出。阿难曰。佛是三界大师。岂有入地狱分。曰佛既无入地狱分。我岂有出地狱分　世尊。因文殊忽起佛见法见。被世尊威神。摄向二铁围山　城东有一老母。与佛同生。而不欲见佛。每见佛来。即便回避。虽然如此。回顾东西。总皆是佛。遂以手掩面。於十指掌中。亦总是佛　殃崛摩罗。因持鉢至一长者门。其家妇人。正值产难。子母未分。长者曰。瞿昙弟子。汝为至圣。当有何法能免产难。殃崛语长者曰。我乍入道。未知此法。待我回问世尊。却来相报。及返具事白佛。佛告殃崛。汝速去报言。我自从贤圣法来。未曾杀生。殃崛奉佛语。疾往告之。其妇得闻。当时分娩　世尊尝在尼俱律树下坐次。因二商人问。世尊还见车过否。曰不见。商人曰。还闻否。曰不闻。商人曰。莫禅定否。曰不禅定。曰莫睡眠否。曰不睡眠。商人乃叹曰。善哉善哉。世尊觉而不见。遂献白[叠*毛]两段　世尊在灵山会上。拈华示众。是时众皆罔测。唯迦叶尊者。破颜微笑。世尊曰。吾有正法眼藏。涅盘妙心。实相无相。微妙法门。不立文字。教外别传。付嘱摩诃迦叶　世尊至多子墖前。命摩诃迦叶。分座令坐。以僧伽梨围之。遂告曰。吾以正法眼藏。密付於汝。汝当护持传付将来　世尊临入涅盘。文殊大士。请佛再转法轮。世尊咄曰。文殊。吾四十九年住世。未曾说一字。汝请吾再转法轮。是吾曾转法轮耶　世尊於涅盘会上。以手摩胸。告众曰。汝等善观吾紫磨金色之身。瞻仰取足。勿令後悔。若谓吾灭度。非吾弟子。若谓吾不灭度。亦非吾弟子。时百万亿众。悉皆契悟。
西天祖师
一祖摩诃迦叶尊者
摩竭陀国人也。姓婆罗门。父饮泽。母香志。昔为锻金师。善明金性。使其柔伏。付法传云。甞於久远劫中毗婆尸佛入涅盘後。四众起墖。墖中像面。金色有缺坏。时有贫女。将金珠往金师所。请饰佛面。既而因共发愿。愿我二人。为无染夫妻。由是因缘。九十一劫。身皆金色。後生梵天。天寿尽。生中天摩竭陀国婆罗门家。名曰迦叶波。此云饮光胜尊。葢以金色为号也。繇是志求出家。冀度诸有。佛言。善来比丘。须发自除。袈裟着体。常於众中。称叹第一。一日於世尊拈华示众处。彻见法源。因而破颜微笑。世尊乃授以金缕伽黎。复言。吾以清净法眼。付嘱於汝。汝可流布无令断绝　尊者因外道问。如何是我我。者曰。覔我者是汝我。外道曰。这个是我我。师我何在。者曰。汝问我覔　尊者一日踏泥次。有一沙弥。见乃问。尊者何得自为。者曰。我若不为。谁为我为　涅盘经云。尔时世尊。欲涅盘时。迦叶不在众会。佛告诸大弟子。迦叶来时。可合宣扬正法眼藏。尔时迦叶在耆闍崛山毕鉢罗窟。覩胜光明。即入三昧。以净天眼。观见世尊於熈连河侧入般涅盘。乃告其徒曰。如来涅盘也。何其驶哉。即至双树间。悲恋号泣。佛於金棺出示双足。尔时迦叶告诸比丘。佛已茶毗。金刚舍利。非我等事。我等宜当结集法眼。无令断绝。乃说偈曰。如来弟子。且莫涅盘。得神通者。当赴结集。於是。得神通者。悉集王舍城耆闍崛山毕鉢罗窟。时阿难。为漏未尽。不得入会。後证阿罗汉果。由是得入。迦叶乃白众言。此阿难比丘。多闻总持。有大智慧。常随如来。梵行清净。所闻佛法。如水传器。无有遗余。佛所赞叹。聪敏第一。宜可请彼集修多罗藏。大众默然。迦叶告阿难曰。汝今宜宣法眼。阿难闻语信受。观察众心。而宣偈言。比丘诸眷属。离佛不庄严。犹如虗空中。众星之无月。说是偈已。礼众僧足。升法座而宣是言。如是我闻。一时佛住某处。说某经教。乃至人天等。作礼奉行。时迦叶问诸比丘。阿难所言。不错谬乎。皆曰。不异世尊所说。迦叶乃告阿难言。我今年不久留。今将正法付嘱於汝。汝善守护。听吾偈言。法法本来法。无法无非法。何於一法中。有法有不法。说偈已。乃持僧伽梨衣。入鸡足山。俟慈氏下生。即周孝王五年丙辰岁也。
二祖阿难尊者
王舍城人也。姓刹帝利。父斛饭王。实佛之从弟也。梵语阿难陀。此云庆喜。亦云欢喜。如来成道夜生。因为之名。多闻博达。智慧无碍。世尊以为总持第一。甞所赞叹。加以宿世有大功德。受持法藏。如水传器。佛乃命为侍者　尊者。一日白佛言。今日入城。见一奇特事。佛曰。见何奇特事。者曰。入城时。见一攒乐人作舞。出城总见无常。佛曰。我昨日入城。亦见一奇特事。者曰。未审见何奇特事。佛曰。我入城时。见一攒乐人作舞。出城时亦见乐人作舞　一日问迦叶曰。师兄。世尊传金襴袈裟外。别传个甚麽。迦叶召阿难。阿难应诺。迦叶曰。倒却门前刹竿着　後阿闍世王白言。仁者。如来迦叶尊胜二师。皆已涅盘。而我多故。悉不能覩。尊者般涅盘时。愿垂告别。尊者许之。後自念言。我身危脆。犹如聚沫。况复衰老。岂堪久长。阿闍世王与吾有约。乃诣王宫告之曰。吾欲入涅盘。来辞耳。门者曰。王寝不可以闻。者曰。俟王觉时当为我说。时阿闍世王。梦中见一宝葢。七宝严饰。千万亿众围绕瞻仰。俄而风雨暴至。吹折其柄。珍宝璎珞。悉坠於地。心甚惊异。既寤。门者具白上事。王闻。失声号恸。哀感天地。即至毗舍离城。见尊者在恒河中流跏趺而坐。王乃作礼。而说偈曰。稽首三界尊。弃我而至此。暂凭悲愿力。且莫般涅盘。时毗舍离王亦在河侧。说偈言。尊者一何速。而归寂灭场。愿住须臾间。而受於供养。尊者见二国王咸来劝请。乃说偈言。二王善严住。勿为苦悲恋。涅盘当我净。而无诸有故。尊者复念。我若偏向一国。诸国争竞。无有是处。应以平等度诸有情。遂以恒河中流。将入寂灭。是时山河大地。六种震动　雪山有五百仙人。覩兹瑞应。飞空而至。礼尊者足。胡跪白言。我於长老。当证佛法。愿垂大慈。度脱我等。尊者默然受请。即变殑伽河。悉为金地。为其仙众。说诸大法。尊者复念。先所度脱弟子。应当来集。须臾五百罗汉。从空而下。为诸仙人。出家授具。其仙众中。有二罗汉。一名商那和修。二名末田底迦。尊者知是法器。乃告之曰。昔如来以正法眼。付大迦叶。迦叶入定而付於我。我今将灭。用传於汝。汝受吾教。当听偈言。本来付有法。付了言无法。各各须自悟。悟了无无法　尊者付法眼藏竟。踊身虗空。现十八变。入风奋迅三昧。分身四分。一分奉忉利天。一分奉娑竭罗龙宫。一分奉毗舍离王。一分奉阿闍世王。各造宝墖而供养之。乃周厉王十二年癸巳岁也。
三祖商那和修尊者
摩突罗国人也。亦名舍那婆斯。姓毗舍多。父林胜。母憍奢邪。在胎六年而生。梵语商诺迦。此云自然服。即西域九枝秀草名也。若圣人降生。则此草生於净洁之地。和修生时。瑞草斯应。昔如来行化。至摩突罗国。见一青林枝叶茂盛。语阿难曰。此林地。名优留茶。吾灭度後一百年。有比丘商那和修。於此转妙法轮。後百岁果诞和修。出家证道。受庆喜尊者法眼。化导有情。及止此林。降二火龙。归顺佛教。龙因施其地。以建梵宫　尊者化缘既久。思付正法。寻於吒利国。得优波毱多。以为给侍。因问毱多曰。汝年几耶。答曰。我年十七。者曰。汝身十七。性十七耶。答曰。师发已白。为发白耶。心白耶。者曰。我但发白。非心白耳。毱多曰。我身十七。非性十七也。尊者知是法器。後三载。遂为落发授具。乃告曰。昔如来以无上法眼。付嘱迦叶。展转相授。而至於我。我今付汝。勿令断绝。汝受吾教。听吾偈言。非法亦非心。无心亦无法。说是心法时。是法非心法。说偈已。即隐於罽宾国南象白山中　後於三昧中。见弟子毱多。有五百徒众。常多懈慢。尊者乃往彼。现龙奋迅三昧。以调伏之。而说偈曰。通达非彼此。至圣无长短。汝除轻慢意。疾得阿罗汉。五百比丘闻偈已。依教奉行。皆获无漏　尊者乃现十八变。火光三昧。用焚其身。毱多收舍利。葬於梵迦罗山。五百比丘。各持一幡。迎导至彼。建墖供养。乃周宣王二十三年乙未岁也。
四祖优波毱多尊者
吒利国人也。亦名优波崛多。又名邬波毱多。姓首陀。父善意。十七出家。二十证果。随方行化。至摩突罗国。得度者甚众。由是魔宫震动。波旬愁怖。遂竭其魔力。以害正法。尊者即入三昧。观其所由。波旬复伺便。密持璎珞。縻之於颈。及尊者出定。乃取人狗蛇三屍。化为华鬘。耎言慰谕波旬曰。汝与我璎珞。甚是珍妙。吾有华鬘。以相酬奉。波旬大喜。引颈受之。即变为三种臭屍。虫蛆坏烂。波旬厌恶。大生忧恼。尽己神力。不能移动。乃升六欲天。告诸天主。又诣梵王求其解免。彼各告言。十力弟子所作神变。我辈凡陋。何能去之。波旬曰。然则奈何。梵王曰。汝可归心尊者。即能除断。乃为说偈。令其回向曰。若因地倒。还因地起。离地求起。终无其理。波旬受教已。即下天宫。礼尊者足。哀露忏悔。尊者告曰。汝自今去。於如来正法。更不作娆害否。波旬曰。我誓回向佛道。永断不善。尊者曰。若然者。汝可口自唱言归依三宝。魔王合掌三唱。华鬘悉除。乃欢喜踊跃。作礼尊者。而说偈曰。稽首三昧尊。十力圣弟子。我今愿回向。勿令有劣弱　尊者在世化导。证果最多。每度一人。以一筹置於石室。其室纵十八肘。广十二肘。充满其间。最後有一长者子。名曰香众。来礼尊者。志求出家。尊者问曰。汝身出家。心出家。答曰。我来出家。非为身心。尊者曰。不为身心。复谁出家。答曰。夫出家者。无我我故。无我我故。即心不生灭。心不生灭。即是常道。诸佛亦常。心无形相。其体亦然。尊者曰。汝当大悟心自通达。宜依佛法僧。绍隆圣种。即为剃度。授具足戒。仍告之曰。汝父尝梦金日而生汝。可名提多迦。复谓曰。如来以正法眼藏。次第传授。以至於我。今复付汝。听吾偈言。心自本来心。本心非有法。有法有本心。非心非本法。付法已。乃踊身虗空。呈十八变。却复本座。跏趺而逝。提多迦。以室内筹用焚师躯。收舍利。建墖供养。即周平王三十一年庚子岁也。
五祖提多迦尊者
摩伽陀国人也。梵语提多迦。此云通真量。初生之时。父梦金日自屋而出。照耀天地。前有大山。诸宝严饰。山顶泉涌。滂沱四流。後遇毱多尊者。为之解言。宝山者。吾身也。泉涌者。法无尽也。日从屋出者。汝今入道之相也。照耀天地者。汝智慧超越也。尊者闻师说已。欢喜踊跃。而唱偈言。巍巍七宝山。常出智慧泉。回为真法味。能度诸有缘。毱多尊者。亦说偈曰。我法传於汝。当现大智慧。金日从屋出。照耀於天地。提多迦。闻师妙偈。设礼奉持　後至中印度。彼国有八千大仙。弥遮迦为首。闻尊者至。率众瞻礼。谓尊者曰。昔与师同生梵天。我遇阿私陀仙。授我仙法。师逢十力弟子。修习禅那。自此报分殊途。已经六劫。者曰。支离累劫。诚哉不虗今可舍邪归正以入佛乘。弥遮迦曰。昔阿私陀仙人。授我记云。汝却後六劫。当遇同学获无漏果。今也相遇。非宿缘耶。愿师慈悲。令我解脱。者即度出家。命诸圣授戒。其余仙众。始生我慢。尊者示大神通。於是俱发菩提心。一时出家。者将示寂日。乃告弥遮迦曰。昔如来。以正法眼藏。密付迦叶。展转相授。而至於我。我今付汝。当护念之。乃说偈曰。通达本法心。无法无非法。悟了同未悟。无心亦无法。说偈已。踊身虗空。作十八变。火光三昧。自焚其躯。弥遮迦与八千比丘。同收舍利。於班茶山中。起墖供养。即周庄王七年己丑岁也。
六祖弥遮迦尊者
中印度人也。既传法已。游化至北天竺国。见雉堞之上。有金色祥云。叹曰。斯道人气也。必有大士为吾嗣。乃入城。於闤闠间。有一人。手持酒器。逆而问曰。师何方来。欲往何所。祖曰。从自心来。欲往无处。曰识我手中物否。祖曰。此是触器。而负净者。曰师识我否。祖曰。我即不识。识即非我。复谓之曰。汝试自称名氏。吾当後示本因。彼说偈答曰。我从无量劫。至於生此国。本姓颇罗堕。名字婆须密。祖曰。我师提多迦说。世尊昔游北印度。语阿难言。此国中。吾灭度後三百年。有一圣人。姓颇罗堕。名婆须密。而於禅祖当获第七。世尊记汝。汝应出家。彼乃置器礼师。侧立而言。我思往劫。尝作檀那。献一如来宝座。彼佛记我。汝於贤劫释迦法中。宣传至教。今符师说。愿加度脱。祖即与披剃。复圆戒相。乃告之曰。正法眼藏。今付於汝。勿令断绝。乃说偈曰。无心无可得。说得不名法。若了心非心。始解心心法。祖说偈已。入师子奋迅三昧。踊身虗空。高七多罗树。却复本座。化火自焚。婆须密收灵骨。贮七宝函。建浮图寘於上级。即周襄王十七年甲申岁也。
七祖婆须密尊者
北天竺国人也。姓颇罗堕。常服净衣执酒器。游行里閈。或吟或啸。人谓之狂。及遇弥遮迦尊者。宣如来往志。自省前缘。投器出家受法。行化至迦摩罗国。广兴佛事　一日於法座前。忽有智者。自称我名佛陀难提。今与师论义。祖曰。仁者论即不义。义即不论。若拟论义。终非义论。难提知师义胜。心即钦服曰。我愿求道。沾甘露味。祖遂与剃度。而授具戒。复告之曰。如来正法眼藏。我今付汝。汝当护持。乃说偈曰。心同虗空界。示等虗空法。证得虗空时。无是无非法。即入慈心三昧　时梵王帝释及诸天众。俱来作礼。而说偈言。贤劫众圣祖。而当第七位。尊者哀念我。请为宣佛地。尊者从三昧起。示众曰。我所得法。而非有故。若识佛地。离有无故。语已。还入三昧。示涅盘相。难提即於本座。起七宝墖。以葬全身。即周定王十九年辛未岁也。
八祖佛陀难提尊者
迦摩罗国人也。姓瞿昙氏。顶有肉髻。辨捷无碍。初遇婆须密。出家受教。既而领徒。行化至提伽国毗舍罗家。见舍上有白光上腾。谓其徒曰。此家有圣人。口无言说。真大乘器。不行四衢。知触秽耳。言讫。长者出致礼。问何所须。祖曰。我求侍者。长者曰。我有一子。名伏驮蜜多。年已五十。口未曾言。足未曾履。祖曰。如汝所说。真吾弟子。伏驮闻之。遽起礼拜。而说偈曰。父母非我亲。谁是最亲者。诸佛非我道。谁为最道者。祖以偈答曰。汝言与心亲。父母非可比。汝行与道合。诸佛心即是。外求有相佛。与汝不相似。欲识汝本心。非合亦非离。伏驮闻偈已。便行七步。祖曰。此子昔曾值佛。悲愿广大。虑父母爱情难舍。故不言不履耳。长者遂舍令出家。祖寻授具戒。复告之曰。我今以如来正法眼藏。付嘱於汝。勿令断绝。乃说偈曰。虗空无内外。心法亦如此。若了虗空故。是达真如理。伏驮承师付嘱。以偈赞曰。我师禅祖中。当得为第八。法化众无量。悉获阿罗汉。尔时祖即现神变。却复本座。俨然寂灭。众兴宝墖。葬其全身。即周景王十二年丙寅岁也。
九祖伏驮蜜多尊者
提伽国人也。姓毗舍罗。既受八祖付嘱。後至中印度行化。时有长者香葢。携一子而来。瞻礼祖曰。此子处胎六十岁。因号难生。尝会一仙者。谓此儿非凡。当为法器。今遇尊者。可令出家。祖即与落发授戒。羯磨之际。祥光烛座。仍感舍利三七粒现前。自此精进忘疲。既而祖告之曰。如来正法眼藏。今付於汝。汝护念之。乃说偈曰。真理本无名。因名显真理。受得真实法。非真亦非伪。祖付法已。即入灭尽三昧。而般涅盘。众以香油旃檀闍维。收舍利。建墖於那烂陀寺。即周敬王三十三年甲寅岁也。
十祖脇尊者
中印度人也。本名难生。将诞时。父梦一白象。背有宝座。座上安一明珠。从门而入。光照四众。既觉。遂生。後值九祖。执侍左右。未尝睡眠。谓其脇不至席。遂号脇尊者焉　初至华氏国。憩一树下。右手指地而告众曰。此地变金色。当有圣人入会。言讫。即变金色。时有长者子富那夜奢。合掌前立。祖问曰。汝从何来。答曰。我心非往。祖曰。汝何处住。答曰。我心非止。祖曰。汝不定耶。曰诸佛亦然。祖曰。汝非诸佛。曰诸佛亦非。祖因说偈曰。此地变金色。预知有圣至。当坐菩提树。觉华而成已。夜奢复说偈曰。师坐金色地。常说真实义。回光而照我。令入三摩谛。祖知其意。即度出家。复具戒品。乃告之曰。如来正法眼藏。今付於汝。汝护念之。乃说偈曰。真体自然真。因真说有理。领得真真法。无行亦无止。祖付法已。即现神变。而入涅盘。化火自焚。四众各以衣裓盛舍利。随处兴墖而供养之。即周贞定王二十八年己亥岁也。
十一祖富那夜奢尊者
华氏国人也。姓瞿昙氏。父宝身。既得法於脇尊者。寻诣波罗奈国。有马鸣大士。迎而作礼。问曰。我欲识佛。何者即是。祖曰。汝欲识佛。不识者是。曰佛既不识。焉知是乎。祖曰。既不识佛。焉知不是。曰此是锯义。祖曰。彼是木义。祖问。锯义者何。曰与师平出。马鸣却问。木义者何。祖曰。汝被我解。马鸣豁然省悟。稽首归依。遂求剃度。祖谓众曰。此大士者。昔为毗舍利国王。其国有一类人。如马裸露。王运神力。分身为蚕彼乃得衣。王後复生中印度。马人感恋悲鸣。因号马鸣焉。如来记云。吾灭度後六百年。当有贤者马鸣。於波罗奈国。摧伏异道。度人无量。继吾传化。今正是时。即告之曰。如来正法眼藏。今付於汝。即说偈曰。迷悟如隐显。明暗不相离。今付隐显法。非一亦非二。尊者付法已。即现神变。湛然圆寂。众兴宝墖。以閟全身。即周安王十九年戊戌岁也。
十二祖马鸣大士
波罗奈国人也。亦名功胜。以有作无作诸功德。最为殊胜。故名焉。既受法於夜奢尊者。後於华氏国。转妙法轮。忽有老人座前仆地。祖谓众曰。此非庸流。当有异相。言讫不见。俄从地涌出一金色人。复化为女子。右手指祖。而说偈曰。稽首长老尊。当受如来记。今於此地上。宣通第一义。说偈已。瞥然不见。祖曰。将有魔来与吾较(音角)力。有顷风雨暴至。天地晦冥。祖曰。魔之来信矣。吾当除之。即指空中。现一大金龙。奋发威神。震动山岳。祖俨然於座。魔事随灭。经七日有一小虫。大若蟭螟。潜形座下。祖以手取之。示众曰。斯乃魔之所变。盗听吾法耳。乃放之令去。魔不能动。祖告之曰。汝但归依三宝。即得神通。遂复本形。作礼忏悔。祖问曰。汝名谁耶。眷属多少。曰我名迦毗摩罗。有三千眷属。祖曰。尽汝神力变化若何。曰我化巨海。极为小事。祖曰。汝化性海得否。曰何谓性海。我未尝知。祖即为说性海曰。山河大地皆依建立。三味六通由兹发现。迦毗摩罗闻言。遂发信心。与徒众三千。俱求剃度。祖乃召五百罗汉。与授具戒。复告之曰。如来正法眼藏。今当付汝。汝听偈言。隐显即本法。明暗元不二。今付悟了法。非取亦非离。付嘱已。即入龙奋迅三昧。挺身空中。如日轮相。然後示灭。四众以真体。藏之龙龛。即周显王四十二年甲午岁也。
十三祖迦毗摩罗尊者
华氏国人也。初为外道。有徒三千。通诸异论。後於马鸣尊者得法。领徒至西印度。彼有太子。名云自在。仰尊者名。请於宫中供养。祖曰。如来有教。沙门不得亲近国王大臣权势之家。太子云。我今国城之北。有大山焉。山有一石窟。可禅寂於此否。祖曰诺。即入彼山。行数里。逢一大蟒。祖直前不顾。盘绕祖身。祖因与授三归依。蟒听讫而去。祖将至石窟。复有一老人。素服而出。合掌问讯。祖曰。汝何所止。答曰。我昔尝为比丘。多乐寂静。有初学比丘。数来请益。而我烦於应答。起嗔恨想。命终堕为蟒身。住是窟中。今已千载。适遇尊者。获闻戒法。故来谢尔。祖问曰。此山更有何人居止。曰北去十里。有大树荫覆五百大龙。其树王名龙树。常为龙众说法。我亦听受耳。祖遂与徒众诣彼。龙树出迎曰。深山孤寂。龙蟒所居。大德至尊。何枉神足。祖曰。吾非至尊。来访贤者。龙树默念。此师得决定性。明道眼否。是大圣继真乘否。祖曰。汝虽心语。我已意知。但办出家。何虑吾之不圣。龙树闻已悔谢。祖即与度脱。及五百龙众。俱授具戒。复告之曰。今以如来正法眼藏。付嘱於汝。谛听偈言。非隐非显法。说是真实际。悟此隐显法。非愚亦非智。付法已。即现神变。化火焚身。龙树收五色舍利。建墖焉。即周赧王四十六年壬辰岁也。
十四祖龙树尊者
西天竺国人也。亦名龙胜。始於摩罗尊者得法。後至南印度。彼国之人。多信福业。祖为说法。递相谓曰。人有福业。世间第一。徒言佛性。谁能覩之。祖曰。汝欲见佛性。先须除我慢。彼人曰。佛性大小祖曰。非大非小。非广非狭。无福无报。不死不生。彼闻理胜。悉回初心。祖复於座上。现自在身。如满月轮。一切众唯闻法音。不覩祖相。彼众中有长者子。名迦那提婆。谓众曰。识此相否。众曰。目所未覩。安能辨识。提婆曰。此是尊者现佛性体相。以示我等。何以知之。葢以无相三昧。形如满月。佛性之义。廓然虗明。言讫。轮相即隐。复居本座。而说偈言。身现圆月相。以表诸佛体。说法无其形。用辨非声色。彼众闻偈。顿悟无生。咸愿出家。以求解脱。祖即为剃发。命诸圣授具　其国先有外道五千余众。作大幻术。众皆宗仰。祖悉为化之。令归三宝　复造大智度论。中论。十二门论。垂之於世。後告上首弟子迦那提婆曰。如来正法眼藏。今当付汝。听吾偈言。为明隐显法。方说解脱理。於法心不证。无瞋亦无喜。付法讫。入月轮三昧。广现神变。复就本座。凝然禅寂。迦那提婆。与诸四众。共建宝墖以葬焉。即秦始皇三十五年己丑岁也。
十五祖迦那提婆尊者
南天竺国人也。姓毗舍罗。初求福业。兼乐辨论。後谒龙树大士。将及门。龙树知是智人。先遣侍者。以满鉢水。置於座前。尊者覩之。即以一针投之而进。欣然契会。龙树即为说法。不起於座。现月轮相。唯闻其声。不见其形。祖语众曰。今此瑞者。师现佛性。表说法非声色也　祖既得法後。至迦毗罗国。彼有长者。曰梵摩净德。一日园树生耳如菌。味甚美。唯长者与第二子罗睺罗多。取而食之。取已随长。尽而复生。自余亲属皆不能见。祖知其宿因。遂至其家。长者乃问其故。祖曰。汝家昔曾供养一比丘。然此比丘。道眼未明。以虗沾信施故。报为木菌。唯汝与子。精诚供养。得以享之。余即否矣。又问。长者年多少。答曰。七十有九。祖乃说偈曰。入道不通理。复身还信施。汝年八十一。此树不生耳。长者闻偈已。弥加叹伏。且云。弟子衰老。不能事师。愿舍次子。随师出家。祖曰。昔如来记此子。当第二五百年。为大教主。今之相遇。葢符宿因。即与剃发执侍。後至巴连弗城。闻诸外道欲障佛法。计之既久。祖乃执长旛。入彼众中。彼问祖曰。汝何不前。祖曰。汝何不後。彼曰。汝似贱人。祖曰。汝似良人。彼曰。汝解何法。祖曰。汝百不解。彼曰。我欲得佛。祖曰。我灼然得佛。彼曰。汝不合得。祖曰。元道我得。汝实不得。彼曰。汝既不得。云何言得。祖曰。汝有我故。所以不得。我无我我。故自当得。彼辞既屈。乃问祖曰。汝名何等。祖曰。我名迦那提婆。彼既夙闻祖名。乃悔过致谢。时众中犹互兴问难。祖析以无碍之辨。由是归伏。乃告上足罗睺罗多。而付法眼。偈曰。本对传法人。为说解脱理。於法实无证。无终亦无始。祖说偈已。入奋迅定。身放光而归寂灭。学众兴墖而供养之。即前汉文帝後元三年庚辰岁也。
五灯全书卷第一

[book_title]卷第二
五灯全书卷第二
京都圣感禅寺住持(臣)僧　(超永)　编辑
京都古华严寺住持(臣)僧　(超揆)　较阅　进呈
西天祖师
十六祖罗睺罗多尊者
迦毗罗国人也。行化至室罗筏城。有河。名曰金水。其味殊美。中流复现五佛影。祖告众曰。此河之源。凡五百里。有圣者僧伽难提。居於彼处。佛志一千年後当绍圣位。语已领诸学众。泝流而上。至彼。见僧伽难提。安坐入定。祖与众伺之。经三七日。方从定起。祖问曰。汝身定耶。心定耶。提曰。身心俱定。祖曰。身心俱定。何有出入。提曰。虽有出入。不失定相。如金在井。金体常寂。祖曰。若金在井。若金出井。金无动静。何物出入。提曰。言金动静。何物出入。言金出入。金非动静。祖曰。若金在井。出者何金。若金出井。在者何物。提曰。金若出井。在者非金。金若在井。出者非物。祖曰。此义不然。提曰。彼义非着。祖曰。此义当堕。提曰。彼义不成。祖曰。彼义不成。我义成矣。提曰。我义虽成。法非我故。祖曰。我义已成。我无我故。提曰。我无我故。复成何义。祖曰。我无我故。故成汝义。提曰。仁者师谁。得是无我。祖曰。我师迦那提婆。证是无我。难提以偈赞曰。稽首提婆师。而出於仁者。仁者无我故。我欲师仁者。祖以偈答曰。我已无我故。汝须见我我。汝若师我故。知我非我我。难提心意豁然。即求度脱。祖曰。汝心自在。非我所系。语已。即以右手擎金鉢。举至梵宫。取彼香饭。将斋大众。而大众忽生厌恶之心。祖曰。非我之咎。汝等自业。即命难提。分座同食。众复讶之。祖曰。汝不得食。皆由此故。当知与吾分座者。即过去娑罗树王如来也。愍物降迹。汝辈亦庄严劫中。已至三果。而未证无漏者也。众曰。我师神力。斯可信矣。彼云过去佛者。即窃疑焉。难提知众生慢。乃曰。世尊在日。世界平正。无有丘陵。江河沟洫。水悉甘美。草木滋茂。国土丰盈。无八苦。行十善。自双树示灭。八百余年。世界丘墟。树木枯悴。人无至信。正念轻微。不信真如。唯爱神力。言讫。以右手渐展入地。至金刚轮际。取甘露水。以琉璃器。持至会所。大众见之。即时钦慕悔过作礼。於是。祖命僧伽难提。而付法眼。偈曰。於法实无证。不取亦不离。法非有无相。内外云何起。祖付法已。安坐归寂。四众建墖。当前汉武帝元鼎四年戊辰岁也。
十七祖僧伽难提尊者
室罗筏城宝庄严王之子也。生而能言。常赞佛事。七岁即厌世乐。以偈告其父母曰。稽首大慈父。和南骨血母。我今欲出家。幸愿哀愍故。父母固止之。遂终日不食。乃许其在家出家。号僧伽难提。复命沙门禅利多。为之师。积十九载。未尝退倦。每自念言。身居王宫。胡为出家。一夕天光下。瞩见一路坦平。不觉徐行。约十里许。至大岩前。有石窟焉。乃燕寂於中。父既失子。即摈禅利多出国。访寻其子。不知所在。经十年。祖得法受记已　行化。至摩提国。忽有冷风。袭众身心。悦适非常。而不知其然。祖曰。此道德之风也。当有圣者出世。嗣续祖灯乎。言讫。以神力摄诸大众。游历山谷。食顷至一峯下。谓众曰。此峯顶。有紫云如葢。圣人居此矣。即与大众。徘徊久之。见山舍。一童子持圆监。直造祖前。祖问。汝几岁耶。曰百岁。祖曰。汝年尚幼。何言百岁。童曰。我不会理。正百岁耳。祖曰。汝善机耶。童曰。佛言。若人生百岁。不会诸佛机。未若生一日。而得决了之。祖曰。汝手中者。当何所表。童曰。诸佛大圆监。内外无瑕翳。两人同得见。心眼皆相似。彼父母闻子语。即舍令出家。祖携至本处。授具戒讫。命名伽耶舍多　他时。闻风吹殿铃声。祖问曰。铃鸣耶。风鸣耶。舍多曰。非风铃鸣。我心鸣耳。祖曰。心复谁乎。舍多曰。俱寂静故。祖曰。善哉善哉。继吾道者。非子而谁。即付法眼。偈曰。心地本无生。因地从缘起。缘种不相妨。华果亦复尔。祖付法已。右手攀树而化。大众议曰。尊者树下归寂。其垂荫後裔乎。将奉全身於高原建墖。众力不能举。即就树下起墖。当前汉昭帝元平元年丁未岁也。
十八祖伽耶舍多尊者
摩提国人也。姓郁头蓝。父天葢。母方圣。尝梦大神持监。因而有娠。凡七日而诞。肌体莹如琉璃。未尝洗沐。自然香洁。幼好闲静。语异常童。持监出游。遇难提尊者得度。後领徒至大月氏国。见一婆罗门舍有异气。祖将入彼舍。舍主鸠摩罗多问曰。是何徒众。祖曰。是佛弟子。彼闻佛号。心神竦然。即时闭户。祖良久扣其门。罗多曰。此舍无人。祖曰。答无者谁。罗多闻语。知是异人。遽开门延接。祖曰。昔世尊记曰。吾灭後一千年。有大士出现於月氏国。绍隆元化。今汝值吾。应斯嘉运。於是。鸠摩罗多。发宿命智。投诚出家。授具讫。付法偈曰。有种有心地。因缘能发萌。於缘不相碍。当生生不生。祖付法已。踊身虗空。现十八种神变。化火光三昧。自焚其身。众以舍利起墖。当前汉成帝永始四年戊申岁也。
十九祖鸠摩罗多尊者
大月氏国婆罗门之子也。昔为自在天人。(欲界第六天)见菩萨璎珞。忽起爱心。堕生忉利。(欲界第二天)闻憍尸迦说般若波罗蜜多。以法胜故。升子梵天。(色界)以根利故。善说法要。诸天尊为导师。以继祖时至。遂降月氏。後至中天竺国。有大士。名闍夜多。问曰。我家父母。素信三宝。而常萦疾瘵。凡所营作。皆不如意。而我邻家。久为旃陀罗行。而身常勇徤。所作和合。彼何幸。而我何辜。祖曰。何足疑乎。且善恶之报。有三时焉。凡人但见仁夭暴寿。逆吉义凶。便谓亡因果虗罪福。殊不知影响相随。毫厘靡忒。纵经百千万劫。亦不磨灭。时闍夜多。闻是语已。顿释所疑。祖曰。汝虽已信三业。而未明业从惑生。惑因识有。识依不觉。不觉依心。心本清净。无生灭。无造作。无报应。无胜负。寂寂然。灵灵然。汝若入此法门。可与诸佛同矣。一切善恶。有为无为。皆如梦幻。闍夜多。承言领旨。即发宿慧。恳求出家。既受具。祖告曰。吾今寂灭时至。汝当绍行化迹。乃付法眼。偈曰。性上本无生。为对求人说。於法既无得。何怀决不决。又曰。此是妙音如来。见性清净之句。汝宣传布後学。言讫。即於座上以指爪剺面。如红莲开。出大光明。照耀四众。而入寂灭。闍夜多起墖。当汉子婴壬午岁也。
二十祖闍夜多尊者
北天竺国人也。智慧渊冲。化导无量。後至罗阅城。敷扬顿教。彼有学众。唯尚辩论。为之首者。名婆修盘头。(此云遍行)常一食不卧。六时礼佛。清净无欲。为众所归。祖将欲度之。先问彼众曰。此徧行头陀。能修梵行。可得佛道乎。众曰。我师精进。何故不可。祖曰。汝师与道远矣。设苦行历於尘劫。皆虗妄之本也。众曰。尊者蕴何德行。而讥我师。祖曰。我不求道。亦不颠倒。我不礼佛。亦不轻慢。我不长坐。亦不懈怠。我不一食。亦不杂食。我不知足。亦不贪欲。心无所希。名之曰道。时徧行闻已。发无漏智。欢喜赞叹。祖又语彼众曰。会吾语否。吾所以然者。为其求道心切。夫弦急即断。故吾不赞。令其住安乐地。入诸佛智。复告徧行曰。吾适对众。抑挫仁者。得无恼於衷乎。徧行曰。我忆念七劫前。生常安乐国。师於智者月净。记我非久当证斯陀含果。时有大光明菩萨出世。我以老故。策杖礼谒。师叱我曰。重子轻父。一何鄙哉。时我自谓无过。请师示之。师曰。汝礼大光明菩萨。以杖倚壁画佛面。以此过慢。遂失二果。我责躬悔过。以来闻诸恶言。如风如响。况今获饮无上甘露。而反生热恼耶。惟愿大慈。以妙道垂诲。祖曰。汝久植众德。当继吾宗。听吾偈曰。言下合无生。同於法界性。若能如是解。通达事理竟。祖付法已。不起於座。奄然归寂。闍维收舍利建墖。当後汉明帝永平十七年甲戌岁也。
二十一祖婆修盘头尊者
罗阅城人也。姓毗舍佉。父光葢。母严一。家富而无子。父母祷於佛墖。而求嗣焉。一夕。母梦吞明暗二珠。觉而有孕。经七日。有一罗汉。名贤众。至其家。光葢设礼。贤众端坐受之。严一出拜。贤众避席云。回礼法身大士。光葢罔测其由。遂取一宝珠跪献。试其真伪。贤众即受之。殊无逊谢。光葢不能忍。问曰。我是丈夫。致礼不顾。我妻何德。尊者避之。贤众曰。我受礼纳珠。贵福汝耳。汝妇怀圣子。生当为世灯慧日。故我避之。非重女人也。贤众又曰。汝妇当生二子。一名婆修盘头。则吾所尊者也。二名刍尼。(此云野鹊子)昔如来在雪山修道。刍尼巢於顶上。佛既成道。刍尼受报。为那提国王。佛记云。汝至第二五百年。生罗阅城毗舍佉家。与圣同胞。今无爽矣。後一月。果产二子。尊者婆修盘头。年至十五。礼光度罗汉出家。感毗婆诃菩萨。与之授戒。行化至那提国。彼王名常自在。有二子。一名摩诃罗。次名摩拏罗。王问祖曰。罗阅城土风。与此何异。祖曰。彼土。曾三佛出世。今王国有二师化导。王曰。二师者谁。祖曰。佛记第二五百年。有二神力大士。出家继圣。即王之次子摩拏罗。是其一也。吾虽德薄。敢当其一。王曰。诚如尊者所言。当舍此子作沙门。祖曰。善哉大王。能遵佛旨。即与授具。付法偈曰。泡幻同无碍。如何不了悟。达法在其中。非今亦非古。祖付法已。踊身高半由旬。屹然而住。四众仰瞻。虔请复坐。跏趺而逝。茶毗得舍利建墖。当汉安帝元初四年丁巳岁也。
二十二祖摩拏罗尊者
那提国常自在王之子也。年三十。遇婆修祖师出家。传法至西印度。彼国王名得度。即瞿昙种族。归向佛乘。勤行精进。一日於行道处。现一小墖。欲取供养。众莫能举。王即大会梵行禅观呪术等三众。欲问所疑。时祖亦赴此会。是三众皆莫能辨。祖即为王广说墖之所因。(塔。阿育王造者。此不繁录)今之出现。王福力之所致也。王闻是说。乃曰。至理难逢。世乐非久。即传位太子。投祖出家。七日而证四果。祖深加慰诲曰。汝居此国。善自度人。今异域有大法器。吾当往化。得度曰。师应迹十方。动念当至。宁劳往耶。师曰然。於是焚香遥语月氏国鹤勒那比丘曰。汝在彼国。教导鹤众。道果将证。宜自知之。时鹤勒那。为彼国王宝印。说修多罗偈。忽覩异香成穗。王曰。是何祥也。曰此是西印土传佛心印祖师。摩拏罗将至。先降信香耳。曰此师神力何如。曰此师远承佛记。当於此土。广宣玄化。时王与鹤勒那。俱遥作礼。祖知已。即辞得度比丘。往月氏国。受王与鹤勒那供养　後鹤勒那。问祖曰。我止林间。已经九白。有弟子龙子者。幼而聪慧。我於三世推穷。莫知其本。祖曰。此子於第五劫中。生妙喜国婆罗门家。曾以旃檀施於佛宇。作槌撞钟。受报聪明。为众钦仰。又问。我有何缘。而感鹤众。祖曰。汝第四劫中。尝为比丘。当赴会龙宫。汝诸弟子。咸欲随从。汝观五百众中。无有一人堪任妙供。时诸弟子曰。师常说法。於食等者。於法亦等。今既不然。何圣之有。汝即令赴会。自汝舍生趣生。转化诸国。其五百弟子。以福微德薄。生於羽族。今感汝之惠。故为鹤众相随。鹤勒那问曰。以何方便。令彼解脱。祖曰。我有无上法宝。汝当听受。化未来际。而说偈曰。心随万境转。转处实能幽。随流认得性。无喜复无忧。时鹤众闻偈。飞鸣而去。祖跏趺寂然奄化。鹤勒那与宝印王起墖。当後汉桓帝延熹八年乙巳岁也。
二十三祖鹤勒那尊者
月氏国人也。姓婆罗门。父千胜。母金光。以无子故。祷於七佛金幢。即梦须弥山顶一神童。持金环云。我来也。觉而有孕。年七岁。游行聚落。覩民间淫祀。乃入庙叱之曰。汝妄兴祸福。幻惑於人。岁费牲牢。伤害斯甚。言讫。庙貌忽然而坏。由是乡党。谓之圣子。年二十二出家。三十遇摩拏罗尊者。付法眼藏。行化至中印度。彼国王名无畏海。崇信佛道。祖为说正法。次王忽见二人绯素服拜祖。王问曰。此何人也。祖曰。此是日月天子。吾昔曾为说法。故来礼拜。良久不见。唯闻异香。王曰。日月国土。总有多少。祖曰。千释迦佛所化世界。各有百亿弥卢日月。我若广说。即不能尽。王闻忻然　时祖。演无上道。度有缘众。以上足龙子早夭。有兄师子。博通强记。事婆罗门。厥师既逝。弟复云亡。乃归依尊者。而问曰。我欲求道。当何用心。祖曰。汝欲求道。无所用心。曰既无用心。谁作佛事。祖曰。汝若有用。即非功德。汝若无作。即是佛事。经云。我所作功德。而无我所故。师子闻是语已。即入佛慧。时祖忽指东北。问曰。是何气象。师子云。我见气。如白虹贯乎天地。复有黑气五道。横亘其中。祖曰。其兆云何。曰莫可知矣。祖曰。吾灭後五十年。北天竺国。当有难起。婴在汝身。吾将灭矣。今以法眼。付嘱於汝。善自护持。乃说偈曰。认得心性时。可说不可议。了了无可得。得时不说知。师子比丘。闻偈欣惬。然未晓将罹何难。祖乃密示之。言讫。现十八变而归寂。闍维毕。分舍利。各欲兴墖。祖复现空中。而说偈曰。一法一切法。一切一法摄。吾身非有无。何分一切墖。大众闻偈。遂不复分。就驮都场而建墖焉。即後汉献帝建安十四年己丑岁也。
二十四祖师子尊者
中印度人。姓婆罗门。得法游方。至罽宾国。有波利迦者。本习禅观。故有禅定知见执相舍相不语之五众。祖诘而化之。四众皆默然心服。唯禅定师达磨达者。闻四众被责。愤悱而来。祖曰。仁者习定。何当来此。既至於此。胡云习定。彼曰。我虽来此。心亦不乱。定随人习。岂在处所。祖曰。仁者既来。其习亦至。既无处所。岂在人习。彼曰。定习人故。非人习定。我当来此。其定常习。祖曰。人非习定。定习人故。当自来时。其定谁习。彼曰。如净明珠。内外无翳。定若通达。必当如此。祖曰。定若通达。一似明珠。今见仁者。非珠之徒。彼曰。其珠明彻。内外悉定。我心不乱。犹若此净。祖曰。其珠无内外。仁者何能定。秽物非动摇。此定不是净。达磨达蒙祖开悟。心地朗然。祖即摄五众。名闻遐迩。方求法嗣。遇一长者。引其子问祖白。此子名斯多。当生便拳左手。今既长矣。终未能舒。愿尊者示其宿因。祖覩之。即以手接曰。可还我珠。童子遽开手奉珠。众皆惊异。祖曰。吾前报为僧。有童子名婆舍。吾尝赴西海斋。受衬珠付之。今还吾珠。理固然矣。长者遂舍其子出家。祖即与娑具。以前缘故。名婆舍斯多。祖即谓之曰。吾师密有悬记。罹难非久如来正法眼藏。今转付汝。汝应保护普润来际。偈曰。正说知见时。知见俱是心。当心即知见。知见即於今。祖说偈已。以僧伽梨。密付斯多。俾之他国。随机演化。斯多受教。直抵南天。祖谓。难不可以苟免。独留罽宾。时本国有外道二人。一名摩目多。二名都落遮。学诸幻法。欲共谋乱。乃盗为释子形象。潜入王宫。且念。不成即罪归佛子。妖既自作。祸亦旋踵。王果怒曰。吾素归心三宝。何乃构害一至於斯。即命破毁伽蓝。祛除释众。又自秉劒。至尊者所。问曰。师得蕴空否。祖曰。已得蕴空。王曰。离生死否。祖曰。已离生死。王曰。既离生死。可施我头。祖曰。身非我有。何恡於头。王即挥刃。断尊者首。白乳涌高数尺。王之右臂。旋亦堕地。七日而终。太子光首叹曰。我父何故自取其祸。时有象白山仙人者。深明因果。即为光首。广宣宿因。解其疑网。(事具圣胄集。及宝林传)遂以师子尊者报礼而建墖焉。当汉後帝景耀二年己卯岁也。
二十五祖婆舍斯多尊者
罽宾国人也。姓婆罗门。父寂行。母常安乐。初母梦得神劒。因而有孕。既诞。拳左手。遇师子尊者。显发宿因。密授心印。後适南天。至中印度。彼国王名迦胜。设礼供养。时有外道。号无我尊。先为王礼重。嫉祖之至。欲与论义。幸而胜之。以固其事。乃於王前请祖曰。我解默论。不假言说。祖曰。孰知胜负。彼曰。不争胜负。但取其义。祖曰。汝以何为义。彼曰。无心为义。祖曰。汝既无心。岂得义乎。彼曰。我说无心。当名非义。祖曰。汝说无心。当名非义。我说非心。当义非名。彼曰。当义非名。谁能辨义。祖曰。汝名非义。此名何名。彼曰。为辨非义。是名无名。祖曰。名既非名。义亦非义。辨者是谁。当辨何物。如是往返。四十九番。外道杜口信服。於时祖忽面北合掌长吁曰。我师师子尊者。今日遇难。斯可伤焉。即辞王南迈。达於南天。潜隐山谷。时彼国王名天德。迎请供养。王有二子。一名德胜凶暴而色力充盛。一名不如密多。和柔而长婴疾苦。祖乃为陈因果。王即顿释所疑。又有呪术师。忌祖之道。乃潜置毒药於饮食中。祖知而食之。彼返受祸。遂投祖出家。祖即与受具。後六十载。德胜即位。复信外道。致难於祖。不如密多。以进谏被囚。王遽问祖曰。予国素绝妖讹。师所传者。当是何宗。祖曰。王国昔来实无邪法。我所得者。即是佛宗。王曰。佛灭已千二百载。师从谁得耶。师曰。饮光大士。亲受佛印。展转至二十四世师子尊者。我从彼得。王曰。予闻。师子比丘。不能免於刑戮。何能传法後人。祖曰。我师难未起时。密授我信衣法偈。以显师承。王曰。其衣何在。祖即於囊中。出衣示王。王命焚之。五色相鲜。薪尽如故。王即追悔致礼。师子真嗣既明。乃赦密多　密多遂求出家。祖问曰。汝欲出家。当为何事。密多曰。我若出家。不为其事。祖曰。不为何事。密多曰。不为俗事。师曰。当为何事。密多曰。当为佛事。祖曰。太子智慧天生。必诸圣降迹。即许出家。六年侍奉。後於王宫受具。羯磨之际。天地震动。多着灵异。祖乃命之曰。吾已衰朽。安可久留。汝当善护正法眼藏。普济羣有。听吾偈曰。圣人说知见。当境无是非。吾今悟真性。无道亦无理。不如密多闻偈。再启祖曰。汝衣宜可传授。祖曰。此衣为难故。假以证明。汝身无难。何假其衣。化被十方。人自信向。不如密多闻语。作礼而退。祖现神变。化三昧火自焚。平地舍利。可高一尺。德胜王。创浮图而秘之。当东晋明帝太宁三年乙酉岁也。
二十六祖不如密多尊者
南印度天德王之次子也。既受度得法。至东印度。彼王名坚固。奉外道师长爪梵志。尊者将至。王与梵志。同覩白气贯於上下。王曰。斯何瑞也。梵志预知祖入境。恐王迁善。乃曰。此是魔来之兆耳。何瑞之有。即鸠诸徒众。议曰。不如密多。将入都城。谁能挫之。弟子曰。我等各有呪术。可以动天地。入水火。何患哉。祖至。先见宫墙。有黑气。乃曰。小难耳。直诣王所。王曰。师来何为。祖曰。将度众生。王曰。以何法度。祖曰。各以其类度之。时梵志闻言。不胜其怒。即以幻[泳-永+夫]。化大山於祖顶上。祖指之。忽在彼众头上。梵志等怖惧投祖。祖愍其愚惑。再指之。化山随灭。乃为王演说法要。俾趣真乘。谓王曰。此国当有圣人。而继於我。是时有婆罗门子。年二十许。幼失父母。不知名氏。或自言缨络。故人谓之缨络童子。游行闾里。丐求度日。若常不轻之类。人问汝行何急。即答曰。汝行何缓。或问何姓。即曰。与汝同姓。莫知其故。後王与尊者。同车而出。见缨络童子。稽首於前。祖曰。汝忆往事否。童曰。我念远劫中。与师同居。师演摩诃般若。我转甚深修多罗。今日之事。葢契昔因。祖又谓王曰。此童子非他。即大势至菩萨。是也。此圣之後。复出二人。一人化南印度。一人缘在震旦。四五年内。却返此方。遂以昔因故。名般若多罗。付法眼藏。偈曰。真性心地藏。无头亦无尾。应缘而化物。方便呼为智。祖付法已。即辞王曰。吾化缘已终。当归寂灭。愿王於最上乘。无忘外护。即还本座。跏趺而逝。化火自焚。收舍利。墖而[疗-(日/小)+土]之。当东晋孝武帝太元十三年戊子岁也。
二十七祖般若多罗尊者
东印度人也。既得法已。东印度国王。请祖斋次。王乃问。诸人尽转经。唯师为甚不转。祖曰。贫道出息不随众缘。入息不居蕴界。常转如是经。百千万亿卷。非但一卷两卷。行化至南印度。彼王名香至。崇奉佛乘。尊重供养。度越伦等。又施无价宝珠。时王有三子。名月净多罗。功德多罗。菩提多罗。其季开士也。祖欲试其所得。乃以所施珠。问三王子曰。此珠圆明。有能及否。第一王子。第二王子皆曰。此珠。七宝中尊。固无踰也。非尊者道力。孰能受之。第三王子曰。此是世宝。未足为上。於诸宝中。法宝为上。此是世光。未足为上。於诸光中。智光为上。此是世明。未足为上。於诸明中。心明为上。此珠光明。不能自照。要假智光。光辨於此。既辨此已。即知是珠。既知是珠。即明其宝。既明其宝。宝不自宝。若辨其珠。珠不自珠。珠不自珠者。要假智珠。而辨世珠。宝不自宝者。要假智宝。以明法宝。然则师有其道。其宝即现。众生有道。心宝亦然。祖叹其辩慧。乃复问曰。於诸物中。何物无相。曰於诸物中。不起无相。又问。於诸物中。何物最高。曰於诸物中。人我最高。又问。於诸物中。何物最大。曰於诸物中。法性最大。祖知是法嗣。以时尚未至。且默而混之。及香至王厌世。众皆号绝。唯第三子菩提多罗。於柩前入定。经七日而出。乃求出家。既受具戒。祖告曰。如来以正法眼。付大迦叶。如是展转。乃至於我。我今嘱汝。听吾偈曰。心地生诸种因。事复生理。果满菩提圆。华开世界起。尊者付法已。即於座上起立。舒左右手。各放光明二十七道。五色光耀。又踊身虗空。高七多罗树。化火自焚。空中舍利如雨。收以建墖。当宋孝武帝大明元年丁酉岁也。
西天应化圣贤
文殊菩萨
一日令善财采药曰。是药者采将来。善财徧观大地。无不是药。却来白曰。无有不是药者。殊曰。是药者。采将来。善财遂於地上。拈一茎草。度与文殊。文殊接得。呈起示众曰。此药亦能杀人。亦能活人。
文殊问庵提遮女曰。生以何为义。女曰。生以不生生为生义。殊曰。如何是生以不生生为生义。女曰。若能明知地水火风四缘。未尝自得。有所和合。而能随其所宜。是为生义。殊曰。死以何为义。女曰。死以不死死为死义。殊曰。如何是死以不死死为死义。女曰。若能明知地水火风四缘。未尝自得。有所离散。而能随其所宜。是为死义　庵提遮女。问文殊曰。明知生是不生之理。为甚麽。却被生死之所流转。殊曰。其力未充。
天亲菩萨
从弥勒内宫而下。无着菩萨问曰。人间四百年。彼天为一昼夜。弥勒於一时中。成就五百亿天子。证无生法忍。未审说甚麽法。天亲曰。秖说这个法。秖是梵音清雅。令人乐闻。
维摩会上三十二菩萨
各说不二法门。文殊曰。我於一切法。无言无说。无示无识。离诸问答。是为菩萨入不二法门。於是文殊又问维摩。仁者当说。何等是菩萨入不二法门。维摩默然。文殊赞曰。乃至无有语言文字。是菩萨真入不二法门。
善财参五十三员善知识
末後到弥勒阁前。见楼阁门闭。瞻仰赞叹。见弥勒从别处来。善财作礼曰。愿楼阁门开。令我得入。寻时弥勒至善财前。弹指一声。楼阁门开。善财入已。阁门即闭。见百千万亿楼阁。一一楼阁内。有一弥勒。领诸眷属。并一善财。而立其前　善财因无着菩萨问曰。我欲见文殊。何者即是。财曰。汝发一念心清净即是。无着曰。我发一念心清净。为甚麽不见。财曰。是真见文殊。
须菩提尊者
在岩中宴坐。诸天雨华赞叹。者曰。空中雨华赞叹。复是何人。云何赞叹。天曰。我是梵天。敬重尊者善说般若。者曰。我於般若。未尝说一字。汝云何赞叹。天曰。如是尊者无说。我乃无闻。无说无闻。是真说般若　尊者。一日说法次。帝释雨华。者乃问。此华从天得耶。从地得耶。从人得耶。释言。弗也。者曰。从何得耶。释乃举手。者曰。如是如是。
舍利弗尊者
因入城。遥见月上女出城。舍利弗心口思惟。此姊见佛。不知得忍不得忍否。我当问之。才近便问。大姊往甚麽处去。女曰。如舍利弗与麽去。弗曰。我方入城。汝方出城。何言如我恁麽去。女曰。诸佛弟子。当依何住。弗曰。诸佛弟子。依大涅盘而住。女曰。诸佛弟子。既依大涅盘而住。而我亦如舍利弗与麽去　舍利弗问须菩提。梦中说六波罗蜜。与觉时同异。提曰。此义深远。吾不能说。会中有弥勒大士。汝往彼问。舍利弗问弥勒。弥勒云。谁名弥勒。谁是弥勒　舍利弗问天女曰。何以不转女身。女曰。我从十二年来。求女人相。了不可得。当何所转。即时天女以神通力。变舍利弗。令如天女。女自化身如舍刹弗。乃问言。何以不转女身。舍利弗以天女像而答曰。我今不知。云何转而变为女身。
殃崛摩罗尊者
未出家时。外道受教。为娇尸迦。欲登王位。用千大拇指为花冠。已得九百九十九。唯欠一指。遂欲杀母取指。时佛在灵山。以天眼观之。乃作沙门。在殃崛前。殃崛遂释母。欲杀佛。佛徐行。殃崛急行追之不及。乃唤曰。瞿昙住住。佛告曰。我住久矣。是汝不住。殃崛闻之。心忽开悟。遂弃刃投佛出家。
宾头卢尊者
因阿育王内宫。斋三万大阿罗汉。躬自行香。见第一座无人。王问其故。海意尊者曰。此是宾头卢位。此人近见佛来。王曰。今在何处。者曰。且待须臾。言讫。宾头卢从空而下。王请就座礼敬。者不顾。王乃问。承闻尊者亲见佛来。是否。者以手策起眉曰。会麽。王曰不会。者曰。阿耨达池龙王。曾请佛斋。吾是时亦预其数。
障蔽魔王
领诸眷属。一千年。随金刚齐菩萨。覔起处不得。忽一日得见。乃问曰。汝当依何而住。我一千年覔汝起处不得。齐曰。我不依有住而住。不依无住而住。如是而住。
那叱太子
析肉还母。析骨还父。然後现本身。运大神力。为父母说法。
广额屠儿
於涅盘会上。放下屠刀。立便成佛。自云。是贤劫千佛一数。
东土祖师
初祖菩提达磨大师者
南天竺国。香至王第三子也。姓刹帝利。本名菩提多罗。後遇二十七祖般若多罗。至本国受王供养。知师密迹。因试令与二兄。辨所施宝珠。发明心要。既而尊者谓。汝於诸法。已得通量。夫达磨者。通大之义也。宜名达磨。因改号菩提达磨。祖乃告尊者曰。我既得法。当往何国而作佛事。愿垂开示。者曰。汝虽得法。未可远游。且止南方。待吾灭後六十七载。当往震旦。设大法药。直接上根。慎勿速行衰於日下。祖又曰。彼有大士。堪为法器否。千载之下。有留难否。者曰。汝所化之方。获菩提者。不可胜数。吾灭後六十余年。彼国有难。水中文布。自善降之。汝至时。南方勿住。彼唯好有为功业。不见佛理。汝纵到彼。亦不可久留。听吾偈曰。路逢跨水复逢羊。独自栖栖暗渡江。日下可怜双象马。二株嫰桂久昌昌。又问曰。此後更有何事。者曰。从是已去。一百五十年。而有小难。听吾谶曰。心中虽吉外头凶。川下增房名不中。为遇毒龙生武子。忽逢小鼠寂无穷。又问。此後如何。者曰。却後二百二十年。林下见一人。当得道果。听吾谶曰。震旦虽濶无别路。要假儿孙脚下行。金鸡解衔一粒粟。供养十方罗汉僧。复演诸偈。皆预谶佛教隆替。(事具宝林传。及圣胄集)祖恭禀教义。服勤左右。垂四十年。未尝废阙。迨尊者顺世。遂演化本国。时有二师。一名佛大先。二名佛大胜多。本与祖同学佛陀跋陀小乘禅观。佛大先。既遇般若多罗尊者。舍小趣大。与祖并化。时号二甘露门矣。而佛大胜多。更分徒而为六宗。第一有相宗。第二无相宗。第三定慧宗。第四戒行宗。第五无得宗。第六寂静宗。各封己解。别展化源。聚落嵘峥。徒众甚盛。祖喟然叹曰。彼之一师。已陷牛迹。况复支离繁盛。而分六宗。我若不除。永缠邪见　微现神力。至有相宗所。问曰。一切诸法。何名实相。彼众中。有一尊长萨婆罗。答曰。於诸相中。不互诸相。是名实相。祖曰。一切诸相而不互者。若名实相。当何定耶。彼曰。於诸相中。实无有定。若定诸相。何名为实。祖曰。诸相不定。便名实相。汝今不定。当何得之。彼曰。我言不定。不说诸相。当说诸相。其义亦然。祖曰。汝言不定。当为实相。定不安故。即非实相。彼曰。定既不定。即非实相。知我非故。不定不变。祖曰。汝今不变。何名实相。已变已往。其义亦然。彼曰。不变当在。在不在故。故变实相。以定其义。祖曰。实相不变。变即非实。於有无中。何名实相。萨婆罗。心知圣师悬解潜达。即以手指虗空曰。此是世间有相。亦能空故。当我此身。得似此否。祖曰。若解实相。即见非相。若了非相。其色亦然。当於色中。不失色体。於非相中。不碍有故。若能是解。此名实相。彼众闻已。心意朗然。钦礼信受　至无相宗所。问曰。汝言无相。当何证之。彼众中。有波罗提。答曰。我明无相。心不取舍。当於明时。亦无当者。祖曰。於诸有无。心不取舍。又无当者。诸明无故。彼曰。入佛三昧。尚无所得。何况无相而欲知之。祖曰。相既不得。谁云有无。尚无所得。何名三昧。彼曰。我说不证。证无所证。非三昧故。我说三昧。祖曰。非三昧者。何当名之。汝既不证。非证何证。波罗提闻祖辩析。即悟本心。礼谢於祖。忏悔往谬。祖记曰。汝当得果。不久证之。此国有魔。在汝降之　至定慧宗所。问曰。汝学定慧。为一为二。彼众中。有婆兰陀者。答曰。我此定慧。非一非二。祖曰。既非一二。何名定慧。彼曰。在定非定。处慧非慧。一即非一。二亦不二。祖曰。当一不一。当二不二。既非定慧。约何定慧。彼曰。不一不二。定慧能知。非定非慧。亦复然矣。祖曰。慧非定故。然何知哉。不一不二。谁定谁慧。婆兰陀闻之。疑心冰释　至戒行宗所。问曰。何者名戒。云何名行。当此戒行。为一为二。彼众中。有一贤者。答曰。一二二一。皆彼所生。依教无染。此名戒行。祖曰。汝言依教。即是有染。一二俱破。何言依教。此二违背。不及於行。内外非明。何名为戒。彼曰。我有内外。彼已知竟。既得通达。便是戒行。若说违背。俱是俱非。言及清净。即戒即行。祖曰。俱是俱非。何言清净。既得通故。何谈内外。贤者闻之。即自惭伏　至无得宗所。问曰。汝云无得。无得何得。既无所得。亦无得得。彼众中。有宝静者。答曰。我说无得。非无得得。当说得得。无得是得。祖曰。得既不得。得亦非得。既云得得。得得何得。彼曰。见得非得。非得是得。若见不得。名为得得。祖曰。得既非得。得得无得。既无所得。当何得得。宝静闻之。顿除疑网　至寂静宗所。问曰。何名寂静。於此法中。谁静谁寂。彼众中有尊者。答曰。此心不动。是名为寂。於法无染。名之为静。祖曰。本心不寂。要假寂静。本来寂故。何用寂静。彼曰。诸法本空。以空空故。於彼空空。故名寂静。祖曰。空空已空。诸法亦尔。寂静无相。何静何寂。彼尊者。闻师指诲。豁然开悟。既而六众。咸誓归依　由是化被南天。声驰五印。经六十载。度无量众　後值异见王。轻毁三宝。每云。我之祖宗。皆信佛道。陷於邪见。寿年不永。运祚亦促。且我身是佛。何更外求。善恶报应。皆因多智之者。妄构其说。至於国内耆旧。为前王所奉者。悉从废黜。祖知已叹彼德薄。当何救之。即念无相宗中二首领。其一波罗提者。与王有缘。将证其果。其二宗胜者。非不博辩。而无宿因。时六宗徒众。亦各念言。佛法有难。师何自安。祖遥知众意。即弹指应之。六众闻云。此是我师达磨信响。我等宜速行。以副慈命。即至祖所。礼拜问讯。祖曰。一叶翳空。孰能翦拂。宗胜曰。我虽浅薄。敢惮其行。祖曰。汝虽辩慧。道力未全。宗胜自念。我师恐我见王。大作佛事。名誉显达。映夺尊威。纵彼福慧为王。我是沙门。受佛教旨。岂难敌也。言讫潜去。至王所。广说法要。及世界苦乐。人天善恶等事。王与之往返徵诘。无不诣理。王曰。汝今所解。其法何在。宗胜曰。如王治化。当合其道。王所有道。其道何在。王曰。我所有道。将除邪法。汝所有法。将伏何人。祖不起於座。悬知宗胜义堕。遽告波罗提曰。宗胜不禀吾教。潜化於王。须臾理屈。汝可速救。波罗提。恭禀祖旨云。愿假神力。言已。云生足下。至大王前。默然而住。时王正问宗胜。忽见波罗提乘云而至。愕然忘其所问。而顾波罗提曰。乘空来者。是正是邪。提曰。我非邪正。而来正邪。王心若正。我无邪正。王虽惊异。而骄慢方炽。即摈宗胜令出。波罗提曰。王既有道。何摈沙门。我虽无解。愿王致问。王怒而问曰。何者是佛。提曰。见性是佛。王曰。师见性否。提曰。我见佛性。王曰。性在何处。提曰。性在作用。王曰。是何作用。我今不见。提曰。今现作用。王自不见。王曰。於我有否。提曰。王若作用。无有不是。王若不用。体亦难见。王曰。若当用时。几处出现。提曰。若出现时。当有其八。王曰。其八出现。当为我说。波罗提即说偈曰。在胎为身。处世为人。在眼曰见。在耳曰闻。在鼻辨香。在口谈论。在手执捉。在足运奔。徧现俱该沙界。收摄在一微尘。识者知是佛性。不识唤作精魂。王闻偈已。心即开悟。悔谢前非。咨询法要。朝夕忘倦。迄於九旬。时宗胜既被斥逐。退藏深山。念曰。我今百岁。八十为非。二十年来。方归佛道。性虽愚昧。行绝瑕疵。不能御难。生何如死。言讫。即自投崖。俄有神人。以手捧承。置於岩上。安然无损。宗胜曰。我忝沙门。当与正法为主。不能抑绝王非。是以捐身自责。何神佑助。一至於斯。愿垂一语。以保余年。於是神人。乃说偈曰。师寿於百岁。八十而造非。为近至尊故。熏修而入道。虽具少智慧。而多有彼我。所见诸贤等。未甞生珍敬。二十年功德。其心未恬静。聪明轻慢故。而获至於此。得王不敬者。当感果如是。自今不疎怠。不久成奇智。诸圣悉存心。如来亦复尔。宗胜闻偈欣然。即於岩间宴坐　王复问波罗提曰。仁者智辨。当师何人。提曰。我所出家。即娑罗寺。乌娑婆三藏。为受业师。其出世师者。即大王叔菩提达磨是也。王闻祖名。惊骇久之曰。鄙薄忝嗣王位。而趣邪背正。忘我尊叔。遽勑近臣。特加迎请。祖即随使而至。为王忏悔往非。王闻规诫。泣谢於祖。又诏宗胜归国。大臣奏曰。宗胜被谪投崖。今已亡矣。王告祖曰。宗胜之死。皆自於吾。如何大慈令免斯罪。祖曰。宗胜今在岩间宴息。但遣使召。当即至矣。王即遣使入山。果见宗胜端居禅寂。宗胜蒙召乃曰。深愧王意。贫道誓处岩泉。且王国贤德如林。达磨是王之叔。六众所师。波罗提法中龙象。愿王崇仰二圣。以福皇基。使者复命未至。祖谓王曰。知取得宗胜否。王曰未知。祖曰。一请未至。再命必来。良久使还。果如祖语。祖遂辞王曰。当善修德。不久疾作。吾且去矣。经七曰。王乃得疾。国医诊治。有加无瘳。贵戚近臣。忆师前记。急发使告祖曰。王疾殆至弥留。愿叔慈悲。远来诊救。祖即至慰问。时宗胜再承王召。即别岩间。波罗提亦来问疾。谓祖曰。当何施为。令王免苦。祖即令太子。为王宥罪施恩。崇奉三宝。复为忏悔。愿罪消灭。如是者三。王疾有间。师念震旦缘熟。行化时至。乃先辞祖墖。次别同学。後至王所。慰而勉之曰。当勤修白业。护持三宝。吾去非晚。一九即回。王闻师言。涕泪交集。曰此国何罪。彼土何祥。叔既有缘。非吾所止。惟愿。不忘父母之国。事毕早回。王即具大舟。实以众宝。躬率臣寮。送至海壖。祖泛重溟。凡三周寒暑。达於广州府南海县。实梁普通元年庚子岁九月二十一日也。广州刺史萧昂。具主礼迎接。表闻武帝。帝览奏。遣使齎诏迎请。(旧板。年甲差讹。今依梁僧宝唱续法记。宋嵩禅师正宗记。尚觉有疑。後别有说)十一月至金陵。帝问曰。朕即位已来。造寺写经度僧。不可胜纪。有何功德。祖曰。并无功德。帝曰。何以无功德。祖曰。此但人天小果。有漏之因。如影随形。虽有非实。帝曰。如何是真功德。祖曰。净智妙圆。体自空寂。如是功德。不以世求。帝又问。如何是圣谛第一义。祖曰。廓然无圣。帝曰。对朕者谁。祖曰不识。帝不领悟。祖知机不契。是月十九日。潜回江北。十一月二十三日。届於洛阳。当魏孝明帝正光元年也。寓止於嵩山少林寺。面壁而坐。终日默然。人莫之测。谓之壁观婆罗门　时有僧神光者。旷达之士也。久居伊洛。博览羣书。善谈元理。每叹。孔老之教。礼术风规。蒙庄之书。未尽妙理。近闻达磨大士住止少林。至人不遥。当造元境。乃往彼晨夕参承。祖常端坐面壁。莫闻诲励。光自惟曰。昔人求道。敲骨取髓。刺血济饥。布发掩泥。投崖饲虎。古尚若此。我又何人。其年十二月九日夜。天大雨雪。光坚立不动。迟明积雪过膝。祖悯而问曰。汝久立雪中。当求何事。光悲泪曰。惟愿和尚慈悲。开甘露门。广度羣品。祖曰。诸佛无上妙道。旷劫精勤。难行能行。非忍而忍。岂以小德小智轻心慢心。欲冀真乘。徒劳勤苦。光闻祖诲励。潜取利刀。自断左臂。置於祖前。祖知是法器。乃曰。诸佛最初求道。为法忘形。汝今断臂吾前。求亦可在。祖遂因与易名。曰慧可。可曰。诸佛法印。可得闻乎。祖曰。诸佛法印。匪从人得。可曰。我心未宁。乞师与安。祖曰。将心来。与汝安。可良久曰。覔心了不可得。祖曰。我与汝安心竟　越九年。欲返天竺。命门人曰。时将至矣。汝等盍各言所得乎。时有道副对。如我所见。不执文字。不离文字。而为道用。祖曰。汝得吾皮。尼总持曰。我今所解。如庆喜见阿閦佛国。一见更不再见。祖曰。汝得吾肉。道育曰。四大本空。五阴非有。而我见处。无一法可得。祖曰。汝得吾骨。最後慧可礼拜依位而立。祖曰。汝得吾髓。乃顾慧可而告之曰。昔如来。以正法眼。付迦叶大士。展转嘱累。而至於我。我今付汝。汝当护持。并授汝袈裟。以为法信。各有所表。宜可知矣。可曰。请师指陈。祖曰。内传法印。以契证心。外付袈裟。以定宗旨。後代浇薄。疑虑竞生。云吾西天之人。言汝此方之子。凭何得法。以何证之。汝今受此衣法。却後难生。但出此衣并吾法偈。用以表明。其化无碍。至吾灭後二百年。衣止不传。法周沙界。明道者多。行道者少。说理者多。通理者少。潜符密证千万有余。汝当阐扬。勿轻未悟。一念回机。便同本得。听吾偈曰。吾本来兹土。传法救迷情。一花开五叶。结果自然成。(旧载。祖曰吾有楞伽四卷。亦用付汝。即是如来心地要门。令诸众生开示悟入　按人天眼目。达观頴。反覆辨论。以正其讹。最为明确。今遵是说削去)吾自到此。凡五度中毒。我尝自出。而试之置石。石裂。缘吾本离南印。来此东土。见赤县神州。有大乘气象。遂踰海越漠。为法求人。际会未谐。如愚若讷。今得汝传授。吾意已终(别记。祖初居少林寺九年。为二祖说法。只教外息诸缘。内心无喘。心如墙壁。可以入道。慧可种种说心性。曾未契理。祖只遮其非。不为说无念心体。可一日曰。我已息诸缘。祖曰。莫成断灭去否。可曰。不成断灭。祖曰。此是诸佛所传心体。更勿疑也)乃与徒众。往禹门千圣寺。止三日。有期城太守杨衒之。早慕佛乘。问祖曰。西天五印。师承为祖。其道如何。祖曰。明佛心宗。行解相应。名之曰祖。又问。此外如何。祖曰。须明他心。知其今古。不厌有无。於法无取。不贤不愚。无迷无悟。若能是解。故称为祖。杨曰。弟子归心三宝。亦有年矣。而智慧昏蒙。尚迷真理。适听师言。罔知攸措。愿师慈悲。开示宗旨。祖知恳到。即说偈曰。亦不覩恶而生嫌。亦不观善而勤措。亦不舍智而近愚。亦不抛迷而就悟。达大道兮过量。通佛心兮出度。不与凡圣同躔。超然名之曰祖。杨闻偈悲喜交并。曰愿师久住世间。化导羣有。祖曰。吾即逝矣。不可久留。根性万差。多逢愚难。杨曰。未审何人。弟子为师除得否。祖曰。吾以传佛密秘。利益迷途。害彼自安。必无此理。杨曰。师苦不言。何表通变观照之力。祖不获已。乃为谶曰。江槎分玉浪。管炬开金锁。五口相共行。九十无彼我。杨闻语。莫究其端。默记於怀。礼辞而去。祖之所谶。虽当时不测。而後皆符验。时魏氏奉释。禅隽如林。光统律师流支三藏者。覩师演道斥相指心。每与师论义。是非蜂起。祖遐振元风。普施法雨。而偏局之量。自不堪任。竞起害心。数加毒药。至第六度。以化缘已毕。传法得人。遂不复救。端居而逝。即魏庄帝永安元年戊申十月五日也。其年十二月二十八日。葬熊耳山。起墖於定林寺。後三岁。魏宋云。奉使西域回。遇祖於葱岭。见手携只履。翩翩独逝。云问。师何往。祖曰。西天去。云归。具说其事。及门人启圹。唯空棺只履存焉。举朝为之惊叹。奉诏取遗履於少林寺供养。至唐开元十五年丁卯岁。为信道者。窃在五台华严寺。今不知所在。初梁武遇祖。因缘未契。及闻化行魏邦。遂欲自撰师碑。而未暇也。後闻宋云事。乃成之。代宗。諡圆觉大师。墖曰空观(年号。依纪年通谱　通论曰。传灯谓。魏孝明帝。钦祖异迹。三屈诏命。祖竟不下少林。及祖示寂。宋云自西域还。遇祖於葱岭。孝庄帝有旨。令启圹。如南史普通八年。即大通元年也。孝明。以是岁四年癸丑殂。祖以十月至梁。葢祖未至魏时。孝明已去世矣。其子即位未几。为尔朱荣所弑。乃立孝庄帝。由是魏国大乱。越三年而孝庄殂。又五年分割。为东西魏。然则吾祖在少林时。正值其乱。及宋云之还。则孝庄去世。亦五六年。其国至於分割久矣。乌有孝庄令启圹之说乎。按唐史云。後魏末。有僧达磨。航海而来。既卒。其年魏使宋云。於葱岭回见之。门徒发其墓。但有只履而已。此乃实录也)。
(考纲目。梁普通二年辛丑。即魏正光二年。今称庚子。应是普通元年。又考宝志公。有对武帝。称达磨为观音大士。传佛心印之言。宝志。卒於天监十三年。则达磨之来应在天监七八年之间。其葬。应在魏神龟初年。又三年宋云道遇达磨。若在普通年来中国。则宝志已卒矣。又佛祖纲目。以十一月至金陵者。为是。若以九月二十一日至广州。十月一日至金陵。十日之间。岂能历三千里耶)。
河南嵩山二祖慧可大师者
武牢姬氏子。父寂。以无子。祷祈既久。一夕感异光照室。其母因而怀姙。及长。遂以照室之瑞。名之曰光。自幼志气不羣。博涉诗书。尤精玄理。而不事家产。好游山水。後览佛书。超然自得。即抵洛阳龙门。依香山静。出家受具。於永穆寺。浮游讲肆。徧学大小乘义。年三十三。却返香山。终日宴坐。又经八载。於寂默中。倐见一神人。谓曰。将欲受果。何滞此耶。大道匪遥。汝其南矣。祖知神助。因改名神光。翌日觉头痛如刺。其师欲治之。空中有声曰。此乃换骨。非常痛也。祖遂以见神事。白於师。师视其顶骨。即如五峯秀出矣。乃曰。汝相吉祥。当有所证。神令汝南者。斯则少林达磨大士。必汝之师也。祖於是。直造少室。亲传衣法。事见达磨章。自初祖西归。师为继席阐化焉　东魏孝静帝。天平乙卯年。有一居士。年踰四十。不言名氏。聿来设礼。而问祖曰。弟子身缠风恙。请和尚忏罪。祀曰。将了来。与汝忏。士良久曰。覔罪不可得。祖曰。与汝忏罪竟。宜依佛法僧住。士曰。今见和尚。已知是僧。未审何名佛法。祖曰。是心是佛。是心是法。法佛无二。僧宝亦然。士曰。今日始知。罪性不在内。不在外。不在中间。如其心然。佛法无二也。祖深器之。即为剃发。曰是吾宝也。宜名僧灿。其年三月十八日。於光福寺受具。自兹疾渐愈。执侍经二载　祖乃告曰。菩提达磨。远自竺乾。以正法眼藏并信衣。密付於吾。吾今授汝。汝当守护。无令断绝。听吾偈曰。本来缘有地。因地种华生。本来无有种。华亦不曾生。祖付衣法已。又曰。汝受吾教。宜处深山。未可行化。当有国难。璨曰。师既预知。愿垂示诲。祖曰。非吾知也。斯乃达磨传般若多罗悬记云。心中虽吉外头凶。是也。吾校年代。正在於汝。汝当谛思前言。勿罹世难。然吾亦有宿累。今要酬之。善去善行。俟时传付。祖付嘱已。即往邺都。随宜说法。一音演畅。四众归依。如是积三四十载。遂韬光混迹。变易仪相。或入酒肆。或过屠门。或习街谈。或随厮役。人问之曰。师是道人。何故如是。祖曰。我自调心。何关汝事。又於筦城县匡救寺三门下。谈无上道。听者林集。时有辩和法师者。於寺中讲涅盘经。学徒闻师阐法。稍稍引去。辩和不胜其愤。兴谤於邑宰翟仲侃。翟惑其邪说。加祖以非法。祖怡然委顺。识者谓之偿债。时年一百七岁。即隋文帝开皇癸丑岁三月十六日也。葬磁州滏阳县东北七十里。唐德宗。諡大祖禅师。
安庆皖公山三祖僧璨大师
不知何许人也。初以白衣谒二祖。既受度传法。隐於舒州之皖公山。属後周武帝废佛教。祖往来太湖县司空山。居无常处。积十余载。时人无能知者。至隋开皇壬子。有沙弥道信。年始十四。来礼祖曰。愿和尚慈悲。乞与解脱法门。祖曰。谁缚汝。曰无人缚。祖曰。何更求解脱乎。信於言下大悟。服劳九载後於吉州受戒。侍奉尤谨。祖屡试以元微。知其缘熟。乃付衣法。偈曰。华种虽因地。从地种华生。若无人下种。华地尽无生　祖又曰。昔可大师。付吾法後。往邺都行化。三十年方终。今吾得汝。何滞此乎。即适罗浮山。优游二载。却还旧址。逾月。士民奔趋。大设檀供。祖为四众。广宣心要讫。於法会大树下。合掌立终。即隋炀帝大业丙寅十月十五日也。唐明皇諡监智禅师。觉寂之墖　师。甞着信心铭曰。至道无难。唯嫌拣择。但莫憎爱。洞然明白。毫厘有差。天地悬隔。欲得现前。莫存顺逆。违顺相争。是为心病。不识元旨。徒劳念静。圆同太虗。无欠无余。良由取舍。所以不如。莫逐有缘。勿住空忍。一种平怀。泯然自尽。止动归止。止更弥动。唯滞两边。宁知一种。一种不通。两处失功。遣有没有。从空背空。多言多虑。转不相应。绝言绝虑。无处不通。归根得旨。随照失宗。须臾返照。胜却前空。前空转变。皆由妄见。不用求真。唯须息见。二见不住。慎莫追寻。才有是非。纷然失心。二由一有。一亦莫守。一心不生。万法无咎。无咎无法。不生不心。能由境灭。境逐能沉。境由能境。能由境能。欲知两段。元是一空。一空同两。齐含万象。不见精麤。宁有偏党。大道体宽。无易无难。小见狐疑。转急转迟。执之失度。必入邪路。放之自然。体无去住。任性合道。逍遥绝恼。系念乖真。昏沉不好。不好劳神。何用疎亲。欲取一乘。勿恶六尘。六尘不恶。还同正觉。智者无为。愚人自缚。法无异法。妄自爱着。将心用心。岂非大错。迷生寂乱。悟无好恶。一切二边。良由斟酌。梦幻空华。何劳把捉。得失是非。一时放却。眼若不睡。诸梦自除。心若不异。万法一如。一如体元。兀尔忘缘。万法齐观。归复自然。泯其所以。不可方比。止动无动。动止无止。两既不成。一何有尔。究竟穷极。不存轨则。契心平等。所作俱息。狐疑尽净。正信调值。一切莫留。无可记忆。虗明自照。不劳心力。非思量处。识情难测。真如法界。无他无自。要急相应。唯言不二。不二皆同。无不包容。十方智者。皆入此宗。宗非促延。一念万年。无在不在。十方目前。极小同大。忘绝境界。极大同小。不见边表。有即是无。无即是有。若不如是。必不须守。一即一切。一切即一。但能如是。何虑不毕。信心不二。不二信心。言语道断。非去来今。
黄州黄梅四祖道信大师者
姓司马氏。世居河内。後徙於蕲州广济县。生而超异。幼慕空宗。诸解脱门。宛如宿习。既嗣祖风。摄心无寐。胁不至席者六十年。隋大业丁丑。领徒众抵吉州。值羣盗围城。七旬不解。万众惶怖。祖愍之。教令念摩诃般若。时贼众。望雉堞间。若有神兵。乃相谓曰。城内必有异人。不可攻矣。稍稍引去。唐武德甲申岁。师却返蕲春。住破头山。学侣云臻　一日。往黄梅县。路逢一小儿。骨相奇秀。异乎常童。祖问曰。子何姓。答曰。姓即有。不是常姓。祖曰。是何姓。答曰。是佛性。祖曰。汝无姓耶。答曰。性空故无。祖默识其法器。即俾侍者。至其母所。乞令出家。母以宿缘故。殊无难色。遂舍为弟子。以至付法传衣。偈曰。华种有生性。因地华生生。大缘与性合。当生生不生。遂以学徒委之　一日告众曰。吾武德中。游庐山登绝顶。望破头山。见紫云如葢。下有白气。横分六道。汝等会否。众皆默然。弘忍曰。莫是和尚他後横出一枝佛法否。祖曰善。贞观癸卯岁。太宗向师道味。欲瞻风彩。诏赴京。祖上表逊谢。前後三返。竟以疾辞。第四度命使曰。如果不起。即取首来。使至山谕旨。祖乃引颈就刃。神色俨然。使异之。回以状闻。帝弥加钦慕。就赐珍缯。以遂其志　高宗永徽辛亥岁闰九月四日。忽垂诫门人曰。一切诸法。悉皆解脱。汝等各自护念。流化未来。言讫。安坐而逝。寿七十有二。墖於本山。明年四月八日。墖户无故自开。仪相如生。尔後门人不敢复闭。代宗諡大医禅师。慈云之墖。
黄州黄梅五祖弘忍大师
蕲州黄梅人。先为破头山中栽松道者。甞请於四祖曰。法道可得闻乎。祖曰。汝已老。脱有闻。其能广化耶。倘若再来。吾尚可迟汝。廼去行水边。见一女子浣衣。揖曰。寄宿得否。女曰。我有父兄。可往求之。曰诺。我即敢行。女首肯之。遂回策而去。女。周氏李子也。归輙孕。父母大恶逐之。女无所归。日佣纺里中。夕止於众舘之下。已而生一子。以为不祥。因抛浊港中。明日见之。泝流而上。气体鲜明。大惊遂举之。成童随母乞食。里人呼为无姓儿。逢一智者。叹曰。此子。缺七种相。不逮如来。後遇信大师得法。嗣化於破头山　唐高宗咸亨中。有一居士。姓卢。名慧能。自新州来参谒。祖问曰。汝自何来。卢曰岭南。祖曰。欲须何事。卢曰。唯求作佛。祖曰。岭南人无佛性。若为得佛。卢曰。人即有南北。佛性岂然。祖知是异人。乃诃曰。着槽厂去。卢礼足而退。便入碓房。服劳於杵臼之间。昼夜不息。经八月。祖知授付时至。遂告众曰。正法难解。不可徒记吾言。持为己任。汝等各自随意。述一偈。若语意冥符。则衣法皆付。时会下七百余僧。上座神秀者。学通内外。众所宗仰。咸推称曰。若非尊秀。畴敢当之。神秀窃聆众誉。不复思惟。乃於廊壁。书一偈曰。身是菩提树。心如明镜台。时时勤拂拭。莫使惹尘埃。祖因经行。忽见此偈。知是神秀所述。乃赞叹曰。後代依此修行。亦得胜果。其壁。本欲令处士卢珍。绘楞伽变相。及见题偈在壁。遂止不画。各令念诵。卢在碓坊。忽聆诵偈。乃问同学。是何章句。同学曰。汝不知。和尚求法嗣。令各述心偈。此则秀上座所述。和尚深加叹赏。必将付法传衣也。卢曰。其偈云何。同学为诵。卢良久曰。美则美矣。了则未了。同学诃曰。庸流何知。勿发狂言。卢曰。子不信耶。愿以一偈和之。同学不答。相视而笑。卢至夜密告一童子。引至廊下。卢自秉烛。请别驾张日用。於秀偈之侧。写一偈曰。菩提本无树。明镜亦非台。本来无一物。何处惹尘埃。祖後见此偈曰。此是谁作。亦未见性。众闻师语。遂不之顾　逮夜。祖潜诣碓坊。问曰。米白也未。卢曰。白也未有筛。祖以杖三击其碓。卢即以三皷入室。祖告曰。诸佛出世。为一大事故。随机大小。而引导之。遂有十地三乘顿渐等旨。以为教门。然以无上微妙秘密圆明真实正法眼藏。付於上首大迦叶尊者。展转传授。二十八世。至达磨。届於此土。得可大师。承袭以至於今。今以法宝及所传袈裟。用付於汝。善自保护。无令断绝。听吾偈曰。有情来下种。因地果还生。无情既无种。无性亦无生。卢行者。跪受衣法。启曰。法则既受。衣付何人。祖曰。昔达磨初至。人未之信。故传衣以明得法。今信心已熟。衣乃争端。止於汝身。不复传也。且当远隐。俟时行化。所谓受衣之人。命如悬丝也。卢曰。当隐何所。祖曰。逢怀即止。遇会且藏。卢礼足已。捧衣而出。是夜南迈。大众莫知。五祖自後不复上堂。大众疑怪致问。祖曰。吾道行矣。何更询之。复问。衣法谁得耶。祖曰。能者得。於是众议。卢行者名能。寻访既失。潜知彼得。即共奔逐。五祖既付衣法。复经四载。至上元乙亥。忽告众曰。我今事毕。时可行矣。即入室安坐而逝。寿七十有四。建墖於黄梅之东山。代宗。諡大满禅师。法雨之墖。
六祖慧能大师
姓卢氏。其先范阳人。父行瑫。武德中左官於南海之新州。遂占籍焉。三岁丧父。其母守志鞠养。及长。家尤贫窭。师樵采以给。一日负薪至市中。闻客读金刚经。至应无所住而生其心。有所感悟。而问客曰。此何法也。得於何人。客曰。此名金刚经。得於黄梅忍大师。祖遽告其母。以为法寻师之意。直抵韶州。遇高行士刘志略。结为交友。尼无尽藏者。即志略之姑也。常读涅盘经。师暂听之。即为解说其义。尼遂执卷问字。祖曰。字即不识。义即请问。尼曰。字尚不识。曷能会义。祖曰。诸佛妙理。非关文字。尼惊异之。告乡里耆艾曰。能是有道之人。宜请供养。於是。居人竞来瞻礼。近有宝林古寺旧地。众议营缉。俾祖居之。四众雾集。俄成宝坊。祖一日忽自念曰。我求大法。岂可中道而止。明日遂行。至昌乐县西山石室间。遇智远。祖遂请益。远曰。观子神姿爽拔。殆非常人。吾闻西域菩提达磨。传心印於黄梅。汝当往彼参决。祖辞去。直造黄梅之东山。即唐咸亨二年也。忍大师一见。默而识之。後传衣法。令隐於怀集四会之间　仪凤丙子正月八日。届南海。遇印宗法师。於法性寺。讲涅盘经。祖寓止廊庑间。暮夜风扬刹幡。闻二僧对论。一曰幡动。一曰风动。往复酬答。曾未契理。祖曰。可容俗流輙预高论否。直以风幡非动。动自心耳。印宗窃聆此语。竦然异之。明日邀祖入室。徵风幡之义。祖具以理告。印宗不觉起而立曰。行者定非常人。师为是谁。祖更无所隐。直叙得法因由。於是印宗执弟子之礼。请授禅要。乃告四众曰。印宗具足凡夫。今遇肉身菩萨。乃指座下卢居士曰。即此是也。因请出所传信衣。悉令瞻礼。至正月十五日。会诸名德。为之剃发。二月八日。就法性寺智光律师。授满分戒。其戒坛。即刘宋时。求那跋陀三藏之所置也。三藏记云。後当有肉身菩萨。在此坛受戒。又梁末真谛三藏。於坛之侧。手植二菩提树。谓众曰。却後一百二十年。有大开士。於此树下。演无上乘。度无量众。祖具戒已。於此树下。开东山法门。宛如宿契。明年二月八日。忽谓众曰。吾不愿此居。欲归旧隐。即印宗与缁白千余人。送祖归宝林寺。韶州刺史韦据。请於大梵寺。转妙法轮。并受无相心地戒。门人纪录。目为坛经。盛行於世。後返曹溪。雨大法雨。学者不下千数　中宗神龙乙巳。降诏曰。朕请安秀二师。宫中供养。万几之暇。每究一乘。二师并推让曰。南方有能禅师。密受忍大师衣法。可就彼问。今遣内侍薛简。驰诏迎请。愿师慈念。速赴上京。祖上表辞疾。愿终林麓。简曰。京城禅德皆云。欲得会道。必须坐禅习定。若不因禅定。而得解脱者。未之有也。未审。师所说法如何。祖曰。道由心悟。岂在坐也。经云。若见如来若坐若卧。是行邪道。何故。无所从来。亦无所去。若无生灭。是如来清净禅。诸法空寂。是如来清净坐。究竟无证。岂况坐耶。简曰。弟子回。主上必问。愿和尚慈悲。指示心要。祖曰。道无明暗。明暗是代谢之义。明暗无尽。亦是有尽相待立名。故经云。法无有比。无相待故。简曰。明喻智慧。暗况烦恼。修道之人。傥不以智慧照破烦恼。无始生死。凭何出离。祖曰。烦恼即是菩提。无二无别。若以智慧昭烦恼者。此是二乘小见。羊鹿等机。大智上根。悉不如是。简曰。如何是大乘见解。祖曰。明与无明。其性无二。无二之性。即是实性。实性者。处凡愚而不灭。在圣贤而不增。住烦恼而不乱。居禅定而不寂。不断不常。不来不去。不在中间及其内外。不生不灭。性相如如。常住不迁。名之曰道。简曰。师说不生不灭。何异外道。祖曰。外道所说不生不灭者。将灭止生。以生显灭。灭犹不灭。生说无生。我说不生不灭者。本自无生。今亦无灭。所以不同外道。汝若欲知心要。但一切善恶。都莫思量。自然得入清净心体。湛然常寂。妙用恒沙。简蒙指教。豁然大悟　简归阙。表奏祖语。有诏谢师。并赐袈裟。绢五百疋。宝鉢一口。十二月十九日。勑改古宝林。为中兴寺。三年十一月十八日。勑韶州刺史。重加崇饰。赐额为法泉寺。祖新州旧居。为国恩寺　一日。祖谓众曰。诸善知识。汝等各各净心。听吾说法。汝等诸人。自心是佛。更莫狐疑。外无一物而能建立。皆是本心生万种法。故经云。心生种种法生。心灭种种法灭。若欲成就种智。须达一相三昧。一行三昧。若於一切处。而不住相。彼相中不生憎爱。亦无取舍。不念利益成坏等事。安闲恬静。虗融澹泊。此名一相三昧。若於一切处。行住坐卧。纯一直心。不动道场。真成净土。名一行三昧。若人具二三昧。如地有种。能含藏长养。成就其实。一相一行亦复如是。我今说法。犹如时雨。溥润大地。汝等佛性。譬诸种子。遇兹沾洽。悉得发生。承吾旨者。决获菩提。依吾行者。定证妙果　明皇先天壬子。告诸四众曰。吾忝受忍大师衣法。今为汝等说法。不付其衣。葢汝等信根淳熟。决定不疑。堪任大事。听吾偈曰。心地含诸种。普雨悉皆生。顿悟华情已。菩提果自成。说偈已。复曰。其法无二。其心亦然。其道清净。亦无诸相。汝等慎勿观净。及空其心。此心本净。无可取舍。各自努力。随缘好去　有僧。举卧轮偈。卧轮有伎俩。能断百思想。对境心不起。菩提日日长。祖闻之曰。此偈未明心地。若依而行之。是加系缚。因示一偈。慧能没伎俩。不断百思想。对境心数起。菩提作麽长　祖说法利生。经四十载。其年七月六日。命弟子。住新州国恩寺。建报恩墖。仍令倍工。又有蜀僧。名方辩。来谒曰。善揑塑。祖正色曰。试塑看。方辩不领旨。乃塑祖真。可高七尺。曲尽其妙。祖观之曰。汝善塑性。不善佛性。酬以衣物。辩礼谢而去　明皇开元癸丑年七月一日。谓门人曰。吾欲归新州。汝速理舟檝。时大众哀慕。乞师且住。祖曰。诸佛出现。犹示涅盘。有来必去。理亦常然。吾此形骸。归必有所。众曰。师从此去。早晚却回。祖曰。叶落归根。来时无口。又问。师之法眼。何人传受。祖曰。有道者得。无心者通。又问。後莫有难否。祖曰。吾灭後五六年。当有一人来取吾首。听吾记曰。头上养亲。口里须飱。遇满之难。杨柳为官。又曰。吾去七十年。有二菩萨。从东方来。一在家一出家。同时兴化。建立吾宗。缔缉伽蓝。昌隆法嗣。言讫。往新州国恩寺。沐浴跏趺而化。异香袭人。白虹属地。即其年八月三日也。时韶新两郡。各修灵墖。道俗莫决所之。两郡刺史。共焚香祝曰。香烟引处。即师之欲归焉。时鑪香腾涌。直贯曹溪。以十一月十三日入墖。寿七十六。时韶州勅史韦据。撰碑　上元庚子。肃宗遣使。就请师衣鉢。归内供养。至永泰元年五月五日。代宗梦六祖大师请衣鉢。七日勑刺史杨瑊曰。朕梦感禅师请传法袈裟。却归曹溪。今遣镇国大将军刘崇景。顶戴而送。朕谓之国宝。卿可於本寺如法安置。专令僧众亲承宗旨者。严加守护。勿令遗坠。後或为人偷窃。皆不远而获。如是者数四。宪宗諡大鉴禅师。墖曰元和灵照。
五灯全书卷第二

[book_title]卷第三
五灯全书卷第三
京都圣感禅寺住持(臣)僧　(超永)　编辑
京都古华严寺住持(臣)僧　(超揆)　较阅　进呈
东土应化圣贤
秦跋陀禅师
问生法师。讲何经论。生曰。大般若经。师曰。作麽生说色空义。曰众微聚曰色。众微无自性曰空。师曰。众微未娶。唤作甚麽。生罔措。师又问。别讲何经论。曰大涅盘经。师曰。如何说涅盘之义。曰涅而不生。盘而不灭。不生不灭。故曰涅盘。师曰。这个是如来涅盘。那个是法师涅盘。曰涅盘之义。岂有二邪。某甲只如此。未审禅师如何说涅盘。师拈起如意曰。还见麽。曰见。师曰。见个甚麽。曰见禅师手中如意。师将如意掷于地曰。见麽。曰见。师曰。见个甚麽。曰见禅师手中如意堕地。师斥曰。观公见解。未出常流。何得名喧宇宙。拂衣而去。其徒怀疑不已。乃追师扣问。我师说色空涅盘不契。未审禅师如何说色空义。师曰。不道汝师说得不是。汝师只说得果上色空。不会说得因中色空。其徒曰。如何是因中色空。师曰。一微空故众微空。众微空故一微空。一微空中无众微。众微空中无一微。
宝志禅师
初金陵东阳民朱氏之妇。上巳日。闻儿啼鹰巢中。梯树得之。举以为子。七岁依锺山大沙门僧俭出家。专修禅观。宋太始二年。发而徒跣。着锦袍。往来皖山劒水之下。以翦尺拂子悬杖头。负之而行　天监二年。梁武帝诏问。弟子烦惑未除。何以治之。答曰十二。帝问。其旨如何。答曰。在书字时节刻漏中。帝益不晓　帝。甞诏畵工张僧繇。写师像。僧繇下笔。輙不自定。师遂以指剺面门。分披出十二面观音。妙相殊丽。或慈或威。僧繇竟不能写。他日与帝。临江纵望。有物泝流而上。师以杖引之。随杖而至。乃紫旃檀也。即以属供奉官俞绍。令雕师像。顷刻而成。神采如生　师问一梵僧。承闻尊者唤我作屠儿。曾见我杀生麽。曰见。师曰。有见见。无见见。不有不无见。若有见见。是凡夫见。无见见。是声闻见。不有不无见。是外道见。未审尊者如何见。梵僧曰。你有此等见邪　师垂语曰。终日拈香择火。不知身是道场。又曰。大道只在目前。要且目前难覩。欲识大道真体。不离声色言语。又曰。京都邺都浩浩。还是菩提大道　师着。有大乘赞。不二颂。十二时歌。行世。天鉴十三年冬。将卒。忽告众僧。令趋寺金刚神像。出置於外。乃密谓人曰。菩萨将去。旬日。无疾而终。举体香耎。当十二月六日也。寿九十七。终时燃一烛。付後阁舍人吴庆。庆以事闻帝。帝叹曰。大师不复留矣。烛者。其以後事嘱我乎。因厚礼葬锺山独龙阜。勅陆倕制铭。王筠立碑於寺门。令处处传遗焉。
善慧大士者
婺州义乌县人也。齐建武四年丁丑五月八日。降于双林乡传宣慈家。本名翕。年十六。纳刘氏女。名妙光。生普建普成二子。二十四。与里人稽亭浦漉鱼。获已沈笼水中。祝曰。去者适。止者留。人或谓之愚。会有天竺僧嵩头陀曰。我与汝。毗婆尸佛所发誓。今兜率宫。衣鉢见在。何日当还。因命临水观影。见圆光宝葢。大士笑谓之曰。鑪鞴之所多钝铁。良医之门足病人。度生为急。何思彼乐乎。嵩指松山顶曰。此可栖矣。大士躬耕而居之。有人盗菽麦瓜果。大士即与篮笼盛去。日常营作。夜则行道。见释迦金粟定光三如来。放光袭其体。大士乃曰。我得首楞严定。天嘉二年。感七佛相随。释迦引前。维摩接後。唯释尊数顾共语。为我补处也。其山顶。黄云盘旋若葢。因号云黄山　梁武帝。请讲金刚经。土才陞座。以尺挥桉一下。便下座。帝愕然。圣师曰。陛下还会麽。帝曰不会。圣师曰。大士讲经竟　又一日讲经次。帝至。大众皆起。唯士端坐不动。近臣报曰。圣驾在此。何不起。士曰。法地若动。一切不安　一日披衲顶冠靸履朝见。帝问。是僧邪。士以手指冠。帝曰。是道邪。士以手指靸履。帝曰。是俗邪。士以手指衲衣　心王铭曰。观心空王。元妙难测。无形无相。有大神力。能灭千灾。成就万德。体性虽空。能施法则。观之无形。呼之有声。为大法将。心戒传经。水中盐味。色里胶青。决定是有。不见其形。心王亦尔。身内居停。面门出入。应物随情。自在无碍。所作皆成。了本识心。识心见佛。是心是佛。是佛是心。念念佛心。佛心念佛。欲得早成。戒心自律。净律净心。心即是佛。除此心王。更无别佛。欲求成佛。莫染一物。心性虽空。贪嗔体实。入此法门。端坐成佛。到彼岸已。得波罗蜜。慕道真士。自观自心。知佛在内。不向外寻。即心即佛。即佛即心。心明识佛。晓了识心。离心非佛。离佛非心。非佛莫测。无所堪任。执空滞寂。於此漂沉。诸佛菩萨。非此安心。明心大士。悟此元音。身心性妙。用无更改。是故智者。放心自在。莫言心王。空无体性。能使色身。作邪作正。非有非无。隐显不定。心性离空。能凡能圣。是故相劝。好自防慎。刹那造作。还复漂沉。清净心智。如世黄金。般若法藏。竝在身心。无为法宝。非浅非深。诸佛菩萨。了此本心。有缘遇者。非去来今　有偈曰。夜夜抱佛眠。朝朝还共起。起坐镇相随。语默同居止。纤毫不相离。如身影相似。欲识佛去处。只这语声是　又曰。空手把锄头。步行骑水牛。人从桥上过。桥流水不流　又曰。有物先天地。无形本寂寥。能为万象主。不逐四时凋　四相偈。曰生曰老。曰病曰死。识托浮泡起。生从爱慾来。昔时曾长大。今日复婴孩。星眼随人转。朱唇向乳开。为怜迷觉性。还却受轮回。览镜容颜改。登阶气力衰。咄哉今已老。趋拜复还亏。身似临崖树。心如念水龟。尚犹耽有漏。不肯学无为。忽染沉痾疾。因成卧病身。妻儿愁不语。朋友厌相亲。楚痛抽千脉。呻吟彻四隣。不知前路险。犹尚恣贪嗔。精魄随生路。游魂入死关。只闻千万去。不见一人还。宝马空嘶立。庭华永绝攀。早求无上道。应免四方山　大士。於陈宣帝大建元年四月。告众曰。我从第四天来。为度众生。汝等慎护三业。精勤六度。行忏悔法。免堕三涂。至二十四日。入于涅盘。寿七十三。闍维。收舍利顶骨。葬双林。
南岳慧思禅师
武津李氏子。因志公。令人传语曰。何不下山教化众生。目视云汉作甚麽。师曰。三世诸佛。被我一口吞尽。何处更有众生可化　示众曰。道源不远。性海非遥。但向己求。莫从他觅。觅即不得。得亦不真　偈曰。顿悟心源开宝藏。隐显灵通现真相。独行独坐常巍巍。百亿化身无数量。纵令畐塞满虗空。看时不见微尘相。可笑物兮无比况。口吐明珠光晃晃。寻常见说不思议。一语标名言下当　又曰。天不能葢地不载。无去无来无障碍。无长无短无青黄。不在中间及内外。超羣出众太虗元。指物传心人不会。
天台山修禅寺智者禅师
讳智顗。荆州华容陈氏子。在南岳诵法华经。至药王品曰是真精进是名真法供养如来。於是悟法华三昧。获旋陀罗尼。见灵山一会。俨然未散。
泗州僧伽大圣
或问。师何姓。师曰姓何。曰何国人。师曰。何国人。
天台山丰干禅师
因寒山问。古镜未磨时。如何照烛。师曰。冰壶无影像。猿猴探水月。曰此是不照烛也。更请道看。师曰。万德不将来。教我道甚麽。寒山拾得。俱作礼而退　师欲游五台。问寒山拾得曰。汝共我去游五台。便是我同流。若不共我去游五台。不是我同流。山曰。你去游五台作甚麽。师曰。礼文殊。山曰。你不是我同流　师寻独入五台。逢一老人。便问。莫是文殊麽。曰岂可有二文殊。师作礼未起。忽然不见。
天台山寒山子
因众僧炙茄次。将茄串向一僧背上打一下。僧回首。山呈起茄串曰。是甚麽。僧曰。这风颠汉。山向傍僧曰。你道。这僧费却我多少盐错　因赵州游天台。路次相逢。山见牛迹问州曰。上座还识牛麽。州曰不识。山指牛迹曰。此是五百罗汉游山。州曰。既是罗汉。为甚麽却作牛去。山曰。苍天苍天。州呵呵大笑。山曰。作甚麽。州曰。苍天苍天。山曰。这厮儿。宛有大人之作。
天台山拾得子
一日扫地。寺主问。汝名拾得。因丰干拾得汝归。汝毕竟姓个甚麽。拾得放下扫帚。叉手而立。主再问。拾得拈扫帚。扫地而去。寒山搥胸曰。苍天苍天。拾得曰。作甚麽。山曰。不见道。东家人死。西家人助哀。二人作舞笑哭而出　国清寺半月念戒众集。拾得拍手曰。聚头作想。那事如何。维那叱之。得曰。大德且住。无嗔即是戒。心净即出家。我性与你合。一切法无差。
明州奉化县布袋和尚
自称契此。形裁腲脮。蹙额皤腹。出语无定。寝卧随处。常以杖荷一布囊并破席。凡供身之具。尽贮囊中。入廛肆聚落。见物则乞。或醯醢鱼葅。才接入口。分少许投囊中。时号长汀子　一日有僧。在师前行。师乃拊其背。僧回首。师曰。乞我(一文)钱。曰道得即与汝一文。师放下布袋。叉手而立　白鹿和尚问。如何是布袋。师便放下布袋。曰如何是布袋下事。师负之而去　先保福和尚问。如何是佛法大意。师放下布袋叉手。福曰。为只如此。为更有向上事。师负之而去　师在街衢立。有僧问。和尚在这里作甚麽。师曰。等个人。曰来也来也。师曰。汝不是这个人。曰如何是这个人。师曰。乞我一文钱　师有歌曰。只个心心心是佛。十方世界最灵物。纵横妙用可怜生。一切不如心真实。腾腾自在无所为。闲闲究竟出家儿。若覩目前真大道。不见纤毫也大奇。万法何殊心何异。何劳更用寻经义。心王本自绝多知。智者只明无学地。非圣非凡复若何。不强分别圣情孤。无价心珠本圆净。凡是异相妄空呼。人能弘道道分明。无量清高称道情。擕锡若登故国路。莫愁诸处不闻声　又有偈曰。是非憎爱世偏多。子细思量奈我何。宽却肚肠须忍辱。豁开心地任从他。若逢知己须依分。纵遇冤家也共和。若能了此心头事。自然证得六波罗。我有一布袋。虗空无罣碍。展开遍十方。入时观自在。吾有三宝堂。里空无色相。不高亦不低。无遮亦无障。学者体不如。来者难得样。智慧解安排。千中无一匠。四门四果生。十方尽供养。吾有一躯佛。世人皆不识。不塑亦不装。不雕亦不刻。无一滴灰泥。无一点彩色。人画画不成。贼偷偷不得。体相本自然。清净非拂拭。虽然是一躯。分身千百亿　又有偈曰。一鉢千家饭。孤身万里游。青目覩人少。问路白云头　梁贞明三年丙子三月。师将示灭。於岳林寺东廊下。端坐磐石。而说偈曰。弥勒真弥勒。分身千百亿。时时示时人。时人自不识。偈毕。安然而化。其後复现于他州。亦负布袋而行。四众竞图其像。
法华志言大士
寿春许氏子。弱冠游东都。继得度於七俱胝院。留讲肆久之。一日读云门录。忽契悟。未几。宿命遂通。独语笑。口吻嗫嚅。日常不辍。世传诵法华。因以名之　丞相吕许公。问佛法大意。师曰。本来无一物。一味却成真　集仙王质问。如何是祖师西来意。师曰。青山影里泼蓝起。宝塔高吟撼晓风。又曰。请法华烧香。师曰。未从斋戒觅。不向佛边求　国子助教徐岳。问祖师西来意。师曰。街头东畔底。徐曰。某甲未会。师曰。三般人会不得　僧问。世有佛不。师曰。寺里文殊　有问。师凡耶圣耶。遂举手曰。我不在此住　庆历戊子十一月二十三日将化。谓人曰。我从无量劫来。成就逝多国土。分身扬化。今南归矣。言毕。右脇而逝。
扣冰澡先古佛
建宁新丰翁氏子。母梦比丘风神炯然。荷锡求宿。人指谓曰。此辟支佛也。已而孕。生於武宗会昌四年。香雾满室。弥日不散。年十三求出家。父母许之。依乌山兴福寺行全为师。咸通乙酉。落发受具。初以讲说。为众所归。弃谒雪峰。手擕凫茨一包酱一器献之。峰曰。包中是何物。师曰凫茨。峰曰。何处得来。师曰。泥中得。峰曰。泥深多少。师曰。无丈数。峰曰。还更有麽。曰转有转深。又问。器中何物。曰酱。峰曰。何处得来。曰是合得。峰曰。还熟也未。曰不较多。峰异之曰。子异日必为王者师。後自鹅湖归温岭结庵。(今为永豊寺)　继居将军岩。二虎侍侧。神人献地。为瑞岩院。学者争集。尝谓众曰。古圣修行。须凭苦节。吾今夏则衣楮。冬则扣冰而浴。故世人号为扣冰古佛　後住灵曜。上堂。四众云臻。教老僧说个甚麽。便下座　有僧。烧炭积成火龛曰。请师入此修行。曰真玉不随流水化。琉璃争夺众星明。曰莫只这便是麽。曰且莫认奴作郎。曰毕竟如何。曰梅花腊月开　天成戊子。应闽主之召。延居内堂。敬拜曰。谢师远降。赐茶次。师提起槖子曰。大王会麽。曰不会。曰人王法王。各自照了。留十日。以疾辞。至十二月二日。沐浴陞堂。告众而逝。王与道俗。备香薪苏油茶毗之。祥曜满山。获舍利五色。塔於瑞岩正寝。諡曰妙应法威慈济禅师。
千岁宝掌和尚
中印度人也。周威烈十二年丁卯。降神受质。左手握拳。七岁祝发。乃展。因名宝掌。魏晋间。东游此土。入蜀礼普贤留大慈。常不食。日诵般若等经千余卷。或赠偈曰。劳劳玉齿寒。似迸岩泉急。有时中夜坐。堦前神鬼泣。一日谓众曰。吾有愿。住世千岁。今年六百二十有六。故以千岁称之。次游五台。徙居祝融峰之华严。黄梅之双峰。庐山之东林。寻抵建邺。会达磨入梁。就而扣请。悟无生忍。武帝高其道腊。延内入庭。未几如吴。有偈曰。梁城遇导师。参禅了心地。飘零二浙游。更尽佳山水。顺流东下。由千顷至天竺。往鄮峰。登太白。穿凤荡。盘礴於翠峰七十二庵。回赤城。憩云门。法华诸暨渔浦赤符大岩等角。返飞来。栖止石窦。有行尽支那四百州。此中徧称道人游之句。时贞观十五年也。後居浦江之宝严。与朗禅师友善。每通问。遣白犬驰往。朗亦以青猿为使令。故题朗壁曰。白犬衔书至。青猿洗鉢回。师所经处。後皆成宝坊。显庆二年正旦。手塑一像。至九日像成。问其徒慧云曰。此肖谁。云曰。与和尚无异。即澡浴易衣。趺坐谓云曰。吾住世已一千七十二年。今将谢世。听吾偈。曰。本来无生死。今亦示生死。我得去住心。他生复来此。又嘱曰。吾灭後六十年。有僧来取吾骨勿拒。言讫而逝。入灭五十四年。有刺浮长老。自云门至塔所。礼曰。冀塔洞开。少选塔户果启。其骨连环若黄金。浮即持往秦望山。建窣堵波奉藏。以周威烈丁卯。至唐高宗显庆丁巳。考之实一千七十二年。其在此土。葢历四百余岁。开元中。慧云门人宗一者。甞勒石识之。
兜率戒闍黎
台州临海娄氏子。母张氏。梦月光入怀。觉而有孕。生而能言。曰善哉父母。生我劬劳。长度群生。为世沃焦。父母惊异。遂名以顿吉。一日忽谓母曰。可备斋七位。母问其故。曰我同衣来相见。父母恠之俟之。日晡。果有僧七人。抚掌打拍。徐行至家曰。闻君有奇子。特来相贺。其父遂设斋。食罢。众僧请儿相见。曰仁者有情之轨则。切莫被他瞒。须要惺惺着。儿乃抚掌而笑。七僧谢去。儿谓父母曰。七人。皆佛菩萨示现也。五岁。自称六和大师。志慕空寂。年十五。辞父母出家。至杭飞来峰。见天医波利多。多问曰。子何来。师曰。从缘来。曰是何姓。曰是佛性。曰子身尚俗。安识佛性。师曰。我身虽俗。因俗证真。真俗圆融。洞然无二。无二之法。即是佛性。波利多异之。乃为落发。受具足戒。故名善戒。由是锐志参方　师到金陵。见清源和尚。问曰。鼻孔辽天时如何。源曰。朝出东暮落西。曰如何是某甲道眼。曰佛亦不是。师振威一喝。源休去　师访仁勇和尚。勇知师来。遂升座竖起拂子。师曰。腾身捉日月。开口望潮来。勇掷拂子。师作舞打拍而退　继参黄牛萨多波。宝林支提。四明大璋。机缘颇多。不及备载。偶与大璋酬唱。同时下喝。其徒普明在侧。忽然顿悟　往五台。回至潼川。叱五郎邪祠。神像俱坏。庙宇自焚　至洛阳。有富人李光弼。常信妖巫。师愍其愚。遂造其家。入慈济三昧。众魔各现形相。乞为开导。师为说法受记。诸妖殄灭。其家遂安　师还杭州。路宿旅店。店主人王伯恭。哭而恸。师问其故。答言。先君小祥。师曰子。知父生处否。恭曰不知。师即呼其家犬至前曰。汝身虽异。本性昭然。犬闻师语。泫然下泪。作人语向恭曰。我是你父。以罪业故。受此报形。汝念父子之情。哀告求师为我说法。恭闻斯语。顿足哀恸。恳师救度。师为说法曰。心转境随。业花敷茂。心空境寂。业花自谢。罪无定罪。业非真业。心邪则业风生。心正则业风止。皆由汝心。非他所授。犬摇尾若谢。至晚不食而死。伯恭投师出家。遂剃度名道稠。师常行随机妙用。诱进群迷。拯度实多。不及悉记　师自温州归兜率。甞与周婆往来。周婆者。临海紫岩人也。生而神异。人皆罔测。周婆与师。终日握手经行街巷。大笑歌曰。笑杀愚痴汉。营家无歇时。四山若来合。妻子各分离。又歌曰。世人都笑我。我笑世间人。如意摩尼现。无人识本真　台城西南有龙潭。名灵江。其龙化为老人。每日至寺听法。一日师掩门。老人立门外。良久叩头流血。师知其诚恳。开门问故。老人曰。我堕畜身。皆是不闻正法。今宿有幸。遇师在世。愿求解脱。师曰。维缚汝。老人曰。无人缚。师曰。既无人缚。何求解脱。老人曰。我心忧乱。堕此业身。愿师为安脱此躯壳。师曰。心异千差竞起。心平法界坦然。心凡三毒萦缠。心圣六通自在。心空一道清净。心有万法纵横。心猿意马。宜自调伏。作佛证圣。堕狱受畜。皆自能为。非天所生。非地所出。老人听师言。心惑未即解悟。师曰。汝将何听。老人曰。我将耳听。师曰。耳听增惑。何不心闻。所谓心闻洞十方。生于大因力。此是普贤法门。普贤以心闻。成大行愿。汝性既灵。当知此能闻说法之人。是何相状。若执作相。则堕于有。若执作非相。又堕于无。执着有无。生死根本。但自返观息听。则本有大光明藏悉得现前。诸惑自然亡矣。老人闻此。心地朗然。顿首拜谢。遂复龙身。于西山。投身自陨　台郡骄阳亢极。越五月不雨。祷于上下神只。皆不应。太守赵邦彦。以城隍神像曝于底。叱曰。我闻。行雨汝司其柄。不怜万民曝之。以警不职。是夜。神致梦太守曰。吾虽行雨。非上天勅命。岂敢自专。兜率戒闍黎。文殊示现。实司雨事。辱我何益。太守斋戒。率僚属至寺。趋谒师室。为通情悃。师为书疏焚之。大雨随澍。四境俱足。孟秋。民始播秧。禾稻大稔　一日。师整衣登殿。俾行者击鼓。云集寺众。遂云。大众。诸佛世尊。从无始来。修诸苦行。证无上道。只为众生陷溺欲海。堕无明堑。投愚痴网。报诸异相。无由出离。故我示现。化彼六凡。到无畏处。然众生。化无尽期。我愿亦无穷尽。大众。老僧与你。同居同衣。当知。修诸妙道。救诸苦难。济诸物命。行禅定法。得涅盘乐汝等不可以强凌弱。说人好恶。遮他胜事。此是业芽。渐渐长大。除之难也。言讫下座。涌身虗空。现诸神变。口吐莲花。顶现七佛。阐发微妙已。乃曰。老僧世缘已毕。与汝等作别。合掌而逝。其徒即报周婆。婆曰。果然。亦於普济桥下。瞥然而化。口中左右。皆生莲花。观者众多。师阅世七十九。尔时茶毗。舁之不起稠行人曰。我师。七佛之师示现。非凡火能化。宜开胸襟。以俟何如。众依所言。忽胸中迸裂。三昧性火自焚。五色祥云围绕。异香馥郁。舍利无数。建塔于寺。太守闻于朝。睿旨赐徽号。曰广惠慈济宁化仁德大师。时绍圣五年甲寅冬也。越七日。有异僧。眉须皓白。跣足百衲。擕锡而歌於市曰。戒师文殊。周婆普贤。随肩搭背。万世应传。故知为菩萨示现云。
初祖旁出第一世。不列章次
二祖慧可禅师。旁出嗣法第一世
僧那禅师
姓马氏。少而神隽。年二十一。讲礼易於东海。听者如市。一遇二祖。遂投出家。自是手不执笔。尽弃世典。奉头陀行。後谓门人慧满曰。祖师心印。非专苦行。若契本心。发随意真光之用。则苦行如握土成金。若惟务苦行。而不明本心。为憎爱所缚。则苦行如黑夜履於险道。汝欲明本心者。当审谛推察。遇色遇声。未起觉观时。心何所之。是无耶。是有耶。既不堕有无处所。则心珠独朗。常照世间。而无一尘许间隔。未甞有一刹那顷。断续之相。满後亦奉头陀行。惟蓄二鍼。冬则乞补。夏则舍之。心无怖畏。睡而不梦。常行乞饮。所至伽蓝。则破柴制履。住无再宿。贞观十六年。於洛阳善会寺侧。宿古墓中。遇大雪。旦入寺。见昙旷法师。旷恠所从来。满曰。法有来耶。旷遣寻来处。四边雪积五尺许。旷曰。不可测也。甞示人曰。诸佛说心。令知心相虗妄。今乃重加心相。深违佛意。又增论议。殊乖大理。後於陶冶中。无疾坐化。
向居士
幽栖林野。木食磵饮。北齐天保初。闻二祖盛化。乃致书曰。影由形起。响逐声来。弄影劳形。不识形为影本。扬声止响。不知声是响根。除烦恼而趣涅盘。喻去形而觅影。离众生而求佛果。喻默声而求响。故知迷悟一涂。愚智非别。无名作名。因其名则是非生矣。无理作理。因其理则争论起矣。幻化非真。谁是谁非。虗妄无实。何空何有。将知得无所得。失无所失。未又造谒。聊申此意。伏望答之。二祖回示曰。备观来意皆如实。真幽之理竟不殊。本迷摩尼谓瓦砾。豁然自觉是真珠。无明智慧等无异。当知万法即皆如。愍此二见之徒辈。申辞措笔作斯书。观身与佛不差别。何须更觅彼无余。居士。捧披祖偈。乃申礼觐。密承印记。
二祖下第二世
僧那禅师法嗣
彰德府隆化寺慧满禅师
荥阳张氏子。始於本寺。遇二祖开示。志存俭约。自言。一生心无怯怖。睡不作梦。常行乞。住无再宿。唐太宗贞观壬寅。於洛阳会善寺侧。宿古墓中。遇大雪。旦入寺。见法师昙旷。旷怪所从来。师曰。法有来耶。旷遣寻来处。知宿五尺积雪中。寻闻有括录事。诸僧逃隐。师独持鉢聚落。无所滞碍。随得随散。索尔虗闲耳　又甞示人曰。诸佛说心。令知心相。是虗妄。今乃重加心相。深违佛意。又增论议。殊乖大理。故常齎楞伽经四卷。以为心要。如说而行。葢遵历世之遗付也。後於陶冶中。无疾坐化。寿七十。
二祖下第三世。至第八世。不列章次
四祖大医禅师。旁出法嗣第一世
牛头山法融禅师者
润州延陵人也。姓韦氏。年十九。学通经史。寻阅大部般若。晓达真空。忽一日叹曰。儒道世典。非究竟法。般若正观。出世舟航。遂隐茅山。投师落发。後入牛头山幽栖寺北岩之石室。有百鸟衔华之异。唐贞观中。四祖遥观气象。知彼山有奇异之人。乃躬自寻访。问寺僧。此间有道人否。曰出家儿那个不是道人。祖曰。阿那个是道人。僧无对。别僧曰。此去山中十里许。有一懒融。见人不起。亦不合掌。莫是道人麽。祖遂入山。见师端坐自若。曾无所顾。祖问曰。在此作甚麽。师曰。观心。祖曰。观是何人。心是何物。师无对。便起作礼曰。大德高栖何所。祖曰。贫道不决所止。或东或西。师曰。还识道信禅师否。祖曰。何以问他。师曰。向德滋久。冀一礼谒。祖曰。道信禅师。贫道是也。师曰。因何降此。祖曰。特来相访。莫更有宴息之处否。师指後面曰。别有小庵。遂引祖至庵所。遶庵唯见虎狼之类。祖乃举两手作怖势。师曰。犹有这个在。祖曰。这个是甚麽。师无语。少选。祖却於师宴坐石上。书一佛字。师覩之竦然。祖曰。犹有这个在。师未晓。乃稽首请说真要。祖曰。夫百千法门。同归方寸。河沙妙德。总在心源。一切戒门。定门慧门。神通变化。悉自具足。不离汝心。一切烦恼业障。本来空寂。一切因果。皆如梦幻。无三界可出。无菩提可求。人与非人。性相平等。大道虗旷。绝思绝虑。如是之法。汝今已得。更无阙少。与佛何殊。更无别法。汝但任心自在。莫作观行。亦莫澄心。莫起贪嗔。莫怀愁虑。荡荡无碍。任意纵横。不作诸善。不作诸恶。行住坐卧。触目遇缘。总是佛之妙用快乐无忧。故名为佛。师曰。心既具足。何者是佛。何者是心。祖曰。非心不问佛。问佛非不心。师曰。既不许作观行。於境起时。心如何对治。祖曰。境缘无好丑。好丑起於心。心若不强名。妄情从何起。妄情既不起。真心任徧知。汝但随心自在。无复对治。即名常住法身。无有变异。吾受璨大师顿教法门。今付於汝。汝今谛受吾言。只住此山。向後当有五人达者。绍汝大化。祖付法讫。遂返双峰终老。师自尔法席大盛　唐永徽中。徒众乏粮。师往丹阳缘化。去山八十里。躬负米一石八斗。朝往暮还。供僧三百。二时不阙。邑宰萧元善。请於建初寺。讲大般若经。听者云集。至灭静品。地为之震动　博陵王。问师曰。境缘色发时。不言缘色起。云何得知缘。乃欲息其起。师曰。境色初发时。色境二性空。本无知缘者。心量与知同。照本发非发。尔时。起自息抱暗。生觉缘心时。缘不逐至。如未生前。色心非养育。从空本无念。想受言念生。起发未曾起。岂用佛教令　问。闭目不见色。境虑乃便多。色既不关心。境从何处发。师曰。闭目不见色。内心动虑多。幻识假成用。起名终不过。知色不关心。心亦不关人。随行有相转。鸟去空中真　问。境发无处所。缘觉了知生。境谢觉还转。觉乃变为境。若以心曳心。还为觉所觉。从之随随去。不离生灭际。师曰。色心前後中。实无缘起境。一念自疑忘。谁能计动静。此知自无知。知知缘不会。当自检本形。何须求域外。前境不变谢。後念不来今。求月执元影。讨迹逐飞禽。欲知心本性。还如视梦里。譬之六月冰。处处皆相似。避空终不脱。求空复不成。借问镜中像。心从何处生　问。恰恰用心时。若为安隐好。师曰。恰恰用心时。恰恰无心用。曲谭名相劳。直说无繁重。无心恰恰用。常用恰恰无。今说无心处。不与有心殊　问。智者引妙言。与说相会当。言与心路别。合则万倍乖。师曰。方便说妙言。破病不乘道。非关本性谭。还从空化造。无念为真常。终当绝心路。离念性不动。生灭无乖悞。谷响既有声。镜像能回顾。问曰。行者体境有。因觉知境亡。前觉及後觉。并境有三心。师曰。境用非体觉。觉罢不应思。因觉知境亡。觉时境不起。前觉及後觉。并境有三迟　问。住定俱不转。将为正三昧。诸业不能牵。不知细无明。徐徐蹑其後。师曰。复闻别有人。虗执起心量。三中事不成。不转还虗妄。心为正受缚。为之净业障。心尘万分一。不了说无明。细细习因起。徐徐名相生。风来波浪转。欲静水还平。更欲前途说。恐畏後心惊。无念大兽吼。性空下霜雹。星散秽草推。纵横飞鸟落。五道定纷纶。四魔不前却。既如猛火燎。还如利劒斫　问。赖觉知万法。万法本来然。若假照用心。只得照用心。不应心里事。师曰。赖觉知万法。万法终无赖。若假照用心。应不在心外　问。随随无拣择。明心不现前。复虑心闇昧。在心用功行。智障复难除。师曰。有此不可有。寻此不可寻。无拣即真择。得闇出明心。虑者心冥昧。存心托功行。何论智障难。至佛方为病　问。折中消息间。实亦难安怗。自非用行人。此难终难见。师曰。折中欲消息。消息非难易。先观心处心。次推智中智。第三照推者。第四通无记。第五解脱名。第六等真伪。第七知法本。第八慈无为。第九徧空阴。第十云雨被。最尽被无觉。无明生本智。镜像现三业。幻人化四衢。不住空边尽。当照有中无。不出空有内。未将空有俱。号之名折中。折中非言说。安怗无处安。用行何能决。　问。别有一种人。善解空无相。口言定乱一。复道有中无。同证用常寂。知觉寂常用。用心会真理。复言用无用。智慧方便多。言乱与理合。如如理自如。不由识心会。既知心会非。心心复相泯。如是难知法。永劫不能知。同此用心人。法所不能化。师曰。别有证空者。还如前偈论。行空守寂灭。识见暂时翻。会真是心量。终知未了原。又说息心用。多智疑相似。良由性不明。求空且劳已。永劫住幽识。抱相都不知。放光便动地。於彼欲何为　问。前件看心者。复有罗縠难。师曰。看心有罗縠。幻心何待看。况无幻心者。从容下口难　问。久有大基业。心路差互间。得觉微细障。即达於真际。自非善巧师。无能决此理。仰惟我大师。当为开要门。引导用心者。不令失正道。师曰。法性本基业。梦境成差互。实相微细身。色心常不悟。忽逢混沌士。哀怨愍群生。托疑广设问。抱理内常明。生死幽径彻。毁誉心不惊。野老显分答。法相媿来仪。蒙发群生药。还如色性为　显庆丙辰。邑宰萧元善。请住建初。师辞不获。遂命入室。上首智岩。付嘱法印。令以次传授。将下山谓众曰。吾不复践此山矣。时鸟兽哀号。踰月不止。庵前有四大桐树。仲夏之月。忽自凋落。明年正月二十三日。不疾而逝。窆于鸡笼山。
四祖下二世(旁出)
金陵牛头山融禅师法嗣
牛头山智岩禅师
曲阿华氏子。弱冠智勇过人。身长七尺六寸。隋大业中。为郎将。常以弓挂一滤水囊。随行所至汲用。累从大将征讨。频立战功。唐武德中。年四十。遂乞出家。入舒州皖公山。从宝月禅师。为弟子後。一日宴坐。覩异僧身长丈余。神姿爽拔。词气清朗。谓师曰。卿八十生出家。宜加精进。言讫不见　甞在谷中入定。山水暴涨。师怡然不动。其水自退。有猎者遇之。因改过修善。复有昔同从军者二人。闻师隐遁。乃共入山寻之。既见。因谓师曰。郎将狂邪。何为住此。师曰。我狂欲醒。君狂正发。夫嗜色淫声。贪荣冐宠。流转生死。何由自出。二人感悟。叹息而去　师後谒牛头融。发明大事。融谓师曰。吾受信大师真诀。所得都亡。设有一法胜过涅盘。吾说亦如梦幻。夫一尘飞而翳天。一芥堕而覆地。汝今已过此见。吾复何云。山门化导。当付之於汝。师禀命为第二世。後以正法。付方禅师。师住白马栖玄两寺。又迁石头城。於高宗仪凤丁丑正月十日示灭。颜色不变。屈伸如生。室有异香。经旬不歇。遗言水葬焉。
金陵锺山昙璀禅师者
吴郡人也。姓颜氏。初谒融禅师。融目而奇之。乃告之曰。色声。为无生之鸩毒。受想。是至人之坑穽。子知之乎。师默而审之。大悟元旨。寻晦迹锺山。多历年所。茅庵瓦缶。以终老焉。唐则天天授辛卯二月六日。恬然入定。七日而灭。
四祖下三世
牛头岩禅师法嗣
江宁府牛头山第三世慧方禅师
润州延陵濮氏子。出家开善。及进具。洞明经论。後谒牛头岩。岩示以心。印。师豁然领悟。於是不出林薮者十年。方学者云集。师。一旦谓众曰。吾他行。随机利物。汝宜自安也。乃以正法付法持。自归茅山。越数载将欲灭度。见有五百许人。髻发後垂。状如菩萨。各持旛华。曰诸法师嗣。又感山神现大蠎身至庭前。如将泣别。师谓侍者洪道曰。吾去矣。汝为吾报诸门人。门人奔至。师已入灭。时唐天册乙未八月一日。山林变白。溪涧绝流。七日。道俗悲慕。声动山谷。寿六十有七。腊四十。
四祖下四世
牛头方禅师法嗣
江宁府牛头山第四世法持禅师
润州张氏子。幼岁出家。年三十游黄梅。闻法心开。复遇牛头方。印可乃继席山门末。以法眼付智威。唐武后长安壬寅九月五日。终於金陵延祚寺。嘱令露骸松下。饲诸鸟兽。迎出日。空中有神旛从西而来。绕山数匝。所居故院。竹林变白。七日而止。寿六十有八。腊五十。
四祖下五世(旁出)
金陵牛头山持禅师法嗣
牛头山智威禅师者
江宁人也。姓陈氏。依天宝寺统法师出家。谒法持禅师。传授正法。自尔江左学徒。皆奔走门下。有慧忠者。目为法器。师尝有偈。示曰。时中莫系念。念成生死河。轮回六趣海。无见出长波。忠答曰。念想由来幻。性自无终始。若得此中意。长波当自止　师又示偈曰。余本性虗无。缘妄生人我。如何息妄情。还归空处坐。忠答曰。虗无是实体。人我何所存。妄情不须息。即泛般若船。师知其了悟。乃付以院事。随缘化导。唐开元己巳二月十八日。终于延祚寺。将示灭。谓弟子曰。将我於林中。施诸鸟兽。寿七十七。
四祖下六世(旁出)
金陵牛头山威禅师法嗣
牛头山慧忠禅师
润州王氏子。年二十三。受业於庄严寺。闻威禅师出世。乃往谒之。威才见曰。山主来也。师感悟微旨。遂给侍左右。後辞诣诸方巡礼。威於具戒院。见凌霄藤。遇夏萎悴。人欲伐之。因谓曰。勿剪。慧忠还时。此藤更生。及师回。果如其言。即以山门付嘱讫。出居延祚寺。师平生一衲不易。器用唯一铛。甞有供僧谷两廪。盗者窥伺。虎为守之。县令张逊者。至山顶谒。问师。有何徒弟。师曰。有三五人。逊曰。如何得见。师敲禅牀。有三虎哮吼而出。逊惊怖而退。後众请入城。居庄严旧寺。师欲於殿东别创法堂。先有古木。群鹊巢其上。工人将伐之。师谓鹊曰。此地建堂。汝等何不速去。言讫。群鹊乃迁巢他树。初筑基。有二神人。定其四角。复潜资夜役。遂不日而就。繇是四方学徒云集。得法者。有三十四人。各住一方。转化多众　师有安心偈曰。人法双净。善恶两忘。直心真实。菩提道场。　大历戊申。石室前挂铛树挂衣藤。忽盛夏枯死。四年六月十五日。集僧布萨讫。命侍者。净发浴身。至夜有瑞云。覆其精舍。空中复闻天乐之声。诘旦。怡然坐化。时风雨暴作。震折林木。复有白虹。贯于岩壑。庚戌春。茶毗获舍利。不可胜计。寿八十七。
宣州安国寺玄挺禅师
初参威禅师。侍立。次有讲华严。僧问。真性缘起。其义云何。威良久。师遽召曰。大德正兴一念问时。是真性中缘起。其僧。言下大悟。或问。南宗自何而立。曰心宗非南北。
舒州天柱山崇慧禅师
彭州陈氏子。唐乾元初。往舒州天柱山创寺。永泰乙巳。代宗赐额　僧问。如何是天柱境。师曰。主簿山高难见日。玉镜峰前易晓人　问。达磨未来此土时。还有佛法也。无师曰。未来且置。即今事作麽生。曰某甲不会。乞师指示。师曰。万古长空。一朝风月。僧无语。师复曰。闍梨会麽。曰不会。师曰。自己分上作麽生。干他达磨。来与未来作麽。他家来大似卖卜汉。见汝不会。为汝锥破。卦文才生。吉凶尽在。汝分上一切自看。僧曰。如何是解卜底人。师曰。汝才出门时。便不中也　问。如何是天柱家风。师曰。时有白云来闭户。更无风月四山流　问。亡僧迁化。向甚麽处去也。师曰。潜岳峰高长积翠。舒江明月色光辉　问。如何是大通智胜佛。师曰。旷大刧来。未曾壅滞。不是大通智胜佛。是甚麽。曰为甚麽佛法不现前师曰。只为汝不会。所以不现前。汝若会去。亦无佛可成　问。从上诸圣。有何言说。师曰。汝今见吾。有何言说　问。宗门。师曰。石牛长吼真空外。木马嘶时月隐山　问。如何是和尚利人处。师曰。一雨普滋。千山秀色　问。如何是天柱山中人。师曰。独步千峰顶。优游九曲泉。大历己未七月二十二日归寂。塔于山之北。
润州鹤林玄素禅师
延陵马氏子。晚参威禅师。遂悟性宗。後居鹤林　一日有屠者礼谒。愿就所居办供师欣然而往。众皆见讶。师曰。佛性平等。贤愚一致。但可度者。吾即度之。复何差别之有　问。如何是西来意。师曰。会即不会。疑即不疑。又曰。不会不疑底。不疑不会底　僧扣门。师问。是甚麽人。曰是僧。师曰。非但是僧。佛来亦不着。曰为甚麽不着。师曰。无汝栖泊处。天宝壬辰十月十一日中夜。无疾而逝。寿八十五。塔黄鹤山。敕諡大律禅师。大和宝航之塔。
四祖下七世(旁出)
金陵牛头山忠禅师法嗣
天台山佛窟岩惟则禅师
京兆长孙氏。初谒忠。大悟元旨。乃曰。天地无物也。物我无物也
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:23:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>