<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="进天目中峯和尚广录表,降赐天目中峯和尚广录入藏院札,天目中峯和尚广录序,重刊中峯和尚广录序,天目中峯和尚广录总目,天目中峯和尚广录卷第一,天目中峯和尚广录卷第二,天目中峯和尚广录卷第三,天目中峯和尚广录卷第四,天目中峯和尚广录卷第五,天目中峯和尚广录卷第六,天目中峯和尚广录卷第七,天目中峯和尚广录卷第八,天目中峯和尚广录卷第九,天目中峯和尚广录卷第十,天目中峯和尚广录卷第十一,天目中峯和尚广录卷第十二,天目中峯和尚广录卷第十三,天目中峯和尚广录卷第十四,天目中峯和尚广录卷第十五,天目中峯和尚广录卷第十六,">
<meta name="description" content="中国禅宗语录。简称《中峰和尚广录》。三十卷。元代慈寂编。慈寂(生平不详),中峰和尚的门人。中峰(1263—1323),俗姓孙,法号明本。杭州钱塘(今浙江杭县)人。为临济宗僧人,又称智觉禅师、普应国师。幼时即于天目山参谒高峰玄妙,二十四岁时随其出家,为嗣法弟子。其后居无定所,自称幻住道人。因其德行高超,僧俗共相瞻礼,被誉为江南古佛。元仁宗曾召请入内殿,固辞不受,仅受金襴袈裟及“佛慈圆照广慧禅师”之号。至治三年(1323)圆寂,世寿六十三岁。此书为慈寂等所集中峰和尚之语要,其内容包括示众、小参、山房夜话、信心">
<title>天目中峰广录_中峰明本_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">天目中峰广录</span> <br/>
          作者： <span class="inputVal" id="bkauthor">中峰明本</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]226143</span> <br/>
          说明： <span class="inputVal" id="bkdec">中国禅宗语录。简称《中峰和尚广录》。三十卷。元代慈寂编。慈寂(生平不详),中峰和尚的门人。中峰(1263—1323),俗姓孙,法号明本。杭州钱塘(今浙江杭县)人。为临济宗僧人,又称智觉禅师、普应国师。幼时即于天目山参谒高峰玄妙,二十四岁时随其出家,为嗣法弟子。其后居无定所,自称幻住道人。因其德行高超,僧俗共相瞻礼,被誉为江南古佛。元仁宗曾召请入内殿,固辞不受,仅受金襴袈裟及“佛慈圆照广慧禅师”之号。至治三年(1323)圆寂,世寿六十三岁。此书为慈寂等所集中峰和尚之语要,其内容包括示众、小参、山房夜话、信心铭辟义解、楞严徵心辩见或问,别传觉心、金刚般若略义、幻住家训、拟寒山诗、东语西话、杂著、偈颂等。在这些语要中,中峰广泛运用各种经典要旨及诸宗师的话头。其中经典有《华严》、《法华》、《圆觉》、《维摩》、《楞伽》等经,宗师的话头有达摩、慧能、临济、黄檗、百丈、沩山、洞山等人的言语。中峰在此书中,融合各家之说,主张禅净合一、禅教一致。收录于《卍正藏经》。</span> <br/>
          封面： <span class="inputVal" id="bkimg">Z_1683.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]天目中峰广录
[book_author]中峰明本
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]226143
[book_dec]中国禅宗语录。简称《中峰和尚广录》。三十卷。元代慈寂编。慈寂(生平不详),中峰和尚的门人。中峰(1263—1323),俗姓孙,法号明本。杭州钱塘(今浙江杭县)人。为临济宗僧人,又称智觉禅师、普应国师。幼时即于天目山参谒高峰玄妙,二十四岁时随其出家,为嗣法弟子。其后居无定所,自称幻住道人。因其德行高超,僧俗共相瞻礼,被誉为江南古佛。元仁宗曾召请入内殿,固辞不受,仅受金襴袈裟及“佛慈圆照广慧禅师”之号。至治三年(1323)圆寂,世寿六十三岁。此书为慈寂等所集中峰和尚之语要,其内容包括示众、小参、山房夜话、信心铭辟义解、楞严徵心辩见或问,别传觉心、金刚般若略义、幻住家训、拟寒山诗、东语西话、杂著、偈颂等。在这些语要中,中峰广泛运用各种经典要旨及诸宗师的话头。其中经典有《华严》、《法华》、《圆觉》、《维摩》、《楞伽》等经,宗师的话头有达摩、慧能、临济、黄檗、百丈、沩山、洞山等人的言语。中峰在此书中,融合各家之说,主张禅净合一、禅教一致。收录于《卍正藏经》。
[book_img]Z_1683.jpg


[book_title]进天目中峯和尚广录表
皇帝福廕里大普庆寺臣僧善达密的理诚惶诚恐昧死谨言臣闻佛之生去中国十万里其殁距今二千余年故传道浸微而言禅最病拘则泥乎物诞则离乎真真离而诞益胜故今之眩诞自我者皆诬禅以乱其教其的传真悟超然独异於是者实惟天目山佛慈圆照广慧智觉禅师中峰和尚明本本承嗣高峯原妙妙嗣仰山祖钦钦嗣径山师范范於法系上泝临济义玄为十五世之祖本距菩提达磨实二十九代之法孙也臣谨按先师明本道德行业衣被禅林孤光绝响振耀海宇仁宗皇帝尝遣近臣赐衣锡号英宗在御涣汗继述恩数有加及乎文皇以臣先师之所素履简在圣心於是赐諡与碑諡曰智觉塔曰法云今复际遇皇帝陛下聦明天从圣智日新道轶百王皇建有极崇信佛学垂护正宗遂敢輙冒天诛复有恳请盖自达磨传佛心宗道盛东土虽代有得法称师者然具大辩才大智慧於其教法扶衰拯溺建正摧邪有功佛乘者亦罕见焉惟五季永明智觉禅师延寿慨念天台慈恩贤首性相三宗互相矛盾乃集三宗知法之士更相设难而以心宗旨要折中之於是着宗镜录一百卷其书既行後赐入藏宋元佑间明教禅师契嵩悯世儒辟佛大甚而不知佛学隂裨王化遂着书曰辅教编三卷又念释迦文佛至乎曹溪六祖受授而下历代诸师谱系不明复着传法正宗记十二卷其书亦赐入藏今臣先师明本痛禅学之弊无如今日用救其弊以身先之其所着书因学者不能廓悟神心彻法源底每以聦明之资於古德垂示第一义谛处輙领览为己解也於是着信心铭辟义解一卷每以讲学之士不能无辩诘也於是着楞严徵心辩见或问一卷金刚般若畧义一卷别传觉心一卷因学者不信有悟门而遂溺於邪见未得谓得未证谓证也於是拟寒山诗一百首又着幻住家训一篇以发明真叅实悟之旨因学者每每致问随问而答久而成编曰山房夜话一卷东语西话一卷续集二卷语录十卷别录十卷於戏先师岂好辩哉盖有不得已者也今遂緫加裒录而槩题其编曰天目中峯和尚广录随表进上恭望天慈鉴臣先师之所以立言非徼生荣非觊後福盖以禅学之病沉冥膏肓有大医王不忍闻见於是鍼砭不切无以中其会俞汤剂不苦无以蠲其沉痾是所谓对证之良药卫生之妙道其旨意如此逮与永明明教二师之所垂训实相表里二师所着之书故宋既赐之入藏与诸佛菩萨之所宣说者并行而不悖矣伏念臣先师明本遭值圣明恩渥周至光宠蕃锡独其遗言未得与永明明教之书赐入太藏以故臣夙夜忧叹惧有坠逸伏望皇帝陛下天地之量日月之明容臣蝼蚁之志鉴臣草芥之诚将臣所进先师明本广录三十卷特赐入藏佛学幸甚臣干冒天威下情无任激切屏营之至谨奉书随表上进以闻臣僧善达密的理诚惶诚恐昧死谨言元统二年正月　日大普庆寺臣僧善达密的理上表

[book_title]降赐天目中峯和尚广录入藏院劄
皇帝圣旨里行宣政院准宣政院咨元统二年正月二十六日笃连帖木儿怯薛第二日延春阁後咸宁殿里有时分速古儿赤马札儿台大夫汪家奴院使罗锅殿中喃忽里火里歹等有来本院官撒迪平章不兰奚院使汪束攒古鲁思院使左吉院使燕京闾院使乘哥失里院使喃哥班同知辇真班同佥唆南叅议也先不花经历陈都事等奏在先好师德每撰集来的文字奉皇帝圣旨教刊板入藏经里有来如今为这中峯和尚悟明心地好师德的上头奉札牙笃皇帝圣旨他根底也立了碑来如今它撰集来的文字都是禅宗里紧要的言语有如今依先例将这文字但有藏经印板处教刊板入藏经教揭监丞撰序加与普应国师名字俺行与省家文书教与宣命呵怎生奏呵奉圣旨那般者教火者赛罕院使皇太后根底启呵那般者麽道懿旨了也钦此除钦遵外咨请钦依施行准此除外使院合下仰照验钦依施行须议劄付者右劄付杭州路南山大普宁寺住持准此元统二年五月印日
皇帝圣旨里杭州路余杭县南山大普宁寺住持臣僧明瑞元统二年五月二十八日蒙朝廷差来官賫奉到行宣政院劄付该准宣政院咨元统二年正月二十六日钦奉圣旨节该中峯和尚加与普应国师名字它撰集来的文字但有藏经印板处教刊板入藏钦此除钦遵外咨请钦依施行准此除外使院合下仰照验钦依施行奉此除钦遵外臣僧明瑞今将奉到普应国师天目中峯和尚广录三十卷谨募檀信刊为经板计三函入本寺印造毗卢太藏经院用广流通以此功德恭为祝延圣寿无疆仰愿皇图巩固帝道遐昌佛日增辉法轮常转者元统三年六月日佛智妙应广福大师杭州路余杭县南山大普宁寺住持臣僧明瑞谨题

[book_title]天目中峯和尚广录序
元文林郎艺文监丞叅检校书籍事臣揭傒斯奉勑撰
元统二年正月庚寅朔十日己亥上御明仁殿大普庆寺僧臣善达密的理以其师杭州天目山故佛慈圆照广慧智觉禅师臣明本所譔述诸书緫题曰天目中峯和尚广录三十卷因奎章阁承制学士臣沙剌班奉表以闻愿视五代永明智觉禅师延寿所着宗镜录宋明教禅师契嵩所着辅教编传法正宗记得赐入藏制曰可廿有六日乙卯中书平章政事臣撒▆等言昔诸高僧文字语言凡於其教有所裨辅皆得裒粹奏入大藏遂为故事如本起东南以其道为海宇倡德业纯备绍隆正传仁宗皇帝始赐号法慧复加佛慈圆照广慧之号英宗继御宠赉恩数一如先朝其道臣等槩不足以知之若其为人则颇闻其略盖其所至四众倾向悉成宝坊而本未尝一留自焉顾寻穷山僻绝洲屿崖巢浪宿草衣木食以自绝其声光然而德盛而心卑身遯而名随及已示寂文宗皇帝勑辞臣制碑礼臣定諡諡曰智觉塔曰法云恩数至矣逮陛下临御而其徒以其着书上尘乙览叅会际遇岂偶然哉宜赐其书一如故事编入大藏庶无负国家崇尚佛乘之意臣等谨昧死以闻制曰可其赐号普应国师仍诏臣傒斯序於书之首臣因即其书而窥之见其刊华就实因事明理而其大旨则深惟其教法隆污殊时声实异致不能自已其言耳故言丛林栽培滋植必以其道苟不以其道而偷安利养贪慾瞋恚是皆丛林斫伐之斧斤殒获之霜霰耳故言其教自入中国中更元魏唐宋固尝禁止衰息而其向上诸祖身经百惟道益昌盛譬之人身视若病然而其脉则不病也今则异此识者得不为之寒心至於推明其法必使之断言语绝依解无授受叅则真叅悟则实悟乃始谓之传佛心宗其间煆炼之稳密勘辩之明确无假借无回护凛凛然烈日严霜可畏也已至若提唱激扬则如四渎百川千盘万转冲山激石鲸吞龙变不归於海不已也其大机大用见於文字有如此者谨按菩提达磨十一传至临济义玄玄十七传至仰山祖钦钦传天目原妙妙传今明本妙之居天目坐死关影不出关二十年孤冷峭绝目瞠云汉见者栗然本给侍左右暑寒一草衣不易妙恻然屡令纫浣垢弊不顾也本虽土木骸形而其相好魁硕伟然一代天人师其侍死关昼日作务夜而禅寂克励严苦脇不沾席者十年师资之间究诘研穷洞法源底乃始亲承记莂由是学者辐凑归之然而深自韬晦未尝肯以师道自处也臣复考其行录其大致固已不可彷佛其端倪若其细行则虽大山长谷之间其徒之耄老名德有卒世穷年不能践其实之万分一者然则本之道虽非臣所能测识然即其行以究其言则其为书上肩诸祖并行不悖隂裨皇图光賛佛乘其於圣教岂小补哉岂小补哉谨序

[book_title]重刊中峯和尚广录序
昔在大德延佑之间江之南有大和尚曰中峯本公居天目山发大愿力具大辩才痛救末法之弊大机大用变化翕霍雷震电走如大医王视一切众受病已剧悉皆因其病而药之故其所为书有曰信心铭辟义解曰楞严徵心辨见或问曰金刚般若略义曰别传觉心曰拟寒山诗曰幻住家训曰山房夜话曰东语西话曰续集曰语录曰别录千言万语反覆辨说无非随机开示俾凡叅学之士证上乘也总名之曰天目中峯和尚广录和尚化去其徒表请于朝愿如五季永明寿禅师所着宗镜录宋明教嵩禅师所着辅教编传法正宗记得赐入藏与内典并行朝廷允之镂板於杭之南山大普宁寺未及广布而数遭小刼板与寺俱毁有武弁之士曰张子华者善人也得其残编读之惕然有省于中曰和尚之言切实明快因事示理真对证之良药若我之迷钝且犹有所警发而况圆机之士乎吴山有云居庵亦和尚法嗣所筑也子华谋於其庵之上首智嵩慧泽二师曰吾愿重刊广录以广流通吾损己槖为之倡师等皆唱其道者也幸助我募缘成之二师曰是吾志也时和尚之慈风被於人者未冺乐助者众板材既具择日命工以镂刻焉逾年而功完请余为序呜呼和尚之道大矣其见於虞文靖公集宋正献公本所着塔铭与道行碑者备矣至於广录入藏揭文安公?硕又奉勑为之序顾余何敢追继三公之後纵一言之其於和尚之道犹指虚空而加赞叹安能得其髣佛哉尝试论之言禅不尚文字其来尚矣要之第一义谛非文字亦莫能以传譬之涉长江大河非假舟筏之力未免望洋而退恶能济彼岸故凡传宗之家必有语录者此也夫文字者舟筏之具也何可废哉方元室全盛之日崇尚佛乘前古未有有能续佛慧命大弘法量力尸化权普应十方而无碍者和尚一人而已当其住世王公贵人学士大夫以至遐陬裔域之长攀萝缘磴隮千仞之巅瞻其光仪聆其謦欬得悟於一棒一喝之下固无资於文字及夫报缘已尽光仪不可得而见矣謦欬不可得而闻矣虽欲承其筞励邈不可得犹幸其应世之蹟见於文字者可以为究竟之地不然光沈响绝未有不舍正涂而趋邪道者此广录之书所以不容废也虽然能仁氏之道累千万亿言至於无一言可说乃为大彻呜呼是书也其大彻之门乎是故广录之书完和尚虽已化去四众持诵常如住世之日然则张子华氏有功於心宗之传岂小补哉书凡三十卷字以枚数凡二十一万有奇若其族出之懿承传之的与其纯德苦行之详则有虞宋二公之碑铭在兹不着
洪武二十年岁次丁卯四月佛诞日杭州府儒学教授天台徐一夔序

[book_title]天目中峯和尚广录总目
卷第一之上 : 示众
卷第一之下 : 示众
卷第二 : 小叅
卷第三 : 拈古    颂古
卷第四之上 : 法语
卷第四之下 : 法语
卷第五之上 : 法语
卷第五之下 : 法语
卷第六 : 书问
卷第七 : 佛事
卷第八 : 佛祖賛
卷第九 : 自賛
卷第十 : 题跋
卷第十一之上 : 山房夜话上
卷第十一之中 : 山房夜话中
卷第十一之下 : 山房夜话下
卷第十二之上 : 信心铭辟义解上
卷第十二之中 : 信心铭辟义解中
卷第十二之下 : 信心铭辟义解下
卷第十三 : 楞严徵心辩见或问
卷第十四 : 别传觉心
卷第十五 : 金刚般若略义
卷第十六 : 幻住家训
卷第十七 : 拟寒山诗
卷第十八之上 : 东语西话上
卷第十八之下 : 东语西话下
卷第十九 : 东语西话续集上
卷第二十 : 东语西话续集下
卷第二十一 : 赋
卷第二十二 : 记
卷第二十三 : 箴铭
卷第二十四 : 序
卷第二十五 : 说
卷第二十六 : 文疏    杂着
卷第二十七之上 : 偈颂 (七言长篇)
卷第二十七之下 : 偈颂 (七言长篇)
卷第二十八 : 偈颂 (五言长短篇)
卷第二十九 : 偈颂 (七言八句　七言四句)
卷第三十终 : 偈颂 (七言四句)    天目山佛慈圆照广慧禅师中峯和尚行录    大元勑赐智觉禅师法云塔铭    普应国师道行碑    谢降赐中峯和尚广录入藏并封号国师表

[book_title]天目中峯和尚广录卷第一
天目中峯和尚广录卷第一之上
叅学门人北庭臣僧慈寂　上进
示众
延佑六年九月初六日驸马太尉渖王王璋奏奉圣旨御香入山谒师於幻住庵翼日请师就师子正宗禅寺陞座拈香云此一瓣香虚空包不住大地载不起臣僧明本??向宝炉端为祝延今上皇帝圣躬万岁万岁万万岁陛下恭愿至圣至明如日如月惟福惟寿同地同天次拈香云此香肧胎万象化育两仪仰祝皇太后万岁皇后齐年皇太子千春恭愿天同覆地同擎海同涵春同育又拈香云此香名高列国价重三韩奉为驸马太尉渖王广资福寿伏愿刦外乾坤荣金枝於帝苑寰中日月茂玉叶於王庭又拈香云此香般若为根株仁政为枝叶奉为行宣政院使平章相国阖院官僚同增禄筭伏愿以仁以政涨佛海之波澜为瑞为祥壮皇家之柱石遂敛衣就坐问答不录乃云大道无为大功不宰大善无迹大位不居一切处海印发光千万古金枝挺秀访圆通大士於潮音洞里买石得云饶修如意轮期於明庆寺中移华兼蝶至香风奏四天之乐梵音轰大地之雷二千载已现国王五百刦常为世主一大藏教随机运转百千善行任意发挥祝万岁於九重保三韩於上国此是太尉渖王海印居士寻常行履处只如今日偕行宣政院使平章相国王子从官高登天目下视人寰且佛法相应一句如何指陈匝天匝地祥云起无古无今瑞气腾某道行全亏病衰满体隈藏岩穴惟待殒亡记六载前伏承太尉渖王书币下逮谓得旨南来首谒补陀次登天目今年之夏忽闻王车从至杭继临海岸亲见十二面满月慈容於潮音洞里约山僧见处又却不然其观世音圣相当数年前最初发一念时而满月慈容当处与王之两目如镜照镜自尔凡举一念则一观音示现举百念则百圆通现前所现之圣容随念起处竟莫知几千万身岂特王心为然自车从离京师之日自北而南三千五百里驿程若闻若见俱使知有补陀岩人人心中皆具现观世音菩萨之慈容此又岂数量可知耶如是无刹不现之身皆含裹於王之最初一念而其应现又不止於今日将见亘百千世後传王之躬诣补陀岩使观世音自在神通光明世世增长其无作妙用殊胜功德未易以筭数知也今乃与宣政院使平章相国及王子宰相尚书侍郎舍人宣使一行官从同时会集寻奉王旨谓一众俱欲闻向道之说若使一一请问未免词繁俾陞此座普为众说记得先师高峯和尚三十年深居此山每以一个万法归一一归何处话教人默默提起密密咨叅但不使间断亦不为物境之所迁流亦不为顺逆爱憎情妄之所障蔽惟以所叅话头蕴之于怀行也如是叅坐也如是叅叅到用力不及处留意不得时蓦忽打脱方知成佛其来旧矣这一着子是从上佛祖了生脱死之已验三昧惟贵信得及久远不退转更无有不获其相应者所以古宿有谓但办肯心决不相赚今日太尉王与宣政平章相国王子从官皆是夙承佛记远种灵根而华茂果圆相逢此际岂非一时庆会千古因缘者哉又记得教中有谓若人欲识佛境界当净其意如虚空且净意如虚空置之不问还识佛境界麽如一香一华一旛一幢非佛境界宫殿楼阁园林浴池非佛境界乃至光明殊胜等俱非佛境界本上座今日忍俊不禁指似去也山高水深是佛境界日上月下云腾鸟飞是佛境界明暗色空坏空成住三涂六趣九有四生鑪炭镬汤诸恶苦趣是佛境界诸仁者还信得及麽当知佛境界充徧故众生境界亦复充徧离佛境界外别无众生境界舍众生境界外别无佛境界所谓佛境界者极而言之迷则佛境界俱是众生境界悟则众生境界俱是佛境界如楞严谓如我按指海印发光汝暂举心尘劳先起此说岂有定体耶谓海印者广周法界不於印外别容有一法而得安住一切诸法皆海印之真光含摄诸尘圆裹三际此印随佛心量建立无异无别不增不减而众生界亦复如是但悟迷之有间也使我广说循环莫尽恐稽王听不欲词繁记得昔日赵王访赵州和尚州不下禅床乃问王曰会麽王云不会州曰自小持斋今已老见人无力下禅床道尊德备须还赵州不下禅床师法有在无端末後垂示大似偷心未忘不妨使人疑着争似幻住以三千六百丈天目山为禅床行则与王共行坐则与王共坐或有人问其中事若何听取一偈圆通示现潮音洞幻住深栖天目山至竟不能逃海印嘉声千古播人寰 (中会元云成都府正法灏禅师云宗风千古播嘉声)
平江路鴈荡幻住禅庵示众慧劒单提日用中天然元不犯磨砻神号鬼哭丧魂胆遍野横屍不露锋古人与麽说话已是自伤己命了也殊不知我王库内无如是刀嗟夫叅学之士不知此心空寂本来清净於一切法元无取舍只贵翻身一掷抹过太虚脱体无依随处自在更说甚麽生死涅盘真如烦恼犹如昨梦何有於我哉到这里却不妨从空放下更就他尊宿痛钳鎚下煆链一回等闲伸出三头六臂将从上差别因缘聱讹公案缚作一束抛在他方世界之外便乃索空双手向閙市门头孤峯顶上现神通十八变使他依门傍户者斫额有分所以达磨西来谓之单传直指初无委曲後来法久成弊生出异端或五位君臣四种料拣三关九带十智同真各立门庭互相提唱虽则一期建立却不思赚他後代儿孙一个个浑身堕在叅天荆棘中枝上攀枝蔓上引蔓但见葛藤遍地无有出期逗到头白齿黄忽然命根子於欲断未断之际返思从前知解毫发无灵甘赴死门悔将奚及近代藂林如此叅学者波荡风靡十人而九矣於戏望他法社之兴藂席之盛其可得哉间有真叅实悟底尊宿出兴于世欲拯救此弊无处发药不得已於第二门头别开一路将个无义味话头放在伊八识田中只待伊奋起根本无明发大疑情猛利无间纵致丧身失命亦不放舍久久纯熟自然人法空心境寂能所忘情识尽和个话头一时忘记瞥尔向不知不觉处蹉口一齩百杂粉碎转得身来信口道信步行觌体纯真初无拣择全生杀於一茎草上空古今於三寸舌头岂与他顺朱填墨者同日而较其得失哉然则恁麽为伊亦是作死马医了也儞不更向这里磨砻志气抖擞精神一往直前以求真脱是自弃也中间多有一等好兄弟不能发决定志因做到不奈何无下手处着脚不牢便生退屈正此拟议蓦地被人牵引向册子上论量经教中引喻不待悟明自立知见直饶儞论得谛当喻得明白殊不知正是依他作解障自悟门杂毒入心佛亦难救更有人谓我根器狭劣卒不可到先且发菩提心兴普贤愿兼修白业以为由渐者此等谓之孤负己灵埋没先德又有人谓道无言而不显体无用而不彰便乃渔猎见闻博求胜解者此等谓之痴狂外边走又有人谓昏沉散乱似难屏除便乃息虑停机枯心死志坐在蒲团上如一堆朽木相似忽然忘四大虚六情以为极则者此等谓之解脱深坑死水里浸又有人认个昭昭灵灵监觉者为自己法身便谓山河大地不碍眼光明暗色空元非他物一认认定此等谓之唤驴鞍桥作阿爷下颔又有人向他古人垂手处妄生穿凿谓一句是半提两句是全提揣按不行处唤作向上机坐脱立亡唤作末後句中间又将古人语言透漏处从头注解口耳相传以为究竟者此等皆是西天九十六种之数中间差别异端不可枚举总而言之无他盖为当人元无正念不发真心又不曾实为生死大事兼之又不具叅学眼自别白邪正师法所以坐在里许不肯知非遂致红紫乱朱使他晚学初机难於趣向於是劳他先圣千绪万端设出方便特不过为伊解其黏去其缚耳今则我这里也不敢自出己见更远引古人入道因缘为伊证据去也要知一踏到底更无回互者但看僧问古德云学人不识佛乞师指示德云我说恐儞不信僧云和尚重言争敢不信德云即汝便是僧云如何保任德云一翳在目空华乱坠僧遂领悟这个岂不是一踏到底底样子这僧自非真个悬崖撒手直下承当安得便恁麽剿绝当时傥存毫发许心意情识於其间便是百刦千生也无他领悟处诸人还知麽且看从头注破学人不识佛乞师指示合取狗口我说恐儞不信作贼人心虚和尚重言争敢不信犹自不知非即汝便是将谓有多少奇特如何保任脚跟下好与三十痛棒一翳在目空华乱坠脱赚阎浮多少人僧遂领悟三生六十刦儞诸人还知落处麽也须学这僧向己躬下一踏到底始得要知持经论教谈名说相者但看良遂座主见麻谷谷闭门不接遂次日再往谷复闭门遂乃扣门谷问阿谁遂拟应名忽然有省乃曰和尚莫谩良遂良遂若不来见和尚洎被经论赚过一生谷乃印可遂归罢讲谓同学曰诸人知处良遂总知良遂知处诸人不知乡使谈经论教可以个得则良遂不必扣麻谷之门儞看他末後道良遂知处诸人不知且不知底是何事更为伊从头注破良遂见麻谷弃却黄金抱碌甎麻谷闭门不接将谓别有长处遂乃扣门劒去久矣汝方刻舟谷问阿谁抛糠引狗拟应有省已迟八刻我若不来见和尚洎被经论赚过一生更叅三十年谷乃印可胡麻厮缴良遂知处诸人不知依旧可怜生这里岂是儞循行数墨依文解义底道理也须亲见良遂悟处始得要知自负知见下视诸方者但看黄龙和尚请益慈明老人明问曰公学云门禅必善其旨如云门放洞山三顿棒是有吃棒分无吃棒分龙曰有吃棒分明色庄曰从朝至暮鹊噪鸦鸣皆应吃棒龙罔措遂炷香作礼明复举赵州勘婆话诘之龙汗下不能加答次日又诣见明诟骂不已龙曰骂岂慈悲法施耶明曰你作骂会那龙於言下大悟呈颂曰杰出藂林是赵州老婆勘破没来由而今四海清如镜行人莫与路为雠明以手指没字龙即易以有字明颔之黄龙未见慈明时领众行脚气吞湖海後云峯恱和尚知其未到一夜激发令见慈明所以显如是之机用也儞诸人还知麽更听从头注破有吃棒分无吃棒分点火开门照贼归有吃棒分依旧扶墙摸壁从朝至暮鹊噪鸦鸣皆合吃棒拖不入了也炷香作礼堕坑落壍看赵州勘婆话且作死马医诟骂不已犹自口忉忉骂岂慈悲法施耶气急杀人慈明当时见他恁麽道便与索性一顿痛棒打出不惟正令全提亦要使他光前绝後无端便向他道儞作骂会那致使黄龙复堕泥水便道杰出藂林是赵州少卖弄老婆勘破没来由便是有来由也只道得一半而今四海清如镜那里洎行人莫与路为雠犹欠悟在所以道纤毫不透如隔铁围自非向他毒恶钳鎚下揩磨净尽岂有了办底时节儞更要知多闻博览口耳传受者但看香严叅沩山山问曰闻汝在百丈先师处问一答十问十答百此是汝意解识想生死根本父母未生时试道一句看严茫然无对屡乞沩山说破山曰我若说似汝汝已後骂我去我说底是我底终不于汝事严即焚弃平昔所看文字自誓此生作个长行粥饭僧乃入山结茅自处一日因芟除草木以瓦砾击竹作声有省遂遥礼沩山赞云和尚大慈恩逾父母当时若为我说破何有今日之事乃述颂曰一击忘所知更不假修持动容扬古路不堕悄然机处处无踪迹声色外威仪诸方达道者咸言上上机儞看他出词吐气处岂是勉强做作得来又岂是记持学解口耳传受得来今日索性不惜口业更为诸人注破沩山道父母未生时试道一句看贼无种相鼓笼香严茫然无对不欠一丝毫屡乞说破胡饼里讨甚麽汁我说底是我底终不干汝事将谓将谓元来元来严乃焚弃文字结茅自处错击竹有省邪法难扶遥礼沩山面皮厚多少若为我说破何有今日之事如何是今日事一击忘所知那里学得来更不假修持远在动容扬古路碍塞杀人不堕悄然机未敢相许处处无踪迹要眼作麽声色外威仪莫谤他好诸方达道者那个是咸言上上机承虚接响所以道向自己胷中流出盖天盖地回观见闻学解者又何翅以十较百以千较万矣乃至圣贤应世所有遗言往行皆历代之元龟百世之师法於此可不发深省哉是则是矣须知男儿自有冲天志不向古人行处行且作麽生是冲天志咄不是知音徒劳侧耳
示众瞻在前忽在後竹鷄昼啼华鲸夜吼未了听一言如今谁动口嗟夫学人将此一等言句作个相似底道理商量把自家一片洁白田地添这般野狐涎沫点污了也却不思古人开口处如大火聚如大风轮无儞凑泊处又如吹毛利劒等闲拈出直欲要断人命根此岂可以心意识卜度而为得哉若然则阿难不假再修干祖不劳断臂何则彼阿难二祖聪慧过人意识明了如汝所解者彼岂未闻耶盖是心不妙悟见地不脱若见地不脱则动是情意识辊作一团在处依草附木承虚接响致使上味醍醐蕴在伊不净器中变成毒药一切时中如个不解脱鬼相似见人说心说性便乃扶篱摸壁凑泊将去才见有人举起没巴鼻捩转面皮突出牙爪处未免意识不行便乃浑仑吞枣如此等人日用一心中常有二主互相起灭有时缘般若则忘世谛或缘世谛则忘般若自不知是脚跟下蹉过却谓我工夫未熟履践未纯而然便乃精修白业作有漏因以为资助又有一等颟顸佛性儱侗真如者日用遇一切境界只作一个道理硬自排遣乃至破律仪犯禁戒皆无忌惮及乎弄到差别境中排遣不行处自不知是当面着谩却谓我力量未充闻见不广而然便乃叅求古教该博见闻又或忘形死心停机息念以资狂慧如上二种学者盖为自无正念况是打头不曾遇着个咬猪狗手脚底宗师与之涤荡坐在病中不自觉知终日肆口而谈纵舌而辩总是隔靴抓痒如此叅学要与生死岸头一念相应如吹网欲满非愚即狂也近世为人师者往往不能穷其源底但欲学人速得知解暖热门庭多将个瑞岩主人公临济无位真人即心是佛他是阿谁等语与人打交辊亦不顾他立脚未稳生恐他不能领解又向他道叅底是谁学底是谁要见本性底是谁只欲他便向这里认个光影使其擎拳竪指进前退後不离当处便是西来本意矧乎学人不识好恶堕他窠臼如油入面不得出头诚可哀悯良由不知众生心中圆净湛然元无污染只为情生智隔想变体殊一妄瞥兴万缘各立外则妄见山河大地明暗色空内则妄见四大五蕴见闻知觉乃至八万四千尘劳及与菩提真如涅盘佛性等相皆不出此一妄而有然此妄念若欲去除直须是工夫纯熟脱落根蔕坐断圣凡划然开悟不则直饶儞见超千祖慧过阿难正是坐在第八识中以识去识以妄遣妄如避身影於日中灭眼华於空里徒自劳神转成差别所以从上诸老宿不奈伊何拈出一把折柄刀刺在伊命根上待伊捱到转身不得处夺命一挨卒地断爆地折妄消想灭见谢执忘便见森罗万象廓尔平沉闻见觉知当处解脱乃至并百千世界融归一心自然法法全真头头显露然虽如是若要向衲僧面前开口吐气更须朝打三千暮打八百待伊死枯髅上活眼重开方有语话分大都是无量刦中生死根本今日要与一期和盘翻转岂易事哉如其不尔儞但以妄想心生妄想见怱怱草草认个目前监觉昭昭灵灵吃饭着衣开口动舌底唤作自己又妄认山河大地鹊噪鸦鸣风动尘起处唤作法身却不思命根未断见地不脱坐在六尘缘影里不肯知非有时被人说个不是便乃牵引古人谈玄说理处从头印过只与麽麻缠纸裹依稀彷佛辊过一生逗到腊月三十日四山交逼真境现前换却眼睛从前认底緫皆不是了也到这里甘听处分噬脐何及然後招妄谈般若欺罔圣贤之报百刦千生受诸苦楚如此等事从古至今赚人多矣岂不见古人有偈云学道之人不识真只为从前认识神无量刦来生死本痴人唤作本来人本上座到这里事不获已更为伊与古人翻欵去也学道之人不识真用识作麽只为从前认识神也不较多生死本即不问如何是本来人喝一喝切忌错下注脚
圣节示众大哉乾元至哉坤元一气含容万有民无得而名焉功高列圣之上德迈羣王之先荡荡乎用大巍巍乎体坚龙抱九重天上日真光垂照万斯年大众还知麽即日瑞分刹土春满寰区大毘卢顶分身优昙鉢华吐焰以故天下称之为圣人之佳节也但生植於天地之间者莫不被其泽惟我释氏之流乃被其泽之尤者也何以为然盖孤虚柔弱而不能自立也言孤则远离亲族不营世家言虚则寄食檀门栖迟林麓言柔则潜心空寂守节循规言弱则守护性真不与物竞自非圣人不忘佛嘱曲垂外护则僧园资具安敢自称常住而不遭陵夺於他人之手乎由是吾侪安居暇食一时一刻咸出圣恩虽天覆地擎不足云喻使尽形求法终身向道至若忘躯毕命亦不足以酬其万分之一岂容懈怠懒墯虚延白昼而更驰情於利欲者乎兹遇圣节曲引微忱以相勉励记得後唐庄宗皇帝问兴化和尚云朕收中原获得一宝只是无人酬价化曰请陛下宝看帝乃引手舒幞头脚化曰君王之宝谁敢酬价龙吟云起虎啸风生则不无庄宗兴化若曰酬中原宝价至竟未曾定夺臣僧遥对天庭輙成一偈盖天盖地中原宝无古无今塞太虚价重乾坤酬未得伫看皇化越唐虞
清明示众春溢重山翠欲流子规啼血正绸缪纸钱灰满千家塚哭到斜阳恨不休大众这个是清明时节之即事也岂止今日为然去年清明也恁麽前年清明也恁麽又前年清明也恁麽乃至逆数到威音已前其乌啼绿树人哭荒丘亦未尝不恁麽也何则盖一妄根於自心乃不知生灭去来聚散得失皆由妄现於妄境中祖父子孙弟兄夫妇互相酬酢结为爱见念念攀缘至死不休良可哀悯诸禅德个个入门相见时指称生死事大无常迅速岂外乎此耶儞但目其感慕之色耳其哀号之声直下不能混入灵源并归真际要脱他无常生死也大难此事须是着实到这田地不涉第二念不见第二人方堪负荷苟非能所脱落身心悟彻底自余有一等阐提汉趂一时狂见也随人道无儞无我无生无死说得也相似殊不知脚跟下红丝线不断正是益增其识妄耳昔灵云和尚举眼见桃花便道自从一见桃花後直至如今更不疑香严和尚扫地次击竹有声便道一击忘所知更不假修持此二尊宿便是闻声见色彻见己躬底样子盖其多生积世参扣祖意乃验於此故永嘉谓吾早曾经多刦修不是等闲相诳惑岂似今日不本悟明惟以狂知妄解强陈己见屈辱先哲宁不扪心负媿哉今日事不获已更说一偈收起葛藤今古清明节禁烟道人住处不如然地炉深拨枯柴火砂罐频煨野涧泉击竹见桃心有契化钱酹酒事无偏男儿未具超方眼莫道曾参佛祖禅
重阳示众大众俗筵以茱萸饮酒僧舍以茱萸吃茶理无异辙事同一家却笑陶彭泽无钱对菊花林下道人都不顾从他时节自交加诸禅德方叹九旬夏满又惊九日秋深流光如射不可把玩己躬下事还作麽生折合古者道参禅一着要敌生死不是说了便休既是休不得且如何说个休得底道理若要休除非心悟彻凡圣一齐收儞既未由悟彻此心茱萸茶黄栗粽吃了一顿听本上座口忉忉说一上又唤作应个时节似恁麽唤作抱道衲子灯笼露柱忍笑不禁带累他佛祖俱成虚设有志丈夫终不肯如此懡[怡-台+罗]举起个所参话凛凛如一人与万人敌相似政与麽时转步不得畏怯不得思筭不得指点不得乃至种种俱不得惟有一味拌性命向前迎敌便是佛来也与之一刀两段胷中更无一点顾虑更说甚麽茱萸茶黄栗粽常住办也得不办也得一念子空荡荡虚寂寂冷氷氷气忿忿只有个生死无常与所参话未能透脱安有闲情妄随异念耶记得汾阳和尚道一句明明该万象重阳九日菊华新以之颂三玄三要且今日是重阳九日满眼黄华儞向甚处见临济三玄三要如其未委则老汾阳不免授舌犁耕有分各请归堂体取
结夏示众护生须是杀干戈满地杀尽始安居荆棘参天会得个中意犹较些子铁船水上浮远之远矣此四转语内有一语是宾有一语是主有一语全宾是主有一语全主是宾这里缁素得出便见临济大师道有一无位真人在赤肉团上出入诸仁者莫是护生须是杀杀尽始安居是麽莫是会得个中意铁船水上浮是麽莫是全宾是主全主是宾是麽莫是前宾後主前主後宾是麽若恁麽会要见无位真人更过三生六十刦亦未敢相许在众中忽有个傍不甘底出来道灵山密付底少室单传底秘魔擎底俱胝竪底雪峯辊底投子提底岂不是无位真人乃至现前大众两足踏地握节当胷摇麈尾鼓唇皮做模打样进前退後底岂不是无位真人咄儞这般见解正是指鹿为马唤奴作郎莫说无位真人便是影子也未梦见在纵使儞倾悬河之智辩运掣电之神机自一句至无数句从今日说到尽未来际待伊言穷理尽处我则轻轻引手挟鼻向伊道料掉没交涉既然如是且作麽生是无位真人乃屈指数云今朝十五明朝十六小尽廿九大尽三十数到七月半却好九十日儞等诸人讨甚麽碗
天目中峯和尚广录卷第一之上
校讹
(十三叶第九行)捱 (误作握从南改正)
(十三叶十三行)开 (误作问从南改正)
(十四叶第一行)麻 (南作茅)
音释
廕   (於禁切庇也)    濅  (子鸩切渐也)    则泥  (泥奴计切滞也)    眩  (黄绢切自矜也)    泝  (桑故切逆流而上曰泝)    諡  (常利切诔行立号以易名也)    轶  (夷质切超过也)    裨  (班麇切补也)    谱  (博古切世系曰谱)    裒  (蒲侯切聚也)    槩  (古代切大率也)    徼  (坚尧切求也)    觊  (居义切希望也)    肓  (呼光切心上鬲下曰肓)    鍼砭  (鍼诸深切与鍼同砭陂验切以箴石刺病也)    剂  (才诣切药剂也)    痾  (鸟何切沉痾深病也)    札  (侧忧切)    歹  (五割切)    唆  (苏禾切)    俺  (於劒切)    怎  (子吽切)    赛  (先代切)
序
傒  (胡鸡切)    譔  (雏绾切譔述也)    奎  (倾畦切)    撒  (桑割切)    裒稡  (稡祖外切会稡也)    宇  (王矩切天地四方曰宇)    赉  (洛待切赐也)    屿  (象吕切山在水中曰屿)    遯  (徒困切隐也)    刊  (丘寒切削也)    斫  (职畧切折也)    殒获  (殒于敏切飘零也获胡郭切枯槁也)    霰  (思见切雪霰也)    罹  (隣知切忧也)    煆炼  (煆丁贯切炼郎甸切煆炼陶铸也)    确  (苦角切坚也)    峭  (七肖切高峻也)    瞠  (抻莫切直视也)    栗  (力质切竦缩也)    纫  (尼邻切以线贯针也)    脇  (虚业切腋下也)    莂  (必列切)    辐凑  (辐方六切轮轑也凑含奏切聚也)    韬  (土刀切藏也)    悖  (蒲昧切乖也)    翕霍  (翕许及切霍忽郭切翕霍疾也)    剧  (奇逆切甚也)    镂  (卢候切刻也)    毁  (许伟切焚也)    弁  (皮变切冠也)    惕  (他历切怵惕也)    暠  (古老切)    槖  (他各切无底囊也)    ?  (无贩切)    陬  (子侯切边隅也)    磴  (丁邓切登陟之道)    隮  (践西切登也)    聆  (郎丁切听也)    謦欬  (謦弃提切欬苦盖切謦欬逆气也小曰謦大曰欬)    励  (力制切勉也)    邈  (莫角切远也)    蹟  (资昔切与迹同)    夔  (渠为切)
语录
爇  (如劣切烧也)    肧  (铺回切孕也)    寰  (胡关切宇也)    阖  (胡腊切緫合也)    轰  (呼宏切群车声也)    蓦  (莫白切)    赚  (伫陷切失实也)    鎚  (直乘切与椎同)    聱  (牛交切聱讹不平易貌)    抛  (披交切掷也)    瞥  (普蔑切过目暂见也)    齩  (五巧切啮也)    觌  (亭历切见也)    儞  (女氏切汝也)    揣摸  (揣楚委切度也摸莫胡切扪摸也)    黏  (尼占切相着也)    跟  (古痕切足踵也)    厮缴  (厮息兹切犹相也缴古了切缠也)    诟  (许遘切詈也)    颔  (五感切点头以应也)    沩  (俱为切)    悄  (七小切静也)    辊  (古本切)    颟顸  (颟莫官切顸许干切)    儱侗  (儱力董切侗他孔切)    抓痒  (抓侧交切搔也痒余两切肤欲搔也)    噬脐  (噬时制切啮也脐徂奚切肚脐也)    忱  (时斟切诚也)    煨  (乌回切)    酹  (卢对切醊祭以酒沃地也)    粽  (作弄切)    懡[怡-台+罗]  (懡亡果切[怡-台+罗]来可切懡[怡-台+罗]面慙貌)
天目中峯和尚广录卷第一之下
叅学门人北庭臣僧慈寂　上进
示众
师子正宗禅寺示众所起之因既的所期之果必亲所操之志惟真则其所诣之地不期实而实矣教中谓三世如来咸为一大事因缘出现于世欲令众生开示悟入佛之知见谓佛知见者乃破生死根尘之利具也佛祖谛观三界诸微尘刹满中众生无一刹那而不受生无一刹那而不变灭浩浩乎不可以数计也而况妄情起灭刹那不住生死之理岂细事哉由是佛祖哀之於大寂定中随其迷妄为转法轮依处依缘多立名字谓之华严法华谓之楞严圆觉乃至菩提涅盘真如般若正法眼藏涅盘妙心等一依此心建立名常异而体常同也名异故方便善权体同故不离本际必欲众生悟本际越生死情妄而後已凡学者跨门靡有不以为生死事大无常迅速而为辞者逮扣其所以或者茫然无所加对或者谓自出母胎至命光迁谢其生不知来死不知去是生死也又或指终日竟夜念虑迁流後念倐生前念忽灭取舍去来纷然无绪寝兴变化未尝暂歇皆生死也是说不越分段变易二种生死极理原之皆枝叶尔非根本也谓根本者性真圆明本无生灭去来之相良由不觉瞥起妄心迷失本源虚受轮转以故教中谓迷之则生死始悟之则轮回息盖根乎迷而本乎妄也楞严会上富楼那问清净本然云何忽生山河大地此问盖迷真起妄成立生死之因佛答以大地山河皆如来藏乃返妄旋真破除生死之要旨也以迷故引妄入心积集倒见圆觉喻之如四方易处迷妄在眼不惟所见之色是生死以至离种种色象纯见於空空亦是生死迷妄在耳不惟所闻之声是生死乃至离声即寂当知其湛寂无闻亦是生死以至意缘善恶不惟恶是生死善亦未尝不是生死积为念虑非惟动念是生死至于息念亦是生死以缘配之不惟染缘是生死其净缘亦是生死以觉论之不惟不觉是生死其念起即觉亦是生死仰而观之之谓天俯而视之之谓地广而窥之之谓法界大而量之之谓虚空总不出见分皆生死也当知此心未即了悟使其立地成佛要且亦在生死网中原夫生死之大欺凡压圣笼古罩今未有一法不遭其沦溺者以故目之曰大事因缘有等阐提汉闻说个生死乃掉头不顾遽引经书文字中相似语言谓法性清净犹若虚空世界坏时此性不坏圆满湛寂逈绝动摇声色全真见闻不昧所谓佛身无为不堕诸数何处更覔生死去来之迹有问生从何处来便道水流元在海死向何处去遽谓月落不离天似此等见解唤作吃铁棒陷铁围之张本儞若不曾向真实法中脱然超悟更於悟外别立生涯不存窠臼岂堪於生死岸畔立得脚牢苟或纤毫不尽未免复为胜妙境缘惑在那边起诸异想虽曰晓了其实未然古所谓努力今生须了却莫教永刦受余殃又云八十公公入场屋真诚不是小儿嬉惟有痛以生死大事为己重任者一切时中卓卓地单提此事蕴之方寸向三根椽下淹没三十年二十年宛同一日於大方之外阔跨三千里五千里不间丝毫废寝食忘寒暑耐寂寞禁熬炼泯爱憎离顺逆空能所融是非死尽偷心方堪凑泊古人谓叅禅一着要敌生死不是说了便休前辈叅禅大有样子一一皆是竿头进步撒手悬崖豆爆冷灰死中得活备尝艰苦不惮勤劳挫锐解纷埋光钟彩不肯以小成近効而生自足之心盖知生死根尘大於虚空广於法界况是历涉多生熏链成熟纤毫不尽便是铁围所以立志如敌万人一步要跨千里尽形骸面皮铁石穷岁月肝胆氷霜忘利养於念端空名位於世表无念尚虞滞迹有佛安得肯为非效学而能盖真实为生死者曾不期然而然矣今人反是才跨门来立脚未稳以聪明之资打头逴得个自性离生灭真身绝去来底现成说话以为本柄自己脚跟下未曾卒地折爆地断底一条生死命根置之无事甲中取性向佛祖顶[宁*页]上高挥大抹自谓禅学理应如是奈何实地上工夫未曾亲到不知据广床说大话打圆相卓乌藤一一皆与生死根尘交光接影而况心尘易壅识马难调爱见之习潜兴贪妄之情默运轮回未断而益炽生死未空而愈滋藂林衰替法社荒凉未有不本於此者所谓不是说了便休斯言岂欺人哉盖实有如是事也儞不思为生死根尘笼络在涂炭中一日一夜万死万生形飘劒戟业坠火汤改头换面备尝楚毒这个都是堕生死恶道底家常茶饭无量刦来不是不曾经历今日要将此根深蔕固底生死牢关一回翻转岂易事哉更若顾利害较得失择甘辛存取舍则生死根尘又将接续去也或者谓展转流浪且置之不问轮回生死不由超悟还有休息之时节也无对曰譬如猛风吹海欲其波浪自息岂可得乎其生死苟有自息之时则佛祖不须兴慈运悲曲施方便一至於此也是故尘沙可数而生死莫知其数量沧溟可饮而生死莫知其边涯当知无量刦来为生死流转至于今身於苦於乐以昇以沉竟莫知其几矣以迷妄所蔽不自觉知只据现量较之却似今日方从头起当知未来汩没浩无边涯推其所因非天降非人与一由迷妄所致好趂今日身强力健提起个无义味话头猛奋精神一踏到底恁时说有生死也得说无生死也得回古风於刹那播玄机於当念如壮士屈臂师子游行岂小根劣器者所能拟哉
示众云门话堕赵州勘婆唯之与阿相去几何焦尾锦鳞跃开地网摩空俊鹘透过天罗不动一尘知落处二千年事不争多还会麽如或不然更为儞重下注脚记得雪窦和尚颂为道日损有偈云三分光隂二早过灵台一点不揩磨贪生逐日区区去唤不回头争奈何拆东篱补西障回地轴转天关在雪窦则不无争奈此四句遭人捡点三分光隂二早过向甚处去也灵台一点不揩磨无儞下手处贪生逐日区区去何处不称尊唤不回头争奈何直得分踈不下高高峯顶行擡脚不起深深海底坐打衣不湿雪窦平地上把人埋没捻指二百余年今古之下乏人点捡幻住也有一偈还有捡点者麽须早出来不然则就与拈出去也三尺黑蚖眠暗室一双白鼠囓枯藤家山咫尺无行路有底闲情逐爱憎
解制示众临济喝得口破德山棒得手折雪峯是甚麽云门乾屎橛千七百个老骨挝开口重重纳败阙争似幻住一夏九十日无禅可叅无法可说把个无义味话抛在诸人面前指鹿为马证龟成鳖逗到今朝灵验全无露柱灯笼与禅板蒲团互相欢悦惊起目犍连尊者忍俊不禁铁锡敲开地狱门刹那灭却阿鼻业诸禅德还知麽此事且置九十日内谓之禁足谓之护生谓之安居谓之圣制一日鉢盂两度湿毕竟为个甚麽古教谓迷之则生死始悟之则轮回息然悟之则不复与论既曰未悟决定是迷迷之则无常生死念念开端尘尘肇始恒河沙刦出没昇沉卒未有了日在无常杀鬼谁管儞山中坐夏来莫说与麽坐一夏儞若不精勤勇猛如救头然曲徇世情横生妄见披襟闲谑曳履高心渔猎古今虚延岁月似与麽过得百千万亿夏惟长业轮全亏道用今日九旬制满三月功圆被人问着水牯牛作麽生猢孙子作麽生只与未结夏前宛尔无异岂不孤他佛祖垂教天龙拥护檀信供给王臣加被者哉在今日事不获已更与诸人展个宽限初发心为生死入道之日即是结制於中也不论九十日九十月九十年但念念不退转念念不间断念念不休息念念不弃离叅之究之决之择之直至心空及第脱略见闻打破漆桶之顷便是解制之日也儞不见古教谓如一众生未成佛终不於此趣泥洹这个说话固是悲愿弘深殊不知绵里之刺蜜中之砒直是恼人怀抱大丈夫或不趂此一期透脱自甘流浪岂理然哉记得僧问赵州万法归一一归何处州云我在青州做一领布衫重七斤谩陈一偈以遣时缘七斤衫重出青州老赵州禅触处周圣制九旬今日满杖藜千里又惊秋
岁朝示众大众达磨大师来也还见麽见不见且止儞道其来所为何事乃言今日年新月新日新以至森罗万象山川草木同时俱新惟我单传直指之道置之熊耳峯畔千余年尘堆垢积草长醭生直是无人顾着今日乘此佳节敢借庵主拂子拄杖与之震动发挥也要一回斩新垂示因告之曰此道自虚空万象有无情等四圣六凡各各本来具足谓单传传个甚麽直指所指何事离此道外莫别有向上事麽时老达磨不觉含羞而去虽然事无一向今日既是应个时缘不免因行掉臂去也以拂子击拄杖一下云诸人还见麽还闻麽直下尘消垢落影现光浮觌面相呈更无隐覆如其不荐切不得将心凑泊举意测量欲得混融别无方便普请诸人猛将旧年所做底窠臼尽底掀翻只从今岁朝斩新提起所叅底无义味话头别立生涯叅取於此三十六旬二十四气之中也莫问大尽小尽今朝明朝绵绵不休密密无间但有片饷精神亦不得等闲虚弃直得心无异缘念空羣妄蓦忽於用意不及处劈面撞着方知日日是年朝时时是岁旦谯楼画角幽幽清响起孤城钜阁华鲸浩浩洪音鸣梵苑黑漆桶望空[跳-兆+孛]跳黄金圈帀地腾骧毘卢向上未闻此等风规威音那边安有这个消息且道是甚麽消息座上客惊槐国梦屋头春发少林华
开炉示众世界阔一丈古镜阔一丈儞还知蒲团上一个吞不下吐不出底无义味话头也阔一丈麽这里一肩荷负得去便可唤火炉作古镜唤古镜作世界都无异致如其未尔火炉与古镜世界与话头相违不止三千里何以如此盖能所分别作障碍觌体如银山铁壁之坚只此便是生死轮回根本故楞严谓根尘同源缚脱无二识性虚妄犹若空华由尘发知因根有相相见无性同於交芦这里无儞动步处无儞着眼处昔安楞严读到知见立知即无明本知见无见斯即涅盘虽破句读之其桶底子当下脱落直得七穿八穴洞见老释迦心肝五脏直下唤古镜作火炉不妨洞照森罗万象唤火炉作古镜不妨重炙冰霜面皮洗尽见尘绞乾情浪无第二念无第二人唤南作北敲东击西死柴头上烂发心华水底辉腾赤焰冷灰堆里拨出火种毛端盘结青烟一切处和气蔼然一切处阳春燠若信手拈来安有一毫剩法与人为知为解者哉年来佛法无灵往往将根尘识妄认作真心说得宛然了无交涉记得儒人劝学有诗谓击石乃有火不击元无烟人学始知道不学非自然此说虽曰训蒙於禅学分上说得恰好何以知然谓石中有火不以智巧击之引之则终於不遇也今人惟知石中有火未曾施半钱智巧之力击之终日指此冷石说火之用说到眼光落地依前只是块石头要覔一点火为用了不可得此是不肯死心做工夫以求正悟惟记相似语言而说禅者是也更有一等阐提人闻说石中有火急碎其石欲取其火乃至碎抹为尘终不得火却不责不以智巧求之便乃不肯信石中果有真火此是不信自心成佛之凡夫也此说且置何谓智巧勉向第二门头立个喻子首以信根为石次以无义味话头为击石之手又以坚固不退转志愿之铁打个火力乃以精勤勇猛不顾危亡之力向动静闲忙中敲之击之使不间断又必待无量刦中蒙佛祖授记般若种性乾草蓦忽相承是谓智巧也引起一星子延燎不已直教三千世界化为焦焰复何难哉舍此智巧未见有烧物之火无缘而自出也记得百丈令沩山拨火沩拨之不得丈躬拨得之谓沩曰儞道无这个聻直下还着得智巧也无聊说一偈十方世界火炉阔冷灰堆里深深拨得一星儿遽喜欢今古拈来閙聒聒诸禅流休抹挞燎却眉毛莫便休或不如斯遭冻杀
佛涅盘日示众昔佛於娑罗双树间以手摩胷普告大众曰汝等善观吾紫磨金色之身瞻仰取足毋令後悔世尊大似罗公照镜取笑傍观若曰紫磨金色之身以至蚊虻蟭螟皆无欠少不使其各各自观而观於我耶又道佛身无为不堕诸数又云凡所有相皆是虚妄遮里还许手摩卍字胷得麽不然古德有颂谓彩云影里神仙现手把红罗扇遮面直须着眼看仙人莫看仙人手中扇直饶便向摩胷告众处洞见紫磨金色之身殊不知已是金尘入眼毒刺投心会得十成转增情妄迩来为师为徒鲜有不堕此途辙盖不求正悟惟贵傍通者也诸禅德要亲见世尊涅盘妙心且莫忽忽草草但於三根椽下七尺单前朝而叅暮而究拌取三二十年始一人与万人敌相似忽然冷地撞着於死枯髅上顿开活眼始知紫磨金色与涅盘妙心一切智智清净无二无二分无别无断故拟心领荷早涉途程如太阿锋如大火聚苟非真正体裁全身涉入自余思而知虑而解且喜没交涉大众即今还有能全身涉入者麽更听说偈紫磨金色涅盘妙心未由契悟莫向外寻提所叅话保护寸隂万仞壁立志愿资深冷灰豆爆握土成金才涉意地即被魔侵波旬起舞庆喜沾襟妄陈生灭远皆玄▆报诸禅德不用沉吟春风不在华枝上浅碧深红古到今
除夜示众欲识佛性义当观时节因缘且尺今是甚麽时节腊月二十九既非大尽乃是年穷岁极之时也古人谓生死交接之际是腊月三十喻年尽月尽日时俱尽也且一年三百六十日内还办得甚麽事来若办不得未免虚丧此一年岂但虚丧此一年自无量刦来至于今日总是虚丧过了或不便从今日脚跟下做个立地提起所叅话别立生涯猛利做向前去来年虽未过敢保又是虚丧岂但来年或不猛利精勤便百千年亦只是虚丧诸仁者虚丧时缘也不管儞以虚丧故积业愈多道力愈微何有补於出家学道之理哉奉劝诸人以铁拄杖把残年许多懒墯自恣昏沉掉举一划划断向明日大年初一为始奋起精进勇猛神力做一日便要见一日功程及早讨个倒断庶不孤出家行脚之志愿也如人上山各自努力复云今夜腊月廿九处处迎新送旧惟有衲僧面前动着便成窠臼不如念一道真言消遣残年不唧[口*留]是大神呪是大明呪试听五更楼上锺百千幻法皆成就
湖州弁山幻住禅庵示众生从何处来崑仑骑象舞三台这里见得便见四大已具来实无来四大分离去实不去乃至苦乐逆顺是非得失皆是现行三昧山河大地明暗色空总是自己家珍头头上明物物上显更有甚麽生死去来之相而可分别者哉虽然如是儞若不曾真个和桶子底打脱一番开两眼睛向威音王那畔冷地一觑觑破则未免被他山河大地四大五蕴是非苦乐一罩罩住不得自由便乃捏目生华妄陈异见即此便是生死大海中头出头没不得解脱底种子直饶儞随人道得个不来不去底道理争奈儞目前有个情见不忘动步生尘触途成滞者何所以道叅须实叅悟须实悟然而生死习气大都是无量刦中熏陶成熟不同小小若非真叅实悟焉得有彻头彻尾底时节兄弟家各各带一个口欵道生死事大既知是一种大事因甚麽只向他禅床角头故纸堆里渔猎得一言半句蕴在八识田中见人问着便乃扬眉瞬目做模打样以为究竟若谓大事只消恁麽了得拈华微笑断臂安心只成戱剧耳又安得遗光百世照映藂林诸仁者儞若真实要洞明此一段大事直须发大心立大志将平生见闻情解虚妄觉知之心拈向一壁待他胷次中空牢牢无依倚时蓦提起个崑仑骑象舞三台是甚麽道理这里须是把做一件无大极大底一等大事猛着精神与之厮捱昼夜六时不得放舍然叅禅要具三种心第一具大信心第二具了生死心第三具不退转心信得及则始终不惑生死切则用心必至不退转则决定成就三心既具则十二时中无虚弃底工夫既不虚弃则念念尔心心尔尘尘尔刹刹尔忽然向用心不及处着力不得时和个信得及底了生死底不退转底一时打失当体洞明如十日并照间不容发说甚麽崑仑骑象舞三台纵饶一千七百则葛藤不直一笑而氷释矣即此便是真叅实悟底时节恁时不妨於山河大地四大五蕴中如香象王摆脱铁鎻独步大方游行自在岂不韪欤是则是矣更须知有祖师门下衲僧面前换转眼睛突出牙爪一着子犹隔天涯在
结夏示众大众踞菩萨乘修寂灭行以大圆觉为我伽蓝身心安居平等性智此是二千年外老释迦画地为牢与当时众比丘禁足安居之古制也今朝四月十五适当圣制之辰拈出陈年历日头为诸人因行掉臂去也前面一络索且置之不论复如何是安居平等性智然性智平等故尽十方刹土更无有不平等者仰观诸佛俯视众生是谓性相平等前观过去後及未来是谓三际平等诸戒定慧及[婬-壬+ (工/山)]怒痴是谓一念平等迷而生死悟而涅盘是谓不动平等大而虚空细而纤芥是谓离相平等乃至见色色平等闻声声平等审如是则四月十五结结亦平等七月十五解解亦平等於中九十日日日平等时时平等念念平等政与麽时唤甚麽作结唤甚麽作解唤甚麽作安居不安居黄面老汉到这里不觉全机败露虽然事无一向儞若不曾真正向平等性智中脚踏实地颖悟一回直饶将平等二字尽虚空充塞殆徧无乃益其高下耳此事只恁麽说不过须是硬嚗嚗地向此九十日於无义味话上横齩竪齩朝挨暮挨挨到极处齩到尽时如哑子得梦恁时不妨任意指陈唤平等作不平等亦得唤不平等作平等亦得所谓我为法王於法自在记得古人有偈谓护生须是杀杀尽始安居会得个中意铁船水上浮莫是杀生与护生一念平等麽恁麽商量瞎人眼目甚非细事更听说偈各自归堂九旬禁足意何殊生杀难将古制拘未到身心平等处岂应容易白安居
冬至示众乾三连坤六断慈明揭堂上之榜文阳未复隂已消洞山掇座元之果卓两重公案皎如白昼千年活计莹若澄潭金毛师子摆脱铁鎻而奋迅游行踏碎东西天目玉角麒麟掣断锦绳而轩昂步骤冲开前後溪山坚水浮野水而不知春信寄寒梅而未觉夜後灯笼眼活朝来露柱心空共发挥刦外风[矢*见]同指点寰中节令诸禅德还知麽儞若道年年冬至吃斋岁岁一阳听法铁酸馅铁蒺藜互相抛掷牛尾拂牛皮鼓撩乱激扬任儞鼓两片唇皮向曲彔床上说向天也得说向地也得说得隂消阳长也得说得阳消隂长也得我只管一日鉢盂两度湿冬至寒食百单五是固是矣儞还知只个不管底政是生死根株无常羁鎻政未曾透脱在所以道此宗难得其妙切须子细用心古今多少灵利人向一色边立定主宰一切处禅将去禅也禅得是儞若不亲向自己脚根下卒地断嚗地折一回殊不知和个禅底亦不曾脱他轮回生死此事是博地凡夫立地便要向他佛祖头上坐卧要於一刹那顷将他积刦根深蔕固底轮回生死连底一翻翻转是谓大事因缘岂口出耳入而能及之者哉如果未相应且不要人别求方便但只於十二时全身放下单单靠取个所叅话头日亦然夜亦然行亦然坐亦然生亦然死亦然乃至上刀山入劒林亦皆然更不生第二念只麽纯一无杂挨拶将去久久纯熟和个亦然底同时脱略心空及第其在斯焉政与麽时唤一阳作六隂也得唤六隂作一阳也得唤全消是长亦得唤全长是消亦得唤不消不长即消即长总得可谓真正衲子本色道流遇缘即宗应时纳佑又何一物能拘绊哉虽然还不唤今日作一阳来复得麽待别有消息时却来吐露久立
平江路顺心禅庵示众洞元道者从他教来信吾道之心甚笃遽染疾而亡守一愚弘古道亦相继长往老幻不胜哀悼其所以哀者不哀其早亡寔哀其有志于道而未及与道相应乃賫志长往今何所之耶此一着子在诸人分上了不相间须知此三人既往底消息便是诸人现在底消息诸人现在底受用即是三人既往底受用直下论生不得论死不得举心动念无死时无生时记得古人有问云亡僧迁化向甚麽处去这一问最亲切若知得亡僧落处便是知得自己落处有等说脱空禅底见与麽说便道自性本来不生灭有甚麽来处与去处可以指陈说此话底吃铁棒有分儞每日向蒲团上与昏沉散乱打作一团与是非憎爱驰逐无间与喜怒哀乐起灭不停与生老病死首尾相续遇顺意事便乃掀眉遇违情事应时蹙頞这里说得无生死无去来底道理麽所以黄面老爷於二千年外便乃大惊小怪目之为大事因缘今日诸人眼眨眨地亲见他三人如是为道如是同住如是受病如是入灭即今如是无影迹可见无行处可寻既不曾与工夫相应决定未到诸佛祖大涅盘城既未到涅盘又不可遽言个无迁无变底道理既随迁变则即今迁向何法界中变作甚麽头面便从这里不相知处奋起一片猛利决定不退转身心向自己躬下提起个所叅底话头孜孜而叅密密而究遗寒遗暑忘寝忘食胷中念念如撞着铁壁相似只与麽一碍碍住更不要前思後筭今日也与麽明日也与麽久久不移易将见情祛识谢尘尽念消不觉不知蓦然撞透便见他三人於未出母胎时早行脚了早叅禅了早成佛了早如是而往了直下更教唤谁为病者谁为死者谁为迷者谁为叅禅行脚及了悟者緫是梦言皆名剩语由是永嘉谓了了见无一物亦无人亦无佛大千沙界海中沤一切圣贤如电拂审如是能与五百年外老永嘉同时如是了了见得一回则永嘉说底即我所说永嘉见底即我所见永嘉证底即我所证是谓前无释迦後无弥勒者也然後亦无如是说者亦无如是见者亦无如是证者此是契理而说法如是故如是至理老幻虽如此说得要且亦未如是亲证儞诸人切不得便将此话记忆在心以当叅学会须将个自己所未了底一段大事横在目前努力叅取所以古人云叅禅一着要敌生死不是说了便休今则庵居十余间禅衲十余辈皆是久叅宿学诚实以此道相从矧乎檀越虽置身多事中於供给众人之心未尝少间或不专心的的向道念上着到未审何福何力可以消受今日眼见他三人受病入灭底现相尚不肯痛加鞭策己躬大事又不知更待甚麽时节到来操心取办好教儞知蹉过今日身强力徤易於构取之时异日老病入身惟有一个难字相待
端午示众春秋夏五不书其月记史之人乃疑文阙阙不阙十字街头石敢当恣向人前逞妖孽倒骑艾虎上高楼皆挂神符施妙诀禁赤口消白舌收卷门门五色钱将谓无人能监别忽被无手法师劈胷搊住拽向蟭螟眼孔中却把真机都漏泄且漏泄底在甚麽处庭中一树石榴花晓日照开如泼血诸禅德还委这个消息也无本色衲子自合知归未解翻身切忌浑仑吞枣有祖已来凡示一言半句如吹毛劒如生铁橛如木札羹如涂毒鼓无儞侧耳处无儞下口处无儞着意处无儞近傍处苟非具眼在生佛已前跨步在威音之外狭路相逢只眨得眼如风过耳似鸭闻雷诸禅德在三衣之下大众筵中於此事剔脱不下莫教打个不恰好换了目前境界那时应是构之不及也且是二时供给见成百般受用便当思尘劳舍了恩爱割了僧相具了话头闻了其所欠者惟未能[囗@力]地一声耳况是今日色力康徤时节太平处处三根椽七尺单宽广严净虽常住公务有所不办且无半点事相干涉子细思量欠个甚麽一个所叅话提不起都缘自信不及更无第二人为障为碍昔文殊令善财采药云是药采将来财云徧观大地无不是药儞看他互相酬酢了无剩语因甚诸人白日青天向蒲团上动被昏沉散乱之所缠绕直得分踈不下且道神做祸耶鬼做祸耶良久云屈原已化鲲鲸去徒使龙舟竞汨罗
中夏示众大众四十五日前朝昏沉暮散乱四十五日後朝散乱暮昏沉政当今日在四十五日之中试把昏沉散乱来与老僧看既无儞拈出处则真如菩提涅盘解脱亦无儞拈出处莫说儞拈不出便是於大寂定中唤起二千年外释迦老汉来敢保其亦无拈出之理既拈不出儞唤甚麽作昏散又唤甚麽作寂照直下圣凡情尽能所障空觌体无依当机绝待不见四十五日在前不见四十五日在後三际平等一道虚闲即今覔个中夏亦不可得虽然此犹是途路中事若曰到家消息犹较西天十万程诸禅德儞最初立志要为生死大事不是说了便休须发起一片不顾生不顾死底决定志气也不管儞前四十五後四十五正当四十五不四十五硬嚗嚗地提个所叅话任儞说是说非论长论短拍盲举起拍盲打捱谁管今生打得彻打不彻直饶以热铁轮驱入刀山劒树上一日走百千万亿帀要教把所叅话须?放下终不可得有此等志气欲超过佛祖为不难矣从前做不到古人地位只是志愿不真切立脚不稳当所以古人道过河须用筏学道须立志释迦弥勒初无所长只是个能立志愿底凡夫耳昔僧问古德一念不起还有过也无德云须弥山且道与赵州青州布衫相去几何如其未委此去四十五日後却来露个消息
丹阳大同禅庵高峯和尚远忌拈香腊月初一日老和尚远忌新建大同庵也要効年例昙华处处开狭路难回避如是展家风曾不离世谛且如何是物外相看底句年年烧此一炉香白云不在青山外
二月旦示众春入寒岩不可加枯株朽干尽萌芽化工无处藏形迹红白都开一样华大众一年岁事已过一月了也蒲团禅板还知觉也无鉢盂匙筯还休歇也无芒鞋竹杖还放得下也无灯笼露柱还忘境智也无如其未委儞还知前一月如此虚度若不痛以生死无常为己重任精勤勇猛别立生涯则後一月未免又成虚丧不消打几个瞌睡十二个月特不过展转唐捐剃发染衣超方越俗所图何事儞还知命存呼吸麽壮色不停犹如奔马麽或不趂此呼吸未断之顷壮色可玩之时拌性命提起话头与之挨拶讨个分晓其落汤螃蟹之喻咎将谁归儞不见石巩居马祖会下在厨作务次祖问子在此作麽巩云牧牛祖曰牛作麽生牧巩云一回入草去蓦鼻拽将回祖曰子真牧牛也看他前辈於作务之顷未尝斯须忘此道岂似今人横草不拈竪草不踏二时粥饭百般受用指顾如意闻首座打板声厌嫌顿起嗟讶藂生不得已走上蒲团其情猿意马驰骤不息或不昏沉便成散乱间有个不忘出家本志者强把个所叅话提撕作主方举话头未完则又被风吹别调矣似如此唤作叅玄上士不啻郑州出曹门较他古德造次不离者岂止霄壤相间哉诸禅德本色道流面前不容伫思岂许商量逴得便行玄都观里桃千树提得便走杏华枝上月三更燕声寻王谢堂上之巢马蹄踏刘阮溪边之路无一草不含芳洁无一华不带春容锦云腾第一义天玉浪涨真三昧海且不涉化工底句如何指陈鹭鸶滩上翘双足蝴蝶园中呌一声
佛成道日示众玄玄绝待妙妙无依独露真常全彰至体名不得状不得雪老氷枯理无碍事无碍天荒地逈万里云收午夜四方星灿长空揭开威音那畔脑门圆陀陀光烁烁擉瞎髑髅背後眼孔净倮倮赤条条勒回三万刦风飞雷厉之神机突出五千轴海涌云屯之寐语大众释迦老子来也即今在诸人眼睛里仰见明星顶[宁*页]上成正等觉儞诸人还觉眉毛动也无如其未委各请归堂将个所叅底无义味话拍盲提起重整精神默默自看第一不得祛昏敌散第二不得舍妄求真第三不得爱圣憎凡第四不得将心待悟第五不得厌生离死第六不得乐寂嫌喧第七不得顺己违他第八不得藏形避影第九不得拣缘择境更有第十个不得未易与人说破直待儞似黄面老汉夜半洞见明星一遍如哑子得梦更不待本上座忉忉也记得前辈谓古之天地日月犹今之天地日月古之万物情性犹今之万物情性天地日月固无变也万物情性固无易也道胡为而独变乎审如其说二千年外所学之道即是今日所学之道今日所悟之道即是二千年外所悟之道未甞有毫发异儞还知黄面老汉弃万乘之尊荣如弃弊屣受六年之饥冻如处宫室及至四十九年转法轮时惟栖身树下丐食檀门而已岂似今日安居暇食指顾如意犹自生嫌要与释迦同证同入未知其可也咄白日青天莫寐语好珍重
吴江州太湖简村顺心禅庵高峯和尚愍忌拈香顺心庵里太湖中央俄然逢愍忌世相未能忘大众高峯老和尚来也雨蒸苖叶绿风撼稻花香
师子岩东冈幻住庵中秋示众天上月水中月光漾漾与谁说今宵幸遇中秋节记得灵山话曹溪指南泉翫寒山比将谓广寒殿里别无人元来緫是弄巧翻成拙竹影筛金瑶堦积雪尽谓一轮光皎洁那知今夜圆後夜缺有个譬喻试听说三十夜止有一夜圆此圆时如诸禅德之精勤勇猛也三百六十夜止有一夜是中秋此中秋之月如诸禅德於精勤勇猛中打成一片之时也奈何精勤时少懈怠时多又奚止於一暴十寒而已哉虽三百六十夜遇此良宵其或痴云骤起迷雾横陈觌体暗昏昏依旧没交涉无始时来緫是恁麽蹉过昔人有喝火口号谓日间閙炒炒夜间静悄悄可惜好光隂一时都过了照顾火烛时闻者多有警省本上座对此中秋之月亦有个口号勉为大众举似天上月月月二十九夜缺只有今夜圆莫教云雾摄摄不摄眨得眼来天又明宽着程途且待三生六十刦
遇雪示众一片两片飞入人间寻不见三尺五尺积向茅檐难辨的银象三千界灵瑞身光有空皆徧玉龙八百万败残鳞甲无地可埋梅华之恨独深渔蓑之归未晚且道与蒲团禅板边坐堆堆底人有何交涉古者道今日雪下藂林有三种僧一种向被位头究明自己一种向经案上吟咏雪诗一种向火炉角说吃堂供此三种僧那个合受人天供养合受不合受置之勿论诸禅德儞还知结雨为雪凝水为氷底道理麽然结雨为雪固是造物变化宜乎不知如凝水为氷遽以流注之质顿成坚碍之形虽金石不可与较其固请以喻明之佛性犹水也以无量刦中迷妄之寒气念念凝合由是结佛性之水为氷也且政当氷时未甞不具佛性之水奈何迷妄之寒交结未化虽全体是水而不得为流注灌溉之用耳或不以智慧之日融之安有自化之理如是观察向道之念可得而免诸或谓古人相逢弹指便解知归岂必待奋神力下苦工而後然哉儞殊不知或不曾奋神力下苦工於曩昔任儞相逢弹破指头也无儞知归之理未有一佛一祖不因智慧之日融化迷妄之寒氷而能复其佛性之水也今日一个所叅话信得及处靠得稳时岂非真智慧耶一旦工夫熟时节至千丈氷山也是氷万寻雪岭也是氷滔滔然流归佛性之海任儞空中积雪火里生氷未闻冻合无边之海诸禅德莫道本上座长於譬喻盖法理如是也更听一偈冻云四合雪漫漫孰解当机作水看只为眼中花未瞥启窗犹看玉琅玕
元宵示众须弥灯王如来与药师琉璃光佛昨夜在十字街头相遇乃携手看鳌山灯火忽撞见个厖眉雪顶老汉向百众人前说四句偈谓惟心即佛佛惟心此话相传古到今对面不知灯是火区区徒向外边寻时二如来忍俊不禁乃厉声曰儞说也是惟欠悟在只个即心是佛即佛惟心说与三岁小儿悉皆领会奈何不悟说食不疗饥也请问悟时消息乃曰试以喻明有人失去径寸之珠虽百千两金不足与较其价之轻重使此珠不获虽万死莫酬其寻求之心镂之肺肝刻之心膂形之梦寐贯之见闻念念不忘孜孜不舍一日不获则一日之念不休一年不获则一年之心不废愈不见愈精勤益不获益勇锐乃至情消想竭思苦神穷寒暑两忘寝食俱废积年累岁正於无可捉摸处蓦忽入手圆陀陀光漾漾其三十年驰求之心一时顿息是谓悟也其寻覔此珠於心剿形瘵之际岂非叅乎忽顿见此珠於神明意朗之顷岂非悟乎苟不因叅寻之难安有此悟获之喜也与论至此忽被个傍不甘底一喝喝散惟见灯自是灯火自是火楼台突兀车马交驰华敷井井金莲焰续条条玉烛胡张三黑李四万人海里醉扶归查沙鬼大斋郎百戏场中狂未歇正恁麽时且不涉悟迷共乐昇平底句如何举似琉璃满腹藏明月菡萏浑身放宝光
除夜示众四时与八节循环十二月今夜尽破除禅流瞥不瞥若瞥则陈年历日不用捡寻不瞥则明日新条也须甄别东村王老化[糸*氐]钱後巷竹声俱爆裂穷神无地可送福运有天难接岩前枯木糁银华庭际嫩条抽玉叶将谓阳春已发生子细看来尽是残冬雪诸禅流还知今夜旧岁去不去明日新年来不来底消息麽如其未委往往以百年寿终唤作腊月三十夜地黑天昏胡钻乱撞正此时也蒲团上生铁脊骨寻常竪立不牢口唇边无义味话平昔提掇不起况是年穷月尽日了时空再欲如之若何决定噬脐无及矣殊不知别有个转身路子直是奇特儞但守取个所叅话不得放舍须信来朝更有新条在恼乱春风卒未休或谓传灯录一千七百单一人皆是言外知归迎刃而解初不闻有做工夫看话头之说在此自年朝至岁暮其忉忉不绝口惟是说看话头做工夫不但远背先宗无乃以实法缀系於人乎儞说得也是一则老僧不具此驱耕夺食换斗移星之辣手其奈诸方不观人之根性速於求人多是钻腋插羽急欲其高飞远举奈何画虎不成反类狗也此事大难其人谓看话头做工夫固是不契直指单传之旨然亦不曾赚人落草最是立脚稳当悟处亲切纵使此心不悟但信心不退不转一生两生更无不获开悟者如传灯录中许多言外知归之士焉知其不自夙生脚踏实地做来古者谓未见有天生弥勒者是也幻人见解止於此尔若要一超直入不为实法所缀明朝三百六十日又从头起尽有光隂今夜权且収起葛藤珍重
浴佛日示众大众尽十方世界是无忧树悉达太子即今下生一手指天一手指地诸人还见麽乃云天上天下惟吾独尊诸人还闻麽如其不见不闻本上座赢得热瞒诸人去也碧芙蕖红芍药结成越样华亭黑斑豆赤沙糖煎就异常香水鼠尾巴短长一尊佛相牛眼睛大小一柄杓头普请诸人同时灌沐唤作报德有德皆报唤作酬恩无恩不酬然报德酬恩且置之不问只如二千年外九龙吐水所浴底与今日众手所浇底是同是别若道同孤负释迦若道别孤负自己且释迦老子黄金面具生铁心肝他管儞孤负不孤负但是儞自己等闲孤负则未免虚生浪死极未来际安有解脱之期为诸人这一念子不能瞥地带累这老汉舍兜率降王宫入母胎示人世造妖捏怪大抹高挥曲尽化仪老婆心切岂谓诸人逗到今日转增迷倒沉酣憎爱结缚死生孤负万端不可枚举儞还知三根椽七尺单一鉢香炊九条田服尽是这老汉积刦累世指天指地中流出更不肯奋起一片决定不退转正志翻身跳上破蒲团猛提起个无滋味话一踏到底岂更有别方便耶今日这个浴佛之杓柄即是出生死险道之梯航斩轮转根株之劒刃岂戏剧哉况是宝炉散薝卜之云蜡炬吐优昙之穗梵音宣而雷动森罗万象共证圆闻禅影移而雨倾尘刹十方同跻正觉所以云未离兜率已降王宫未出母胎度人已毕直下安有一毫剩法与人为知为解涉见涉闻虽然只如四月初八日已前还有这个消息也无不因刖足曾三献那得连城价倍高
天目中峯和尚广录卷第一之下
校讹
(二十一叶第六行)乎 (南作于)
音释
罩  (陟教切自上笼下曰罩)    挫  (子卧切摧也)    铲  (初限切削也)    [宁*页]  (乃挺切顶颠也)    汩  (古忽切没也)    鹘  (胡骨切隼也)    捻  (乃殄切搣指也)    囓  (五结切噬也)    曳  (以制切拖也)    醭  (普木切白醭也)    掀  (虚言切以手高举也)    [跳-兆+孛]跳  ([跳-兆+孛]蒲没切跳他吊切)    燎  (力吊切烧也)    聻  (女氏切指物貌)    蟭螟  (蟭兹消切螟菓经切蟭螟虫名)    [口*留]  (力救切)    觑  (七虑切伺视也)    捱  (五佳切)    摆  (补买切拨开也)    韪  (羽鬼切羙乏之意)    嚗  (必角切)    掇  (丁括切)    馅  (户监切)    录  (卢谷切)    拶  (姊未切排也)    绊  (博幔切絷也)    贬  (侧洽切目动也)    剩  (实证切余也)    孽  (鱼列切变怪也)    瞌  (口答切眼瞌也)    拌  (铺官切弃也)    拽  (羊列切拖也)    啻  (施智切不啻不止如是也)    擉  (测角切刺也)    倮  (郎果切赤体也)    撼  (户感切摇动也)    厖  (莫江切长也)    膂  (力举切脊也)    剿  (子小切劳也)    瘵  (侧介切病也)    糁  (苏感切)    辣  (卢达切麤辣也)    缀  (株卫切连缀也)    尽  (正作尽子忍切极也)    赢  (余轻切输之对也)    瞒炊  (昌垂切)

[book_title]天目中峯和尚广录卷第二
叅学门人北庭臣僧慈寂　上进
小叅
瞿运使▆发卒哭药师道场对灵小叅大道只在目前要且目前难覩欲识大道真体不离声色言语只如都运相公昨自皇庆元年十二月二十六日捐馆至今年四月初七日其一百日内鼓螺互应金石交宜岂非声耶华果委陈香灯罗列岂非色耶遍演金经广宣玉偈岂非言语耶且声色言语觌体全彰却唤甚麽作大道若以声为大道声自是声若以色为大道色自是色若以言语为大道言语自是言语与麽分析将来古人话似作两橛这里捡点得出便见我都运相公与药师如来握手共游於一十二重清净愿海以众宝光明而作佛事俾尽大地众生不越一念俱成正觉到这里既无声色可求亦何言语可取总只是个大光明藏如其不委更为下个注脚良久云天共白云晓水和明月流复举石头和尚问庞居士云于学道以来日用事作麽生居士呈偈曰日用事无别惟吾自偶谐头头非取舍处处没张乖朱紫谁为号丘山绝点埃神通并妙用运水与搬柴且如何是日用事兹向第二门头曲为注脚去也眼见色是日用事耳闻声是日用事鼻嗅香是日用事舌噉味是日用事以至身觉触意杂思是日用事乃至八万四千诸尘劳应用等皆是日用事因甚麽说个无别底道理虽则体用互陈万尘交接一一皆是自心成就自心出生所以教中谓元依一精明分成六和合又云三界无别法惟是一心作以其洞见自心故虽一刹那顷泛应群缘会入一心曾无异致所以云无别也今之学道者往往向义路上以聪明之资一一领会自谓佛法无多子殊不知说个自心早落情见於是庞居士谓惟吾自偶谐言偶谐二字直是注解不破穿凿不入苟非具金刚正眼向声色未彰已前一监监破物我未形之际一拶拶开自然头头上明物物上显是谓偶谐者也其或未到这个时节和个偶谐俱成剩语所以云叅须实叅悟须实悟既到实叅实悟之地则繁兴大用举必全真拟眨眼来劒去久矣这个是老庞公弃家财於湘水跨诸祖门庭掠得些子汗臭气便解如是发挥惟我都运相公即再世之庞居士也虽不效其弃家珍於水底却能转为布施利益种种救援摄护方便等事而亦不妨其孜孜在道之心以至启手足之际屏去血味及与玩好诸欲因缘惟单单举个所叅话头泊然而逝岂非多生熏习般若培植菩提而有如是操略耶既捐馆已一百日内昼夜六时备陈佛事由是知相公虽天道人道皆不能以境缘摄取何则道念炳然岂肯为功名富贵诸殊胜事业之笼络其不至佛地决知其终不已也因记得都运相公昔於至元辛卯二月十九登天目叩先师先师握竹篦问曰相公为游山来为佛法来公答云为佛法来先师掷下竹篦曰会麽公云不会师曰不入虎穴争得虎子本上座今日因斋庆赞重为举扬为游山来为佛法来舌头拖地为佛法来将谓忘却掷下竹篦云会麽少卖弄不会明如杲日迅若怒雷不入虎穴争得虎子醉後又添盃更有四句偈重为注脚为求佛法为游山口缝才开落二▆一十二重悲愿海药师灯现古优昙 (或曰▆▆▆)
为赵承旨孟頫对灵小叅大道在目前山是山水是水玄机超物表圣非圣凡非凡一念洞然万缘廓尔水精宫秋容淡淡森罗万象吞吐明月珠松雪斋灏气沈沉屏凢六牎交彻宝丝网无一物不彰至体无一事不演真乘庄周虽蝶悟枕边敢保其当机罔措子韶固蛙闻月下未许其觌面施呈这一着子名不得状不得即其知处已陷情围事亦然理亦然与麽会时早沉识海所以道神光独耀万古徽猷入此门来莫存知解且不存知解底句如何指陈玉宇秋高无界限金园春事政敷腴共惟翰林学士承旨松雪居士赵公受知於九重圣主名闻於万里黎元官一品未足谓公之荣爵万锺未足谓公之贵盖其道超物表性彻玄初空诸见於眼根了群情於意地者也某记大德甲辰岁首蒙公贤夫妇相延於武林官舍丁未秋访公於霅城之新第至大戊申复会于西湖明年己酉再会於松雪斋凡一会聚与夫尺书往复未尝不以本来具足之道未悟未明为急务每论到至真切处悲泣垂涕不能自已此盖出自真情远从多刦熏链纯熟必期彻证不肯与泛泛者恃其辩聪渔猎闻见便以为得也自佛法流布东土士大夫咨叅扣问敲唱激扬莫盛於唐宋而尤盛於皇元往往滞於情解昧於识度求其真参实究者不曰无之穷其所因最初被个本来具足不假外求之说一印印定次以聪明之资直下领过自以为易不复究明不觉置之无事甲里殊不知本来具足之说如面在麦中饭居谷内或不加舂炊砻磨之劳徒知具足之虚谈终莫能得止饥之实效犹儒家论仁义亦岂心外之物故孟子谓我固有之矣非从外得也然不有真履实践之功颠沛造次孳孳不忘则亦徒有仁义之本心耳故吾佛祖谓本来具足犹古镜之有光奈何失於护念其爱憎尘习不觉蒙蔽况是积生累刦未经磨治徒称具足之有光终於监照之无补一个所叅话即是磨镜之良具政当磨时只知朝也磨暮也磨不必问镜上之尘何日破除镜内之光何时发现苟存此等待之心则愈障矣学佛之要惟凭一念但信得及处譬之磨镜未有磨极而尘不消尘消而光不现者故我相公与魏国未人虽身抱冠世之奇才而不为其所惑虽身婴毕世之尘累而不为其所障每於真叅正念孜孜然兀兀然犹林下老衲寂尔忘缘未尝少弃当知此个正念不由教导不依劝请不因造作不属方便乃是无量刦中於诸佛所深种菩提种子虽百千尘劳百千生死同时现前终莫能昧也此念既坚则其成佛作祖超生越死如壮士屈臂岂假他力人徒见公英声茂实振耀古今而不知公六十九年凡施为举措莫不以积刦之事系于真情自余皆借路经过游戏设施尔既启手足後人皆谓公之亡我独见公精操正念独抱天真於大寂灭大解脱法中与佛祖圣贤混合於一切智智清净之表曾何古今彼此而有间隔此皆公深信本来具足不假外求之道其灵验若此记得华严经偈有谓若人欲识佛境界当净其意如虚空远离妄想及诸取令心所向皆无碍谓佛境界者即是本来具足不假外求之道是也原夫意根欲净妄想欲离却不成本来具足矣但是所叅之正念操之既精守之既密则其意根不待净而自净妄想不待离而自离至一切处不为一切法之所留碍其佛境界与松雪斋不即不离无异无别古所谓千山势到岳边止万派声归海上消者是也又圆觉净诸业障章中极言四相其四相之因首惟执我相我相既忘如树根断则枝叶不除而自凋矣故经云彼修道者不除我相是故不能入清净觉还知我相麽佛境界是我相净意根是我相乃至坐宝莲华成等正觉入微尘里转大法轮是我相自有宗乘以来分科列段指性说心敲绳牀摇麈拂纵横放肆演唱激扬以至玉转珠回神出鬼没总不出这个我相苟能除此我相之外安有所参之话所守之念所存之因所至之果直下如大火聚大风轮虽佛祖到来亦须退缩有分到这里无位真人倒跨洞庭山游戏三万六千顷太湖直上兜率天与弥勒大士指白雪为青松荷叶团团团似镜配青松为白雪菱角尖尖尖似锥混融物我以无痕超越死生而无作此说且置兹蒙大孝仲穆舍人以书入山谓先君问道二十年不料婴此大变拟卒哭日内安厝东衡临圹一语乞为举似某以老病退卧岩穴惟我相公於湛寂光中自能照了今事不获已勉为对众引些葛藤以慰孝诚记得唐陆亘大夫问南泉弟子家中有片石也曾坐也曾卧还镌作佛得麽泉云得亘云莫不得麽泉云不得不得大众陆亘大夫问处放去何奢南泉和尚答时收来太俭须知问在答处答在问处狭路相逢了无回互虽然如是只如今日相公家中有一片石也不曾坐也不曾卧亦不要镌作佛只要移置东衡原上盖覆相公棺椁得与不得二俱屏除且道与陆亘大夫所见相去几何良久云幻住忍俊不禁向无音韵中聊伸一偈南泉陆亘舌无筋圆觉华严语未真何似东衡原上月照空群象最相亲
天目中峯和尚广录卷第二
音释
灏  (合老切夷旷也)    孳  (津私切孳孳犹汲汲也)    缩  (所六切敛也)    尖  (子廉切末锐也)    锥  (朱惟切钻也)    厝  (仓故切安着也)    镌  (子泉切刻也)

[book_title]天目中峯和尚广录卷第三
叅学门人北庭臣僧慈寂　上进
拈古
梁武帝问达磨云如何是圣谛苐十义磨云廓然无圣又问对朕者谁磨云不识
师拈云缺齿老僧手携泥弹子要与东震旦人闘富可谓不知量矣被梁王指出照乘明珠问之情知伊道个不识
马祖见野鸭问百丈云是什麽丈云野鸭子须?不见祖云野鸭聻丈云飞去也祖扭丈鼻负痛失声祖云又道飞去也丈於言下有省
师拈云设锦穽以陷兽垂香饵以钓鱼惟善作者能之马师拟获一禽深入荒草费尽腕力打破半边铁网岂善作者哉
石巩凡见僧张弓架箭示之一日王平至巩云看箭平擘胷对之云这是杀人箭那个是活人箭巩弹弦三下平作礼巩云我三十年架一张弓两只箭只接得半个圣人遂拗折弓箭
师拈云穿百步杨透九重鼓固是眼亲手便其如半个圣人有隐身之术石巩之技穷矣
兴化谓克宾维那曰汝不久为唱导之师宾云我不入这保社化曰儞会了不入不会了不入賔云緫不与麽化便打来日白众曰夜来克宾维那法战不胜罚饡饭一堂不得吃饭即便出院
师拈云有令不行有事不断天下之公患也兴化既行矣又断矣未免旁观者哂
六祖一日见二僧论风旛义祖云非风动非旛动仁者心动
师拈云尝鼎一脔具知众味非风动非旛动仁者心动可谓鼎之一脔矣使人不觉恶心呕吐
大觉谓兴化曰我闻儞道向南方行脚一遭拄杖头不曾拨着一个会佛法底是否化便喝觉便打化又喝觉又打明日觉召化曰我直下疑儞这两喝化又喝觉又打化又喝觉又打化曰某甲学得个宾主句总被折倒了也觉曰这瞎汉脱下衲衣痛与一顿化於言下大悟
师拈云二虎之下兽不容蹄两刃之间人不容足当大觉兴化棒喝交驰之际岂容心思意解於其间哉虽然只如大觉云脱下衲衣痛与一顿兴化言下大悟又悟个甚麽道理这里见得许儞作临济半个儿孙
僧问夹山承和尚有言二十年住此山未曾举着宗门中事是否山曰是僧便掀倒禅牀山休去明日普请掘一坑召僧至曰老僧二十年只说无义语便请上座打杀老僧埋向坑中上座不然自着打杀埋此坑中始得其僧束装潜去
师拈云这僧始则搀旗夺鼓终则诈败佯输来山虽有添兵减竈之谋争奈脚跟下泥深三尺 (普灯▆一首山曰▆)
临济三遭黄檗痛棒後向大愚肋下筑拳次归见黄檗云云 (▆▆▆▆愿▆同学兵法▆为魏▆)
师拈云汝师黄檗非干我事大愚肋下更合吃拳这风颠汉敢来这里捋虎须黄檗面门犹欠掌在致使尿牀鬼子邪见勃兴赚他後代儿孙一个个鼓粥饭气
沩山因刘铁磨来云老牸牛儞来也磨云来日台山会上有斋和尚还去麽沩山作卧势磨便出去
师拈云沩山被铁磨一拶拶倒要起起不得铁磨被沩山一推推转要住住不得本上座与麽批判多少人在背後齩断拇指
月氏国王闻师子尊者有道乃越国往见尊者云大王来时好道去时亦如来时王有省
师拈云饭里沙泥中刺彷佛不同依稀相似大王来时好道去时亦如来时尊者黄金铸面皮
云门话堕因缘
师拈云雪上霜枷上杻觌面无私移星换斗要见这僧话堕处麽且待三十年後
南泉归宗麻谷三人同去见忠国师至中途南泉就地画一圆相云道得则去归宗坐在圆相里麻谷作女人拜泉云恁麽则不去也
师拈云南泉画地为牢归宗堕坑落壍麻谷恭而无礼点捡将来一人眼空四海一人舌拄梵天一人入地狱如箭
百丈野狐因缘
师拈云非不非是不是坐断两头劒去久矣前百丈云不落後百丈云不昧看来也不较多因甚麽有堕有脱余二十年叅学不能明此如有人明得此者我当舍四大为绳牀而用供养
僧问雪峯临济四喝意旨峯云我当时初行脚时便过河北已值大师迁化不得见他所以至今不知可往见他直下子孙僧见南院院云那里来僧具陈前意院乃展具遥礼雪峯云天下古佛也
师拈云言不在口语不离舌端的有来由特地无交涉临济四喝岂但雪峯不知纵是他直下子孙也未梦见在不知且置只如南院遥礼雪峯是有来由耶无交涉耶这里定当得下要见临济也不难
南泉为两堂首座争猫遂斩之晚赵州归泉举似州乃脱草屦顶头上而出泉云子若早归救取猫儿
师拈云南泉劒为不平离宝匣赵州药因救病出金瓶然虽庆快一时争奈古佛家风扫土矣
临济云有时夺人有时夺境有时人境两俱夺有时人境俱不夺
师拈云有时夺人错有时夺境错有时人境两俱夺错有时人境俱不夺错临济大师到这里鎻却咽喉了也莫有为伊出气者麽切忌将错就错
临济谓主圣曰吾迁化後不得灭却吾正法眼圣云争敢灭却济云他後有人问伊又如何祗对圣便喝济云谁知吾正法眼向这瞎驴边灭却
师拈云认他财为己物将官路当人情济之心亦滥矣王圣当时见他道不得灭却吾正法眼便与掩却臭口犹较些子遽云争敢灭却噫以圣较济又何止滥而已哉
灵云有颂云三十年来寻劒客几回叶落又抽枝自从一见桃华後直至如今更不疑玄沙云谛当甚谛当敢保老兄未彻在
师拈云灵云白日青天向桃华树下为魅所着玄沙虽则除邪辅正激浊扬清殊不知又是鬼门上贴卦
药山和尚久不上堂院主云大众久思法诲山云打鼓着众集山陞座一词不措主白云和尚今日陞座因甚麽一词不措山云经有经师论有论师
师拈云药山久不上堂与对众一词不措将谓将谓末後道个经有经师论有论师元来元来
沩山云老僧迁化後往山前檀越家做一头水牯牛左肋下书五字云沩山僧某甲正恁麽时道是沩山僧却是水牯牛道是水牯牛却是沩山僧
师拈云道是沩山僧却是水牯牛好道是水牯牛却是沩山僧好当时有人向他面前下得这两个好字教他百刦千生要脱水牯牛也未得在
赵州一日见文远侍者拜佛次州以拄杖打之远云拜佛也是好事州云好事不如无
师拈云文远云拜佛也是好事不妨软顽赵州云好事不如无话堕了也要知赵州老人话堕处麽待伊磕破脑门即向儞道
僧问汾阳如何是祖师西来意阳云青绢扇子足风凉
师拈云拈得便用道出平常山高水阔地久天长青绢扇子足风凉是拈得便用耶道出平常耶谁人知此意令我忆汾阳
僧问风穴语默涉离微如何通不犯穴云长忆江南三月里鹧鸪啼处百华香
师拈云这僧问处如大浸稽天无物不在波澜之内风穴固是入水不溺争奈全身在里许
真点胷见慈明明问佛法大意真云无云生岭上有月落波心明诃之真乃理前问明曰无云生岭上有月落波心真於言下大悟
师拈云驱耕夫牛夺饥人食慈明老人未为好手真点胷虽则向这里悬崖撒手绝後再苏若要知佛法大意更叅三十年始得
玉涧颂云门北斗藏身因缘云北斗藏身为举扬法身从此露堂堂云门赚杀他家子直至如今谩度量後五祖戒问其作颂之意涧乃张目视之戒曰若恁麽会云门不直一钱公亦当无两目後涧果如其言戒暮年亦失一目觉范和尚曰今妄意测度先德之言疑误後昆亦可以少戒好采 (碧岩三则评云因何却道君自▆好采款▆自省)
师拈云北斗藏身话岂但玉涧颂不出便是五祖戒也只得向背後义手暮年各损其目也是好采觉范谓诬谤先宗感果如是休将闲学解埋没祖师心
颂古
世尊初生
无明满肚恶缠身　才出娘胎软厮禁　目顾四方周七步　不知脚下水泥深
文殊答庵摩罗女其力未充
将军有令下重围　八户风高马不嘶　两眼忽开天地阔　太平无象到今时
女子出定
花落银牀春烂熳　月沉金帐夜迢遥　虚堂寂寞无人共　只把檀香尽意烧
外道问佛有六通如何是那一通
醉乘白鹤登银阙　梦跨青鸾入绦宫　酒醒眼开俱不见　一川桃李自春风
即心是佛
硬似纯钢烂似泥　甜如崖蜜毒如砒　浑仑吞又浑仑吐　赚杀江西马簸箕 (正宗赞马祖得法南岳後归蜀乡人喧迎▆溪边子云▆谓有何奇特元是马簸箕家小子师遂曰劝君莫游乡还乡道不▆溪边老婆子▆我▆时若▆返▆西　▆犁耶▆▆云地狱北方名梵称)
非心非佛
大地众生成正觉　百千诸佛陷泥梨　休将此话频频举　却恐阎家老子知
南泉住庵被人打破碗镬
一把黄金钝钁头　引他白日鬼来偷　自从去後无踪迹　入眼青山緫是愁
僧问马祖离四句绝百非答藏头黑海头白因缘
白玉琢成西子骨　黄金铸就任貟心　莲宫人醉歌声咽　月落吴江泪满襟
赵州无
翁翁年老齿牙踈　口不关风道个无　肝胆一时倾吐了　苦哉邪法正难抉
洗鉢盂去
粥罢教伊洗鉢盂　翻成特地费分踈　是非得失浑休问　真个闍黎悟也无
黄檗云不是无禅只是无师
不是无禅是没师　猫儿尾上系研槌　夜深打杀街头鼠　路上行人那得知
万法归一一归何处
斧烂柯销局未阑　天风吹鹤下瑶▆　满盘黑白轻翻转　袖拂苍梧玉佩寒
德山托鉢
天生富贵称雄▆　织翠华裾拥不开　一簇管弦声未绝　醉扶公子上楼台
临济四喝
小厮儿偏爱弄▆　丝毫不挂赤条▆　劣狮筋斗重翻掷　拶得蟾蜍下碧霄
香严上树
全提三寸杀人刀　千里闻风鬼亦号　没兴有人轻犯着　饶伊得命也无毛
严阳尊者问赵州放下因缘
地没朱砂翻赤土　廪无粒米倒砻糠　赤穷自是活不得　又被人来指贼赃
婆子烧庵
三冬枯木遇春阳　翠蕚寒英喷古香　雪鬓老婆情未瞥　冷看花树哭檀郎
木平见洛浦盘龙二老云峯悦拈云云
叶卷西风树树寒　乱蛩吟砌梦初残　情怀自是不堪听　又把琵琶月下弹
赵州勘婆
生铁蒺藜当面掷　琉璃坑壍遶身开　劝君莫问台山路　多少平人被活埋
洞山三顿棒
蹉口相酬罪莫逃　放伊三顿转忉忉　使他饭袋江西去　添得庐陵米价高
石巩张弓
平生伎俩尽施呈　拗折蓬蒿箭两茎　半个圣人还不荐　依前日午打三更
僧问来山境法眼拈云我二十年只作境会
哭月狂猿攀古树　啸风猛虎踞悬崖　人间别有通霄路　不必行从这里来
大事未明如丧考妣大事已明亦如丧考妣
万里山河平似掌　一条官路直如弦　行人若问穷通事　铁壁银山在面前
丹霞烧木佛
火烧木佛丹霞罪　脱落须眉院主灾　一阵东风回暖律　几多春色上梅腮
则监寺叅青峯法眼丙丁童子公案
触着神锋劈面挥　电光石火较犹遅　不因洗耳池边过　肯信人间有是非
丹霞访庞居士灵照提篮因缘
放篮敛手举篮归　自是多情惹是非　月落画堂人去後　不堪欢笑只堪悲
兜率和尚三关性在甚处
赤脚波斯叩海门　黑风吹浪暗昏昏　三更掣断青霞鎻　笑看骊龙戏子孙
四大分散作麽生脱
空奋双拳穷滴滴　横担片板赤条条　夜来得个扬州梦　骑鹤腰钱跨九霄
眼光落地向甚处去
铁狗铜蛇正奋瞋　风力火锯肉成尘　茫茫长夜几经刦　举眼无亲怕杀人
黄龙三关
我手何似佛手　也解攀花折柳　牀头脱落秤槌　打破竈前熨斗
我脚何似　驴脚翻转　草鞋倒着　走遍四大　神州寸步　那曾踏着
人人有个　生缘夜半　胡孙驾船　撞破黑风　白浪踏翻　水底青天
佛手驴脚　生缘三关　一句齐宣　更问如何　即是黄龙　口里无涎
达磨一日命门人各言所得遂分皮髓云云
九年冷坐　一旦惺惺　是非易辨　得失难明　分张皮肉骨髓　令人路见不平　汝得吾皮　前长後短　汝得吾肉　多肥少精　汝得吾骨　只堪餧狗　汝得吾髓　脱赚平生　尽情为伊注破也　只道得八成　要见达磨大师麽　岳边顿落千山势　海上全消万[泳-永+ (瓜-、)]声
天目中峯和尚广录卷第三
校讹
(五十九叶第十行)扭 (南作搊)
音释
扭  (女九切)    穽  (疾政切陷坑也)    擘  (博厄切鈲也)    拗  (於巧切手拉也)    脔  (力兖切块切肉也)    搀  (楚衔切)    肋  (历德切胁干也)    钢  (居郎切坚铁也)    砒  (房脂切毒药也)    钁  (居缚切太鉏也)    蛩  (渠容切蟋蟀也)    伎俩  (依渠绮切俩良将切)

[book_title]天目中峯和尚广录卷第四
天目中峯和尚广录卷第四之上
叅学门人北庭臣僧慈寂　上进
法语
示云南通讲主
叅玄上上人须达巧方便不解善思惟驴年覔不见要识巧方便麽三乘十二分教应病与药观根逗教是巧方便一千七百则陈烂葛藤放收杀活逆顺卷舒是巧方便乃至无边贤圣前後出兴各各以无作不思议解脱神力作种种差别佛事亦不出此巧方便也何则都缘个事在诸人分上本来具足元无欠少自是你从无始旷大劫来为妄习所缠横计生死虽泼天活计顿在目前刚不领悟犹向饭箩边伸手从人乞食岂不大可哀悯者哉所以累他先圣以善巧方便智力向你清净田中抛撒不净指渐指顿或偏或圆说一念顿超说历劫熏炼或可眼根入者以色空作佛事或可耳根入者以音声作佛事乃至六根门头及与八万四千尘劳境内咸作佛事特不过控勒你一个入处要你识得个自己家珍舍此初无实法往往见学道之士不通权变妄执方便以为实法如以鍮石认为真金纵经百炼终非金体既不能少加思究直造玄途但看他古来尊宿出家行脚切切以己事为重任三十年二十年登山涉水拨草瞻风未尝斯须轻弃此道捱到途穷路极处撞见个没意智汉向他痛处一锥直得七穴八穿千了百当便向三家村里十字街头施棒施喝竪拳竪指大用凛然机辩错出魔魅平人遗臭千古岂非洞彻法源善达权变而然也厥後人心淡薄藂席荒凉多是不具正因驰声走誉既非种草不擅家门带累他曲录牀上个老汉不顾好恶将鸩屎砒霜合造一般毒药撒在儞八识田中要儞一个个向这里放身舍命或有婴其药味而汗流浃背者或直下忘餐废寝而绝後再苏者或久抱于怀偶因物所触而肝碎胆裂者或因误中而丧却性命者中间千绪万端不可具举固是根器利钝有所不同亦不出此善权方便之力耳迩来医师不古方脉无灵异端前陈执药成病或潜形避影遏捺心念一物不为以求相应者不知是深沉死水却引他长庆坐破蒲团赵州不杂用心以至莫妄想放下着古庙香炉休去歇去等语为证何异守株待兔缘木求鱼或有随事逐境一切处强作主宰以待触着磕着者不知是担枷带鎻却引他杨歧做监寺云峯文化主保寿作街坊及引南岳磨砖作镜打车打牛等语为证者何异拨火覔沤刻舟求劒又或有心不异缘情不附物终日只麽闲闲地取性过时以待其自然领悟者自不知是坐在无事甲里却引他赵州洗鉢龙潭送饼香严住庵沩山拨火及修证则不无汗染即不得等语为证何异手执艾镜夜对黑月待火自出终无是处或有渔猎古今该博闻见向五蕴身中认个主宰不肯信有悟门自不知是杂毒入心却引他古人一种垂慈方便等语为证便乃旁求经论曲引诸文罗绮语言以相眩惑者何异以手袖续狐白之裘不自知其非也如上所举皆是初无正见妄认偷心坐在八识中将古人善巧方便緫作实法会了也所谓醍醐上味为世所珍遇斯等人翻成毒药若与麽商量己躬下事饶儞弄到弥勒下生转没交涉岂但没交涉将恐反招罪戾疑误後人矣须知此事不在灵知不昧处不在藏睛闭目处不在袪昏敌散处不在忘机绝虑处乃至不在博综经教洞彻古今长时观照一切平常以至撑眉竪目勇猛精勤掷劒挥空如猫捕鼠至於无边作用据实捡点将来緫不出他一个善权方便若要与衲衣下那一着子相应驴年又驴年且作麽生是衲衣下事老僧口门窄未暇与儞说破
示云南福▆通三讲主
生於无生中受生死於无死中受死既曰无生死安有受生死者盖迷却自心而妄见有生死耳苟或迷妄之情不能爆散於一念未萌之表乃依他作解强言无生死者是大妄语成亦名谤般若也
此事不在经书义理中不在一切修证里至於圆觉之三观二十五轮楞严之二十五圆通之所证门乃至教中所说顿渐阶级次第等一涉见闻皆堕情识緫不与达磨所指之禅相似教中所言之禅皆不离修证惟达磨独指一心为禅与经书文字所说者逈别宜思之
圆觉经云知幻即离不作方便离幻即觉亦无渐次议者谓逼近达磨之旨亦不涉方便渐次殊不知只个知幻离幻早涉方便渐次了也达磨门下緫无是事一了一切了只个了字亦不可得
禅之一字不可见不可闻不可觉不可知盖见闻觉知皆属情妄非心法也当知心法本来是见是闻是觉是知不应於见闻觉知上别有所谓见闻觉知者维摩诘经谓若求见闻觉知是则见闻觉知非求法也斯言岂欺人哉
此事须是利根上器提得便行逴得便走虽是庆快已涉途程更待如之若何宽着工夫待弥勒
古人真切於此事上曾不待一切方便言语之所启发自然卓卓地不肯虚丧寸隂如大死人如陷千尺井之求出又如倒悬之求解曾何有苐二念驰骤目前虚妄声色者哉
今时学者之病在速於要会禅禅无儞会底道理若说会禅是谤禅也如麻三斤栢树子须弥山平常心是道云门顾赵州无一一透得是解禅语亦非会禅也若不妙悟纵使解语如尘沙说法如涌泉皆是识量分别非禅说也当知禅语初不难会凡一千七百则公案俾之通会於片饷之间亦不难如今之禅学者流多是商量个语话皆不肯回头扣己而叅所以古人目禅语为野狐涎唾良有旨也
近代宗师为人涉猎见闻太多况是不纯一痛为生死所以把个无义味话头抛在伊八识田中如吞栗棘蓬如中毒药相似只贵拌舍形命废忘寝食大死一回蓦忽齩破方有少分相应儞若不知此方便於看话头起疑情之际将一切心识较量动静妄认见闻坐在驰求取舍窠臼中或得暂时心念不起执以为喜或昏散增加父远不退承以为忧皆不识做工夫之旨趣也
做工夫非一切有作思惟之所能是离一切分别之大人境界古人到此皆是一踏到底更不涉一些子廉纤搭滞今人做尽伎俩不奈何者盖做不力志不大心不死念不切耳做工夫往往以心念纷飞处做不得政不知以何为做得处实有趣向处俱堕颠倒网中当知做处譬如失物欲见政当寻觅时惟有一个欲见之心横于胷中不能自决又何曾有省力不省力有趣向无趣向之异说其最初寻覔时也恁麽吃力寻覔到最後也恁麽吃力更有何初寻时难後寻时易之说但是寻覔欲见之心切至久久不为境缘之所侵夺忽冷地眼开撞在面前[囗@力]地一声更不待问人是与不是也其喜悦之状又当何如也此事迷时不减悟时不加难时不远易时不近得时不有失时不无乃至穷古亘今緫无许多差别浑仑只是个自己纤毫不透如隔铁围快便难逢切忌当面讳却
示高丽收枢空昭聪五长老
叅禅是叅自己禅非叅佛祖善知识禅也所谓禅者盖远从多刦前因地所迷引起生死迷乃是自己迷不因境迷不因物迷亦非佛使其迷又非天地鬼神冤亲眷属使其迷也以其自迷故今日若不肯力叩自己亲自信向自发肯心向自家己躬下真叅实究一回以俟其自悟无有是处其所悟处不悟佛境不悟祖缘不悟他心不悟外法皆是自悟其自己远从多刦以来所迷底生死差别情妄耳以其自悟故则自己生死空自己差别尽自己情妄消即其生死悟於自心而更欲覔生死於自己了不可得於自己覔生死不可得故则於外境欲覔毫头为生死亦不可得自内心外境覔生死既俱不可得即其不可得处唤作佛境界唤作祖翁田地唤作自己光明幢唤作般若真如藏乃至立出百千种殊名胜相百千种异道灵光莫非一一皆从自己流出者也若曰自己外别有所谓佛法祖意禅机道果皆是颠倒希望与外道无相异也所以古人谓道在己求不从他覔斯言尽之矣儞若不信自己不向己躬下立定脚头更不肯立自己志气坐断一切密密体究儞准拟向佛上求是从他覔了也拟向法上求亦是从他覔了也拟向师友分上求亦是从他覔了也又拟向语言中求又拟向机缘上求更拟向千七百葛藤椿上求更拟向藂林中求更拟向寂静境界中求又拟向精进勇猛中求乃至尽其见闻竭其知解及与世出世间诸有境缘中求据理言之特不过皆是从他覔了也与儞自己交结生死底一种情识上料掉没交涉当知自己分上立起一个要超越生死底念头正当也无寂静时也无愦闹时也无忙时也无闲时也无安时也无危时也无苦乐逆顺时也无一切魔境界能障碍其道业时也无过去也无现在也无未来合三世为一念并万虑为一心孜孜尔兀兀尔行也只如是体究坐也只如是体究乃至静闹安危苦乐逆顺中总只如是体究正当体究时傥或复於体究之外别见有个是静时有个是闹时有个是魔时有个是叅得时有个是叅不得时至于才觉有毫发异见干涉着儞总非真体究也如今做工夫底人往往於自己分上苦不切至多只是向境缘情识上做成窠臼所以不能得直到大休歇田地儞但拍盲坐断许多见闻解会取舍得失等密密地只向自己躬下做去直下便是大解脱场直下便是大光明藏除却靠自己叅去别无方便别无佛境界别无解脱如前所言教儞向自己密密地做去早是多却个密密之说若是当人真切痛为自己纵不使其密密地做去他自然不肯不密密地若是当人不肯把自己做一件事纵使将个话头作百千种譬喻使其密密去做则转不密密矣纵能强作主宰密密得去亦坐在密密窠臼中无有是处久久坐在密密窠臼里蓦忽被夺却他密密处便乃引起百千种狂见而生分别转与自己踈且远矣故古人云叅禅无秘诀只要生死切儞看古佛弃王宫入雪山受辛苦行胜行而万刦千生不惮劳苦者是第一个为生死切者也自西天四七东土二三长庆坐破七个蒲团真如喆引锥自刺二祖断臂常啼卖身从上古人未有一人不历试诸难皆是为生死切至者以其切至故物极则反不觉不知捱到结角罗纹处蓦忽打破漆桶自然庆快平生即此是不从他覔底样子当知自己亦岂别有一个自己可凭便只是个要了生死底心即此生死根本元从自家自肯染习结缚而後成就今日要此生死一念超越别无巧术但只念念於染习结缚处剔脱教净尽便是生死净尽之时矣如今若作意要向八识田内剔脱个染习结缚底早是惹出多端和个要剔脱底辊作一团转不相济由是古人深知过患但只撇个无义味话头教儞发起大信心直下不起苐二念单单於话头上奋起大疑情与之一念万年做将去儞但心不随缘意不逐物识不拘境意不染尘三十年二十年首尾通贯不觉自然有个入处矣所言不起第二念者於政扣已而叅处卒急不相应时蓦忽瞥生一念谓我莫是根器劣麽是第二念谓我莫是罪障深麽是第二念莫别有方便麽是第二念谓此工夫实是难做也是第二念谓是易做也是第二念於甚易做处生欢喜心也是第二念於艰难境中做不上处起怕惧心也是第二念更有一般伶俐汉见恁麽说了便云我但一切坐断都不起心正落第二念了也儞若是个真正要了自己躬下生死大事之人决无如许多计较论量底情见但是说着个生死如撞着银山铁壁相似一碍碍住不是不要起第二念便是要起也不可得矣且真正为自己底人看公案也得不看公案也得毕竟不落别处既是不看公案也得岂肯复将清净耳根听人排遣教只看只疑只叅只守或只半提或只全提或密密或孜孜盖此等皆是尊宿垂慈举扬底一时方便实不与个自己有交涉也如今做工夫人或见境缘有所顺逆非实境缘有所顺逆也其实只是当人靠自己不稳处暂时不在便移个为自己底念头向境缘上引起百千万种颠倒分别若不当下与之剿绝令其净尽直饶儞与他境缘上分别得清特不过益增死生尘劳之重累耳若欲尽其自己一一分说将去言说转多纸尽且住却葛藤
示日本空禅人
棒头领旨喝下明宗已是第一等不唧[口*留]底钝汉须知尽大地是一条白棒森罗万象觌体全彰亘十方不消一喝过现未来洞然响应儞便向这里领略已是瞎却自己眼睛了也更欲待他拈起枯树枝放出粥饭气唤作明宗领旨岂不大可屈哉昔临济云我在黄檗会下三遭痛棒如蒿枝拂相似如今再思一蝢直是无人下手邪法难扶兴化云我闻东廊下也喝西廊下也喝直饶喝得我上三十三天却下来向儞道我未曾向紫罗帐里撒真珠与儞看在异端并起已而此等臭气流落藂林或指一喝为宾为主为照为用或指一棒为全提为正令为机用为门庭又谓之击石火闪电光摩尼珠金刚劒又谓之擘破面门露出肝胆当阳举似觌面相呈又谓临济三百六十骨节只是这一喝德山八万四千毛孔不出这一棒又云临济多却这一喝德山剩了这一棒又云无边刹海十世古今尘沙义门百千三昧总在这一棒一喝内全[ (冰-水+〡)*ㄆ]全摄无欠无余更有一等超宗异目不存机境者唤作蚯蚓鸣粥饭气扬尘播土掣风掣颠认精魂弄捏怪乃至奇言妙语与夺抑扬鼓引学人向他一棒一喝之下邪知曲解者今古以来比比皆是与麽较量他古人立地处又何啻认驴鞍桥作阿爷下颔既不识古人用处而欲趣向自己真正面目大似隔靴抓痒嗟乎古人一片生铁心肝未开口已前早是落在儞髑髅里了也只要儞不知不觉推门落臼於一切法中做个平常无事汉所谓涅盘生死六凡四圣至於百千差别法义更不在人重下注脚又何一棒一喝而不能了哉这里儞若将毫厘心识领略解会岂但不识古人行棒用喝处而亦自家一个本命元辰长是黑漫漫地纵使勉强向他一棒一喝上说得依俙用得彷佛少间蓦忽遇着些子差别逆顺境界顿在面前未免情存取舍意涉爱憎一时区处不下便向他古人语言窠臼上着到正恁麽时緫唤作一棒得麽緫唤作一喝得麽緫不唤作棒喝得麽若唤作棒喝则未免被棒喝碍不唤作棒喝亦未免被棒喝碍既为此碍则山河大地明暗色空至於微细尘毛未有不能为碍者万仞铁围可使消殒只这一种碍儞若不真个在这里推托得去管取要碍人堕生入死轮回无间在本上座到此忍俊不禁要与儞去却棒拈却喝向未有棒喝名字已前与儞把手共行只如未有名字已前且作麽生趣向今日不辞与儞说破久後却恐累及平人
示伊吾显用长老 (梵名鸟鉢剌室利)
佛法无商量分无凑泊分无安排分但是拌得一切打开万般绝计较单单只是靠取一个话头自今日守到个悟底时分方许儞取气儞若未到桶底子自脱之时便欲取气直下蹉过了也只此一蹉过便是百蹉千蹉甚非小缘做工夫最要紧是把得住最要紧是放得下最要紧是不随逆顺境转最要紧是做得主定立得脚牢最要紧是耐得枯淡守得寂寞最要紧是识得眼前破不被世间一切境界惑最要紧是寒不思衣饥不求食眼不随色耳不逐声最要紧是一个身心如铁橛子不受一切禅道佛法穿凿最要紧是尽生不悟明决不起第二念更有一件是最要紧处口未开时已说了也笔未动时已写了也叅未透时已悟了也儞还知麽儞还会麽儞还信麽如今大事为儞不得小事各自支当
示萨的迷的理长老
禅那二字梵语也华言思惟修生死事大无常迅速乃学者之正思惟也众生本来成佛以迷妄所蔽而不获开悟亦学者之正思惟也清净本然迷妄无状而生积刦迨今自缠自缚念念攀缘无食息之间亦学者之正思惟也从上佛祖哀矜不暇垂言立象设万种方便令我处处悟入以痴想杂乱犹不自觉此亦学者之正思惟也三界万法色空明暗咸是菩提妙明元心悟理未通尚留观听此亦学者之正思惟也苟非神悟纵有多闻惟增见病不脱爱缠此亦学者之正思惟也前辈言前领旨句外超宗微见锋芒拈得便用风飞雷厉逈异常流开凿人天不存窠臼此皆累生熏习积世链磨不期而然无作而作岂容勉强安可效为拟蹈前踪即落意地此亦学者之正思惟也功不尽则事不臻诚不极则物不感况无上大菩提道或不忘形毕命与寝食寒暑俱废岂口出耳入之学而能脱略生死情妄於大休歇田地者哉此亦学者之正思惟也言思惟修者惟此思惟即是修之之理舍正思惟外或别有一法可修非正修也今则有个不涉一切思惟底智方便僧问古德一念不起还有过也无德云须弥山十二时中但将须弥山顿在眉睫横之方寸不可妄起纤毫情念强生穿凿为解为会但只行也叅坐也叅今日也叅明日也叅叅得也叅叅不得也叅叅到无可叅处政是着力加鞭之时猛拌取三二十年死工夫万仞壁立硬着脚头叅取正当叅时或有佛祖圣贤现种种相以相似语言开导发明便与一喝喝退向他道此事不从人得安有开发之理任我百生叅不得必欲自悟断断不肯妄去齩人鈎线诚有此志不患生死情妄之不消殒也殒 (羽敏切殁也终也尽也死也爱不重不入娑婆缘觉弥勒章若诸世界一切种性卵生胎生湿生化生皆因婬欲而正性命当知轮回爱为根本由诸欲眇发爱性是故能令生死相续)
示慈护长老
心不迷不堕生死业不系不受形质爱不重不入娑婆念不起不生业累盖因迷起妄由妄生执顺其所执则爱之之念纷然而兴逆其所执则憎之之习勃然而起爱憎之情作则死生之迹动转迁流新新不住念念相续以至一刹那间具八百生灭岂待百年气泯然後为生死者哉原其所迷初无自性亦无起处只是自家远从旷刦以至今生良由不体道本失却自心而致然也今日要得此心不为迷妄所惑别无方便但单单提起个死了烧了那个是我性十二时中如金刚利劒在手相似最先向八识田中尽力一挥如斩一握丝一斩一齐断眼之所见既断耳之所闻亦断乃至鼻舌身意香味触法同时俱断过去事已断现在事今断未来事当断徧搜胷中无可断者和个断者亦断断者既断断亦不立断既不立则尽法界皆是自心於自心中无能断无所断能所既无则见闻觉知无地可寄到这里即是从上诸佛菩萨善知识放身舍命处亦是大休歇大解脱大安乐之地亦是不离世间而成就出世间之三昧此三昧入手覔个爱底亦不可得覔个憎底亦不可得於不可得处回观世间诸有为相俨如昨梦如教中谓净极光通达寂照含虚空却来观世间犹如梦中事如今人个个明知此事如梦虽政说时和个说底亦在梦中何况说久声消情随境变三界梦宅役役不停苟不能奋起大精进勇猛志力於此大梦宅中极力一跳跳出向白日青天之下披襟一笑以快平生决定以梦入梦展转攀缘随逐妄尘堕入无间岂不孤积刦以来诸佛菩萨为儞所下之般若菩提种子乎儞若非具此深厚种子安得今生居富贵中处十善家以至操心入道袈裟着身为佛後裔今日到这里家已出了僧已为了善知识已见了道已闻了其所欠者但只要力行一徧而亲到一回为谛当耳况是年齿未艾色力尚充或不趂身强体徤之际做一气直走到家眨得眼来便是无常老病相催趱也到那时手忙脚乱咎将谁归将个尽平生底所贪所爱所恚所痴一齐点捡緫用不着不惟用不着反为其所障碍系缚蒙蔽展转流浪孤负胜因为无惭人佛所诃斥当知轮回三有出没四生孤露竛竮受苦无间於此复何所恋而不思超然独脱岂有志者之所为哉昔庞居士以家财弃之湘水乃有偈云有男不婚有女不嫁大家团栾头共说无生话且唤甚麽作无生话昔有尼问赵州如何是祖师西来意州於尼臂上掐一掐尼云和尚犹有这个在州云儞犹有这个在此说又作麽生然古人亲到大休歇田地於语默动静之顷着着具金刚正眼尘尘露解脱神机是非不可较量得失不可图度者也慈护长老乃高昌三藏喜庵妙公之母氏也曾叅铁山琼和尚向道之念坚笃因嘉其志不觉葛藤如许若必欲要知庞居士之无生话与老赵州之犹有这个在二意明白宜将铁山和尚所示死了烧了那个是我性遮一句猛与一拶则知庞老赵州同叅其来旧矣又何生死爱憎之云乎哉但办肯心决不相赚重为说偈以勉之
死了烧了身空物空那个是我性海底日轮红直下领略不过快须着意加功密作用时圣凡莫测实究竟处水泄不通无常生死拽不断见闻知觉难包▆是非憎爱绝[朕-月+日]迹菩提般若俱无从单单只有这一念与此一念潜其踪无影树头撑夜月不萌枝上吹春风以慈为护非南非北以护为慈自西自东无向背绝罗▆凤凰池上玉箫奏声在天涯杳霭中
示植禅人
要学佛麽要学祖麽要学善知识麽一大藏教诸灯语录遗言往行皆是学佛学祖学善知识之张本不妨向此真履实践一回但行之不移守之不易久之纯熟所谓佛祖善知识不待学而成矣或者谓丈夫自有冲霄志不向如来行处行成佛作祖到善知识地位会须先将一大藏教诸灯语录遗言往行拈向他方世界之外单提一把吹毛利劒逢佛杀佛逢祖杀祖直教一物不得当其前一法莫能随其後久之和手中个欛柄子一齐拈却扬身物外独步大方自然头头合辙处处逢原虽然当知此二说緫是窠臼语儞若瞥生一念向此垛跟则落窠臼了也要成佛成祖成善知识未知其可也且舍此二途毕竟依何标准而至于佛祖善知识田地幻住到此直得结舌有分诸方大有老尊宿不妨一一持此话以扣之
示达禅人 (圣僧侍者)
路逢达道人不将语默对毕竟将甚麽对或者谓此事不在语默里又云语是谤默是诳又云说时默默时说既是不将语默对因甚麽又说个默时说说时默底道理这里定当得下拣辨得出缁素得明指点得到便许儞坐断僧堂中陈如尊者颈与丹霞和尚握手於数百年外提持此道不为过矣脱或未到此田地十二时中或出或入且道陈如尊者向儞道个甚麽露柱灯笼向儞道个甚麽香匙火筋向儞道个甚麽还闻麽若曰闻则唤作说耶唤作默耶若曰不闻则终日竟夜毕竟在何处安身立命直下不知落处即是儞生时不知何处来死时不知何处去即今眼眨眨地语默动静未免被个陈如尊者当面障却灯笼露柱觌体碍却香匙火筯临机换却即其所障所碍所换尽是生死烦恼轮回业识从今日移夺儞到尽未来际之种子耳要得和盘掇转连座掀翻不妨提起个所叅底话头於对陈如尊者时对灯笼露柱时对香匙火筯时不得斯须忘念更向蒲团上坚竪脊骨猛着精神与之抵捱正当抵捱时不得随声色转随是非转随怠惰转随情识转随境缘转乃至随善恶凡圣苦乐得失等转拟欲瞥生一念随其所转不特不能与道相应将见随生死轮回转入尽未来际者矣
示志满禅人
学道要须乘一时猛利便讨个分晓则於工夫上庶有立脚分岂可依依稀稀彷彷佛佛今日三明日四道是流俗又却有个念头在道道是在道又却不曾有片饷猛利精神把做一件大事於是两头打脱只益笑具耳更有向蒲团上屏得念头静办少时或半日一日身心不动静默将去或三朝五朝做主宰不得讨头鼻不见昏沉散乱辊作一团似此等差别境界交驰于心或怕惧做工夫一上或思慕做工夫一上或勉强做工夫一上或被世间顺缘搀夺一上似乎有个做工夫底心念存于中却不知只与不做工夫者等无有异若尽理而言反不如个不做工夫底何以知之彼素不做工夫惟信不及耳傥或一且自信得及忽然被他猛利做去也不定儞既发大信心要做工夫要脱生死今则此个信心延缓数年了也看看向无事甲里去坐也终不放宽了又复能发最初底大信心来余知其决无是理也故维摩云譬如败榖焦芽不堪为种满上人过余问道屈指数载今日不忘最初道念又冒荒歉过余穷岩但是扣其入道之志则索然不若初心之猛利也良为可怜此去宜精加念力直要翻转生死窠臼以悟为期方不孤儞重叅再扣之劳也
天目中峯和尚广录卷第四之上
校讹
(九十一叶十四行)觌 (误作观从南[跳-兆+ㄆ]正)
音释
浃  (即拹切匝也)    磕  (克盍切相筑也)    [囗@力]  (户卧切声也)    桩  (株江切橛也)    喆  (之列切)    撇  (普蔑切引也)    睫  (即叶切目旁毛也)    趱  (藏旱切催促也)    竛竮  (竛郎丁切竮普丁切竛竮孤独貌)    搯  (苦洽切爪刺也)    撑  (刃庚切拄也)    ??  (必驾切柄也)    垜跟  (垜一跟古痕切)
天目中峯和尚广录卷第四之下
叅学门人北庭臣僧慈寂　上进
法语
示嗣禅上人
自有佛祖以来兄弟家挟个袱子横跨四海上人门户谓之叅禅叅即不问且作麽生是禅或有以枯形死志冥心壁观之谓禅或有以教外别传不立文字之谓禅或谓微尘法界明暗色空动植纤洪飞摇蠢蠕当机不昧觌体全真之谓禅或有拨开万象透过色声坐断有无不立凡圣之谓禅或有向四大五蕴中认个昭昭灵灵闻见知觉之谓禅或有放下身心休歇万事一念不动六情不摇之谓禅或有以临济一喝德山一棒灵山拈花少林得髓繁兴大用举必全真之谓禅或有以德山托鉢云门话堕赵州勘婆洞山三顿棒等谓之向上一关末後一句捩转面皮露出牙爪活路生机不容近傍者之谓禅所以垂手教人处或令人袪散乱敌睡魔遣尘劳远喧閙起精进发勇猛竪目撑眉握拳齩齿或有异於是者则教人随缘任性不纵不拘吃饭着衣一切如旧但不做作理自天然乃引古人依本分放下着莫妄想莫管他等语为证更或有教人一味歇心全身放下才起一念便与剗除心如太虚情同木石久之不休待其自契或有教人立个主宰勿为境摄勿随物转如握太阿在手佛来也斩魔来也斩谓之坐镇家庭把断要津横行一路更或有教人兼修白业以助正因不尔则便乃不拘律仪任情毁犯畧而言之如上所见并是情存取舍意涉所依用为机关堕为窠臼有般灵利汉见恁麽说便乃掀翻露布抹过那边谓之不落人机境有时恁麽有时不恁麽唤作於法自在更有般担板汉闻恁麽说乃云任儞道是也得道非也得我只管大尽三十日小尽二十九唤作罗笼不住呼唤不回如此邪知异解不可枚举今时商量比比皆是若欲要与此禅一念相应如人自捏其目求不生花不可得也更有一种随语生解者乃云我但不存窠臼岂有不相应处殊不知只个不存早是存了也须知此事如空之循器如水之随流虽有方圆动静之殊而无方圆动静之实非作故无禅如然故若实要与此禅相应真个是儞三寸命根子向不知不觉处卒地断嚗地折一回始得要识命根麽便是儞十二时中眼见色是耳闻声是至於鼻舌身意香味触法及与一切知觉等是又名妄想又名生死又名颠倒无始刦来刀斫不断锯解不开此论且止只如命根已断底人还复眼见耳闻心思意解也无这里若立纤毫知见解会则五须弥四大海早已穿过儞髑髅了也所以古人不奈伊何向道毫厘系念三涂业因瞥尔情生万刦羁鎻直下湛寂孤明圆净活脱不倚一物触处成现所以永嘉谓行亦禅坐亦禅语默动静体安然且先德岂徒事语言哉今时人会此说话者何限以其不得受用则前所谓情尘不透见地不瞥动静二途俱落窠臼而致然也记得马祖与西堂百丈南泉翫月次一云正好修行一云正好供养南泉拂袖便去祖云经归藏禅归海惟有普愿独超物外看他一门父子向光影里露出巴鼻不妨令人捡点一人向禅头上加一画一人向禅脚下加一画一人向禅中心加一画一人向他三画上又加三点今日将个元本禅字一看彻底不相似了也後来又有人向他加画加点处只管加将去间有加得不相似者便乃彼此是非立个名字唤作如来禅祖师禅平实禅杜撰禅文字禅海蠡禅外道禅声闻禅凡夫禅五味禅棒喝禅拍盲禅道者禅葛藤禅更有脱略机境不受差排者唤作向上禅古今已来诸方三百五百众浩浩商量立出许多闲名杂字由是而吹起知见风鼓动杂毒海掀翻情涛飞腾识浪递相汩没聚成恶业流入无间卒未有休日佛所谓可怜悯者且古人开辟禅门贵要伊了生死越苦轮断分别息憎爱如大火轮触着则燎却面门丧却性命岂止於言说义路而已哉兹因南徐禅上人出纸求语故抖擞屎肠狼藉及此若唤作说禅拔舌犁耕彼此有分
示日本丁十头陀
僧非僧俗非俗六六从来三十六俗是俗僧是僧从教日午打三更僧亦得俗亦得毕竟本来无间隔无间隔处忽承当笑看大虫生两翼会麽若也不会且莫怱怱草草儞因甚不顾父母之养而依附大僧投身林谷莫是为求衣食麽莫是为求名利麽既是不求衣食不求名利毕竟为个甚麽事况是远逾数万里航海得得而来实为自家脚跟下有一种生死无常大事因缘远经旷刦而及今生愈见昏迷转加沉坠今日须是舍命忘形尽平生气力向他空闲寂寞中提起古人一则无滋味话默默自看看来看去但心无希望意绝驰求识不攀缘念不流逸不问山林城市静閙闲忙今日也与麽看明日也与麽看忽尔眼皮破髑髅穿便解道丁一卓二筑着便是卓二丁一百事大吉海东走出黑波斯眉毛鼻孔长三尺说甚麽生死与轮回说甚麽虚头与真实草鞋两耳忽闻声僧俗由来都不识都不识谁辨的春风吹破岭南花一一漏尽真消息
示普喜上人问五蕴生死
僧问清净本然云何忽生山河大地答云清净本然云何忽生山河大地僧大悟厥旨且答与问相似僧何不早悟於未问之先这里见得便见山河大地不从外来明暗色空且非他事处处圆光独露门门至体全彰破情尘於见闻知觉之间脱世界於成住坏空之表岂有生来死去彼圣此凡之异见邪更若情存得失意涉是非不惜眉毛重向葛藤窠里注解去也当知三世诸佛与大地众生於空王刦前各各具一面大圆宝镜初无欠剩无端众生於净白光中瞥生异见昧却本来便於宝镜光中妄认影像以为实有因生有见即起无明无明伏心动成三毒三毒因缘引起诸业由业所系受此四大从四大中结成五蕴六根诸尘互相涉入内自见闻觉知外及山河大地皆镜之影像耳所以大般若中谓色不异空空不异色色即是空空即是色受想行识亦复如是岂但五蕴是空至于十八界十二缘四谛六度等未有一法不与空相应者然镜中影像使不达法义者观之亦言是空耳所以永嘉道心镜明监无碍廓然莹彻周沙界万象森罗影现中一颗圆光非内外永嘉到者里已是和盘托出了也当知广大心体离言说相离文字相离凡圣相离修证相圆裹十虚徧入三际即生即灭之万法不碍无增无减之本源即增即减之诸尘不隔无灭无生之实际万机莫测千眼难窥自非顿消情量脱落根尘者不可与闻也首楞严谓空与色是色边际离与合是受边际记与忘是想边际生与灭是行边际湛合湛是识边际且道宝镜还有边际也无若谓有边际是谤若谓无边际则诳直下领畧得便见即色受想行识全是大圆宝镜大圆宝镜全是色受想行识离宝镜无五蕴非五蕴无宝镜旷刦不迷今日无悟诸佛非圣众生非凡独步机先全超象外然後还归本位能所顿亡尽三千刹海一一正眼看来不知孰为五蕴孰为宝镜自然物我混融一念平等若不曾真实到这个田地要脱他五蕴诸法曾不异指月於水底避影於日中者也且以五蕴生死言之只今眼眨眨地有个四大色身顶天立地及见身外有山河大地是色蕴生死也寒暑耗其精神苦乐迁其念虑饥寒逼其体肤憎爱起其离合是受蕴生死也喜则爱涎沃心哀则泪珠盈目未食蜜而先甜其舌未嚼檗而先苦其口兴则役其神寝则现於梦皆想蕴生死也天地之内凡动植纤洪之物自四大色身及与目前种种所用所有之物未有一法不由因缘而成即因即缘皆属生灭以至成住坏空处处皆然新新不住皆行蕴生死也处处攀缘念念分别开目云明闭目云暗涉入三世分布六根指色则辨其玄黄历味则别其甘苦顺则思纵逆则思避动时似有覔时还无皆识蕴生死也此五蕴法障在目前自古至今任儞才过李杜气夺项刘直得拱手以听其处分十二时中千重百帀直是无儞转身处所以释迦老汉知有此一段大事迷滞众生於是兴大愿心开大法施四十九年五千余卷偏圆顿渐大小半满如长伸只臂向大圆镜上推开影象拂去浮尘但要个个向洁白光中识取本来面目然後灵山会上拈出一华迦叶不觉破颜微笑直得光吞万象体遍大千已而四七二三向此光影里眼见空华递相钝置流传既久逗到老赵州面前僧问万法归一一归何处州云我在青州做一领布衫重七斤觌面拈来照天烁地自非具大眼目之士莫能窥其彷佛要见赵州光明麽也莫问五蕴六蕴六根七根但将平生见解世间出世间法莫问如之若何如斩一握丝一斩一齐断待教胷次中终日心无异缘意绝妄想却单以生死无常为重提起者僧问底话头道万法归一一归何处行而叅坐而叅莫问闲忙静閙拌得此一生与之抵捱捱到不奈何处和个话头一时忘却方知三世佛历代祖天下善知识尽是认砖头作古镜更说甚麽五蕴十二缘四谛十八界闲言长语緫无着处岂非大丈夫能事毕矣若不如是脱略一回任儞万刦千生往来昇降妄受轮转如蚁旋磨卒未有休日在梅山上人遽回心於功名富贵之场偶聚首於普安客窗因话及五蕴生死乃为之书
示明昶上人书华严经
嘉禾召门明昶上人手书华严大经告毕过门需语为证余闻之经有偈曰若人欲识佛境界当净其意如虚空远离妄想及诸取令心所向皆无碍是则揭开法界直示玄猷緫智体於一毫设灵机於万偈殊不知差别意内义出多途言语道中宁无分别只如若人欲识佛境界用识作麽当净其意如虚空已迟八刻远离妄想及诸取费尽分踈令心所向皆无碍远之远矣直下见得乃知未操寸管点染八十一轴溪藤已前其微尘数偈已尝书之旧矣使遮那老人与无边大心菩萨亡锋结舌於言语文字之表纵欲兴大慈云布华藏海拟说个若人欲识佛境界逆知其不可得也彼既说之不可得而儞何所闻既绝所闻则云何而书之今日既有所书不免依偈以设其问且所操者笔所染者纸所书者字横者为画直者为竪斜者为撇圆者为点自最初一字写至末後一字莫不皆然毕竟纸墨文字之外别唤甚麽作佛境界其外见有所书之经内见有能书之心以能所之二见未忘欲净其意等太虚空未知其可也一真如性元无分别经卷与世俗文字等赞叹与辱骂等诸佛与众生等法界与一尘等即其等心亦不自立妄想乃尽诸取亦离安有此经为我所书者哉此心无碍则法无碍法无碍故则理无碍则事无碍则理事无碍则事事无碍则一切法界俱无碍则书亦无碍不书亦无碍唤作华严亦无碍不唤作华严亦无碍其所书之经今有人以七宝摩尼珠而用庄严以无量诸香云而用熏染亦无碍有人以不善心碎其卷轴投之水火置之秽浊等处亦无碍乃法性之本然非以力排而智使之至此无碍之地傥於此无碍法中微加一毫心力情意而欲和合则展转成有碍也即今日用中一念子卒未能远契此本然无碍之理则是经不可书也儞还甘此说麽若不甘此说还契此理麽若未契此理则前所运一片真诚正信之心挥毫染楮书写成就底八十一轴华严大经乃成虚设耶不然所谓遮那性海圣凡圆具因果全该万法俱彰一尘不隔运一笔则千笔万笔与之俱运书一字则千字万字与之俱书成一行则千行万行与之俱成了一卷则千卷万卷与之俱了乃至於一画中含裹微尘数画於一竪内含裹微尘数竪当知一时书则与尽未来际不可说无量阿僧只刦同时俱书一时了则与尽未来际不可说无量阿僧只刦同时俱了如是观察如是受持如是见闻如是作用如是书写如是流通如是信受如是增益又安知其八十一轴之雄文非佛境界而离此别求耶又安知其意不与虚空而等净耶又安知其有妄想诸取而未离耶又安知其所向之心有所碍而特排斥之耶既尔佛境现前及心无所碍即今日用一切时一切处一切缘一切境一切法一切念一切见闻一切知觉一切取舍一切分别一切受用等则手未尝离其书口未尝远其说目未尝越其覩耳未尝过其闻也然则目前山高水深日上月下鸦鸣鹊噪鱼跃鸢飞雷动风行松直棘曲大而十方虚空广而无边法界细而鍼锋芥孔圣而诸佛凡而众生以至成住坏空地水火风等一一皆是笔端点出之大本华严亦岂十佛刹微尘数偈而可诠之者哉这里不荐且莫怱怱草草虽是本来具足底现成活计儞若不曾真个亲向毫端未举之前全机领略未免首先被个华严名字当面热谩把儞一个本命元辰惑来惑去远从无始刦前惑至今日初非小可以其惑情未解见翳入心引起无明成就生死粘头缀尾接续轮回起灭万殊直至今日触途成滞了无出期者无他盖为儞最初心中被个迷惑打失正见而致然也所以今日用一点心不得才拟用心便引起佗八万四千诸情意识互相障碍不得自由诚可哀悯何谓障碍聻儞才见说个若人欲识佛境界便被个佛境界障才说到当净其意如虚空便被个虚空等净障又见说着个远离妄想及诸取便被个离妄想及诸取障更见说到今心所向皆无碍便被个无碍障直饶通身手眼超出言象之先遍体机关不堕是非之穽刚把此四句偈一齐按下别资一路抹过那边殊不知只个别资抹过底已是觌体把儞个本命元辰障住了也直下无儞用心处无儞驰求处无儞凑泊处无儞撇脱处无儞趣向处乃至无儞和会处当知个华严性海全体是大火聚大风轮涂毒鼓吹毛劒百千圣贤不敢正眼觑着又岂许将心凑泊举意抟量者哉儞若真个有一片决定真实底大心觌体与华严性海如水入水似空合空初无难易但请将从前所知所解所做所遇所缘所着底一切圣凡是非取舍憎爱善恶自他无边业识猛提起一把智慧刀直下与之一斩两段如未曾做工夫时相似如未曾与人说学道时相似如未曾出家时相似如未曾着袈裟住伽蓝建宝坊兴善利时相似乾乾净净一齐都打屏了不剩纤毫却於无纤毫相碍处不得便坐在这里不妨提起个古人没意智话头顿在面前默默体究是甚麽道理从此以去只向所体究处一捱捱住行时行体究坐时坐体究忙时忙体究闲时闲体究老时老体究病时病体究乃至死时死体究正当体究个所叅底话头时也莫要问道是佛境界非佛境界也莫要问道意下净如虚空不净如虚空也莫要问道妄想诸取远离不远离也莫要问道此心无碍不无碍但只靠教个话头稳密尽此一报身只与麽去久久纯熟和个稳密底一齐裂破那时将佛境界作非佛境界说亦得将非佛境界作佛境界说亦得不妨信手拈起一一天真一一明妙此所谓虽然旧阁闲田地一度赢来方始休苟或输赢未分切不可轻易中佗人毒药丧坏法身永失佛境界者必矣如今多是不真实痛为生死无常大事着实体究但只欲事持言语广说道理往往法道衰替乃根于此有志之士宁可一生两生百不知百不会决不肯於工夫未到情妄未消时妄陈禅道以当叅学记之记之并将前四句经偈为华擘去也若人欲识佛境界提起话头休捏怪忽然两手俱托空佛祖直教齐纳败当净其意如虚空勿於声色诈盲聋工夫做到意根脱铁壁银山处处通远离妄想及诸取本色道人都不顾华严性海卢遮那疑团破处全机露令心所向皆无碍法界何曾分水火尽未来际一刹那漆桶莫教全不快示云南护上人求示三聚净戒 (▆高峰示众曰到者蓦然脚蹉手趺华顿露洞然十方如是日丽天)
三聚净戒之体如杲日之丽乎中天乃一切戒之主也谓三聚者摄善法摄律仪饶益有情是也原大摄善法戒乃无善不修也摄律仪戒乃无恶不断也饶益有情戒乃无众生不度也此三戒乃过去现在及未来一切佛祖之梯航胎孕也舍之则何以出生死海何以达涅盘之彼岸耶须知一个所叅话终日横于方寸不思善不思恶善恶二途自然忘念而言修断何其赘耶且叅此话时不见有一众生而可度脱乃非饶益而饶益也此所叅话虽不称三聚而具存三聚无少间也朝叅之夕究之久远而守之一旦开悟并其所叅所守之念顿遣三身四智当处混融八解六通随时会合不知戒之在我我之在戒也叅禅上士便请力持正信不拘岁月而行之脱或迟疑劒去久矣云南护上人请说三聚净戒因笔以遗之
示明忠上人病中
衲衣下一着子搅澄不异磨涅不痕坐断古今不存凡圣所以古人谓之向上机末後句顶门眼肘後符临济即之而喝如怒雷德山据之而棒如疾雨不依工用匪涉阶梯提得便行拈得便用奔流度刃疾焰过风正眼看来未为庆快这里岂容心思意解安排摆布而为得哉霅川忠上人偶因卧病余谓之曰真歇和尚有云老僧自有安闲法八苦交煎緫不妨且如何是安闲法对曰知身是梦了病如幻惟守一心不生异念岂非安闲法乎余因不顾又曰安即不动闲即无为超出二途栖心无寄此岂非安闲法乎余亦不顾上人茫然若有所失余遂示其略曰汝所说者乃情识计度分别取舍皆暂时岐路岂真究竟耶要识安闲法麽四大五隂是根身器界是四百四病是山河大地是见闻知觉是以至一切差别尘缘无有不是者咄是何言欤且四大五隂及差别尘缘等皆是败坏不安之相若唤作安闲法大似指鹿为马若不唤作安闲法亦是指鹿为马直饶去此二途别资一路未免亦是指鹿为马要得不指鹿为马须是向他真歇和尚未启口已前掀翻情量不堕是非己眼顿开洞见源底始知一大藏教是指鹿为马千七百则公案是指鹿为马以至天下老和尚拈槌竪拂是指鹿为马如是指说如是悟解亦是指鹿为马会麽脱或不会但切切将个没滋味话头向药炉边枕头上默默咨叅不得放舍忽然枕子落地病药两忘衲衣下那一着子觌体现前到此即其身心及与诸病无有不是安闲法者也虽然切忌指鹿为马
示用禅人病中
(▆▆惠觉上堂拈起柱杖曰山僧有时一棒作个漫天网打侯鹰快鸱) (▆元十二)
生老病死是四种漫天网子旷刦至今把伊笼罩欲暂时脱离亦不可得所以佛祖兴大哀悯教伊一条通天出路今日但要牢绊草鞋硬着脚头与之抵捱纵有死在前亦不暇顾岂可复为病缘缠绕而作艰难想耶然病是裂身世网之利刀易烦恼苦为解脱场之良导儞今日利刀在手良导在前若不能将身心世间诸有情识尽底掀翻从空放下即是网罗上又加网罗去也如此学道何有益於自己哉且病中做工夫也不要儞精进勇猛也不要儞撑眉努目但要儞心如木石意若死灰将四大幻身撇向他方世界之外由佗病也得活也得死也得有人看也得无人看也得香鲜也得臭烂也得消瘦也得长生也得设使医得徤来活到一百二十岁也得如或便死被宿业牵入镬汤炉炭里也得如是境界中俱不动摇方有少分学道气槩所以古人道老僧自有安闲法八苦交煎总不妨若不到这个田地便见有身使我病有痛入我心有苦惑我神有逆动我念以至渴则思饮饥则思食呌唤呻吟咨嗟叹息过一日如度百年望寸步如隔千里孜孜逐妄念念攀缘緫而言之但觉有身受病不得自在只此便是沉滞生死之根种也岂不忍些子病缘便乃主张不过又何况地水火风分散之时也寻常学道正要用在今日今日若不得用百刦千生蹉过无疑矣如今有一服起膏肓必死之灵[舟- (白-日)]重为拈出昔僧问赵州万法归一一归何处州云我在青州做领布衫重七斤要识赵州麽听取一偈衲僧有病在膏肓赵老全施不死方万象森罗开活眼更於何处覔医王
示琳上人病中
昔真歇和尚有偈谓访旧论怀实可伤经年独卧涅盘堂门无过客牎无纸炉有寒灰席有霜病後始知身是苦徤时多为别人忙老僧自有安闲法八苦交煎总不妨古人作此偈伤身世之浮脆了梦幻之起灭指情妄之所缘示斯道之真寂五十六言网罗殆尽真道人之龟监也学佛之士当向这里体取则知未了此心之际通身是病徧界是病尽形毕命起心动念更不问儞成佛作祖皆是病缘於中或有人指出一法不是病者悉是妄见又岂待形拘枕席迹涉沉痾而谓病耶由是雪山大医王眼不耐见四十九年三百余会尘说刹说今结集为一大藏教是治此病之药方今日所叅底一个无义味话头是方中所秘传之神药要起此膏肓必死之病常以一念不退转不变易之汤使向一切时中送此神药然此药之治此病百发百中今之服药而病不瘳者盖与药忌并进所以不取効也苟不能尽其所忌不惟不効将见执药成病又未易疗之也所谓忌者即第二念是也何谓第二念便是儞离却个所叅话头正念之外更於善恶悟迷境上微动一毫是谓第二念也此则药之忌也诚能久不犯其所忌则念念相续安亦守危亦守生亦守死亦守表里混融如是持守忽尔相应其病顿如失去若药若忌同时俱失便是安闲法现前也宜知之以自勉
示宗裕上人
浙东山浙西水拄杖头边草鞋跟底大事未明如丧考妣衲僧直下莫思惟思惟便隔三千里会麽昔僧问赵州万法归一一归何处生死无常银山铁壁尽在此问处赵州道我在青州做领布衫重七斤神出鬼没瞎棒盲枷尽在此答处会得问处则银山铁壁面面通穿生死无常尘尘透脱会得答处则神出鬼没当体不痕瞎棒盲枷全机杀活若也不会便见问在答处答在问处问答交驰无儞入处既无入处且只向入不得处猛加精神立定脚头叅来叅去叅到能所两忘不觉踢倒灯笼掀翻露柱目前万象自森罗现成活计全丰裕正眼看来大似业识茫茫无本可据
示成上人卓庵
(会元第八罗汉桂琛因拟田次见僧乃问从甚处来曰兰州师曰彼中佛法如何曰商量浩浩地师曰事如我这里、、博饮吃)
古人以己事未即明了往往结草为庵作自了活计初未尝有所为於世间以日用处随缘自遣或栽田或种畲或草衣或木食或涧饮或烧折脚铛或以枯木为牀或以三个柴头品字煨或三十年二十年目视云汉不与世接或三篾束腰或竪空拳或伸一指或谓溪深杓柄长乃至种种作用其孤风凛然耸动观听一段孤明照映千古亦皆不期然而然也自此以降世道日微人心日薄即此住庵之风转为偷安逸居之计只图礼法不相拘束藂林不相缚系要眠便眠要走便走日滋月浸变为自在外道不特无补於道将见流而不回去而忘返不知不觉於偷安逸居之外引起世间百千万种颠倒差别复堕流俗者多矣盖佛祖施设或万众广居或形影相吊实存乎道道之明则在万众不知为多单己不知为少以不知故唤广居为住庵亦得唤住庵作广居亦得以广居为住庵则不见有上下左右之相拘以住庵为广居则不见有暗室屋漏之自欺也如是住庵则念念共人天交接尘尘与圣贤胥会虽千古之上而可以挽回於目击也如是住庵则穷也得不穷也得有人扣门也得无人扣门也得终日作用炽然也得终日一物不为也得乃至遇苦遇乐遇逆遇顺百千境界同时现前当机总是竪拳竪指之时也这里也无住庵者也无不住庵者也不见有庵内事也不见有庵外事一体纯真万虑泯绝是非情尽能所识消乃知婆子放火门上书心字皆是增金之黄助日之明也如是住庵是为正住不尔住者便未免身外有一个庵子为对为待为离为合其取舍爱憎之情顷刻百变所谓生死事大无常迅速曾何异於是哉当知住庵不以生死为重任不觉腊月三十夜到来只个生死便是儞白日所住之庵返为其所住去也宜如是观察勿为日用所惑而移其道念也
示宝灯上人礼祖
(横豆十方会元太原孚上座曰法身之理犹在太虚竖无穷三际横亘十方强编八▆包括二仪)
祖师心印横亘十方竪穷三际一切处不隐藏一切处无遮障尘尘不昧处处相逢这里更若瞥起一念礼祖之心大似弃却沧海之
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:27:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>