<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="毗卢遮那成佛神变加持经义释序,毗卢遮那成佛神变加持经义释目次,毗卢遮那成佛神变加持经义释卷第一,毗卢遮那成佛神变加持经义释卷第二,毗卢遮那成佛神变加持经义释卷第三,毗卢遮那成佛神变加持经义释卷第四,毗卢遮那成佛神变加持经义释卷第五,毗卢遮那成佛神变加持经义释卷第六,毗卢遮那成佛神变加持经义释卷第七,毗卢遮那成佛神变加持经义释卷第十,毗卢遮那成佛神变加持经义释卷第十一,毗卢遮那成佛神变加持经义释卷第十二,毗卢遮那成佛神变加持经义释卷第十三,毗卢遮那成佛神变加持经义释卷第十四,重刻毗卢遮那成佛神变加持经义释䟦">
<meta name="description" content="全称《大毗卢遮那成佛神变加持经义释》,简称《大毗卢遮那成佛经义释》、《毗卢遮那经义释》或《大日经义释》等。佛典注疏。唐开元十三至十五年(725-727)一行述记。十四卷。是作者协助善无畏译《大毗卢遮那经》(即《大日经》)的注释书。书前有温古序称,《大日经》译出后,一行“尚虑持诵者守文失意……又请三藏(指善无畏)解释其义,随而录之”,使读者不致惑于经文中之“隐伏”。现存本后有日僧慈勇于宝历六年(1756)重刻跋文,称本书传至日本已有八百多年,“现行印本差脱颇多,错谬不鲜”,故与多种善本校雠后,重加订正,校勘">
<title>大日经义释_一行_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">大日经义释</span> <br/>
          作者： <span class="inputVal" id="bkauthor">一行</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]401394</span> <br/>
          说明： <span class="inputVal" id="bkdec">全称《大毗卢遮那成佛神变加持经义释》,简称《大毗卢遮那成佛经义释》、《毗卢遮那经义释》或《大日经义释》等。佛典注疏。唐开元十三至十五年(725-727)一行述记。十四卷。是作者协助善无畏译《大毗卢遮那经》(即《大日经》)的注释书。书前有温古序称,《大日经》译出后,一行“尚虑持诵者守文失意……又请三藏(指善无畏)解释其义,随而录之”,使读者不致惑于经文中之“隐伏”。现存本后有日僧慈勇于宝历六年(1756)重刻跋文,称本书传至日本已有八百多年,“现行印本差脱颇多,错谬不鲜”,故与多种善本校雠后,重加订正,校勘记随文附见。此外,据本书后日僧圆珍记录,本书尚有十卷、十一卷、二十卷本,其书名又称《义记》或《疏》,然内容大同小异。见载于日本《续藏经》。</span> <br/>
          封面： <span class="inputVal" id="bkimg">Z_1552.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]大日经义释
[book_author]一行
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]401394
[book_dec]全称《大毗卢遮那成佛神变加持经义释》,简称《大毗卢遮那成佛经义释》、《毗卢遮那经义释》或《大日经义释》等。佛典注疏。唐开元十三至十五年(725-727)一行述记。十四卷。是作者协助善无畏译《大毗卢遮那经》(即《大日经》)的注释书。书前有温古序称,《大日经》译出后,一行“尚虑持诵者守文失意……又请三藏(指善无畏)解释其义,随而录之”,使读者不致惑于经文中之“隐伏”。现存本后有日僧慈勇于宝历六年(1756)重刻跋文,称本书传至日本已有八百多年,“现行印本差脱颇多,错谬不鲜”,故与多种善本校雠后,重加订正,校勘记随文附见。此外,据本书后日僧圆珍记录,本书尚有十卷、十一卷、二十卷本,其书名又称《义记》或《疏》,然内容大同小异。见载于日本《续藏经》。
[book_img]Z_1552.jpg


[book_title]毗卢遮那成佛神变加持经义释序
释温古
持明藏，宗分条流，传译久矣。世之学者，多存有相，罕契中道，其瑜伽行法，隐而未明。夫法流不通，弘道者之忧也。此毗卢遮那经，乃秘藏圆宗，深入实相，为众教之源尔。厥有中天竺三藏，字输婆迦罗僧诃，唐号善无畏，业该八藏，名冠五天，传受此经，寔为宗匠。顷有诏迎之，常为扈从。禅师一行命世之生也，明鉴纵达，智周变通，今上屈之，久宴中掖，具如国史所载。闻三藏蕴法宝之囊，思起予之请，承诏与三藏译出此经，仍为笔受。译语比丘宝月，练诸教相，善解方言，非禅师不能扣其幽关，非三藏莫能敡其至赜。此中具明三乘学处，及最上乘持明行法，欲令学者知世间相，性自无生，故因寄有为，广示无相，一一推核，以尽法界缘起耳。当知无量事迹，所有文言，结会指归，无非秘密之藏者也，分为三十一品。尚虑持诵者守文失意，禅师又请三藏解释其义，随而录之，无言不穷，无法不尽。举浅秘两释，会众经微言，支分有疑，重经搜决，事法图位，具列其后。次文删补，目为义释，勒成十四卷。以梵文有一二重缺，纤芥䊸回。开元十五年，禅师没化都，释门威仪智俨法师与禅师同受业于无畏，又闲梵语。禅师且死之日，属仗法师求诸梵本，再请三藏详之。法师閟其文墨，访本未获之顷，而三藏弃世，咨询无所。痛哉！禅师临终，叹此经幽宗未及宣衍，有所遗恨，良时难会，信矣。夫经中文有隐伏，前后相明，事理互陈，是佛方便。若不师授，未寻义释，而能游入其门者，未之有矣。温古尝接诸贤末肆，预闻此经，至于绝待妙行，非敢窥测。不揆愚昧，注心归仰，辄以疏拙之思，叙其本末焉。
重刻毗卢遮那成佛神变加持经义释凡例现行本文字差脱颇多，不便看读，今据古藏本挍仇订正。但其原本有疑误者，书疑误恐剩，若其形误无疑者，辄改正焉。标书一本者，即异本也。其书三本，则有七卷、若十卷、若十四卷者，并备校阅也。书山本，则传教大师勘定本是也。智证大师将来十卷者，则直书智证本。疏，则弘法大师将来二十卷者也。真言并梵名等副梵字者，诸本并隔字书之，恐后人所加，非疏者意。而今悉准原本，或傍书对注，或隔字书之。经疏烂脱，原出于圣意，盖为防慢法者，今不敢改一字。然先哲口授，所传非一，原本附之，今并除去，读者宜禀师家提命也。
慈勇钦识

[book_title]毗卢遮那成佛神变加持经义释目次
卷第一
序
凡例
入真言门住心品第一
卷第二
入真言门住心品之馀
卷第三
入漫荼罗具缘真言品第二
卷第四
入漫荼罗具缘真言品之二
卷第五
入漫荼罗具缘真言品之三
卷第六
入漫荼罗具缘真言品之四
卷第七
息障品第三
普通真言藏品第四
卷第八
世间成就品第五
悉地出现品第六
卷第九
悉地出现品之馀
成就悉地品第七
转字轮漫荼罗行品第八
卷第十
转字转漫荼罗行品之馀
密印品第九
卷第十一
字轮品第十
秘密漫荼罗品第十一
卷第十二
秘密漫荼罗品之馀
入秘密漫荼罗法品第十二
住秘密漫荼罗位品第十三
秘密八印品第十四
持明禁戒品第十五
阿闍梨真实智品第十六
布字品第十七
卷第十三
受方便学处品第十八
说百字生品第十九
百字果相应品第二十
百字位成品第二十一
百字成就持诵品第二十二
卷第十四
百字真言法品第二十三
说菩提性品第二十四
三三昧耶品第二十五
说如来品第二十六
世出世护摩法品第二十七
说本尊三昧品第二十八
说无相三昧品第二十九
世出世持诵品第三十
嘱累品第三十一
缘起
䟦
毗卢遮那成佛神变加持经义释目次(终)

[book_title]毗卢遮那成佛神变加持经义释卷第一
沙门一行述记
入真言门住心品第一
大毗卢遮那成佛神变加持经者，梵音毗卢遮那，此翻是日之别名，即除暗遍明之义。然世间日，则有方分，若照其外，不能及内，明在一边，不至一边，又唯在昼，光不烛夜。如来智慧日光，则不如是，遍一切处，作大照明，无有内外方所昼夜之别。复次，日行阎浮提，一切卉木丛林，如其性分，各得增长，世间众务，因之得成。如来日光，遍照法界，复能平等开发无量众生种种善根，乃至世出世间殊胜事业，莫不由之而得成办。又如重阴昏蔽，日轮隐没，亦非坏灭，猛风吹云，日光显照，亦非始生。佛心之日，亦复如是，虽为无明烦恼戏论重云之所覆障，而无所减，究竟诸法实相证时，圆明无际，而无所增。以如是等种种因缘，世间之日，不可为喻，但取其少分相似，故加以大，名曰摩诃毗卢遮那也。成佛者，是具足梵音，应云成三菩提，是正觉正知义。谓以如实智，知过去未来现在，众生数非众生数，有常无常等一切诸法，皆了了觉知，故名为觉。而佛即是觉者，故就省文，但云成佛。神变加持者，旧译或云神力加持，或云佛所护念。然此自证三菩提，出过一切心地，现觉诸法本初不生是处，言语究竟，心行亦寂。若离如来威神之力，则虽十地菩萨，尚非其境界，况余生死中人？尔时，世尊往昔大悲愿力故，而作是念：若我但住如是境界，则诸有情不能以是蒙益。是故住自在神力加持三昧，普为一切众生，示种种诸趣门所喜见身，说种种性欲所宜闻法，随种种心行开观照门。然此应化，非从毗卢遮那身，或从语，或从意生，于一切时处起灭边际，俱不可得。譬如幻师，以咒术力加持药草，能现种种未曾有事，五情所对，悦可众心，若舍加持，然后隐没。如来金刚之幻，亦复如是，缘谢则灭，机兴则生，即事而真，无有终尽，故曰神力加持经。若据梵本，应具题云大广博经因陀罗王。因陀罗者，帝释也。言此经是一切如来秘要之藏，于大乘众教，威德特尊，犹如千目为释天之主。今恐经题太广，故不具存也。
入真言门住心品者，梵本具有二题：初云修真言行品，次云入真言门住心品。窃谓入住之义，已兼修行，故离烦文，但着其一。真言，梵曰漫怛罗，即是真语如语，不妄不异之音。龙树释论，谓之密号，旧译云咒，非正翻也。此品统论经之大意，所谓众生自心，即是一切智智，如实了知，名为一切智者。是故此教诸菩萨，直以真语为门，自心发菩提，即心具万行，见心正等觉，证心大涅槃，发起心方便，严净心佛国。从因至果，皆以无所住而住其心，故曰入真言门住心品也。入真言门，略有三事：一者身密门，二者语密门，三者心密门。是事下当广说。行者以此三方便，自净三业，即为如来三密所加持，乃至能于此生满足地波罗蜜，不复经历劫数，备修诸对治行。故大品经云：或有菩萨，初发心时，即上菩萨位，得不退转。或有初发心时，即得无上菩提，便转法轮。龙树以为如人远行，乘羊去者，久久乃到，乘马则差速。若乘神通人，于发意顷，便至所诣，不得言发意间云何得到。神通相尔，不应生疑，则此经深旨也。
经云如是我闻：一时，薄伽梵住如来加持法界宫者，经初五义，如智度论中广明。然此经梵本，阙无通序。阿阇梨云：毗卢遮那大本有十万偈，以浩广难持故。传法圣者采其宗要，凡三千余颂。虽真言行法，文义略周，以非大经正本，故不题通序。今以例加之，于义无伤也。薄伽梵者，论师所解，具有六义。今此宗中，薄伽是能破义。如人执持利器，多所摧伏，其本未有此名。世议观其事迹，故号为能破者。世尊亦尔，以大智明，破一切识心无明烦恼。此等本自无生，亦无相貌。然慧曰出时，暗惑自除，是故义名为破。释论亦云：婆伽名破，婆名能。能破淫怒痴，故名婆伽婆。二乘虽破三毒，亦不了了尽。如盛香器，余气故在。又如草木薪火，以力薄故，灰炭不尽。如来如劫烧火，一切都尽，无烟无炭，故名婆伽婆。复次，帝释声论，谓女人为婆伽，是欲求因缘，能息烦恼义，又是所从生义。金刚顶宗，即翻此义云：女人者，即是般若佛母，无碍知见人，皆悉从是生。其有志求因缘，得与相应，烦恼戏论，皆悉永息。非如世间欲热，虽小止息，而实更增也。以密教不可直宣，故多有如是隐语，学者当触类思之。又薄伽梵者，即带有声。如人多有资财，名持资财者。以有金故，名持金者。以如来具殊胜德，名持众德者。释论亦云：婆伽言德，婆者言有，是名有德婆伽。名曰名声，婆者言有，是名有名声。一切世间，无有德名声如佛者，则其义也。经中多译为世尊，是叹德之总称。西方语法，言及尊者，不敢直斥其名，必先叹其功德。如云大智舍利弗，神通目犍连，头陀大迦叶，持律优波离等。故此经中，例云薄伽梵毗卢遮那。今顺此方文势，或以世尊居下也。
经云：薄伽梵住，如来加持者。薄伽梵，即此毗卢遮那本地法身。次云：如来是佛加持身，其所住处，名佛受用身。即以此身，为佛加持住处。如来心王，如诸佛住，而住其中。既从遍一切处加持力生，即与无相法身，无二无别。而以自在神力，令一切众生，见身密之色，闻语密之声，悟意密之法。随其性分，种种不同，即此所住，名加持处也。次又释叹加持住处，故云广大金刚法界宫。大谓无边际故，广谓不可数量故。金刚喻过一切语言心行，适无所依，不示诸法，无初中后，不尽不坏，离诸过罪，不可变易，不可破坏，故名金刚。如世间金刚宝，有三事最胜：一者不可坏故，二者宝中之上故，三者战具中胜故。此与释论三种金刚三昧中，喻意大同。法界者，广大金刚智体也。此智体者，所谓如来实相智身。以加持故，即是真实功德所庄严处，妙住之境，心王所都，故曰宫也。此宫是古佛成菩提处，所谓摩醯首罗天宫。释论云：第四禅，五种那含住处，名净居天。过是以往，有十住菩萨住处，亦名净居天，曰大自在天王是也。今此宗明义，以自在加持，神心所宅，故名自在天宫也。随如来有应之处，无非此宫，不独在三界之表也。
一切持金刚者，皆悉集会。次明妙眷属也。如来在此宫中，为独处郎，有眷属乎？故云此中乃有无边眷属，常所集会，所谓执金刚等也。梵云伐折罗陀罗，此伐折罗，即是金刚杵。陀罗是执持义，故旧译云执金刚神。今谓持金刚，兼得浅深二释，于义为胜。故随文便，互存其辞。若世谛常途所表，则云生身佛，常有五百执金刚神，翊从侍卫。然此宗密意，其伐折罗，是如来金刚智印。如是智印，其数无量，能持此者，亦复无边。所以然者，心王所住之处，必有尘沙心数，以为眷属。今者心王毗卢遮那，成自然觉，尔时一切心数，无不入即金刚界中，成如来内证功德差别智印。如是智印，唯佛与佛，乃能持之。约菩提义，即有无量无边金刚印。约佛陀义，即有无量无边持金刚者。由此众德，悉皆一相一味，到于实际，故名集会。若少分未等，一法未满，即不名一切集会也。然以自在神力所加持故，即从心王毗卢遮那，现加持尊特之身。尔时无量法门眷属，一一皆现执金刚身，显发如来威猛大势。譬如帝释，手执金刚，破修罗军。今此诸执金刚，亦复如是。各从一门，持大空之战具，能坏除众生无明坚执一切烦恼，故以相况也。
如来信解游戏神变，生大楼阁宝王，高无中边，诸大妙宝王，种种间饰菩萨身，为师子座者，大众已集，应有说法处故，次明所住楼阁，及师子座也。信解者，始从真正发心，乃至成佛，于是中间，通名信解地，梵云微吃哩抳多，是踊跃义，游戏义，神变义，谓从初发心以来，深种善根，起种种愿行，庄严佛土，成熟众生，恒殊胜进，不休息故，即是超升腾跃义，如人掉动鼓舞，能以善巧三业，普悦众心，故此腾跃，即名游戏，如是游戏，即是菩萨自在神通，言毗卢遮那，本行菩萨道时，以一体速疾力三昧，供养无量善知识，遍行无量诸度门，自利利他，法皆具足，能得如是如来智宝之所集成，秘密庄严法界楼观，于一切实报所生，最为第一，犹如真陀摩尼，为诸宝之王，故曰游戏神变，生大楼阁宝王也。其高无穷，当知广亦无际，以边不可得故，亦复无中，此是遍一切处身之所住处，当知如是楼观，亦遍一切处也。
次明楼观庄严之相。犹如有人，以种种杂色金刚，严饰金刚，然其体性，无有差别。今亦如是，还以如来种种功德宝王，间饰楼阁宝王。何以故？更无有法出过如是宝性故。然此第一寂灭之相，以如来加持神力，令应度者，随诸法门表像，若可见闻触知，即以此为门，而入法界。如善财入弥勒宫殿因缘，此中应广明。菩萨之身为师子座者，上说金刚法界宫，即是如来身。次云大楼阁宝王，亦即是如来身。今云师子座，当知亦尔。所以云菩萨身者，谓本行菩萨道时，次第修行地波罗蜜，乃至第十一地。当知后地，即以前地为基，故云以菩萨身为师子座。释论云：譬如师子，于众兽中，独步无畏。佛亦如是，于九十六种外道中，一切降伏无畏，故名人中师子。其所坐处，若床若地，皆名师子座。今此宗明义，言师子者，即是勇健菩提心，从初发意以来，得精进大势，无有怯弱。犹如师子，随所执搏，必获无遗，即是自在度人，无空过义也。若浅略释者，言诸菩萨深心敬法，乃至以身荷载佛师子座，故曰菩萨之身为师子座也。
其金刚名曰虚空无垢执金刚，乃至金刚手秘密主。如是上首，十佛刹微尘数等持金刚众俱，及普贤菩萨、慈氏菩萨、妙吉祥菩萨、除一切盖障菩萨等诸大菩萨，前后围绕而演法者，次列同闻众也。问曰：佛所说经，何故先明住处眷属耶？答曰：譬如国王，若有政令，必先出居外朝，制断刑赏。时史着记云：某时王在某处，与某甲大臣等集议，有如是教命，欲令境内信伏，行之不疑故。法王亦尔，将说大法，必于大眷属菩萨众中，令作证明。以是因缘，闻者生信。由信心故，能入如是法中，修行得证，倍复生信。故先列处及众也。虚空无垢执金刚者，即是菩提心，体离一切执诤戏论。如净虚空，无有障翳，无垢无染，亦无分别。如此之心，即是金刚智印。能持此印，名虚空无垢执金刚也。次虚空游步执金刚者，游步是不住义、胜进义、神变义。以净菩提心，于一切法都无所住，而常进修万行，起大神通，故曰虚空游步。复次，虚空无垢执金刚者，即阿字门平等种子，修无住行。譬如种殖方便，根芽渐生，故次明发行金刚印也。第三虚空生执金刚者，如萌芽已生，四大时节为缘，虚空不碍，念念滋长。菩提心亦复如是，以无所得为方便，万行为缘，得真实生。真实生者，所谓大空生，故名虚空生。第四被杂色衣执金刚者，如萌芽增长，茎叶华实渐次滋繁，菩提心树王万德开敷亦复如是，故云具种种色。复次以种种法界色染此无垢菩提心，成大悲漫荼罗，故名被杂色衣。第五善行步执金刚者，此善字梵云毗质多罗，有端严义、种子义，譬如已得果实复还为种子也。善行步者即是诸佛威仪，谓善知时宜可度不可度等种种通塞，以身口意方便俯应群机曲中规矩皆成佛事，故以为名也。第六住一切法平等执金刚者，谓住一切佛平等性也，谓因果自他有为无为等一切诸法，入此如实智中究竟平等同一实际，能持此智故以为名也。然上来五句亦皆是如来真实功德，无深浅之殊，为欲分别令易解故作次第说耳。第七哀愍无量众生界执金刚者，此哀愍亦名救度，谓已住平等法性，自然于一切众生发同体悲愍之心，诸众生界无量故，如是大悲亦无限量，此是如来一德，故能持者因以为名。第八那罗延力执金刚者，已发哀愍之心，若具大势则能救护，故次明也。经中挍量六十象力不如一香象力，乃至末后那罗延力最胜，佛生身一一毛孔皆等那罗延力，故以喻法界身那罗延力。第九大那罗延力执金刚者，谓持秘密神通力也，如一阐提必死之疾，二乘实际作证已死之人，诸佛医王明见如来性故，则能必定师子吼，于救疗因缘心不怯弱，诸菩萨尚不能尔，故复明不共一切摩诃那罗延力。第十妙执金刚者，妙名更无等比，更无过上义。犹如醍醐，融妙已极，不可复增，常不变易，无间无杂。如来亦尔，一切功德，悉皆无比无上。诸有所作，亦唯为此一事因缘，故名妙执金刚。第十一胜迅执金刚者，胜谓大空，大空即是遍一切处，故能起速疾神通也。住此乘者，初发心时，即成正觉，不动生死，而至涅槃，故名胜迅。第十二无垢执金刚者，即是离一切障菩提心也。譬如真金刚，体性纯净，若种种炼冶，众宝磨莹，倍复光明，则知初质，尚与微垢共住。能持此毕竟净金刚印，因以为名。第十三刃迅执金刚者，此刃字，梵文是忿中之忿，利中之利，义翻犹如刀刃也。持此金刚利智，一切难断处悉断，难伏处悉伏，故以为名。第十四如来甲执金刚者，如来甲，所谓大慈。由此严身故，摄护众生，施作佛事，不为一切烦恼所伤，无能降伏俎坏之者，故以为名。第十五如来句生执金刚者，句名住处，即大空也。诸佛自证功德，从如来性生。此加持身，从如来自证功德生。以不离阿字门故，名如来句生。第十六住无戏论执金刚者，所谓住大空慧也。谓观缘起实相，无生无灭，不断不常，亦非去来一异。是处诸戏论息，犹如涅槃。持如是智印，故得名也。第十七如来十力生执金刚者，谓佛方便智。如是妙权，从何处生？谓从如来十智力生。持如是印，故得名也。第十八无垢眼执金刚者，即如来五眼，以菩提心毕竟净故，以一切种智，观一切法，了了见闻觉知，无所挂碍，能持如是金刚印，故以为名。第十九金刚手秘密主者，梵云播尼，即是手掌。掌持金刚，与手执义同，故经中二名互出也。西方谓野叉为秘密，以其身口意速疾隐秘，难可了知故。旧翻或云密迹，若浅略明义，秘密主即是夜叉王也。执金刚杵，常侍卫佛，故曰金刚手。然是中深义，言夜叉者，即是如来身语意密，唯佛与佛，乃能知之。乃至弥勒菩萨等，于如是秘密神通，力所不及，秘中最秘，所谓心密之主，故曰秘密主。能持此印，故云执金刚也。如是上首十佛刹微尘数等持金刚众俱者，若具存梵本，于列名下，一一皆有多声，应云虚空无垢等，虚空游步等，乃至秘密主等。所以然者，此等上首执金刚，一一皆有无量眷属，部类大本，当具存耳。然统其纲要，则枝末随之，于宗通之用，不足为阙。所云十佛刹微尘数者，如来差别智印，其数无量，非算数譬喻之所能知。且以如来十种智力，各对一佛刹微尘，以表众会之数。世界海，世界性，及一佛刹义，如释论中广明。然此毗卢遮那内证之德，以加持故，从一一智印，各现执金刚身，形色性类，皆有表像，各随本缘性欲，引摄众生。若诸行人，殷勤修习，能令三业同于本尊，从此一门，得入法界，即是普入一切法界门也。
次列菩萨众，以四圣者而为上首。前明诸执金刚，一向是如来智印。今此菩萨，义兼定慧，又兼慈悲，故别受名也。亦是毗卢遮那内证功德。如执金刚，有十佛刹微尘众。当知是诸菩萨，法门相对，亦有十佛刹微尘众，以加持故。然各从于法界一门，现为一善知识身也。又般若释论生身，佛成道时，阿难密迹力士等，是名内眷属。舍利弗目连等诸圣人，及弥勒文殊诸阿毗䟦致一生补处菩萨等，是名大眷属。今谓佛加持身，亦复如是。诸执金刚，各持如来密印，名内眷属。诸菩萨大悲方便，普门摄受无量众生，辅佐法王，行如来事，名大眷属。故大品云：欲为诸佛内眷属，欲得大眷属者，当学般若波罗蜜也。普贤菩萨者，普是遍一切处义，贤是最妙善义。谓菩提心所起愿行，及身口意，悉皆平等，遍一切处，纯一妙善，备具众德，故以为名。慈氏菩萨者，谓佛四无量心，今以慈为称首。此慈从如来种性中生，能令一切世间，不断佛种，故曰慈氏。上云普贤，是自证之德，本愿已满，欲化众生，令得此道，故次明之也。妙吉祥菩萨者，妙谓佛无上慧，犹如醍醐，纯净第一。室利翻为吉祥，即是具众德义，或云妙德，亦云妙音也。即言以大慈悲力故，演妙法音，令一切闻，故次弥勒明之。除一切盖障菩萨者，障谓众生种种心垢，能翳如来净眼，不得开明。若以无分别法，灭诸戏论，如云雾消除，日轮显照，故曰除盖障。如来诸有所说，悉皆为此一事因缘，故次妙音明之。复次，行人虽学般若波罗蜜，若无禅定，犹如盲者，虽遇日光，无所能为，故次文殊妙慧明除盖障三昧也。此四菩萨，即是佛身四德，有所偏阙，即不能成无上菩提，是故列为上首，以统尘沙众德。诸大菩萨者，具出梵文，应云摩诃菩提萨埵。释论云：菩提名诸佛道，萨埵名众生，或名勇心。是人尽欲得诸佛功德，其心不可断，不可破，如金刚山，是名萨埵。复次，此人心能为大事，不退不转，大勇心故，多众生中，起大慈悲，成立大乘，能行大道，得最大处故，必能说法，破一切众生大邪见、大爱、大我心等诸烦恼，故名为摩诃萨埵。阿阇梨云：据正义，当云菩提索哆。此索哆者，是忍乐修行，坚持不舍义也。然声明有如是法，若论文字，其义虽正，音韵或不流便者，得取便安之，故世论师，谓为萨埵。欲传习者，随顺其辞，
就瑜伽宗，萨埵略有三种：一者愚童萨埵，谓六道凡夫，不知实谛因果，心行邪道，修习苦因，恋着三界，坚执不执不舍，故以为名。二者有识萨埵，即二乘也，才觉知生死过患，自求出离，得至涅槃，染着化城，兴灭度想，于如来功德，未生愿乐之心，故以为名。三者菩提萨埵，无上菩提，出过一切臆度戏论种种过失，是一向纯善，白净微妙，不可譬类义，即是众生本性不思议心也。能忍如是成道事，愿乐修行，坚固不动，故名菩提索哆。于如是人中，功业最大，堪能转授一切众生，故名摩诃萨埵。此等大众，前后围绕，大日世尊，以无量身口意业，供养恭敬，为听法故，故次明群机嘉会之时，所同闻法，即经所谓越三时，如来之日加持，故身语意三平等句法门也。然此经流布阎浮提，略有十万偈，若十佛刹微尘大众，各各广演身口意差别法门，则无限量。此说法时分，复当云何？故结集者云：尔时住于佛日，而衍说法也。如世间时分，则有过去、未来、现在，长短劫量，种种不同。且约日行四天下，一周昼夜，各有初中后分，乃至三十时等，刹那不住，代谢相推。以净眼观之，三际之相，了不可得，无终无始，亦无去来。此实相之日，圆明常住，湛若虚空，无有时分修短之异。然以佛神力故，故令瑜伽行者，于无量劫，谓如食顷，或演食顷，为无量劫，延促自在，咸适众机，无定相可得，故云如来日也。如此时中，佛说何法？即是身语意平等句法门。言如来种种三业，皆至第一实际妙极之境，身等于语，语等于心，犹如大海，遍一切处，同一咸味，故云平等也。句者，梵云钵昙，正翻为足。声论是进行义，住处义。如人进步，举足下足，其迹所住处，谓之钵昙。言辞句逗，义亦如是，故同一名耳。
今就此宗，谓修如是道迹，次第进修，得住三平等处，故名为句。即以平等身口意秘密加持为所入门。谓以身等之密印，语等之真言，心等之妙观，为方便故，逮见加持受用身。如是加持受用身，即是毗卢遮那遍一切身。遍一切身者，即是行者平等智身。是故住此乘者，以不行而行，以不到而到，名为平等句。一切众生皆入其中，而实无能入者，无所入处，故名平等法门。则此经之大意也。
时彼菩萨，普贤为上首，诸执金刚秘密主为上首，毗卢遮那如来加持故，奋迅示现身无尽庄严藏。乃至有情类业寿种除，复有芽种生起者，谓将说此平等法门故，先以自在加持感动大众，悉现普门境界秘密庄严不可思议未曾有事，因彼疑问而演说之，则闻者信乐倍增，深入悟义。如法华序分从地涌出品因缘，此中当广说之。复次，普贤秘密主等上首诸仁者，即是毗卢遮那差别智身，于如是境界又久通达。然此诸解脱门所现诸善知识，各引无量当机众，同入法界漫荼罗，为饶益此初入法门实行诸菩萨故，如来加持奋迅示现身大神通力也。如师子王将欲震吼，必先奋迅其身，呈现威神材力，然后发声。如来亦尔，将欲必定师子吼宣说一切智门故，先奋迅示现无量庄严藏。所谓庄严者，谓从一平等身普现一切威仪，如是威仪无非密印；从一平等语普现一切音声，如是音声无非真言；从一平等心普现一切本尊，如是本尊无非三昧。然此一一三昧差别之相，皆无边际不可度量，故名无尽庄严如来秘密慧也。经云：除盖障菩萨，于法会中，欲知佛身量故，令大目连寻之，上至梵宫，犹睹如来。若对目前，佛身威仪，说法音声，与本无异。乃至尽其神力，往诣佗方佛土，亦不异梵宫。尔时除盖障菩萨，及以目连，不能测故，即自往观。察过十方，各如恒河沙世界，皆见如来，不起于座，而演说法。乃至周极十方，尽其神通势力，亦复如是。然后还归，方见除疑天女，去佛不远，入于三昧。便作是念：我闻此天女，通达无量三昧门。我当观之，今住何定也。又尽心力观之，不测其心所行之处，聚集无量天鼓，一一皆如须弥山王，以神力同时发声，欲令出定，而不能得。乃至佛言：我未发菩提心时，是天女已能住此三昧。即是无边际义也。如是毗卢遮那，普于十方一切世界，一一皆现佛加持身。是一一身，各有十佛刹微尘等菩萨，金刚大众。此诸大众，诸根相好，亦复无边。如胡麻中油，遍满法界，于中无空隙处。又如国王有大库藏，若须示人，则自在开发而陈布之，故曰庄严藏也。复次，此诸大众，但以佛威神力故，得见如是不思议境界。如来若舍加持，即不现前，非其自心限量之所能及。如行者内修般舟三昧，外蒙神力护持，能以父母生身，见十方佛。如清夜无云，仰观众星，听闻法音，了了无碍。然此境界，由行者心净故生耶？由佛加被故生耶？若由内心，即是从自性生。若由佛力，即是从佗性生。悉皆不异外道论义。以自佗无故，和合亦无。又复非无因缘而得成就。何以故？内因外缘，随有所阙，即不现前故。当知如是庄严相，显时无所从来，隐时亦无所去，毕竟平等，不出于如。故经云：非从毗卢遮那佛身，或语或意，生一切处，起灭边际不可得。而毗卢遮那，一切身业，一切语业，一切意业，一切处，一切时，于有情界，宣说真言道句法。此转释佛庄严藏，所以无尽无边际者，以不异如来遍一切处，常住不灭之身也。虽常无起灭，而能以一切三业，普于十方三世一切时处，说最实道，教化群生，轨匠其心，令至佛道。
经云：又现执金刚普贤莲华手菩萨等像貌，普于十方宣说真言道清净句法，所谓初发心乃至十地，次第此生满足缘业生，增长有情类业寿种，除复有芽种生起者。又广前相言，非但示现佛身充满十方一切世界，所现金刚菩萨等身，亦复遍一切处也。如十佛刹微尘数诸执金刚菩萨等，身口心印差别不同，如是一一本尊像类眷属，皆如毗卢遮那，充满十方一切世界，如因陀罗网，互不相妨。今略举三圣者以为称首也。执金刚对金刚智慧门，降伏方便；普贤对如如法身门，寂灾方便；观音对莲华三昧门，增益方便。举此三点，则无量不思议妙用，皆已摄在其中，故特言之。所云等者，乃至诸天八部五通神仙，如外现曼荼罗之所表示，例可知也。如是等种种因缘，无数方便，普门应现，教化群生。虽浅深不同，粗妙互异，然究其实事，无非秘密加持，各能开示如来清净知见。若离如是实相印，余皆爱见所生，与天魔外道作诸营侣，岂得名为清净句耶？次又释言：所谓清净句者，即是顿觉成佛神通乘也。如余乘菩萨，志求无上菩提，种种勤苦，不惜身命，经无数阿僧祇劫，或有成佛，或不成佛者。今此真言门，菩萨若能不亏法则，方便修行，乃至于此生中，逮见无尽庄严加持境界，非但现前而已。若欲超升佛地，即同大日如来，亦可致也。复次，行者初发心时，得入阿字门，即从如来金刚性生芽。当知此芽一生，运运增进，更无退义，乃至成菩提，无行可增，然后停息，故云次第此生满足。此中次第者，梵音有不住义、精进义、遍行义。谓初发心，欲入菩萨位故，于此真言法要，方便修行，得至初地。尔时，以无所住，进心不息，为满第二地故，复依真言法要，方便修行，得入三摩地。如是次第，乃至满足十地，唯以一行一道，而成正觉。若于异方便门，开显密意，亦皆不离如是宝乘也。缘业生者，谓诸有情，痴爱因缘，造身口意种种虚妄不清净业，乘如是业，生六趣身，增长轮回，备受诸苦。今修平等三业清净慧门，一切蕴阿赖耶业寿种子，皆悉焚灭，得至虚空无垢大菩提心。一切如来平等种子，从悲藏中，生法性芽，乃至茎叶华果，遍满法界，成万德开敷菩提树王。然以四不生义观之，都无所趣，亦无起处，当知此生，即是大空生也。故云有情类业寿种除，复有芽种生起。复次，如来所现十佛刹微尘数等诸善知识，及法界门，假令次第观听，则无量无边阿僧祇劫，不可周遍。以佛日加持故，于会坐之顷，皆悉现前，即是将说此经，示不可思议神通瑞相也。如文殊师利，睹见白毫所照万八千土诸菩萨种种因缘，皆是行菩萨道，即知诸佛将欲开权显实，说法华经。当知金刚手等，亦复如是，普见加持世界，唯说平等法门，即知如来将演遍一切乘，自心成佛之教。故下文所问，乘此而生也。
尔时，执金刚秘密主于彼众会中坐，白佛言：世尊，云何如来应供正遍知得一切智智？乃至如是智慧，以何为因？云何为根？云何究竟者？如来自证之智，设以神力加持，亦不可示人。前云奋迅示现无尽庄严藏者，皆外用之迹耳。智者见其条末，则谕其宗本。如观象迹，超绝众群，其所蹂践，倍复深广，虽不睹其形，当知此象身力必大。又如迅雷澍雨，能令鸟兽震死，百川奔涌，怀山襄陵，虽不测其本，当知此龙威势必大。今诸大众亦复如是，以睹如来无尽身口意，能一时普应法界众生，妙合根宜，曲成佛事，则知如来智力，必于一念普鉴群机，本末因缘，究竟无碍。照俗之权尚尔，其契实智之境，当复云何？若法不然，则有微迹可寻，我已尽睹，然不知是法从何得之？故执金刚手，因众会疑心，而问佛言：云何如来应供正遍知得此一切智智也？梵本云怛佗揭多者，怛佗是如义，揭多是来义、知解义、说义、去义。如诸佛乘如实道，来成正觉，今佛名如是来，故名如来。一切诸佛如法相知解，知已，亦如诸法实相为众生说，今佛亦如是，故名如实知者，名如实说者。一切诸佛得如是安乐性，直至涅槃中，今佛亦如是去，故名如去。释论具含有四义，然古译多云如来，有部戒本云如去，阿阇梨意存如去如说，今且顺古题也。梵本云阿罗诃者，阿罗是烦恼，诃是害义、除义，释论谓之杀贼。佛以忍进铠甲，乘持戒之马，定弓慧箭，外破魔王军，内灭烦恼贼，故以为名。又阿名为不，罗诃名生，谓佛心种子，后世田中不生无明，㲉皮脱故。复次，阿罗诃是应受供养义，以有如是功德故，应受天人最上供养，故以为名也。梵云三藐三佛陀者，三藐名正，三名遍，佛陀名知，故曰正遍知也。释论云：若有人言：何以故但佛如实说如来如去故，应受最上供养耶？以佛得正遍智慧故。正名诸法不动不坏相，遍名不为一法二法故，以悉知一切法无余，是名三藐三佛陀。然此宗中，佛陀名觉，是开敷义，谓由自然智慧，遍觉一切法，如盛开敷莲华，无有点污，亦能开敷一切众生，故名佛也。梵云萨婆若那，若那即是一切智智。释论云：萨婆若多者，即一切智。一切谓名色等无量二法门，各摄一切法；如是无量三、四、五、六等，乃至阿僧祇法门，各摄一切法。是一切法中，一相、异相，漏相、非漏相，作相、非作相等一切法，各各相、各各力、各各因缘、各各果报、各各性、各各得、各各失，一切智慧力故，一切世、一切种相尽遍知，是名萨婆若。今谓一切智智，即是智中之智也。非但以一切种遍知一切法，亦知是法究竟实际，常不坏相，不增不减，犹如金刚。如是自证之境，说者无言，观者无见，不同手中庵摩勒果，可转授佗人也。若可以言语授人者，释迦菩萨蒙定光授决之时，即应成佛。何以故？具修方便，要待无师自觉，方名佛耶？又如目睹世人为刀杖所伤，虽复信其受苦，无可疑惑，然种种令说，终不证知。若自身触受，乃得明了耳。问意言：云何令我等逮得如是自觉之慧？云何得此慧已，能为无量众生，广演分布随种种趣、种种性欲、种种方便道，宣说一切智智？所谓安立无量乘，示现无量身，各各同彼言音，住彼威仪。而此一切智道，犹同一味，所谓如来解脱味。此妙方便，复云何而得也？此中种种趣者，梵云娜衍，亦名为道。下云大乘道等，义同也。毗婆沙说有五道，摩诃衍人多说六道。如是广衍，乃至此世界中，已有三十六俱胝众生趣，何况十方一切世界耶？性欲者，欲名信、慧、喜、好、乐。如孙陀罗难陀好五欲，提婆达多好名闻等。乃至诸得道人，亦各有所好。大迦叶好头陀，舍利弗好智慧，离婆罗多好坐禅，优婆离好知毗尼，阿难好多闻等，当广说之。性名积习相，从性生欲，随性作行。或时从欲为性，习欲成性。性名染心为事，欲名随缘起是事。释论中具明种种方便道者，龙树云：般若与方便等，本体是一，而所用有异。譬如金师，以巧方便故，以金作种种异物，虽皆是金，而各异名。今毗卢遮那亦复如是，能以遍一切处真金智体，造种种乘。复次，此中问意，即是发起大悲胎藏曼荼罗也。于萨婆若平等心地，画作诸佛菩萨，乃至二乘八部等四重法界圆坛。此一一本尊，身语心印，皆是一种差别乘。且如有人，志求五通智道，即从大悲胎藏，现韦陀梵志形，为说瞿昙仙等真言行法。行者精勤，不久成此仙身。更转方便，即成毗卢遮那身也。如是或现佛身，说种种乘，乃至现非人身，说种种乘。随类形声，悉是真言密印。或久或近，无非毒鼓因缘。故经云：皆同一味，所谓如来解脱味也。所以然者，一切众生色心实相，从本际已来，常是毗卢遮那平等智身。非是得菩提时，强空诸法，使成法界也。佛从平等心地，开发无尽庄严藏大漫荼罗已，还用开发众生平等心地无尽庄严藏大漫荼罗。妙感妙应，皆不出阿字门。当知感应因缘所生方便，亦复不出阿字门。譬如大海中，波涛相激，迭为能所。然亦皆同一味，所谓咸味也。
复次，执金刚承佛神力，为欲发起大悲胎藏秘密方便故，复说五种譬喻，所谓虚空、地、水、火、风也。初句云：譬如虚空界，离一切分别、无分别、无无分别。如是一切智智，离一切分别、无分别、无无分别者，如毗婆沙义，虚空无过无德。今如来智身，离一切过，万德成就，云何得相喻耶？但取其少分相似，以况大空耳。此中相况有三义：一者、虚空毕竟净故，二者、无边际故，三者、无分别故。一切智心，性亦如是。故以世间易解空，譬难解空也。初云离一切分别，梵云劫波。次云无分别者，梵云劫波夜帝。所以重言，是分别之上，更生分别义。例如寻伺，略观时名寻，谛察名伺。又如眼识生时，有粗分别；次意识生，是细分别。旧译或以劫波为妄执喻，意云犹如虚空，以无妄执分别故，无分别亦无也。又如虚空，离种种显形色相，无所造作，而能含容万像，一切草木，因之生长，有情事业，依之得成。佛智虚空，亦复如是，虽离一切相，常无起作，而无量度门，种种妙业，皆得成办，故以为喻也。第二句云：譬如大地，一切众生依。如是一切智智，天、人、阿修罗依者，如世间百谷众药，卉木丛林，随其性分，无量差别，皆从大地而生根芽，乃至茎叶华果，次第成就，为一切众生作依止处，养育之不？亦作是念：我今荷负一切世间，不念恩德，无有劳倦，增之不喜，减之不忧，深广难测，不可倾动。一切智地亦复如是，大悲曼荼罗一切种子之所出生，即此诸乘无量事业所依止处，于生死涅槃，其心平等，世间八风不能动摇。以如是等少分相似，故为喻也。第三句云：譬如火界，烧一切薪，无有厌足；如是一切智智，烧一切无智薪，无有厌足。譬如火种，假使积薪充满世界，皆如须弥山王，次第焚之，无有怯弱。不作是念：我当烧尔所薪，不烧尔所薪。炽然不息，胜进无厌，要所焚尽已，然后随灭。如来智火亦复如是，烧一切戏论烦恼薪，乃至缘待皆尽，即此慧光亦无所依。复次，如世间之火，贵贱所同用，能于暗夜而作照明，迷惑颠坠者咸得正路，又悉能成就一切诸物。如是一切智火，圣者异生平等有之，于无始大夜之中，令诸行人见如实道，次第成就一切佛法，故以为喻。第四句云：譬如风界，除一切尘；如是一切智智，除去一切诸烦恼尘者，如大风起时，烟云尘雾一切消除，大虚澄廓，三辰炳现，蔚蒸热恼众生皆得清凉，能使卉木丛林开荣增长，亦能摧坏一切物类。又如风性，遍无所依，自在旋转，无能挂碍；如来慧风亦复如是，涤除一切障盖烦恼游尘，令证涅槃清凉法性。又复能令一切世出世间善法增长，摧坏无明大树拔其根本。而此无障碍力都无所依，故以为喻也。第五句云：譬如水界，一切众生依之欢乐。如是一切智智为诸天世人利乐者，如水大德从高赴下多所饶益，能润草木而生华果。又复本性清洁无垢无浊，悉能满足饥渴众生，洗诸滓秽蠲除热恼，澄深难入不可测量，于坑陷之处性皆平等。如来智水亦复如是，从真法界流趣世间，润诸等持生助道法，成大果实利益群生。体无烦恼故清洁，能离诸惑故无垢，一相非异故无浊，诸有得之思愿尽息，获清凉定洗除尘劳，湛寂难思证平等性，故以为喻也。复次，金刚手，说此五喻即是发起下文五字义也。阿字门为地，嚩字门为水，啰字门为火，诃字门为风，佉字门为空。又如世间种子，地水火风为缘，虚空不碍然后得生，随阙一缘终不增长一切智性。如来种子亦复如是，即用一切智门五义自为众缘，能至菩提常住妙果，所谓不可思议不生不灭之因缘也。金刚手，睹如来独一法界加持之相，心所惟忖，必知将说如是法门，故先喻其功德，发起大会生解之机，然后问佛：如是智慧以何为因？云何为根？云何为究竟耶？
从此以后，如来智印定其心，广分别说。例如弥勒菩萨，睹佛神通之瑞，即时愤愤悱悱，心有所疑，为说道场所得法，为授菩提记。文殊发挥名体，指云妙法莲华。然后如来印以实相，乘机演说，令动执之徒，得离疑网。譬如春阳之始，萌种甲坼，雷风鼓动，时雨润洒，得离莩壳，由然出生。若无机之人，则虽遇际会，不能发起深益也。
毗卢遮那佛告持金刚秘密主言：善哉！善哉！执金刚！善哉！金刚手！汝问吾如是义，汝当谛听，极善作意，吾今说之。乃至诸法无相，谓虚空相者，以执金刚手秘密之主，预测如来加持深意，又能发起时众作生解因缘，仰测圣心，不失机会，故重言：善哉！善哉！我观一切天、人、沙门、婆罗门，乃至浅行诸菩萨，无能于世尊前发如是问者。所以者何？以此三句中，悉摄一切佛法秘密神力甚深之事。故复叹言：善哉！金刚手！汝能问吾如是义也。以如来善哉言音所加持故。尔时，金刚手无量功德，倍复增明，于所受法，终无漏失。次即诫言：汝当谛听，极善作意，吾今说之。亦为未来弟子明此嘱耳，深心受法之仪式也。故释论云：若人心善直信，是人可听法；若无是相，则不能解。如说偈云：听者端视如渴饮，一心入于语义中，踊跃闻法心悲喜，如是之人应为说。及无尽意经，用心听法，有二十功德，当广说之。
经云：佛告金刚手：菩提心为因，大悲为根，方便为究竟者，犹如世间种子，藉四大众缘得生根，如是次第，乃至果实成就，名为究竟。然以中智观之，毕竟不生不灭，非不生非不灭，是故因果义成。若法不然，有生灭断常之相，则堕於戏论，皆悉可破，因果义不成也。今行者观心实相，亦复如是，出过一切戏论，如净虚空，于内证所行，得深信力，萨婆若心，坚固不动，离业受生，成真性生，万行功德，从此增长，故曰菩提心。为后二句因，若望生死中所殖善根，则名为果，以睹佛法前相故。譬如有人，闻善知识言：汝今宅中，自有无尽宝藏，应自勤方便而开发之，可使周给一国，常足无匮乏。彼既闻已，即生谛相信，如说而行，乃至施功不已，渐见前相，尔时于宝藏功德，应离心疑，堪能发起殊胜加行。故菩提心，即是白净信心义也。释论亦云：佛法大海，信为能入，如梵天王请转法轮时，佛说偈言：我今开甘露味门，若有信者得欢喜。此偈中不言施、戒、多闻、忍、进、禅、慧人，能得欢喜，独说信人。佛意如是，我第一甚深法，微妙无量无数，不可思议，不动不倚不着，无所得法，非一切智人，则不能解，故以信力为初，非由慧等，而能初入佛法。为令如是净心，坚牢增长，
经中次说大悲为根，根是能执持义，犹如树根，执持茎叶华果，使不倾拔也。梵音谓悲为迦卢拏，迦是芸义，卢拏是剪除义，慈如广植嘉苗，悲如芸除草秽，故此中云悲，即兼明大慈也。且如行者修供养时，若奉一华，或涂香等，即以遍一切处净菩提心，兴供养云，普作佛事，发起悲愿，回向群生，拔一切苦，施无量乐，由自善根，及与如来加持法界力故，所为妙业，皆得成就，普于一切智地，乃至无余有情界，皆悉生根也。随行者，以无疑心，所修万行，即由大悲地界所执持故，大悲火界所温育故，大悲水界所滋润故，大悲风界所开发生故，大悲虚空不碍障故，尔时无量度门，任运开发，由如芽根茎枝叶，次第庄严，即是于一切心法，具足因缘义也。方便为究竟者，谓万行圆极，无可复增，应物之权，究竟尽能事，是醍醐妙果，三密之原也。又净菩提心者，犹如真金，本性明洁，离诸过患，大悲如习学工巧，以诸药物，种种练冶，乃至镜彻柔耎，屈申自在，方便如巧艺成就，有所造作，随意皆成，规制中权，出过众伎，故其得意之妙，难以授人也。如摩诃般若所明六度十八空三昧道品总持门等，皆入大悲句中，即彼万行所成一切智智之果，说名方便，由内具方便故，方便之业，即是利佗，是以梵音邬波娜，亦名发起，如从种子生果，果还成种，故以为名也。
经云：秘密主！云何菩提？谓如实知自心，即是开示如来功德宝所也。如人虽闻宝藏，发意勤求，若不知所在，无由进趣。故复指言，如上所明，第一甚深微妙之法，乃至非一切智人，则不能解者，此法从何处得邪？即是行者自心耳。若能如实观察，了了证知，是名成菩提。其实不由佗悟，不从佗得。问曰：若即心是道者，何故众生轮回生死，不得成佛？答曰：以不如实知故。所谓愚童凡夫，若闻是法，少有能信。识性二乘，虽自观察，未如实知。若如实自知，即是初发心时，便成正觉。譬如长者家穷子，若自识父时，岂复是客作贱人耶？尔时行者，正知心实相故，见一切法，悉皆甚深微妙，无量无数，不可思议，不动不倚不着，都无所得，毕竟如菩提相。故复经云：秘密主！是阿耨多罗三藐三菩提，乃至彼法少分，无有可得。无上正遍知义，前已说之。此中言小分者，梵云阿耨，即是七微合成。于从缘生色，为最微小，故以为喻。言彼法者，离此无相菩提心外，更无一法也。
经中次说因缘云：何以故？虚空相是菩提，无知解者，亦无开晓。何以故？菩提无相故者，譬如虚空遍一切处，毕竟净故，离一切相，无动无分别，不可变易，不可破坏。以如是等少分似相故，以喻无相菩提心。然此中复有无量无边秘密甚深之事，实非世间虚空所能遍喻，冀诸学者得意忘筌耳。又如虚空远离戏论分别故，无知解相，无开晓相。诸佛自证三菩提，当知亦尔，唯是心自证心，心自觉心。是中无知解法，无知解者，非始开晓，亦无开晓之者。若分别小分能所，犹如微尘，即取法相非法相，不离我、人、众生、寿命，岂得名为金刚慧耶？
复次，经中自转释言：何以故？菩提无相故。如释论云：佛智慧清净故，出诸观上，不观诸法常相、无常相，有边相、无边相，有去相、无去相，有相、无相，有漏相、无漏相，有为相、无为相，生灭相、不生灭相，空相、不空相，常清净无量如虚空，是故佛智无碍。若观生灭者，不得观不生灭；观不生灭者，不得观生灭。若生灭实者，不生灭不实；若不生灭实，生灭不实。如是等诸观皆尔。以如是净菩提心，出过诸观，离众相故，于一切法得无挂碍。譬如虚空之相亦无相故，万像皆悉依空，空无所依；如是万法皆依净心，净心适无所依，即此诸法亦复如是。菩提相，所谓净虚空相。故经复云：秘密主！诸法无相，谓虚空相也。
尔时，金刚手复白佛言：世尊，谁寻求一切智？谁为菩提成正觉者？谁发起彼一切智智？佛言：秘密主，自心寻求菩提及一切智。何以故？本性清净故，乃至无量功德皆悉成就。时，执金刚闻佛所说义，萨婆若慧唯是自心，乃至无有少法出此心者，为未来众生断疑惑故，而问佛言：菩提心名为一向志求一切智智，若一切智智即菩提心者，是中谁为能求？谁为所求？谁为可觉？谁为觉者？又复离心之外都无一法，谁能发起此心令至妙果？若法无有因缘而得成者，一切众生亦应不假方便自然成佛故。佛答言：秘密主，自心寻求菩提及一切智。何以故？本性清净故。虽众生自心实相即是菩提，有佛无佛常自严净，然不如实自知故即是无明，无明颠倒取相故生爱等诸烦恼，因烦恼故起种种业，入种种道，获种种身，受种种苦乐故。如蚕出丝无所因，自从己出而自缠裹受烧煮苦。譬如人间净水，随天鬼之心，或以为宝，或以为火，自心见苦乐由之。当知离心之外无有法也。若瑜伽行人正观三法实相，即是见心实相，心实相者即是无相菩提，亦名一切智智。虽复离诸因缘，亦非无因而得成就也。
复次，世尊欲令众生如实知自心故，更以方便分别演说。所以然者？若但言自心不生不灭，以无所因故，义则难解。故先示其着处，言心不在内，六处不在外，及两中间，心不可得。如摩诃般若，以无量门入诸法实相。今欲举其宗要，但观内外十二处，即摄一切法也。行者以无始来，多于内法取着心相，故先于内六处，以即离相在等方便，一一谛观，心不可得，无生无相，无有处所，而作是念：此心或在外耶？复于外六处，如实观之，心亦无生无相，无有处所。犹恐错误，更合观之，于两中间，亦不可得。即悟此心实性，本自无生无灭，毕竟常净。戏论云：披譬如珠，力故水凊，水凊故珠现，定不从余处来也。
经云：秘密主，如来、应、正等觉，非青非黄，非赤非白，非红非紫，非水精色，非长非短，非圆非方，非明非暗，非男非女，非不男女者。前约一切非法，明心实相，今复约真我，明心实相。此宗辨义，即以心为如来、应、正等觉，所谓内心之大我也。如有一类外道，不了自心故，而作是言：我观真我，其色正青，余人所不能见。或言正黄正赤，或言鲜白，或言如燕支色，今义云红紫也。或言我见真我，其相极短，乃至如男子相等，唯此是实，余皆妄语。然此等众相，悉从缘生，无有自性，云何得名真实我耶？对如是种种执故，佛说如来、应、正等觉，非青色等。所以者何？是青相毕竟不生故，则为非青，青实相不坏故，而亦非非青。当知如来、应、正等觉，无一定相可说，亦不离如是诸相也。如有外道阿阇梨，于黑月夜，引诸弟子，至大象前，而告之言：我于今者，示汝真我。时彼众人，或以目睹，或以身触。其视形者，则言我今已识真我，其色甚白，杭然高大。其触牙者，则言真我如戈。触耳者，则言如箕。触足者，则言如柱。触尾者，则言如索。各随所遇，情计不同，虽复更相是非，终不能识其真体。若瑜伽行者，开发心明道时，照见心王如来，如大明中，目睹众色，则不生如是诤论也。
次云：秘密主，心非欲界同性，非色界同性，非无色界同性，非天龙夜叉乃至人非人趣同性者，亦是对诸妄执，显示自心无变易故，说言此心不与三界同性也。有诸外道，计我性即同欲界，或同色界无色界，乃至谓非想处即是涅槃，或言梵王毗纽天等生一切法。然此三界，皆悉从众缘生，求其自性，都不可得，况令心性同于彼性耶。
次广分别无量诸众生趣，一一言之，皆不与彼同性。譬如虚空中，雨八功德水，一味醇净，随所受之器，种种差别故，或辛或酸，或温或浊，然八功德性，不与彼同。温解浊息时，清凉如故，未曾变异。又如真陀摩尼，自无定相，遇物同其色，然其宝性，不与彼同。若同性者，是色随缘生灭时，宝性亦应生灭也。
复次，世尊将欲开示大悲胎藏出生曼荼罗故，先正开示心实相门。何以故？如行者本尊三昧中说，有显形男女等相，及普门示现六趣之身。恐诸行人不了心因缘生故，于宝王真性而生戏论，故佛说言：如来非青非黄，乃至此心不与三界六趣同性。若能如是观察，则不障菩提心也。
经又云：秘密主！心不住眼界，不住耳、鼻、舌、身、意界，非见非显现者，前说不心在三处，已摄一切法；为未悟者，复一一历法分别。若心不与诸趣同性，为住眼界法邪？乃至住意界邪？若心住眼界者，眼从众缘生故，性相自空，无有住处，况复心之实相住在眼中？如眼界乃至阴、入诸法，皆应广说。复次，前已破种种外道，今说不住诸法，为破边见声闻故。如犊子阿毗昙中说：譬如四大和合有眼法，如是五众和合有人法，是人法在不可说藏中说。一切有道人言：神人！一切法门中求不可得，如兔角、龟毛常无，而阴、界、入实有自性。以如是戏论法故，不识其心；若能观心不住诸法，则心无行处，戏论皆尽也。非见非显现者，如有人言：一切众生本有佛知见性，但无明翳瞙除时，自能见理。或有人言：如是常理，非可造作，但阴盖云雾除时，日轮自见。皆以世谛言之耳。若净菩提心，是可见可现之法，即为有相；凡有相者皆虚妄，云何能见无上菩提？
又经中自说因缘：何以故？虚空相心，离诸妄执，亦无分别。犹如虚空毕竟净故，一切色像无能染污之者；心性亦尔，一切分别无能染污者。若无分别，即是离一切相也。
经云：所以者何？性同虚空，即同于心；性同于心，即同菩提。如是秘密主心，虚空、界、菩提，三种无二。此等大悲为根本，方便波罗蜜满足者，如上种种入清净门，皆为发明自心求菩提义。今复结言，虚空无垢即是心，心即是菩提，本同一相而有三名耳。即此一法界心，虽因缘毕竟不生，而不坏因缘实相。以不生故，则无能所之异；以不坏故，亦得大悲为根本，方便波罗蜜满足，即是究竟不思议中道义也。
经云：秘密主，我说诸法如是，令彼诸菩萨众，菩提心清净，知识其心者。佛已开示净菩提心，略明三句大宗竟。即统论一部，始终无量方便，皆为令诸菩萨，菩提心清净，知识其心。如此经者，当知一切修多罗，意皆在此。如释迦如来所说法者，当知十方三世一切如来，种种因缘，随宜演说，无非为此三句法门，究竟同归，本无异辙。故云：我说诸法如是，乃至知识其心也。
经云：秘密主，云何知自心？谓若分段，或显色，或形色，或境界，若色，若受想行识，若我，若我所，若能执，若所执，若清净，若界，若处，乃至一切分段中，求不可得者。世尊，前已广说净菩提心如实相，以众生未能得，是意悬悟，复作方便，说此顿觉成佛，入心实相门，亦为决了十方三世一切佛法故。如一切经中，或说诸蕴和合中，我不可得，或说诸法从缘生，都无自性，皆是渐次开实相门。彼言诸法实相者，即是此经心之实相，心实相者，即是菩提，更无别理也。但为薄福众生，而不能自信作佛，自信作佛者，甚为难得，故世尊且令净诸垢障，将护其心，要其令时义契合，然后为说即心之印。今经则不如是，直约诸法，令识其心，所以为秘要之藏也。初句云谓若分段者，是总举从缘生法，以法待因缘成，必有差别相故。行者当如是观察，今此分段中，何者是心？乃至分析推求，都不可得。即知此心，出过众相，离诸因缘。以知心性常如是故，尔时一切诸法，自然不异于心也。显色谓青黄等，形色谓方圆等，境界谓六情，所对即六尘也。为令人易解故，复历法观察。今此显形众色中，何者是心？色本非情，无觉知相，况于是中，有心可得？如显形者，当知一切色尘亦如是。如色尘者，乃至声香味触法亦如是。行者于外尘中，心不可得。复观内身五蕴，亦如聚沫泡炎芭蕉幻化。自求性实，尚无所有，况于其中，而得有心？如是从粗至细，去广就略，乃至现在一念识，亦无住时。又复从众缘生故，即空即假即中，远离一切戏论，至于本不生际。本不生际者，即是自性清净心。自性清净心，即是阿字门。以心入阿字门故，当知一切法，悉入阿字门也。已说观诸法实相。
次明观于我相，故言若我、若我所、若能执、若所执、若清净。如上于诸阴中，种种方便观心而不可得，何况我、人、寿者等法？从本以来，但有假名，而于其中，有心可得。清净者，即外道所计最极清净处，以为涅槃也。如长叉梵志，不受一切法，而受是见。今亦如是，取着观空，起智慧，而生是清净想。即于如是想中，正观自心，无有生处，得入真净菩提心也。已上广对五阴。
次复说十八界、十二处，乃至一切分段中，求不可得。阴、界、入义，阿毗昙中广明。此三法已，摄一切法。复云乃至一切分段中，求不可得者，即是摩诃般若等中，历法广明者是也。如于阴、界、入，分析求心，心不可得。当知六度万行，乃至一切总持三昧门中，种种求心，亦不可得。以心不可得故，是心常乐我净，非常乐我净等相，亦复不可得也。复次，如声闻人，初观阴、界、入时，即阴求我，离阴求我，皆不可得，相在亦不可得。尔时于八直道中，远尘离垢，正法眼生。真言门菩萨亦如是，初观阴、界、入时，即阴求心，离阴求心，皆不可得，相在亦不可得。故即时悬悟自心本不生际，于如来知见大菩提道中，远尘离垢，得法眼净。若不作如是方便，先从着处观之，而但言是心遍一切处，毕竟无相，则一切众生，无由悟入。当知此观，最为秘要法门也。如余远离方便诸菩萨，渐次修习戒、定、智慧，于无量劫，以种种门，观人、法二空，犹未能远离心之影像。今真言行者，于初发心时，直观自心实相，了知本不生故，即时人、法戏论，净若虚空，成自然觉，不由佗悟。当知此观，复名顿悟法门也。
经云：秘密主！此菩萨净菩提心门，名初法明道。菩萨住此不久，便得除一切盖障三昧者，入佛智慧，有无量方便门。今此宗直以净菩提心为门，若入此门，即是初入一切如来境界。譬如弥勒开楼阁门内，善财童子是中具见无量不思议事，难以言宣，但入者自知耳。法明者，以觉心本不生际，其心净住，生大慧光明，普照无量法性，见诸佛所行之道，故云法明道也。菩萨住此道时，妄想因缘，所有烦恼业苦，皆悉清净除灭。譬如有人，暗中为利宝所伤，谓为蛇毒，以作毒想故，其心执着，便成毒气，遍入支体，垂欲命终。时有良医诊之，晓其本末，即时引至伤处，以明灯照之，犹见所伤之宝，有血涂相，其人了知非毒，毒气亦除，分别玩好之具，而生喜乐。行人亦复如是，因净菩提心，照明诸法故，少用功力，得除盖障三昧，见八万四千烦恼实相，成八万四千宝聚门。故经次云：菩萨住此修学，不久勤苦，便得除一切盖障三昧。若得此者，即与诸佛菩萨同等住。是中障有五种：一者烦恼障，谓根本烦恼，乃至八万四千上中下品障盖净心，及由宿世偏习故，妨碍道机，不入佛法。二者业障，谓过去及现在世，造诸重罪，乃至谤方等经，是人虽有得道因缘，以先业障未除故，种种留难，不入佛法。三者生障，谓是人若得胜上无难生处，必当悟道，然乘先业，更受无暇之身，即以报生为障，不入佛法。四者法障，谓此人已得无障生处，又有悟道之机，以先世曾有障法等缘故，不逢善友，不得听闻正法。五者所知障，谓此人乃至已遇善知识，得闻正法。然有种种因缘，两不和合，妨修般若波罗蜜。如大品魔事品中广明，亦是先世或曾差佗道机故，喜生此障也。行者已得净除五障三昧，尔时于自心中，常见十方一切诸佛，妙相湛然，如睹明镜，乃至于诸威仪，去来睡寤，皆不离如是佛会因缘。时诸圣者，常以胜妙方便，启悟其心，梵音慰谕，为决疑网。行者随门随悟，悟已网障随除，不久成就一切佛法。故云若得此三昧者，即与诸佛菩萨同等住。当知行人，则是位同大觉也。以其自觉心故，便得佛名，然非究竟妙觉大牟尼位。犹如净月，虽体无增减，然亦明渐渐增，乃至第十五日，方能动大海潮也。又行者犹与如来共同等住，即能以方便力，起五神通，不动本心，游诸佛刹，现种种身语意，兴种种供养，云以无尽大愿，广修诸度。复由意根净故，次得解无量语言音诸陀罗尼。且如一世间中，三十六俱胝趣，随彼上中下性，种类若干，方俗言辞，各各差别，皆晓其旨趣，应以随类之音。如一世界者，一切世界，亦如是也。梵本噜多是大声，啰尾多是小声，涅瞿衫者是长声，又兼多声。所以具足言之，欲显总持境界，无所不了，对此方文字，难以具翻也。以得陀罗尼故，能知一切众生心行，谓如是众生瞋行偏多而贪性薄，或如是众生贪行偏多而瞋性薄，乃至通塞之相无量差别，如释论道种智中广明。是菩萨非但意根能得知，乃至视、听、嗅、触亦皆互用无碍。又能观彼根缘，为除盖障，以种种方便成就众生，庄严佛刹，行如来事。当知真言门，行者乃至一生可得成办也。复次，如上所说诸功德，一切众生皆悉如其本性等共有之，但以无明障盖不自了知，未能起发如是秘密神通之力。今此真言门，修行诸菩萨以见法明道故，即生获除一切盖障三昧；得此三昧故，即能与诸佛菩萨同住，发五神通；以五神通故，获一切众生语言陀罗尼；获此陀罗尼故，能知一切众生心行而作佛事；以能广作佛事，不断如来种故，则于一切时、一切处，常为十方诸佛之所护持；犹如婴童始生父母，爱心偏重，常不舍离。当知如是诸句，皆悉次第相释也。复次，行者以内具如上功德，外为诸佛护持，是故处于生死而无染着；犹如莲华出水，不为淤泥之所染污；常以四摄方便拔苦众生，乃至无量无边阿僧祇劫，常在无间狱中，身心精进，炽然不息，无有退没，不辞劳倦。何以故？净菩提心，其性法尔如金刚故。如是极坚固性，即是不从师得，住无为戒，无垢无浊，不可破伤。戒者，梵云尸罗，是清冷义也。譬如水性常冷，虽遇薪火因缘，则能灼烂诸物，然其自性终不可迁；若除薪息火，自然清冷。如本真言，行者亦如是，获除盖障三昧时，心之本性，即是尸罗，非造作法，不由佗得，故言住无为戒也。如声闻净戒，要由白四羯磨，众缘具足，方始得生。又须方便守护，如防利刺，一期寿尽，戒亦随亡之。此戒则不如是，世世生处，恒与俱生，不假受持，常无失犯。又由住斯戒故，实智增明，逮见不思议中道甚深缘起，制止八颠，远离二边。故经次云：远离邪见，通达正见。迦叶亦云：自此以前，我等皆名邪见人也。是中慧不正故，说名邪见。由凡夫二乘，不能决择正知自心实相，于谛实之理，乃至空谓不空，不空谓空，不见古佛所行大菩提路。今此菩萨，以照见心明道故，即时无碍智生，于一切法，皆悉现前通达，无有错谬。犹如明目者，于日光中，睹见种种诸色，虽无量天魔，皆悉化作佛身，各说相似波罗蜜，终不能动其少分疑网之心。故经次云：复次秘密主，住此除一切盖障菩萨信解力故，不久勤修，满足一切佛法。以如是正见，犹若金刚，即是最上坚信解力。依此进修，如实巧度，故得诸佛力、无所畏、解脱、三昧，及余无量佛法，皆悉成就也。龙树以为如冶人，以种种方便，消融矿石，然后成金。若神通者，能使土木之类，即成金体，故云不久勤修，便得满足。以是菩萨初发心时，即名佛故，真实功德，不可度量。假使如来，于无量无边阿僧祇劫，分别演说，犹不能尽。故佛言：取要言之，是善男子、善女人，无量功德，皆成就也。
毗卢遮那成佛神变加持经义释卷第一
卍云珍本奥云：
此本于山中失却，而从嵯峨殿上寻觅给[王*]。
元庆八午四月十一日于木丘记。[王*]
御使前相模样橘，朝臣好树[王*]记。

[book_title]毗卢遮那成佛神变加持经义释卷第二
沙门一行述记
入真言门住心品第一之余
尔时执金刚秘密主，复以偈问佛，乃至不知诸空非，彼能知涅槃，是故应了知，空离于断常者，如上佛说经之大旨，心实相门，略以周备。时金刚手，为令未来众生，具足方便，无复余疑，故以偈问佛，请世尊广演其义。是中略有九句，初句云何世尊说，此心菩提生者，即是菩提心生也。如华严经广说，叹发菩提心功德，今此中直问心密印，云何了知此心菩提种子发生，若已发生，其性云何。第二句复以云何相，知发菩提心者，相谓性成于内，必有相彰于外，如般若中，广明阿毗拔致相貌，今此中亦问菩提心生时，有何相貌也。经云愿识心心胜，自然智生说者，是如实叹佛功德，请敷演前二句义。初云识心，是心自觉之智，次又言心，即是心之实相，意明境智俱妙，无二无别，故重言之。自然智，即是如来常智，唯是心自证心，不从佗悟。言佛既于识心人中，最为第一，必能知此菩提发生，及其微相，唯愿说之也。第三句云大勤勇几何，次第心续生者，大勤勇即是佛之异名也。叹德而复发，问有几心次第而得是心也。第四、第五句云心诸相与时，愿佛广开演者，问此诸心差别之相，及相续胜进，凡经几时而得究竟净菩提心也。第六句云功德聚亦然者，言是心微妙功德，亦愿世尊广开演之，故云亦然也。第七句云及彼行修行者，次问当以何行，云何修行，而能获得无上悉地，亦可分为二句也。第八句、第九句云心心有殊异，唯大牟尼说者，谓众生异熟识心，与瑜伽行者殊异之心，亦愿世尊分别广说。牟尼者，是寂嘿义，言佛身语心皆究竟寂灭，过语言地，以对二乘小寂，不可为譬，故云大牟尼也。阿阇梨言：如是九句，或可分为十句，从此以后，迄至经终，皆是如来酬九问之意，广分别说。然佛观当时众会，务令得意求宗，或后问先答，文无定准，或转生疑问，以尽支流。如下文入大悲藏曼荼罗等，即是答修行句，百字果等，即是答殊异心及功德句，其余随有相应处，皆以类观之，义可知也。
次如来答金刚手偈中，善哉善哉佛真子，广大心利益者，以从如来种性生，从佛身语心生，故曰真子，如前大日世尊，现广大加持境界，今秘密主，亦欲普为如是无量应度众生，速成大行，裂大疑网，同获三平等句无尽庄严，故佛叹言，善哉佛子，汝今能以广大心，为利益无量众生故，发如是问也。次云胜上大乘句，心续生之相，诸佛大秘密，外道不能识者，略有七义，故名大乘，一者以法大故，谓诸佛广大甚深秘密之藏，毗卢遮那，遍一切处，大人所乘，二者发心大故，谓一向志求平等大慧，起无尽悲愿，誓当普授法界众生，三者信解大故，谓初见心明道时，具足无量功德，能遍至恒沙佛刹，以大事因缘，成就众生，四者以性大故，谓自性清净心，金刚宝藏，无有缺减，一切众生，等共有之，五者依止大故，谓如是妙乘，即法界众生大依止处，犹如百川同趣大海，卉木依地而生，六者以时大故，谓寿量长远，出过三时，师子奋迅秘密神通之用，未曾休息，七者以智大故，谓诸法无边故，等虚空心，自然妙慧，亦复无边，穷实相源底，譬如函盖相称，以如是七因缘故，于诸大乘法门，犹如醍醐，淳味第一，故云最胜大乘也。乘名进趣，句名止息之处，故云大乘句也。心续生之相者，虽此心毕竟常净，犹如虚空，离一切相，而亦从因缘起，有心相生，犹如大海波浪，非是常有，亦非常无。若常有者，不应风飙止息，则澄然而静；若常无者，不应风飙才起，鼓怒相续。当知是心从缘起故，即是不生而生，生而不生，无相常相，相常无相，甚深微妙，难可了知，诸佛秘密之印，不妄宣示。是故凡夫、二乘、两种外道，非但不识无生灭心，亦复不识生灭心，故云诸佛大秘密，外道不能识，我今悉开示，一心应谛听也。次偈云越百六十心，生广大功德，其性常坚固，知彼菩提生者，是略答初问。云何即知菩提心生？今佛告言：越百六十相续心，即是净菩提心。如有人问：云何知此乳中醍醐生？答言：若乳酪生，熟酥粗浊，变异之相，悉已融妙，无复滓秽，当知即是醍醐生也。行者最初开发金刚宝藏时，见是心性如净虚空，超诸数量，尔时离因业生，佛树芽生，此芽生时，已遍法界，何况枝叶华果，故云生广大功德。以过心行戏论故，不可破，不可转，犹若阎浮檀金，无能说其过恶，故云其性常坚固。若知自心有如是印，当知是菩提生也。次有一偈半，略答菩提心相貌。以世间更无有法可以表示净菩提心相者，唯除太虚空喻少分相似，故云无量如虚空。譬如虚空，不为烟云尘雾之所染污，其性常住，离诸因缘，假使八方大风吹尽世界，亦不能令其动，自本初以来，常自寂灭无相，非适今也。心相亦尔，从无始以来，本自不生，以本不生故，无有一法能令染污动摇，常住不变，永寂无相，故云不染污常住，诸法不能动。本来寂灭无相，尔时行人为此寂光所照，无量知见自然开发，如莲华敷，故云无量智成就。此智成就，即是毗卢遮那心佛现前，故云正等觉显现，梵本云三藐三佛陀现也。佛已略说如是心实相印，若行者与此相应，当知已具坚固信力。然此信力，本从真言门供养仪轨行法，如说修行，得至净菩提心，故云供养行修行，从是初发心也。此中供养有二种：一者外供养，二者内供养，下文当广说耳。或有说言：但观心性无相无为，不应种种纷动行菩萨道。此说非也。如以四种不生观矿中金性，虽复在因在果，常自无减无增，若不以方便消融滓秽，则此不生金无由可得。行人亦复如是，若不以三种秘密方便供养行门，消融百六十心矿石之垢，何以得此净菩提心？龙树阿阇梨中道正观，正以从缘起故，无生义成，而汝谓龟毛兔角为不生，是故堕在失处。又如世人睹真金百炼不移，以为妙性穷极，若五通仙人以诸药物种种炼冶，能化土石之类尽为金宝，其有服食之者，住寿长远，神变无方。当知真金性中，自有如是力用，但世人无秘密方便故，不能得耳。净菩提心亦如是，若以大悲万行种种炼冶，得成神变，加持不思议业故，不应未得，谓得保初心为极果也。
经云：秘密主，无始生死，愚童凡夫，执着我名，我有分别，无量我分。秘密主，若彼不观我之自性，则我我所生者。以下答心相续义也。欲明净心最初生起之由，故先说愚童凡夫违理之心。无始生死者，智度云：世间若众生若法，皆无有始。经中佛言：无明覆爱所系，往来生死，始不可得，乃至菩萨观无始亦空，而不堕有始见中。愚童义如先说。凡夫者，正译应云异生，谓由无明故，随业受报，不得自在，堕于种种趣中，色心像类，各各差别，故曰异生也。其所计我，但有言语，而无实事，故云执着我名。言我有者，即是我所，如是我我所执，如十六知见等，随事差别，无量不同，故名为分。次释虚妄分别所由，故云秘密主，若彼不观我之自性，则我我所生也。若彼观察诸蕴，皆悉从众缘生，是中何者是我，我住何所，为即蕴异蕴相在耶。若能如是谛求，当得正眼，然彼不自观察，但展转相承，自久远以来，祖习此见，谓我在身中，能有所作，及长养成就诸根，唯此究竟道，余皆妄语，以是故名为愚童也。
经云：复计有时者，谓计一切天地好丑，皆以时为因。如彼偈言：时来众生熟，时至则催促，时能觉悟人，是故时为因。更有人言：虽一切人物非时所作，然时是不变因，是实有法，细故不可见。以华实等果故，可知有时。何以故？见果知有因故，此时法不坏故。常亦以不观时自性故，而生如是妄计也。经云：地等变化者，谓地水火风，虚空各各有，执为真实者。或云：地为万物因，以一切众生万物依地得生故。以不观地之自性，但从众缘和合有故，而生是见。以为供养地者，当得解脱。次有计水能生万物，火风亦尔。或计万物从空而生，谓空是真解脱因，宜应供养承事。皆应广说。
经云：瑜伽我者，谓学定者，计此内心相应之理，以为真我，常住不动，真性湛然，唯此是究竟道，离于因果，不观心自性故，如是见生，以为真我，但住此理，即名解脱也。经云：建立净，不建立无净者，是中有二种计，前句谓有建立一切法者，依此修行，谓之为净，次句谓此建立，非究竟法，若无建立，所谓无为，乃名真我，亦离前句所修之净，故云无净也。由不观我之自性，有如是见生，广说如上。经云：若自在天，若流出及时者，谓一类外道，计自在天是常，是自在者，能生万物，如十二门中难云：若众生是自在子者，唯应以乐遮苦，不应与苦，应但供养自在，则灭苦得乐，而实不尔，但自行苦乐因缘，而自受报，非自在天作。又若自在作众生者，谁复作此自在，若自在自作，则不然，如物不自作，若更有作者，则不名自在，如彼论广说也。计流出者，兴建立大同，建立如从心出一切法，此中流出，如从手功出一切法，譬如陶师子，埏埴无间，生种种差别形相。次云时者，与前时外道宗计小异，皆自在天种类也。经云：尊贵者，此是那罗延天外道，计此天湛然常住不动，而有辅相，造成万物，譬如人主，无为而治，有司受命行之，以能造之主，更无所尊贵者，故名尊贵。又此宗计尊贵者，遍一切地、水、火、风、空处。昔有论师，欲伏彼宗计故，往诣天祠，于彼天像身上，坐而饮食。西方以饮食之残，为极不净，皆共忿怒。论师言：如所宗，岂非遍一切处地、水、火、风、空界相？答言：如是。论师言：彼即地、水、火、风，我亦如是。以之相入，何所不可，而忿怒邪？彼众默然，不能加报。亦由不观我之自性，故生如是妄计也。经云：自然者，谓一类外道，计一切法皆自然而有，无造作之者。如莲华者，生而鲜洁，谁之所染？如棘刺端利，谁所削成？故知诸法皆自尔也。有师难云：今目观人造舟船室宅之类，皆从众缘而有，非自然成，云何自尔邪？若谓虽有而未明了，故须人功发之，是亦不然。既须人功发之，即是从缘，非自然有也。经云：内我者，有计身中离心之外，别有我性，能运动此身，作诸事业。难者云：若如是者，我即无常。何以故？若法是因，及从因生，皆无常故。若我无常，则罪福果报，皆悉断灭。如是等种种论义，至挍量中广明。经云：人量者，谓计神我之量，等于人身，身小亦小，身大亦大。智度云：有计神大小，随人身死坏时，神亦前出。即与此同。然彼宗以我为常住自在之法，今既随身大小，即是无常，故知不然也。经云：遍严者，谓计此神我，能造诸法。然世间尊胜遍严之事，是我所为，与自在天计小异。如中论破自在云：自在天何为不尽作乐人，尽作苦人，而有苦者乐者？当知从爱憎生，故不自在。今遍严者，既能造诸福乐，而不能以乐遮苦，何名遍常自在耶？经云：若寿者，谓有外道计一切法，乃至四大草木等，皆有寿命也。如草木伐已续生，当知有命。又彼夜则卷合，当知亦有情识，以睡眠故。难者云：若见斩刈还生，以为有命，则人断一支，不复增长，岂无命邪？如合昏木有眠，则水流昼夜不息，岂是常觉？皆由不观我之自性，故生种种妄见也。经云：补特伽罗，谓彼宗计有数取趣者，皆是一我，但随事异名耳。若有从今世趣于后世，是则识神为常。识神若常，云何有死生？死名此处没，生名彼处出，故不得言神常。若无常，则无有我。如佛法中犊子道人，及说一切有者，此两部计，有三世法。若定有过去、未来、现在，则同有数取趣者，失佛三种法印。西方诸菩萨，作种种量，破彼宗计也。经云：若识者，谓有一类，执此识遍一切处，乃至地水火风虚空界，识皆遍满其中。此亦不然，若识遍，常应独能见闻觉知，而今要由根尘和合，方有识生，则汝识神，为无所用。又若识神遍五道中，云何复有死生邪？故知不尔也。经云：阿赖邪者，是执持含藏义，亦是室义。此宗说有阿赖邪，能持此身，有所造作，含藏万像，摄之则无所有，舒之则满世间，不同佛法中第八识义也。然世尊密意，说如来藏为阿赖邪，若时佛法中人，不观自心实相，分别执着，亦同我见也。经云：知者见者，谓有外道，计身中有知者，能知苦乐等事，复有计能见者，即是真我。智度云：目睹色，名曰见者，五识知，名为知者，皆是我计，随事异名也。难者云：汝言能见是我，而彼能闻能触知者，为是我不？若皆是者，六根境界，互不相知，一不可作六，六不可作一，若有非我者，是亦同疑，故知根尘和合，有所知见，无别我也。经云：能执所执，谓有外道，言身中离识心，别有能执者，即是真我，能运动身口，作诸事业。或有说言，能执者，但是识心，其所执境界，乃名真我，此我遍一切处，然内外身受心法性，皆从缘生，无有此自性，是中所执能执，尚不可得，何况我邪？亦由不观我之自性，故作是说也。经云内知外知者，亦是知者别名，分为二计。有计内知为我，谓身中别有内证者，即是真我。或以外知为我，谓能知外尘境界者，即是真我也。经云社怛梵者，谓与知者外道宗计大同，但部党别异，故特出之耳。经云若摩奴阇者，智度翻为人，即是人执也。具译当言人生，此是自在天外道部类。计人即从人生，故以人为名。唐三藏云意生，非也。末那是意，今云末奴，声转义别误耳。经云摩纳婆者，是毗纽天外道部类。正翻应云胜我，言我于身心中最为胜妙也。彼常于心中观我，可一寸许。智度亦云：有计神在心中，微细如芥子清净，名为净色。或如豆麦，乃至一寸。初受身时，最在前受，譬如像骨。及其成身，如像己庄。唐三藏翻为儒童，非也。儒童，梵云摩拏婆，此中云纳，义别误耳。(此二名是菩提阇梨解。)经云常定生，彼外道计我是常住，不可破坏，自然常生，无有更生，故以为名也。经云声非声者，声即是声。论外道若声显者，计声体本有，待缘显之，体性常住。若声生者，计声本生，待缘生之，生已常住。彼中复自分异计，如余处广释。非声者，与前计有异。彼计声是遍常，此宗悉拨为无，堕在无善恶法，亦无声字处，以此为实也。
经云：秘密主，如是等我分，自昔以来，分别相应，希求顺理解脱者，经中略举三十许事，若随类差别，则有无量无边。如人坐得四禅，即计此法为真实常理，或生是念，我是得禅者。如是等皆是我分相应，例可知也。皆由不观我实相故，但从久远以来，相承祖习此见，各各自谓有大师薄伽梵一切知见者，以善修瑜伽故，现觉此法，而为世间说之，唯此是究竟道，更无余道。如劫初时，独有一天，先生梵界，而作是念，若更有众生，来与我共住，岂不善哉。时有上界天，命终来生此中，先生者，即谓之言，由我念力故，汝得生此，汝即我所生也。彼亦作是念，是尊能生我等，便相随顺，计为最初有我者，从是以来，谓是梵天王，能造世间。如是展转，生于异见，不可胜记。希求顺理解脱者，顺理，梵音瑜祇，即是古昔修瑜伽行者，谓彼得真解脱，是万物之宗，今顺彼行，希求解脱，故云然也。已上皆是破坏内外因果违理之心，次明最初顺理之心，即是世间八心也。
经云：秘密主！愚童凡夫类，犹如羝羊，或时有一法相生，所谓持斋。彼思惟此少分，发起欢喜，数数修习。秘密主！是初种子善业发生。羝羊是畜生中，性最下劣，但念水草及淫欲事，余无所知。故顺西方语法，以喻不知善恶因果愚童凡夫也。世间从久远来，展转相承，有善法之名。然以违理之心，种种推求而不能得，后时忽然自有念生：我今节食持斋，即是善法。然由未是佛法中八关戒也。彼由节食自诫故，即觉缘务减少，令我饮食易足，不生驰求劳苦。尔时即生少分不着之心，其心欢喜而得安稳。由见此利益故，数数有修习之，即是最初微识善恶因果，故名种子心也。
经云：复以此为因，于六斋日，施与父母、男女、亲戚，是第二芽种者。此六斋日，即是智度论中，上代五通仙人，劝令此日断食，既顺善法，又免鬼神灾横，如彼广说也。由见止息贪求，内获利益，故欲修习此法，令得增长。故于持斋之日，舍己财物，而与六亲，自念我无守护之忧，而令佗人爱敬，获孝义之誉。以见此因果故，转生欢喜，生欢喜故，善心稍增，由如从种子生芽也。
经云：复以此施授与非亲识者，是第三疱种。谓欲成此守斋善法，修习无贪慧舍之心，由数习故，善心渐次增长，复能施与非亲识人。见此平等施心功德利益故，尔时善萌倍复增广，犹如芽茎滋盛未生叶时，故名疱种也。
经云：复以此施与器量高德者，是第四叶种。谓已能习行惠舍，藉此为因，渐能甄择所施之境。如是之人，德行高胜，我今宜应亲近而供养之。即是慧性渐开，遇善知识之由渐也。
经云：复以此施，欢喜授与伎乐人等，及献尊宿。是第五敷华者，谓慧性渐开，复甄别所施之境，见其利佗之益。以伎乐人能化大众，令其欢喜，故赏其功。凡如此类众多，是以云等也。尊宿耆旧，多所见闻，及学行高尚，世所师范。以其多所导利，故推诚欢喜而施与之，亦令我施时心倍欢喜，故即是华种也。
经云：复以此施，发亲爱心而供养之，是第六成果者。谓所习醇熟，非直欢喜而已，复能以亲爱心，施与尊行之人。又因前施因缘，得闻法利，知彼内怀胜德，谓能出离欲等，狎习亲附而供养之，望初种子，即是成果心也。
复次，秘密主，彼护戒生天，是第七受用种子者，谓已能斋施见其利益，即知三业不善皆是衰恼因缘，我当舍之护戒而住。由护戒故，现世获诸善利，有大名闻，身心安乐，倍复增广贤善，命终而得生天。譬如种果已成，受用其实，故曰受用种子也。又如从一种子而成百千果实，是一一果实复生若干，展转滋育不可胜数；今此受用果心复成，后心种子亦复如是，故曰受用种子也。
经云：秘密主，以此心生死流转，于善友所闻如是言，此是天大天与一切乐者，若虔诚供养，一切所愿皆满，所谓自在天等。乃至彼闻如是，心怀庆悦，殷重恭敬，随顺修行。秘密主，是名愚童异生生死流转无畏依。第八婴童心，已知尊行之人宜应亲近供养，又见持戒能生善利，即是渐识因果。今复闻善知识言，有大天能与一切乐，若虔诚供养所愿皆满，即能起归依心也。虽未闻佛法，然知此诸天因修善行得此善报，又渐解甄别胜田，复闻佛法殊胜妙，必能归依信受，故为世间最上心也。问曰：前说自在天等皆是邪计，今复云归依此等是世间胜心，与前有何异邪？答曰：前是不识因果之心，但计诸法是自在天等所造。今由善根熟故，于生死流转中求无畏依，欲效彼因冀成胜果，故不同前计也。商羯罗，是摩醯首罗别名也。黑天，梵音噜捺罗，是自在天眷属。龙尊，是诸大龙。俱吠啰，皆世所宗奉大天也。梵天后，是世间所奉尊神。然佛法中，梵王离欲，无有妃后。从波头摩以下，所谓得叉迦罗龙、和修吉龙、商佉龙、羯句擿剑龙、大莲华龙、俱里剑龙、摩诃泮尼龙、阿地提婆龙、萨陀龙、难陀等龙，皆是世间所奉尊神也。天仙，谓诸五通神仙，其数无量，故不列名。围陀，是梵王所演四种明论。大围陀论师，是受持彼经能授教者，以能开示出欲之行，故应归依也。于彼部类之中，梵王犹如佛，四围陀典犹如十二部经，传此法者犹如和合僧时。彼闻如是等世间三宝，欢喜归依，随顺修行，是第八生死凡夫无畏依也。
经云：秘密主，复次殊胜行随彼所说中，殊胜住求解脱慧生等者，谓即此第八无畏依中复有殊胜心也。既闻如上所说，世间诸薄伽梵宜应供养归依，复遂生心：此诸三宝何者为胜？我当择其善者随顺修行。由前善根力故，随彼所说法中得殊胜住者，有求解脱智生。然以未知缘起法故，所有观空智慧不离断常，故曰常无常空，但随顺如是说而勤修学。此中复有二种：若求解脱智生名殊胜心，已于空法作证名决定心。若离分说之，并前凡有十心也。世尊欲明出世间观空智慧，故次说言：秘密主，非彼知解空非空义了知断常，虽作非有非无平等观绝诸戏论，然亦不能双离是见，由彼未解正因缘故。然佛法中以知因缘有故则离无见，以观自性空故不生有见，若离有无见者即不堕断常。若不达如是空义，虽复不著有无离言绝相，终是以分别想作此无分别心，犹如长爪梵志观诸法实相，不受一切法而作是见。夫真空离于分别，云何分别空耶？若不解空义者，虽复一心精进勤求解脱，非彼能知涅槃。是故佛言：汝欲求涅槃者，应了知缘起之空离于断常也。由彼初种子心减损少分贪垢，即顺少分净心，从此以后斋施渐增，即是净心势力渐得萌动。由此熏习，则能甄择所归依处，有求解脱慧生。若不遇善缘，还从断常空退入邪见，然其八心种子终不败亡。若闻佛法，但于断常空合，观缘起空，即入正道。若是未生种子，无机之人虽种种为说，终不能信解也。又如行者，于第八心求生死无畏依时，若遇善知识为说三宝真归依处，由彼渐识现世因果故，即能信受。复置是事，如彼修斋时，是人若遇善知识，告言：汝观何利故，为此斋施？彼即答言：我观贪求保护因缘，有种种忧苦，少欲行施，得欢喜安乐住故。善知识告言：善哉！善男子，如佛所说：众生以悭贪故，现世有种种忧苦，命终以此因缘堕恶道中；以心离悭贪垢故，现世安稳，有大名称，命终生天，后得涅槃。是故汝今更应以胜上心受八斋法。彼闻已便信受，如说修行。若无机之人，但说世间苦乐皆是自在天造，或地等变化，以时为因，则闻如是八斋少分安净，尚不能信，况余深事耶？问曰：如是八心最初种子，复以何为因？答曰：由世间自久远以来，有善恶之名，种子从是生也。如劫初众生贪食地味，尔时即以多食者为不善，少食者为善。或有见多食因缘起诸过患，便作是念：我今少食此味，常自诫节，不亦善乎？然此众生亦未识因果后世之报，但展转相承，谓仁义惭愧等，以为善法，有能如是行者，世间共称誉之。又如小劫终竟时，众生忽尔发心，知世间恶法过患，更相劝导，共行善事，尔时亦无善知识劝导使然，当知皆是自心实相熏习因缘力也。如最初种子，离微尘许心垢时，即显如微尘许净心势力，虽云善种子生，其实相即是不生生，以是坚固性故，在众生识心，终不败亡，未至自心实际，大金刚轮中间，更无住处，虽果复成种，展转滋长，然亦不出阿字门，故云最上大乘句心续生之相，诸佛大秘密，外道不能知，法华药草喻品意，亦在于此也。复次行者归依三宝，随顺如来律仪，于一日中，受八斋法，由圣戒所防护故，寂静安乐，以安乐故，则信贤圣所行，数数修习，是名最初种子。为令此善增长，而修诸善，乃至由戒醇净，决定生天，后至涅槃，是名受用种子。复由亲近善知识故，闻正法利，不起异归依心，是生死流转凡夫第八真实无畏依。又于此中殊胜住，有求解脱慧生，思惟观察，生决定想，从此即发声闻菩提初种子心，皆应准例前文，广分别说，乃至三乘一一地，皆具十心，迄第十地，亦具种子芽疱叶华果等，有求佛地智生，观毕竟空，得到金刚际也。
尔时，金刚手复请佛言：唯愿世尊说彼心。如是说已，佛告金刚手秘密主言：秘密主，谛听心相，谓贪心、无贪心、瞋心、慈心、痴心、智心，乃至云何受生心？谓诸有修习行业，彼生心如是同性。此答前问中诸心相句也。初列六十心名，次释其相。秘密主，彼云何贪心？谓随顺染法者，染谓染着前境，即是染污净心。若随顺修行此法，名有贪心。以心法微细难识，但观彼所为事业，必有相彰于外。譬如览烟之状貌，则火性可以比知。故诸句多以顺修明义，以可例然也。此等皆是未得出世心以来，与善种杂起之心。若行者善识真伪，犹如农夫务除秽草，以辅嘉苗，则净心势力渐渐增长。勿谓是因缘事相，轻忽至言，使心没其中，不得自觉知也。第二，云何无贪心？谓随顺无染法者，谓与前心相违，乃至所应进求善处，亦复不生愿乐。是故不染善法，俱障善萌，与无染污心，名同事异，最须观察也。是故行者，但观贪心实相，自然贪不染心，不应起如是无慧不贪之行也。第三，云何瞋心？谓随顺怒法者，怒谓瞋心发动，事彰于外。以心法难识，故以顺修怒法释之。若数起如是不寂静相，即知是瞋心相也。但于此众缘中，观察瞋心，自无所住，则此障不生。第四，云何慈心？谓随顺修行慈法者，此慈亦是与瞋相违，爱见心垢之慈，非善种所生也。上慈字据内心，下慈字是外相。所为事业，既觉知已，但治妨道之失，转转修慈无量心，即是对治也。第五云何痴心？谓顺修不观法者。谓不观前言善恶是非，遇便信受。凡所为事业，不能先以慧心甄别寿量是非。如是等多诸误失，皆是痴心相也。第六云何智心？谓顺修殊胜增上法者。谓是人于种种所说中，皆以智简择此胜此劣，此应受此不应受，取其胜上者而后行之，即是无痴相也。然过人之法，非智力筹量所能及之，唯信者能入耳也。是故观察世智辨聪难，是彼对治。第七云何决定心？谓尊教命，如说奉行。第八云何疑心？谓常收持不定等事者。今先释疑心，令决定心相，易解明了故。谓此人随有所闻，便生不决定心。如受戒时，便自生疑心：我今定得戒，为不得戒耶？或疑师疑法，诸事例尔。如人道行，以疑惑故，不能前进。智度偈云：乃至譬如观岐路，好利者应逐。是彼对治。又决定心者，谓随闻善友等如法教命，便即不生疑虑，至心奉行。然亦当以慧观察，生正决定心，离邪决定心也。第九云何暗心？谓于无疑虑法，生疑虑解者。谓如四谛不净无常等，世间智者，不应生疑。然彼闻之，心怀犹豫，如夜见株杌，生种种忆度之心。若见有如是相者，当知暗心使然也。第十云何明心？谓于不疑虑法，无疑虑修行者。谓于决定法印，非可疑虑之法，彼随所听闻，即能悬信，当知是明心也。然是中若过若不及，即是障道之心，更处中之慧，是彼对治。第十一，云何积聚心？谓无量为一为性者。谓此人随于一事，生信解已，更闻种种殊异法，皆合集为一。如人学得一三昧已，见余经教无量法门差别胜事，皆谓说此定心，离此之外，更无余法，故名积聚心也。第十二，云何斗心？谓互相是非为性者。谓闻佗所说言教，常好辨论是非，谓是义应尔，是事不然。假使所言合理，亦以种种方便，伺求其长短，欲令堕在失处。设佗来问，亦复求其长短，言此问乖僻，我不应答。有如是相现，当知是斗心也。第十三，云何诤心？谓于自己而生是非者。谓内怀是非之心，如自思惟一义竟，辄复自设异端，推求其失。虽善心咨受于人，既领受已，还自思惟，推求得失，谓此事合尔，此不合尔。多有如是相现，当知是诤心也。第十四，云何无诤心？谓是非俱舍者。准梵本转声，于六十心下，皆合有为性之字，例可知也。谓其心不怀向背，虽先所宗习，作如是见解者，更闻异言，以违合理，即受行之。或先以为是，闻佗以为不善，即能改之。情无所执，是非俱舍。有如是相，当知是无诤心也。觉知无记无诤之心，修诸法实相无诤之心，是彼对治也。第十五，云何天心？谓心思随念成就者。如诸天以先世果报故，若有所须，不加功力，随心而生，数起如是愿乐，当知是天心。亦由曾生上界，故有此习也。如真言：行人不期远大之果，但为自心所牵，能障净菩提心。当自觉知，勿贪世间悉地，是彼对治。第十六，云何阿修罗心？谓乐处生死者。阿名为非，修罗名天，以其果报似天，而行业住处不同，故以为名也。此知有解脱之利，但深乐生死果报快乐，不能进趣。若行人有此相貌，当知名修罗心。亦由先世曾生此趣，故有此习也。观察无常、苦、空等，是彼对治。第十七，云何龙心？谓思念广大资财者。谓数作是念：我当以何方便，获如是广大资财、胜妙珍宝？有此多贪无厌之想，是龙趣之心也。亦本从龙趣中来，故生此习。喜令行人愿求世间悉地，障出世净心。思惟少欲、知足、无常等，是彼对治。第十八，云何人心？谓思念利佗者。谓好追求思念：某甲于我有恩，我当以如是方便，令得大利。某甲曾于我所有不饶益，今当报之。及种种理人利物之计，皆是人心也。当念自观心行，早求法利，不应纷纭思虑佗缘，是彼对治。第十九，云何女心？谓随顺欲法者。亦是人趣心，但以多欲心为异耳。如经说言：女人多欲，百倍于男子。常念所经乐事，或想佗容色姿态等，能令行者障蔽净心。亦是多生曾作女人，犹有本习也。是中以不净念处等，观身实相，是彼对治行。第二十，云何自在心？谓思惟欲我一切如意者。自在，即外道所事天神也。彼宗计自在天，能随念造诸众生及苦乐等事。修此法者，亦常系念，愿得如其本尊。若真言行人，数念如是悉地，愿我随念成就，当知是自在心，亦先习使然也。当观诸法，皆悉属众因缘，无有自在，是所对治。第二十一，云何商人心？谓顺修初收聚后分析法者。如世商人，先务储聚货物，然后思惟分析之，此物当某处用，彼物当某处用，可得大利。若行人先务内外学问，令周备已，方复筹量，此是世典，当如是处用，此二乘法，用应接某人，此大乘资粮，是某缘所要，此名商人心，亦由先习使然也。修捷疾智，是彼对治。谓随闻何法，即应观彼因缘事用，岂待多闻蓄聚，方求用处耶？第二十二，云何农夫心？谓随顺初广闻而后求法者。如学稼者，询问老农，云何知地良美，云何耕植耘耨，云何候时，云何刈藏，如是一一知已，方就功力。此心亦尔，先务咨承智者，广闻道品，然后行之，皆宿习使然也。以利智为所对治，如闻诸蕴无常，即知界入缘起等，其相例尔。又如毒箭入体，岂得俟三农月广问，而后拔之耶？第二十三，云何河心？谓顺修依因二边法者。此心性双依二边，或时修常，或时修断，或复邪正兼信。如河水双依两岸，其所漂流之物，亦不定系一边。此中对治，谓行人专心一境，则能有所至到。若心不定守，能令事业俱办，无此理也。第二十四，云何陂池心？谓随顺渴无厌足法者。譬如陂池，若众水流入，终无厌足。此心亦尔，若名利眷属等事，来集其身，终无厌足。乃至于所学法亦尔，如已得乳糜，不务速食，更复渴望余味。是中少欲知足，以为对治。第二十五，云何井心？谓如是思惟，深复甚深者。谓如俯窥井水，浅深之量难知。此心性亦如是，凡所思惟，好尚深䆳，所有善不善事，皆欲令人不能测量，共住同事，亦不识其心行，当知是井心也。缘起法门，及善人相，皆显了易知，是彼对治。第二十六，云何守护心？谓唯此心是实，余心不实者。如世人为护己身财物等故，乃至周墙重阁，种种防守，不令为佗所伤。此心亦尔，常守护身心，乃至如龟藏六，不令外境所伤。谓唯此行为实，诸余有作之务，皆为不实。学声闻者，多生此心也。以兼护佗人，为所对治。又有人自保所解，不欲令佗种种异论所伤。谓余见解，悉皆不实，亦是也。第二十七，云何悭心？谓随顺为己，不与佗法者。谓此人诸有所作，皆悉为自身故，财物伎艺，乃至善法，皆好秘惜，不以惠人。有此相者，知是悭心也。以念施及无常等，为所对治。常念财物伎能，设无常时，无有随我去者。然今此身，念念不可自保，云何惜此邪？第二十八，云何猫狸心？谓顺修徐进法者。如猫狸伺捕禽鸟，屏息静住，不务速进，望至度内，然后取之。此人亦尔，遇闻种种法要，但作心领受记持，而不进行，冀待良缘会合，则当勇健励行之。又如猫狸蒙种种慈育，亦不识恩分。若人但受佗慈惠善言，而不念报，亦猫心也。以不待时处，如闻辄行，常念恩德，为所对治。第二十九，云何狗心？谓得少分以为喜足者。如狗以薄福因缘，所期下劣故，遇得少分粗鄙之食，便生喜足。若稍过于此者，则非本所望。此心亦尔，闻少分善法，便以为行不可尽，不复更求胜事，此声闻种习所生也。以增上意乐，为所对治，乃至心如大海，少亦不拒，多亦不溢。第三十，云何迦楼罗心？谓随顺朋党羽翼法者。此鸟常恃两翅，挟辅其身，所往随意，以成大势。假少一羽，则无所能为。此心亦尔，常念多得朋党，与辅翼相资，以成事业。又因佗所作，而后发心，不能独进。如见人行善，便念：彼尚能行，我何不为？当念勇健菩提心，如师子王，不赖助伴，为所对治。第三十一，云何鼠心？谓思惟断诸系缚者。如鼠见佗箱箧绳系等，辄好非理损坏，亦不作念：由断此故，令我得如是利。但尔，无趣为之。此心亦尔，所有系属，及与成事，好为间隙，而沮败之。第三十二，云何歌咏心？梵本缺文不释。阿阇梨言：此喻传法音也。如世人度曲于佗，得善巧已，复为佗人奏之，出种种美妙之音，闻者欢喜。此心欲从佗听闻正法，我当转为众生，以种种文句庄严分别演说，令此妙音处处闻知也。是声闻宿习，亦能障净心也。当念我当得内证自然之慧，然后普现色身而演说之。是彼对治。第三十三，云何舞心？谓修行如是法，我当上升种种神变者。如世人支分散动，说名为舞。神变亦尔，现种种未曾有事，令前人心净悦眼，多是五通余习者。若偏尚如是悉地方便愿求，亦障净心也。当念除盖障三昧，心无散动，神通不起，灭定而作加持神变，勿贪世间小验。是所对治。第三十四，云何击鼓心？谓随顺是法，我当击法鼓者。鼓能警诫众生，令得觉悟。若行人但作如是念：众生长夜昏寐，我当习种种无碍辩才，击大法鼓而警悟之。亦能妨碍净心也。当念早证无量语言陀罗尼，以天鼓妙音普告一切众生，勿以世间小利妨大事因缘。是彼对治。第三十五，云何室宅心？谓顺修自护身法者。如人造立舍宅，庇卫其身，得免寒热风雨盗贼恶虫等种种不饶益事。此心亦尔，我当持戒修善，以自防护今世后世，远离恶道众苦。多是声闻习也。当念救护一切众生，非独一身。是所对治。第三十六，云何师子心？谓修行一切无怯弱法者。如师子王于诸兽中，随所至处皆胜，无有怯弱。此心亦尔，于一切事中皆欲令胜，一切人心不怯弱，自谓无有难事，莫能与我角其优劣者。若自觉知已，当发释迦师子心，当令一切众生遍胜，无有优劣。是所对治。第三十七：云何鸺鹠心？谓常暗夜思念者。此鸟于大明中无所能为，夜则六情爽利。若行者昼日虽有所闻诵习，昏愦不得其善巧，至暗夜思忆所为之事，重复筹量便得明了。乃至修禅观等，亦以暗处为胜。若觉知己，当念等于明暗，令所作意无昼夜之别。是所对治。第三十八：云何乌心？谓一切处惊怖思念者。如乌鸟，若人善心附近惠养，或时伺求其便，俱生猜畏之心。一切时性常如是。此心亦尔，虽善友欲为饶益及陷误之者，一概猜阻而怀疑惧。乃至持戒修善时，亦于生死怀惊怖心。若觉知已，当修安定无畏心。是彼对治。第三十九：云何罗刹心？谓于善中发起不善者。如人见为善事，皆作不善意解。佛说造诸塔庙得无量福，而彼反作是言：由此故横损无量小虫，烦扰施主，将何所益当受苦报？如是等不善心生起也。是中但以观功德利益，不念彼短。为所对治。第四十：云何刺心？谓一切处发起恶作为性者。犹如棘丛，于一切处多所损妨，令近者不安。此人心亦尔，若行善事如大施等，既作已便生追悔之心。若作恶事竟，复自思惟亦怀惭惧。是故常怀恶作，动虑不安。此中对治，若有违犯，速务忏除，勿生掉悔。所为善事，应自思惟，生庆幸心。第四十一，云何窟心？谓顺修为入窟法者。谓诸龙阿修罗等，皆在地下，或海底深窟中，多有神仙诸药，能得长寿自在。行者或念彼中多有美女，端正同于诸天，可无夭逝之忧，五欲自恣。或念留住彼中，可得劫寿，见未来诸佛，皆是窟心也。当念如法修行，可于此生见法明道，乃至成佛。不应枉路稽留，念此世仙之法。是彼对治。第四十二，云何风心？谓遍一切处发起为性者。风性散乱，由不住故。此人心亦尔，于一切处遍种善根。谓于世间外道种种天尊，及三乘诸行中，皆令有分，而作是念：如多种子，于一切处遍之，会有成者。当知是风心也。当念石田不毛，虚费种子。当求良美福田膏腴之处，专意耕耨，所获必多。是彼对治。第四十三，云何水心？谓顺修洗濯一切不善法者。如水性清洁，虽暂为诸垢所污，澄之则净，又能洗除垢秽。此人心亦尔，常欲发露垢恶，忏洗三业众罪，以见此垢此净。我如是行，则能障碍净心。但当观心实相，了从本来垢法不生，自能除一切盖障。是彼治行也。第四十四，云何火心？谓炽盛炎热为性者。如火性赫奕躁疾。此人心亦尔，若造善时，于须臾间，能成无量功德。造恶亦少时，成极重业。此中治行，应思惟猛暴之心，多所败伤。以柔和慈善之水，方便令灭。而炽然善事，务令恒久。是彼对治。第四十五，云何泥心？梵本缺文不释。阿阇梨言：此是一向无明心也。乃至目前近事，不能分别记忆。故律云：犹如泥团，又如泥泞，以淖弱故，难事越度，要令有所由藉，谓假桥梁等，方能越之。若觉有此心，必须归冯善友，令方便开发，乃能渐去无知，还生慧性也。第四十六：云何显色心？谓类彼为性者。譬如青黄赤白等染色，若素丝入之，便与同色。此人心亦如是，见闻善法，亦随彼行，见闻恶事，亦依随修学，乃至无记亦尔，对种种境界，随事而迁。行人自觉知已，当念专求自证之法，不由佗悟，不为佗缘所转。是彼对治。第四十七：云何版心？谓顺修随量法，舍弃余善故者。如版在水中，随其分量，受载诸物，过限则不能胜，终亦倾弃之。此人心亦尔，简择善法，随己力分，行一事已，便作是语：我承上以来，唯行此法，不知其佗。乃至习行八斋，即不舍离，更不慕行余善，以发广大心，学菩提行。是所对治。第四十八：云何迷心？谓所执异，所思异者。如人迷故，意欲向东，而更向西。此人心亦如是，意欲学不净观，而反取净相，自谓我今修不净观。若修无常无我时，反行常我倒中，谓我今修无常无我，由心散乱，故使然也。常念专一其心，采谛安详，无倒观察。是彼对治。第四十九：云何服毒药心？谓顺修无生分法者。毒谓龙蛇药草诸恶毒也。如人中毒闷绝，转趣死地，无有生分。此人心亦尔，不生善心，亦不生恶心，乃至一切心不能生起，但任运而行，渐入无因无果中，故名无生分法也。行人自觉知已，应发起大悲众善，离断灭空，即是所治甘露妙药。第五十：云何罥索心？谓一切处住于我缚为性者。如人为罥索所缚，乃至手足支分，不得动转。此心者，如是堕于断见我缚之中，此见能缚行者心，乃至于一切处，常为所拘，不能自出，最是重障也。既觉知已，应速以缘起正慧刀，决除障盖，是所对治。第五十一：云何械心？谓二足止住为性者。在手曰杻，在足曰械。如人为械所持故，二足停住，不得前进。此心亦尔，常好端坐，寂然住立，而修定心，及观察法义，为此所拘故，名为械心。此中治行，当于一切时处，思惟修习，使静乱无间，是所对治。第五十二：云何云心？谓常作降雨思念者。如西方夏三月中，霖雨特甚，以常滞淫昏垫故，时俗忧乐思虑之心，蔚翳滋多，故云作降雨时思念也。觉知已，则当行舍心，离于世间忧喜，随顺法喜，是所对治。第五十三：云何田心？谓常如是修事自身者。如人有良美之田，常修治耕垦，芸除荒秽，种种方便，令得清净。此人亦尔，常好修事其身，以香华滋味等，灌涂奉养，务令光洁严好。觉知已，常念回此功力，修事其心，以如是诸供养具，播植福田，资成胜果，是彼对治。第五十四，云何盐心？谓所思念，彼复增加思念者，如盐性咸，凡有所入处，皆增盐味，此人心亦如是，于所思事，复加思念，如忆想欲色之时，适生此意，还复自推求，是心由谁而生，作何相貌，观此未决，复念此推求之虑，有何因缘，如是则无穷尽也。觉知已，当一向安心谛理，务使穿彻，又心性离念，非忆度能知，不于分别之上，更增心数也。第五十五，云何剃刀心？谓唯如是依止剃除法者，剃除须发，是离俗出家相，谓此人心，但作是念，我已剃除俗相，令恶法不得复滋，更何所求，当知此心最恶，以自作分除故，能剃除所有善根，令不得生，当念一切贤圣所应断者，所谓无明住地，三毒之根，若能剃此，令妄想不生，乃名真出家也。第五十六，云何弥卢等心？谓常思惟心，高举为性者，如须弥山，高绝众峰，无能出其上者，此人心亦尔，常以高举为性，乃至师僧父母等，所应尊敬处，皆不能下意，犹如高幢，不可屈挠之，若欲挠之，要必当折，终不能改其常操，以忍辱谦卑，于一切众生，作大师想，为所对治。第五十七，云何海等心？谓常如是受用自身而住者，譬如大海，百川归之，吞纳无限，此心亦尔，于一切胜事，皆归之于己，谓嫌余人无有比者，常自恃如是众多所长，自受用此而住，前心务高，此心务广，故云与海等同也。行者觉知已，当念三贤十圣等无量大功德海，展转深广，自克心行，曾未得其尘渧，不应起大慢之心也。第五十八，云何穴等心？谓先决定彼，后变改为性者。譬如完坚之器，后若遇缘穿穴，无所堪任。此心亦尔，初时多所受持，后稍穿漏也。或初发心受戒时，具足无缺，不久渐生漏法，同于已败之器，法水不停。凡如是例，皆名穴心也。故行者当令所为之事，皆有终始。又知性多变改，最能障碍坚固菩提心，是彼对治。第五十九，云何受生心？谓诸有修习行业，彼生心如是同性者。如人由白黑业，受善恶报，由所作种种杂故，受彼彼无量差别身。此心亦尔，所修诸行，欲回向受生，当知得果亦兼恶善也。故行者当念甄择善恶，除去不善，纯修白法。就此善中，又复以慧更去粗矿，如是次第，乃至得成纯一清净醍醐妙果，是所治也。第六十心，梵本缺文。阿阇梨云：少一猿猴心也。猿猴之性，身心散乱，常不暂住。行人亦尔，其性躁动不安，故多所攀缘，犹如猿猴放一捉一。大略言之，众生尽尔，今就偏盛而言也。此中亦不随动散之相，系缘一境，是所对治。犹如猿猴，若系之于柱，则不复肆情掉掷跃腾，是所治也。然此六十心，或时行者本性偏多，或由行道用心发动先习，或一时杂起，或次第而生。当于一切时，留心观察，自然得顺净菩提心。若阿阇梨为弟子平治心地时，亦当一一简去也。
经云：秘密主，一二三四五再数，凡百六十心，越世间三妄执，出世间心生，乃至四分之一，度于信解者，亦是答诸心相，及心殊异也。由有无明故，生五根本烦恼心，谓贪瞋痴慢疑，所以不说五见者，以属见烦恼，多在六十心中也。此五根本烦恼，初再数为十，第二再数成二十，第三再数成四十，第四再数成八十，第五再数成一百六十，故云一二三四五再数，成百六十心也。以众生烦恼心，常依二法，不得中道，故随事异名，辄分为二，就此二中，复更展转细分之，其名相具如十万偈中说，若更约上中下九品等，乃至成八万尘劳，广则无量。譬如从一种子，生五根本，于一根本，皆破为二枝，至第五破，则成百六十小枝，从此复更离分，则条叶不可胜计。又如劫初时，人皆化生，以念为食，身光自然，安乐无碍，然以不知心实相故，稍贪着地肥，由食味多小，色貌随异，是非胜负之心，犹此而生，以有憍慢心故，福利衰减，地肥隐没，乃至地肤林藤，亦复不现，次食自然粳米，始有男女之殊，淫盗杀妄等，种种非法，次第而起，是事阿含中广明。从是以来，有种种族姓，种种方俗，起种种业烦恼网，成种种众生趣，造种种五阴之身，自非一切智人，则不能究其条绪。阿阇梨所以为此喻者，欲表一无明心，随诸事离分，即成阿僧祇妄执也。越世间三妄执，出世间心生者。若以净菩提心为出世间心，即是超越三劫瑜祇行。梵云劫跛，有二义：一者时分，二者妄执。若依常途解释，度三阿僧祇劫，得成正觉。若秘密释，超一劫瑜祇行，即已度百六十心等一重粗妄执，名一阿僧祇劫。超二劫瑜祇行，又度一百六十心等一重细妄执，名二阿僧祇劫。真言门行者，复越一劫，更度百六十心等一重极细妄执，得至佛慧初心，故云三阿僧祇劫成佛也。若一生度此三妄执，即一生成佛，何论时分耶？然就第一重内，最初解了唯蕴无我时，即名出世间心生也。度世间六十心，离我倒所生三毒根本，名越三毒妄执也。复次，有三妄执，所谓根、境、界、淹留修行。根谓六根，境谓六尘，界谓六识界。以内外十二入界，即是根境，故合言之。此是三果学人所留滞处，故云淹留修行也。复次，有三妄执，所谓业、烦恼、株杌，及无明种子，即是无学圣人所断最难断处。凡有三种三妄执也。学摩诃衍人，初得出世，初心与小乘见道适齐，然不堕声闻正位。所以尔者，由彼从初发心，即知心性但为我倒所覆，未能现前。尔时谛观阴、界、入等，悉从缘生，无常变异，是中何者是神我耶？作如是推求，即了神本不生，度无量见网，净菩提心，少分增明。由得菩提心势力，所以不堕二乘地也。然彼行者，有法执当心。若修禅定道品种种诸度时，虽不于中起诸我倒，而心住于禅慧等法，稽留淹滞，不能速至菩提。以非如实巧度，故名淹留修行也。然亦稍离下地三妄执，能拔业烦恼根本无明种子，生十二因缘。知如是甚深之法，有佛无佛，性相常尔。如前所说，建立净不建立无净等，种种宗计，皆不相应。乃至长叉梵尼诸大论师等，自以智慧利根，推求诸法实相，皆亦不能图度。此十二因缘义，如稻芉等经广明。言湛寂者，寂是不生义。谓五根本烦恼，及百六十随烦恼等，皆毕竟不生，故名为寂。湛者是甚深义。譬如清潭万仞，澄恬镜彻。临视之者，不测浅深。故说三兽渡河，各随足迹之所至。独有大香象王，能渐次深入，到其源底耳。此中有三乘之人，同以无言说道，得诸法实相。然声闻入法性最浅，故厌怖生死，自谓已得涅槃，生灭度想。辟支佛所入有差稍深，故于生死不甚匆遽。然不能以方便力，发起大悲。菩萨悟如是法时，即知是心垢渐除，所以净心渐现。尔时便得菩提心势力，能以不住道，学种种度门。故同共一法中，而升沉有异也。
经云：一切外道所不能知者，此宗中说有两种外道也。外外道犹如睹见清潭，逆生怖畏，不敢习近。内外道虽能游泳其中，适热除垢，得清凉乐，然不觉是中有无量宝玉，一则不入不识，二则入而不识，故云一切外道不能知也。先佛宣说离一切过者，言十方三世诸佛，唯有此一门，诱进群迷，出于火宅，是处无复障碍，戏论不行，故种种因量诸师，无能出其过恶者。然未度法障，未名真净菩提心，如莲华虽已离浊泥，尚未出水，故经云：彼出世间，心住蕴中也。以行者于瑜伽中，湛寂之心，虽已明显，然涉事时，根尘识等，犹尚当心，由厌怖有为故，着无为法。然以菩提心势力，自然不由佗教，有如是慧，随生能于蕴等发起其心，修离着方便，于五种譬喻，观察无性空。初句观察聚沫者，如水上浮沫，虽可目睹有种种形，推求性实，了不可得。色阴亦尔，若粗若细，无不从众缘生，缘生无性，即是色本不生也。次句浮泡者，如夏时暴雨，水上浮泡，亦但属众缘，四句观之，都无起灭。受阴亦尔，诸苦乐等，皆从情尘和合生。从缘无性，即是受本不生也。次句阳炎者，如春月地气日光，望之如水，迷渴者生企求心，奔趣徒勤，去之弥远。众生亦尔，不知缘起性空，有法想生。若悟实相，即想本不生也。次芭蕉者，如人求芭蕉中坚实，乃至分分破析，至于邻虚，亦不可得。行阴亦尔，一微尘涉于动境，无不从众缘生。缘生无性，即是行本不生也。次幻事者，如世间咒术药力，蔽惑人心，现种种未曾有事。识阴亦尔，从一念无明幻心，幻出三界，究其源本，都无生灭去来。当知从众缘生，无自性故，亦识本不生也。声闻经中，虽说此五喻，而意明无我。今此中五喻，意明诸蕴性空。如观五阴者，当知十二入、十八界、六入、十二因缘等，皆应广分别说，如大般若中所明。行者如是观察时，从无性门，达诸法即空，得离一重法倒，了知心性。如是不为蕴界处能执所执之所动摇，故名证寂然界。证此寂然界时，渐过二乘境界，如莲华虽未开敷，而稍出清流之上。行者亦尔，不复心没蕴中，故名出世间心。若据正译，当言上世间心也。秘密主，彼离违顺八心相续业烦恼网者，如前所说种子根疱等，及归依三宝，为人天乘行斋施善法，皆名顺世八心。若三乘初发道意，迄至拔业烦恼根本无明种子，生十二因缘，名违世八心。或可就见道修道等诸位分之，各自有八心也。大乘行者，了达诸蕴性空，故于一切法中，都无所取，亦无所舍，双离违顺八心我蕴两倒二种业烦恼网，是名超越一劫瑜祇行。瑜伽译为相应，若以女声呼之，则曰瑜祇。所谓相应者，即是观行应理之行人也。依常途解释者，是菩萨从发心以来，经一大阿僧祇劫，方证如是寂然界。今秘密宗，但度此一重妄执，即是超一阿僧祇劫。行者未过此劫，与辟支佛位齐时，名为极无言说处。尔时心滞无为法相，若失方便，多堕二乘地，证小涅槃。然以菩提心势力，还能发起悲愿。从此以后，三乘径路始分。然所观人法俱空，与成实诸宗，未甚悬绝。由约偏真之理，作此平等观耳。故以三乘上中下出世间心，合论一僧祇劫，至第二僧祇劫，乃与二乘异也。
经云：复次秘密主，大乘行发无缘乘心，法无我性。何以故？如彼往昔如是修行者，观察蕴阿赖耶，知自性如幻、阳炎、影、响、旋火轮、乾闼婆城者，即是明第二重观法无我性也。梵音莽钵罗，是无义，亦是佗义。所谓佗缘乘者，谓发平等大誓，为法界众生行菩萨道，乃至诸一阐提，及二乘未入正位者，亦当以种种方便，析伏摄受，普令同入是乘。约此无缘大悲，故名佗缘乘。又无缘乘者，至此僧祇，始能观察阿陀那深细之识，解了三界唯心，心外更无一法而可得者。乘此无缘心，而行大菩提道，故名无缘乘也。此无缘乘心，即是法无我性，以行者初劫修观行时，心没蕴中，故以五种无性空门，观法无我。然望缘生中道，由属对治悉檀，若失般若方便，即堕于断灭，名恶取空者，滥方广道人。今大乘不可得空相，空相亦不可得，虽观诸法无所有，然亦于诸法无所空，故须离有离无道，观法无我性。为欲净除智障故，随顺古昔诸菩萨，修学观蕴阿赖耶，即楞伽解深密等八识，三性三无性，皆是此意。经言知自性者，即是知三界唯心也。如幻、阳炎、影、响、旋火轮、乾闼婆城六喻，皆是双办有无明蕴阿赖耶别缘起义，与前劫上五喻观无性空意，复有殊矣。阿赖耶义云含藏，正翻为室，谓诸蕴于此中生，于此中灭，即是诸蕴巢窟，故以为名。然阿赖耶有三种义：一者分别义，二者因缘义，三者真实义。如大乘庄严论求真实偈中，以离二及迷依，无说无戏论故，应知三性俱真实。所云离二者，谓分别性真实，由能取所取毕竟无故。迷依者，谓依佗性真实，由此起诸分别故。无说无戏论者，谓真实性真实，由自性无戏论故。次说求真实譬喻。偈云：如彼起幻师，譬说虚妄分别，如彼诸幻事，譬说二种迷。释曰：如幻师依咒术力，变木石等以为迷因，如是虚妄分别依佗性亦尔，起种种分别为颠倒因。又如幻师像金等种种相貌显现，如是所起分别性亦尔，能取所取故，二迷恒时显现。次偈云：如彼无体故，得入第一义，如彼可得故，通达世谛实。此中意言，如彼幻者，幻事无有实体，此譬依佗分别二相亦无实体，由此道理，即得通达第一义谛。又如幻者，幻事体亦不可得，此譬虚妄分别亦尔，由此道理，即得通达世谛之实。又偈云：彼事无体故，即得真实境，如是转依故，即得真实义。释云：若人了彼幻事无体，即得平等实境，若诸菩萨了彼二迷无体，得转依时，即得真实性义也。又偈云：是事彼处有，彼有体亦无，有体无有故，是故说是幻。此偈明幻事有而非有。何以故？有谓幻像事，彼处显现故。非有谓彼实体不可得故。如是有体与无体无二。由此义故，说彼是幻。又偈云：无体非无体，非无体即体，无体体无二，是故说是幻。此偈明幻事非有而有。何以故？非有谓彼幻事无体，由无实体故。而有谓幻事非无体，由像显现故。如是无体与有体无二。由此义故，说彼是幻。此幻即譬诸蕴。是故当知，虚妄分别有而非有。何以故？彼二影显现，而实体不可得故。故说色等有体即是无体。复次，虚妄分别非有而有。何以故？彼二都无实体，然有影显现故。故说色等无体与有体无二。由此有无不二，能遮建立诽谤，及趣小乘寂灭。所以然者？由于无体知无体故，不应安立。由于有体知世谛故，不应诽谤。又以彼二无别故，不应厌体入小涅槃。彼偈又云：幻像及取幻，迷故说有二，如是无彼二，而有二可得。骨像及取骨，观故亦说二，无二而说二，可得亦如是。前偈意云：迷人于幻像及取幻，以迷故说有能取所取二事。彼二虽无，而二可得，由迷显现故。后偈意云：观行人亦尔，于骨像及取骨，由观故说有能观所观二事。彼二虽无，而二亦可得，由观显现故。问曰：如是观已，以何法为能治？何法为所治？故彼复说二。偈云：应知所治体，谓彼法迷相，如是体无体，有非有如幻。应知能治体，念处等诸法，如是体无相，如幻亦如是。前偈意云：何所治体，即是迷法相？迷法相者，谓如是如是体故。然如是体，可说为有。由虚妄分别故，亦说非有。由能取所取二体，与非体无别故。如是有亦如幻，无亦如幻，故说此相如幻。后偈意云：能治体，即是诸法。谓佛所说念处等，如是如是体故，彼体亦皆如幻。何以故？如诸凡夫所取，如是如是有体故。如诸佛所说，如是如是无体故。如是体无相，而佛世尊示现入胎出生，逾城出家，成等正觉。如是无相，而影显现，是故如幻。问曰：若诸法同如幻者，以何义故，一为能治，一为所治？彼偈答言：譬如强幻王，令余幻王即退，如是清净法，能令染法尽。由此义故，菩萨虽修众行，而无所得也。彼论明观察蕴阿赖耶，了知自性如幻，最与此经符会，故具出之。当知阳炎、影、响、旋火轮、干城，亦应如是广说。前劫五喻，有泡沫、芭蕉。此中所以不论者，此三事，由带折法，明无性空。然此中幻炎等喻，意明唯识无境。体法难解之空，即是粗相转融，故不论也。行者解诸蕴唯心，即是知法自性。未了如是如是自性时，畏堕有所得故，不能尽理观有。畏堕断灭故，不能尽理观空。非但见有不明，亦复见空未尽。今以如幻等门，照有空不二，而人法二空之相，亦不当心，乃名真入法空，悟唯识性故。
经云：秘密主，彼如是，舍无我，心主自在觉，自心本不生。心主，即心王也。以不滞有无，心无挂碍，所为妙业，随意能成，故云心王自在。心王自在明，即是净菩提心。更作一转开明，倍胜于前劫也。以心王犹如池水，性本清净。心数净除，犹如客尘清净。是故证此性清净时，即能自觉心本不生。何以故？以心前后际，俱不可得故。譬如大海波浪，以从缘起故，即是先无后无。而水性不尔，波浪从缘起时，水性非是先无。波浪因缘尽时，水性非是后无。心王亦复如是，无前后际。以前后际断故，虽复遇境界风，从缘起灭，而心性常无生灭。觉此心本不生，即是渐入阿字门。尔时复离百六十心等尘沙诸烦恼，一重微细妄执，名第二阿僧祇劫。故经云：知自心性，是超越二劫瑜祇行也。此中无为生死，缘因生坏等义，如胜鬘宝性佛性论中广明。今且明宗义，故不详说。然上来原始要终，自发一毫之善，以至于超度人法有无二障。虽宗极炳着，转妙转深。由是对治心外之垢，尚未开此心中种种秘密不思议事。从此以后，方乃说之。若不作如此对辩，则常情各玩先习，不能觉其微妙也。
经云：复次，秘密主！真言门修行菩萨行诸菩萨，无量无数百千俱胝那庾多劫，积集无量功德智慧，具修诸行，无量智慧方便皆悉成就者，即是欲明超第三劫之心，欲令见闻者信乐尊重，故先叹其功德耳。如余教中，菩萨行于方便对治道，次第渐除心垢，经无量阿僧祇劫，或有得至菩提，或不至者。今此教诸菩萨则不如是，直以真言为乘，超入净菩提心门。若见此心明道时，诸菩萨无数劫中所修福慧自然具足。譬如世人以舟车䟦涉，经险难恶道，得达五百由旬。更有一人，直乘神通，飞空而度。其所经过及至到之处，虽则无异，而所乘法有殊。又世尊所以先广说如上诸心相者，为教真言门诸观行人，若行至如是境界时，则须明识，不得未到谓到，而于中路稽留也。复次，如轮王太子初诞育时，众相备足，无所缺减。虽未能遍习众艺，统御四洲，然已能任持七宝，成就绍王之家业。何以故？以即是轮王具体故。真言行者，初入净菩提心，亦复如是。虽未于无数阿僧祇劫，具修普贤众行，满足大悲方便，然此等如来功德，皆已成就。何以故？即是毗卢遮那具体法身故。是以经云：无量无数劫，乃至智慧方便，皆悉成就也。又如王子始生，又以龙神兆庶之所宗归。初发净菩提心，亦复如是。已为天人世间迷失正道者，作大归依。若常途诸论所明，证此心时，即名为佛。是故舍利弗等，一切声闻、缘觉，尽其智力，不能测量。经云：所谓出过一切声闻、辟支佛地也。行者得此心时，即知释迦牟尼净土不毁，见佛寿量长远，本地之身，与上行等，从地涌出。诸菩萨同会一处，修对治道者，虽迹邻补处，然不识一人。是故此事，名为秘密。又此菩萨，能于毕竟净心中，普集会十方法界诸佛菩萨，亦自能普诣十方，供养诸善知识，询求正法。唯独自明了，诸天世人，莫能知者。由此因缘，复名秘密。前二劫中，虽云度二乘地，虽须菩提等，由能承佛威神，衍说人法俱空，而于此秘密一乘，心生惊疑，不知所趣，乃名直过声闻、辟支佛地也。时大威德诸天，不见菩萨心所依处，咸生敬信。故释提桓因作如是愿言：今此上人，不久成佛。若彼成佛时，我当奉吉祥草。四天王亦生此念言：若此菩萨成佛时，我当献钵。梵天王亦作此念：若此菩萨成佛时，我当请转法轮。故云亲近敬礼也。已叹入真言门功德竟。然行者复以何法入此门耶？故经次云：所谓空性，空性即是自心等虚空性。上文无量如虚空，乃至正等觉显现，即喻此心也。前劫悟万法唯心，心外无法，今观此心即心，则是如来自然智，亦是毗卢遮那遍一切身。以心如是故，诸法亦如是。根尘皆入阿字门，故曰离于根境。影像不出，常寂灭光，故曰无相。以心实相智，觉心之实相境智，皆是般若波罗蜜，故曰无境界。以此中十智喻，望前十喻，复成戏论，故曰越诸戏论。第三重微细百六十心，烦恼业寿种除，复有佛树牙生，故曰等虚空无边。一切佛法，依此相续生，既不坏因缘，即入法界，亦不动法界，即是缘起。当知因缘生灭，即是法界生灭，法界不生灭，即是因缘不生灭，故曰离有为无为界。若如来出世，若不出世，诸法法尔如是住，故曰离诸造作。如般若中，一切法趣眼，是趣不过，犹如百川赴海，更无去处。是故当知，眼即是第一实际，第一实际中，眼尚不可得，何况趣不趣耶？耳鼻舌身意亦如是，故曰离眼耳鼻舌身意。行者得如是微细慧时，观一切染净诸法，乃至少分，犹如邻虚，无不从缘生者。若从缘生，即无自性，若无自性，即是本不生，本不生即是心之实际，心实际亦复不可得，故曰极无自性心生也。此心望前二劫，由如莲华盛敷，若望后二心，即是果复成种，故曰如是初心。佛说成佛因故，于业烦恼解脱，而业烦恼具依。此中云佛说者，世尊以十方三世佛为证，言以此一事因缘，为众生开净知见，其道玄同也。行者解脱一切业烦恼时，即知一切业烦恼，无非佛事，本自无有缚，今何有脱邪？如良医变毒为药，用除众疾，又如虚空出过众相，而万像具依。若住此不思议解脱时，即是真阿罗汉，不著于有为无为，一切世间，应受广大供养，故经云：世间宗奉，常应供养也。复次，阿阇梨欲明此应供义故，统论三劫始终，作宝珠譬喻。犹如有如意宝，在石朴之中，以世人不识故，弃在衢路之间，与瓦砾无异。然别宝者，见有微相，才彰于外，即便识之，先用利䥫，镌去钝石，既近宝玉，其石渐耎，复以诸药食之，使矿秽消化，而复不伤其质。尔时粗垢已除，尚有细垢，既洗以灰水，磨以净㲲，种种方便，而莹发之，既得光显，置之高幢，能随一切所求，普雨众物。尔时世人生奇特想，尊重是宝，由如大天，以能充满所希愿故。然此宝玉，于一时间，普应众心，随其所得，各各差别。然此众物，为于宝中，先有邪？先无邪？若先有者，即此小珠，何能顿藏众物？若先无物者，又何能顿雨众物？即此世间宝性，已有不可思议，何况众生菩提心宝邪？是故诸善知识，才见众生世间八心适萌动时，即便识是真宝，知有可凿之理。如彼相者，以曾多识名宝，是以遇便识之。诸佛菩萨亦尔，久已证知，亲从一毫之善，自致大菩提道。是故鉴彼情机，即大欢喜，方便诱进，令受三归，如前已分别说。譬如收彼顽石，置于家中。次以三种三心，拔业烦恼根，无明种子，如以利䥫开凿，去其粗矿。次观无缘乘法，无我性，如渐至耎处，以药物消化，而不伤之。次生极无自性心，如灰水莹拭，使极光净。尔时生于佛家，名置在高幢，雨种种宝。以此因缘故，堪受世间广大供养也。若行者直从真言门，得见心宝，如仙人善咒术，以神力取之，虽巧拙难易不同，而获宝终无有异路。故此经从浅至深，广明心相，皆为开示菩提心本末因缘。若但依常途法相，则不得言诸佛大秘密，我今悉开衍也。
经云：秘密主！信解行地观察三心，无量波罗蜜多慧观四摄法，信解地无对无量不思议，建立十心无边智生者。此经宗从净菩提心以上十住地，皆是信解中行，唯如来名究竟一切智地。如华严中，初地菩萨能信如来本行所入，信成就诸波罗蜜，信入诸胜地，信成就力，信具足无所畏，信生长不可坏不共佛法，信不思议佛法，信出生无中边佛境界，信随入如来无量境界，信成就果。于如是诸事中，其心毕竟不可破坏，不复随佗缘转，故名信解行地，亦名到于修行地也。观察三心，即是因、根、究竟心。若通论信解地，则是初地菩萨得此虚空无垢菩提心时，自然于十无尽界生十大愿，乃至满足百万阿僧祇大愿，此即是菩提心为因。从二地以去，增修大悲万行，即是无尽大愿。于十方界生根，乃至渐次增长，至第八地以去，皆名方便地。佛性论云：八地以上，境界皆同，但约方便为阶降耳。若观一一地，亦自有三心。如以众多十因缘得入初地，名为因；既彼安住已，以种种大悲万行净治是地，名为根。说净治地果相及方便业，名究竟。余皆准此。此经无量波罗蜜多四摄法，即是治地也。行者从此无有待对，出过心量。不可思议地有十心无边智生，即是初地果相也。华严云：发十大愿已，则得利益心、柔软心、随顺心、寂静心、调伏心、寂灭心、谦下心、润泽心、不动心、不浊心。次又成就十种净诸地法，所谓信、慈、悲、喜、舍，无有疲厌，知诸经论，善解世法惭愧及坚固力，供养诸佛，依教修行。复次，住是地已，善知诸地障，善知地成坏，善知地相果，善知地得修，善知地法清净，善知地地转行，善知地地处非处，善知地地殊胜智，善知地地不退转，善知净治一切菩萨地，乃至转入如来地。如是等有众多十心，若广分别，即有百万阿僧祇度门，故曰无边智生也。更就前三心，作十心说之。若通论信解地，则初地为种子，二地为芽，三地为疱，四地为叶，五地为华，六地为果，七地为受用种子，八地为无畏依，所谓果中之果，九地为有进求佛地慧生，是最胜心，十地此心决定。此二心无别境界，还是于第八心中，约方便转胜开出之耳。若一一地中，亦自具此十心。且如住初地时，成就净治诸地法，及知诸地相，即是先解一地竟，藉此为因，智慧增长，更解二地。以上十心，类例推之，可知华严有众多十法门，亦当准此次第，广分别说。然此经宗，从初地得，即入金刚宝藏。故华严十地经，一一名言，依阿阇梨所传，皆须作二种释：一者浅略释，二者深秘释。若不达如是秘号，但依文说之，则因缘事相，往往涉于十住品。若解金刚顶十六大菩萨生，自当证知也。经云：我一切诸有所说，皆依此而得者，如上一切智地无尽庄严境界，及余无量修多罗，佛所称叹一切行果，无不因此而得之。是故余经，如是广叹娑罗树王茎叶华果。今此经中，唯明此树王种子，及生育因缘。若离此因缘，能成彼果者，无有是处。所以称大日经王者，非为此乎？经复举益劝修云：是故智者当思惟，此一切智信解地。复越一劫，升住此地，即是初入此信解地。是复越百六十心一重细惑，名度三大僧祇劫也。行者初观空性时，觉一切法皆入心之实际，下不见众生可度，上不见诸佛可求，尔时万行休息，谓为究竟。若住此者，即退不堕二乘地，进不得上菩萨地，名为法爱生，亦名无记心。然以菩提心势力，及如来加持力，复能发起悲愿，尔时十方诸佛，同时现前而劝喻之。以蒙佛教授故，转生极无自性心，乃至心之实际，亦不可得。虽解脱一切业烦恼，而业烦恼具存，至此不思议地，乃名真离二乘地也。就前三句义中，更开佛地为上上方便心，至此第四心时，名究竟一切智地。故曰此四分之一，度于信解也。
经云：尔时执金刚秘密主白佛言：世尊，愿救世者，演说心相菩萨，有几种得无畏处，乃至当得一切法自性平等无畏者，犹是答前心相句。以金刚手既闻此教，诸菩萨直乘真言门，上菩萨地，故问世尊，此菩萨行道时，有几种得无畏处。佛还复约前三劫，作差降对明也。梵音阿湿嚩娑，正译当言苏息。如人为强力者所持，扼喉闭气，垂将闷绝，忽蒙放舍，还得复苏。众生亦如是，为妄想业烦恼所缠，触缘皆闭，至此六处，如得再生，故名苏息处。亦如度险恶道时，其心泰然，无所畏惧，故名无畏处也。佛言：秘密主，彼愚童凡夫，修诸善法，害不善法，当得善无畏者，善义通于浅深。今此中意，明十善业道，如世人以十不善道因缘，漂沉恶趣，无有穷已，后得顺世八心，渐受三归戒，于无量世，生人天中，后至涅槃，以免离三途极苦，名最初苏息处也。若真言行者，初入三昧耶，依三密供养佛修行，位与此齐等也。经云：若如实知我，当得身无畏者，如修身观时，见此身三十六物之所集成，五种不净恶露充满，终不为此而生贪爱。次复观受心法，得离不观我性四种颠倒，于身之扼缚，得苏息处。若真言行者，本尊三昧，众相现前时，位与此齐也。
经云：若于取蕴所集我身，舍自色像，观当得无我无畏者，谓观唯蕴无我时，于阴界入中，种种分折，推求我不可得。舍此自色像者，譬如因树则有树影现，若无树者，影由何生。今五蕴尚从缘生，都无自性，何况此积集中而有我耶。如上所说，乃至证湛寂之心，离一切过，是于我之扼缚得苏息处。若真言行者，于瑜伽境界一切分段中，能观心不可得，不生爱慢，位与此齐也。
经云：若害蕴住法攀缘，当得法无畏者，谓行者心住蕴中，欲令发起离着，尔时约幻炎等喻，观察诸蕴即空，得离违顺八心，证寂然界，能离蕴之扼缚，于法得苏息处。法谓十缘生句也。若真言行者现觉瑜伽境界，皆如镜像水月，无性无生，时位与此齐也。
经云：若害法住无缘，当得法无我。无畏者，即是无缘。乘心观察法无我性，于心外有无影像智，都无所得。心王自在，觉本不生，得离法之扼缚。于法无我，得苏息处。若真言行者，于瑜伽道中，心得自在，用时位与此齐也。经：
云：若复一切蕴界处，能执所执我寿命等，及法无缘空，自性无性，此空智生，当得一切法自性平等。无畏者，谓观自心毕竟空性时，我之与蕴法及无缘，皆同一性，所谓自性无性，此空智生，即是极无自性心生也。于业烦恼等，都无所缚，亦无所脱，故云得一切法自性平等。尔时于有为无为界，二种扼缚，得苏息处，即是真言行者虚空无垢菩提心也。然此心在缠出缠，皆毕竟无相，以如来五眼谛观，尚不能得其像貌，况余生灭中人。今所以广明三劫六无畏处众多心相者，皆是拟议外迹，以明修证之深浅耳。上已明见烟之相，可以皆比知火性，但知心垢尽处，戏论不行，即是第六无畏依，更欲如何表示耶。
经云：秘密主，若真言门修菩萨行，诸菩萨深修观察十缘生句，当于真言行通达作证，乃至如实遍知一切心相者，是略答前问中修行句也。如下文万行方便中，无不藉此十缘生句净除心垢，是故当知最为旨要。真言行者，特宜留意思之。然统论此品中十缘生句，略有三种：一者以心没蕴中，欲对治实法故，观此十缘生句，如前所说，即空之幻是也。二者以心没法中，欲对治境界攀缘故，观此十缘生句，如前所说，蕴阿赖耶，即心之幻是也。三者以心没心实际中，欲离有为无为界故，观此十缘生句，如前所说，解脱一切业烦恼，而业烦恼具依，即不思议之幻也。摩诃般若中十喻，亦具含三意。今此中云深修观察者，即是意明第三重。且如行者于瑜伽中，以自心为感，佛心为应，感应因缘，即时毗卢遮那现所喜见身，说所宜闻法，然我心亦毕竟净，佛心亦毕竟净。若望我心为自，即佛心为佗。今此境界，为从自生耶，佗生耶，共生无因生耶。以中论种种门观之，生不可得，而形声宛然。即是法界论幻，即幻论法界，即法界幻论，遍一切处，即遍一切处论幻，故名不可思议幻也。复次言深修者，谓得净心已去，从大悲生根，乃至方便究竟。其间一一缘起，皆当以十喻观之。由所证转深，故言深观察也。且如四谛义，直示娑婆世界，已有无量无边差别名。又况无尽法界中，逗机方便，何可穷尽。今行者于一念净心中，通达如是尘沙四谛。空则毕竟不生，有则尽其性相，中则举体皆常。以三法无定相，故名为不思议幻也。如四谛者，余一切法门例耳。是故唯有如来，乃能穷此十喻，达其源底。此经所以次无垢菩提心，即明十喻者，包括始终，综该诸地也。既触缘成观，不可缕说。今且依释论，明其大归耳。
经云：云何为十？谓如幻、阳炎、梦、影、乾闼婆城、响、水月、浮泡、虚空华、旋火轮，乃至云何为幻？谓如咒术药力，能造所造种种色像，惑自眼故，见希有事，展转相生，往来十方，然彼非去非不去。何以故？本性净故。如是真言幻持诵
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:26:44-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>