<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="题解,如来广孝十种报恩道场教诫仪文,如来广孝十种报恩道场仪文卷上,如来广孝十种报恩道场纪赞,如来广孝十种报恩道场仪文卷中,如来广孝十种报恩道场仪文卷下,如来广孝十种报恩道场三时提纲,如来广孝十种报恩道场密教卷上,如来广孝十种报恩道场密教卷下,如来广孝十种报恩道场仪全文在线阅读,如来广孝十种报恩道场仪全文在线下载,大玄古籍书库">
<meta name="description" content="《如来广孝十种报恩道场仪》，本名《孝顺设供拔苦报恩道场仪》，又名《如来广孝十种报恩道场教诫仪文》，中国佛教典籍。南宋四川绵竹大中祥符寺僧人思觉集。八卷。明清时期云南阿吒力僧和应赴僧常用科仪。_如来广孝十种报恩道场仪_全文在线阅读_如来广孝十种报恩道场仪_全文在线下载_大玄古籍书库">
<title>如来广孝十种报恩道场仪_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">如来广孝十种报恩道场仪</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]93179</span> <br/>
          说明： <span class="inputVal" id="bkdec">《如来广孝十种报恩道场仪》，本名《孝顺设供拔苦报恩道场仪》，又名《如来广孝十种报恩道场教诫仪文》，中国佛教典籍。南宋四川绵竹大中祥符寺僧人思觉集。八卷。明清时期云南阿吒力僧和应赴僧常用科仪。</span> <br/>
          封面： <span class="inputVal" id="bkimg">Z_1724.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]如来广孝十种报恩道场仪
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]93179
[book_dec]《如来广孝十种报恩道场仪》，本名《孝顺设供拔苦报恩道场仪》，又名《如来广孝十种报恩道场教诫仪文》，中国佛教典籍。南宋四川绵竹大中祥符寺僧人思觉集。八卷。明清时期云南阿吒力僧和应赴僧常用科仪。
[book_img]Z_1724.jpg


[book_title]题解
《如来广孝十种报恩道场仪》，本名《孝顺设供拔苦报恩道场仪》，又名《如来广孝十种报恩道场教诫仪文》，中国佛教典籍。南宋四川绵竹大中祥符寺僧人思觉集。八卷。明清时期云南阿吒力僧和应赴僧常用科仪。
本科仪由教诫、仪文、提纲、密教四部分组成。在现存阿吒力科仪中，规模最大，保存下来的本子也最多。就内容来看，乃引述宗密《佛说盂兰盆经疏》、慈觉《孝行录》（一般记载作《孝友文》或《劝孝文》）和契嵩《孝论》，并摘取经藏而成，集中国古代佛教孝道着述之大成，是研究中国佛教报恩行孝思想的重要资料。宗赜慈觉《孝行录》久佚，本科仪引述其中部分内容，从而为研究其思想保存了难得的资料。本科仪引录《孝行录》和《佛说报父母恩德经》的部分文字，亦见於大足宝顶山大佛湾石刻题记（参见《藏外佛教文献》第四辑第292-307页），故本科仪亦是研究大足佛教劝孝石刻和《佛说报父母恩德经》的重要资料。
本科仪不见中外历代佛书着录，亦未为历代大藏经所收。思觉在《教诫》中称「本朝慈觉禅师」，可知他与慈觉同为宋人。文中又提到隆兴丞相虞允文，则本科仪之作不早於南宋孝宗隆兴元年（1163）。
本科仪本名《孝顺设供拔苦报恩道场仪》，在建斋做道场时与《大方便佛报恩经》配合使用。後被改名为《如来广孝十种报恩道场仪》，并从《仪文上》中析出《纪赞》、从《仪文中》中析出《庭际放生仪文》，作为可分别单独行持法事的小科仪。《大方便佛报恩经》亦不一定与科仪配合来行持法会。从内容来看，《如来广孝十种报恩道场仪》除收录《孝顺设供拔苦报恩道场仪》大部分内容外，还增加了部分新的章节，故可以说是《孝顺设供拔苦报恩道场仪》的扩充。
整理本以赵文焕藏《如来广孝十种报恩道场仪》为底本，标题从之，校本为：
甲本：杨建鸿先生藏灵泉寺清康熙贰拾捌年捌月抄《孝顺设供拔苦报恩道场仪文》（存卷上卷中）。
乙本：延光居士、印加居士藏清嘉庆四年抄本《孝顺设供拔苦报恩道场仪文》（卷中、卷下）、《报恩道场提纲》、《报恩道场密教》及《报恩道场纪赞》。
丙本：张龙光先生藏段宗培抄《如来广孝十种报恩道场仪文卷下》（旧抄本）。
底本上有「金襴寺常住记」墨印，乙本上有「毗尼庵心曜记」朱印，整理过程中不再注明。

[book_title]如来广孝十种报恩道场教诫仪文
西山郡学士化众设初会疏
有初生人，必本为孝。禀一德而莫与，及百行以称先。古道下衰，格言中晦。罔知为教，不得其传。或约法以禁民，至设科而取士。类生平所无知物，幸天下仅有其人。已久失之，可不哀也。近因净侣广探宝函，深思不报之恩，是为甚盛之举。以夫劝勉，特裁上仪。文字一开，善类四集。恻恃怙於罔极，等覆载以难酬。生祈禄筭美增，殁冀神明升济。必众誓之不坠，仰至德之可凭。谨疏。
孝顺设供拔苦报恩道场
汉洲绵竹大中祥符寺住持长讲华严海印大师思觉集
法事标名，总分为六十七节：坛前教诫法事分为九节，开坛请佛法事分为十四节，第一时竖宗立教法事分为十一节，第二时儒释兼济法事分为十六节，第三时真俗混融法事分为十七节。
坛前教诫法事分为九节：启白诸圣；道场大义；道场所祖；道场仪式；道场功德；道场合用；道场警策；道场劝勉；表扬咒水。
且启白诸圣
我佛广运悲心，发明孝顺；众生仰凭法力，普济幽冥。今遵仪范而阐扬，先约条章而教诫。是用启白上圣，庶几劝勉下凡。惟愿怜悯，密垂加护。
(加持启白诸圣真言)
道场大义仪当演
比丘众等伏闻情欲为身，凡辈皆违恩养；智悲行孝，如来已遂旨甘。人为天地之灵，生必资於怙恃；佛乃圣凡之主，孝尤动於乾坤。欲引导於方来，亦可遵於先觉。是故本师释迦如来初成正觉，先往天上以道谕母，还归故国说法化父，乃至父王顺世亲自舁棺。经云：尔时世尊思念当来不报父母养育之恩，为是人故躬自舁棺。
又如来入灭，摩耶从天而下，金棺忽开，母子相见。阿难问言：何故如是耶？佛即告言：如来为後世不孝之人故从棺中起，身毛孔中放千光明，一一光明有千化佛，悉共合掌向母摩耶。此乃如来遍为不孝之人说法化世明矣！且住世七十九年，说教三百余会，贵令为子者必孝，为臣者必忠，为君者必仁，为亲者必爱。
又云：方便以为父，智度以为母，则示菩萨修行之本也；无明以为父，贪爱而为母，则示众生轮回之本也。又於前世割肉养亲，出髓治病，是能行世间之孝；今成正觉说法化导，令得证入，是能行出世间之孝。法门广大，孝道圆明，而世人冥然不知者，良可悲愍。今集而成文，名曰竖宗立教、儒释兼济、真俗混融释迦如来孝顺设供拔苦报恩道场仪文，启请、加持、偈章、赞咏，靡不备具，可传於世矣！昔考叔纯孝而施及庄公，今如来纯孝一施及一切。切宜自省，当念所生，报本奉亲，斯为允当者也。
天地生人原以恩，人有父母两称尊。割肉代医酬罔极，出棺说法启晨昏。
无身谁作三才主？有孝方开百行门。奉劝世人须自醒，释宗儒训古今存。
道场所祖仪当演
唐圭峰禅师，禅门宗匠，教海龙象。至於为亲应思报本，广探藏教，获遇《盆经》，遂造疏文，深究二宗之说。每岁中元日讲明孝行，以福双亲。时裴公相国喜师之说，故有吾常游禅师阃域之语。
又本朝慈觉禅师，单传心印，大唱禅宗。亦为双亲劝受大戒，修净土行。至於母氏临终之日，灵验昭然。禅师喜不自胜，遂秉笔迹书《孝行录》一百二十篇。书成，大地为之震动。
又明教大师，真吾门法匠。为明道眼，历遍丛林。恨不再见母氏，哀号惋切，报效无门，力着《孝论》一十二章，示其心也。发明如来大孝，兼证儒者之说，殆亦尽矣。开封侍读王公素上之，有旨下翰林考，时欧阳文忠公一见大奇之，遂闻之朝庭，特许编入大藏，兼赐命服加号。
夫三大士所述虽殊，是皆明其孝也。故感王臣外护，天地徵祥。今述仪文，皆本於此，并检阅藏教摘取因缘，非敢以胸臆之谈徒欺诳也。又拟诸家仪范，皆本藏乘，如药师、寿尊、观音、弥勒之道场，皆我本师所赞之文；华严、涅盘、法华、圆觉之道场，皆我本师所赞之法。而世人能依佛说，不知佛行。能敬彼佛，先敬本师。又见世间凡设道场，多为父母，为无仪范，故假旁求。今既有文，是为正辙。奉劝孝子，可力行之。
报恩海会佛菩萨
孝子首重是彜伦，孝有所祖规范真。昊天广大恩难报，藏教分明语最亲。
侍读欧阳皆奉旨，圭峰慈觉再来人。留将录论非胸臆，知念劬劳福自申。
道场仪式仪当演
此道场仪分为三时，盖取始於事亲，中於事君，终於立身。亦表天之经也，地之义也，民之行也。故於第一时中叙如来双行世出、世间之孝，於第二时中叙孝子单行世间之孝，於第三时中叙孝子单行出世之孝。又第一时下报本奉亲，第二时下礼佛放生，第三时下赞礼作观。一一各冀谨严，庶希感格。唯作观之际，切须五体投地，三业归依，身不动如须弥，心澄湛如止水，专注想念万劫亲缘同会道场，尽蒙济度。如有轻忽不信，懒惰睡眠，自招殃咎。正作观时，不劳入会。其余宣疏请佛，行道诵经，结界放生，施财施食，请依科式如法行持。自利利他，功德无量。
各发恭敬志诚心
从来仪式有规程，须以三时作证盟。欲知出世并入世，更揣单行与双行。
作观谨严思济度，诵经心口要真诚。放生未了财施去，难报高堂顾复情。
道场功德仪当演
此道场中所供养者，总而言之，则三世十方一切圣凡而已。别而言之，则於父母，孝子之中曾受其劝化，故宜专礼。所有名字如礼请文中指陈，此不烦述。如老聃告於上智，孔子告於曾参，是皆权现圣人，亦当礼请。经云：如来於净身中现五趣身，告阿难言：一切众生亦曾为如来父母。故今所挂下位者惟父母两帧而已，於左边画父，右边画母。於亲四边，分开五趣，庶知五趣所有众生皆是我等昔日父母。如是安置，则不亏孝子之心。若父母已亡，既安灵座，但平等供养，功德尤殊胜尔。若专为现在父母，亦於两向别为设座，请父母坐。於昼夜中获闻大法，熏成种智，此乃孝子慕如来之至养者也。
过现父母佛菩萨
道场左右把香焚，两向从来各有分。五趣四边情更切，老聃孔子告犹勤。
圣凡合处忘人我，名姓陈来检疏文。安置为何知不二？如来圣训总难闻。
道场合用仪当演
凡设此斋，先置生命四十九数，或一百八，或不限数，不问飞沈皆可释放。又造五色彩幡，长四十九搩手，或随父母形量，写父母名而挂佛前，以表父母常在佛前也。又以净财安排五分，每分一百二十文。五分者，供养佛、法、僧、父、母也；百二十者，表《孝行录》中百二十门孝也。或有父母着不净衣服，或是未经着，皆可奉献。《法华经》云：名衣上服，价值千万，或无价衣，施佛及僧。此数者多见经文，非诳惑尔。而世人为幽冥奏纳，或不限数。又欲得上妙衣，方可堪之。如诸佛菩萨福德具足，世无以加，只以两文、三文奉之，岂表施心殊胜？然布施者，诚人情之难能也。人苟能其难，能其为善，不可至乎？《语》曰：「如有博施於民，而能济众，……可谓仁乎？子曰：何事於仁？必也圣乎？尧舜其犹病诸。」盖言圣人难之，亦恐其未能为也；佛必以是而劝之者，亦释人悭吝之心故也。若悭吝之心未息，则布施之福不臻。又见国王掷衣与彼裸衣女子，衣才被体，业火自焚。如是至三，竟不能得。若专为奏禭衣者，彼果得耶？是不得耶！若已生於人天之中，则自有衣服庄严。若尚滞三途，纵得好衣，如何被体？敢明正理，宜切遵依。
《大方便佛报恩经》
熏沐投诚建法坛，婉若在世日承欢。放生以数佛有训，布施将钱人所难。
须信悬幡亡脱化，不然衣掷火摧残。儿孙若把悭来破，过去亲心永得安。
道场警策仪当演
佛言：世间之人行二种行即得现报。一者供养三宝，二者悖逆二亲，於现世中便得苦乐二受。如阿闍世王犯杀逆罪，身生恶疮，投佛谢愆，重苦解除以得轻受，良可证也。又言：於父母所少作不善得大苦报，少作善事得大乐报。慈童长者之得失，可不思之？经云：末法之时，孝顺者少，背恩者多。圭峰云：富贵者荒於财色，贫贱者迫於饥寒。此乃烦恼无明使之然也。我今警策大众，各各追念所生，恭恪一心，端庄三业，皈命三宝，奉事双亲。或发菩提大心，或修菩提大行；或兴大愿，或运大悲。念念精专，心心勇猛，切勿耽荒放逸，掉举昏沈。天地降灾，悔何所及？
报恩德菩萨摩诃萨
警策原从一念生，香灯掩映法坛清。钦尊三宝神偏凛，悖逆双亲报不轻。
闍世悔心消积苦，圭峰诫语释无明。会须猛勇为佛事，福禄来临万事亨。
道场劝勉仪当演
此方圣人，曰儒曰道；西方圣人，字之曰佛。如鼎足三，不可阙也。虽然为善不同究竟，同归於孝清净法行。经云：吾遣迦叶示为老子，又遣净光童子示为仲尼。老子曰：吾师化游西竺，善入泥洹。孔子曰：西方有大圣人，不治而不乱，不言而自信，不化而自行。荡荡乎民无能名焉。且三教圣人何故如此相是？後世学者何故如此相非？君不见明教大师云：人情莫不专己而略人，是此而非彼，非过则争，专过则拒。君子通而已矣，何必苟专？君子当而已矣，何必苟非？或曰：儒教存中庸，老教存道德，则性命之说着矣，何必俟佛而明？答曰：中庸乃性之造端，欲人知也；道德与性命之指深，欲诸人也；佛教尽性命之圆极，欲人究也。故今遍举佛者，俾令我等父母德道之极故也。伏望大众消磨彼此之见，泯绝是非之情，以一乘之教门，酬二亲之罔极。更望大众，互为主伴而表率之。
皈依海会圣贤众
欲垂劝勉仗诸天，为想高堂结佛缘。三老化身皆助释，一乘妙理定宗禅。
指迷始破众生惑，笃孝当为明教先。遵奉大师应有戒，是非消却道场圆。
(加持香水洒净真言　（至）净十方真言)
表扬咒水仪当演
伏以诸佛从真如海，起大悲心；众生入尘劳门，由烦恼障。所以现身现土，莫不利物利人。显教则十二分经，总持乃一切密语。持诵之者，观想之流，或见或闻，或信或受。则乃背尘合觉，如还丹点铁以成金；决然入圣超凡，若片幡遇风而至海。今兹胜会，普度有缘。四生六道，感应而来；十地三贤，混融无碍。法事所务，咒水为先。凭仗伽陀，即成甘露。灭瞋心之业火，润功德之丛林。洒道场则浊秽顿除，沾会众则尘劳解脱，变饮食则法喜禅悦，化黑暗则智慧光明，然後悟法水之真空，登菩提之妙座。报恩法会，所谓广大胜缘，普与含情同归华藏。
报恩胜会启坛场，密咒醍醐甘露浆。安息飞烟云雾卷，兰膏发焰慧灯光。
缁流济济皆精洁，贤圣巍巍尽赞扬。法雨满空甘露洒，道场何处不清凉？
南无无垢净光佛
(加持净衣真言　大悲咒)
(加持一切如来净身口意真言　六部咒)
(加持甘露水真言　大明神咒经)
(加持洒地水真言　诸部因缘)
(加持直字梵语心经陀罗尼)
歌赞
一钵寒泉，蠲除热恼，功勳莫可量。注想曹溪水，别来几度春光。灵源湛寂，灌清净醍醐甘露浆。霏法雨，杨枝洒处，遍满坛场。
普愿沾濡，使含情皆蒙出苦乡。饿殍焦面，了悟自性真常。我今法会，仗密语伽陀咒赞扬。周沙界，无人无我，尽获清凉。
南无清净慧菩萨　(回向)
摩诃般若波罗密大明咒经
观自在菩萨行深般若波罗密多时，照见五蕴皆空，度一切苦厄。舍利弗，色空故无恼坏想，受空故无作想，想空故无智想，行空故无识想，识空故无觉觉想。何以故？舍利弗，非色异空，非空异色。色即是空，空即是色。受、想、行、识，亦复如是。舍利弗，是诸法空相，不生不灭，不垢不净，不增不减。是空法非过去，非未来，非现在。是故空中无色，无受、想、行、识，无眼、耳、鼻、舌、身、意，无色、声、香、味、触、法；无眼界，乃至无意识界；无无明，亦无无明尽，乃至无老死，亦无老死尽。无苦、寂、灭、道，无智亦无得。以无所得故，菩提萨埵依般若波罗密多故，心无罣碍。无罣碍故，无有恐怖，远离一切颠倒梦想苦恼，究竟涅盘。三世诸佛，依般若波罗密多故，得阿耨多罗三藐三菩提。故知般若波罗密多是大神咒，是大明咒，是无上咒，是无等等咒。能除一切苦，真实不虚。故说般若波罗密多咒，即说咒曰：
揭谛，揭谛，波罗揭谛，波罗僧揭谛，菩提萨婆诃。　(止)
如来广孝十种报恩道场教诫仪文
汉洲绵竹大中祥符寺住持常讲华严海印大师思觉集
第一时、开坛请佛、竖宗立教
皈依法身毗卢佛
皈依报身卢舍那佛
皈依化身释迦佛
重伸教诫
比丘(某)稽首和南，谨白大众：今此道场欲报父母大恩，再於佛前重伸教诫。各各善思，奉亲报本。
伏闻三德之基，人伦为主；百行之首，孝道为先。是以太昊炎帝，谓之务本；武王周旦，称曰大哉。至如训子，忧於色难，示子游於知敬。先王奉法，乾象着名，哲后尊亲，山川表瑞。遂有青鹰合节，白雉驯飞，坟柏春荣，潜鱼冬跃。传之邦国，政令型於四海；用之乡人，德教加於百姓。况释迦佛五趣齐现，而大悲佛三会普收。婴儿引导於胜观，太子推称於胜日。月光月云母子互赞，药王药上兄弟现通，俱使出邪途，尽令归正道。必欲亲证小果，弥勒功能；母发大心，辟支恩力。目犍连饭持一钵，须闍提肉割三斤。海水为之波腾，须弥为之摇动。赕子误死，国王悲哀；德护着邪，童子几谏。光目女供僧则脱母苦於九泉之下，须弥多见佛则受亲记於大会之中。须知教光功越於恩光，法乳味甘於血乳，普使得全慧命，长保法身。无量寿佛已证菩提，由福焰王子顺理逆情之力；宝花如来今成正觉，实威德太子闻法赞佛之功。夫天上天下之尊，尚不忘於诞育；佛前佛後之子，安敢昧於生成？所以今日苦口叮咛，劝勉会中各希猛省，共报大恩，俾令历劫亲缘，得满十种利益。所谓得寿命故，获富饶故，离灾难故，值好眷属故，寿终不堕三恶道故，不生卑贱故，常受人天身故，得生佛净土故，乃至究竟出离三界故，成就佛果故。忆佛菩萨是人之子，我辈亦是人之子，佛菩萨度亲已讫，我辈今日何为？若愿度亲，当发菩提大心而为其本。向下叙述发菩提心因缘，伏愿大众各各志诚，如法谛听。
今此第一时开坛请佛、竖宗立教法事分为二十四节：劝发菩提心；劝发四心；参礼三宝；清净三业；薰香供养；洒净洁涤；净坛结界；散花行道；白佛叙意；叹佛宣疏；礼请上圣；启祝圣贤；召集神祗；竖宗立教；儒释以孝为宗；明孝所因；正明苦行因缘；返生慰劳；因孝成佛；方便化导父母；为父母转大法轮；究竟奉亲；普劝大众；赞十种恩。
且第一、劝发菩提心
夫菩提心者，即觉心也。众生本有，昧而不知。常兴无明，而供止住。菩萨由之广兴万行，诸佛由之而般涅盘。故《华严经》云：菩提心者，犹如慈父训导一切诸菩萨故；菩提心者，犹如慈母生长一切诸菩萨故；菩提心者，犹如乳海养育一切诸菩萨故；菩提心者，犹如善友成益一切诸菩萨故。《佛报恩经》云：「菩萨摩诃萨知恩者，当发阿耨多罗三藐三菩提心；报恩者，亦当教一切众生，令发阿耨多罗三藐三菩提心。」昔有转轮圣王已发大心，遂告五百太子言：「汝真实孝子者，当发菩提大心。」时五百太子闻是语已，感父母故，寻声即发菩提大心。今日今时，敢问大众：能为父母於此菩提大心，能发不能发？
(答)能发。
既能发已，宜在坚持。纵遇热铁轮，此心无退转。
各发无上菩提心
第二、劝发四心
众等虽发大心，了知心体广大圆满，包含一切；森罗万像，皆现其中；父母宗亲，皆不外此。然不能起大方便作大津梁者，为体中缺用故也。是故重劝会众又发四心，庶令体用双彰，理行俱显。所谓四心者，即孝顺心、设供心、拔苦心、报恩心者也。且分为二：一约世间，二约出世间。且约世间者，为父母之教令，奉父母之甘旨，即孝顺心也；值父母之诞辰，延父母之寿考，即设供心也；进父母之医药，免父母之病恼，即拔苦心也；承父母之颜色，念父母之生成，即报恩心也。若约出世之孝者，息父母造恶之念，发父母作善之心，即孝顺心也；劝父母不舍成正觉之因，令父母不舍度众生之愿，即设供心也；於六趣中出父母分段生死之苦，於三乘中出父母变易生死之苦，即拔苦心也；非但度脱一世父母，必欲度脱历劫父母，即报恩心也。又如阿闍世造五逆罪，非孝亦非顺也；董黯报雠虽孝，非设供也；郭巨埋儿虽孝，非拔苦也；乐春不出虽孝，非报恩也。又忍辱太子疗父亦孝，亦孝顺也；福焰王子施佛亦孝，亦设供也；光目女子饭僧亦孝，亦拔苦也；净藏净眼回邪亦孝，亦报恩也。会众若能依佛言教，行佛孝行，当具发四心，具行四行。敢问大众，能为父母於此四心，能发不能发？
(答)能发。
既能发已，切在行持。此心即是佛心，此行即同佛行。如此则佛不请而自现，神不召而自来，罪不忏而自消，福不求而自至。悖逆者自生敬爱，毒恶者必启慈心。若发无上菩提心，则指日可待者也。
各发无上孝顺心
各发无上拔苦心
各发无上设供心
各发无上报恩心
(加持发菩提心真言　坚固菩提心真言)
第三、参礼三宝
佛是三界大师，法乃群生眼目，僧具六和上士，并为真净福田。背之则邪，顺之则正。我今皈命，建立道场。惟愿慈悲，加持覆护。
(众诵赞叹三宝陀罗尼)
信礼佛法僧三宝
南无一心奉请
十方三世一切诸佛
诸大菩萨摩诃萨众
声闻缘觉一切贤圣
愿共诸众生，一心头面礼。
大众志诚心，同叹三宝偈：
法身报身及化身，经律论藏甚深文。开迷化导阿罗汉，参礼南无佛法僧。
众等各运志诚，一心头面敬礼
波罗蜜满足，净性觉智慧，胜心得成就，故号名为佛。
过现未来常住佛宝
众等各运志诚，一心头面敬礼
无染性清净，永离於世间，不观世五阴，常住名为法。
过现未来常住法宝
众等各运志诚，一心头面敬礼
身心常无为，远离四种食，为世良福田，故称和合僧。
过现未来常住僧宝　(投疏)
(加持三宝灭罪真言　止)
开坛门部陀罗尼
法不孤起，仗境方生。法随法行，建立法幢。法幢既立，必有因由。今此道场，宁无由致？先当入坛，清净三业；焚香洒净，净坛结界；散花行道，以为佛事。先当清净三业，三业论文，法师布露。
伏闻色身危脆，始从虚伪而生；六欲不迷，要会真空之理。盖为妄生十恶萦缠，业垢俱蒙，若非秘咒洗除，难使真金离矿。欲得一身清净，多身清净，方可登坛；顿令上根修行，中根修行，只教契理。净三业咒，振铎诵持。众等三业肃恭，六根庆快，请三藏法师，诵净三业偈：
身口意业本来同，一念才迷失本宗。
喝散障云无点翳，一轮杲日照当空。
除盖障菩萨
(净三业真言)
三业六根悉清净
伏闻才炷龙涎，非泛常之臭味；便同麝腹，有分外之馨香。要知五分法身，别是一般气息也。何用调和之法，又不因薰染之功。信手拈来，直穿透诸人鼻孔；从头爇处，聊表出檀那善根。庶机感格於圣贤，可以充塞於天地。氤氲无尽，空中结宝盖而低垂；纷馥有余，座上喷篆烟之缥缈。更凭神咒，以表信心。
五分法身真妙香，人人具足露堂堂。
无根树下亲拈出，供养如来大法王。
香供养菩萨
(焚香真言)
香严童子大菩萨
伏闻妙湛灵源，无三世十方之影像；真空性水，现六凡四圣之波澜。遶华藏世界而来，从阿耨达池而出。滔滔觉海，浩浩潮宗。何妨细洒杨枝，莫不普沾香水。洗心涤虑，如八德之清凉；激浊扬清，同一时之潇洒。更凭神咒，尽化醍醐。洒净有偈，今为举扬。
八功德水自天真，善洗众生业垢尘。
流入毗卢华藏界，个中无处不超伦。
杨枝手菩萨
(洒净真言)
坛场内外悉清净
大集无边弗留，一新宝坊；法华有谋皆同，三变净土。鶖子不如螺髻，祗园何异鹫峰？毫端中现一切道场，拂子上有三世诸佛。矧兹胜会，普彻上方。浩浩难思，放佛光於坛壝；重重无尽，如帝网之宝珠。更仗密言，庄严法席。
聚沙成塔亘青天，举止分明在目前。
法界道场潇洒处，自然涌出一枝莲。
净坛场菩萨
(净坛真言)
雪山童子大菩萨
域民不以封疆为界，有德则来；海众尽列华藏之都，无往不利。将奉佛於不可及之处，先遣魔於无何有之乡。便同宝地庄严，自有金刚围遶。九十六种惶惶破胆，千万亿众拳拳服膺。才闻振铎琳琅，莫不列堵清净。
荆棘林中业火生，经由大地任纵横。
金刚结出摩诃力，直向如来行处行。
尊胜幢菩萨
(结界真言)
结大界菩萨
桃花换却眼睛，不知谁悟？莲香穿透鼻孔，返被人嫌。仰天攀桂而来，拨雪探梅而去。更休问姚黄魏紫，也莫辨李白桃红。帝释勘破空生，二俱有过；天女簸弄鶖子，一向无端。如今开启法筵，且与拈提公案。翠浮霞彩，纷纷飘下九霄；浓剪白花，馥馥散来四座。
一花五叶祖师传，浅白深红有万般。
晏座岩前无法说，纷纷坠落紫云端。
宝昙花菩萨
(散花真言)
花供养菩萨　(止)
仰告诸佛诸菩萨
诵梵相赞
如来妙色身，世间无与等。
无比不思议，是故今赞礼。
愿共诸众生，一心头面礼。
如来色无尽，智慧亦复然。
一切法常住，是故今赞礼。
愿共诸众生，一心头面礼。
如来智慧灯，同叹一切僧。
能生三世佛，是故我皈依。
愿共诸众生，一心头面礼。
仰告诸佛诸菩萨
第九、白佛请圣
伏闻凝然一相，释迦不会而迦叶难传；大矣双亲，忉利归宁而迦维往省。人人法尔，佛佛道同。法身慧命，本自圆明。病眼空花，原来妄现。蕴贪瞋痴之业种，恼害所生；坠戒定慧之圣胎，甘为夭折。累劫改形易报，何时返照回光？此日今时报恩设供，比丘(某)稽首和南，至诚仰告报恩海会诸佛菩萨，三界四府万灵，十方满空贤圣，今当第一时宣演如来行孝法门，开导人天觉路，伏愿诸圣不舍慈悲，加持覆护。愿此法音，周遍法界。凡见闻者，悉皆回光。依教修行，不违恩养，普及一切，同证菩提。
皈依大孝释迦佛
百亿刹中号大雄，四王捧足诞皇宫。游城知苦观假幻，入骑雪山了悟空。
阿耨乳恣金色相，菩提树下玉毫容。独尊十号天人主，开教源流刹海中。
(加持警觉如来出定真言)
已灭瞿昙，未生弥勒，像季法弱魔强。迷头认影，终日只颠狂。斗争人我坚固，毁正法，违背爷娘。华报现，三灾八难，苦海绝津梁。
我师龟鉴，报恩设供，火急回光，圭峰、明教、慈觉为提纲。世、出世间行孝，思罔极，正好承当。斯法会，难遭难遇，信手炷心香。
南无大孝释迦牟尼佛
第十、叹佛宣疏
今此道场会主，即是本师释迦牟尼如来。先当总伸赞礼本师德业，然後运心平等敬礼众等。当礼拜时，如法应和。
稽首三界主，大孝释迦尊。累劫报亲恩，积因成正觉。
将永锡众类，应请演斯经。欲使报恩人，咸能酬罔极。
仰告诸佛诸菩萨
世尊功德难尽赞扬，具有疏文，谨当宣读。(宣一时疏文，入意至)稽首和南，志心仰告真净法界海，微刹土中(叙圣位如礼文，叙愿意至)香灯告就，具疏虔诚礼请上位圣贤者。伏愿天花瑞像，巍巍堂堂而直下宝阶；白毫相中，灿灿烂烂而遍周沙界。一真独露，五趣皆空。凡我有情人，同证无生忍。仰冀觉慈，俯遂凡恳，和南谨疏。　(外坛化纳)
凡情上达大圆镜
(加持诸佛愿智真言)
第十一、礼请上圣
经云：凡礼拜时，须得五体投地，先发大愿，然後作礼。作如是言：我今五体於佛作礼，为断五道，离於五盖，愿诸众生无坏五道，具足五眼。愿我右膝着地之时，令诸众生得证觉道；愿我左膝着地之时，有着邪见者令住正法；愿我右手着地之时，如佛手指着地，震动现瑞，证大菩提；愿我左手着地之时，於诸外道以四摄法而摄取之；愿我首顶着地之时，令诸众生悉得成就无见顶相。众生各各深会此言，发愿作礼。
(加持礼拜真言)
志心皈命礼，法身不动，化现随缘。真慧日之腾空，实昙华之应世。二千年前为真孝子，三千界内作大医王。累劫报恩，忘躯命而难舍能舍；三祗成道，度父母而从生至生。并众苦於一身，火轮堕地；摄双亲於五趣，毫相遶身。说法九夏而安慰摩耶，身涌七多而摄受净饭。愿王报本，道力宁亲，大慈大悲大孝释迦牟尼佛。伏愿开为亲之方便，运同体之慈悲。摄受报恩人，同行出世孝。慈愍故，悲愍故，大慈悲愍故。
(加持佛顶奉请印咒　请一切诸佛咒)
(请释迦佛咒　请圣贤咒)
信礼大孝释迦佛　(炷香)
礼请圣贤
礼拜能除我慢障，礼拜能感尊贵身，
礼拜能灭七支愆，礼拜能生三业善。
今当礼请，报恩会上，诸佛菩萨，降临道场，受请供养。
诚心仰请，报恩会上，此法会中，一时礼请
清净法身毗卢尊师
圆满报身卢舍那佛
三类化身释迦文佛
伏愿慈悲怜愍，俯降道场，为我报恩，作大利益。
诚心仰请，报恩会上，此法会中，一时礼请
成利慧佛
胜日身佛
胜光佛
云雷音宿王佛
华智佛
觉华定自在王佛
清净莲华目佛
伏愿慈悲怜愍，俯降道场，为我报恩，作大利益。
诚心仰请，报恩会上，此法会中，一时礼请
无量寿佛
宝华佛
弥勒佛
十方三世一切诸佛
伏愿慈悲怜愍，俯降道场，为我报恩，作大利益。
诚心仰请，报恩会上，此法会中，一时礼请
文殊普贤二大菩萨
观音势至二大菩萨
药王药上二大菩萨
天藏地藏二大菩萨
伏愿慈悲怜愍，俯降道场，为我报恩，作大利益。
诚心仰请，报恩会上，此法会中，一时礼请
无垢光女菩萨
月光童子菩萨
大自在天子菩萨
迦叶菩萨
净光童子菩萨
诸大菩萨摩诃萨
伏愿慈悲怜愍，俯降道场，为我报恩，作大利益。
诚心仰请，报恩会上，此法会中，一时礼请
阿难目连二尊者
辟支伽阿罗汉众
圭峰禅师
慈觉禅师
明教大师
遍法界中，报恩海会一切圣贤
伏愿慈悲怜愍，俯降道场，为我报恩，作大利益。
上来礼请报恩海会诸佛菩萨，已沐云临道场。伏愿天眼遥见，慧耳遥闻，他心遥知，神通遥鉴，以大悲力，启无缘慈，怜悯有情，哀受我请，慈悲护念，降临道场，证盟此斋，充遍法界。愿此善力，广大无边，犹若虚空，具诸功德。
奉请已，一心皈命礼常住三宝。
(加持诸佛集会真言　（至）莲华捧足真言)
第十二、启祝圣贤
经云：十方诸佛各告众言，释迦如来为诸大众说《报恩经》，为欲饶益诸众生故，为欲拔苦众生邪疑毒箭故，为初发心菩萨坚固菩提不退转故，为令二乘究竟一乘道故，为令菩萨速成菩提报佛恩故，为令众生念重恩故，欲令众生越苦海故，欲令众生孝父母故。又按《陀罗尼经》云：奉请释迦牟尼佛，当坐道场中。一心却坐，合掌瞻仰世尊，即以偈诵，三面赞说，顶礼捧足，即得如来加持护念。众等志诚，如法应和。
南无佛智慧清净，那罗延力骨锁身。
波罗蜜多六度行，大慈悲父常为人。
(加持如来护念真言)
外坛拜召
陀罗尼力信无边，普召含灵在佛前。由恐四生中漏落，更祈六道外招筵。
净坛坐遣香云去，阴界遥闻宝铎传。愿自会中生乐国，不辞佛敕为重宣。
(炷香　设礼)
南无越三界菩萨
第十三、召集神祗
上来礼请诸佛菩萨，已沐降临。今当召集神祗，普伸津济。故《修行地道经》云：若有修行，见始终患。所谓地狱之毒，饿鬼之苦，畜生之恼，人中忧悲，天上无常，不可堪矣！又无始来，与父母违，兄弟离间。涕泣流泪，超於大海；饮亲之乳，逾於江汉。设积身骨，过须弥山。其髓涂地，可遍天下；其血流堕，多天下雨。或父哭子，或子哭父。颠倒上下，不可纪极。修行自察如是之厄，积功累德欲度一切。视之如父，视之如母，视之如子，视之如身，等无有异。为六道人，对苦无量。虽历五道生死之患，心不回动。行大慈悲，救济十方。免众想念，当如是观。五道众生，无非父母。今欲召集，发愿为先。今依《大方广佛华严经》发大誓愿，众等志诚，如法应和。
孝养父母，当愿众生善事於佛，护养一切。
见报恩人，当愿众生於佛菩提，能知恩德。
见背恩人，当愿众生於有恶人，不知其报。
(加持天龙八部真言　普召请真言)
菩萨遍观於六道，莫非皆是宿亲缘。
普伸召集赴香坛，愿奉旨甘并法施。
唵(引)。阿鼻娑摩耶。拔折黎。达罗罗吽。
唵(引)。俱噜陀。娑婆提。婆那耶。莎嚩诃。
天道咒
唵(引)。俱胝俱胝。俱那哩遮哩。娑婆诃。
修罗咒
唵(引)。阿诃滞伽耶。摩诃帝难陀。经底摩诃滞答鍐。娑婆素喃。娑婆诃。
人道咒
唵(引)。摩诃梵。摩诃耶。伊呬伊呬。娑婆诃。
畜生咒
唵(引)。娑婆枳吒耶。伊呬伊呬。娑婆诃。
饿鬼咒
唵(引)。莎婆提。婆迦罗。贺那。娑婆诃。
地狱咒
唵(引)。俱摩哩吒。娑婆诃。
六道咒
唵(引)。娑婆者。陀罗尼。伽罗耶。娑婆诃。
鬼神咒
唵(引)。暮伽。迦履沙野吽。
普召请咒
唵(引)。步步哩。怛他伽哆耶。
唵(引)。萨婆薜荔哆。誐罗沙。伊呬伊呬。婆婆诃。　(止)
南无香云盖菩萨
拜召下凡
今当召请下凡有情，众等志诚，如法拜请。
香花一心奉[卄/(方*可)]请，遍法界中一切天仙道众，伏愿承佛神力降临道场，摄受报恩，速求解脱。
香花一心奉请，遍法界中一切人伦道众，伏愿承佛神力降临道场，摄受报恩，速求解脱。
香花一心奉请，遍法界中一切修罗道众，伏愿承佛神力降临道场，摄受报恩，速求解脱。
香花一心奉请，遍法界中一切地狱道众，伏愿承佛神力降临道场，摄受报恩，速求解脱。
香花一心奉请，遍法界中一切饿鬼道众，伏愿承佛神力降临道场，摄受报恩，速求解脱。
香花一心奉请，遍法界中一切畜生道众，伏愿承佛神力降临道场，摄受报恩，速求解脱。
香花一心奉请，道场会主二门四门历代宗亲，当斋亡者含灵等众，伏愿承佛神力云集道场。　(同前)
信礼解脱月菩萨
上来仗佛神力，召请六道有情已竟，运动法乐，归坛奉安。
我以大悲佛神力，召请冥阳诸有情。
旷劫饥虚饿鬼等，不违佛勅来降临。
炷香设礼
益闻一灵真性，本无去以无来；四大幻身，乃有生而有灭。虔爇信香，恭伸奉安。
香花一心奉安，遍法界中一切天仙道众、修罗、人伦、地狱、饿鬼、畜生道众。　(以上同前)
伏愿灵通万物，心配三才。由五种之业根，迷一真之佛性。人身失却，趣类托生。轮回逼迫於多生，寒苦侵淩於万物。今凭大觉建设法筵，礼莲台而返本还源，不生不灭；闻正法而超凡入圣，无去无来。出娑婆之苦海，生华藏之玄都。面奉玉毫，亲蒙授记。
上来安奉已竟，大众志诚，称诵五如来圣号：
南无宝胜如来南无广博身如来南无妙色身如来南无甘露王如来南无离怖畏如来
若人称念此名者，所生之处多饶财宝，离诸贫乏，所获身量。如净琉璃，人所喜见，处大众中有大名称。我等今日，与诸有情，得闻此经，愿罪消灭。　(後二句重念)
(称念)《大般若波罗蜜经》：
一切有为法，如梦幻泡影，
如露亦如电，应作如是观。
(称念)《大宝积经》：
假使百千劫，所造业不忘，
因缘会遇时，果报还自受。
(称念)《大方广佛华严经》：
若人欲了知，三世一切佛，
应观法界性，一切惟心造。
(称念)《大般涅盘经》：
诸行无常，是生灭法。
生灭灭已，寂灭为乐。
如来证涅盘，永断於生死。
若能志心听，常得无量乐。
小乘四谛法门：苦圣谛、集圣谛、灭圣谛、道圣谛。
中乘十二因缘法门：无明缘行，行缘识，(至)忧悲苦恼灭。
大乘六度万行：布施般若波罗蜜，持戒、忍辱、精进、禅定、智慧摩诃般若波罗蜜。
皈依三宝：皈依诸如来、五智十身佛，皈依最上乘自觉真如法，皈依不退转大悲菩萨僧。
闻经佛子罪消灭
(上来仗佛神力，安奉已周，法乐回坛。)
大众志诚心，同诵灌沐偈：
我今灌沐诸如来，净智庄严功德聚。
愿五浊人今离垢，同证如来净法身。
净身器菩萨摩诃萨
(加持灌顶清净真言　施无畏真言)
是诸众等人各胡跪，严持香花，如法供养。
(加持五供养真言)
普供养菩萨摩诃萨　(止)
如来广孝十种报恩道场教诫仪文终

[book_title]如来广孝十种报恩道场仪文卷上
第一时陞座
(加持四十二字母真言　歌赞)
南无《大方便佛报恩经》　(和)大孝释迦牟尼佛
竖宗立教仪宣演　(和经题)
比丘(某)等伏闻明教大师云：「养不足以报父母，而圣人以德报之；德不足以达父母，而圣人以道达之。道也者，非世之所谓道也。妙神明，出生死，圣人之至道者也。德也者，非世之所谓德也。备万物，被幽明，圣人之至德者也。且君子之所谓孝者，先意承志，谕父母於道，非真养者也。……夫天下之报恩者，吾圣人可谓至报恩者也；天下之为孝者，吾圣人可谓纯孝者也。……吾从圣人之後，而其德不修，其道不明，吾徒负父母而愧乎圣人者也。」故知「善天下，道为大；显其亲，德为优。告则不得其道德，不告则得道而成德。所以圣人辄遁於山林，逮其以道而返，德被乎上下，天下称之曰有子若此，尊其父母曰大圣人之父母。圣人可谓略始而图终，善行权也。古之君子有所为而如此者，吴太伯其人也。必大志可以彰大用，必大洁可以持大正。圣人推胜德於人天，显至正於凡向。故圣人之法，不愿乎世嗣。古之君子有所为而如此者，伯夷叔齐其人也。道固尊於人，故道虽在子，而父母可以拜之，冠义近之矣。《礼》曰：以冠而字之，成人之道也。见於母，母拜之。俗固本於真，而其真已修，则虽僧可以与王侯抗礼也，而武事近之矣。《礼》曰：介者不拜，为其拜而蓌拜也。不拜，重节也。母拜，重礼也。礼节先王犹重，大道焉可不重乎？俗曰：圣人无父。固哉，小人之好毁也！彼眸盲然而岂见圣人为孝之深渺哉？」然天下以儒为孝而不以佛为孝者，「是见儒而未见佛也。佛也极焉。以儒守之，以佛广之；以儒人之，以佛神之。孝其至且大矣！水固趋下也，洫而决之，其所至不亦速乎？火固炎上也，嘘而鼓之，其所举不亦远乎？」「故圣人之为道也，无所不善。圣人之善也，未始遗亲。亲也者，形生之大本也，人道之大恩也。惟大圣人能重其大本也，能报其大恩也。今天下之为道者，孰与於圣人也？圣人之道大臻，巍巍乎独尊於天下，不可得而生，不可得而灭也。及其应物，尚顺乎人道，不敢忘其母之既死，不敢拒其父之见命。故方其成道之初，登天先以其道谕其母氏。三月复归於世，应命还其故国，父於道，而其国皆化。逮其丧父也，圣人躬与诸释负其棺以趋葬。圣人所谓与人道而大顺也。」是故当知，「善固有其大者也，固有其小者也，固有其奥者也，固有其浅者也。奥道妙乎死生变化也，大善彻乎天地神明也。佛之道，其奥道者乎？佛之善，其大善者乎？故《论语》云：『多闻，择其善者而从之。』不其然哉？不其然哉？」
大孝瞿昙道最尊，都缘累劫报亲恩。三牲日奉非真养，万德身严乃本根。
返拜不妨惊梵释，初行已解指乾坤。堪嗟我辈相违背，虚负劬劳血一盆。
大孝释迦牟尼佛
儒释以孝为宗
诸佛设教，以孝为宗；菩萨修行，以孝为本。夫孝也者，有可见也，有不可见也。可见者，孝之行也；不可见者，孝之理也。理也者，孝之所以出也；行也者，孝之所以形容也。修其形容而其中不修，则其事父母之不笃，惠人不诚；修其中而形容亦修，其惟事父母而惠人。是亦振天地，感鬼神也。天地与孝同理也，鬼神与孝同灵也。故天地鬼神，不可以不孝求，不可以诈孝欺。故《书》云：夫孝置之而塞乎天地，普之而横乎四海，施之後世而无朝夕。又云：天之经也，地之义也，民之行也，至哉大矣！又孝也者，大戒之所以先也；戒也者，众善之所以生也。为善微戒，善何生焉？为戒微善，戒何自焉？故经云：孝名为戒，亦名制止。若有众生，持此戒者，孝心即是佛心，孝行即同佛行。故知「孝」之一字，众妙之门。慈觉颂云：「佛以孝为宗，岩前古路通。微尘菩萨子，尽入此门中。」即其义也。
我闻佛语孝为宗，孝行原来佛行同。内蕴佛心遵雅训，外行孝行绍宗风。
母胎集会真身露，父臆扪摸妄业空。多少知恩菩萨子，古今尽入此门中。
大孝释迦牟尼佛
(加持大献药真言　歌赞)
明行孝所因仪当演
《大方便佛报恩经》云：佛在王舍城耆闍崛山中，与大比丘众二万八千人俱。尔时阿难入城乞食。有一婆罗门子，孝养父母，担负老母，亦次第乞。若得好食，仰奉於母；若得恶食，而自食之。阿难见已，欢喜赞言：「善哉！善哉！善男子，供养父母，奇特难及。」有一梵志亦是大众唱导之师，执着邪论，语阿难言：「汝师瞿昙，自言善好，有大功德。惟有空名，而无实行。适生七日，其母命终。逾出宫城，父王苦恼。是故当知是不孝人。」阿难闻已，心生惭愧。还至佛所，具陈上事。尔时世尊熙怡微笑，从其面门放五色光，照於十方一切佛土。彼诸世界诸菩萨众来至佛所，心生恋慕。佛摄光明，遶身七匝，还从彼入。阿难白佛言：「世尊，事佛已来未见佛笑，笑必有意，愿佛说之。」大众之中，有七宝莲花从地化生。是时如来即陞华座，於净身中现五趣身，一一趣中有万八千种形类，现八千种身，乃至虚空法界不可思议众生等身。告阿难言：「如来本於生死中时，於如是等微尘数不可思议形类一切众生中具足受身。以受身故，一切众生亦曾为如来父母，如来亦曾为一切众生而作父母。为一切父母故常勤修习难行苦行，不休不息。为孝父母，知恩报恩，故今速得阿耨多罗三藐三菩提。吾当为汝，略说孝养父母苦行因缘。」是知如来行孝，不止一生。原其报恩，历尘沙劫。昔年因行既不可思议，今日果报亦不可思议。
如来孝行有何因？一一如经为指陈。喜见婆罗供母氏，空惊梵志毁能仁。
后薨王哭情虽隔，光遶莲花道最尊。若论我师非孝敬，谁於五趣现多身？
大孝释迦佛
正明宿世苦行因缘
佛告阿难及诸大众：昔有国王生一太子，号须闍提，身黄金色。时宫殿神语大王言：「罗睺大臣近生恶逆，不久至此。」其王惊怖，抱持太子，即出进路，归投邻国。其王夫人，亦随王行。粮饷已尽，前路犹远。王与夫人举声大哭：「云何今日，受此祸对？」王欲小停，惧冤家至；正欲前进，饥渴所迫。王又思惟：「不作方便，三人并命不离此死。我今何不杀於夫人，以活我身，并续子命。」即便拔刀。太子白言：「欲作何等？」王实语之。太子言：「何处有子噉於母肉？既不噉肉，子亦当死。何不杀子济父母命？」王言：「宁可丧命，终不杀子噉其肉也。」子谏父言：「惟愿父母莫杀子身，可日日持刀就子身上割肉三斤，分作三分。二分奉上父母，一分自食。」父母听子，割而食之。身肉转尽，骨髓相连，寻便倒地。王即抱持，举身大哭：「我等无状，横噉汝肉，使汝痛苦。」太子言：「已噉子肉进路至此，可於身中尽割余肉，用济父母，可达所在。」尔时父母又复割之，随路而去。十方蚊虻闻血肉香，遍体咂食，痛不可言。太子即作誓言：「今我此身供养父母，愿我父母常得余福，卧安觉安，诸蚊虻等皆得饱满，令我来世，得成作佛。愿以法食除汝饥渴，生死重病。」佛告阿难：「彼父母者，即今父母是；彼太子者，即我身是也。」又忍辱太子者，知其父王身婴重病，命在旦夕，往告诸臣：「父王困笃，今当奈何？」诸臣报言：「求觅药草，了不可得。」太子问言：「所求药草，为是何物？」大臣言：「正是从生至长不瞋人眼睛及其人髓。若得此药，即全王命。若不得者，命在不久。」太子言：「但使父王病得挼者，假使舍百千身，亦不为难，况我今日此秽身也。」大臣言：「如此之事，随太子意。」尔时太子心生欢喜，即呼旃陀罗断骨出髓，剜其两目。尔时大臣即捣此药，奉上大王。王即服之，病即除瘥。问诸大臣：「汝等如何得此妙药？」大臣言：「今此药者，忍辱太子之所办也。」王即问言：「太子何在？」大臣言：「太子在外，身体伤损，命去不远。」王到子所，其命已终。王及夫人，举声大哭。即以牛头旃檀香木闍维太子，所有身骨，起塔供养。又经云：西天有鸟食人稻子，田主捕之，复剪其羽。中有一鸟，欲剪垂泪。主问其故，鸟曰：「我母无目，不能自给，皆我求食而养。今无毛羽，母即饿死，是以故泣。」主人语曰：「汝可取稻还与汝母，莫为疑难。」忽不见来，主怪念之。寻其居处，见在巢中抱母而泣。主人曰：「何不取稻供母？因甚在此悲号痛哭？」报主人曰：「我母既亡，取食无用。」主人遂将存亡二鸟而归。存者曰：「我欲自死。」主人放之，上飞数丈，投地而终。又《杂宝藏经》云：有一鹦鹉，父母俱盲，常采花果，先奉父母。时有田主，初种谷时而作誓言：「所种之谷，与众生共食。」时鹦鹉子采取谷穗以供父母，是时田主按行苗稼，见剪稻穗，忽生瞋怒，网捕鹦鹉。鹦鹉告言：「先有好心，施物无吝，如何今日而见网捕？但田者如母，种子如父，实语如子，田主如王，拥护由己。」作是语已，田主欢喜，问鹦鹉言：「汝取此谷，意复为谁？」答言：「有盲父母，愿以奉之。」尔时世尊而说偈言：　(此经偈出《宝积经》内)
又复重念作鹦鹉，取人稻谷养二亲。稻主执我生瞋恚，云何盗我熟苗稼？
我即报言汝种时，愿与一切众生共。我今取以养父母，是故不名为偷盗。
稻主即时生欢喜，我是禽兽汝是人。善哉鹦鹉有智慧，能怀孝养供父母。我从今去以稻施，
任汝供养於二亲。如是过去无量事，无有苦行而不作。未曾有怀疲厌意，以求无上清净道。
吟偈
正明苦行报恩时，谛听令人重怆凄。割肉闍提原是我，舍身忍辱更求谁？
剪翊竟免西天鸟，脱网曾为鹦鹉儿。净饭摩耶今日看，方知有子大慈悲。
大孝释迦牟尼佛
(加持佛顶印咒真言　毗卢无见顶相真言　歌赞)
反生慰劳仪当演
《赕子经》云：佛告阿难：昔有菩萨名曰慈慧，孝养父母，供侍师长。时迦夷国中，有一长者孤无儿子，夫妇两目皆盲，心愿入山求无上慧。菩萨念言：「此人发意，欲学佛道，若入山者，或堕沟坑。若我寿终，当为作子。」尔时慈慧，终其年寿，即便往生盲父母家。父母欢喜，爱之甚重，字曰赕。子至孝仁慈，奉侍父母。赕子十岁，白父母言：「本发大意，欲入深山。岂以子故，而绝本愿？愿随父母俱共入山，侍养之宜不失时节。」父母与子即便入山。赕到山中，种种丰实。时父母渴，欲便饮水。赕披鹿皮提瓶汲水。国王出猎，箭误中赕，正射其胸。被毒箭已，举身皆痛，即时命终。王心怖惧，即将数人诣父母所，具言上事。父母闻之，举身自扑，如泰山崩。仰天诉言：「我子赕者，天下至孝，无有能过。一旦无子，俱亦当死。大王今者牵我二人，往子屍上。」王即引导至於子所。父抱其头，母抱两脚，着於膝上，各以两手扪摸赕箭，仰天呼呼言：「诸天龙神，我子赕者，天下至孝。」於是父母俱出誓言：「若赕至孝，天地所知，箭当拔出。」时天帝释见是事已，来住赕前，以神妙药灌赕口中。药入口已，箭拔毒出，更生如故。父母闻已，两目皆开。王大欢喜，礼父母已，还礼帝释及彼赕子。赕与王言：「欲兴福者，安慰人民，当令奉戒。」王与大众，敬奉赕教。佛告阿难：「彼赕子者，吾身是也。」又《佛报恩经》云：善友太子入海采宝，留滞他国。未入海时养一白雁。尔时夫人往到其所，语其雁言：「太子昔时常供汝，今入大海，生死未分。汝今云何不念太子？」雁即悲鸣报夫人言：「欲觅太子者，不敢违命。」尔时夫人即自作书系其雁颈，其雁飞空至於大海，次第往到利师跋国，遥见太子，敛身而下。太子取书，拨封披读，即知父母追念太子，两目失明，寻即归国。父母闻之，欢喜奉迎。王与夫人目瞑，不见太子形容，以手扪摸，作如是言：「父母念汝，忧苦如是。」太子问讯起居事讫，即持宝珠作咒愿言：「此宝珠是如意宝珠者，令父母两目明净如故。」作是愿已，寻即平复。父母见子，欢喜无量。时善友者，亦如来是也。又闻萨埵太子舍身济虎，父母闻已，闷绝擗地，良久乃苏，即时奔至舍身之处。尔时饿虎食肉已尽，惟有骸骨狼籍在地。母扶其头，父捉其足，哀号闷绝，绝而复苏。时彼太子命终之後，生兜率天，天眼彻视，见前舍身，父母悲悼啼哭过甚，或能於此丧身失命，我今当往，谏谕父母。即从天下住於空中，种种言词解谏父母。父母仰问：「是何神耶？」天曰：「我是太子摩诃萨埵。我由济虎，生兜率天。父母当知：有法归无，生必有终。生死常途，何独没於烦恼之海，不自觉悟？」父母报言：「汝行大慈，恩及一切。舍我取终，吾心念汝，荒塞寸绝。」於是天人，复以偈句，报谢父母，父母於是小得惺悟。如上所述，皆是如来神智洞达，妙用难思。若不迥出常伦，安能反生慰劳？实报恩者，可不深思？
回身三界孝慈深，悲救还生慰劳心。赕子更生天遗药，盲亲再见主倾金。
采珠归国方饶益，饲虎生天解访寻。笑彼法华穷子意，舍身逃逝不归钦。
大孝释迦牟尼佛
因孝成佛仪当演
《佛报恩经》云：须闍提太子割彼身肉养父母已，即发誓愿：愿我成佛，以法施人。发誓愿已，天宫震动。时天帝释现太子前，谓太子言：汝舍难舍，供养父母。如是功德，唯愿生天耶？为魔王、梵王耶？太子言：我求无上正真之道。天帝释言：汝大愚也！佛道长远，久受勤苦，然後乃成。太子言：我若欺诳天帝释者，令我身疮，始终莫愈。若不尔者，令我平复。说是语已，身即平复。天帝作礼言：吾不及汝。会成佛时，愿先度我。今成正觉，皆由宿愿。又文殊白佛言：世尊，座中菩萨见佛三十二相，八十种好，端正无比，有何因缘得如是乎？佛言：我於世世喜燃灯於佛寺及师长父母前，用是因故，佛身光明，殊妙无比；我於世世随时花果上佛、比丘、师僧、父母，用是因故，花果见佛无不倾向；我於世世事师、父母，若见卧时不敢惊觉，若欲使觉当持音乐，或乃诵经而往觉之，用是因故，如来在内嘿然无声，诸天释梵持诸音乐而往觉之；我於世世有好饮食终不独食，若师长、父母饮食，终不减损而自食之，用是因故，如来虽无所食亦不饥渴，身亦不羸；我於世世奉上师长、父母舍宅、衣服、饮食，用是因故，诸天鬼神齎持世间所有珍宝，以用上佛。又言三十二相，八十种好，一一相好，复有无量百千种微妙相好，一一相好，皆是由我从初发心，坚固菩提，知恩报恩，修是妙行，是故今得无上菩提。视诸众生，犹如父母。以是因缘，得二种相：一者目绀青色，二者眼如牛王。《无上依经》云：我以种种供养父母，去来往反，勤行此事，以此因缘，得足下轮相毂网成就，千网庄严。若我於师、尊长起迎问讯，合掌恭敬，以此业缘，得二种相：一者手指纤长，肤直没节；二者其身方大，端正庄严。若我於师、父母扶持侍养，自手摩传，酥油膏药，按摩洗浴，得手足柔软，润泽细滑，掌色赤好，如红莲花。故《戒经》云：使我疾成无上正真之道者，由孝德也。然而因孝成佛，於理必然。若人有智，穷尽古今，方知如来历劫行孝。
伤夫梵志，依附邪宗，止见一生便兴诽谤。原其本意，其谤有三。彼云「适生七日，其母命终」，即第一谤也。言如来薄福，祸其母故。又云「逾出宫城，父王苦恼」，即第二谤也。言如来不告，抗其父故。又云「是故当知，是不孝人」，即第三谤也。言其正谤佛不孝故。向下引教，一一通之。《宝积经》云：佛言：迦叶，以何因缘，适生七日母氏命终？善男子，此是摩耶夫人命根尽故，非菩萨咎。菩萨先在兜率天时，以天眼观摩耶夫人命根欲尽，故来下生。又摩耶生忉利天，从虚空下到王宫中，语净饭王言：大王当知，我得善利。往昔怀胎，清净众生受於快乐。今生三十三天，还受快乐。彼乐此乐，一种无殊。尔时摩耶即以天身，还彼天宫。此即通彼第一谤也。又经云：佛言：我昔为王，有四太子。王尚未崩，四子诤立。王自念言：我今为王，欲得子姓。既有相伐，有不如无。吾不忍见，恐杀无辜，但当舍家作沙弥尔。是故我今慈心救物，遂得成佛，度脱天下。此即通彼第二谤也。又佛告阿难：我於往昔作如是言：愿於五浊诸恶众生，不孝父母，不敬师长，我於尔时，当成正觉。以是愿故，我所入城，多有众生毁骂於我。我於今者，以本愿力，为如是等诸恶众生起大悲心，而为说法。阿难言：如来应正等觉，荷担如是罪垢众生而为说法。佛言：如是如是。如汝所说。何以故？如来大悲之所摄故。此即通彼第三谤也。故大颠禅师云：佛也者，覆天人之器也。其视天下犹父之於子也。人若毁之，是犹子刃其父也。而诸菩萨常修悲智，以报佛恩。何况世人，不知恩德，反生毁谤，何其甚哉？
世尊相好绝无伦，只为从前孝二亲。美馔名衣常奉给，慈心软语每谘询。
托胎福母功难继，为子捐王道转新。罪垢众生俱荷负，如何只麽毁能仁？
大孝释迦牟尼佛
(加持如来相好十力真言　歌赞)
方便化导父母令入佛道
《普曜经》云：佛言：我初出家，与父母誓。若得佛道，还度父母。今得佛道，必当还国，不违前誓。又《宝积经》云：佛在迦毗罗国尼俱陀林，告优陀夷言：「汝可入城教化父王。」时优陀夷受佛教已，即入王宫，现诸神变。王见欢喜，便与释种来至佛所。世尊遥见，告诸比丘：「汝若欲见三十三天游戏众者，当观释种。何以故？释种游行，与天无异。」王到佛所，侍从围遶。尔时世尊为度王故，过於人上，在虚空中自在游行，诸天侍卫。时净饭王见其事已，作是念言：「如来本不以转轮圣王生於顾恋。何以故？我今於此为人围遶，世尊乃有天人侍卫。」即於是时，头面作礼而作是言：「佛初生时，无人扶持而行七步，观察十方，我於是时头面礼足。後至村落阎浮树下坐於清凉，日虽西移，影初不动，我於尔时头面作礼。我今第三复礼佛足。」尔时世尊为父王故，而说偈言：
大王昔来於我所，实自初无信敬心。欲以轮王令我作，以四天下生恋惜。
譬如本昔有神龟，随海水潮至陆地。其海潮水回还去，龟便坠堕深井中。
井中旧鼈问神龟：汝本何处今至此？广智海龟答井鼈：我遇海潮堕此井。
其海潮水回原时，我行迟迟遂不及。以斯我今失时节，坠此小井共汝住。
井鼈复问海龟言：其海多少井中水。岂复宽广於斯耶？为大为小愿速说。
广智海龟答井鼈：无智住人穿凿处。我於大海水中居，在彼经历多年载，
犹尚不知海处中，况复了达其彼岸。如是大王都不知，我之神通威德力。欲以轮王四天下，
世间势力恋惜我。我今现作法轮王，统领三千大千界。如法正治离刀杖，得於八部最胜供。
又《摩诃摩耶经》云：佛在忉利天欢喜国中三月安居，告文殊言：「汝诣母所，道我在此。愿母暂屈，敬礼三宝。并以偈颂向母说之。」尔时世尊即说偈曰：
释迦大仙师，成就一切智。在於阎浮提，犹如千眼天。
殷懃情渴仰，久欲奉慈颜。本昔王宫中，生我七日已。
神昇受天福，姨母长乳我。致得成正觉，应供度众生。今故至於此，
说法报往恩。愿母与眷属，屈来到此处。敬礼佛法众，并受真净法。
尔时文殊受佛教敕，往摩耶夫人所，具以白之。摩耶闻已，乳自流出而作是言：「若决定是悉达者，当令乳汁直至口中。」作是语已，两乳流出，犹如白莲花，入佛口中。摩耶见已，踊跃遍身，如千叶莲花，日照开敷。即与文殊俱诣佛所。佛见母来，举身动摇，便以梵音而白母言：「身所经处，与苦乐俱。当修涅盘，永离苦乐。」摩耶闻已，长跪佛前，以偈赞曰：
汝从无量劫，当饮我乳汁。故离生老死，得成无上道。
宜应报恩养，断我三毒本。唯愿施慈悲，速令成妙果。
孜孜觅便与寻方，见善双亲反激昂。膝屈父王离禁殿，乳流母氏在天堂。
万般神变蒙天卫，千叶莲花向日芳。戏彩凡间老莱子，回心学佛道尤光。
大孝释迦佛
为父母转大法轮仪当演
经云：尔时如来为净饭王宣说六界差别法门竟，又白王言：「大王，何谓佛法？大王，一切诸法皆是佛法。」王闻说已，即白佛言：「若一切法是佛法者，一切众生亦应是佛。」佛言：「若不颠倒见众生者，即是其佛。所言佛者，如梦见众生也。如实见众生者，即是见实际。实际者，即是法界。法界者，不可显示。但有言说，但假施设，应如是观。大王，一切法无生，一切法无灭，是陀罗尼门。何以故？於此一切法无动无摇，无取无舍，是名陀罗尼门。彼陀罗尼门无有相貌，无有自性，无可施设，无造无作，无来无去，无秽无净，无爱无憎，乃至非解脱，非不解脱。大王，应当以此法门，入一切法。大王，是色自体非曾有，非当有，非今有。受想行识，亦复如是。大王，色无所依，色无有生，色无有灭。受想行识，亦复如是。大王，如涅盘界，无有生灭。色乃至识，亦无生灭。譬如法界，无生无灭。色乃至识，亦无生灭。如是大王，一切法是如来境界，不可思议亦是如来境界，不共法亦是如来境界，不共一切凡夫境界故。是故一切声闻缘觉，不毁不赞，不得不失，非觉非不觉，乃至非可闻，非不可闻。何以故？彼法无有如是法可得扶举，可得推倒。何以故？一切诸法离自性故。大王，今可於此法中而安其心，深观此法，勿信於他。」时净饭王即作是念：「於诸法中无法可得，无有如是法，得证是法，号为佛者，诸法实不可得。」王与释种，即时获得无生法忍。
尔时世尊复白母言：「谛听谛听，善思念之。初中後善，其义深远，其语巧妙，纯一无杂，具足清白梵行之相。」摩耶闻已，佛神力故，即识宿命，并以善根纯熟时故，破八十亿烟然之结，得须陀洹果，即起合掌而白佛言：「生死牢狱，已证解脱。一切众生在於五道，皆由结缚。愿我来世得成正觉，当断一切此患根本。世尊，一切众生在於生死而不能知出要之道。」佛言：「众生所以不得解脱，皆由三毒致令生死。若人要求解脱妙果，宜断苦本。断苦本已，则离妄想。离妄想已，则无攀缘，不复贪着色、香、味、触，离我计着，及於我所。汝等从今可以此法互相开示，长获利益。汝等今者听我所说，我於过去无数劫来，为诸众生广修苦行，得成菩提。」佛说法已，与母辞别，从天宫下还阎浮提。是知如来以法供养，俾令断结，得证道果。而世人但能真养，不以法味为甘旨者，岂可同日而语哉？偈云：
有子超凡岂偶然？法轮为转化人天。如如法界原非动，念念攀缘徒自缠。
颠倒见亡登实际，须陀洹证破烟然。同归寂灭餐甘露，後世忘恩未是贤。
大孝释迦佛
(加持佛顶转法轮真言　（至）摩诃摩耶咒　歌赞)
究竟奉亲仪当演
佛在王舍城耆闍崛山中，光明炜炜，喻如日出，照明世间。时净饭王四大俱作，残害其体，喘息不定，种种疗治，无能愈者。告诸王曰：「我命虽逝，不以为苦。但恨不见我子悉达。」如来已知父王悒悒迟，今欲向终，要见诸子，告难陀曰：「净饭王者，是我曹父，能生圣子，利益世间，今宜往诣，报育养恩。」世尊即以十力、四无所畏、佛不共法，放大光明。其光照耀，内外通达。光照王身，患苦得安。王遂怪言：「是何光也？脱是我子悉达来也。」佛便入宫。王见佛来，遥举两手接足而言：「唯愿如来手触我身，令我得安。我今最後得见世尊，痛恨即除。」佛告难陀：「睹王本时颜色端正。今得重病，端正何在？」时王合掌，以偈赞叹。佛言：「唯愿大王莫复愁悒，所以然者，道德纯备，无有缺减。」佛即以手着父王额：「王是清净戒行之人，心垢已离。今应欢悦，不宜烦恼。当谛思念诸经法义。於不牢固，得坚固志，已种善根。是故大王，宜应欢喜。命虽欲终，自可宽意。」时王闻已，喜不自胜，即以自手捉於佛手着於心上。王於卧处，合掌心礼。无常对至，命尽气绝，忽就後世。佛告众言：「父王净饭是清净人，舍此生已，生净居天。」众会闻已，即舍愁毒。
尔时世尊已入涅盘，时阿那律见佛灭已，即昇忉利，往摩耶所，以偈说之。摩耶闻已，悲泣垂泪而作是言：「佛入涅盘，世间眼灭。昔日在於净饭王宫，始生七日我便命终，竟未抱育，展母子情。姨母乳养，及已长大，逾城出家。既成道已，开示慧眼，如何一旦便入涅盘？」即与天女趋双树间，头顶作礼，而作是言：「共於过去无量劫来长为母子，未曾舍离。一旦於今无相见期，呜呼苦哉，众生福尽。」即以天花，用散棺上。尔时世尊以大神力，令诸棺盖皆自开发，合掌而起，身毛孔中放千光明，一一光明有千化佛，悉共合掌向彼摩耶，以梵音声问讯母言：「远屈来下此阎浮提，诸行法尔，勿须啼泣。」阿难白佛：「後世众生必当问我：世尊入灭，复何所说？云何答之？」佛告阿难：「汝当答言：世尊已入涅盘，摩耶从天来下至金棺所。尔时如来为後世不孝诸众生故，从金棺出，身毛孔中放千光明，一一光明有千化佛，悉皆合掌向彼摩耶。」阿难白佛：「当何名此经？云何奉持？」佛言：「我於昔日忉利天上为母说法，今复在此母子相见，汝为後世诸众生故，次第演说此经，名曰《佛临涅盘母子相见经》，如是奉持。」尔时世尊与母辞别，即便合棺。摩耶夫人悲泣即礼，右遶十匝，还归天上。众等当知，世尊以愿力宁其亲，众生以业力背其亲。愿力坚固，历万变而不差；业力虚浮，虽百年而何益？均是人子，岂无孝心哉？
为法酬恩屡启端，方知究竟奉亲难。别离世数谁能免？悲智家风切好看。
净饭一心呈玉偈，摩耶十匝遶金棺。此身坚密何曾碍？笑倒云门赤肉团。
大孝释迦牟尼佛
普劝大众仪当演
比丘(某)等谨白大众：上来依经叙述本师历劫以来，迄至今生孝养父母苦行因缘，乃至成佛，还度父母，令得道果。众等听闻，当生省悟。既省悟已，当正思惟。我等自无始来，不闻正法，不知恩德，常与父母互为冤雠，不复相识，反生残害。所以轮回长夜，永无出期。今自忖量，实生惭愧。谛观如来孝行，今古无俦，可不皈依？可不瞻慕？故北京奥法师以五家之孝，发明如来之大孝：且天子以爱敬自亲，不慢不恶他人为孝，以教流百姓、道光四海为益；佛以度脱父母及一切众生为孝，以恩沾九类、悲含法界为益。诸侯以不矫、不溢、谨节为孝，以守富贵、保安社稷为益；佛以无我无人、谦虚下意为孝，以圆福慧、不退转为益。乡大夫以服先王之法服、谨为言行为孝，以守宗庙为益；佛以服诸佛之定服、谨虑身口为孝，以守像法为益。士以敬事君长为孝，以保禄位、守祭祀为益；佛以皈依圣贤为孝，以成行位、绍继佛种为益。庶人以勤於农桑为孝，谨身节用、敬养父母为益；佛以勤修定慧为孝，以少欲知足、增长智慧方便为益。如是对办，一一超过，故名大孝。
又《辩正论》云：其孝有三：小孝用力，中孝用劳，大孝不匮。不匮者，即如来之孝也。回轩实相之域，凝神寂照之场。指泥洹而长归，垂法身而遐览。既乃母氏天降，剖金棺而演法。父王即世，执宝幢而送终。斯不匮之道也。且如世人暂放一子出家，其福资於九族。舍三恶道，报得生天。况如来累劫行出世之孝者乎？是知难报之恩，唯佛能报；难行之行，唯佛能行；难舍之身，唯佛能舍；难成之道，唯佛能成。众等今日，可不信向？为父母者，宜勉行持，始自今生，终於觉果。誓愿依如来之大教，报父母之大恩，导父母於一乘，证如来之大觉。
毗卢本是一凡夫，旷劫修行作楷模。今日因之成道已，诸人还有所生无。
轮回路上安能舍？解脱门中正好趋。世出世间须两立，休於苦海更盘盓。
大孝释迦牟尼佛
(加持集法悦舍苦陀罗尼　歌赞)
(下座　止　赞礼)
如来广孝十种报恩道场仪文卷上终

[book_title]如来广孝十种报恩道场纪赞
武帝龙飞大业成，尊临天下不为荣。浮云富贵知如幻，逝水光阴念所生。
愿用发肤酬至德，甘为奴仆委鸿名。我今为报为人子，父母非轻四海轻。
(奏乐　炷香　设礼　举香赞)
心燃五分，普遍十方。香严童子悟真常，鼻观实难量。瑞霭祥光，堪献法中王。
南无香云盖菩萨　(三声)
清净慧菩萨摩诃萨　(又)
夫此水者，浩浩长江之内，滔滔苦海之间。金风动而虎派龙牙，法雨洒而银堆雪浪。或居於阿耨池畔，或居於香象口中。流时滴滴至曹溪，洒时涓涓通觉海。兹当纪赞十种报恩，敬陈醮典，犹恐人物往来，身沾秽污，有干金相，冒渎圣聪，故凭法水灌洒醮筵，外尘劳悉令清净。解秽灵章，雷音讽诵。　(念咒)
醮筵内外悉清净
光明藏菩萨摩诃萨
夫宝烛者，光明烛，性本然，祖师心印在何边？明镜在心心在外，不离当念在目前。一月普光一切水，世尊拈起掌青莲。迦叶微微剖颜笑，一灯传世百灯传。桃花峰顶风声静，夜冷寒窗色更鲜。若人会得传灯意，便是如来第一禅。
檀那虔诚，燃烛供养。
烛影辉煌，银汉落穹苍；紫雾盘施，丹凤仪仙掌。慧焰初腾，瑞气冲宵汉；鹫岭分来，灯灯无尽藏。
觉树花开，大地咸生春色；法音遐震，普天共仰玄提。将造佛之阶梯，□先由於初地。报恩法会赞十种恩，众等虔诚称扬宝号。
佛面犹如净满月，亦如千日放光明。
圆光普照於十方，喜舍慈悲皆具足。
南无大孝释迦牟尼佛　(念)大孝释迦牟尼佛
初更鼓打冬冬的，太子身骑白马便腾空。　(念)南无大孝释迦佛
雪山岩畔现法身，五更太子去修行。　(念)南无释迦牟尼佛
丧则致其哀，祭则致其严。　(念)南无大孝释迦佛
开宗明义三千口，只因家和永不分。　(念)南无大孝释迦佛
孟宗哭竹冬生笋，郭巨埋儿天锡金。　(念)南无大孝释迦佛
王祥卧冰雪垒腰，黄香扇枕奉双亲。　(念)南无大孝释迦佛
丁兰刻木为娘叫，董永卖身殡葬父。　(念)南无大孝释迦佛
割股救婆刘媳妇，曹俄杀子奉双亲。　(念)南无大孝释迦佛
羔羊跪乳报父母，人不报恩为何因？　(念)南无大孝释迦佛
慈鸦返哺报父母，行孝之人天眼开。　(念)南无大孝释迦佛
目连救母生天去，至今孝道永传名。　(念)南无大孝释迦佛
上报四重恩，下济三途苦。　(念)南无大孝释迦佛
苦，左肩担父，右肩担母。恩难报父，恩难报母。　(念)南无大孝释迦佛
苦，十月怀胎苦，推乾就湿母，恩难报父母。　(念)南无大孝释迦佛
苦，临期生产苦，恩难报母，生身守父母。　(念)南无大孝释迦佛
恩难报父，恩难报母。　(念)南无大孝释迦佛
众等皈命礼　南无大孝释迦佛　(拈香)
南无香云盖菩萨　(愿)香云缭遶
夫此香者，善根种就，心地栽培。清奇本自天然，雕琢岂由人力？兰麝丛中推第一，旃檀林里选无双。焚时瑞气霭金炉，散作祥云遶玉殿。一缕寒烟才起处，十方诸佛悉遥闻。薰成戒、定、慧香，普供上、中、下座。今於此际，岂敢埋藏？爇向炉中，端伸供养。
三身四智，圆明十号之尊；八藏五乘，微妙一真之教。悲增智增之菩萨，有学无学之圣僧，圭峰、慈觉、明教大师。伏愿六通洞鉴，五眼回施。允我激切之诚，克副恳祷之愿。更祈过现双亲，存亡利乐，光降醮筵，受请供养。
南无《大方便佛报恩经》　(和)大孝释迦牟尼佛
赞十种恩仪当演
如来十种报深恩，普劝诸人孝二亲。为人若不行孝道，恐後难逢父母身。
法师指示，朗宣洪文。
《涅盘经》云：奇哉父母，生育我等，受大苦恼。满足十月，怀抱我身。既生之後，推乾就湿，除去不净，大小便利，乳哺长养，将护我身。以是义故，我当报恩，随顺供养。
道经云：天下人民皆因父母寄胎诞育而生此身。受气在胎，其苦无量；怀胎十月，迅速不停；受孕满时，支脉俱解；其中非一，因以丧身。幼小婴儿提携养育，洗浣秽浊，不惮艰辛。宁损己安，欲儿安处。
诗云：「父兮生我，母兮鞠我。拊我畜我，长我育我。顾我复我，出入腹我。欲报之德，昊天罔极。」
三教本无异说，二亲俱有重恩。父有生成之功，则固比於天；母有养育之劳，则固比於地。原其大要，略举十焉。佛告阿难：父母恩德有其十种。何者为十？所谓怀躭守护恩、临产受苦恩、生子忘忧恩、咽苦吐甘恩、回乾就湿恩、乳哺养育恩、洗濯不净恩、为造恶业恩、远行忆念恩、究竟怜悯恩。我今为报过、现父母十种恩德，各望志诚，同为缘助。
皈依大孝释迦佛　(四声　胡跪赞礼)
志心皈命礼娑婆教主、我等本师、大孝释迦牟尼佛
兜率宫中降母胎，胎中廓尔总兼该。能容法界如来孕，不碍尘沙佛子来。
伤叹子萦三障业，缠绵母受一年灾。愿亲无复怀躭苦，永托莲台上品开。
我今称赞，愿赐加威，摄受报恩人，同行出世孝。
诵报恩德真言曰：
唵(引)。阿陀那僧。娑婆诃。
一岁孩儿，抱在娘怀里。将乳共儿，吃了昏昏睡。抱在房中，寻些生活计。愿儿成人，报答娘恩意。
(举)怀躭守护恩难报
志心皈命礼娑婆教主、我等本师、大孝释迦牟尼佛
摩耶树下欲攀枝，正值如来降诞时。妙体莹然生右胁，慈亲宛尔展双眉。
子生迫窄牛遭剥，母苦昏迷鬼欲持。临产片时恩力重，愿亲早得证无为。
我今称赞，愿赐加威，摄受报恩人，同行出世孝。
诵报恩德真言曰：
唵(引)。阿陀那僧。娑婆诃。
两岁孩儿，渐渐立得地。娘见儿行，肚里生欢喜。口里不吃，吐与孩儿吃。愿儿成人，来报娘恩意。
临产受苦恩难报
志心皈命礼娑婆教主、我等本师、大孝释迦牟尼佛
悉达才生目四方，各行七步表殊常。父因返拜情尤悦，母得生天喜不忘。
懒顾自身春渐老，笑观儿子日偏长。至公不宰真端的，报德须依大法王。
我今称赞，愿赐加威，摄受报恩人，同行出世孝。
诵报恩德真言曰：
唵(引)。阿陀那僧。娑婆诃。
三岁孩儿，闪在门外里。娘见儿行，生得娘喜气。叉手教儿，便来娘怀里。愿儿成人，报答娘恩意。
生子忘忧恩难报
志心皈命礼娑婆教主、我等本师、大孝释迦牟尼佛
往省归宁笑不休，养亲法乳古无俦。饱吞必到菩提岸，烂嚼终乘般若舟。
为子吐甘滋舌本，忍心咽苦皱眉头。我今愿托如来力，随侍亲归法性游。
我今称赞，愿赐加威，摄受报恩人，同行出世孝。
诵报恩德真言曰：
唵(引)。阿陀那僧。娑婆诃。
四岁孩儿，闪在门而外。看见三宝，合掌便礼。愿儿早早，离了尘劳地。龙华会上，与娘亲授记。
咽苦吐甘恩难报
志心皈命礼娑婆教主、我等本师、大孝释迦牟尼佛
紫摩金身色可夸，冰清玉洁了无瑕。面如秋夜团团月，足步红莲朵朵花。
就湿投身甘秽浊，回乾任子卧横斜。愿亲迥出尘埃表，无复情云四面遮。
我今称赞，愿赐加威，摄受报恩人，同行出世孝。
诵报恩德真言曰：
唵(引)。阿陀那僧。娑婆诃。
五岁孩儿，便知天和地。送在学堂，学些由山水。到我灵山，替娘蒙授记。愿儿成人，报答娘恩意。
回乾就湿恩难报
志心皈命礼娑婆教主、我等本师、大孝释迦牟尼佛
欢喜园中兴味浓，母恩求报意偏工。慈风乍扇恩波举，法雨才施业火空。
血乳养儿甯起念，齿牙嚼饭肯欺功。雪山真味何曾失？会得宜将日日供。
我今称赞，愿赐加威，摄受报恩人，同行出世孝。
诵报恩德真言曰：
唵(引)。阿陀那僧。娑婆诃。
六岁孩儿，送在学堂里。细读诗书，学些文章义。娘去送饭，送与孩儿吃。愿儿成人，报答娘恩意。
乳哺养育恩难报
志心皈命礼娑婆教主、我等本师、大孝释迦牟尼佛
太子初生道力余，九龙吐水浴金躯。不须俗子频揩拭，端为众生作范模。
颇恨形躯多垢秽，徒劳父母几勤劬。泥莲河畔垂千古，效学如来得也无。
我今称赞，愿赐加威，摄受报恩人，同行出世孝。
诵报恩德真言曰：
唵(引)。阿陀那僧。娑婆诃。
七岁孩儿，五更清早起。不叫爷娘，便去学堂里。娘在家中，心里生忧虑。愿儿成人，报答娘恩意。
洗濯不净恩难报
志心皈命礼娑婆教主、我等本师、大孝释迦牟尼佛
导化人天戒力强，坚持世嗣即繁昌。故抛禁苑为人子，终证菩提号法王。
情爱有些缠子女，冤雠无限恼爷娘。如何截断从前事，不见金牛刃落霜。
我今称赞，愿赐加威，摄受报恩人，同行出世孝。
诵报恩德真言曰：
唵(引)。阿陀那僧。娑婆诃。
八岁孩儿，才得渐成气。欲想劬劳，恩深难得起。二十四孝，都在人心里。长大成人，方知娘恩意。为造恶业恩难报
志心皈命礼娑婆教主、我等本师、大孝释迦牟尼佛
故国天宫任往还，喜将禅悦奉慈颜。父王意地澄如水，慈母情田静若山。
有子已行千里远，劳亲注想百年间。劝君且学如来行，莫似莱衣只戏斑。
我今称赞，愿赐加威，摄受报恩人，同行出世孝。
诵报恩德真言曰：
唵(引)。阿陀那僧。娑婆诃。
九岁孩儿，才得渐成气。郭巨埋儿，他从孝心起；王祥卧冰，感动天和地；孟宗哭竹，现笋与娘吃。
远行忆念恩难报
志心皈命礼娑婆教主、我等本师、大孝释迦牟尼佛
父母俱抛亦自安，净居忉利去何难？尘刹互遍曾无碍，根境相含切好看。
老死路途虽隔绝，发肤情念没遮栏。人间甘旨难呈献，愿侍双亲般涅盘。
我今称赞，愿赐加威，摄受报恩人，同行出世孝。
诵报恩德真言曰：
唵(引)。阿陀那僧。娑婆诃。
十岁孩儿，自有冲天志。不学诸人，空老一百岁。孝顺爷娘，还生孝顺子。普劝诸人，报答娘恩意。
究竟怜悯恩难报
现在父母恩难报
过去父母恩难报
志心皈命礼，恩父慈母。天下悲伤，怀胎十月受艰辛，每日昏沈如重病。临期生产，命在须臾，是男是女母心慌。乳哺三年娘辛苦，推乾就湿，恩受娇儿。伏能长大成人，先要婚姻完备。杀生害命，造恶无边。男女对对团圆，母亲无常来到。喉中气断，眼下分离。三魂杳杳往阴司，七魄幽幽归地府。阎罗判问：作何善因？当时口内无回言，两眼双双流泪。狱官判问：听说原由。你在世上为人，多造罪愆深重。生男养女，血污地祗。江边洗濯衣裳，不净秽污水府。阴司按内，恶薄分明。如今取到阴司，只得将身受苦。
狱官分付马面牛头，等时打上铁床，重重脚缚扚拷。油铛火熬，煎煮炮烧。将身勒上刀山，又使牛耕锯解。愁云暗暗，黑雾漫漫。亲男亲女在何方？恩爱夫妻不见面。啼声大哭，日夜凄惶。早知有此业因缘，何不生前求忏悔？如今方省，尽是虚没。奉劝世上为人，早早回心向善。早朝念佛，暮礼如来。百年命尽了无常，不怕阴司并地府。南无大悲大愿、大圣大慈报恩德菩萨摩诃萨。伏愿不违本誓，怜愍有情。摄受报恩人，同行出世孝。
诵报恩德真言曰：
唵(引)。阿陀那僧。娑婆诃。
志心皈命礼，灵山会上释迦尊。报答爷娘养育恩，养我一身无报答。发心斋戒礼血盆，在堂父母增延寿，过去父母早超昇。我今礼拜佛如来，愿我双亲离苦难。
南无大悲大愿、大圣大慈、我等本师、大孝释迦牟尼佛
南无三界师、四生父、释迦如来兜率来仪相
南无三界师、四生父、释迦如来王宫托化相
南无三界师、四生父、释迦如来子夜出城相
南无三界师、四生父、释迦如来泥莲沐浴相
南无三界师、四生父、释迦如来雪山修道相
南无三界师、四生父、释迦如来树下降魔相
南无三界师、四生父、释迦如来灵山说法相
南无三界师、四生父、释迦如来双林入灭相
佛说威灵降宝台，众生有难挂心怀。
观音菩萨洒净水，灵山请出世尊来。
南无赞如来，第一号，毗那园内摩耶到，无忧树下降金身，累劫修行成佛道。
南无赞如来，第二号，九龙吐水霞光照，地涌金莲捧世尊，累劫修行成佛道。
南无赞如来，第三号，四门游翫观生老，回头看时不久常，累劫修行成佛道。
南无赞如来，第四号，弃舍皇宫去修道，夜至三更天神报，累劫修行成佛道。
南无赞如来，第五号，天王乘马云中报，城南留下马蹄踪，累劫修行成佛道。
南无赞如来，第六号，不恋皇宫去修道，信香一炷付耶输，累劫修行成佛道。
南无赞如来，第七号，雀巢冠顶三层遶，芦芽穿膝不曾移，累劫修行成佛道。
南无赞如来，第八号，盘陀石上谈经教，泥莲河内浴金身，累劫修行成佛道。
南无赞如来，第九号，梵王太子亲身到，耶输宫主离火坑，累劫修行成佛道。
南无赞如来，第十号，夫人踏往灵山告，世尊一指化红莲，累劫修行成佛道。
南无赞如来，十一号，时时演说三乘教，度尽众生佛会来，累劫修行成佛道。
南无赞如来，十二号，泥莲沐浴清波沼，洗涤尘劳温汤澡，累劫修行成佛道。
南无赞如来，圆满号，天宫里面多快乐，仙童玉女捧香华，累劫修行成佛道。
愿共诸众生，一心头面礼大孝释迦佛
长空象驾日轮红，命生迦罗净梵宫。富落雪山修万行，贵荣鹿苑阐宗风。
金光照处天人集，玉辇行时释梵宗。满月慈容黄金相，堂堂具足法王雄。
身色如金山，端严甚微妙。如净琉璃中，内现真金相。世尊功德，难尽赞扬。
纪赞疏章，法师宣读
(称念)真如湛寂体圆明
(念)南无大孝释迦佛　(称念)南无大孝释迦牟尼佛
昔日我佛梵王太子，在摩耶腹中显神通，七步现天宫。
(念)南无大孝释迦佛　(称念)南无大孝释迦牟尼佛我佛降诞生时　(外坛化奏)
(称念)南无大孝释迦牟尼佛，遥望光临道场。　(宣引)驾祥云菩萨
释迦示六年之苦行，道果圆成；破六欲之天魔，神光闪烁。菩萨齐修於六度，为眷属之庄严；声闻皆证於六通，作前後之围遶。授记则六合乾坤震动，说法则六时花雨缤纷。妙德难思，恩光普被。今当纪赞上圣，答报亲恩，虔具疏文一函，上诣总相门中。　(呈进)
躬伸礼请
报恩会上诸佛菩萨
纪赞坛中无边贤圣
法报化身释迦文佛
十方刹海诸大菩萨
声闻罗汉护法善神
造着孝论三大祖师
普座下，礼请光临道场，证盟修奉。伏惟使者，抱持情涃，参叩莲台，瞻望圣颜，云临法会。檀那捧杯，奠茶饯送。遥望慈悲，光临法场。
凡情上达大圆镜　(又)
(加持献花宝座净金轮座　（至）报恩德真言)
妙宝莲花清净座，法空空寂妙难思。
空中妙有普庄严，此是如来法空座。
唵(引)。伽摩罗耶。娑婆诃。
庄严清净金刚座，我佛跏趺转法轮。
一千诸佛证菩提，次第现身登宝座。
唵(引)。绍知伽陀。虎[含*牛]畔。
武帝至尊仁孝念，甘为奴仆报劬劳。
着仪动地雨天花，父母非轻四海轻。
唵(引)。阿陀那僧。娑婆诃。
信礼报恩德菩萨
(奏乐　炷香　陈供　醮仪　献於诸圣位前)
赞供养偈
我今奉献甘露食，量等须弥无过上。
色香美味遍十方，合会圣贤哀纳受。
普伸供养真言曰：
唵。誐誐南。三婆嚩。嚩嚩嚩。
(奠茶　化钱　谢恩四叩首毕　奏乐　诣於十种报恩位前)
(炷香　设礼　陈献醮仪)
一报天地盖载恩，二报日月照临恩，
三报国王水土恩，四报父母养育恩。
现在双亲增福寿，过去父母早超昇。
普伸供养真言曰：
唵。阿陀那僧。娑婆诃。
报恩德菩萨摩诃萨
(谢恩　设礼十二叩首　大众遶坛　吟偈回向)
长把一心礼佛天，命延巩固自悠然。富因广积来生福，贵为深根宿世缘。
金磬声中吟风韵，玉龙顶上袅龙涎。满门俱是俊才子，堂上恭钦二老仙。
如来广孝十种报恩提纲密教仪文节次合集终
〔附〕十种报恩赞
大孝释迦，出广长舌相，演说真经，普劝人归向。父母劬劳，广说无边量。十种深恩，次第依经唱。
怀躭守护，父母恩难报。身重如山，困闷多忧恼。饮食无味，唇口常乾燥。起卧昏沈，夜梦多颠倒。
一谢怀躭守护恩　大孝释迦牟尼佛
临产受苦，父母恩难报。破腹开肠，苦痛多忧恼。血流遍地，忙把神来告。保护娘身，子母团圆好。
二谢临产受苦恩　大孝释迦牟尼佛
生子忘忧，父母恩难报。喘气微微，忙把孩儿抱。是男是女，只是亲生好。爱惜娇儿，恰似牟尼宝。
三谢生子忘忧恩　大孝释迦牟尼佛
咽苦吐甘，父母恩难报。美味甘甜，只要孩儿饱。神袖怀揣，不避人嫌臊。养大成人，要侍双亲老。
四谢咽苦吐甘恩　大孝释迦牟尼佛
回乾就湿，父母恩难报。乾处儿眠，湿处娘身倒。生怕哭啼，常把孩儿抱。屎尿交流，从不瞋烦恼。
五谢推乾就湿恩　大孝释迦牟尼佛
乳哺养育，父母恩难报。两乳开怀，只愿孩儿饱。八斛四斗斗佛口分明交。拶碎娘身，恰似枯竹槁。
六谢乳哺养育恩　大孝释迦牟尼佛
洗濯不净，父母恩难报。生遇冬天，温水将儿澡。垢秽腥膻，洗时无烦恼。此等恩情，长大将何报？
七谢洗濯不净恩　大孝释迦牟尼佛
远行忆念，父母恩难报。买卖经商，父母多年少。母在家中，倚定门上靠。肠断目暝，只等孩来到。
八谢远行忆念恩　大孝释迦牟尼佛
为造恶业，父母恩难报。养女生男，只要聪明好。莫起雠嫌，父母生烦恼。孝顺爷娘，万代享安乐。
九谢为造恶业恩　大孝释迦牟尼佛
究竟怜悯，父母恩难报。受戒持斋，皈依如来教。愿我双亲，离苦生天道。不堕轮回，流传万世孝。
十谢究竟怜悯恩　大孝释迦牟尼佛
斗转星移在碧霄，香烟寥落白云飘。如来暂宿那伽定，明日精虔再叩朝。

[book_title]如来广孝十种报恩道场仪文卷中
汉州绵竹大中祥符寺住持长讲华严海印大师思觉集
第二时儒释兼济法事分为十七节：启白叙意；烧香供养；礼请上圣；悬幡献衣；施食施财；儒释兼济；祸福浅深；居则致其敬；养则致其乐；病则致其忧；丧则致其哀；祭则致其严；化风远被；行孝感验；普劝大众；礼佛忏悔；坛外放生。且第一、启白叙意
比丘众等，伏闻瞿昙设教，实指乎心；孔圣立言，唯存於孝。心乃万缘之祖，孝为百行之先。非心无以了万缘，离孝孰能敦百行？故庞老心空而及第，曾参孝感以成名。圭峰标儒释兼济之科，慈觉立真俗混融之论。若欲立身行道，何如设供报恩？营办珍馐，将酬厚德。比丘众等谨与会主(某)，稽首和南，志诚仰告报恩会上诸佛菩萨、三界四府万灵、十方满空贤圣。
今当第二时中，欲陞宝座，演说世谛法门，伏冀圣慈密垂加护，庶使法音周遍，显正摧邪；使末法人，俱遵孝行。慈愍故，悲愍故，大慈悲愍故。
惟愿慈悲常摄受
第二、烧香供养
上来叙意已竟，今当烧香供养。谨按《陀罗尼集经》云：佛言：善男子手执香炉烧香供养，为其七世父母、现存父母着一丸香，普为六道着一丸香，又为自身着一丸香，又为一切病苦众生着一丸香，如法供养释迦文佛，运心周遍。诸众生处，香云遍至，满十方界，称扬三宝，遍至六道，满众生愿。病苦众生香云入体，除去一切种种病苦。今请会主烧香，一一注想。
众等志诚心，同诵烧香偈：
戒定慧解知见香，遍十方刹常芬馥。
愿此香云亦如是，回作自他五分身。
(加持烧香真言)
第三、礼请上圣
大众志诚心，同诵叹佛偈：
敬礼金色相，面净如满月。敬礼智无比，离垢三界尊。
发净光润泽，顶高如须弥。观者无厌足，眉间白毫相。
为众宣微妙，度脱无量众，我赞功德聚，无垢清净福。
信礼大孝释迦佛　(宣疏)
凡情上达大圆镜
(加持诸佛愿智真言　（至）礼拜真言　炷香)
礼拜能除我慢障，礼拜能感尊贵身，礼拜能灭七支僭，礼拜能生三业善。今当礼请报恩会上诸佛菩萨光降道场，受请供养。
诚心仰请报恩会上，此法会中，二时礼请
清净法身毗卢遮那佛
圆满报身卢舍那佛
三类化身释迦文佛
十方三世一切诸佛
伏愿慈悲怜悯，俯垂道场，为我报恩，作大利益。
诚心仰请报恩会上，此法会中，二时礼请
文殊普贤二大菩萨
观音势至二大菩萨
药王药上二大菩萨
诸尊菩萨摩诃萨众
伏愿　(同前)
诚心仰请报恩会上，此法会中，二时礼请
阿难目连二尊者
辟支伽阿罗汉众
圭峰禅师
慈觉禅师
明教大师
报恩海会一切圣贤
伏愿　(同前)
上来礼请报恩海会诸佛菩萨、十方圣贤，已沐云临道场。伏愿天眼遥见，慧耳遥闻，他心遥知，神通遥鉴，以大悲力，启无缘慈，怜悯有情，哀受我请，慈悲护念，降临道场，证盟此斋，充遍法界。愿此善力，广大无边，犹若虚空，具诸功德。
奉请已，一心皈命礼常住三宝。
莲花捧足降临来
(加持献花宝座真言)
第四、悬幡献衣
《释氏会要》说：造幡如人身形，以表翻恶向善，翻邪向正。别而言之，有三意尔：一者欲令己身常住三宝前故，二者欲令策心不退转故，三者欲表自心能皈向故。
昔阿育王造金幡千二百首悬诸刹土，遂延寿二十五年，故名续命神幡。又优波迦多於过去世作一长幡悬毗婆尸佛塔上，缘是功德，九十一劫不堕恶道，天上人间常有大幡覆之。今建斋会主(某)奉为父母献新净幡，愿此功德，亦复如是。
赵秦晋太始五年七月初三日夜半忽死，再苏自言：阴司令我按行诸狱，至一狱中自见父母及二弟，又见二人齎文书来敕狱吏言：有三人家奉佛悬幡，救解生时过犯。出就福舍，即见大殿庄严极胜，有佛於中踞师子座，顶有日光，泰山府君来为作礼。吏人告泰山曰：佛是天上天下度人之师，今欲普度此恶道人，皆令出离。时有百万九千人一时得出，地狱遂空。此乃造幡功德，能福於冥路耳。今设斋会主(某)奉为过现父母献新净幡，愿此功德，亦复如是。
南无持幡盖菩萨
(加持献幡真言)
献衣功德
衣供养诸佛菩萨
佛佛相传，鸡足山中，捧持不倦；祖祖密付，大庾岭上，提起便休。忍辱正好为衣，惭耻亦能被体。须信理由事显，道要人弘。虑众生悭习之未除，冀会主施心之大展。道存目击，事要深思。故经云：昔有国王行至旷泽，饥渴疲极，有一女人悉能与之。王见女子裸形无衣，即时付与。衣才被体，自有火焚。如是至三，终不能得。王问其故。女子言：由我往昔悭吝衣故，今受此报。若王想念者，作衣施佛及僧，我即得之。王受其言，作衣布施。时彼女子持着新衣，自鬼道中生於天上。会主(某)施新净衣，愿圣慈悲，俯垂摄受。
衣供养菩萨
(加持献衣真言)
献食供养
禅悦食菩萨
长养法身，须凭禅悦；支援慧命，必假资粮。王舍城中，时节因缘已至；毗耶城里，饭食想念难除。陆绩怀橘而奉亲之事弥彰，目连饷饭而救母之心愈切。然考叔不食，为化庄公；维摩托来，莫非香积。休问何时消化，要明来处自然。故《贤愚经》云：有大长者初生一男，面貌端严，福慧绝伦。既生数日，问父母言：世尊在否？舍利弗、阿难等悉为在否？父母答言：悉皆现在。又言：唯愿二亲为我请佛及比丘僧。父母告言：当须供具，非猝可办。儿曰：但扫堂舍，庄严床席，施三高座，百味饭食自然而至。又我先身之母今犹存在，为我请之。父母随语，一一依之。三高座者，一为如来，二为本生，三为今生父母。佛与众僧既入其舍，次第坐定，甘膳美味，自然丰足。佛为说法，父及二母、合室眷属闻法欢喜，尽得初果。又经云：施三种人，果报无尽。一者病人，二者父母，三者如来。今会主(某)奉为(某)谨办斋食，上献圣贤，伏冀慈悲，俯垂摄受。
禅悦食菩萨摩诃萨
(加持献食真言)
施财功德
财供养菩萨
报本奉亲，儒释皆能孝也；博施济众，尧舜其犹病诸？欲父母之福果大臻，唯佛法之福田最胜。慈童女上献两镪、四镪八镪，给孤独善了下财、中财上财。非唯玉女承颜，直得大千无侣。要保金钱满藏，好看贫女卖薪。经云：有一长者初生一男，其手握拳，披而视之，有二金钱。父母取之，复生如故。如是勤取，金钱满藏。阿难白佛：此人何因得如是手？佛言：此人宿世乏於财宝，常於野泽取薪卖之。得两文钱，即以奉施。佛愍此人，即为受之。因施财故，九十亿劫常把金钱，无有穷尽。又佛告广博仙人言：复有五种无上之施。何者为五？一者施於如来，其施无上；二者施於众僧，其施无上；三者施说法者，其施无上；四者施於父，其施无上；五者施母，其施无上。今会主(某)奉为佛、法、僧、父、母办五分财，专诚奉献，伏愿慈悲，俯垂摄受。
财供养菩萨摩诃萨
(加持普供养真言)
众等志诚，如法应和：
若人狭劣者，虽多行布施，受者不清净，故今果报少。
若行慧施时，福田虽不净，能生广大心，果报亦不净。
随心所愿皆圆满
是诸众等人各胡跪，严持香花，如法供养。
(加持五供养真言)
普供养菩萨摩诃萨　(止)
第二时陞座
(加持楞严字母真言)
儒释兼济仪当演
比丘(某)等伏闻圭峰禅师云：「始乎混沌，塞乎天地，通人神贯贵贱，儒释皆宗之，其唯孝道矣。」《孝经》云：先王有至德要道。《戒经》云：孝顺至道之法。设教虽殊，至道一也。始自天子，至於庶人。家国相传，各立宗庙。虽五孝之用各别，而百行之原不殊。此则儒宗所明之孝也。舍那如来初成正觉，顿说华严大经。菩萨大戒，戒虽万行，以孝为宗。此则释宗所明之孝也。儒则爱护发肤，扬名後代，致乐春不出，曾子开衾。释则祝发坏衣，法资现世，故难陀通信，净藏回邪。此明二宗侍养之异也。儒则棺椁宅兆，安墓留形；释则念诵追斋，荐其去识。此明二宗居丧之异也。儒则内斋外定，想其音容；释则设供讲经，资其业报。此明二宗斋忌之异也。儒则四时煞命，春夏秋冬；释则三节放生，施戒盆会。此明二宗祭享之异也。儒则条越五刑，犯当五摘而恩赦不该；释则名标七逆，戒出七遮而阿鼻定入。此明二宗不孝之罪异也。儒则旌表门闾，上天之报；释则莹明戒德，净土之因。此明二宗行孝之福异也。略明数义，余可较量。然先王立於祭法者，令孝子敬事於神灵也。神灵者，即父母之识性也。是知形有生灭，性非生灭。既形灭而神不灭，岂厚形而薄神哉？又杀命而祭神者，非圣人之本意也。何以知其然耶？《礼》曰：「父母既殁，必求仁者之粟以祀之。」《孟子》云：「见其生不忍见其死，闻其声不忍食其肉。故君子远庖厨也。」《诗》云：「恺悌君子，求福不回。」且福之大者，莫大放生。是释梵之本因，实天地之大德。今杀彼祭此，岂近仁心？是为可忍，孰不可忍？虽云祈福，福，实是立雠。自徇虚名，殃於神识。经云：昔有贤者奉法精进，得病奄亡，妻子哀恋，火葬收骨，安葬已讫，月旦晦朔，烹杀生命，上塚号哭。亡者戒德，终乃生天。天眼遥见，愍而笑之。变作小儿於边牧牛，牛便卒死，儿即号哭，割草着前，晓谕令食，如此终日。众人怪笑，共往语言：「牛死号哭，牛岂知乎？汝愚痴也。」小儿曰：「我不愚也。牛死常在，犹可有望。汝父已死，设百种食，共向号哭，燋骨岂知？吾本汝父，蒙佛生天，见子愚痴，故来启导。欲得如我，宜当进道。」忽然不见。妻子奉教，同时生天。以理推之，难凭血祭。若父母生於鬼趣当设祭者，岂不闻「黍稷非馨，苹蘩可荐。应知礿祭，胜於杀牛。况鬼神等差，岂皆受飨？」夫应孝子之恳诚，救二亲之苦厄，酬昊天之罔极，唯释氏之教焉。遂乃搜索圣贤之教，虔求报答之方。得此法门，实为妙行。冀诸闻听，勉力修行，庶几点化背恩人，尽使回心酬罔极。
儒释皆宗道贯通，星分爪剖赖圭峰。放生作福恩堪报，改祭为斋善可从。
施戒更当资福业，岁时休但想音容。先王古佛相弘济，类我螟蛉可指踪。
大孝释迦牟尼佛
祸福浅深仪当演
《说文》曰：父者，矩也；母者，收也。矩也者，轨则之谓也。授之以性，成之以形，传之以义方，教之以《诗》《礼》，故曰：有父以瞻也。收也者，涵育之谓也。十月怀躭，三年乳哺，忧劳尽力，憔悴甘心，故曰：有母以依也。父母之恩，卒难可纪。然则顺之则福至，逆之则祸生。祸福之门，皆因於我。故经云：慈童长者其父丧後，财贿用尽，役力卖薪，因得两钱奉养於母。次得四钱，及八钱、十六钱，亦奉於母，孝心转胜。众人语云：「汝父在日，入海采宝。」後归问母，母同前说。遂禀其母，欲作父业。母戏许之，子便辞母。母曰：「我有一子，当待我死，何由可放？」子曰：「以信立身，许我已定。」母即以手牵挽发髻，子便绝发而去。既入大海，多获珍宝。於时一夜大风卒起，众商既失，遥见一城绀琉璃色，饥渴奔投。有四玉女擎如意珠，作娼伎乐，而共来迎。四万岁中受大快乐，自然生厌，又欲前去。至颇璃城，有八玉女，受八万岁。又至白银城，十六玉女，受十六万岁。又至黄金城，三十二玉女，受三十二万岁。准前舍之，但当前行。近见铁城，心中疑怪，遂入铁城，见有一人头戴火轮，舍置头上，即便出去。慈童问言：「何时得免火轮之苦？」答言：「世间有人，作其罪福，一如汝者。由汝先於阎浮提内日以两钱奉母，故得琉璃城四万岁受乐。由奉四钱、八钱、十六钱，故得八万、十六万、三十二万岁受乐。末後背母恩，绝发而去，故得受此火轮之苦。有人如汝作此罪福，方可代汝，汝可得脱。」因即问言：「此有罪人如我类否？」答言：「其数百千。」慈童闻已，便发愿言：「所有罪苦并集我身。」念已，火轮即时堕地。佛告比丘：「时慈童者，我身是也。比丘当知於父母所，少作不善，获大苦报；少作供养，获福无量。当作是学，应尽心孝顺父母者也。」故《孝行录》云：行孝之人有十种功德，不孝之人有十种过患。且十种功德者：一者父母欢喜；二者众人乐见；三者诸圣加护；四者州县推举；五者官赐粟帛；六者朝廷奖誉；七者旌表门闾；八者往生净土；九者常值诸佛；十者成等正觉。十种过患者：一者父母忧愁；二者人不喜见；三者多遭霹雳；四者或陷王法；五者死入地狱；六者出为饿鬼；七者为枭獍蝮蠍；八者遗弃小儿；九者为孤贫独老；十者永沈苦海。此数者罪福如前，浅深有别，远害就利，可不孝乎？然上根者率性而孝，中根者循礼而孝，下根者畏刑而孝。畏刑则循礼，循礼则率性，此古人立法之本意也。向下摘取《孝经》五句之文，以辨三教生前殁後奉亲之道。切希会众决意行持，乾枯业海之波澜，成就圣人之德业。
卖薪行孝见慈童，顺逆皆由一念中。玉女承颜花报谢，火轮堕地业因空。
经标十种排功过，道被三根品异同。火急修行勤奉养，背恩何日出樊笼？
大孝释迦牟尼佛
(加持释迦佛真言　拔除罪障真言　歌赞)
居则致其敬仪当演
居而能敬，则容止可观，尊卑有分。如不能敬，虽群会屯聚，犬马何别？是以古人有色难之诫，孝子怀知敬之心。定省如期，温清不懈。侍坐则衣冠济济，承颜则言貌温温。纵斑衣彩戏则尤怀谨恪之心，任银屏隔坐而岂无战悦之色？诚非伪行，性出天资。故经云：菩萨慈孝於父母者，性存报恩，恭敬承事，远恶就善，随时供给。夙兴夜寐，瞻父母意，无事不办；所得教训，未曾遗失。心所修行，常自观察。当办何事，所闻教诲，寻即知之。常怀欢喜，一心爱敬。尽知父母之心，常念报恩之事。又佛告舍利弗言：复有专修义利，谓於身命无所顾惜，於觉分法有所希望，妙菩提心以为前导，而於父母专修供养。曲躬合掌，谦下问讯；迎送给事，并和顺业。是则名为专修义利。又佛告给孤独言：孝养父母，出辞还返，不失颜色；晨定暮省，小心翼翼。念二亲恩，而无穷极。道经云：元始天尊告上智仙人言：若或有人能为父母，当以降生之日默念二亲生我之恩，精勤斋戒，广修众善，以报劬劳。《孝行录》云：孝子目无异观，耳无异听。怡声下气，叉手正容。痒不敢搔，寒不敢袭。问然後对，时然後语。言不争先，事不专决。不命之坐不敢坐，不谓之去不敢去。所居必有常，所习必有业。恶言不出於口，忿言不反於身。父母之过不外扬，妻妾之言不专用。一举足不敢忘父母，一出言不敢忘父母。斯可谓之敬矣！咄嗟我辈，有亲而不能敬，出入不告，用度不常。狭侮尊亲，交结群小，躭荒酒色，较量是非。父母忍之则恃气虚憍，父母责之则反睛怒目。甚者至於违礼越禁，败业破家。根其原由，是皆不能敬其居也。仰观如来之教，岂不愧哉！盖如来是三界之至尊，常有天人侍卫，故屈慈父，而反拜之。王欲拜时，如来举身，高七多罗树。且受其拜者，道在子也；不正受者，表致敬也。故圭峰云：「居则致其敬者，儒则别於犬马，释则举身七多。」而世人只知子敬其父，而不知父敬其子。故当知，情可泯而行不可亏，恩可微而道不可屈。
敬事双亲问起居，归宁色养日无亏。晨昏定省看承我，冬夏温凉点检渠。
泣竹冬月天生笋，扣冰渊跃雪天鱼。踊身高七多罗树，方信如来道有余。
大孝释迦牟尼佛
养则致其乐仪当演
亲能养我，我不能养亲，则背恩也。若能不背於养，则乐在其中矣。孝子当念十月怀躭，三年乳哺，推乾就湿，咽苦吐甘。至於成人，委之以家门，训之以《诗》《礼》。盖孟母有三迁之教，柳亲有和胆之勤。此皆亲能养我也。我既成立，义当养之。历观古人，屈指可数。如负米之子路，怀橘之陆绩。老莱戏彩，潘岳捧舆，朱隽贩缯，江革佣力。或尊荣於富贵，或卑下於贫贱，是其能养均矣。故佛告郁伽长者言：在家菩萨积聚财宝，非不如法，平直正求，不逼切他。如法得对，起无常想。悉舍无吝，给事父母。又经云：是诸众生尊重供养於父母者，是人常有梵释护世之所扶持，能令居家安隐丰乐，如是现世果报珍宝，皆因供养父母而得。又於来世生在人中，或复当来得生天上。何有智者闻是法音，於父母所不勤供养？又佛告给孤独言：财有三种：一曰下财，谓能积聚，不孝父母，不奉圣人，不好布施，不达悉空故；二曰中财，谓孝顺父母，又施他人，但不信死後更生，不肯布施修後世福故；三曰上财，能以衣食孝顺父母，奉敬先圣，布施无乏，使成道德，独步无侣故。《僧祗律》云：父母不信三宝，即少供给；若信三宝，理宜恣与。此明出家之士奉为父母。《增益经》云：父母与一生补处菩萨等，故应承事供养。道经云：若或有人能为父母多修斋供，广造真经，读诵受持，教人遵奉，当知是人及於父母，承此果报，即得长生，给养自然，心灵快乐。《孝行录》云：且如天降黄金，林生紫笋，并非常道，不若治生。或市井经营，或田畴布种，或日求升合，或富有家资，应思俭则有余，勤则不匮。操持上味，奉给双亲。下品蔬食，自供口腹。又为修治寝室，开豁轩窗，热则通风，寒则贮火。或捶背而理发，或设浴而授衣。又宜选买紬绵，多藏罗绮。不厌盈箱之奉，况当衣帛之年。夏则薄凉，冬则轻暖。裁缝既毕，奉献尊亲。至如嘉果茗茶，亦合常时奉养。果能如是，乐莫大焉。恐或悖逆凶顽，荒淫无度，朝昏不顾，甘旨全无，致使爷娘悲愁哽噎。甚者穿花踏柳，走马斗鸡。一己浮游，二亲饥馁。根其原由，是皆不能乐其养也。谛观如来昔为太子割肉奉养父母者，岂不愧哉？得道之後，又以其道谕於父母，亦非世人所能及也。故圭峰云：「养则致其乐者，儒则怡声下气，温清定省，故有扇枕温席之流；释则节量信毁，分减衣钵，故有割肉充饥之类。」古规有在，善法宜遵。月亏却许重圆，亲老无由再复。
养须致乐善看承，和意怡颜侍寝兴。捧檄经年伸悦怿，戏斑终日笑凭陵。
陆郎甘旨忻怀橘，朱隽宁亲喜贩缯。争似如来全道力，净居忉利等闲昇。
大孝释迦牟尼佛
(加持护命善门真言)
病则致其忧仪当演
亲病子亦病，亲安子亦安，亲之身即子之身也。父母有病，痛彻子身，如此相知，岂不忧也？汉文帝口尝汤药，庾沙弥身试艾针。蔡顺尝吐，士岩吮痈。肩舆奉亲，设拜求药。十旬不解带，七旬不寝寐。或卖身破产，或祷鬼祈神。灯点长明，幡悬续命。古人於此，亲病怀忧。故目连白佛言：世尊，若未来世一切佛弟子，救度现世父母，可为尔否？佛言：我正欲说，汝今复问。善男子，若比丘、比丘尼、国王、太子、大臣、宰相、三公、百官、万民、庶人行慈孝者，皆先为所生现在父母，以百味饭食施十方自恣僧，愿我父母，寿命百年。又《药师本愿经》云：佛告阿难：若帝后妃主、储君王子、大臣辅相、中宫彩女、百官黎庶为病所苦，及余厄难，亦应造立神幡，燃灯续明，放诸生命，散杂色花，烧众名香，病得除愈，众难解脱。道经云：或因父母疾病缠绵，建立道场，修崇道法，其病即愈，平复如常；或因父母险厄囚系，恶鬼害身，虫兽为妖，梦寐惊恐，但能恭洁念道修斋，退殄灾殃，消除魔鬼。《孝行录》云：忽尔双亲有疾，犹如万箭攒心。自代无门，宜求诸圣。又念业通三世，病起多端，理宜色不满容，行不正履。怒而不笃，言而不闻。晓夕忧勤，左右扶策。衣不解带，药必先尝。净洗唾壶，躬安浊器。纵逢瞋怒，不退精勤。或於塔寺祈祷，或仗僧徒忏悔，感蒙圣力，冀得亲安。所以文王一饭，武王亦一饭；母氏不食，符表亦不食，良可鉴矣！其或略无垂顾，纵任沈疴，荏苒因循，遂致离别。考之藏教，谓之横死。既为人子，安能忍哉？根其原由，是皆不能忧其病也。观夫忍辱太子，敲骨出髓治父王病者，岂不愧哉？圭峰云：「病则致其忧者，儒则武王不脱冠带，文王先尝汤药；释则太子以身为药，高僧以身为誓。」而世人以草木金石之药疗病，是为极矣，而不知以头目髓脑之药治病癒胜。又如来能以法药治其心病，必置父母於无患之地，究竟常乐矣！然众生身病不少，谁知心病尤多。身心之病能除，佛法始知玄妙。
亲病当知子负忧，求医问药莫知休。卖身破产终无吝，设拜肩舆不用羞。
代死要为潜耀辈，吮痈当作士岩俦。更能仰叩真慈父，天理争教疾弗瘳。
丧则致其哀仪当演
身之丧，不如心之丧。身之丧止於三年，心之丧永劫在念。故如来报亲於累劫，大悲发愿於前生。况我凡夫，敢忘丧制？孝子当念父母初生我时，忧惧万端。我临父母之丧，宁不哀恸？遍观上古，谁不悲哀？所以曾参七日不餐，王延三年泣血；守真哀毁骨立，樊宏病不自支；颜乌助土成坟，董永贷钱助葬；许孜悲号而鸟兽翔集，王褒泣血而树色惨凄；方储感白兔之祥，蔡邕有连理之瑞；梁武帝践霜雪而伤叹，陆士衡痛慈景之先违。伟哉真哀！壮哉古哲！如婆罗门女，福德深厚，诸天钦仰；为母死亡，哀号之甚，礼觉华定自在王如来以资冥福。忽闻空中有声报曰：「圣女勿致悲泣，我今示汝母之去处。」女曰：「是何神德？宽我忧虑。」空中再报曰：「我是汝所瞻礼者觉华定自在王如来。见汝忆母倍於常情众生之分，故来告汝。」又波斯匿王为太后崩，泣不自胜，挥泪而言：「世尊，太后无常，年在期颐。无少壮力，夙夜孝养，未曾违忘。命可赎者，尽当持赎。若以金银城郭，若以人民可以赎者，尽当持赎。」佛言：「大王当知，有四大恐畏，无能避者。云何为四？老为大恐畏，肌肉消尽；病为大恐畏，无强健志；死为大恐畏，尽无有寿；恩爱别离为大恐畏，哀号迷闷。此四者，不可以刀杖避。」即说偈言：
一切人归死，无有不死者。随行种祸福，自获善恶业。
地狱为恶行，善者必生天。明慧能分别，唯福能遏祸。
又《孝论》云：法云在母之忧，哀号殊甚，饮食不入口累日；慧约之父母垂死，皆号泣不能自存。然佛教略彼丧制，哭泣者盖欲泯爱恶而趣清净也。苟爱恶之心未息，尚留於物，临丧而弗哀，亦人之安忍也？律曰：不展哀苦者，亦道俗之同耻也。堪嗟末俗，忽略所生，棺椁不施，衣衾不举。闻乐而乐，临丧弗哀。根其原由，是皆不能哀其丧也。谛观释迦亲自舁棺，人天为之哭泣，目连见母不食，哀号声震三千者，岂不愧哉？圭峰云：「丧则致其哀者，儒则武丁不言，子臯泣血；释则目连大叫，调御舁棺。」然世人能擗踊哭泣，哀以送之，终不知父母精神之所往。我佛了知父母俱在天宫受生，或破烟然，或登实际。众若未明天眼，不睹慈颜也。须当克苦修行，免使历生辜负。
临丧孝子具真哀，擗踊号咷五内摧。呕血数升悲在膂，忘餐七日泪横腮。
目连大叫真贤者，调御舁棺信善哉。不向真乘消爱见，从前感动总痴孩。
大孝释迦牟尼佛
(加持花聚陀罗尼真言)
祭则致其严仪当演
祭而不严，如不祭。能严於祭，君子向之。佛法未来，三代谨严於祭；佛法既至，理宜改祭为斋。斋祭虽同，损益有异。盖祭具牲醴，斋献苹蘩。存殁有因，祸福相倚。故有扣冰鱼跃，泣竹笋生。涧溪沼沚之毛，苹蘩蕴藻之菜，筐筥錡釜之器，潢污行潦之水。可以荐於鬼神，可以馐於王公。又云：东邻杀牛，不如西邻之礿祭。此乃古人祭之严者也。经云：饿鬼好人，各具五百。而饿鬼家子孙歌舞，好人家子孙啼哭。或问世尊：何尔如是耶？佛言：饿鬼家子孙为其作福，当得解脱，故乃歌舞；好人家子孙为其杀害，将受大苦，故乃啼哭。《地藏本愿经》云：大辩长者白地藏言：南阎浮提众生命终之後，眷属大小，为修功德，乃至设斋造众善因，是命终人，得解脱否？答言：若有善男子、善女人命终之後，眷属骨肉为修营斋，及营斋之次，米泔菜叶，不弃於地。乃至诸食，未献佛僧，勿得先食。如有违食及不精勤，是命终人，了不得力。若能精勤，七分之中，亡者获一。六分功德，生者自利。道经云：若复有人，或为亡者七七修斋，转诵灵文，以资魂识，不历涂毒，便得生天。《孝德传》说：孟宗母丧，毁瘠致病。母性嗜笋，宗欲以笋祭，即入竹园，哀告天地，乃得以祭。伤嗟末法，宗庙堕颓，礼法崩坏，衣冠不具，斋祭不严。根其原由，是皆不能严其祭也。谛观如来示目连以方便，令设盆供脱母氏一切饿鬼之苦者，岂不羞哉？圭峰云：「祭则致其严者，儒则孟宗荐笋，释则目连饷饭。」故《梁武忏》云：为亡人作福，如饷远人。若人生天，增益功德；若在三途八难，速令解脱。盖人之精神，历变化，亘古今，终不灭也。如火之在薪，薪虽尽而火曷尝烬乎？但恐其善恶之习浅深不同，或昇或坠，亦自别耳。正好以慧为炬，以慈为舟，冀不滞於昏衢，得永超於苦海。
当思祭则致其严，礿禘蒸尝礼法兼。明法唯忻陈簠簋，克诚配享奉虀盐。
休将大辩斋蔬弃，须信青提钵饭甜。人哭鬼歌无用怪，来昆善恶佛能占。
大孝释迦牟尼佛
化风远被仪当演
天下之有为者，莫盛於生也。吾资父母以生，故先於父母者也。孝子当念：身从何来？从父母来。父从何来？从祖父母来。母从何来？从外祖父母来。又念伯父、叔父、舅氏之属，皆父之类也；伯母、叔母、姑姨之属，皆母之类也。推父母甘旨之心，则无不供承；推父母教令之心，则无不随顺；推父母医药之心，则无不看侍；推父母修行之心，则无不劝助。虽礼有先後，事有通扃，而爱敬之心，皆如父母。乃至兄弟姊妹，甥侄子孙，皆父母之支派也；执劳运力仆妾之属，皆父母之使令也。虽尊卑贵贱有殊，而爱敬之心则一，故得上下欢心以事父母。古有聚族数百口，同居数百年，岂有他哉？皆爱敬父母而及於宗族故也。所以邵兴荣八世共住，封延伯三世同财。至如尺布共之，积年合爨，牛马相乳，鸦鹊同巢，此数者，皆由内和故能外感，又乃自爱其亲，施及一切者。如彼男子在家，女子在室，上有慈父，下有慈母，劝以全功专修孝行，此孝之根本也。次又劝彼为孙者孝於祖父母，为外孙者孝於外祖父母，为养子者孝於所养父母，为妇者孝於舅姑，为婿者孝於妻之父母，为仆妾者孝於主人，此孝之枝叶也。然皆不忘养育之恩，一一孝於本生父母，如枝叶不离本根也。此则孝无不在而父母为宗。若以此为宗，则无施不可。若孝子之事君也，以孝道养君之心则为师臣，以孝行行君之法则为大臣，敬君而君亦敬其宗庙社稷则为社稷之臣，爱君而君亦爱其黎民百姓则为天下之臣，推色难之心则为良臣，推几谏之心则为直臣。皆移忠之道也。是故四海之内皆孝子，四海之内皆忠臣。若孝子之临民也，以孝道感民之心则不言而化，以孝行为民之法则不令而威。敬其民而不敢慢，则民亦敬之如父；爱其民而不敢伤，而民亦爱之如母。推事父母之善巧，则可使为能吏；推事父母之谨畏，则可使为循吏。治一国则一国之人孝，治一乡则一乡之人孝。伤夫！人皆有亲，而鲜能养；人皆有子，而鲜能孝。若有孝子能养其亲，则闻其名者无不赞叹，见其面者无不瞻仰，观其行者无不诚服，仰其风者无不教化。亦能振天地，感鬼神。则鬼神匡扶，天地覆载，自然祸乱不作，灾害不生，五福聚於双亲，百顺流於九族，风雨调顺，国家安宁者也。所谓头头俱挺露，物物尽瞻依。
淳风远被化浇漓，本固须知叶不衰。三世同财财愈盛，积年合爨爨常炊。
马牛相乳和如此，鸦鹊同巢义可知。祸乱不生灾害殄，君臣父子太平时。
大孝释迦牟尼佛
(加持庄严王陀罗尼真言　歌赞)
孝行感验仪当演
圣人之道，以善为用；圣人之善，以孝为端。为善而不先其端，无善也；为道而不存其用，无道也。用所以验道也，端所以行善也。行善而未见行乎父母，能溥善乎？验道而不见验乎父母，能为道乎？故知龙吟云起，虎啸风生，孝越常伦，自然感应。特标祥瑞，警策人间。不孝者自格其非，行孝者愈坚其志。今当标举，各冀称扬。大舜微时，父母使浚井，从而掩之，出於东家井中。盖大孝之力能尔，故神龙所护也。郭巨掘地，得黄金一釜，上有文曰：「天赐孝子郭巨，官不得夺，人不得取。」刘殷夜梦西篱下有粟，掘之得百石，名曰：「七年粟，赐孝子刘殷。」食七年方尽。宋思礼母病思泉，以大旱，泉水皆涸。思礼祷之，泉忽涌於庭下，日不乏汲。姜诗母好饮江水，诗因取水，被溺而死。後泉涌於舍傍，味如江水。徐积事母至孝，虽赴试省围，亦须迎侍。登第，还家奉养，不求仕进。後朝廷闻其孝，就命常为本州教授，以从其志。滕昙恭年五岁，母患热，思寒瓜，土俗所不产。昙恭衔悲哀切。俄有一沙门曰：「我有两瓜，分一相遗。」还以与母。寻访沙门，莫知所在。赵符制名君锡，父老肌重，上下马难，人莫能於扶持。每朝会请谒，君锡侍行，则父体轻健。人以为孝感。蔡顺拾椹，赤黑二器盛之。赤眉贼见而问之。顺曰：「黑者奉母，赤者自食。」贼知其孝，乃遗米而去。徐州有孝妇，以二器盛菜。有老人问其故。妇曰：「美菜供姑，恶菜与子。」老人曰：「岗南有菜，可以取之。」妇至岗南，见菜生满地。古翂父为吏所陷，罪当大辟。翂乃登闻鼓，求代父死。武帝异之，乃宥其父。许坦年十岁，随父入山采药。父为猛兽所搏，坦即号叫，以杖击之，兽走父全。太宗谓侍臣曰：「坦虽幼童，能致命救亲，深可嘉尚。」乃授文林郎。张元其祖丧目失明，元请僧诵《药师经》。行道七日，夜梦人曰：「三日後祖目必差。」已而果然。解叔谦母有疾，遂向夜於庭中稽颡祈祷，闻空中语曰：「此病得丁公藤乃差。」求服之果愈。郑潜耀母寝疾，刺血为书，请於诸神，乞以身代。火尽而「神许」二字独不化，翌日母愈。杨炎一门，三世以孝行称，至门树六阙，古所未有。王少玄父仕於郡西，隋末为乱兵所害。後欲求骨以葬。时白骨满野，无由可辨，乃刺血渗之，旬日竟获父骨。何琦丧母泣血，停柩在殡，为邻火所逼。烟焰已及，乃匍匐抚棺号哭。俄而风止火息。颜乌至孝，父亡，负土为坟。群鸟衔土以助之，口中血出。遂名其县为「伤鸟县」。宗乘父丧，躬自负土作坟，不久而成。坟土自高五尺，松竹自生。吴隐之执丧过礼，家贫，无人助哭。每哭之时，常有双鹤鸣叫也。夏方遭疫疠，父母等死者十三人。方年十四，夜则号哭，昼则负土。葬毕，庐於墓侧。乌鸟猛兽，驯遶其侧。王褒葬其父，庐於墓傍，墓前有数栢树。褒涕泣所着之树，树色惨悴，与余树不同。梁文正父母俱卒，文正恨不获终养，乃穿圹为门，蹬道出入。晨夕洒扫其中，结庐墓侧。自是不言三十年。其後有甘露降於茔树之前，白兔驯遶。乡人以为孝感所致。元德秀丧母，哀甚，刺血绘佛之像，书佛之经，而史氏称之。李观居父之忧，刺血写《金刚般若》，遽有奇香发其舍，郁然连日，及之其邻。释道丕，母许氏，初生如天童子。其父殁於王事，丕遂出家。年二十，往霍邑立草庵，鸠工聚集白骨，昼夜诵经，祝曰：「我今志为人子，岂无灵验者乎？」未数日，果有髑髅跃出于前，丕遂抱持归华阴。是夜母梦夫归，明晨骨至。亦可谓全孝也。释宗颐，母陈氏，师出家後，常劝母持菩萨戒，注想弥陀。又令剪发为出家僧。於未终时，梦见尼僧十余辈相召。母梦觉以告师。师曰：「此乃往生之祥也。」言已，母色变白。至临终时，精神爽利，倍於常日，合掌向西端坐，於念佛中忽然坐灭。此亦全孝者也。如近世孝感者，今大丞相虞公有减臣之筭，增父之年，事章达於上。帝嘉其纯孝，遂着名於辅相籍中。乃邛南刘浩然拜章之验，士大夫以此敬之。
孝感如前验颇详，神明造物卫行藏。白鸠标瑞栖其宇，芝草呈祥挺在堂。
陈氏梦尼生净土，李公刺血发天香。隆兴丞相心词妙，天下人心好忖量。
大孝释迦牟尼佛
普劝大众仪当演
经题
比丘(某)谨白大众：父母者，形生之本，人道之恩。先圣後圣，成道树教，未始不先於父母者也。若父母在堂，如佛住世，应起难遭之想，当生孝养之心。此则居则致其敬，养则致其乐也。若父母即世，如佛入灭，应起报恩之想，常生拔苦之心。此则丧则致其哀，祭则致其严也。能如是者，则孝子之事亲终矣。历观自古，谁不尊崇？是知父母之恩，既比昊天之德，涓尘之孝，愿酬河海之亲。凯风念吹棘之心，南陔有采兰之咏。况乎花卉有重开之日，蟾蜍见复满之期。惟有双亲，无多岁月。所以为臣者念报刘之日短，为儿者乐事亲之日多。庄生有过隙之言，孔圣动逝波之叹。故圭峰禅师通明二宗教典，设教虽异，事亲则同。上来一一叙陈，大意笃於行孝。然行孝者，即报恩也；报恩者，即度脱也。欲度脱者，於此三事当须了知。一者了知亲有远近，二者了知恩有重轻，三者了知报有分全。且亲有远近者，远即多生父母，近即今生父母。恩轻重者，今生父母恩德最重，多生父母渐渐轻耳。报有分全者，但能侍养一生，名之为分；必能度脱多生，名之为全。又儒教所宗，偏重於父；谓人以形质为本，传体相续，故取姓於父。但数父祖以上，乃为七世。释教所宗，偏重於母；谓人以性识为本，形质是性识所依，母是子身寄托之处，故依母而生。却推此身以前，乃为多生。今此道场论行孝者，等而非偏；论报恩者，全而非分。故一切诸佛成道之时，多生父母皆相会遇，闻法获益。又佛告诸天言：父母生子，多有所益，要当报恩。过去诸佛所生父母，先取涅盘，皆自供养。将来诸佛，亦复如是。只如沙弥罗比丘，年始八岁入山修道，证阿罗汉果。以宿命通，自知一神为五母作子。自云：我为第一母作子时，我死之後，母见邻儿出入行步，便念「我子在时，亦当行步」，是以悲泣；我为第二母作子时，天命夭折，母见乳儿便念乳我，亦复悲泣；我为第三母作子时，十岁复死，我母饭时，不得俱食，亦复悲泣；我为第四母作子时，薄命先死，母见邻儿因媒娶妇，悲念我故，亦复悲泣；我为第五母作子时，年始七岁，辞家学道，我母追念，亦复悲泣。我见五母共会而泣。我一魂神，展转作子，使令五母啼哭发狂。是故当知，得宿命通，能知五母。又复推徵前世父母，安可较量？但学如来修出世因，成等正觉，如上父母方得度也。若不尔者，但务立身行道，扬名後世，实於父母无少利益。故石壁钞主云：生前养育，犹少益於尊亲；殁後蒸尝，殊不利於冥路。但得扬虚名於後世，徒负恩於生前。若其亲在三途，不减分毫之苦。想兹远近，虚事劬劳，由是迟回，故不为也。伏望大众深明此理，印定自心。直须舍短从长，切勿务华去实。
君看五母哭弥罗，忧海无风强起波。定果色堕痴爱网，金刚杵碎死生魔。
伤嗟弃本甘缠缚，黾勉知恩好切蹉。念念回光酬罔极，流光催老急如梭。
大孝释迦牟尼佛
(加持大宝楼阁真言　歌赞　下座　止)
第二时回礼
礼佛忏悔
谨按《报父母恩德经》云：佛告阿难：我观众生虽沾人品，心行愚蒙，不思父母有大恩德；弃恩背义，晨去暮归，不知父母动止寒温。晦朔朝晡，永乖扶持；安床荐枕，永不知闻。参问起居，悉皆断绝。父母年迈，形貌衰羸，羞耻见人，瞋呵欺抑。或复父孤母寡独处空房，犹如过客寓止宅屋。妻子约束，每事依从；父母瞋呵，全无畏惧。或复是女，婚嫁已毕，遂萌不孝之心。夫婿诟打，忍受甘心；父母微瞋，反生怨恨。自家骨肉，却以为疏；异姓他宗，情深眷重。或处他邦异郡，音信不通，致使双亲肝肠寸断。阿难，不孝之人身坏命终，堕阿鼻狱。其狱纵广八千由旬，四面铁城，其地亦铁。铁为罗网，炽火洞然，猛烈焰炉，雷奔电烁，烊铜烧铁，流灌罪人。铜狗铁蛇，恒吐烟焰；炮烧煮炙，支节燋然。剑刃刀轮，如云如雨，空中乱下；或斫或刺，苦罚罪人。历劫受殃，无时间歇。阿难，若复有人为父母忏悔罪愆，持斋持戒，若能如是，名曰孝子。若不行此行者，终是地狱之人。《礼》云：居处不庄非孝也，事君不忠非孝也，莅官不敬非孝也，朋友不信非孝也，战阵无勇非孝也。又云：五刑之属三千，其罪莫大於不孝。是知我等於父母所多有过失，未曾了知。虽幸免於王刑，恐难迯於地狱。敢依大觉披露罪根，仗法力以祛除，获慈风而荡散。如阿闍世王犯杀逆罪，耆婆告言：「大王当知，如是罪者，除佛更无能除灭者。」又佛告舍利弗：若人成就五无间罪及犯余罪者，应当於三十五佛前，昼夜殷懃，如法忏悔。修斋会主(某)等皈依佛，皈依法，皈依僧，然後礼拜，忏悔罪咎。
比丘(某)谨白会众：今当礼佛，直须珍重，发报恩心。愿诸世尊，当慈念我，当证知我。若我今生，若我前生，所作众罪，若自作，若教他作，见作随喜，一切罪障，皆悉忏悔。今依经文，先皈三宝。众等志诚，同伸皈依。
道场忏主，与诸有情
归依佛两足尊
归依法离欲尊
归依僧众中尊
归依佛灭身业罪
归依法灭口业罪
归依僧灭意业罪
归依佛永不堕地狱
归依法永不堕饿鬼
归依僧永不堕傍生
归依佛法僧三宝
礼三十五佛
众等同运志诚心，诵普礼圣众真言：
唵(引)。萨哩嚩。怛他誐多。伴佐伴佐。罗迦噜弥。
志心皈命礼三身平等、四智圆明、大慈大悲释迦牟尼佛、金刚不坏佛、宝光佛、龙尊王佛、精进军佛，伏愿不违本誓，鉴察丹衷，除多生五逆之罪愆，酬历劫二亲之罔极。
众诵普礼圣众真言：
唵。萨哩嚩。　(同前)
志心皈命礼三身平等、四智圆明、大慈大悲精进喜佛、宝火佛、宝月光佛、现无愚佛、宝月佛，伏愿不违本誓　(云云)众诵普礼圣众真言：唵。萨哩嚩。　(同前)
志心皈命礼三身平等、四智圆明、大慈大悲无垢佛、离垢佛、勇施佛、清净佛、清净施佛，伏愿不违本誓，鉴察丹衷，除多生五逆之罪愆，酬历劫二亲之罔极。
众诵普礼圣众真言：
唵。萨哩嚩。怛他誐哆。　(同前)
志心皈命礼三身平等、四智圆明、大慈大悲娑留那佛、水天佛、坚德佛、旃檀功德佛、无量掬光佛，伏愿不违本誓　(云云)众诵普礼圣众真言：唵。萨哩嚩。怛他誐哆。　(同前)
志心皈命礼三身平等、四智圆明、大慈大悲光德佛、无忧德佛、那罗延佛、功德华佛、莲华光游戏神通佛，伏愿不违本誓　(云云)
众诵普礼圣众真言：
唵。萨哩嚩。　(云云)
志心皈命礼三身平等、四智圆明、大慈大悲财功德佛、德念佛、善名称功德佛、红焰帝幢王佛、善游布功德佛，伏愿不违本誓　(云云)
众诵普礼圣众真言：
唵。萨哩嚩。　(云云)
志心皈命礼三身平等、四智圆明、大慈大悲斗战胜佛、善游步佛、不空佛、周匝庄严功德佛、宝华游布佛、宝莲华善住娑罗树王佛、法界藏身阿弥陀佛，伏愿不违本誓，鉴察丹衷，除多生五逆之罪愆，酬历劫之罔极。
诵普礼圣众真言：
唵(引)。萨哩嚩。怛他誐多。伴佐伴佐。罗伽噜弥。
惟愿慈悲常摄受
上来礼佛忏悔，已遂周谐。愿我会众此世来生，三障罪业，悉皆消灭。若我前生，若我余生，曾行布施，或守净戒，或修净行，所有善根及无上智，所有善根一切合集较计筹量，及一切父母所有善根，皆悉回向阿耨多罗三藐三菩提，如三世佛所作回向。我今回向，亦复如是。众等志诚，说偈回向。
众罪皆忏悔，诸佛尽随喜。及诸佛功德，愿成无上智。
去来现在佛，於众生最胜。无量功德海，我今皈命礼。
普忏罪菩萨摩诃萨
(加持灭五逆罪真言)
无边恶业罪消灭
庭际放生
闻见觉知，皆具本来佛性；羽毛鳞甲，莫非宿世所生。倘精神之可来，非耳目之可接。都缘情想稍异，遂致飞走各殊。为慈鸟鹦鹉，则不忘反哺之心；为土枭破獍，则终起杀亲之想。表示人间之顺逆，甄别孝子之是非。善能了知，不无教化。况我如来慈力，菩萨愿力，或为善性鹿王，或作金毛狮子。小雁衔哀，则能使猎人释放；慈鸟垂泣，亦令稻主敬从。忍死者，为愿袈娑；说偈者，垂恩帝主。此乃方便之力，摄化之方，汝等莫得而知，无门而入。我今仗佛神力、陀罗尼力、施主愿力，悉皆释放。欲令汝等，各得逍遥。《佛报恩经》云：昔有一鸽为鹰所逐，入舍利弗影，颤惧不解。移入佛影，泰然无怖。大海可移，此鸽无动。所以尔者，佛大慈悲，舍利弗无大慈悲；佛习气已尽，舍利弗习气未尽；佛三阿僧祗劫修菩萨行，舍利弗六十劫中修习苦行。以是因缘，怖与不怖，其理别也。《孝论》云：圣人以精神乘变化而交为人畜，恐世俗莫自觉也。观彼飞走之属，恐是昔时之父母。正诫於杀，为笃於怀亲；专谕於道，恐陷其精神。必令孝子好生恶杀之心，慎终追远之念且至大矣。经云：应生孝顺心，爱护一切众生。斯之谓也。观夫飞禽走兽，水族游鳞，或挂罗网，或拘笼槛，或穿腮而反翼，或系足而倒悬，将临汤火之间，欲赴砧刀之上，忧愁恐惧，变慴慞惶。望云汉以魂消，忆林泉而胆碎。虽知万死，犹冀一生。顾眄哀鸣，以求救济。是故《盆经疏》云：能为父母，三节放生。谓岁终时、夏满时、忌辰时，随力所及，放诸生命。始自一七之数，乃至七七之数，或至无量，何其妙也！是故沙弥救蚁，流水济鱼。觊禅师建立生池，郑昌图焚烧网罟。杨宝之疗病雀，韦丹之放神龟。孔愉因一龟而封侯，之享由二鲤而增筭。颜鲁公作放生池碑，则着有唐之盛德；孟轲氏有闻其声诫，则信君子之能仁。历观古人，皆能此事。今会主(某)为(某)，正好开笼释槛，断缚解悬，施水焚香，合掌咒愿。或法乐以津济，或秘咒以加持，俾令世世生生，不遭罗网内；在在处处，常居佛影中。任去任来，无罣无碍。向下重伸偈句，再为发明。
一念迷真失故乡，迷头认影只颠狂。前程不睹心花发，日用唯端业识忙。
已陷罗网遭困厄，忽蒙香火作津梁。掉头展翅何来去？佛影弥纶自在翔。
(加持放生陀罗尼真言　歌赞　附後)
再宣放生文
按《释氏会要》云：昔者南海之滨有一枯树，五百蝙蝠穴聚其中。有诸商人憩止树下。时属寒洌，聚集樵薪，蕴火其中。烟焰大炽，枯树忽焚。时商人中有诵阿毗达磨藏，彼诸蝙蝠虽为火焚，爱好法音，忍而不去，於此命终。随业受生，舍家修学，乘闻法音，并证圣果。今脇目尊者招集五百应真作《毗婆娑论》，斯并枯树之中五百蝙蝠也。又《金光明经》云：尔时如来知是十千天子善根成熟，即便与授菩提道记：汝等天子於当来世，过阿僧祗百千万亿那由他劫，於是世界当成菩提，同共一家一姓一号，名曰青目、优钵罗华、香山如来，如是次第出现於世。时有树神即白佛言：世尊，是十千天子何因何缘，修行何行胜妙善根，便得受记？佛言：於过去世，有一长者，名曰流水，游行聚落，见有一池，其水枯涸。於其池中，有十千鱼，命将不复。长者见已，生大慈心。以象负水，救彼鱼命。复为宣说宝胜如来名号，并解说十二因缘。彼鱼闻已，同日命终，生於天上。佛言：尔时流水长者即我身是，今十千鱼者即十千天子是。由闻法故，今於我所得受道记。所以向下普为生命，称扬法乐。伏冀薰成种智，作远因缘。速超六道四生，早证三明八解。重将法语，更济有情。自利利他，重重无尽。今欲宣扬圣号，大众志诚，如法应和。
南无宝胜如来
南无离怖畏如来
南无广博身如来
南无妙色身如来
南无多宝如来
南无阿弥陀如来
四大部经题目　(云云)
三乘四谛法
皈依三宝
上来放生功德已竟，凭仗良因，奉报四恩，均资三有。水陆含情，同圆种智。
(普念)摩诃般若波罗密
如来广孝十种报恩道场仪文卷中终

[book_title]如来广孝十种报恩道场仪文卷下
汉州绵竹大中祥符寺住持长讲华严海印大师思觉集
第三时真俗混融法事分为十八节：启白叙意；忏悔罪愆；警策大众；宣疏礼请；广陈供养；真俗混融；叙法供养；劝父母皈依三宝；劝持五戒；劝修四谛；劝修中乘；劝修六度；劝修一乘法门；劝父母成佛；普劝大众；劝修观想赞礼；行香设散；礼别贤圣。
第一、启白叙意伏闻古佛未生，谁为之父而谁为之母？混元既判，以辨乎阴而以辨乎阳。岂知无阴阳地，原在目前；须信先父母身，非从他觅。摩耶幻生诸佛，净饭返拜如来。文殊乃杰出小男，普贤真绝伦长子。以一乘三乘为至养，修五戒十戒为正因。统法界於我家，摄光明为眷属。尘尘出现，法法全彰。从前贪爱恩情，全是智悲行愿。倘不皈依觉路，争能履践法门。比丘(某)谨与会主(某)，稽首和南，一心仰白报恩会上诸佛菩萨，三界四府万灵，十方满空贤圣。
今当第三时中，将陞宝座，宣演法门，愿我音声遍周法界，普使闻者各各回光，会三乘而入一乘，融五性而皈一性，十身满足，万德俱圆。慈愍故，悲愍故，大慈悲愍故。
信礼海会佛菩萨
第二、忏悔罪愆
三业六根，不无违理损物；五逆十恶，未免带果招因。今欲报二亲之深恩，须当忏五逆之重罪。志心奉为今生父母，历劫亲缘，法界含情，道场忏主，并皆明悟，一一断除业障。今当忏悔，自有後文。大众志诚，如法应和。
弟子众等，合道场人，奉为四恩一切父母，自从无始旷大劫来，舍身受身，越尘沙劫，恼乱父母，不可称量。从生至生，改形易报，不复相识，岂念生成？造作无边五逆重罪。或有父母已证菩提，我不自知，返出身血。或有父母住声闻乘，我返於他，断其身命。或有父母作比丘僧，我亦於中，破坏和合。或有父母堕在三途，或趣邪论，或生边地，或居三界，或住三乘，或处富饶，或沦下贱，举手所指，纵目所观，此界他方，无非父母。我於如是彼等亲缘，弃恩背恩，或杀或害，或於今世不孝尊亲，甘旨全无，朝昏不顾。由斯业力，枉受轮回。今遇正因，深生惭愧，誓於今日稽颡皈依，愿圣慈悲，摄受忏悔。不孝五逆，尽获消除。改往修来，更不敢造。愿罪消灭，愿罪消灭，愿罪消灭。多生五逆罪消灭
(诵阿閦神咒　无边恶业罪消灭　加持普忏罪真言)
上来忏悔，已遂周谐。罪障既消，应须发愿。大众志诚，如法应和。
愿我孝心不退转，愿我孝行速周圆，
愿我父母证菩提，愿我子孙存至养，
愿此功德周沙界，普施六道诸有情，
同归无上涅盘门，尽泛毗卢华藏海。
随心所愿皆圆满
(加持释迦说忏悔真言)
第三、警策大众
上来忏悔发愿，已遂周谐。今当警策，众等各各发志诚心，如法应和。
道场清净众，各各当志心。志心勤皈依，志心勤礼拜，
大圣大慈悲，释迦牟尼佛。唯我释迦尊，能行於大孝。
唯我释迦佛，能报於大恩。是故我等众，今日须控告。
惟愿圣慈悲，开受我等请。令我於父母，能酬广大恩。
令我於父母，能宣广大法。能化悖逆者，令生孝顺心。
尽出苦泥犁，同生佛净土。念我无量劫，常生不孝心。
违背父母恩，无由得解脱。我从今日去，遵奉如教行。
常发菩提心，常修普贤行。功德俱回向，父母及宗亲。行愿悉圆满，
同证菩提果。愿佛加护我，不使堕邪途。假使铁轮旋，此心无退转。
(三白)
信礼大孝释迦牟尼佛
第四、宣疏礼请
大众志诚心，同诵赞佛偈：
智慧高广山，峰岭极严峻。溪谷深俱旷，清泉常流满。
以愍所生母，普及於一切。愿速闻正法，悉令众听受。
信礼海会佛菩萨　(宣疏)
凡情上达大圆镜
(加持诸佛愿智真言　（至）礼拜真言　炷香)
礼拜能除我慢障，礼拜能感尊贵身，
礼拜能灭七支愆，礼拜能生三业善。
今当礼请，报恩会上诸佛菩萨，光临道场，受请供养。
诚心仰请，报恩会上，此法会中，三时礼请
清净法身毗卢遮那佛
圆满报身卢舍那佛
三类化身释迦牟尼佛
成利慧佛
胜日身佛
胜观佛
伏愿慈悲怜愍，俯降道场，为我报恩，作大利益。
诚心仰请，报恩会上，此法会中，三时礼请
云雷音宿王华智佛
觉华定自在王佛
清净莲华目佛
无量寿佛
宝华佛
弥勒佛
十方三世一切诸佛
伏愿慈悲怜愍，俯降道场，为我报恩，作大利益。
诚心仰请，报恩会上，此法会中，三时礼请
文殊普贤二大菩萨
观音势至二大菩萨
药王药上二大菩萨
地藏菩萨
无垢光女菩萨
伏愿慈悲愍怜，俯降道场，为我报恩，作大利益。
诚心仰请，报恩会上，此法会中，三时礼请
月光童子菩萨
大自在天子菩萨
迦叶菩萨
净光童子菩萨
诸大菩萨摩诃萨
伏愿慈悲怜愍，俯降道场，为我报恩，作大利益。
诚心仰请，报恩会上，此法会中，三时礼请
阿难目连二尊者
辟支伽阿罗汉众
圭峰禅师
慈觉禅师
明教大师
遍法界中报恩海会一切圣贤
伏愿慈悲怜愍，俯降道场，为我报恩，作大利益。
上来礼请报恩海会诸佛菩萨圣众，已沐云临道场。伏愿天眼遥见，慧耳遥闻，他心遥知，神通遥鉴，以大悲力，启无缘慈，怜愍有情，哀受我请。慈悲护念，降临道场，证盟此斋，充遍法界。愿此善力，广大无边，犹若虚空，具诸功德。
奉请已，一心皈命礼常住三宝。
莲花捧足降临来
(加持献花宝座真言)
第五、广陈供养
道场开启，法席精严。既仪物以广陈，庶诚心之可表。戒香定香，云腾雾霭；智炬慧炬，月映星辉。优昙花吐带祥烟，菩提果熟凝甘露。碧琉璃瓶内，雪浮三汲赵州茶；红玛瑙瓯中，霜清一滴曹溪水。珍宝般般具足，神珠颗颗光圆。涂浆百味澄清，膳馔五香精洁。霞衣鲜彩，品药芬芳。今将一一献能仁，望圣慈悲垂纳受。
(加持十供养真言)
普供养菩萨摩诃萨　(止)
第三时陞座
(加持三宝字母真言)
南无《大方便佛报恩经》　(和)大孝释迦牟尼佛
真俗混融仪当演
比丘(某)伏闻慈觉禅师云：夫孝也者，有出家之孝，有在家之孝。出家者，割爱辞亲，参微契本，深入无为之理，上酬罔极之恩。此乃趣十力之要门，报二亲之捷径。非但未来获益，亦於现世成功。所以如来子夜逾城，道圆雪岭；卢能黄金遗母，法继黄梅。是
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:27:24-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>