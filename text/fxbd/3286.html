<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="刻净名疏记序,刻维摩经疏记辩语,维摩经疏记序,维摩经疏记卷上,维摩经疏记卷中,维摩经疏记卷下,维摩经疏记全文在线阅读,维摩经疏记全文在线下载,大玄古籍书库">
<meta name="description" content="维摩经疏记，三卷，唐湛然述，补录日本亮润序，清求序，秀云序。_维摩经疏记_全文在线阅读_维摩经疏记_全文在线下载_大玄古籍书库">
<title>维摩经疏记_湛然_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">维摩经疏记</span> <br/>
          作者： <span class="inputVal" id="bkauthor">湛然</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]103053</span> <br/>
          说明： <span class="inputVal" id="bkdec">维摩经疏记，三卷，唐湛然述，补录日本亮润序，清求序，秀云序。</span> <br/>
          封面： <span class="inputVal" id="bkimg">Z_3286.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]维摩经疏记
[book_author]湛然
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]103053
[book_dec]维摩经疏记，三卷，唐湛然述，补录日本亮润序，清求序，秀云序。
[book_img]Z_3286.jpg


[book_title]刻净名疏记序
智者净名经疏，部帙广大，与三部殆比驾焉。随部各有荆溪之记，犹五经之有正义也。但记之为文，三部则广，净名疏则略。均是大部，而其记有广略者，盖亦有说。三部俱是九旬敷演，章安所录，不得不略。其记须委悉释成，而义意始彰矣，此其所以广解也。若净名疏，大师亲令侍人笔录，是故文广义备。其记止笺释其难文要义则足矣，此其所以略释也。虽广略不侔，然其精拣教门，辨明观道，以扶翼宗旨，则未初不一致也。(余)曩讲疏，深见此记妙解巧释。第全书久散逸，不得复睹，断简残篇，仅窥一斑耳。近横川鸡头慈瑗，特索诸南都兴福，果获全帙而还。灵空和尚一见而喜，遂使(余)谋参订梓行。(余)适病冗交沓，不能从事，乃嘱南溪宝积求公。公乃参订命刻，完璧复莹乎世矣，寔盛举也。学人苟藉斯记而商究疏文，藉斯疏而讲求经文，则不思议解脱，当下荐取，与古文殊老毗耶一鼻孔出气哉。爰书数言于卷端，为之序云。
旹。
元文戊午仲冬望日，天台山东溪沙门亮润谨撰。

[book_title]刻维摩经疏记辩语
智者维摩经疏，文古义幽，旨趣渊哉大矣。故学者窥测实难矣。然其所难，不在佗而在己，不在远而在近也。其果难邪？其果不难邪？欲知其所以实难，而得其近在己不难者，舍毗陵之记，何涂之从？惜乎全函流逸，存而行者，仅断篇畸册而已。盖天之未丧斯文邪？获复睹全帙，寔是时也。(清求)谬当拔正之任，亦时也。不校刊以传乎？但其书乃本国传写，疑误不少，无贰本可校。(求)之浮昧，恶能任其事也？虽然，勉强为之，犹贤乎已哉！可已而不可已。乃遂徴诸世行残简，与垂裕记中所引用，校彼订此，参互仇拔者数矣。稍稍得定铅黄，命刻梓人。其间尚有疑似若差升者，标诸顶上，不敢辄改。彼全是者，巨细悉皆标之；彼全误者，概弗取；两可难裁者，则亦举之，使以知异同。览者其察诸。嗟乎！记之为释，使学者知文字与解脱，可以即而不即，可以不即而即。膏火相助，经疏之宗而用即；即之不即，永免说食数宝之支不即；不即之即，高超暗证无闻之狂不即。不离二病互救之妙焉，则窥测其实难哉！其或不藉记解者，不支则狂，不狂则支，则窥测其实不难哉！伟矣记也！救弊正偏，羽翼斯道，此盖吾宗看教之常，亡适不然，记旨特在于此。谁难乎知常？而常之言，末之难矣。末之难矣，唯是为难矣。非知常之言难，实得乎心之难者。籍记解者，终令难者难，而不知其近在己不难也。则窥测其果难邪？其果不难邪？
元文丁巳腊月朔，天台山南溪宝积教院沙门清求妙乘谨撰。

[book_title]维摩经疏记序
原夫三才方判，一气生于道上；三春殆回，一阳复乎地中；三轴将行，一卷显于格下。此世出世间自然之数也。盖荆溪述作之为维摩疏记也，固有三卷，广大悉备，有三谛焉，有三观焉，有三千焉。一代时教，八万法藏，卷怀同在一性，一心一念巾帙，观心为经，诸法为纬，织成部帙，不与他同，斯之谓也。广矣大矣，不可得而思也。尝稽群书，疏有广略者，各从机宜所好也；记有众寡者，盖由后人析卷也。通慧僧传所载略维摩疏十卷，维摩疏记三卷，虽无广言，而对上略下的指广。是以孤山垂裕叙于疏三十四卷，记三卷，疏广记略所由而出。后学执广疏记，寻绎略疏，文义回互。慈云函录举略疏十卷，广疏记六卷，竟云：记对广疏，指文少殊，释义宛合。东湖统纪、荆溪本纪列出略疏十卷，记三卷，广疏记六卷，其三卷似略疏记。而至山家教典志不载于记三卷，举广疏记六卷，纪之与志，何自反也？睿山证真虽不载数，而决记主云：妙乐记消广疏，道暹记释略疏。由是观之，荆溪不记略疏明矣。至其编数，但是开合异耳，何其致疑惑焉？犹言兼三才而两之故六，六者非他也，三才之道也。又由一月分为白黑，则三春月成六数也。夫一心者，万法之总也，分为戒定慧三学，开而为檀那等六度也。义真座主撰维摩堂记云：不经三祇，顿满萨埵之行；不逾一念，直进遮那之果。三身究竟，无有过上。良以净即真身，名即应身，真即所证之理，应即所现之身。一体三身，或时分为理、智、自、他、胜、劣六身，或时一一文字皆现金粟如来。今斯记数，不是妙乎？厥天台广疏，我孝谦御寓鉴真和尚带来东大传教大师，写得南京，请益巨唐而传荆溪之记，复命本朝以置睿岳之藏，是故慈云云。唐时有日本国僧最澄，多取教卷，往于彼国，惜乎诸说今无得而闻焉。嗟夫！教有夷隆，书有隐显，非惟震旦，日域亦尔。广疏与记，韬晦于世，不知几载。今夏晒陈编于萤雪轩时，偶从书架下敞箧蠹简中得兹首篇，不禁踊跃。方思绣梓，以公同好，会书商主赍一故策来谓余曰：某有愿刻维摩妙记，旁叩诸刹，求未应手。属推洛北禅门，如落枢臼，不劳获焉。虽卷不完，锓木流行，以为他日击发希声之一椎耳。庶蒙倭训，并一校焉。余闻领之，启卷顶读菩萨品去记，而性具法门，昭昭乎若大明丽天。置书几案，语曰：夫寿书木也者，莫良于梓。百木长，故梓为木王。董子所谓古之造文字者，三画而贯其中者谓之王。三画者，天、地与人也，而连其中，通其道也。为是义故，我山王明神曰：我名山王，表三谛即一也。山字竖三画者，空假中也，横一画是即一也。王字横三画者，三谛也，竖一画又一也。二字三画，而有一贯之象，故我立为号也。一心三观，一念三千，亦复如是。是以我护持台教，镇覆国家云云。伯阳又有言：道生一，一生二，二生三，此必然之理也。我贮斯记一册，今方生二，圣语信有徴矣。两加点较，共𢍉于子，异日会当成三全本，流布天下。商主大喜而去。自时厥后，且点且较，时时与夫关中注解，方以融即，匹以圆理，岂得同日语其优劣？智者大师不言乎？若寻什师生肇注维摩，同用通意，陈梁诸法师讲此经文，今家往望，皆是用通教意释此经耳。圣师之语，岂虚也哉？是以宝云、道威云：四注净名，既将己见注释佛经，犹难取信。今则不然，深可取信，依凭有在者，即智者大禅师疏也。月柏庭亦云：所谓什肇释经，多附通意，虽得通意之权，而失圆顿之实。苟为失实，则权实俱非。斯言至矣哉！缅怀有隋炀帝潜龙之时，阁什肇注，请智者疏。大师灭后，向疏咒愿，梦感智者，有悟疏旨。以故逮登储贰，宣令慧日道场、道庄法论二师，于东宫讲净名，不据关注，全用台疏，判释经文，副君临听，以为心要。弘通宇内，天挺睿智，深哉朗矣，加旃华严。六祖大统清凉国师，性自天然，解从上智。才供二笔，目视九行。大历十年，习学天台止观法华维摩等经疏于荆溪大师。凡历唐九朝，为七帝门。师撰华严疏完，用天台判教相文，及三观三德，一念三千，性善性恶等，又宜矣乎。繇是皇明宋濂，着华严古庭法师塔铭云：清凉大士，学无常师，习维摩等疏于荆溪。贤首之学，杂华为尊。至若天台性善性恶，三观三德之旨，一念三千之文，又曷尝不引之而示人。况修门之注释，乃止观熏习次第，亦不外之。实惟吾祖智者，妙谭解行，所以抗折百家，独拔两朝者，以由三千性恶法门故也。虽然，阳春白雪，唱高和寡，义疏虽存，而隐不行，吾甚伤之。今时讲释维摩者众，升座握尘，辩河驰电，谈玄说妙，不过什肇通意，恶知今宗圆具。岂不见无尽灯师云：肇公观谈虽善，苟不明乎性具，亦恐有言而无旨也。肇师圣智尚尔，况叔世浅识乎。故荆溪云：忽都未闻性恶之名，安能信有性德之行。弗知天台性恶，融通寂灭，魔界即佛之理，滥唱毗耶烦恼即菩提，生死即涅槃之说。非但堕鼠唧鸟空之责诮，抑亦为众魔群道之娆固。吁，可畏者，其在兹焉。点藁既成，投其书肆。乃使笔生净写登梓，将得一序，以安篇端，俾人起信。频请不已，因拭老眼，呵砚冰，而叙疏记显晦之颠末云耳。
旹。
元禄龙辑重光大荒落，律中黄钟月，念有四蓂台。宗沙门秀云笔于睿岫西塔东溪萤雪轩之寓居。

[book_title]维摩经疏记卷上
天台沙门湛然述
净名疏卷第一
于释经度不尽为三：初正明不尽，次意下明不尽所以，三问答料简。初又二：初引古今五本，次何以下正示不尽。文处可捡古本以资新见。殷勤无量者，凡有二意：一者当时佛语词多；二者通述不尽之相，如世人云无量无已之类。故知文殊粗宣佛旨，不事余辞堪可承佛旨，良有以也。爰者，于也，于也。爰至只是至于耳。震旦者，如止观记即是。摩诃般若诸方等等者，此明共部非关共教，故此二共俱共二乘。讴和俱舍优婆夷(出旧华严)始乎净土终法供养者，言净土者，指佛国品。肇师意谓净土法供养皆属正宗，故正宗中皆不思议，以此一意冠之即足。虽然诸品既异不无别旨，如观众生佛道不二，岂无殊途？已如疏破。傍经开科等者，意欲俱异二师故也。傍经故异诸禅师，不执故异诸法师。夫佛说法至备矣者，五时不同逗机差别，故曰殊源。源即水之滥觞，用譬契机之始，虽五时不等无失机之辜，故得善始令终具有三意。序既元序于正，流通通于正宗，三不可亏故云备矣。必先现瑞表发等者，问：何不述于序述之序用为表发，而独云述现瑞序耶？答：序述还只述于现瑞及以二由，故不须也。若尔，经初何故着叙述耶？答：无亦何失？故亦有经无叙述序。如欲说大品等者，般若照也，故光表之。所以彼经数数放光，如法华经中放光表中。故法华经三段俱中，如涅槃经常光表常，三亦并常。故知今经现国表国，三俱佛国。深会斯旨，众教炳然。若尔，法华何故不以中为宗耶？答：取理同边，无非一乘堪闻圣旨者，故知由现瑞故，动物机缘发起之名，良有以也。亦如斥小诃大，事在往时，虽非瑞相，亦表今经吉兆预彰，助成今事。义既辅正，理合先陈。无滞无壅者，滞隔内法，壅遮外事，流至像末，莫不沾濡，故无壅滞。悉如来力助佛扬化者，从人及以未印定时方乃成正者，法可印成正经，人岂印成化主？心心寂灭者，从名附近，义当流通。观门亦尔，故作斯解。起尽者，章初章后意也。如文所分，二序、三正，正中室外、室内、出室，出室复分空、假、中等。宝积请问佛国因果者，愿闻得佛国土清净，问果也。唯愿为说净土之行，问因也。总明者，未分四故。于中为五：初明来意；次所言下，佛国得名；三、亦名下，出其异名；四、佛国下，分于事理；五、或有下，破四性义。初来意者，文虽未有，义已具足，今但重示其旨而已。分事理者，常寂属理，余三在事。若但云应、报二身，俱名为应。次事即下，先略述也。而至理下，明有事之由。然非本下，明事理相关，体亦相即。无因而有土者，计虽性过，本是理土，生佛理具，凡圣一如。计者成过，土体何失？若计成过，性执须破。破性仍是从事以说，破三可见，不假别论。言从事者，若云一向无有自他，故使计者成无因失。思益论染净至游此土，捡之。问：秽土至殊别耶者，其因既同，果不应异。如秽土善因，报人天果，诸净土中亦有十善，何故报与此土永乖？答：意者，名同、事同、解异、愿异。如止善是一，对于止善加修愿行，故使诸土阶降不同。人天名同，随土义别。言二处者，且以净秽相对而论。摄大乘七种生死者，如止观记。即因陀罗网者，既一土摄一切土，故得此界遍摄下二，唯不能摄上品寂光。其义既通，理何隔异？准此以说，上能摄下，有余亦应摄于同居，体内外惑其相异故。断界内惑者，与未断者报不相收。别圆二人地住已前，观道虽通，未见理故，论其报相，优劣尚隔。修因无定者，以修因时净秽境融，不可以一异名之，故云无定。别教初地等有七净者，此是今家义立七名。前五体满者，体既居初，故从初四皆成就体，此但成于正报而已，故须第五依报住处。依正具足，故名体满。复由前四庄严于体，故初体有相有用：三、五属相，三、正报相，五、依报相；二、四属用，二、利他用，四、自利用。若尔，相用应次，何以间杂？答：依正虽复通自他，一往从便，故别对耳。六、七虽云因圆果满，既许初地具于七净，还是初地望于地前以立因果，即此因圆名为果满。常寂光者，本是真境，意明境智其体本融，故云即是常寂智性。智是能照，以能释所，意欲显同。次不同去明体异者，境异智故，故云偏真，引涅槃经亦证同智。次此经下证同所以，指无明性而为智体，此智是境此体方同，以无明性亦境性故。不思议去结成境名，以向所释皆通智境，故今结境还从境立。亦名下列上异名。次但真下明身土一。细思此意至下诸文，及以教门所明土义，皆以此意而往申之，其理方尽。智集等者，四智和合故名为集，识转为智故名为通，唯识之名犹通于惑，故成智已方显通名，如是取者方曰寂光。故此净土唯法身居，法身非形得名第一，以诸行愿庄严之身，方感法性寂光身土，并得名为非严之严，此乃方曰满足身土。宛然相似者，经有土名兼所化等，名目虽异释使宛同。问曰：此经等者，释义违经，其理何在？答意者，应约密教一音异解，即通显秘二不定也。横解者，如前所引法华经文，只于此土而睹上二，故小被斥见净不惊，足指案地即其事也。纵对大竖说，于小解仍横，准其正理不闻为胜。华严十种净土(检之)有人云：经明二十七种净土(检之)。此经非但至之因也者，故知直心乃至十善，亦名正因，亦曰依因。依因二种：自行、利他。今此正当为他取土，自他相成，土义方具，随机别说，时不同耳。故利物依因，由加别愿，故菩萨行一因两向，上求自为下化成他，于下化中分于两异，自行、利物之依正也。故知自行依之与正，一因成，故云正因感四佛果，依因复云感四依土，所以其因不殊而义两别，故使寂光、法身异而常一。小妨者，若四教因对于四土，虽有此义，不无小殊。何者？藏、通对于同居，净、秽别对有余，似如稍得。若于土中辨教多少，是则不便，故更对土用教增减，委悉论之。别、圆众生来生其国者，仍彼有余用教之时，云别、圆耳。若至实报，失别教称，唯一圆常，以当土名，尽未来际。引法华经寿量者，引于实果以证权果，所以过去若常，未来必常，如从本果以垂于迹，示净土行以取众生。至论诸佛至可见者，仍以三土从常光论，寂光无相，故三皆泯，由不可见，故得有见。问曰：经言去，总问也。先引经立宗。此为是下，难也。难意者，为元只是一种饭色，见自异耶？为元有多色，见有异耶？准下答文，既有四句，岂但多一两句而已？此中问答，总有三重四句分别。既云于不可见而得有见，即是寂光对于三土。先以有余摄二同居，对二同居而立四句，以二土并有实质而辨同异，故得约质以辨有无。次以实报对于下二，以立四句，以实报中色无障碍，对下二土质碍辨异。三、以寂光对于下三，以为四句，以寂光中色质永寂，故以有无相对辨四。是故向辨第二四句，约有色质论障不障。初四句中复更约障以辨四别。若尔，亦应更于初四句前立四句：净质秽见如身子等，净质净见如安养人，秽质净见如大梵王，秽质秽见如五浊人。即二同居相比望也。今初四句中云别圆菩萨用天眼者，见土不应用余眼故，即此二人贤位眼也。此约身居此土以论，若在方便，见二同居必无异质。次于一质一见之中明五种人共见有余更无别者，五人之中虽兼别圆，且据三藏二乘、通教三乘共见故尔。此之两教，三乘之人共禀近教，故于有余所见未远，故使但以二同居土共彼有余而为一见。若于彼土发别圆心，便即同于别圆所见。问那约有余等者，一质与一见皆云有余，若二同居各各自见，亦得名为一质一见，何必要须约有余耶？次答文中云三人者，当知前释第四句中三种意生，须指通中利钝菩萨，但不得指利根见中，以此菩萨但断通惑与二乘同，以其适从通中来故。是故答中且指三乘同见第一义谛，此等本异，今皆成同，故且言之。若指二种同居之人当土自见，何往不得？但为辨异，故须此明。言无漏五阴至一往同者，据未发于别圆之心，论未见中其事亦等，故于真谛同一见也。大品亦名往生亦名来生者，互相望故(检之)。次二土亦然者，二同居土相望既尔，有余实报相望亦然。言然但横竖之殊者，二同居横，望余二土名之为竖。若尔，只可娑婆而往于净，何以从净却生此耶？答：下之八品不可来生，上品上生或可即能到彼土已，获通故来。故法华云：是人自舍清净业报，而来乐此多怒害处。唯常寂光文无往义，上品可尔，中下义通。若中下无，实报亦无。若不立于中下寂光，中下犹属实报故也。又若义立不往而往，上品亦通，何但中下？善逝之言良有以也。如来之义，信亦不无。方便往来者，往义可知。所言来者，但有愿来，应在菩萨小从得记，义亦同之。次净土中云人天者，彼土具有欲色诸天，但无须弥地居而已，一切皆依虚空而住。具如释签别教十行及圆十信。后心者，准理别教应云住向，今不云者，住已同于藏通五人。十向修中虽亦同生有余之土，非为正意，故取克体但云十行而立圆信。复云后心者，七信已上亦可得生，但是略耳。一者三昧正受乃至伏无明者，释三意生皆云恐者，尊重圣典兼示无执，三种阶降经文义含，为是何教三昧正受？若约通教，七地已上或至九地。言自性者，别住同通应取十行。圆教既云伏于无明，即七信去，所以别教云自性者，若不见中，则不见于诸法自性。未发真修者，真缘之义，义通通别。若约别教，则有二义：三俱名意，三俱入地。一者、但是未极名意；二、带教道挫之言意。若通教十地判三种意等者，准此即知前之所明一质一见，即是二乘及当教中三种意生。异质一见而云即是别教菩萨，当知消于楞伽经文，即别圆人有三意也。故今别更从通菩萨而说之也。问曰分段至果报土也者，以通见思难别见思，见思既同，舍身应等。问实报受生等者，远取上文三土有生，唯常寂光无往来生，则应不合更有此问。答中意者，但欲重显从名消义。亦约中下，在果报内约报论生，是故有边论于果报，约所入边则非果报，但所入边即是见真，故云不生。上品无报，唯真无生，而云生者，不生而生，故果报中见真亦有果报不生生义。究竟而论，寂光唯真，永无果报，义而言之，亦可得云不生生义，此则不复更有生也。问若不生生等者，此问意者，从名作并，以不生生与不常常，言势欲同，其义似反，故以反义以问势同。答中意者，名异义同，何以云似？故许斯理以诺并辞。何者下，释出名异义同之相。究竟而论，唯名常常及以不生不生，故引圣位即是不常之常、不生之生。四十一地真理不生，不生而生，余无明在，名为不常，见一分常，故名为常。思之可见。次问可见。答中云本愿说者，上品净土不须开渐，故云因愿乃可有说。香积无愿，故不得说。不说不闻，故来问也。如安养界，树说苦空，人开罗汉。既不云愿，验土非高。故法华等者，此有二意：一者通证一切开权，二者别证二乘之渐。皆法华意，是故引之。若别教意，但是开教，不开理也。或亦开理以示圆中。若约果报至所说法者，果报边须云苦集，以有苦集须具四谛。于果报中分论寂光，须从理说，故唯实谛。义亦当于寂光说法。下两土类。此分别者，有余同居俱得横论，即寂光土。若有余中，亦说无量以对一实，或说通以对一实，故有余中若说一实，即有余中寂光说法。实报例之，亦应可见。然约横论，同居具四，余三渐减，例之可见。若兼体同，一切皆四。观心四土者，先立心性为理寂光，而众生下明迷寂光而见三土，或失一谛而见四谛。于中先通明起由，次无明下别示迷境，次中道下正明观心以成四土。此一品经文玄旨者，此一品文义兼序正，序中表发入正宛然，故下正说玄旨。在兹界内结业未断等者(上都管反，下徒管反)，但未断得生，非全未断。二种众生来生者，从方便品及断有为缘集之人，故作是说。以方便品但用二教，故复亦但二教断尽来生其土。弟子品中以三教诃，故亦但有三教来生。是则三教来生至彼但禀二教。菩萨品中但云一种来生者，从所至说，从实教说。下卷天女住室十有二年，正引经文以证同住常寂先耳。不取十二通佛道品者，即于不净而现于净，具如释所化意是也。然于此中且从横说。引净名偈者，证初住去净土之行不得不修，因人果人皆悉尔也。若不精解等者，若不始末解佛国义，此品但云菩萨佛土及众生来生并净土行，如是等文何由可识？室外现土者，现妙寿时不云室内，但云众见，于内见外理亦何妨？摩诃般若等者，若尔，定应用序标品。问：若尔者，何以不同彼大品经从序显名？答意者，引金光明由藉之序，与正同品。非佛非阿难者，序品一切结集家置，正宗诸品安则不定？如法华疏初及记所述。高位弟子者，如叹宝积神智高明，况复或是化佛示逃，化佛亦复通于因果，难测其本，故亦具诸今因别名。有别序者，如因维摩不思议名，得有合盖等不思议事；因于经字，得有如是我闻等。言若因下，约行约理明通别者，若无行理，何须此教？况此三事同魔说故。一切经皆具此三及以通别，具如法华疏记。问曰：若以观心等者，心通观别，今云观心，乃别前通后，如何得例通别二序？答意者，准世名便，不可即云心观故也。然亦且顺此土之言，若从西方，心观何爽？
净名疏卷第二
初安如是等者，自此已下释通序文，义具四悉少标名目，准法华疏比之可见。今于此中指一两节，便下比决则易可知。今文初是世界，又如是者善信去是为人，又大论去是对治，又古来去是第一义。如百论意者，具如法华疏记。问：毗尼明食时等者，为异外人暂时权制，不应于此而求实理，教意唯在求解脱果真如妙理。因缘假名中引般若华严者，且从历劫以证假名，非谓二经部全在假，彼多说故故借用之。佛法有四种如是者，欲约五时故，且通途云佛法耳。如用金钱买铜钱等者，圣人称我人无怪者，阿难陀食得闻持缘(出大论捡)，阿难从佛乞四愿三如大论(更捡)。又云阿难亦结集不共二乘人说者，据此应引大乘经证。今云正法念者，且据迹中多种之文，非谓小乘所明阿难能持大小，既有多种不可共持，一小乘藏故小多名密。拟纵广别教者，然别所明非无诸部释我等义，但非正意故不别云，今从胜说故云自在。问：若尔何得等者，此问意者，随俗说我四教并应，我是世俗何得更立自在之名及以不二？答中意者，三教随情从多属俗，别虽自在望圆仍俗，别教地前未观不二，后心虽证从教不得，名永自在。圆教明我我即是闻者，能闻所闻皆法界故，故使我外更无别闻。大经生生即十二因缘相续不断者，以生生法是世俗故。通教不闻闻，别教闻不闻者，若准诸文，二句对教，与今文相有回互者，何耶？以义互通，故可通用。于经本文，皆不尔也。并是随义，故得互论。以大经中生等释闻，生句与闻次第亦等，以至释生亦复如是。故大经云：生、不生、不生生、生生、不生不生。是故从义，回互无在。言义通者，何以通教作不闻闻？虽而色闻不闻者，色即是空。作别释者，不闻闻者，从出假闻；不闻者，如空种树，虽种而空。二义俱通，守名何益？问：若无闻相等者，从第四句引大涅槃而为问也。恐不了者见第四句不闻不闻，复云相尽，谓永不闻，与闻相违，故须问起，以生后答。此意欲显二死闻尽，自在闻生，是故答中若相似尽，能相似闻；若究竟尽，能究竟闻。问：大论等者，前问俱应名世流布，有何真我？今问应令一切俱无，何得此中更论于有？即违问也。若尔下，结难。答中意者，若定有者，不应有四；若定无者，亦不应四。若其不许下，则有二失：一者、坏佛方便教失，方便对实，则有四种；二者、增于不信之人破正教失，以不信者，不信佛有逗机众教。今还不许佛法诸教义正，当于不信之人所不信境。三藏教中尚有三文，以明于我假实不同，更互破立，显我不无，及后三教并明有我，是故当知不可无也。虽然许有，不可定一，意欲并存权实诸说以酬难者，佛法无我，故知任彼各立其宗。方便教中，三藏已多，况复三权一实相对，其名不一，何得一向云无我耶？故知有无无非佛法。大论至阴持入等者，持谓执持，各有自分，如山中物各不相收，阴入等是实，是故不摄假名时数。戒序者，古梵网经经初有序。如苦忍一刹那者，既不出观无闻法义，藉于前闻得入见谛，此以刹那而为一时。世善机发名多一时者，不同苦忍一刹那故，以有漏心时节长故，以世间善其心杂故。下之三门亦复如是，故前三门皆具四悉，唯第四门独论时也。约教者，法无别时，必约实法以论一时。摄大乘明数世识者，若从分别数之与世以辨识者，数世事广故属别教，况摄论中不明小乘复少圆义，故此世数必属于别。一时入一切时等者，具如华严刹那三世九世具足，况复七日对一劫耶？华严十一切(捡)佛在者，在即住之异名者，一切经初二名互用，名异义同，译人参取。佛所得法等者，佛以无依而为所依，无所依者即常寂光。现三土者皆为利物，住表无住故居此城，世释佛住唯用世土，此乃以佛同于世人，今欲通明故通天梵，况佛所住兼天梵等。次用至对法门者，亦依四义以立三身所依之土，是故前三约性三德，后一即约修得三德。从七觉华起慈悲者，因相成时依之起誓。大经明摸象者，汝存事释不许法门，如各据象互失其实，故一家释义事理二圆，岂非得象之全分耶？如华严中十城十园，岂可准是世城园耶？
净名疏卷第三
内无得道等者，内无得道，简异二乘；外阙化他，简异菩萨。如大论者引此释者，小则唯小，大不定，或并或单，并是部意，单从译者，故准论意，金刚岂可是小乘？译人存略，故单列耳。发迹等者，问：发本发迹，同异云何？答：具如释签。此四种僧，前二至非事和者，不能分别定慧二藏，犹可事和，戒藏不明，持亦有阙，故虽持戒，犹名愚痴，况哑羊耶？开士者，心初开故。始士者，始发心故。问曰：前两教至二乘者，依前藏通已下文为问也。答中意者，前云不得名萨埵者，以无别圆萨埵义故。今云少有慈悲等者，藏通菩萨亦有慈悲，但异二乘，得名菩萨。前斥云非萨埵者，意令别起别圆慈悲，方乃别受萨埵之称，但藏通菩萨观行同小，故别斥之。通得名者，各从当教。今用前问答意者，欲还取藏通菩萨合成四种。非正意者，今经在衍，故斥菩萨有通有别，通乃斥三，别唯诃藏，故使通别有叹有斥，三藏唯斥，圆教唯叹，通斥语见非教正体。总叹为五：初正标章门者，下去但是初德之别德耳。次若无下，释叹意也。三、此诸下，释知识义也。四、闻名下，释知识名。五、但众生下，约教释也。于约教中二：初来意，次正释。释中复更约位而分别者，至此位时方可通为众生知识。若正叹者，如下结文，即补处位。从今此下正结所叹位中功用。言同居等者，有本有迹，本则教教发为三土之知识也，迹则随教随位各各随土，细分对之可以意得。解此去释大智本行四字。所以二释者，于他用义初似持业，次似有财，于今即当离合释也。故法华下引证。初引法华中上句证本，下句证迹，依本修行故必作佛。既云大智即是本行，亦可本行即是大智，故但云本行即具大智。次云从无住本以证于本，立一切以证行也。南北二释未见本文，什师虽云从下向上渐渐转胜，诸句未必后胜于前。近无等等者，文约定义唯在等觉。言相待者，是约通义，即以住前待于二住以之为远，待于初住以之为近，初住待二住二住为近，若望三住名之为远，乃至十地比说可知，皆以妙觉为无等等。横竖诸德者，以种智解历一切行，行名为横，以智诣理望行名竖，竖理深行广故也。又亦可云解横行竖，解初心具行渐方成。又亦可解行各有横竖，故知但语行解摄无不周。亦得傍成化他者，化物必假诸佛加故。内虽自有四大者，如种子中四大具足不能自生。若外无下假外生长。外四大者，即如文云：地是地大，日是火大，雨是水大，风大可知。大鹏等者，明感应理妙，不至而加，无缘慈悲也。华严八地沉空等者，旧经二十一云：入八地已，十方诸佛作如是言：善哉！善哉！善男子，汝已得是第一忍故，慎诸佛法。诸佛皆有无畏不共之法，汝未得之，故勤精进。此正释前者，正释自行。此指观心，即名事释，亦可即名观心释前。诸佛放光，加方得说者，乃至十地，尚须请加，何况初心，而欲揣拱？是故自他俱须请也。大经云：言佛性者，亦师子吼三昧者，若见佛性，方决定说，如师子吼。故云：住此三昧耶，能师子吼。如师子吼，具十一事。(捡大论)菩萨善巧至四种四谛等者，以四四谛，各为当教无畏所依。一切智依苦说，欲障道依集，尽苦道依道，漏尽依灭，各随教依，名同义别。圆教菩萨，能以四悉而作四说。如师子子，三年能吼。菩萨亦尔，得至初住，方能分吼。若野干子，虽复百年，不能作于师子吼也。如诸外道，两教二乘，及二菩萨，虽至极果，永不能说众生佛性，以不闻故，自未行故。然此观解，不必初住五品，即能观行说也。若开等者，若开权者，指法华教观心中，而云四心。不请三观者，指心为境，境虽须观，义不名请。以不请故，勤勤观之，方与观合。言令住者，安是住义，如经月喻，诸教不绝，是异体义，故不得以月爱为喻。法如月体，佛如智德，僧如断德，思之可见。观心绍隆等者，此中观心，先列事者，以事为本故也。复以绍隆之心，而共为境，恐世昧者，唯信观心，兼励君主，树立像教，绍隆无观，尚成漏缘，况迷绍隆相从心耶？能表若失，所表自亡，故一一文，皆令观于相从等也。二王造像缘，具如止观记。明出家等者，出家之徒，已在相从三宝数故，且云在家，其实四众，咸须绍隆，及观相从，况绍隆事大，非王力不办。敬像如真佛者，大论引经云：不于泥木生难思想，安能知像性等虚空，三身宛然，四德无减？是则第四观于相从之心，若能如是，是则相从即真佛也。此明观于相从佛宝心也。从无离去，观相从法，见真法也。贤愚经者，观相从僧心，见真实和，若不如是，岂见常流如身子耶？如是绍隆，真绍隆也。若不如是，但于三宝，纵见取心，何由可见真三宝耶？以是思之，有德未免。大经八魔，华严十魔，具如止观记。如云迦叶是界外外道，诃须菩提，意亦同之。菩萨云何者，问前两教菩萨也。故三昧魔，住小涅槃。今谓下，正释。今师更约以近喻远，但枝叶异，其名必同。
净名疏卷第四
大论出异家解王三昧者，虽有异释不出此四，依衍但三，三陀罗尼一一简之皆令异别。问此经等者，既约三观复属圆教，义在初心故有斯问。声闻等者，凡云持者，一者一摄一切，二者生生不失，小教无此故不合论。大品七辩具如止观记。大集二十四辩者，准第五卷乃以五重释此四辩，即有二十。华严四十辩(检)。还从定慧开出者，大开合者随事不定，若通六度而为开合，具如止观记。今且论于三法开出巧拙者，只是方便，若尔方便无拙。何以言之？相对故来非谓有拙，悭及以愚亦复如是。逮之言及者，得七度已及得法忍，即无所得之法忍也。不起只无生异名，而云无所得者，此中二意：一者去大寂近，二者寂名不壅。重言无所得者，即寂灭之无所得也。又复恐畏都无，故云非是等也。仁王明五忍者，谓信、伏、顺、无生、寂灭，璎珞四忍阙于信也。复言逮者下，别释逮字，与前不同，故作自上及下释之。及是兼义，邻果即是佛地所兼，今叹所兼故云及也。问下文等者，此问后前，初释生也。前云究竟寂灭，故云不起法忍，及以此中别圆两教皆以等觉通名寂灭，等觉正是今之所叹，何以后文而违前耶？答中乃用通别二意，故大经云涅槃言等者，故引此文证于不生，不生者只是寂灭，故得通用。相好严身等者，约教释中前之三教，第一者且教夺边用跨节说，已过量者重显无量，前虽约所化，今重约能教。舍复入力者，有入下力故云入力，舍初所得须入下位下法门也。释十力等文者，约因缘也。从今但下约教者，名同义异依谛不同，分得力无畏等，具如止观记。列名者，初三菩萨可对三观，次第属对亦应可见。合体用得名者，体即是等，用即不等，体用不二名等不等，前二乃是体用别论，实论三人体用悉等，随顺物机得名不一，即一一人皆具五十一人德也，故云乃至文殊等也。此既三人合为一释，下四十九多二二合，或三或单，今文为欲一一成观故不作对，今顺对文复不失观，应以次三共论体用。次光相等三能所相对，光相即所严之体，光严是能严之用。大严即欲能所相称，虽云能所，莫不皆具观法故也。下去悉尔。次一双亦约体用相对，但寄积言之，以此为异。宝积体也，辩积用也，宝譬辩法也。次一双权实与双非相对，实相之印，印双非也。次一双上求下化相对，次慈悲相对，次内外自在相对，喜内辩外也。次能藏所藏相对，空能宝所也。次得法见法相对，得故勇也，勇故见也。次约差无差别相对，帝显差别，明无差别。次积散相对，次人法相虽俱在，人得名别故。次破立相对，坏魔破也，见理立也。次外内相对，外用内严也。师子吼一独显无对，佛性不与诸法共故。次二音相对，以譬内照及外他也。次二象相对，譬二谛也，亦事理也。次始终相对，精进有始，不休有终。次智断福慧相对，妙生智断，华严福慧，此乃二双，共为一双。次西方二待为对，即折摄也。次教法行仪为一对，梵网净教法也，宝杖福智行也。次依正二因相对，无胜正也，严土依也。次权实二智相对，次内慈外德相对，亦可云本迹相对，弥勒本，文殊迹。亦可云古果今因相对，
净名疏卷第五
今傍涅槃经者，彼唯一句，举胜况劣。今附一句，离为四句。于中，先列句；若通下，别判也。三即分为七门解释。后六虽殊，莫不皆成初乘戒也。所谓乘戒之信法，乃至乘戒之自他，亦可云信法之乘戒、自他之乘戒。中五展转更互论之。若欲生起此七门者，初为成根，具立乘戒；为成乘戒，须开信法。又由信法种子别故，感于大小两乘不同。由乘大小有渐顿化，能引之人须垂应迹；为成受化，须示观心；以观心故，化物机熟。婆薮来者，具如释签大经。鬼神来者，具如大经列众文明。大品放光至来听法(检)。舍卫三亿，具如止观记。听讲讲说为信乘者，善自斟量，勿失其旨。言善得其意者，如佛意故。既言为种，种有明昧。若微远种，畜生道中久远一句尚得为因，况复听讲讲说者耶？故知佛意不以但令闻已说已，端拱待发。若如是者，精进徒施，必欲为种。佛意欲令分起行故，菩提故，为利他故，伏烦恼故，随照了故，厌生死故，达文字故，远眷属故，为乘急故，为俱急故，无悕取故，远名利故，亡彼我故，折憍慢故，敬求者故，不请友故，请加被故，赞他说故，远杂语故，离戏笑故。舍如是等二十法已，略可微为信行乘种。若不尔者，为种实难。木叉等者，木叉，戒也；念处，乘也。故云等者，如止观记，以由造逆，虽现堕苦；未造逆时，为种已定。蓝弗生天，由无乘种，福尽堕苦。若尔，调达尚乃得为乘种，何须上来二十法耶？答：调达未逆，已得𤏙法，尚不与向二十为俦，何得却以调达为比？若不畏堕苦，任如调达，何须更论乘戒四句？况教门引逆，劝进词耳。以此义故，须善取意。璎珞禅，禅有梵王者(检)，处空浩漫者，初禅覆于一个铁围，二禅覆小千，三禅覆中千，四禅覆大千。皆以下拟上，略知方所，不同于空，不可拟故。但诸天身量，寿命长短，于此非急，故不具列。问：胜天甚多者，何故于色但列初禅？僧护经，僧护比丘为四龙说法等者，龙有视、触、气、嘘等毒。有视者闭目，有嘘者闭口，有触者远住。文云开口，恐字误也。事相具如止观记。十宝山，如止观记。夜叉下，诸部因缘，略如法华疏记。未可定用者，依余经文，但云近佛得善宿名，不可定云男女不同宿也。一、发起者至应土也者，具表三正、三依。虽兼表正，意正在依。若准此意，说普集时，身相已胜，但未论胜土。今于胜身，加以合盖，表说诸土。问：宝积是何时来？答：准此经文，似普集末。何以知然？经云：尔时，毗耶城有长者，乃至合成一盖。此文既无闻经之言，但云持盖来供养佛，验知只是普集竟时云尔时也。准下，叹于胜应法，云说法不有亦不无等，似如闻法，何妨尔前曾闻胜法？以不云闻普集经故，但是至此见胜应佛，约身拟法，于理无妨。复次下，引法华意，具腾五时者。所以此中腾五时者，全借法华意，明今部中五第三。若不具腾，焉知近远？既表净土、法身等者，既见胜应，必表法身；土既表境，境必有智，故云岂不等也。离身无别土者，此法身、身土不二之明文也。诸部文中虽有此意，文相不显，不得此文，将何以消诸部硕妨？通前说普集经等者，准此亦知宝积普集会末始来，既云彼时，验在前也。例如先说无量等者，彼乃由开故合，此明由正有依。开意本合，依正不殊，不二而二，为物故尔。如海水非等者，此山乃是四宝所成，依阿含经：东青、南黄、西白、北颇，而随山变，本无四色。亦表等者，即为辨前后，具如前说。五种性者，习种性、道种性、圣种性、等觉性，一性有百，各以十善互严故也。十善以为众善之本，故通浅深。或可表器世间者，然前文中已表依土，依土即是器世间竟，故知此中但表依中小世间耳，即如一山一洲之例。
净名疏卷第六
神智高明者，位居极故高，以高故故云明也。若准经文与五百俱，自非相亚岂堪随从？若非所将其位必下，至下请说仍云是五百等皆已发心，至下得道方云得忍。准此复似五百未与宝积同位，纵述己身在五百数，宝积岂可与彼全同？况在数外仍须有本，焉知本位不厕名净？故今乃以高明通叹。若不高者，焉知所表所现之瑞，以拟净身净土之相？智人知智故能冥合净名之情，既了净名亦可依俙裁于佛智。述叹者，以述为叹故云述叹，既现二身必依二土，故述两应并得为由，故云述叹。现相表发至远由者，胜应之中别标法身，而文但云寻应得法，未云应身即法身者，犹带方便劣应身故。又以劣应色相劣故，不可寻之见法身也。灭色即色方之可见，况复即色所表复通。故法华云等者，虽引彼经仍有三意：一以劣为由，二以胜斥劣，三引小归大。著脱之语不在今教，此乃直用尘土坌身，状有所畏释所畏相，具如释签引成论文。问何以至为远由及答文者，一者远借法华经意，二者近用当部之文，在昔必无为由之语，于今方可分置其言。何以得知等者，经既未来以现往验，况复自有叹劣之文，身胜法身、胜劣法劣。大经云佛在者亦色亦非色者至无畏等(检)，叹胜摄劣者，准凡叹圣耳。况应身之相教门自分，故圣相中莫若毫髻，今从眼说故云眼胜，况具五眼从名复胜，故且叹之以形于劣。肝悲等者，亦且准凡而拟于圣。问：自纵有泪安知肝悲？答：肝实不悲，若目欲泪必由于悲，所以目泪先动于肝，其目既其非悲不泪，验目若泪即是肝悲开，佛目无泪岂可无悲？答：亦以圣准凡，凡悲必泪、泪必在目，如来即以利物表悲、利必在智，故眼表智、肝表于定、智动于用，故云肝悲则目泪也。大论等者，既悲生于智、智由于定，定用即悲智用也。肝悲目泪况之可知。问：法身亦有相者，既寻胜应以得法身，胜应有相法岂有耶？答意者，佛眼为四眼之体，四眼即是法身之相，故便寻相见无相也。况无相之相诸相中上，故引法华即其事也。法华意者，佛具五眼四不独立，故三十二即法身相，吾今此身即是法身。斯言有在，但眼去总别释之，故别释中最后佛眼而能双照乃至事理，故知但是体用而已。若从修观肉眼居首，今从叹佛体用同时。前事释者当因缘竟。今约下当约教也。于中先略标教数，次金刚下引证五眼不可分张，三今宝积下略以五眼用消经文，四此但下略约教判，五问下料简，六今宝积下结归宝积以消经文。于中又二：先通次别。初于通中先消法，次消喻。别中云今略等者，前通释中悉从极判，故云穷源及遍法界，今从别说故分五差，虽复五差仍以教分属别圆也。何以知然？肉见有顶、天见界外，慧眼能破内外见思，既能过于两教三乘，验知义当别、圆教也。唯圆不应别说五用，唯别不应天慧通外，但是为令五相区分，故于圆中而兼别说。次略约教中，正以别、圆收前，次以形斥通、藏。别、圆但成，次不次别。藏、通但四，义立于五，况复依禅、依真不同，具如法华疏记那律中明。今宝积偈叹不乖佛心等者，如向即是依佛心释，既云不乖佛心，故知其位不下，后得无生，唯在五百，以权覆实，迹近何妨？次约观心释者，既云一心，五不应别，不别而别，暂属对之，故此应云只分粗细境，即中道也。释心净中，先略判文。凡约教前，多属因缘，上下多然。对下观心，即四释中唯阙本迹，或时义立。释已度中，先通次别。初若通论下，先义立之；故涅槃下，引通难别。今约别下，立别、通然，用消已度。若从果者，则不可云佛心名禅，不可过故。问下，次难别中从因所以。既有通果，何事立因？答中，引大智论及以涅槃并证从因，则为因果各有文也。且因翻名，助从因义，故弃恶言，定不唯果。次约教中，三藏亦云永离法爱语通，此中但是于禅离爱，但当教佛于禅自在，故云离爱。所以罗汉但云无间超入超出，然论自在犹不及佛。又今约教者，皆附前文，从因义边，佛无所断，故云自在，及以无明永尽等也，即于已度义便故也。又藏、通中，一时之言但约当教真谛以说别、圆，九禅义须约位分别，故知名同，其义永异。所以两教并有重玄及以真缘，不约位消，何由可判？从自性至此世他世等者，第九既对等觉之位，亦名为禅。诸名在九，佛心过九，故云已度。此亦从别，九唯在因故也。是则虽净，仍未名净，以未尽度诸禅故也。依清净禅至出过清净者，清净之言，即指第九清净净禅。此约地前修自性禅者，未入初地，未具佛法，未名一切当位别修，故名自性。昔在华严等者，所言昔者，一家五时皆有结教，以璎珞经结诸方等，故指华严。以之为昔，犹隔鹿苑，璎珞在后，道理必然。故知他释非但八禅不成，昔义未允。次观心中，取本有理，名为心净。能观此理，得已度名，故诸禅语摄别地前。及第二教叹化他中，云形声两益者，准前开章，只合云声。今加形者，形未必声，声必有形。开章依别，释义从通。况复经文久积净业及以导众，义兼身口，故得双明。称无量等者，文中双约身心两果，二业相成，方具相好、无畏等故。故重引相好，释成心净，应云无量不思议相。但云三十二者，且欲顺前居相首等。又解下，重释导众句者，自行释上句，前约自行，后约化他；此句前约他，后约自，自他相借故也。是则下，示教成相。又上形益中，兼出心德，以显于形，故知声益亦依于心，故以色释色，以心释心。声从于口，三轮具足，故知以能导众必专于心，故用二义以释两字。若用此以字，以字向下；若用此已字，已字向上。约色为神变者，然其神变通于一切，具如止观记释种种神变中。今此且从所变事释，既引一切悉趣于色而为神变，岂隔于心方得名为一切法趣？以此神变有法身本故也。问：今应叹土，何以叹形？答：形必依土，验正知依，况事以隔，从理必同，依事似殊，其理无二。此一行释成色用者，色心言之，声亦属色，况举说验形，其形方实，若不验说，杂魔外故。问：闻佛说法乃是声益，何名形耶？答：言形声者，须从化主，今此但是化事所现，况复见佛及佛说法皆属于色，况复说法亦是色用？是故可得释成于色。从若非是释于得益之相，非辨形益。问曰：此即是等者，此既现土，亲能表土，何名为由？由但正报，何分近远？答中意者，然此颂中先叹于由，次颂表发，故不可以由为表发，故于答中便破他释。法王法力至叹佛心用者，前标章中形益色用，今云心者，此有三意：一、心有用故，色方有用，如前略中亦以心释形声两益。一切诸法皆趣于色，不隔于心，色方有益，益如前释。得三昧王三昧者，以法在人，人方称王。法力等者，法不出谛，力即自在，于谛自在，法方有力。超过者，三昧是断，谛观属智，二俱超过，是故云也。既出十界，三界通外。常以法财等者，今以道谛名圣财者，其实财通一切诸法，亦以无作圣财理通，如云闻等，不可局故。其实通四，咸是所证，苦集须破，故不言之。问：法财二字为属色等者，声教属色，屈曲藉心，况复答中引无尽意，色即是心，故云通也。但约能施是心者，此语尚通方便教意，应云施由心妙，财方有法，是知由于能施心融，方乃可云施由心也。能善分别等者，言权智是世谛者，此约跨节，指一实理为第一义，诸教浅深皆名世谛。问：上多约三谛等者，如略叹形声，仍约五眼及九大禅，故此禅眼三谛具足。言此经者，非部对部，既云上释多约三谛，但释上文，今文为此。答中但是用开合异者，只是一往，今应以一期佛法事理相对，通论二谛，亦得名为合真入俗，故此方等具有五种三谛离合。次又解下，以情智言之者，应如法华玄文七重跨节也。俗谛离合并属分别。上现尊胜等者，先以形表声俱正，次以正表依，正为依序。说法不有等者，文既双非，又云说法，当知双非即是中道，恐人不了，又更从说。何等法下，于所说法释出其意，不可说于所非之法，故知能非即所说也，能非即是中道法也。何者下，更举所非释出所说，所说必非凡小法也，且举凡夫二乘便耳，亦应更云异于三教。出假菩萨多说中道者，方等四教前二无中，前二非正意，故得云多。问：上用二谛等者，指上善能分别等文。智既照谛，说必依智，何得前后二三不同？答意如前。问曰：外道等者，欲简诸教众多双非，显双非圆，故设斯问。答中具答双非不一。若得方便等者，此约夺边，但云非有。虽有四门，夺但成无，故云非有。三藏教去，虽复与之，有此灭故，亦得是有，但成有无。尚无第三，何但双非？故前二教必无双非。次别教云藏性者，须简别、圆。缘起有二种，如前说者，如前叹菩萨德中，明有迷、悟二种缘起。迷即十二因缘，无明为本；悟即观于十二缘智，能灭无明。今亦二种：苦、集是迷，道、灭在悟；悟兼利物，迷全己愚；迷乃可尽，悟必须兴。皆约中道，双非理也。然体非去，结前二句。不有不无，结说法。不有不无，双照有无，结前以因缘故诸法生。此但疏家结其义意。无我已去，经中自结，文相可知。四教明三种至云云者，若有我者，则有造作；若有造作，当来有受。故知无我，则无造受。但前二教约界内真，后之二教约界外真。此中正约作时无我，非谓不作方名无我。故知作时、作体本无。虽曰本无，业不败失。只缘本无，得论约观修令无我，故约佛说作、受本无。而众生作及佛菩萨作不败亡，故得用结不有不无因缘生。此中历教，先约界内及以二乘。二乘义当藏、通二教，故次列于无量无作，论不败亡。然道谛中但云善业，集谛之中论善恶者，道中唯善，道理应然。集兼二者，如三界集，善恶各三。若无明不了染真之集，真俗并善，无明为恶。若无作无量地住之集，于位位中，皆唯法爱，亦名为善，亦名为恶。唯佛独善，唯善不亡。叹劣应中，言体用者，劣应既无理性之体，但以应色而为其体，以依色之声而为其用。魔王等者，具如止观记。菩萨中夜入四禅者，一切应佛，成道入灭，转法轮等，皆在此禅。知一切有常无常等者，常即定法，无常只是不定之法。于三学中，如毗尼藏，有心犯重，定为业障，名之为定。余戒不障，故名不定。无心意等者，心意只是识想两阴，受即受阴。行字平去，二声俱得，俱属于阴，能所别耳。大品明五受五行者，有受必行。五门者，只是五受，以门为名。门从教立，受在内心，于内受中，由受故行，故皆有五。具如止观记。长爪尚受，第五不受，以受不受，亦名为见。故为佛责，低头默然。用止观记第五记意，细消此文。言众人者，正意指于诸起见者，小小避就，但云众人。问：长爪是后时事者，将于长爪，及以身子得道之时，望佛初坐树下之日，所以长爪却在后时？答文可见。五行六甲，如止观记。阴阳历数，具如大论，非此所明。三转法轮，具如法华疏，及记昙无德解。三转法轮者，具如成论(检)。但四谛各十二行，他有法轮章，于今非急。引大集者，引甚深理，证本来净，陈如但见小深理耳。但拘邻一人不成僧宝者，此破古也。若余四人非见谛者，陈如一人纵是比丘，不名僧宝，何名三宝现世间耶？先具此三，然后依之立相从三。不用一体者，有二义故：一者，渐化之始，未须一体；二者，以一体三，消经不便。以斯妙法者，今问他人，若从名定，应同法华，故须简于名义同异。今无漏真智断结等者，非但无漏过于世智，于无漏中，佛必异于三乘弟子，三十四心无间断故。佛无退缘，受更不超，是故得有一受之言。大涅槃云等者，此引治他，证自不退。治他既尔，验自可知。案婆沙及昙无德有退无退者，取无退边以证不退。然婆沙中具有二文，今举退边，成论依空，一向不退，兼双引之，非即双用。又复婆沙约修道边，有漏智断，即无无生，但有尽智者，则有退也。见谛、不退，二论则同。以大悲三念之德者，一切诸佛皆具此三，谓得供不高，逢毁不下，于不毁供而不生痴，此意多在应化佛耳。文中但引女毁，梵赞第三略无八风，亦但举违顺，后文自列，故此未具。须弥者，此云安明。入水最深，故名为安；等诸山上，故名为明。所言妙者，新译云：独有兹山，四宝所成。罗睺三摩等者，因身子驱而安慰之，诃身子云：汝何以轻大龙之子？语罗云言：莫啼！莫啼！诃调达者，具如释签。一香涂下，此约色心，具出二种。三念相者，虽即由境，方具三心，义但成一。今各明者，欲显二相，令后行者，因外识内。正述叹表发等者，前已破古，故由前二由，方有表发。因小果大者，五百各各俱献微盖，盖微曰小，合表寂光，大中之极，岂过此？未达表旨，故云莫测。此乃为后净土因果之先兆也。何者？由献故受，由受故合，由合故喜，由喜故请，由请故说，由说故闻，由闻行因，由因感果，复有种种因果差别，即成种种净土之行。今从胜说，故云无方。又从总说，但云因果。应身之事者，之事两字，主彼所说之事故也。譬之如月，方圆随器者，非但多少任器，亦乃方圆遍临。多少譬物类不同，方圆譬机情非一，方圆只是偏圆不同，四悉四门，咸随物应。佛尚非梵音等者，大音无声，梵音只是随于国土一类而已。梵尚非梵，余何所论？举胜况劣，他皆准知。稽首十力等者，只由具力，方能外用，此即同体权实之体用也。稽首住于不共法者，以不共故，故能导物，此从不共为名；以导物故，故有不共，此从导物为名。左右共论，故成二义，即是化他权实为智。断者，断缚到岸，其名既通，义分偏圆，即权实也。况复众言，理含权实，或断众结为权，权到彼岸为实。据答问文，通释为便。稽首能度等二句，云结三权实者，三中一一皆有能度永离之义，自度度他，自他相对，其义并通。结上三者，若自度世，亦自永离，结自行也。能度结他，永离结自，即自他也。度他令他，永离世间，并结他也。
净名疏卷第七
是五百皆已发心者。问：此之五百，何处发心？疏既不云此难定判，或是此生此会已前，或普集见闻胜报人法，或复适来睹佛神变，或当闻向宝积述叹，或可具经上来诸处，或再或三，但所闻见，悉属方等，含于四教。发岂不然？但机宜闻净土行教，是故复须更请问耳。何者？发心之中，上求唯一，下化犹通，不出权实，历教行理，取土摄生，是故更须问净土教。是故宝积述发为请，令得闻于净土因果。如来对大众复宗等者。复，犹复也。佛初自说佛国因果，而以为宗，今重明之，故云复也。况对净名弹诃，文殊往复，皆顺佛旨，是故如来重更说之，亦得称复。从所以下，具足腾之。问：如何得知诃皆在昔？五百八千皆云忆念我昔曾于故是已前，今说净土，去命时近，故知诃时悉在前也。何必一一须待诏者。若非涉情，先行后奏，弥副圣怀，此圣臣也。对佛述时，契故默印。昔日弹诃等者。当弹诃时，佛国因果，其言未兴，普集同席，尚自未说，故使尔前但助二缘，况今经中具足依正？又普集前诸大乘经，但多说正，故弹斥日，总助成之，该于二缘，故云通助。问曰：此半品等者。问意言：前云净名助佛扬化，近闻向来通助正依。若尔，此中应当别在依报。依报既是别意所为，应须处处尽明依报。净名所说品数虽多，若论依报，其义未几。盖不足言者，非谓全无，唯有空室现妙喜等，盖少许耳。答中意者，何必说于土名方是净土因果？行即是因，因必招果，即是其义，何固守名？问始终等者，始即佛国，终谓庵园，前问犹通与其少分，故云盖不足言。乃由答中但以行因而为答问，其行犹总，未足决疑。今九品中二义不成：一、非佛说；二、无土名而净名说。何者是依？答中意者，从义非语，理出常途，岂执国土之名而亡方便之说？故从此下乃至宛然，即其事也。答至皆有其义者，如问中三义，净名一诃具其三理，乃至九品意亦如之，况净名始终悉成三义故。从如法华下，释出其三：初引法华举佛自净佛土，成就众生，永永不已。化主既然，以励诸下，是则下，正明净名但符成于如来净土，即释初意；次净名既能下，释出第二意；次弟子下，释出第三意。弟子即指弟子品也，菩萨即指菩萨品也。问：菩萨可尔等者，净土之行必须愿生，小乘亡生，生灭义反，何得引同菩萨事耶？答意者，引法华者，从本说之，方有其事，故示受折者皆是能同。又问疾品去至之宗也者，别酬问意，即更通引显成佛国为宗义也。故因此往复，往复乃是通指九品。若不许下，破古意者，此将已释以难古，非以空室用表极净之佛土也。以破古释所生诸品，意斥古人虽见经文十方佛土皆空之文，亦未肯以宗为佛国净名，意以十方三土亦复皆空，良由室表常寂光空，当知古人未晓经旨。问此经等者，此经虽即人法双题，恐单人名表法犹滥，故从法称以为其问，答中还从别名以答，故不思议最显佛国。但今意明不思议义有总有别，总冠一部故名为通，以法对人亦复如是，是故人法二意不殊。翻云无上正遍知道心者，恐剩心字，心者西音质多，菩提云道，若加心者，西土应云阿耨乃至质多故也。文中此音已在心音。但发心至分证者，问：既通列菩提六即之中，不列理即及究竟者，其理可然，何以不云观行即耶？答：今此发心对佛述行，观行功薄故不足论，况观名通相似等别，故相似分证非无观行，从胜别立方称所述，若欲通收理何不可？只恐长者位已过之。今言下更从教简。于此三中但云相似者，相似居中名字无位，分真正当无生之位，故须正约相似位判。通别二教双标二名，通教之中不列地位，但列别教三十心者，比说可知。又别贤位皆能发故，通家十地有发不发、有因有果，故后答中唯约通教简初二地，初地只名观行发心故也。二地于通虽名相似，于别则非，故不用之。问者，长者但云发菩提心，今准何据云相似耶？答中意者，亦简无生及观行故。故知尔前发义不成，前已论竟。今重问者，欲简异耳。如通教中，相似初心尚未能发，故知名字虽有发义，去无生远，兼复通漫，此亦约于次第者耳。所以引三教者，诸长者子，义通衍故。念之生修慧者，念前闻、思所依之境，当如闻、思而修行之。通于四教，应此方等。问：何故法华疏以念为闻？答：夫云念者，通于通、别。彼闻此修者，带通从别故也。若唯别者，则从别立，唯论闻等。若唯通者，俱名为念，无可简别，而于念上别诫听、思，故以念之别对修慧，是故闻已必须思、修。故书云：思而不学则殆，学而不思则罔。其义则内修身慎行，恐辱先也。俗但有名，无出世实。然土不在至如前具说者。问：既非四句，土定在谁？答：只缘定属，以成性过，故四句中皆云不在。言四句者，破凡非圣。凡理本来亦无性过，众生业力不可思议，佛、菩萨应亦复如是。岂两难思，合成性过？离二无别，不可思议。应知思议即不思议，况不思议理可思议耶？若离若合，皆不逾理。作此观之，诸土永寂，无可说示。四悉示之，随闻获益，余何可论？言有为者，诸缘积集，有为、无为，一切悉然。应知有为即缘，名有为缘集；若以无为为缘集者，名无为之缘集。此三土众生者，若作都迷，即二同居及以有余；若兼分迷，即指同居有余果报；若全取分迷，即是果报及中下寂光。是故文中上句云乃至中下寂光土也。故全取分迷，皆在无为缘集故也。问：何故不依四种缘集者，此问意者，论师既立四种缘集，今家又立四种众生，何不以四而对于四，有为生灭等次第对之？答中一往亦暂许之。言有妨者，因斥论师自体、法界不殊无为，名异义同，何须别立？若于无为义分三者，容有是理。然此三集并在别、圆住地已上，故不以三对三众生。欲离无为以对三者，无为即是初地已上，自体即是第十地也，法界可对等觉地也。然实不及直在无为，无为悉是障中无明，故须总合为一无为。观心者，为对二种缘集分明，故今且以二种缘集次第以对三观，观相粗存，缘集未尽故也。应须更论一心、三观，一时俱破二种缘集，即约六即及缘集尽。今明菩萨至调伏等者，准此意，教化属初句，调伏属次句，故前二句并后二句之方便也。故知教化、调伏，本为佛慧起根。四、随诸下，释起根句，意亦如是。言起菩萨根者，既云要因六根起根取土，当知下文光明、寂默、佛菩萨等，并在同居、净秽二土，以今文中亦且在前二土故也。具如下文。菩萨行品者，彼品佛为阿难广说佛土，谓佛光明、菩萨化人、佛衣服等，总十七事。以此四句在于二土，故名为横。一一别对，故名为竖。二竖对中，随土体别，对惑增减，得有诸土多少不同，故名为竖。四起根中云总别见中，以根对境，得总别名。根六慧一，随宜不等，非即有于总别之土。答：因果与夺等者，因之与果，俱得无生寂灭种智，与则寂光而通于因。通中下夺，则寂光别在极地，以上下位俱行无生寂忍种智，别则寂忍不通为因。如前等者，指前横释同居具四，复当今文通为四教，故令四释通于同居。其中寂光唯用中下教化调伏，佛慧渐深，起根成就，入于究竟常寂光故。观心中云多少者，即是因缘及空假中对论多少。如初观心，未敢遍缘，且缘因缘，于因缘中随对随照，故云少也。观境稍熟，恣心遍揽，即名为多。次空假中多少准说，境即如土，或增或减。次及不次，准例可知。释教化句竟。次若缘去，释第二句。次随观去，释第三句。次起菩萨去，释第四句。已约竖释观心竟。复次下，更约横。初对初句；调与不调下，即第二句；得入不入，即第三句；若起不起，即第四句。次深识下，约观明起誓。横取四土以对四心，但约二种缘集作之。缘集在因，最宜对观。次若但下，结上观中必须行愿，事理相资，故竖属行，横对属愿。今行人下，事释横竖本在观心，故将向文以观行者，既云观心须在于己，以诸众生不出心故。己心既尔，他心亦然，是故文云意在于此。引大集者，证事须观，观成心净，心净必能事净故也。亦约教中，于一一句皆约四教各历四土，至果报中有别教者，存教道耳。至寂光中云圆教者，通中下耳。又从有余以取果报，用别圆者，用别地前及教道耳。下文多倒释者，菩萨行品具足述前四义不阙而不次第，第一释第四，第二释第三，第三释第二，第四释第一。下文虽是章安续补，亦不违于先听之旨。初开成譬等者，所言空者，四不可说。言虚空者，谓都无说，是则失于四不可说旨，故须依于四不可说有因缘说。具足悲智取土利生，能于空中以见不空，教化调伏入慧起根，乃于众生有所成办，故云空地。随意故有，无碍故空，故云空者四不可说之理也。地者即为悲愿所依，空即地也。言空室者，生之所依，为生取土，土成物益，有因缘故。下双证空地。若纯用下，此经斥二乘，而云通教菩萨亦入滞空数者，何故复云通教菩萨有净土因？然为遮其取空证耳。广长之相正表此也者，广表于横，长表于竖，并现于盖，正显相资，横竖不二而横而竖。又十方诸佛以表于横，诸佛说法亦可表竖，并在盖中，不二亦然。论横等者，所释文须达文旨广长相在，身土亦然，故表不二。问：净土是菩萨行等者，此问意者，经云直心、深心是菩萨净土等，既此二心是二乘心行，菩萨何以行二乘心？答中虽借通教，义仍未显，故引法华而通释之。虽为摄物，行二乘心，元期净土，故得引释。问曰：此中等者，经文但云直心、深心，如前所释，并是菩萨行愿大体。若消文中，净土又无二乘之心，乃似妄加二乘之语。答中意者，但云直、深，不云二乘者，赴小则避大就小，赴大则避小就大，不可一向专小唯大，故云不指的也。作此旨者，亦可通用。言准望者，今经此言，宜有其旨，未可即得彰灼说之。此座二乘头角之辈，元是修于净土之人，故云菩萨修二乘行，为摄生法。若欲显说，须依大品、法华经意。问：准望法华，可有此理，大品如何？答：一切诸法趣于谛缘，是摩诃衍会法之言，良有以也，故有诸法趣二乘心。问：虽作此说，亦未消于大品之文。大品但云三乘共位，菩萨十地，皆学皆行，何曾云是净土行耶？答：既云不取证，理在摄生，修净土因，而为摄法所摄，亦通二乘心也。通教尚尔，别、圆灼然。次引大论者，既云有土纯声闻僧，即是声闻来生其国，既有所引，岂无能引？四谛下，结难也，即是能引之人行也。从多为论者，若望诸土道理，合有未开显者，故云十方不无此事，但开显者多。是故前消教化等文，虽有横竖，通约诸土，于中岂无未开显者？故此经文，理须十方横竖消释。然虽犹有未开显土，忽若合时，移入他邦，或用密教，当土开之。若法华疏释照东方一切开者，为引同故，但照于同，证经意别。不可一准无三差别等者，故约三心以明三德。又此三心，义虽通于别、圆二教，然亦不可前后并别。言三德者，异名者，大乘即解脱，深心即般若，直心即法身。大乘但从悲愿得名，故对解脱即是初心。住于三德者，既对三德，理合各三。若昔论等者，昔指普集，今明至三土。四者，尔前诸经但明正报，唯说三身对于四教，前二教佛俱名应故。若以依因对于四土者，同居、有余俱名应土，故合身、土或四或三。依因者，利物因也。若对缘集，有为、无为及以生死分段、变易，国须分四，即二同居，方便、实报、二集、二死各分二故。次观心中云空、假二观三心等者，还借前来通、别二释，至此文中共成观义。三心别者，具如别释。若作通释，空、假三心亦含于大，以通菩萨亦入空观，乃以谛缘。假三心者，藏、通菩萨自观谛缘，亦具三心。中三心者，而云一三、三一者，二未即中，中必即二，凡睹万境皆不二故。若分圆、别，对此二教初心、后心，别教初心义当空、假，与前两教三乘义同。此十七句直居于初，故于此中应知起尽，是故于中大分为八：初从一释下分于今昔以辨异，次从问下料简通别，三正释，四此五下判权实，五今圆教下明净土行相，六菩萨下明净土行人入于似位，七若入下明分真位随分果相，八其义下结斥，故后成佛使修因时众生来生。前约教明等者，前普集经准教修行取法身果，今非无教，但于教行更加悲愿成净土因。问：此前后文皆云此经并约依因，此中何得还引光严以证彼正？答：道场处义当依因，亦可用表能依法身，况复今经双表依正，故列诸行并具二途。问：何故等者，此还用前别释为问，直通缘度岂独谛耶？答中二意：一者从便，二者摄他，是则二俱用彼别名以成通义。直心有五等者，一往似竖，如下布施以望持戒亦名为横，一一复通五种直等亦得名竖，是则竖中以五望五，复可为横亦名为竖，然终是横专对于横，良有以也。一世间直中应有多种，如三界中见爱各别。谚云痴直者，但世间诸直以痴为本，以是而言亦具贪嗔。下之通别具如前释。若得无作四法皆实者，苦集尚实，何况道灭？故无作四皆称实也。于正释中先列次释，依此方等必具五故。此五直等者，释权实也。显为方等当教菩萨密，为此中两教二乘密，但探用法华之意非今部体，若论用教不无其理。次菩萨下明净土行相者，一切菩萨具此四心方名大行，今具后极故是圆也。收下三故，四心之相阙一不可，具如止观记引大论文也。故于五直亦具四相成净土行，道理虽然，识其旨故。若实行者，前二教人以前二三而为权也。别圆准说可以意得，各诱令入当教之实。若本圆人，但以同体之权而摄取之。又复通人亦云修于净土行者，若任当教虽有其文，乃寄利人堪被接者。又成佛之言不必妙觉通取别圆，地住已上从此位去皆八相故，悉以十界身土取生。或复古佛垂迹利物，今文正在菩萨实行，故成佛言必须通晓。下去诸文大旨悉尔，从似入真以成化相，分真果中三土不同，以常寂光无成佛义。若开中下准说可知。无二边等者，当地中惑名之为谄，断名直，最后复次是也。深心已下分文悉然，下文或必须知大体，余有阙者皆应准此。为说缘觉者，通中存别意仍在通。次但具有二种下分于横竖，通别兼具，具于四种四土故也。菩提心至大乘即是四教等者，问：前别释大乘唯在别圆，直深二心唯在二乘，今此文中何得通四？答：前别此通理数然也。故通释中虽皆五释，于大乘中复除世间，思之可见。
净名疏卷第八
若无等者，真实是直，高是深心，广即大乘。前辨亦指普集经也，具足揽前总别二释。布施有五者，亦是菩萨心，二乘人所行施等，为净土因，故离为五，思之可见。世间至六道者，然知世间直深，亦合离六，及于六中，各更委分。择觉等者，择法属慧，今在施者，为成施故，施不得，慧不成。出世阿兰若至沙弥咒愿者，如是方免摩诃罗之因也，出世行者，可以仿之。各为鹿王，具如止观记中，彼经即是大拏经也。华严十施(检)地持九禅，具如法界次第华严经。如来檀(检)大品等者，具如广乘中品。又云趣等者，具如发趣品中。具历诸法四教修相，具如止观记三十二相。并忍为本者，夫为忍者，为端正因，故出世忍，能感相果，故得以为一切相本。问曰：凡夫等智等者，问意者，等智有漏，依根本禅，若正定之言，义通五者，后四正定，位在内凡，世禅全在有漏凡夫，何意名为正定聚耶？答意者，分别方异，合说何妨，正定望散，亦可通用。岂有行六度行等者，如向六度，菩萨非不用之化人，但法属自行，今四无量，非不自行，法属化他，于今四六，皆成大行，咸具自他。一事至法缘者，非谓三慈之中，法缘慈也，法名既通，故云皆法，但是众生缘之法耳，故云事法。下之三教，准说可知，谓无生无量等法耳。于无量中着法字者，即四无量家恒沙佛法耳，即三谛中恒沙佛法。若是此法，三慈中法，法字何得亦在世间？故知法字亦可通五。若在三藏，但成生灭所缘之下三，准知圆教独当无缘名者，从胜说耳。此四摄法非凡夫等者，如前三心，直深通大，大不通小，以名局故，是故通中亦须别也，但可通诸大乘而已。今亦如是，如前六度及四无量，理通大小，故此四摄及以大乘，并下方便回向之文，不通世间及两二乘，彼教必无其事故也。又四无量及以四摄，历教别释，修相、证相不易分别，不可具存，故并略列。言四摄者，布施、爱语、利行同事，约所同边，诸教似同，细寻智愿，高下永别，以其上能兼下故也。乃至位位节级不同，即如本迹高下四句，今多分从下劣凡夫难化者说，其名必通，理不可壅。解脱所摄众生等者，能摄则有四教之脱，所化虽通世间之法，菩萨化人无不皆令至解脱故，弹指合掌，其例可从，故今从于摄之本意。自行方便等者，问：自行等三及破等三，有何差别？答：有同有异，从名则异，从义故同，虽此异同，离合复别。言义同者，自行等三，名虽有三，法但成二，自他相对，无别体故。破、立等三，亦有三名，亦但二义，破、立二种，通成自行，教化、化他，故但成二。若尔，何须重列？答：经论逗机，各有其旨。此法二乘有分者，以四谛法，二乘初心即须观故。况复四四各各不同，生灭具用二乘之法，故云有分。三十七品，具如止观及记，并法界次第，非此可具。若准婆沙有漏道品，例前九五，有何不可？但凡夫外道所修行者，亦是佛法行者所修，未发无漏，名有漏耳。但外道法，无念处名。故令来生至具足也者。若不回向，施福有限，唯感富乐，回向极果，及与众生，令福具足。福智乘戒，体用事理，一切无阙。若尔，施等六度，皆悉具五，岂不具足？何须别立此一门耶？答：必须方便，方乃具足。若尔，回向复还托于诸行，诸行虽皆不云回向，回向又亦不云诸行，存没虽异，诚无别体，何须别立？答：虽相导引，所治各别，得名又殊。施为悭治，乃至智为愚治，回向自为自利近果之治。所以有愿无行，令修六度，则以六度为名。若有六度无回向者，令修回向，即从回向为名故也。至善吉等者。彼章亦只对于二乘，辨界外难，亦不更约方便果报。若欲略明，则有余中三十心人，为三恶道，住无我法，名为北洲。地前法爱，如长寿天。未有初地十种六根，名诸根不具。地前智浅，如世辩聪。不穷中理，如佛前后。若实报中，位位相望，节节作之，此并障于中道理也。是故结云约四土简至具足者。以向来意，一一思之，此非容易，不可滥述。四句者。准经正用四中，第二是净土因，讥他得宜；第三通用初心菩萨，未全自守，故不论之；第四句中不讥一半，理亦可通，由不自守，故亦不应唯于初句都无所取。次引大经证第三句，故初句中既不自守，讥何益耶？其身不正，虽令不从，故第二句不令而行。若见机者，定用第二、第三句也。第二自行，第三利他，利他即是净土行也。后四种十善者，止恶义通，从愿行别。问：此十善与前尸罗同异云何？同何假列？别相如何？答：尸罗相通，对一人说，今离为十，以对多人。十三番相资成净土因者，初资第二，乃至十二资于十三，细寻具如下解释中。上从直心等者，上释诸行，诸行相望，故名为横。一一皆从世间至圆，其义虽竖，但经一往直列而已，终成横行。况虽竖释，但约教判，浅深不同，是故穷源，研于心念，令从浅行，直见深理，方乃名竖。第一须约四教通释成竖行者，令出圆教，穷源易显耳。问：三藏既无，云何言四？答：即是释，以有对无，即名四释。若言有者，即成身子之疑者，三藏教中无净土教，但以烦恼润业而生，故于秽土成佛无爽。忽闻衍门说有净国，故使身子由是致疑。又依衍门，方有变地，故用案地以斥身子，岂成助于身子之疑？若三藏中立净土教，与昔教反，佛无可以释身子疑。无行无人者，有六度行，无净土教，教无行缺，终无成佛，无净土因。无行之佛，有教无人；六度之行，有因无果。行既无果，反成无行。问：若尔，何故前释直心等文而皆具五世，直尚成菩萨之行，三藏何失云无行耶？答：从本则有据迹说无，有教无人良可信矣。须泛论等者，通别二教犹非正意，只可泛论以为挍捔。次约通教释，于中初以直心对于见地，而云登地发真者何耶？答：于通教中上根菩萨初地见真，义当三人共位见真。入第三地为深心者，此十三句中云深心者，非前三心之深心也，故前深心但是初发之深心也，望声闻人得名深耳。第四去云事理俱行乃至智慧，以对十地皆从成就别别言之，通教初心既事理俱行，亦应合有教化调伏，乃至起根得名处别，故别对之以成竖义，通教尚尔况复圆耶？言善慧者，借别詺通，故所列地不标地称，但云初地乃至十地，唯此第九暂借别名，至第十地摄后三句并结成地，借此十地者正借别也。经文但云从初至后，虽无地名，既云登地已见真理，岂可专用干慧等者名？通教初地未名直故，故可借别以名于通，初地断见仍成通义。又复通教地前无贤，故第十地含于三句，初之两地俱名为直，故使第十含于三句。问：通教菩萨有净土行者，菩萨知十方诸佛二乘如何？答：虽同一教大小义别，二乘道理不合知之，虽与二乘同坐解脱，自鄙不发永不求故。又菩萨虽知佛犹永灭，永灭乃与取土义乖，故知此佛无人有教，教既权施不称因行，故于权教不须苦穷。二别教中用二释者，初释已将诸句对地，次复更下约十四般若者，对开合边其名便故，以理合故名通初后，故下法云含取地前及等觉也。依十四般若，然欲解释出其理者，即如向来消文者是，故一家释义以义消文，必不以名而局于义，故云无往不通，故知以名局义无处不壅。寂照之智等者，若从初地至于等觉但名照寂，妙觉一位方名寂照。横说则并备众门者，于十二句句句遍摄前十七句及以十方一切佛法，故句句下随其之言义通横竖。发心正行等者，圆人初心既在初住始得无生，既断无明理合唯在果报土中，傍为取机化下二土，即是方便及以同居，何妨亦得化分寂光，下二非正故名为傍。事理相资者，事即如前十七句也，理即指今直心是也。事理不善者，事理二惑也。佛土净故即是境界净者，境界即是所化生也，所化境净则说法净，说法净故内心智慧增明者，由物机生令所说秽，故使未堪用净智化，化道未周未见四净，故使说等未受净名。即于二土自行等者，秽净二种同居土也，谓住观行相似位时修净土因，若入铜轮还于二土以摄同类，乃至令入有余果报。故下用经四句，结云教化众生调伏等也。即用前文横竖对土，释于净秽二同居也。若以上化下，即有余同居。多是文字者，文字指前别释文也，别释即对三教文故。故前通释三心之中，唯指自性清净之心，方近于观，余皆言教，是故约心圆顿释之。以门深诣，譬如非日等者，但诣理释，义当于横，对文字释，义当于竖，其实圆释不当横竖。圆别俱教，尚成横竖，互有资益，况以教观而为横竖？亦以横竖更互相资，故以横等对于三德，即非竖而竖，般若德也，非横而德，解脱德也，即此横竖双非之理，法身德也，故云非日无以等也。日如横行，月如初住，岁等即如四十二位。三土四土者，于四土中，合于方便及以同居，皆应土故，故云三也。直心即是前圆教观中道者，圆教如前教观中，教观二圆，方是圆门真净土义。言帖释经文者，向约教观，非不消经，未是逐句消文故耳。众生正报至佛土净也者，此中分于止行二善，但对依净及佛土严者，非独依及土严而已，正报亦合清净及严，但今正为明于依报故耳。正报止行，即是惠施及以愿加，名为清净，如感五度，乃至十善，一切皆然。如四无量，本是利他，尚有止行，如治嗔等，岂非止善？为摄生故，岂非行善？自余诸行，一切准知。又如世人等者，还是宿世以法相关，方乃感应，只如寻常散心讲说，何必能令听者尔耶？佛土净等者，依此经文初释及以四种之文。所以具二种者，前约当分，从四下即约跨节，自行约理性，化他约悲愿，愿期皆令至自性故，正意皆是净心故也。此有二意：一者句句名异不出净心，二者虽十二句意在十三净心句也。故知净心者，先净自心方净他心，他心若净于成佛处，心净众生来生其国。次跨节者，只由自性清净心净，即入初住能现四土摄取众生，四土四心皆悉清净，众生四心分别殊虽，究而穷之不出一体，故净自他只是自性清净心净。事理惑除者，至此方始兼论正报，事理只是障真障中之惑耳。障真为事，障中为理，二惑俱除感常寂土。四教四种众生者，缘但有二，从解分四，如有为缘随于界内析体解异，界外亦尔，故成四别。故止观中云：惑随于解集则有四，解随于惑但感二死，二死为酬二种因耳。四土相望互论净秽，具如前释四句中明。前不许立四缘集者，惑体无别故也。今立四者，从解分耳。大乘方等至净土也者，自方等前不云此土秽中有净，纯小乘人尔来未知，故云秘密。良由尔前显露未堪，至今经中方显昔密，以斥小宗故云有也。约教暂无附道理论，所以云有未能称机。疑问者，且从迹说，乘佛力故。若从本论，自力亦能，自力虽能，终归让主，故引法华以证发迹。又若不蒙加，无由能疑，加为疑由，可加由智。三藏教去，立其疑宗。三藏教宗，三祗修时，是净土行，与十方佛正报果同。作此下，因闻置疑。若三祗行是净佛土，释迦之土今即应净，此疑释迦为菩萨时，其心不净。若不以下，结疑。言翻覆者，以土疑佛，以佛疑土。彼中有诸天子等者，天子譬真，身宫譬真，而云真、应二者，但是文略，应云双标身土故也。四德成身，常能照于四土众生者，明真能起应，故合标之。真应法身之所依者，真是法身，通云所依及以所照，即是同居净等四土。又譬等者，前总日月及以天子，但作能照所依之譬，今置天子，又离日月作真缘譬，譬能成就及照显也。盲者二事俱皆不见，故真缘合时，破一分无明，即有真身依于真土，而能照于三土众生。成就即譬正报说法，照显即譬净土摄生，以真缘合故。此有四种净土者，有为置同居秽也。为二缘集等者，此乃双举所除故也。身子虽除有为缘集，犹有无为不见四谛。又复身子纵除秽中有为缘集，亦未能见净同居也。故总二障，障于五眼，以责身子。又有为、无为者，释通诸盲所以故也。对曰等者，身子亦未悟于日月譬之深旨，且依于事而为答耳。众生至不见同居净土者，虽先从近说，正以此文斥于身子不见四谛，是故且以同居言之，岂可即令身子见于有余果报？以从道理，故文兼以有余等合。故从界内罪去，次第合之。言界内罪者，即以界内真谛之执，及以同居净土之障。此罪即与无为集合，共障五眼，故使不见四种净土。若只单诃不见同居之净土者，则不须云二种缘集，以通责故，次第释出。若尔，同居净中，亦有执真与无为合，何以得见同居净耶？答：以彼生者，已除界内二种障故。今从秽责，故云障彼同居净土。若从同居净中责者，只得责云不见有余果报等。三、正为前四种罪障故者。界内有为缘集障、界内尘沙障、界外尘沙障、界外尘沙障、界外无明障，而此四障，障于四净，故知身子具四种障。身子虽除恶有为集，然由有于净有为集，不依佛慧，故使于垢不能见净，是故四净悉皆不见。生闻信之善者。初闻未信，睹相方伏，伏已方信，所闻不虚，是故二种俱名生善。梵王证者。欲显如来案地之奇，其宝犹如第六天宝者(检)。问：若同居净，对秽为横者，香积亦判为净同居，何以在上如许恒沙？答：夫论竖者，约理浅深，未必重累，胜者居上。若以二三同一处见，故说为横，上下相同，岂得为竖？若准其相，不殊安养，但以无小，稍不同耳。虽安养兼小，义亦唯大。问：宝庄严土为在何许？答：只是安养。但六天至举近况远者。一往比之，不必全同梵王。言故螺髻至但见垢也者。此文且准明依佛慧则见净土，应知佛慧理通衍门，平等之言复兼三教。言不可思议佛慧者，别在于圆，尚通三教，则是相待不思议也。故不思议只释于佛慧，尚通诸教则通斥身子，但见于秽，不见四净。答曰：有二意者：第一、则别，唯一同居；二者、理通，通于四净。与前日月譬意亦同。大众悉有生此净土之理者，坐华具表同居之净，仍通四净。若至法华，四净因具，足蒙授记。后分破无明，岂非一分常寂光显？故寂光中三土具足，自力生当，故云之理。前说诸方等经等，于前纵见佛胜应身，不谓此身别有净土。今藉佛力，亦未了知佛常寂土及以果报，随机见者置而不论，故此随机仍属于密，不同华严一切皆见皆闻故也。饭色异等者。常寂即器，同居有余，果报为二，并身子见，理应有四。同居净秽，二土合说，故但云三，不得云四。十番者。初之一番别斥身子，后之九番通密斥之，与盲者譬及案地譬其意大同。第十文云诸土非垢等者。应将寂光却对前九，应云前九非垢非净，名之为垢；常寂光土亦垢净，而名为净。初、同居净秽。云五浊重轻等者。亦得轻者名为五清，彼见思轻，众生寿命、劫量、著相一切胜此，故名为轻。三、四、五可见。六、果报与下品寂光并者。问：下品寂光犹是果报，何故复与果报相比？答：既分出已，还将所分属果报者而为比耳。亦可初住已上为下寂光，寂光是理，还对当地果报而比下品，下品纯将寂光以比寂光。以中比上，不同亦然。第十、虽即一切俱非垢净，而垢而净亦成差也。问：何故皆云非垢非净？答：有事理故。理论不当垢之与净，约事唯有寂光永净。又寂光异诸土故非垢，即诸土故非净，诸土即寂光故非垢，异寂光非净。问：前释天器中以寂光譬器，诸土如饭，今那乃以寂光譬饭？答：不可以譬譬真解脱。若用譬者，通别并通，别已如彼，通即如今，彼此俱譬，理何晦没？诸土寂光并非垢净，而垢而净以之为饭。若寄辨者，果报望寂光，器色入饭色，令饭色有异，故一饭色上，有器饭二色，亦名饭色异。下中上寂光，展转复相比，器上有多色，并皆入饭色，展转互相比，亦名饭色异。若更以寂光，而对诸土异，双非净秽别。论饭色异者，饭器俱四微，各各非饭器，虽各非饭器，而能成饭器，故通别二其，理皆善成。若通途往论，既以通许三教无生，故应将前展转入后，以论于得。或超或次，或从博地凡夫中来，或从小乘方便中来，八万发心亦复如是。或在前教已曾发心，闻于后教重能发也。若超若次，凡来圣来，准说可知。
净名疏卷第九
初此品下，总明来意；次方开；三、总明中，正为破有等者，且据淫舍、酒家等处，正当有为缘集之事。既云欲显法身，即指前经所明；符成，即指今经之说。一往虽尔，不及云破有为、无为缘集，以成四土大圣。于前普集等者，此经宗异，体与彼同，故亦真性而为其体。所以还用前经体者，此法华显独，尚与一切大乘同体，况俱兼带，体同何爽？然但须以宗对简之，故云体是宗家之体，宗是体家之宗。体为所取，宗是能取。故将今经以望普集，依、正自分，故使法华一乘因果宗之所取不同诸经。此经乃是佛国因果宗之所取，故使体家之宗永异诸说。以体望宗，同而且异；以宗望体，异而复同。深得此意，可以判诸教，可以会诸部。今为迷者依、正各论，其明了者，岂闻正报而昧于依？故今明依，应须重述。故于文下，问出其旨。令离诸缘集者，总语诸缘集也。略释方便名者，初通明来意；次方者下，别释二字。法华疏中，为显实故，分为三释，谓法用及门并秘妙也。今此废二，但取法用者，门论趣入，秘妙开权，今未开权，故阙后释。不取门者，菩萨可入，二乘阙之。于菩萨中，且约当分，复置传入，故且不云。据理亦合用门一义，以当分入与法用同，故且唯用法用一意。又通秘教，亦可具足用彼三义。方便是智所诣之偏法者，今文且指三偏之法，彼法华疏俱指四教，并名法故。以未融故，乃属今经。方便不同中，乃约四教。次约四教辨不同者，即是经论所出不同，前文皆但列于有无二门而已。阙三四者，若了一二，则晓三四，双用为三，双非为四，是故不复列三四也。又后后教望于前前，若实若权，说教说证，若他若自，自他相对，闻名权者，既非当教之所行用，望从说边，故皆是权。又当教中自他相对，皆以前教若证若说皆为权他者，以互夺故，夺前之实，成后之权。当教亦得名为实者，为欲对辨一双，故立自他，如大经云世人所见等也。如毗昙有门至实智者。问：此中既云无常事理，事可无常，理何故尔？答：照理所无，亦名无常，故使成论以有门中事理俱权，以有门理不即事故。法障者，界内尘沙也。次通教中，亦可引大品若有法过涅槃者，证于实智，亦名幻也。是故文殊等者，此正引证自行实也。亦应通引三十二人，各各自说，以证化他。门门不同，即是权也；门门不二，化他实也。亦可文殊以证自他，以有说故，名为化他；说于无说，得名自行。三、方便下，明方便不同者。先引当文，次引璎珞。但先总述璎珞三种方便，重释方便所以故也。意明此品大士种种善巧方便，备如璎珞三种方便，方今令正法久住于世。言久住者，谓见佛性。云远近者，室外处处，淫舍酒家，如是事去今时遥，故名为远。望为诸来问疾者说，去还庵园，印述时促，故名为近。远近皆是助化之缘，莫不为令正法久住。是以中论等者，即与中论末代观法大旨全同，经论远近不出此三。故此下，引今经文随方便言，必含破立久住之意。言助佛者，佛之大化亦不出三。约三方便所用法中，初文通释，即是自行本无三业及以十界，故非一异，而以三业十界化物，如是等用，他所不测。藏通下，揽向通释，以示今品用与不同，故于三业以明方便。又云密者，一一界中各具十故，不可以一界测，不以多界测，即名为密。次此品下，正示此品得名之由。先正示经文以对三密；次此三下，释密异名；三、从良以下，正示同居现疾得名，名方便品。一切至，可知。只是初修三业十界诸根之相，若破若立诸教诸观，元意只是令成此观。问答者，答中三意者，此具三意而不及初，何妨一品是集经者，以诸经中尔时等言悉是集者，所以不同。次家释者，岂有宝积不云白佛，便于佛前述净名事，乃专辄云毗耶离等？故知今解深得经旨，以加阿难本愿等言，有来处故。功成者，往益今益，私益众益，斥益熟益，现益当益，大益小益，偏益圆益，始终收束，疾无不摄，疾为法界，功之极也。维摩义如前者，具如玄文释名中明。今明下，分门解释。彼解长者离为四义，今亦具四：初世长者，借喻事理；法身长者，事理相符，名同理异；观心长者，即法身长者之行相也，亦是法身长者之因果也；帖释长者，即是因果长者之诚证也，亦显经文次第有在。问：既云因果，今修十法，即获净名之十法耶？答：依经修观，道理必然。净名既一德具九，修时必诸句互融。若修一德，尚具十德，何况修十不具十耶？但以一德而为言端，应修十德共成一德，余德亦然，方名具德。故使修时一句遍摄，则令至果一德通收。问：若尔，此之十德，即十号不？答：名殊义合。何者？从如实道，故名姓贵；堪应供故，所以位高；以遍知故，岂非多财？既具通明，即是威势；善契秘藏，由于智深。解三世间，必在年宿士中之上；由三业净，丈夫屈伏，乃关礼备，是天人师。诸佛方叹世间之长，而为下归。故此一号，亦具九德。问：净名即是果佛德不？答：从本必然，迹为因化。观心十德，尚得名为观行，如来发心，毕竟岂逾于此？爵位者，爵，封也。因官得禄，故云爵也。宠者，爱也。若不宠民，则无威德。故知不爱，故物不敬；不威，故他不畏。斯者，恶也，折也。折坏者，恶之极也。玉是贵质，而内有瑕，则不任用。若是长者，具上六德，而行有亏，则无上敬下归之理。证无生忍，为位高者，但让佛寂灭，则于无生，最居其极。降魔制外者，应云降制界内界外权实，魔外即是同体权实故也。记莂，应云授法身记。释梵且扬随近以说，人天须约四教凡圣。故能为释尊等者，应云能持十方四土佛法。净土之言，不局同居秽土而已。观心释中，一一皆附下文。帖释以为观相，教理有凭，故与他人明观有异，但异于果，并名观心。今引法华初随喜文，正是观行四位之观，观心灼然，通于随喜之前。符契者，符，合也；契，当也。如世人符所行之处，上合主心，下契黎品。十法亦尔，上符果理，下称物机。供养诸佛为种姓者，如世父母所有子息，自非所生，焉能供养？众生理等，故能发心。三慧与理者，由圆贤位，得入初住，乃至等觉，故云相应。从佛智生，名佛真子；从理法生，名法王子。咸依佛慧，是故尔耳。深植者，如世孝子，存没无违，父在观行，父没观志，故知父母为德本也。真性以为众善之元，依之植善，善有本也。咸依本，名真供养。观毕竟空种大智者，能观属智，真空是境，大智观境，故名为种。从解行者，智为能观，故名大解。从此立行，行方称境，境智既冥，万行具足。引大品云诸法虽空等者，智应于空，方令行足。此义犹通者，通上下地也。今净名位，别而不通，别中三位，有本有迹，迹因本果故也。因中又有二位别者，随诸经中，有立不立，故存没异。若居中下者，立三品者，通总言耳。等觉所存，如向所明。三业功德者，即是三乘家之所有，故属财也。总持一切意业功德者，且从别说。若通途论，只由意持，身口方持。言逮诸者，良由此也。言及余者，三业之外，无复余法。今云余者，寄方便教，从别说之，故云余也。圆三业兼方便中一切诸法，如世大家，必具小家之资产也。劳怨者，最能劳累于我故也。所以约害权实父母者，如世礼云：父母之仇不同天，兄弟仇不同国，故害智度。善权父母，即害内外。一切权实，莫若内外。天魔外道，故能降者，其力称大。所以不云内外者，内外则有四及八十，其义兼故，故不言之。具如止观记。入深法门者，门，教也。由门深故，所以智善，正用善字而为叹也。明了众生心之所趣，所趣不同，故云为权。今为释实者，趣有二种，近远别故。具如法华药草喻疏释。终归于空，约七方便，皆有二趣，远趣唯一，近趣不同。今从远说，故云一也。此若非实，何须更立？久于佛道等，叹修行者，上句序上二句，见理序决定大乘。年耆喻上二句，见久喻下一句。诸有所作者，三业随智，名能善思量。智者，慧也。由慧善思，令三俱善，三随于智，故次文云前智后作。若前作后智，虽名为觉，即是本觉。地住诸圣，悉皆如是。除地住前，及诸小乘不入观者，但此不与下地同耳。叹形心者，上句形也，下句心也。学佛象王回者，且寄应佛之仪式也。世人仿此，未必全然。不思议佛法亦尔者，具如下文。此室所现八未曾有，即佛性海，诸法具足，今文且用。不增减一众流等者，九道常投，而佛界不增；种智常煎，而生界不减。应具以前二句合之。九道虽投，而由心无取，故不增；种智虽观，而由心无舍，故不减。此则具于事理二释。咨嗟者，叹美之声也。此借事以表圣仪。弟子释梵者，举形服同及二界主，总而言之，应云九道及七方便等觉已还无不归敬。居广严国者，如前四释，并须至此以合净名所居之处。资财等者，就此为三：初总示本迹，次问答下料简，三资财下正释。初资财等者，六度之名近本故也，故从本六以垂迹六，二十九事以为末也，故云从迹。资财等事是末故也，垂此末事摄取众生令归于实。问意可见。答六度等者，此据从理对事以问，故六度满亦名为身密之处身口具足，所以六度事理名同而本迹各别，故下文云从于本六以垂迹六。若从事说，身口是未元为同凡，先同后异方示其本。三资财下正释，分为二段：先序旧释，次即今解。若旧等者，净名非不世财摄生，但直云世财，叹意不尽，故应须约四土等也。下去例然，故云有事理。次今言下为四略释文，二约四教释，三大士下别示今文大士之化以明净土因果，四故知下斥他解。初略释文，先释上句，次摄诸下以释下句。于中先总，次若是下分文别释。约教中三藏菩萨长时六度故得富名，别教横竖知如来藏更富于前，圆教一切无非秘藏，富中之极虽并名富，展转互夺是故准叹富中之上。大士等者述本也，能起者举迹也，了斯则晓。又约顿者，但是八相成道之处，皆须八教以显一乘，唯除独显大乘之国如香积等。观心者为二：先须事施以为观境，次方观事为施法界，次运大悲成净土行。随其方所，有受化者，先为施主，方乃为其取土。岂同世人自谓高深，但令他施为施所堕？故知斯等现阙摄生之始，当无净土之终。必愿学宗说者、行者，细思易解之教，以裨难行之行。于中，先正出行相；次是诸下，明摄生取土；三、即下，明结归行人。就行相中，先略立；次若是下，为后学者示无尽灯。先法，次譬，后合。法中，即是自行等四。于取土中，先权后实，故前文中令用八教，次为实道之方法也。若闻法华下，亦为闻法华之远因也。下诸文中，但阙料简耳。此行者之要术，故委分之，以为行轨。观心文中，下云不见施悭者，即行施时，不独治悭。见悭法界，而行于施；施亦法界，而用摄生；摄生之时，生亦法界。如是亡泯能治、所治，能度、所度，无非法界。如是方便，不见悭、施常途，但亡三行施。亡何等三？凡修观者，但云无施，而无无悭。纵似无悭，非施法界，况复更能利物为怀？三、界有二种等者，变易、分段、开、合以对。四土者，开变易，合分段。开变易者，离出有余果报二土；合分段者，不分同居净秽之殊。问：分段既合，那云二土？答：分虽有二，莫非分段，但论恶道五浊有无，分净秽耳。变易开者，良由无明有断、不断，真应有无寂光见否？须发心及不更发，又有功用及无功用，有此多别，须更分二。此已下，例诸句等者，以一观门通该诸说。然于此中及以前文竖观心源，不同他文观心释义。他文观心，并寄近事以明远理，因名用义，借数辨，从人显法，约法通智。今乃竖明，即观通事，是故此品约事净名，密劝后进修于观门。自行劝他，加愿利物，权实双用，望果行因，我即净名，何须远讨？故并寄白衣公私文武以为兴致。虽暂寄之，然应知之，发心即是，何简黑白？故行效者，真观行之大士也。是以四众悉须钦风，可思齐焉，可自轨矣。然论菩萨虽遍四众，出家理顺，在俗义违，故云俗流。立行特出，具足众德，一切中尊，斥夺提蒙，辩财无尽，欲使后代莫不归之。常用四忍修相好者，此意如前净土相好来生，故立此门以招四土。博塞者，博戏、双陆等也。塞谓波罗塞，戏以黑白，子如斗战，势他化物。今不着等者，凡示俗仪，皆现坚志，世以混和，合杂丑行，欲引净名，深未可也。无记者，四无记中，即工巧也。故论云：异熟威仪路，工巧处通果。直尔为之，似属无记，因之得物，况陷初篇？况复道陌，定归无救，净名示为，意令不作。今不晓者，反欲效之，内长散憍，全随贫结，不思来报，倚托圣踪。为欲伏彼初应受学者，小乘破外，稍通一时；大乘标宗，初心明制，妨入妙道，故不令为。五地菩萨方修世业，是断佛种障道因缘。今出家人，戒、定、慧心一无所修，而云伏外，义等倒裳，散染易流，道法难寄，增长慢集，反轻学宗，深可悲也，甚为谬也。况坐常住院，着信施衣，餐净众厨，践无价地，而三业泛俗，四仪拘迷。若欲仿之，当思十德。从纵譬金，示人无行。于中点理，后必杀人。此一句通下十九句者，后十九句，皆令生敬，得最后益。若随句消，皆使成于见敬中最。准此中意，前文虽为白衣，句中乃有二总：一总冠二十九句，句句皆着，虽为白衣，而有律行；二者别在前八句首，身口别故。方便与夺者，礼以与之，刑以夺之。又行礼刑，各有与夺。礼则夺小人而与君子，刑夺重罪而与轻𠍴。故今俗官，皆有大权，寄之行事。非是舍道等者，此明净名非亲职掌，而善礼刑。大论有三十六失。(检)复次酒是烦恼等者，准此句中，作观心义。前文诸句，亦应例之。如安乐行，十缠恼乱，尚作观心，但不及前释资财等，文相周备。策励道俗，令成真实，净名之行。田主，具如法华疏释。王子中尊等者，如太子未绍王位，不得安眠。然是子是臣，尽忠尽孝。孝名为戒，戒名断恶。是故戒孝，通四通五。诲以胜慧者，如禅观支，是名慧非胜。梵亦曾得，不以为尊，故示出世四种慧胜。净禅观等，及无垢禅，通明特胜，带根本修，而无所著。为说无常十五种观门者，具如大论智度中明。(检)别教金刚已前，皆无常者，此他所计。今因判之，令属别教。又梵王保常，过于帝释，自谓众生之父母故。今梵不以无常为治者，诸梵已得深根本禅，但以胜慧，夺其有漏。刹利婆罗门等，通皆保常。此亦置通，而从于别。各别说之，良由此也。又复欲示教门种种不同，令遍识故，以各各说。
维摩经疏记卷上

[book_title]维摩经疏记卷中
天台沙门湛然述
净名疏卷第十
除物罪垢者，罪垢之名，须通四教，或二缘集，故此教门，一部之内，广略相映，观其义势，逐而释之。应合广者，不由语略，使义混和，故见总略，以广别之，或睹别文，以总摄之。所以惑体无二智，非他惑成，从一开诸，合诸归一，见合亦不少，离无所分，身土惑智，一切皆尔。故此除见除垢，为四土因，岂直只云界内而已。托疾为四意者，问：室内六品，何但云发问疾品耶？答：室内六品，悉因疾生，但标问疾，自摄余五。寄言斥彼劝诫为便见者，如云是身无常等，寄己身疾，斥彼计常，以斥为诫，劝观法身，是则一斥，义含劝诫，况复诫后，即劝观也。生同居有余等者，以断有为有，尽未尽俱，为证解脱之远由，生二土之近行。岂敢辄述者，惭昔愧今，情兼蕴失，谁能不命，辄述屈怀，被命上催，恐重招耻，虽图俯仰，已招屈，对佛述过，胜俗频诫，故称本而谈，兼宣化导，是则宾主及以师弟，咸权实益。乐小执小者，乐小即是小乘方便，执小即是小乘见有。果人云心折者，折字(市结反)此下执字，通上贤圣，自鄙志成，名之为折，知有大法，名之为有慕，尔时必能发于大心。远为至生果报土之良缘者，为远缘者，若无弹斥，不堪洮汰，况复二味，为见醍醐，因得记舍生，必招果报。普令今日等者，虽有三教正意，以圆诃诸菩萨。菩萨不任大旨，见同小其藏、通，人即别折。其执方便者，于方等中，利者入实，钝者仍未。故知此中折三语通，或但入别而已。至法华会，方乃见有咸归。然经大途，宗须入，以用真性为体，四土为宗故也。此中且从对极以说。此之四意者，具如前文列释者是。又总前四意，又有四别：一、得命，二、文殊论道，三、声闻自见鄙，四、菩萨进行。故知前二为成后二。后二复有近、远二意。近、远复二：一、通，二、别。所言通者，近、远各有远、近故也。声闻二者，远成究竟，近入熟酥。菩萨二者，钝同二见，见有小乘，利、悟在即。所言别者，声闻远益，菩萨近益。今疏从别，故声闻自鄙，菩萨进行，意乃有四。经文二段者，四如前列。所言见二段者，即如文中折伏、摄受，亦可为二，谓室内摄受、外折伏。于折伏中有今有昔，今谓问疾俗徒，昔即被诃道众。于摄受中亦有二意：能生、所生。能即室空，所即六品。又亦可分之以为自、他。他传佛旨，自述己情，即从居士所疾已下文是。言室外者，既无数千人皆往问疾，尔时未长者、国王现难思事，故见见有问疾。时疾者虽复在于室内，而所被机、形，并疏且云室外；从所被说，复云室之外。又折、摄等，亦用缨络三方便意，思之可知。折中具摄受者，折如析观，摄如体观。又折如观身，摄如劝求。又摄中折者，调伏如折，慰喻如摄。又藏折通摄，别折圆摄。又权折实摄，乃至非权非实。下去诸有品，比说可知。自体等者。问：前已破古自立二集，今何更立法界集耶？答：兼破论师立斯别称，今但只立一无为集，故合标之。又今文中，先且有依彼双立二名而暗夺之，故从问答下，重显其失，而辨大小，得名少殊，即正释也。然须得其正释之旨，兼为欲折见摄大乘师以内外尘沙与无明合说。今言二乘与诸菩萨同有内外无为缘集，既分出已，即二乘人须从著于无为立名，菩萨不着，唯观自体及以法界，故别得名，名为法界。法界非缘，以缘与彼法界体合，从所障说，故云自体法界缘集。以是应须并置尘沙，从无明立，以尘沙惑并不牵于界内外生，故且置之，不从其立。所以文云名虽有殊，惑体无别，故见例学人与凡同有三界思惑。问学人等者。此问从问答文而生，若真若中，俱得名理。附中之惑，即名自体，依真亦名自体惑耶？前答既用摄论师名，今还承兹以为进难。答中意者，二真既别，真义乃殊，故障界内全非自体，不可同于障中立名。况二惑体殊，粗细永别，二真元隔，何须强同？故知自体以对于中，则显偏真非自非体，但对无为，不合别立，故依前破，有理存焉。其往者下，说法中六：初明说法来意；次净名下，明章来意；三、又若下，明双用章意；四、今约下，依章别解。于中复四：初明章中用教；次有师下，述古；三、今释下，正明说门差别；四、一、约下，依门别解。初门中云十想者，具如法界次第。言前三者，即无常、苦、无我。言中四者，谓身不净、食不净、世间不可乐、死。言后三者，谓断、离、尽。今劝诸人求者，若入后三，即入无为，故不言之。约二种念处者。问：何意不约缘念处耶？答：缘非正观，但是分别诸门文字，故且置之。然五种中，二行、正、助，其相大同。慧行是正，行行是助故也。今别立者，行即能行，道是所践，道、行不同，故别立之。略出下，明五条中。前之四文，三土具足，何以不云常寂土耶？答：第五文云住不思议，即常寂土，何须别立？但以寂光而为所成，即以三土以为能成，故所成唯一，能成有三，是则能、所事别故也。问：前三属生，于生成自；寂光属所，于佛成自。以自望他，还成二他，其义何耶？答：破自、他义，已如前释。今从所夺，一往且然，具足应如前之所破。所契、能契，故有其四，理还相即，不别而别。于中第三，即是横也；同居，即是同处净同居也；安养，乃是异处净同居也。具如法华？功德品明。次引螺髻所见，例净同居也。复云佛慧者，见净无浊，良由佛慧，即如法华由加而见。引螺髻、普贤，亦证佛慧除浊之人。二乘横见，亦由适闻佛慧故也。三苦者，如法华疏及止观记。九恼者，三世各三，可见。问：于空观中，即作衍门说法者，何耶？答：此中明空，空兼体析，故于此明，其义便也。故十喻中，义兼二教，良有以也。但大论至如幻者，且如幻化，俗同真异，一俗三真，例意可见，故于一幻，所见不同。所以通教三人见别，别人次第灭幻见理，圆人即于幻见法性，利人即指别圆人也。劝修观者，留意思之。寻文述宗，谓之数宝。离合等者，假身即是诸法合成，是故得云离合不定。亦如婆沙释十二缘，或云一法，即有为也；或云二法，谓因果也；或云三法，即三道也；或云四法，二因二果；或说五法，二因三因；或说六法，三世因果；或说七法，二因五果；或说八法，三因五果。皆以三世更互比说，因缘所成，即假身也。故诸经论，法相离合，悉皆不定。今用三事者，若根本禅，多从息入；若通明禅，具观三事；若无漏禅，观不净等，及以三事。是故今文，但说三事。摄大乘八譬，譬阿梨耶。(检)沫譬中云，此譬人空，意显法空。未明者，如以水投水，水譬实法，沫喻假名，但破于沫，故但破假。云等亦然。若如幻譬，全体是幻，岂破幻人，反存幻法？影等亦然。若如因药因物，成幻兔者，义与沫同。影等亦尔。是身如炎，从渴爱生者，炎从渴生，如身从爱生，以炎譬身，故并举之。影与业缘复如是。如以四德别对四三昧者，即二十五三昧中，以无碍三昧破空有处，常三昧破识处，乐三昧破不用处，我三昧破非想处。虽无净名，无碍即净。若定的对，即别义也。言破四种人者，只是得于四空天处人耳。三、无我义者，众生无我、法无我、平等无我。平等无我即第一义空，具如后文观众生品。具足三空，空即无我。内地是四微所成等者，此且顺于外计以说，即二十五谛中有此计故。彼云四大之中，微有增减者，意云：其力薄者，须多微成；其力大者，由少微成。故四大中，风力最大，唯一微成，即水无香微，火无香味。一往观之，亦谓似尔。然于佛法，终无一微独能成法，但是质碍，皆四微成。今欲破计，故从彼计。约四大破我者，问：何不譬而云约耶？答：约者，依成也。依外破内，故但云约。今推外地，乃至无主，知身无主，约外知内，故云约也。余大准知。外云依神，内云是身。依诸大者，以大望身，身是实法，外人迷之，谓有神等。四大不一，神为依谁？若并依四，应有四我。疏云：四身正破四我，我依身故，故云四我。内外俱有四大故也。草木瓦砾，亦由阴阳转变者，问：草木可尔，瓦砾如何？答：草木随于四时雕翠，瓦砾亦有四时改动，即如瓦炭能知晴雨故。大集云：等者，心念牵风故，并由心为增上缘故。前诸义并皆由心与四大合，生种种计，为破外人及内计故，故各破之，非合时无。若接前等者，约前五双，今但五只，故于见修一双之中接于见道，即修道也。此不定者，于五双中随对一只，是何一只更向前等。于见修道一双之中，若更向于四行之中说此不净，则但成于五停中意，故云见道。方便以居七贤之首，故云前后，与下六贤共成方便。若一时者，以助助正即是一时，亦应云是行行故也。菩萨若入等者，且约当教近意通菩萨也。若远论者，亦助别圆。复次至作四苦者，不必即是四念处中，以无常观通修道故，故苦亦然，即是三界皆苦故也。虽免四趣七反人天具足生等，况仍欲界人天往来，是故亦可对于生等。理四苦者，刹那无常；事四苦者，即在修道。以修观时观于思惑，思惑属事，故云事也。特胜及以九想，具如法界次第中明。余皆生苦者，自相不净尚通胎内，初托胎时何况性耶？是故当知亦属生也。虽复澡浴等者，有人云：衣字平声，食字入声。今云不尔，未受用时可以平入二声呼之，若正受用应并去声。若衣食二字从平入声者，澡浴但应云汤水耳，未受用故。丘井者，丘墟中井朽败无用，腐草亦是葛藤耳。业力所持无有定相，若准人人各自有业亦可有定，业有可破亦无定也。又有遇缘及如药师大小诸横，并大经中八种枉死，亦成不定。况复只约人人有业，彼彼相形，业业相望，俱名不定。山海等者，仙人空中死等，乃至山海空市，出大论，具如止观记。如毒蛇等者，出毒蛇喻经及大经二十四(检)。岂可劝求等者，非是专令求于劣身，既劝捡舍于无常之身，岂可还求无常之果？引文虽复但云真实，下文还约四种真实者，实能兼权，理无阙也。佛答梵志等者，借彼破外，证此先权。若一向依彼，岂得引之？通劝四人者，以依今部，教宽机遍故也。涅槃等者，于三并为一，实方便是因。此经等者，总第三时，指于方等，具足被机，部会始末，方有四也，故云大部。如大宝积四十九会，并属方等。然于部内，或一会唯小，或大小相兼，故使今文通指大部。亦如今经，随品不定，方便但二。问疾及以不思议品，则唯在大。观众生去，三品分三，故亦大部方具四耳。若从一音显密异闻，只方便品密解别圆，显密相对，大部义足。所以者何去，亦名转释。转释上来当乐佛身，国王长者但见王宫父母生身，故须劝云佛身者，即法身也。已下诸句，虽复转释，此句是总，下去是别。言偏真空理等者，五分仍依有为之法，空理即是无为功德。禅经及以须菩提为证，大小自明。须菩提见法身缘，具如止观记。经文如是清净法，云多是通教者，问：下文既结一十三条，但以清净通途结之，今那云通？答：文既不云三阿僧祗并无数劫，及以一法摄一切法，故且云通。然亦可云是三藏教，但三藏教不云清净，故不论耳。劝慕果行因者，虽对诸法，不及缘、了，其名最显，至果仍存别、圆二教，以显为生，异藏、通故，其名别立前之二教故。戒、定、慧等者，言从五分法身生者，方便教中，五分法身名唯住果。又戒等三虽通于因，二种解脱藏、通唯果，前四并从了了之后方受其名，然今从圆，故五通四。教既列四，圆义不局，故后结云修五身也。又云用此五身复生法身，五身即是因五身也。故初总云恐多是通，非专通也，通也。通教五分，初之二分云如前者，罪、不罪等皆依前教五分为境，故后后教悉观前前。若一音异解，只于一五所见各别。通教中云见真圆极者，此非圆融之圆，以极称圆故耳。九种戒等者，地持、六度一一皆九，名同义别，故今用彼三九之文而为三分，了了自知。见法身显等者，自唯见理，他通因果，迷悟诸位，位有隐显。圆教云一往亦与别教无殊者，意云同至常住极果故也。圆修境智，因果大异。然别教三皆云九种者，通指地前乃至等觉，证道且同，故云无殊。若欲去，更辨别也。以前三教无有一时修五因义。事等等者，以事况理，故云事等。即法身之大，在烦恼之小，小大常尔，无所相妨。况至果时，大恒在小，故能事用芥等须弥。故不断言，只指凡鄙，一念刹那，具足难思。法身之本，本来相在，非关事通。是故方便教门之人，迷于相在不思议理，纵闻常住，解惑分流，故使权人由教未实。若至登地，胜用无殊，故教道中仍在异解，故唯圆教始末一如，故使五分身不乖凡质。慧行缘理，名为慧身者，修因之相，戒定是助，故且云事。中慧具足偏门诸慧，故以圆慧而为正道，以正消助，无处不融，以具正助合行故也。若初心等者，所有诸意，具如上说。此文亦是寄通说之，故云入空。应知皆以众生缘慈而为观境，是故向来一一教中，皆云法缘。所以藏、通唯至法缘，别教后心方得无缘，圆教初心即修三慈。四教六度者，如前说者，如前佛国中说，用此为劝求之行，是故须示。或开六为七、十、百等诸波罗蜜者，七十具如止观记中。开为百者，于十一一更互相资。八万等者，对三昧、烦恼、陀罗尼等，皆云八万。彼诸八万，悉至彼岸，故得名也。诸波罗蜜者，一行一心，皆至彼岸故也。方便如前者，如释方便品名者是也。生果地法身方便者，通至圆果故也。因通自行，果全利他。六通是果，而亦云从六通生者，习未尽时，虽云五通，但让果耳，其实已得无漏通也。故从因六而生果六，别圆亦是借果名也。故知亦有因中分六以成果六。一往见远等者，以从业来，业为根本，别圆即以迷于真如而为根本，故云界外，亦应更云九世故也。三明亦得从因为名，即以时节不思议智而为其体。此经下文等者，若准此意，唯在于圆，尚不通别，寄此通辨，亦可知也。缘理事，止观是能缘，事理是所缘，具如止观所明正助，即是诸教止观不同。止观既殊，事现亦别，总而论之，唯实名理，权皆属事。证佛果法身定慧者，即是果地报应二身，亦寂照也，亦二德也，亦二智也，亦二严也，不二而二，以分四教报应等别。此三皆据等者，四教佛果，一切皆有十力等三，此三唯果，故前通明因人具有，是故今着一往之言。从真实生者，此从所入以为名也，诸教真谛莫非真实。如是清净法者，指向诸法并清净故，前虽对通，应知清净其理不权。又复应知此诸法门，一一各有互相收摄，如初二严摄下十二，具如止观摄法中明，及以助道摄佛威仪，即其相也。总而言之，不出常观涅槃行道，以般若解脱即二严故。一音演说等者，此乃重以一音结之，令称经旨故也。初云广劝，此云结劝者，依于前章，亦合云广，今不同者，应是更于广劝之中复离为二，唯此初章应前先开二，无重开者，不欲烦耳。
净名疏卷第十一
如佛说大品至未入位者。舍所受初(检)，若衍等从共部说，故云多也。故大论云：声闻经以菩萨为似子，未断惑故；以声闻为真子，以断惑故。大乘经以菩萨为真子，求实果故；以声闻为似子，不愿大故。一往至意同者。法华三周，亦以身子而为上根，今亦居初；法华即以迦叶等四而为中根，今经亦次身子之后；法华以阿难为下，今经亦着九德之余。中少不同，故云一往也。但如来下。例如初定社稷，拓境立功，事藉忠臣腹心辅佐。密行持戒者。波离虽为持律之上，无密名者，而于密边不及罗云。八座卿者。即二仆射及六尚书。对十心数者。此中但依旧名列之。若新译云：受想思触欲，慧念与作意，胜解三摩地，遍于一切心。望此旧名，但以触为更乐，受为痛别，余名悉同。然此二名，只是名异义同而已。佛为法王至善心数法也者。问：见修道俱须正助，何以于见道中即用正行，于修道中即用行行？答：此有二义：一者以法望法，观理观事，以判正助；二者从人既入初果，已得正位，次从此后，更修事观助，显正正理，成后三果。又于修道，乃是从行修行，故云行行。复次至入涅槃者。言十法门者。此意何但直名世间心数而已，亦成法门。何者？若在凡夫，唯名为有，至四枯，即名枯中受、想、思等，成枯法门。荣及双非，准此以说。于此方等、不定、渐、顿者，皆不出于受、想等故。先似欲钩牵等者，此十心数，更互通入。今且从于通欲中说，先用世间十心数欲，后乃令其入佛十数。对迦叶中，一切善法，欲为其本，何以独将对迦叶耶？答：义有通、别，通义可尔。若别论者，唯取于欲，故今迦叶于善欲中最受其名。以头陀法善行中最更乐为论义者，更乐是触，触即触对，对彼往复，故得名也。且顺古名而消释之，即如更语、更听故也。其用念数者，能持义，将对持律，名最为便。思云密行者，思居内怀，人无测者。解脱对善吉者，即此二字，文分两用：先解字义，对空第一；次解脱两字，明空功用，若不见空，无由解脱。作意于境界名忆数者，作意方得名为忆也。佛令起此数等者，修天眼时，忆光明等以为方便，故云系心于外境也。凡夫皆有此定者，举心数定者，如根本定，一切众生皆曾得之，故云皆有。若无巳下，证心数定。以众生下，举住心所，不能进修。若单心所，但名决定。受数四卷者，阿毗昙心，文有四卷，古译受数，名之为痛。又云：杂心为受。所以双引两名者，明痛是受，恐人误解，故并列之。上虽明等者，上约十数以释十人，虽一一人略云枯荣，即当人人经于五味，味相未显，故云语少。此中正用大经双树中间涅槃，涅槃正表令物入中，故云安置诸子自亦入中。是十弟子等者，如来所入，意令弟子悉入其中，此意始终亦用大经师子吼文。师子吼言：谁能庄严娑罗双树？佛答之文及师子吼领解之语，具如止观记引。而云如来方乃最能庄严，故知至果方受最名。当知弟子但同如来，少分得于双非枯荣。若尔，非唯涅槃名非枯荣，八教所显佛性之说皆得名也。若行若证，悉名涅槃，悉名庄严。此中须以法华大旨思之。方见二千者，意总五百所用法门，虽复法相未显，法门通漫，故更问之。言未见五百法门者，是故可以身因当之。今寻乃至五百数者，此但借数而对于数，义之要者不出根境，故用对之以消五百，故引五百身因为证，故知身因不出根境。缘起具如止观记。皆由十弟子至佛事者，明诸弟子具经半满，皆为成就辅弼法王，故今具历一代教法。众生至开佛知见者，意指法华入秘密藏，即是大经中间涅槃，意明二经大旨同故。六、明生果报土者，还指前文二乘之心是菩萨净土，以为问答意也。故弹斥及受弹者、同时闻者、重闻述者、同入室者、后时入者，远论皆当入于寂光居分果报。若虽入实，未破无明，但在方便有余中耳。今处中说及已入实，故云果报。所被大机，即有显益；若于小行，但有冥资。今从意说，故得言之。生有余土者，于诸味中，无学之人便入灭度，不到法华及无密益者，故作是说。七、明净佛土者。净正当菩萨之行，他消经文，都无此旨。今此从于权行者说。若从未显本，示为小乘实行说者，尔前未曾与物结缘，故使法华初得记已，须更修于净土之行。次今取去，明用法华，当知一往显未究竟。又用法华，须有二别：引汝等所行，证开权也；次引小欲，证显本也。故释此文，方得云符成净土，故知净名与诸弟子皆有实本故。从是则下，以本迹义，对净名本而用结之。自古但作弹斥等言，永失符成佛国之理。又复非但佛及弟子义当王数，凡入道者，心王心所，一切悉然。施教本令凡夫修习，义当王所，共化诸心，令成正觉。又一一文云自他者，化他心义，似净佛土也。今自念是解脱知见法身者，解脱知见，了自得法。今之净名，了已证位，位居等觉，既具三德，自念亦是以解解德利益众生，念自解脱利他故也。息诸劳烦等者，烦是烦恼，事即是业，世疾亦须息此二事。今亦二事，表于惑业，境智相应，二事必息。所以者何？此二种体，即是般若、解脱二德之种故也。而今净名，种转事显，名之为息。问净名等者，问曰者，只应愍彼，何为自念？答意者，此表三德，此三德中境智和合，故云法身及以般若。但解脱未畅，于化机中须云念耳。大悲即是解脱之相，托自念彼，故云寄也。三种缘集者，二缘集中加法界集，方便品前皆但立二。方便品初依摄师立法界者，为欲消品消文便故。若不尔者，弟子菩萨但共为一，无为缘集大小则滥，故更顺古离为三种。若尔，何以破他？答：名同义异如前说。左面等者，如世左相用重故，是故今文在前命之。故大经下明庄严人者，如来于中脱表入中。中体者何？谓即边是。是故其枯即严于荣，荣所以严，谓即枯故。故诸弟子自鹿苑来至般若会，枯荣尚隔，迹中化事相仍别故。探取法华等者，至法华时三乘被会，三即是一，边方能严，以法华会悉入中故。故至涅槃重以表显一代所归，非待涅槃方堪严树。却引法华秋收冬藏，良有由也。诸方等等者，至方等中若大若偏，已有此事，于小犹秘。言不必者，必亦是定，即不定也。若将下文诃义望者，即准别诃之文故也。既云不于三界等，验知以圆而诃于藏。前云六失者，如下别诃三双是也。毗昙云灭尽等(检)，诚论空心二处灭(检)，十种细想，具如止观记。释灭定名具有破斥，如止观记。次明下观练薰修，如法界次第。初背舍二胜处者，于内有色，外观多少，分之为二。三四二胜处者，文中略无，谓内无色，外观多少，亦分为二。余四胜处，在净背舍，即八一切处中四色是也。广如禅门。言八一切处者，一切处有十，八在色界，故取四色，二在无色，故不论之，即是空识两一切处也。今约下明五味相生者，暂寄五禅，明五味耳。愿智者，应云愿智顶禅，文云乃至，是重举也。此愿智禅，居诸禅上，故名为顶。于其禅中，能起诸愿，及以智等，故得名也。十八变，如止观记。诸禅极顶者，一切诸禅，若依观等，至于薰修，皆得顶名。问何以等者，若单根本，无此问也。更有观等四，对根本成五，以背舍等，皆依禅地别，何故别立观等四耶？答意者，只是熏以观等，观练根本耳。三双者，悉是圆诃，但体中名，犹似滥小。何者？身子亦谓我入灭定，不是三界，而现于意，后入无余，是不现身，何以诃云现身意耶？然净名意，诃其现在，若云未来，凡夫亦灭，何独身子？余之二双一只，皆悉非其见闻之境。次定用中，正斥身子所入之定，不能如是。余之二双，即是诃其定中无慧，于第二双，仍更兼前定用，以斥下一双一只，多皆属慧。又因果双，虽至第三，方立其名，然前二双，并约果诃，下重云果者，以对因故。虽复立因，并为成果，以诃身子，不对余人，故但以大乘分证之果而诃小果。故除因已，余之五法，皆先直引菩萨，次重举法身。菩萨以分证人对斥小果，至诃目连，缘对八百，则尽以三教因法诃之。下之八人，至文属当。身如木石等者。虽如木石，有此身故；虽如死灰，有要期故。并名为有身子，何必为邀名利？由现此仪，全似现相，是故大士寄之以诃。乃是不思议等者。问：此真宴坐是不思议，而云乃至者，何耶？答：总以事定而诃身子，故先令以佛慧之心入九大禅，即别教禅也。及同二乘者，即是别人入藏、通定。次不思议中，越一切，出假诸之，故云乃至。在欲而行禅者。此亦约果地真灭定作此说，意令入于不思议假，故云在欲，不以世人在欲而谓有禅。今意云：魔本以欲而乱世人，既以魔界而为佛事，故魔见之，其心恼乱。复次，菩萨下，方寄因人不现身心之观行也。复次，法身下，正以因乘无生分果而往诃之。大小俱果，汝何以于三界而现身心？若即理下，恐推大果，故以不思议事理而对责之。事理俱不，如汝所人。于自无用等者。得已有余，何复此定废余威仪，于佗何益？无用等者。前诃无体，正诃无用之体，与无何殊？今诃无用，乃成双诃。三业善、不善事等也者。三业所作，泛泛不善，但名不善；与三毒合，方名不善根。善及善根，准此可见，并在界内，故云凡夫。问：凡起三业，必通三毒，何有通起，而不名根，要待别起，方名根耶？答：根以能生生后世为义。泛泛起者，泛与三毒，俱不招来报，不名根耳。总而言之，亦是如彼凡夫有漏三业所作之事，成是菩萨定法之外用也，故不须舍。引物至净土也者，故知六法，但有一法，则能利生，为利生故，须取净土，具足如前二十九事。今应等者，四句之中，第三所诃，第四能诃，余之二句，相从来耳。故佛于须䟦等者，师子吼者，说有佛性八正道也。不动不修者，有身见故，即有边见，有边见故，即有戒取，及以邪见，八十八足，故云不动。修四枯念处等者，此是通涂道品，具如止观第七及记。若有身边，即具五阴，阴是四教所观之境。七十三人者，上八地各有九品，八九七十二人，并取欲界具惑一人，七十三人也(检俱舍)。八自在者，如止观记。二断而入中别教者，此是别人十住之初，用二乘法耳。不能用烦恼为佛事者，正约初住之位也。虽云其入等者，应云涅槃本来不动，故细合此喻。所以身子非但有无定之智，亦入无智之定，以是义故，从定诃之，亦由身子智无于定，又入无智之灭定。言现身者，由果人入，而现身相，故全从果而诃之也。
净名疏卷第十二
次命目连为对居士，全从因诃。又从说法边皆用教诃，居士俗众一切并具有为缘集，故须兼通带别入圆。若但目连，是则以三而诃于小。次所以次命目连者，智既不远，兼定应堪。莱茯者，未足表胜，应如法华疏云古仙所嗜。深求其致者，从此至利益之义，诸文是也。劝勿忘本，故曰深求。下去悉然，身子亦尔。渐显者，渐教即第二荣也。半满相对者，所破定半能诃，是满门中或三、二、一，虽复不定，三皆名满。以由此故，得名相待。非唯至小益者，说小法相，被彼大机，故俱失二，故于上来总诃之。云不当如人者，所说此中当字平声呼之，意明所说不当故也。若去声呼，但可释义，即是所说不当理也。若常读经，须依平声，况作去声，须以当字而为句末，故不可也。须略分引至三空不同等者，先略标不同，次前明下辨大小相，三若是下明于小衍入法不同，四净名下结归所用。于辨相中二：先小次衍。于先小中五：先略引二空不同，次依阿含下明诸经论用空多少以立三空，三若有人下释平等空，四止作下二三离合，五虽复下结归本宗。次破下衍也。于中先巧拙相形，次此三下正明衍相。三明入法不同中，先小次衍。衍中先正明衍相，次若承禀下明通于通，四净名下明结归所用。略分文竟，次更略消。初小中云谁老死等者，若云二空，须加无字，谓无是老死，无谁老死。具如止观记。次相形中二：先法，次譬。无拳是生空也，无指是法空也，无空即是平等空也。文作权字，恐误。前二空方便者，由入法空，方入真空，乃名平等。当知但指所证之空，即名平等。若衍教等者，名、字之三无差别，三即一故，故但有名。既是巧空，即真即中，不应别说。三即中者，不必皆中，但云此俗通至于中，是故释云皆通法性。若承禀下，明通于通。先出钝根，不见法性，唯住偏真，故云见菩萨。上根通至法性，即菩萨中利者故也。故下文中皆通法性，故云即见中道故也。若不信有共空义者，今问他云：具如经云法无众生，离众生垢等，岂不是无众生、我、人、寿命等四？此之四法，二乘已离，何以还将用斥于小？既斥于小，小、大须分。于今应云：所离无殊，能空智别。今家意，能离三中通真与拙，所离不别。应知别、圆，能离永乖。故释义者，诸皆须具约三教，俗同真异，真体须分。今疏从胜，且从圆释。心、法、法性，其言尚通；下三空句，一切皆尔。善得斯旨，方乃可言善消三空。又复经文所列诸句，凡诸法字及以释中诸法性名，悉须分别，令具三真。若独圆者，心外无境，一摄一切，莫不融通。今兼斥俗，义通权、实及以初心，应知所观不出界内一切心法。以由即故，义杂真殊。问众生空等者，此依通中偏生空问，答中并约通中利根、利中圆教以释生空义。引经证义，一切皆然。细得七重之中三真深意，方了此中前后经文。然约圆释，众生尚乃即是法性，况众生空，岂可非耶？故使一切趣于我人。次引大经者，引于六法而为问者，不即不离，已如余文，于中但取我空而已，故引六十二见即是答也。向多处之文已料简竟，此何复疑？如云三俱名字即真入中，故于次文分上下根，下根即真，上根即中，即中从深，即真在浅，深不失浅，浅则遗深，故覆浅从深，一音通被。况依经部，理合随机，准经现文，且从通释。如云法无众生，三教之法俱无众生，用智不同，使成三异。故法性、实慧及以方便，其言悉通，但譬之以伊，不通通别。又复须知已下诸句，方便慧中悉有二意：自行、化他。又下诸句皆云心及一切法者，以此诸句历心约法，谁有见之？不思己行一句专凭文字法耶？如优波离心相等者，下文正约犯罪心本来无垢，如优波离得小乘脱，岂不见于罪心、脱心？心性不别，故约理性一切无垢。胜天王者，引自相空以证理法无众生垢，引自相离以证理中离众生垢，皆约法性，并云自相。次实慧中亦先牒法性者，由性无故，慧方令无。虽复性无而犹有者，良由无慧不可自无。但云若法，不云心者，心法相摄，举一自通。下去诸句，一切悉然。法性至垢者，此中具二：一者全不了知真中无我，二者纵了真谛不知中道。由此教令我犹有垢，以有垢故并名妄计。次若了下明称实之慧乃契理无，下去诸句一切悉然。类前作者，前二易类，于方便中皆有自他，如伊字等，下去悉然。不同凡夫至际断者，且据此于二边便故，具足应云不同七种方便人也。此非独圆不复得说之，下去例尔。次八番正明体法入空者，前明衍门人即是法，不应别说，但于前来生空之上以示法空，故体法言通人法也。故于所空人法还别，约所空说故重言之。故所空中人空但对众生寿命，即彼能空体常寂灭，诸相恒灭即名法空。若不说者何以得知？下去皆然。读者体之，行者察之，消者了之，教意前后相望皆尔，数数融会无令迷旨。十相者，涅槃云：色声香味触，生住异灭及男女相。但离此十未足以显大涅槃德。然经意者云：大涅槃中无此十相，非唯破此成大涅槃。智识者，分别识也，亦是分别智也。于今正当空假二相，故云分别。故中道理无分别境，必非智识之所能缘。问曰：亦有一智而缘多境，如以俗智照真照中，及以真俗更互转照，其理何耶？答：若论通相入空境智，即以一俗对于三真，互照转照非此所论。法无有说等者，以诸言说，皆从觉观生，凡诸有言，皆从觉观，法性俱离，能说所说，法性本无，实慧照之，方便无著，故使然也。非六七八识者，识名分别，故说皆无。问：何不亦云无五识耶？答：以根对境，不可无也。况五未能分别诸法，过在六七，五亦何辜？若尔，八亦何失？答：是无记报，含杂染故，总而言之，俱生死故。若尔，五亦生死，何以不列？答：当观境故。若尔，六七及八，亦是观境，何以云无？答：所言无者，明法性无故，法性之理，不可见闻觉知故耳。若尔，何以不云无眼识等？答：一往须立，下文亦云，法过眼等，谓无为性，此即不可，无等即性，理必如之。此下七番，及诸句者，下去仍合有九番也。似平等者，以准绝待，及同法性，同如，同实际等言，全是平等。但诸句势，如离好丑，及过眼等，亦欲同前生法二空，进退兼含，故且云似。又不同前七，故云不属因缘，无去来等。既三空体一，故得言之。又似平等空，与法空杂，杂者亦是兼共异名，所以可句句兼释，故名杂，非即合杂。故知生法，状似有待，故以平等，而重绝之。初云无相待者，无亦是绝，绝彼待故，故从心绝，不从事绝，事绝无穷，绝还不绝。心约实理，理即法性，法性本无，尚亦无绝，有何不绝？相待之惑，自然而灭者，智称法性，方乃名灭，是故法性，亦灭于绝。平等之理，犹有所存者，故得二空，即名平等。言所存者，意令成绝，必无所存，当知平等，自无平等，名平等空。若不然者，何名衍门？三空俱时，欲显功能三无差别，故列所存，显无所存。欲得平等，生法亦无，岂更存于平等之见？故云即无平等。但三藏下，更引小三以形大三。纵有平等，终无别理，况复小教？二空成时，犹未平等，况更修空，空于平等？是故大、小三空不同。智障心灭者，有智障时，仍属相待，二障亦是空假智耳。虽因共乘，至初住位，智障必灭。非六因不在四缘者，略如止观记及俱舍文。若欲粗知其名字者，名有新、旧。旧云：所作共自分，普遍相应报。新云：能作及俱有，同类与相应，遍行并异熟。四缘者，旧云：因缘、次第缘、缘缘、增上缘。新云：缘缘名所缘缘，次第缘名等无间缘。余二名同。大体亦是法性，不从因缘生耳。以在因法必属缘故，因缘必是有为法故。及十二等者，四缘、六因及以，并是生死。生死即三道，三道即三德，三德是法性。三德之外，无复三道。言亦可者，以十二缘名同事同，十二亦是四、六而已。故知但是离合说耳。且如无明，即是行家之能通也，即同类因。行必四相，即俱有也。行中五部，亦同类也。无明行中，心、心所法共行共感，所作必同，行支必招识等异熟。此行必有遍行五部之惑。若四缘中，论云：增上即能作，因缘五因性。比六因说，可知。然疏文中，因缘中所作及增上。云与相待同者，如增上中，有力、无力，并是能成。望彼所成，能、所别故，故名相待。况能、所中，俱有长、短、大、小等也。我、法性中，都无是事，故为平等之所破也。为的当故者，此方便中，唯以随缘应物为坏。若世间法属因缘者，因假定缘，方乃可成。如泥成瓦，必假火缘；如土为泥，必假于水。一法入一切法至法也者，既云诸法悉有安乐，即是本有，义云相入。既本相在，更云互入者，示相摄相，令知相在。法即法性等者，法虽本即，必须实慧而遍入之，方了诸法互入之性。理、智合下，即是方便，三密应机，故云应入。法即智慧者，即是境、智不二故也。然小乘中，已破因缘，得入真谛。今云法性不属因缘，故殊小也。如不异者，法性中如，一如无二。法住实际等者，法性、实际，及以如如，名异义等，故无四边，义亦通三。今文且一，意在略耳。理、智合应云四教等者，理具故，后方遍起。不依六尘者，依者，着也。若尔，三藏、小乘，岂着六耶？答：有即有离，离仍同着，以着二中之无故也。尘、离二著，名无殊，如金铁锁被系义等。今摩诃衍，二俱离也，以见真俗法界故尔。法无去来等者，问：言不住者，亦是去来，何得去来释无去来？答：不住则不去，不住不去则无去来，故可以释无去来也。意明法性不偏住故，故云不住，为异二乘有去有住。若声闻经至十六行等者，空谓空、无我，无相谓灭四，无作即余十。依谛各别，三不相收。若衍门中，三法相收。若真若中，俱无异趣。一法性中，三亦何别？引思益者。众生者，即理性灭定。灭定尚具足三，故知理性不殊无相、无愿故也。故一理中最可相即，尚即众生，诸何可异？实慧具三昧中云复宗者。复彼众生身中灭定之三理也。理为本宗，故云复也。应用即是方便之慧，亦有三也。虽同他有，有常同理。无可爱果等者。问：可爱、不可爱俱有生死，何以分对生死、涅槃耶？答：为异好丑，故重对之。亦可果从
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:32:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>