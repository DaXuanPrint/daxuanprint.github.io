<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="异部宗轮论一卷,十八部论一卷,异部宗轮论全文在线阅读,异部宗轮论全文在线下载,大玄古籍书库">
<meta name="description" content="梵名Samayabhedoparacanacakra。。全一卷。印度世友（梵Vasumitra。，西元一、二世纪顷）撰，唐代玄奘译。收于大正藏第四十九册。异部，指部派各异；宗轮，指各部派宗旨互异，如轮转不定。系小乘佛教之作品。以说一切有部教义为基础，并叙述小乘佛教二十部派产生之经过，及各部派教义之异同。为研究部派佛教史者所必读。其异译本有真谛之十八部论（或疑为姚秦鸠摩罗什所译）、部执异论各一卷。注释书有窥基之异部宗轮论述记一卷。_异部宗轮论_全文在线阅读_异部宗轮论_全文在线下载_大玄古籍书库">
<title>异部宗轮论_世友_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">异部宗轮论</span> <br/>
          作者： <span class="inputVal" id="bkauthor">世友</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]8461</span> <br/>
          说明： <span class="inputVal" id="bkdec">梵名Samayabhedoparacanacakra 。全一卷。印度世友（梵Vasumitra ，西元一、二世纪顷）撰，唐代玄奘译。收于大正藏第四十九册。异部，指部派各异；宗轮，指各部派宗旨互异，如轮转不定。系小乘佛教之作品。以说一切有部教义为基础，并叙述小乘佛教二十部派产生之经过，及各部派教义之异同。为研究部派佛教史者所必读。其异译本有真谛之十八部论（或疑为姚秦鸠摩罗什所译）、部执异论各一卷。注释书有窥基之异部宗轮论述记一卷。</span> <br/>
          封面： <span class="inputVal" id="bkimg">Z_1950.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]异部宗轮论
[book_author]世友
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]8461
[book_dec]梵名Samayabhedoparacanacakra 。全一卷。印度世友（梵Vasumitra ，西元一、二世纪顷）撰，唐代玄奘译。收于大正藏第四十九册。异部，指部派各异；宗轮，指各部派宗旨互异，如轮转不定。系小乘佛教之作品。以说一切有部教义为基础，并叙述小乘佛教二十部派产生之经过，及各部派教义之异同。为研究部派佛教史者所必读。其异译本有真谛之十八部论（或疑为姚秦鸠摩罗什所译）、部执异论各一卷。注释书有窥基之异部宗轮论述记一卷。
[book_img]Z_1950.jpg


[book_title]异部宗轮论一卷
世友菩萨造
三藏法师玄奘译
佛般涅槃后　　适满百余年
圣教异部兴　　便引不饶益
展转执异故　　随有诸部起
依自阿笈摩　　说彼执令厌
世友大菩萨　　具大智觉慧
释种真苾刍　　观彼时思择
等观诸世间　　种种见漂转
分破牟尼语　　彼彼宗当说
应审观佛教　　圣谛说为依
如采沙中金　　择取其真实
如是传闻。佛薄伽梵般涅槃后。百有余年去圣时淹。如日久没。摩竭陀国俱苏摩城王号无忧。统摄赡部。感一白盖。化洽人神。是时佛法大众初破。谓因四众共议大天五事不同。分为两部。一大众部。二上座部。四众者何。一龙象众。二边鄙众。三多闻众。四大德众。其五事者。如彼颂言。
余所诱无知　　犹豫他令入
道因声故起　　是名真佛教
后即于此第二百年。大众部中流出三部。一一说部。二说出世部。三鸡胤部。次后于此第二百年。大众部中复出一部。名多闻部。次后于此第二百年。大众部中更出一部。名说假部。第二百年满时。有一出家外道。舍邪归正。亦名大天。大众部中出家受具。多闻精进。居制多山。与彼部僧重详五事。因兹乖诤分为三部。一制多山部。二西山住部。三北山住部。如是大众部四破或五破。本末别说合成九部。一大众部。二一说部。三说出世部。四鸡胤部。五多闻部。六说假部。七制多山部。八西山住部。九北山住部。其上座部经尔所时一味和合。三百年初有少乖诤。分为两部。一说一切有部。亦名说因部。二即本上座部。转名雪山部。后即于此第三百年。从说一切有部流出一部。名犊子部。次后于此第三百年。从犊子部流出四部。一法上部。二贤胄部。三正量部。四密林山部。次后于此第三百年。从说一切有部。复出一部。名化地部。次后于此第三百年。从化地部流出一部。名法藏部。自称我袭采菽氏师。至三百年末。从说一切有部。复出一部。名饮光部。亦名善岁部。至第四百年初。从说一切有部。复出一部。名经量部。亦名说转部。自称我以庆喜为师。如是上座部七破或八破。本末别说成十一部。一说一切有部。二雪山部。三犊子部。四法上部。五贤胄部。六正量部。七密林山部。八化地部。九法藏部。十饮光部。十一经量部。如是诸部。本宗末宗同义异义。我今当说。此中大众部。一说部。说出世部。鸡胤部。本宗同义者。谓四部同说。诸佛世尊皆是出世。一切如来无有漏法。诸如来语皆转法轮。佛以一音说一切法。世尊所说无不如义。如来色身实无边际。如来威力亦无边际。诸佛寿量亦无边际。佛化有情令生净信无厌足心。佛无睡梦。如来答问不待思惟。佛一切时不说名等。常在定故。然诸有情。谓说名等欢喜踊跃。一刹那心了一切法。一刹那心相应般若知一切法。诸佛世尊尽智无生智恒常随转。乃至般涅槃。一切菩萨入母胎中。皆不执受羯刺蓝頞部昙闭尸键南为自体。一切菩萨入母胎时。作白象形。一切菩萨出母胎时。皆从右胁。一切菩萨不起欲想恚想害想。菩萨为欲饶益有情。愿生恶趣随意能往。以一刹那现观边智。遍知四谛诸相差别。眼等五识身有染有离染。色无色界具六识身。五种色根肉团为体。眼不见色。耳不闻声。鼻不嗅香。舌不尝味。身不觉触。在等引位有发语言。亦有调伏心。亦有净作意。所作已办无容受法。诸预流者。心心所法能了自性。有阿罗汉为余所诱。犹有无知。亦有犹豫。他令悟入道因声起。苦能引道。苦言能助。慧为加行。能灭众苦。亦能引乐。苦亦是食。第八地中亦得久住。乃至性地法皆可说有退。预流者有退义。阿罗汉无退义。无世间正见。无世间信根。无无记法。入正性离生时。可说断一切结。诸豫流者。造一切恶唯除无间。佛所说经皆是了义。无为法有九种。一择灭。二非择灭。三虚空。四空无边处。五识无边处。六无所有处。七非想非非想处。八缘起支性。九圣道支性。心性本净客随烦恼之所杂染。说为不净。随眠非心。非心所法。亦无所缘。随眠异缠。缠异随眠。应说随眠与心不相应。缠与心相应。过去未来非实有体。一切法处非所知非所识量。非所通达。都无中有。诸预流者亦得静虑。如是等是本宗同义。此四部末宗异义者。如如圣谛诸相差别。如是如是。有别现观。有少法是自所作。有少法是他所作。有少法是俱所作。有少法从众缘生。有于一时二心俱起。道与烦恼容俱现前。业与异熟有俱时转。种即为芽。色根大种有转变义。心心所法无转变义。心遍于身。心随依境。卷舒可得。诸如是等末宗所执。展转差别有无量门。其多闻部本宗同义。谓佛五音是出世教。一无常。二苦。三空。四无我。五涅槃寂静。此五能引出离道故。如来余音是世间教。有阿罗汉为余所诱。犹有无知。亦有犹豫。他令悟入道因声起。余所执多同说一切有部。其说假部本宗同义。谓苦非蕴。十二处非真实。诸行相待展转和合。假名为苦。无士夫用。无非时死。先业所得业增长为因有异熟。果转由福故得圣道。道不可修。道不可坏。余义多同大众部执。制多山部。西山住部。北山住部。如是三部本宗同义。谓诸菩萨不脱恶趣。于窣堵波兴供养业。不得大果。有阿罗汉为余所诱。此等五事及余义门。所执多同大众部说。说一切有部本宗同义者。谓一切有部诸是有者。皆二所摄。一名二色。过去未来体亦实有。一切法处皆是所知。亦是所识及所通达。生老住无常相。心不相应行蕴所摄。有为事有三种。无为事亦有三种。三有为相别有实体三谛是有为。一谛是无为。四圣谛渐现观。依空无愿二三摩地。俱容得入正性离生思惟。欲界行入正性离生。若已得入正性离生。十五心顷说名行向。第十六心说名住果。世第一法一心三品。世第一法定不可退。预流者无退义。阿罗汉有退义。非诸阿罗汉皆得无生智。异生能断欲贪嗔恚。有诸外道能得五通。亦有天中住梵行者。七等至中觉支可得。非余等至。一切静虑皆念住摄。不依静虑。得入正性离生。亦得阿罗汉果。若依色界无色界身。虽能证得阿罗汉果。而不能入正性离生。依欲界身非但能入。正性离生。亦能证得阿罗汉果。北俱卢洲无离染者。圣不生彼及无想天。四沙门果非定渐得。若先已入正性离生。依世俗道有证一来及不还果。可说四念住能摄一切法。一切随眠皆是心所。与心相应有所缘境。一切随眠皆缠所摄。非一切缠皆随眠摄。缘起支性定是有为。亦有缘起支随阿罗汉转。有阿罗汉增长福业。唯欲色界定有中有。眼等五识身有染离染。但取自相唯无分别。心心所法体各实有。心及心所定有所缘。自性不与自性相应。心不与心相应。有世间正见。有世间信根。有无记法诸阿罗汉亦有非学非无学法。诸阿罗汉皆得静虑。非皆能起静虑现前。有阿罗汉犹受故业。有诸异生住善心死。在等引位必不命终。佛与二乘解脱无异。三乘圣道各有差别。佛慈悲等不缘有情。执有有情。不得解脱应言菩萨。犹是异生。诸结未断若未已入正性离生。于异生地未名超越。有情但依现有执受相续假立。说一切行皆刹那灭。定无少法能从前世转至后世。但有世俗补特伽罗。说有移转。活时行聚即无余灭。无转变诸蕴。有出世静虑。寻亦有无漏。有善是有因。等引位中无发语者。八支圣道是正法轮。非如来语皆为转法轮。非佛一音能说一切法。世尊亦有不如义言。佛所说经非皆了义。佛自说有不了义经。此等名为本宗同义末宗异义。其类无边。其雪山部本宗同义。谓诸菩萨犹是异生。菩萨入胎不起贪爱。无诸外道能得五通。亦无天中住梵行者。有阿罗汉为余所诱。犹有无知。亦有犹豫。他令悟入。道因声起。余所执多同说一切有部。有犊子部本宗同义。谓补特伽罗非即蕴离蕴。依蕴处界假施设名。诸行有暂住。亦有刹那灭。诸法若离补特伽罗。无从前世转至后世。依补特伽罗可说有移转。亦有外道能得五通。五识无染亦非离染。若断欲界修所断结。名为离欲。非见所断。即忍名相。世第一法名能趣入正性离生。若已得入正生离生。十二心须说名行向。第十三心说名住果。有如是等多差别义。因释一颂执义不同。从此部中流出四部。谓法上部。贤胄部。正量部。密林山部。所释颂言。已解脱更堕。堕由贪复还。获安喜所乐。随乐行至乐。其化地部本宗同义。谓过去未来是无现在。无为是有。弥四圣谛一时现观。见苦谛时能见诸谛。要已见者能如是见。随眠非心亦非心所。亦无所入。眠与缠异。随眠自性心不相应。缠自性心相应。异生不断欲贪嗔恚。无诸外道能得五通。亦无天中住梵行者。定无中有。无阿罗汉增长福业。五识有染亦有离染。六识皆与寻伺相应。亦有齐首补特伽罗。有世间正见。无世间信根。无出世静虑。亦无无漏寻伺。若非有因预流有退。诸阿罗汉定无退者。道支皆是念住所摄。无为法有九种。一择灭。二非择灭。三虚空。四不动。五善法真如。六不善法真如。七无记法真如。八道支真如。九缘起真如。入胎为初命终为后。色根大种皆有转变。心心所法亦有转变。僧中有佛。故施僧者便获大果。非别施佛。佛与二乘皆同一道同一解脱说。一切行皆刹那灭。定无少法能从前世转至后世。此等是彼本宗同义。其末宗异义者。谓说实有过去未来。亦有中有。一切法处皆是所知。亦是所识。业实是思。无身语业。寻伺相应。大地劫住。于窣堵波兴供养业。所获果少。随眠自性恒居现在。诸蕰处界亦恒现在。此部末宗。因释一颂执义有异。如彼颂言。
五法定能缚　　诸苦从之生
谓无明贪爱　　五见及诸业
其法藏部本宗同义。谓佛虽在僧中所摄。然别施佛果大非僧。于窣堵波兴供养业获广大果。佛与二乘解脱虽一。而圣道异。无诸外道能得五通。阿罗汉身皆是无漏。余义多同大众部执。其饮光部本宗同义。谓若法已断已遍知则无。未断未遍知则有。若业果已熟则无。业果未熟则有。有诸行以过去为因。无诸行以未来为因。一切行皆刹那灭。诸有学法有异熟果。余义多同法藏部执。其经量部本宗同义。谓说诸蕰有从前世转至后世。立说转名非离圣道。有蕰永灭。有根边蕰。有一味蕰。异生位中亦有圣法。执有胜义补特伽罗。余所执多同说一切有部。三藏法师翻此论竟。述重译意。乃说颂曰。
备详众梵本　　再译宗轮论
文惬义无谬　　智者应勤学
异部宗轮论一卷

[book_title]十八部论一卷
陈真谛译
文殊师利问经卷下分别部品第十五
尔时文殊师利白佛言。世尊。佛入涅槃后。未来弟子。云何诸部分别。云何根本。佛告文殊师利。未来我弟子。有二十部。能令诸法住世。部者并得四果。三藏平等无下中上。譬如海水味无有异。如人有二十子。真实如来所说。文殊师利。根本二部从大乘出。从般若波罗密出声闻缘觉。诸佛悉从般若波罗蜜出。文殊师利。如地水火风虚空。是一切众生所住处。如是般若波罗蜜及大乘。是一切声闻缘觉诸佛出处。文殊师利白佛言。世尊。云何名部。佛告文殊师利。初二部者。一摩诃僧祇(此言大众老小同会共集律部也)。二体毗履(此言老宿唯老宿人同会共出律部也)。我入涅槃后。一百岁此二部当起。后摩诃僧祇出七部。于此百岁内出一部名执一语言(所执与僧祇同故言一也)。于百岁内从执一语言部。复出一部名出世间语言(称赞辞也)。于百岁内从出世间语言。出一部。名高拘梨部(是出律主姓也)。于百岁内从高拘梨出一部。名多闻(出律主有多闻智也)。于百岁内从多闻出一部。名只底舸(此山名出律主居处也)。于百岁内从只底舸出一部。名东山(亦律主所居处也)。于百岁内从东山出一部。名北山(亦律主居处)。此谓从摩诃僧祇部。出于七部及本僧祇。是为八部。于百岁内从体毗履部。出十一部。于百岁内出一部。名一切语言(律主执三世有故一切所语言也)。于百岁内。从一切语言出一部。名雪山(亦律主行处也)。于百岁内从雪山出一部。名犊子(律主姓也)。于百岁内从犊子。出一部。名法胜(律主名也)。于百岁内从法胜出一部。名贤(律主名也)。于百岁内从贤部出一部。名一切所贵(律主为通人所重也)。于百岁内从一切所贵出一部。名芿山(律主居处也)。于百岁内从芿山出一部。名大不可弃(律主初生母弃之井。父追寻之。虽坠不夭。故云不弃也。又名能射)。于百岁内从大不可弃出一部。名法护(律主名也)。于百岁内从法护出一部。名迦叶比(律主姓也)。于百岁内从迦叶比出一部。名修妒路句(律主执修妒路义也)。此谓大毗履部出十一部。及体毗履成十二部。
佛说此祇夜。
摩诃僧祇部　　分别出有七
体毗履十一　　是谓二十部
十八及本二　　悉从大乘出
无是亦无非　　我说未来起
罗什法师集　　正觉涅槃后
始满百余岁　　于兹异论兴
正法渐衰灭　　各各生异见
建立于别众　　危险甚可畏
应生厌离心　　今于修多罗
观察佛正教　　依于真谛说
求于坚固义　　犹如砂砾中
求得真金宝　　我从先胜闻
如来人中日
佛灭度后百一十六年。城名巴连弗。时阿育王。王阎浮提匡于天下。尔时大僧别部异法。时有比丘。一名能。二名因缘。三名多闻。说有五处以教众生。所谓从他饶益无知。疑由观察言说得道。此是佛从始生二部。一谓摩诃僧祇。二谓他鞞罗(秦言上座部也)即此百余年中。摩诃僧祇部。更生异部。一名一说。二名出世间说。三名窟居。又于一百余年中。摩诃僧祇部中。复生异部。名施设论。又二百年中。摩诃提婆外道出家住支提山。于摩诃僧祇部中复建立三部。一名支提加。二名佛婆罗。三名郁多罗施罗。如是摩诃僧祇中分为九部。一名摩诃僧祇。二名一说。三名出世间说。四名窟居。五名多闻。六名施设。七名游迦。八名阿罗说。九名郁多罗施罗部。至三百年中。上座部中因诤论事。立为异部。一名萨婆多。亦名因论先上座部。二名雪山部。即此三百年中。于萨婆多部中更生异部。名犊子。即此三百年中。犊子部复生异部。一名达摩郁多梨。二名跋陀罗耶尼。三名弥离。亦言三弥底。四名六城部。即此三百年中。萨婆多中更生异部。名弥沙部。弥沙部中复生异部。因师主因执连名昙无德。即此三百年中。萨婆多部中更生异部。名优梨沙。亦名迦叶惟。于四百年中。萨婆多部中更生异部。因大师郁多罗。名僧迦兰多。亦名修多罗论。如是上座部中。分为十二部。一名上座部。二名雪山。三名萨婆多。四名犊子。五名达摩郁多梨。六名跋陀罗耶尼。七名弥离底。八名六城部。九名弥沙塞。十名昙无德。十一名迦叶惟。十二名修多罗论部。
今当说根本及中间义。彼摩诃僧祇。一说出世间说窟居。此根本皆说。佛世尊一切出世间。无有如来是世间法。如来一切说。皆是转法轮。尽说一切事一切相一切义。说如来色无边。光明无量寿命无量。念信乐生无有厌足。佛不睡眠。无问思答。无所言说。常一其心。群生无种种无数。皆从如来闻说解。如来一心知一切法。一念相应慧觉一切法。如来一切时。尽智无生智常现在前。乃至涅槃。菩萨不爱母胎。白象形降神母胎。一切菩萨从右胁生。菩萨无有爱想恚害想。为众生故愿生恶趣。成就一切烦恼众生。一切闻知观生圣谛。说有欲有离欲色无色界。具六识身。五根肉段。眼不见色。乃至身不觉触。禅定中间亦有言说。亦调伏心。亦摄受思惟。一切作法无有处所。须陀洹心数心知其自阿罗汉。有从他饶益无知有疑。由他观察言说得道。智慧方便得离生死。亦得安乐。从第八退。乃至种性法亦说有退。须陀洹退法。阿罗汉亦有退法。无世俗正见。有世俗信根。无有记法。超升离生。不一断一切结。须陀洹能作一切恶行。唯除无间罪。一切修多罗皆依了义。九种无为法。谓数灭非数灭虚空。虚空处识处无所有处非想非非想处。十二缘起支道支心性自净。佛为客烦恼所染。诸使非心并心法无缘。使异缠缠异使。心不相应。无有过去未来世法入。非智知非无有治。须陀洹得禅定。如是等名根本所见。中间见者。随其别观察。少有自作。少有他作。少有因缘起。一时有二心俱生。道即烦恼业。想种子即是取。诸根四大转变相续。非心心法。心满身中。皆可得如是皆摄受欲。是名中间所见也。
彼多闻根本见者。佛说五种出世间法。无常苦空无我寂灭涅槃出道。余者世俗。阿罗汉有从他饶益。有无知有疑。由他观察言说得道。诸余一切萨婆多见同也。
彼施设根本见者。若说诸阴即非业。诸不成诸行。展转施设者。无智士夫事无横死。由本业所得长养业根生一切苦。从业生福德生圣道。道不修亦不失。余一切与摩诃僧祇见同也。
彼支提罗阿婆郁多罗施罗根本见者。菩萨离恶趣。供养偷婆无大果报。阿罗汉有他饶益无知有疑。由他观察言说得道。余者一切与摩诃僧祇同见。
彼萨婆多根本见者。说一切有性二种摄一切法。谓名及色。有道共未来世。有法入知法识。明法生住灭有为相。三无为。三谛有为相。一谛无为相。四谛次第无间等。空无相无愿。超升离生。思惟欲界系超升。超升离生。十五心为向。第十六心名为住果。世间第一法一心。前三方便有退。世间第一不退。须陀洹果。是不退法。阿罗汉有退法。非一切阿罗汉得无生智。凡夫得离欲嗔恚。外道有五通。诸天亦得修梵行。于七正得觉支。非余禅摄。念处不依禅得。超升离生。得阿罗汉果。色界得阿罗汉果。而不得超升离生。无有北郁单越人得离欲。彼亦不得圣道。无想天亦不必次第得四沙门果超升离生。以世俗得斯陀含阿那含果。四念处一切法。诸使心相应一切使。是有缠而非使。缘起支是有为。说阿罗汉有缘起支。阿罗汉有功德增长。欲界色界有中阴五识身。是有欲五识身。还自相应。非思惟非心数法。心心是缘自性。自性不相应。心不相应。有世俗正见。有世俗信根。有无愿阿罗汉。无有学法。一切阿罗汉得禅。而不必现前。阿罗汉有宿业受报。有凡夫不善心。命终正受。中无命终。菩萨是凡夫有结使。未超升离生。未超凡夫地受身。众生数施设一切行磨灭无法。从此世至他世。俗数说言。有此世至他世。命未终诸行取已尽。无有法转变。有出世间禅有觉有观。无漏有善是因禅定中无言说。八圣道是法轮。非如来一切说是转法轮。佛不说一切事。非一切说如义。非一切契经是了义。有如是等无量中间见也。
彼雪山部根本见者。菩萨凡夫离无明。净佛国土。降神母胎。外道无五通。诸天不得修梵行。有阿罗汉从他饶益无知疑。由他观察言说得道。诸余一切有萨婆多见同。
彼犊子部根本见者。非即是人。亦非离阴界。入和合施设故。一切阴刹那不住。离人无有法。从此世至他世。当说人至彼。外道有五通。五识身非有欲。亦非离欲。欲界系结使修道断得离欲。非见谛断。忍名相世间第一法超升离生。十二心起名向。第十三心名为住果。与见者多梨罗耶尼三弥底六城有。诸有别说偈。分别得说。而复堕。堕已深贪著。从业而得业。
彼弥沙塞部根本见者。无过去未来世。唯有现在及无为。于四真谛一无间等。见苦即名见。谛苦者即名见真谛。诸使非心心。诸非有缘。使异缠缠亦异使。心不相应缠与心相应。凡夫不欲嗔恚。外道无五通。诸天不得修梵行。无中阴。阿罗汉无有功德增益。五识身有欲亦离欲。六识身觉观相应。无有世俗正见。无世俗信根。无有出世间禅。无觉出世间法。无有善为因。须陀洹有退法。阿罗汉亦有退法。道支是念处摄。有九无为事。谓数灭非数灭虚空善法也。不善法如无记法。如道缘起。如从胎乃至死。诸根四大转变自灭。心心数法亦转变自灭。佛僧中可得施僧。得大果报非佛。佛与声闻同。一道一解脱一切行刹那。无有法从此世至他世。如是等根本见同。此等诸中间见者。有过去未来世。有中阴法入知法识法思业。无有身业口业觉观心相应。太地住劫。供养偷婆少果报法现在前。名使阴界入现在前。已法种子能生诸苦。谓无明渴爱见业。是名中间见法也。
彼昙无德根本见者。佛非僧中可得施。佛得大果报非僧。佛道异声闻道。外道无有五通。罗汉身是无漏余。一切与摩诃僧祇部同见也。
彼迦叶惟部根本见者。有断法断知。无有不断法而断知。业熟而受报。不熟不受报。有过去因果。无有未来因果。有一切法刹那。有觉法有报。余一切与昙无德部同见。
彼相续部根本见者。阴从此世至他世。非离圣道得灭阴。阴有约根本。有第一人。余一切与萨婆多部见同。是略说一切部见。
十八部论一卷
按此论者宋藏中错重写。彼部异执论。名为十八部论故今取此国本为正。开元录云右十八部论群录并云。梁代三藏真谛所译。今详真谛三藏已译十八部论。不合更译部异执论。其十八部论初首引文殊问经分别部品。后次云罗什法师集后方是论。若是罗什所翻。秦时未有文殊问经。不合引之置于初也。或可准别录中文殊问经编为失译。秦时引证此亦无疑。若是真谛再译。论中子注不合有秦言之字。详其文理多是秦时罗什译出。诸录脱编致有疑焉。其真谛十八部疏。即部异执疏是虽有斯理未敢指南。后诸博闻请求实录。

        </div>
      </div>
    </div>
  </div>
</div>
<!--update:2025-08-30 09:28:02-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>