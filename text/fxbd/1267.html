<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="坐禅用心记,三根坐禅说,坐禅用心记全文在线阅读,坐禅用心记全文在线下载,大玄古籍书库">
<meta name="description" content="一卷。日本·莹山绍瑾著。收于《大正藏》第八十二册。日本·延宝八年（1680）卍山于加贺（石川县）大乘寺付梓刊行。本书篇幅极短，主要系叙述曹洞禅的要义及打坐的规范。内容叙述坐禅的根本精神、坐禅办道的秘诀、坐禅实修时对衣食住的注意事项、坐禅时的用心方式、教禅的关系等。并谓‘日日是好日，平常心是道’乃坐禅的第一义谛。与道元所撰《普劝坐禅仪》同为参禅者不可或缺的宝典。注释书有《坐禅用心记不能语》（指月慧印）、《增冠傍注坐禅用心记》（吉田义山）、《首书傍训坐禅用心记》（鹈饲常树）、《坐禅用心记落草谈》（畔上梅仙）、">
<title>坐禅用心记_莹山绍瑾_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">坐禅用心记</span> <br/>
          作者： <span class="inputVal" id="bkauthor">莹山绍瑾</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]4653</span> <br/>
          说明： <span class="inputVal" id="bkdec">一卷。日本·莹山绍瑾著。收于《大正藏》第八十二册。日本·延宝八年（1680）卍山于加贺（石川县）大乘寺付梓刊行。本书篇幅极短，主要系叙述曹洞禅的要义及打坐的规范。内容叙述坐禅的根本精神、坐禅办道的秘诀、坐禅实修时对衣食住的注意事项、坐禅时的用心方式、教禅的关系等。并谓‘日日是好日，平常心是道’乃坐禅的第一义谛。与道元所撰《普劝坐禅仪》同为参禅者不可或缺的宝典。注释书有《坐禅用心记不能语》（指月慧印）、《增冠傍注坐禅用心记》（吉田义山）、《首书傍训坐禅用心记》（鹈饲常树）、《坐禅用心记落草谈》（畔上梅仙）、《坐禅用心记提耳录》（西有穆山）等书。《三根坐禅说》附于坐禅用心记之后。入大藏经。</span> <br/>
          封面： <span class="inputVal" id="bkimg">Z_1267.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]坐禅用心记
[book_author]莹山绍瑾
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]4653
[book_dec]一卷。日本·莹山绍瑾著。收于《大正藏》第八十二册。日本·延宝八年（1680）卍山于加贺（石川县）大乘寺付梓刊行。本书篇幅极短，主要系叙述曹洞禅的要义及打坐的规范。内容叙述坐禅的根本精神、坐禅办道的秘诀、坐禅实修时对衣食住的注意事项、坐禅时的用心方式、教禅的关系等。并谓‘日日是好日，平常心是道’乃坐禅的第一义谛。与道元所撰《普劝坐禅仪》同为参禅者不可或缺的宝典。注释书有《坐禅用心记不能语》（指月慧印）、《增冠傍注坐禅用心记》（吉田义山）、《首书傍训坐禅用心记》（鹈饲常树）、《坐禅用心记落草谈》（畔上梅仙）、《坐禅用心记提耳录》（西有穆山）等书。《三根坐禅说》附于坐禅用心记之后。入大藏经。
[book_img]Z_1267.jpg


[book_title]坐禅用心记
莹山绍瑾
夫坐禅者，直令人开明心地，安住本分，是名露本来面目，亦名现本地风光。身心俱脱落，坐卧同远离。故不思善不思恶，能超越凡圣，透过迷悟之论量，离却生佛之边际。故休息万事，及放下诸缘，一切不为，六根无作。这箇是阿谁，不曾知名，非可为身，非可为心。欲虑虑绝，欲言言穷，如疾如兀，山高海深。不露顶不见底，不对缘而照，眼明于云外，不思量而通，宗朗于默说。
坐断乾坤，全身独露，没量大人，如大死人。无一翳遮眼，无一尘受足，何处有尘埃，何物作遮障。清水本无表裡，虚空终无内外。玲珑明白，自照露然，色空未分，境智何立，从来共住，历幼无名。三祖大师且名为心，龙树尊者假名为身，现佛性相，表诸佛体，此圆月相无缺无馀，即此心者，便是佛也。
自己光明腾古辉今，得龙树变相，成诸佛三昧。心本无二相，身更异相像，唯心与唯身，不说异与同。心变成身，身露相分，一波纔动，万波随来，心识才起，万法竞来。所谓四大五蕴遂和合，四支五根忽现成。以至三十六物、十二因缘，造作迁流展转相续。但以众法合成而有，所以心如海水，身如波浪，如海水外无一点波，如波浪外无一滴水，水波无别，动静不异。故云，生死去来真实人，四大五蕴不坏身。
今坐禅者，正入佛性海，即标诸佛体，本有妙淨明心顿现前，本来一段光明终圆照。海水都无增减，波浪亦无退转，是以诸佛为一大事因缘出现于世，直令生开示悟入佛之知见，而有寂静无漏妙术，是谓坐禅。即是诸佛自受用三昧，又谓三昧王三昧。若一时安住此三昧，则直开明心地，良知佛道正门也。
其欲开明心地者，放捨杂知杂解，抛下世法佛法，断绝一切妄情，现成一实真心，迷云收晴，心月新明。佛言，闻思犹如处门外，坐禅正还家稳坐，诚哉。若夫闻思诸见未休，心地尚滞，故如处门外。只箇坐禅，一切休歇，无处不通，故似还家稳坐。而五盖烦恼皆从无明起。无明若不明己也，坐禅者是明己也。纵虽断五盖，未断无明，非是佛祖。若欲断无明，坐禅办道，最是祕诀也。
古人云，妄息寂生，寂生智现，借现真见。若欲尽妄心，须休善恶思，又须一切缘务都来放捨，心无思、身无事，是第一用心也。妄缘尽时，妄心随灭，妄心若灭，不变体现，了了常知，非寂灭法，非动作法。然所有技艺、术道、医方、占相，皆当远离，况乎歌舞妓乐諠诤戏论名相利养，悉不可近之。颂诗歌咏之类，自虽为淨心因缘，而莫好营，文章笔砚掷下不用，是道者之胜躅也，是调心之至要也。
美服与垢也，俱不可著用。美服者生贪，又有盗贼畏，故为道者障难。若有因缘，若大人施与，而不受者，古来嘉踪也。纵本有之，又不照管，盗贼劫夺，不可追寻吝惜也。垢衣旧衣者，浣洗补治去垢腻，令淨洁而可著用之。不去垢腻，身冷病发，又为障道因缘也。虽然不管身命，衣不足，食不足，睡眠不足，是名三不足，皆退惰因缘也。
一切生物坚物，乃至损物不淨食，皆不可食之。腹中鸣动，身心热恼，打坐有烦。一切美食不可耽著，非但身心有烦，贪念所未免也。食祇取支气，不可嗜味，或饱食打坐，发病因缘也。大小食后，不得辄坐，暂经少时，乃堪可坐。凡丘僧必可节量食，节量食者，谓涯分也，三分中，食二分馀一分，一切风药胡麻薯蓣等，常可服之，是调身之要术也。
凡坐禅时，不可靠倚牆壁禅椅及屏障等。又莫当风烈处而打坐，莫登高显处而打坐，皆发病因缘也。若坐禅时，身或如热或如寒，或如涩或如滑，或如坚或如柔，或如重或如轻，或如惊觉，皆息不调，必可调之。调息之法，暂开张口，长息则任长，短息任短，渐渐调之，稍稍随之。觉触来时，自然调适，而后鼻息可任道而通也。
心若或如沉或如浮，或如朦或如利，或室外通见，或身中通见，或见佛身或见菩萨，或起知见，或通利经论，如是等种种奇特种种异相，悉是念息不调之病也。若有病时，安心于两趺上而坐；心若昏沉时，安心于髮际眉间；心若散乱时，安心于鼻端丹田（丹田谓脐下一寸五分也）；居常坐时，安心于左掌中，若坐久时，虽不必安心，心自不散乱也。复如古教，虽照心家训，不可多见之书之闻之，多则皆乱心之因缘也。凡疲劳身心，悉发病因缘也。
火难、水难、风难、贼难，及与海边、酒肆、淫房、寡女、处女、妓乐之边，并莫打坐。国王、大臣、权势家，多欲、名闻、戏论人，亦不得近住之。、大佛事、大造营、最虽为善事，专坐禅人不可修之。不得好说法教化，散心乱念从是而起。不得好乐多众、贪求弟子，不得多行多学。极明极暗，极寒极热，乃至游人戏女处，并莫打坐。
丛林之中，善知识处，深山幽谷，可依止之。绿水青山，是经行之处。谿边树下，是澄心之处也。观无常不可忘，是励探道心也。坐褥须厚敷，打坐安乐也。道场须清洁，而常烧香献花，则护法善神及佛菩萨影向守护也。若安置于佛菩萨及罗汉像，一切恶魔鬼魅不得其便也。常住大慈大悲，坐禅无量功德，回向一切众生，莫生憍慢我慢法慢，此是外道凡夫法也。
念誓断烦恼誓证菩提，只管打坐，一切不为，是参禅要术也。常可濯目洗足，身心闲静，威仪齐整，应捨世情，莫执道情。法虽不可悭，然不请莫说。守三请从四实，十欲言九休去，口边醭生如腊月扇，如风铃悬虚空不问四方风，是道人风标也。只以法而不贪于人，以道而不贡于己，便是第一用心也。
夫坐禅者，非干教、行、证，而兼此三德。谓证者以待悟为则，不是坐禅心。行者以真履实践，不是坐禅心。教者以断恶修善，不是坐禅心。禅中纵立教，而非居常教。谓直指单传道，举体全说话，语本没章句，意尽理穷处，一言尽十方，丝毫未举扬，是岂不佛祖真正之教乎。
或虽谈行，又无为行，谓身无所作，口无密诵，心无寻思，六根自清淨，一切不污染。非声闻十六行，非缘觉十二行，非菩萨六度万行，一切不为，故名为佛。只安住诸佛自受用三昧，游戏菩萨四安乐行，是岂不佛祖深妙之行乎。或虽说证，无证而证，是三昧王三昧，无生智发现三昧，一切智发现三昧，自然智发现三昧。如来智慧开发明门，大安乐行法门所发，越圣凡格式，出迷悟情量，是岂不本有大觉之证乎。
又坐禅者，非干戒定慧，而兼此三学。谓戒是防非止恶，坐禅观举体无二，抛下万事，休息诸缘，佛法世法不管，道情世情双忘，无是非无善恶，何防止之有乎，此是心地无相戒也。定是观想无馀，坐禅脱落身心，捨离迷悟，不变不动，不为不昧，如痴如兀，如山如海，动静二相了然不生，定而无定相，无定相故名大定也。慧是简择觉了。坐禅所知自灭，心识永忘，通身慧眼，无有简觉，明见佛性，本不迷惑，坐断意根，廓然莹彻，是慧而无慧相，无慧相故名大慧也。诸佛教门，一代所说，无不总收戒定慧中。
今坐禅者，无戒不持，无定不修，无慧不通，降魔、成道、转轮、涅槃，皆依此力，神通妙用，放光说法，尽在打坐也，且参禅亦坐禅也。欲坐禅者，先静处宜焉，茵褥须厚敷，莫教风烟入，勿令雨露侵，护持容膝地，清洁打坐处。虽有昔人坐金刚座，坐盘石上之踪迹，亦无不有座物。坐处当应书不明夜不暗，冬暖夏冷，是其术也。放捨心意识，休息念想观，勿图作佛，勿管是非。护惜光阴，如救头然。如来端坐，少林面壁，打成一片，都无他事。石霜拟枯木，太白责坐睡，不用烧香礼拜念佛修忏看经持课，只管打始得。
大抵坐禅时，可搭袈裟（除开定前后、夜、与脯时），莫略蒲团（经亘一尺二寸，周围三尺六寸），非全支趺坐，自跏趺半而后至脊骨下，是佛祖之坐法也。或结跏趺坐，或半跏趺坐，结跏法者，先以右足置左髀上，以左足置右髀上，而宽繫衣物（内衣、带纽）可令齐整。次以右手安左足上，以左手安右手上，两手大指相拄近身，拄指对头当对脐安，正身端坐，不得左侧右倾、前躬后仰。耳与肩、鼻与脐，必俱相对。舌拄上颚，息从鼻通，唇齿相著。眼须正开，不张不微。如是调身已，欠气安息，所谓开口吐气一两自也，次须坐定摇身七八度，自麤至细，兀兀端坐也。于此思量箇不思量底，如何思量，谓非思量，是乃侳禅要法也，直须破断烦恼亲证菩提。
右欲起定，先两手仰安两膝上，摇身七八度，自细至麤，开口吐气，伸两手捺地，轻轻起坐，徐徐行步，须顺转顺行。坐中若昏睡来，常应摇身或张目，又安心于顶髮际眉间。犹未醒时，引手应拭目或摩身。犹未醒时，起座经行，正要顺行，顺行若及一百许步，昏睡必醒。而经行者，一息恒半步，行亦如不行，寂静而不动，如是经行。犹未醒时，或濯目冷顶，或诵菩萨戒序，种种方便勿令睡眠。当观生死事大无常迅速，道眼未明，昏睡何为。昏睡频来，应发愿云，业习已厚，故今被睡眠盖，昏蒙何时醒，愿佛祖垂大悲，拔我昏重苦。
心若散乱时，安心于鼻端丹田，数出入息。犹未休时，须一则公案提撕举觉，谓是何物恁麽来，狗子无佛性，云门须弥山，赵州柏树子等，没滋味谈，是其所应也。犹未休时，向一息截断两眼，永闭端的。打坐工夫，或向胞胎未生，不起一念已前行履工夫，二空忽生，散心必歇。
起定之后，不思量而现威仪时，现成即安案，不回互而成修证时，公案即现成，朕兆以前之消息，空劫那畔之因缘，佛佛祖祖灵机枢要，唯此一事也。直须休去歇去，冷湫湫地去，一念万年去，寒灰枯木去，古庙香炉去，一条白练去，至祷至祷！

[book_title]三根坐禅说
总持圆明国师莹山撰
上根坐禅者。不觉诸佛出世之事。不悟佛祖不传之妙。饥来吃饭困来打眠。非指万象森罗以为自己。觉不觉俱不存。任运堂堂只么正坐。虽然如是。于诸法不分异。万法不昧矣。中根坐禅者。放舍万事休息诸缘。十二时中无暂怠隙。就出息入息。断断工夫。或提撕一则公案。注变眼于鼻端。自家本来面目。不涉生死去来。真如佛性妙理。不堕虑知分别。不觉不知而无不觉。明明了了亘古亘今。当头明于十方世界。全身独露万象之中矣。下根坐禅者。且贵结缘。离善恶业道。直以即心。显诸佛性源。足结佛地不入恶处。手结定印不取经卷。闭口如缝如缄。不说一法。开眼不大不小。无分诸色。耳不听善恶声。鼻不嗅好恶香。身不倚物。动作顿止。意不攀缘。忧喜共尽。形相如如而如木佛。纵心虽起种种妄想颠倒。不作其咎。譬如明镜上更不留浮影。五戒八戒。菩萨大戒。比丘具戒。三千威仪八万细行。诸佛菩萨转妙法轮。皆自此坐禅中现前无尽。万行之中最胜实行。唯坐禅一门也。仅坐进一步功德。则胜造百千无量堂塔。何况常修无退乎。永解脱生死。见自己心佛。行住坐卧无非无作妙用。见闻觉知悉是本有灵光。不选初心后心。无论有智无智。如此坐禅。专精修行。不可忘失焉。
三根坐禅说

        </div>
      </div>
    </div>
  </div>
</div>
<!--update:2025-08-30 09:25:49-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>