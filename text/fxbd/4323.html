<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="顶生王故事经全文,顶生王故事经全文在线阅读,顶生王故事经全文在线下载,大玄古籍书库">
<meta name="description" content="西晋沙门释法炬译。即中阿含四洲经同本_顶生王故事经_全文在线阅读_顶生王故事经_全文在线下载_大玄古籍书库">
<title>顶生王故事经_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">顶生王故事经</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]2973</span> <br/>
          说明： <span class="inputVal" id="bkdec">西晋沙门释法炬译 即中阿含四洲经同本</span> <br/>
          封面： <span class="inputVal" id="bkimg">Z_4323.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]顶生王故事经
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]2973
[book_dec]西晋沙门释法炬译 即中阿含四洲经同本
[book_img]Z_4323.jpg


[book_title]顶生王故事经全文
西晋三藏法炬译
闻如是，一时婆伽婆。在舍卫城祇树给孤独园。尔时尊者阿难在闲独处。便作是念。乃至贪欲染著皆悉藏贮。贪欲无厌足。尔时尊者阿难便从坐起往至世尊所。到已头面作礼便一面坐。尔时尊者阿难须臾退坐。长跪叉手白世尊言：向至禅所便起是念。乃至贪欲染著无厌足。尔时世尊告阿难曰：如是如是。阿难。乃至贪欲染著藏贮。实无厌足。所以然者，阿难。曩昔久远时。有大王名顶生。真法之王治化人民无有卒暴。七宝具足。所谓七宝者，轮宝象宝绀马宝珠宝玉女宝居士宝典兵宝。是谓七宝。亦有千子勇悍猛剑颜色暐晔能卻他敌，犹如此世界江河大海。以法治化不加刀杖。尔时阿难。大王顶生便作是念。我曾闻曩昔旧人寿命极长聪明黠慧。便作是语。然我有是阎浮利地有力势神足。穀茂丰熟人民繁稠。王便生是念。我欲使雨七宝於我宫中。尔时阿难。王顶生作是念已，即七日之中雨七宝。尔时顶生王复於异时便生是念。我曾闻曩昔旧人。寿命极长聪明黠慧。闻有弗于逮神足自在。穀茂丰熟人民繁稠。我欲往彼治化。尔时阿难。王顶生適作是念已，於阎浮利不现出弗于逮。及四部兵。尔时弗于逮众生遥见王顶生来。大众围绕各各持银钵盛满碎金。或持金钵盛满碎银。往至顶生王所。到已白顶生王。善来大王。此是大王弗于逮界神足自在。穀茂丰熟人民繁稠。愿大王於此治化。我等尽是大王所领尔时阿难。王顶生於彼治化无数百千岁。是时阿难。大王顶生。复於异时便作是念。我有阎浮利地。所欲自在神足。穀茂丰熟人民繁稠。我已雨七宝於宫殿乃至七日。今复有弗于逮境界自在神足。穀茂丰熟人民繁稠。我曾闻曩昔旧人聪明黠慧便作是语。有瞿耶尼国土神足自在。穀茂丰熟人民繁稠。王便作是念。我欲往至瞿耶尼界率化人民。
尔时阿难。王顶生作是念已，便从弗于逮没往瞿耶尼界。及四种兵。尔时瞿耶尼人民遥见王顶生。各以持银钵盛满碎金。或持金钵盛满碎银。各送往献往至王顶生所。到已白顶生王言：善来大王。此是王瞿耶尼界。穀茂丰熟人民繁稠。唯愿大王。於此瞿耶尼界率化人民。我等尽是大王所领。尔时阿难。王顶生於瞿耶尼治化人民。无数百千岁无数万岁。尔时阿难。大王顶生复於异时便生是念。我有阎浮利地。穀食丰熟人民繁稠。雨七宝於宫殿乃至七日。亦有弗于逮界神足自在。穀食丰茂人民繁稠。亦有瞿耶尼界神足自在至人民繁稠。是时顶生王便作是念。我曾闻曩昔旧人聪明黠慧有作是语。有郁单曰界神足自在至人民繁稠。於彼国土一切人民。各无所属所欲自在寿命极长。於彼命终尽生天上。食自然粳米。著劫波育衣。尔时顶生王便作是念。我当於彼治化以生此念。尔时阿难顶生王於瞿耶尼没即往郁单曰界及四种兵。尔时顶生王遥见彼国地。皆平正尽绀青色。见彼色已便告诸群臣人民。卿辈。颇见地平正绀青色不乎。答曰如是大王。卿等欲知。此是劫波育衣树。彼人尽著劫波育衣。卿等。亦著劫波育衣。尔时大王顶生复更见地淳白色。见已复告群臣。卿等见此地白不乎。答曰：如是。此是自然粳米无皮无茎。不加捶杖亦不扬簸。香顺风百由旬。逆风五十由旬。极香极美。彼士人民食此粳米。诸贤亦当食此粳米。尔时顶生王遥见地平正皆绀青色。见已告群臣人民言：汝等见此绀青色不。对曰：如是大王。此是四指濡草极濡如孔雀毛。各各右旋与体无异。郁单曰人皆坐此草。卿等亦当坐此草。尔时大王顶生遥见城郭楼橹埤堄见已便告群臣人民言：卿等。见此地平正楼橹埤堄不。对曰：如是大王。此是人民所住舍。尔时郁单曰人遥见顶生王来。各以金钵盛银粟。银钵盛金粟。白顶生王言：善来大王。此是王郁单曰界神足自在。穀茂丰熟人民炽盛。愿大王於郁单曰治化人民。我等亦当顺从王教。尔时阿难。顶生王於郁单曰治化人民。无数百岁无数千岁。是时王顶生复於异时便作是念。我所领境界有阎浮利地神足自在至人民炽盛。我於彼雨七宝在宫殿乃至七日。我亦有弗于逮界神足自在至人民炽盛。我亦有瞿耶尼界神足自在至人民炽盛。我亦有郁单曰界神足自在至人民炽盛。我曾闻旧人聪明黠慧。作是说曰：有三十三天寿命极长颜貌端正。於彼有天名释提桓因。我今当往诣彼三十三天。便受五处。天寿天色天乐天神足天增上。我今欲往至三十三天。尔时阿难。顶生王作是念已，於郁单曰没便往住三十三天及四种兵。诣彼善法讲堂。尔时释提桓因遥见顶生王来。见已便语顶生王曰：善来大王。可就此座。尔时阿难。顶生王即就座而坐。与释提桓因同坐。此二王同坐而无有异。颜容姿貌正等无异。唯眼旬异。是时顶生王复於异时便作是念。我有阎浮利地神足自在至人民繁稠。於宫殿雨七宝乃至七日。亦有弗于逮界神足自在至人民繁稠。我亦有瞿耶尼界神足自在至人民繁稠。我亦有郁单曰界神足自在至人民繁稠。及此三十三天长寿久处此。尔时三十三天集善法讲堂。各次第坐。尔时三十三天便作是念。此顶生王。是阎浮利地王以法治化。七宝具足千子围绕。於四境界最尊第一。不加刀杖以法治化人民。尔时阿难。释提桓因与顶生王半座使坐。二人同坐光色无异。颜彩容貌皆悉同一。唯眼旬异。尔时阿难。顶生王於彼五欲而自娱乐无有厌足。无数百千岁无数万岁。尔时阿难。顶生王复於他时而生是念。我所领境界有阎浮利地神足至人民炽盛。七日之中雨七宝於宫殿上。亦有弗于逮界神足至人民炽盛。我亦有瞿耶尼界神足至人民炽盛。我亦有郁单曰界神足至人民炽盛。复有此三十三天寿命延长颜色暐晔。有此善法讲堂四园具足。云何四。难檀桓园。宝采园。粗坚园。杂种园。是为四园。有昼度树拘毗多罗树。皆悉茂盛。香顺风百由旬。逆风五十由旬。此是三十三天所娱乐处。四月之中五欲自娱。此是善法讲堂所皆青琉璃。此是天帝所坐处。百台围绕皆七宝成。一一台有七百阁。一一阁有七七玉女。一一玉女有七七使人。皆是释提桓因所领。尔时阿难。顶生王复生此念。我今当移释提桓因。於此三十三天治化诸天。尔时阿难。顶生王適生是念。即於释提桓因坐处堕阎浮利。及四部兵。失神足举身皆痛，犹如人欲死时。轮宝灭。象宝命过。马宝亦终。珠宝不现。女宝命终。居士宝典兵宝命终。尔时阿难。大王顶生五种亲属皆悉雲集。往诣顶生王所。白顶生王曰：大王命终後备有问我曹者，顶生大王临欲崩时。有何顾命。我等当何以答彼。尔时顶生王答曰：若我命终後有作是问者，大王顶生临崩时有何顾命。汝等当作是答。诸贤欲知。大王顶生典领四天下。往至三十三天。於五欲而无厌足。便於彼命终。阿难。汝欲知者，尔时顶生王者岂异人乎。莫作是观。何以故？尔时王者，阿难。即我身是。以此方便。阿难当知。乃至五欲而无厌足。染著於欲聚集藏贮。欲无厌足。所谓足者，至贤圣道。然後乃足。尔时世尊便说偈言：
不以钱财业，觉知欲厌足。乐少苦恼多，智者所不为。设於五欲中，竟不爱乐彼。爱尽便得乐，是三佛弟子。
食欲拘利岁，终便入地狱。本欲安所至，命为苦所切。诸法悉无常，生者必坏败。生生悉归尽，彼灭第一乐。
尔时尊者阿难闻佛所说，欢喜奉行佛说顶生王故事经。

        </div>
      </div>
    </div>
  </div>
</div>
<!--update:2025-08-30 09:35:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>