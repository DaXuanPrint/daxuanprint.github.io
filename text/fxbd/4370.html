<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="佛说鬼子母经,鬼子母经全文在线阅读,鬼子母经全文在线下载,大玄古籍书库">
<meta name="description" content="全一卷。全称佛说鬼子母经。译者佚名。收于大正藏第二十一册。内容叙述鬼子母食人之子，佛藏其爱子以度化之，使拥护三宝。然此经所述较有部毗奈耶杂事卷三十一所说疏略。_鬼子母经_全文在线阅读_鬼子母经_全文在线下载_大玄古籍书库">
<title>鬼子母经_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">鬼子母经</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]1973</span> <br/>
          说明： <span class="inputVal" id="bkdec">全一卷。全称佛说鬼子母经。译者佚名。收于大正藏第二十一册。内容叙述鬼子母食人之子，佛藏其爱子以度化之，使拥护三宝。然此经所述较有部毗奈耶杂事卷三十一所说疏略。</span> <br/>
          封面： <span class="inputVal" id="bkimg">Z_4370.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]鬼子母经
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]1973
[book_dec]全一卷。全称佛说鬼子母经。译者佚名。收于大正藏第二十一册。内容叙述鬼子母食人之子，佛藏其爱子以度化之，使拥护三宝。然此经所述较有部毗奈耶杂事卷三十一所说疏略。
[book_img]Z_4370.jpg


[book_title]佛说鬼子母经
失译人今附西晋录
佛游大兜国。时国中有一母人。多子性极恶。常喜行盗人子杀啖之。亡子家亦不知何谁取者。行街里啼哭。人已还共议。如是非一日。阿难及众沙门。出行辄见啼哭人。已还共议。伤哀亡子家。佛即知众沙门议。佛到众沙门所。佛问众沙门。向者何等议众沙门。阿难白佛言。向者出行分卫。见街里有啼哭人众多。即问啼哭人。汝何为啼哭。报言。生亡我子。不知尸死处所。如是啼哭者非一家皆亡子。佛便为阿难众沙门说。是国中盗人子者。非凡人故。现鬼子母。今生作人。喜行盗人子。是母有千子。五百子在天上。五百子在世间。千子皆为鬼王。一王者从数万鬼。如是五百鬼王。在天上娆诸天。五百鬼王。在世间娆帝王人民如是。五百鬼王。天亦无奈何。阿难白佛言。鬼子母来在是国中。今宁可敕令不盗人子耶。佛言大善。可令不复盗人子。阿难问佛言。当用何等方便。使不复盗人子耶。佛便语阿难。到是母所居。众沙门共伺是母出已。后悉敛取子。来著精舍中逃之。众沙门即往。伺是母出行。随后敛取子。得千数子。逃著精舍中。是母便复行盗人子。来入舍中。不见其子。便舍他人子。不敢复杀。便行索其子。遍舍中不知其子处。便出行至街里遍城中不得。复出城外索不得。便入城行道啼哭。如是十日。母便狂。被发入市。啼哭自擗扑仰天。大呼为狂梁语。亦不能复饮食。佛遣沙门。往视之。见母问。何为市中被发啼哭。母即报沙门言。亡我子众多故哭耳。沙门言。汝欲得汝子不。母报言。我欲得之。沙门言。汝审欲得者。是间有佛。可往问佛。佛者知当来已去之事。汝往则可得汝子。母闻是语则欢喜意解便随沙门。去到佛所。欢喜前为佛作礼。佛即问母。何为市中啼哭。母报佛言。亡我子故。佛问母。汝舍汝子至何所而亡汝子。母即默然不言。佛复问母。汝舍子至何所而反。默然无语。母知盗人子为恶。母即起为佛作礼。头面著地。我愚痴故。佛复问。汝有子爱之不。母言。我有子坐起常欲著我傍。佛复问。汝有子知爱之。何故日行盗他人子。他人有子。亦如汝爱之。亡子家。亦行道啼哭如汝。汝反盗人子杀啖之。死后当入太山地狱中。母闻是语。便恐怖。佛复问。汝宁欲得汝子不。母即起复持头面著地。愿哀我。佛便语母言。汝子若在。汝宁能自悔不。若能自悔。当还汝子。母言。我能自悔。佛言。汝能自悔。当作何等自悔。母言。我听佛教诫。当随佛语自悔。佛还我子。我不敢远离佛所语。佛言。审如汝语不。母言。我审如佛语。佛便授以五戒。第一不杀生。第二不盗。三不淫。四不两舌。五不饮酒。报能悉还其子。佛便为说汝有千子。皆为说千子名字。五百子在天上。皆是鬼中王。将鬼官属。嫉害娆天民。五百子在世间。娆诸人民。汝子作鬼王。将数万鬼。如是五百子。将鬼官属。一不可称数。极嫉害恶。或自称作树木神者。或作地神者。或作水神者。或诈为人兄弟妻子。自怨枉家室内外者。或作海神者。或作船车神者。或作舍宅神者。或自称夜在冥中神者。或使人梦寤者。或使人恐怖。为人作怪者。或自称星死者。自称病死者。如是耗乱人。适不在一处。极嫉害恶。如是矫称。令人祠祀烹杀。人不知多为烹杀。饮食是鬼。是鬼亦不肯食。端嫉害欲使人犯杀。欲使人入地狱中。要不食之。见人祠祀喜。如是鬼亦不能护活人命。但益罪。愚痴人不知。坐鬼贫穷。鬼子母闻佛说是语。即一心自悔。即得须陀洹道。知方来去事。长跪白佛言。我愚痴不知。世世有恶乃尔。今我得持戒。思惟中正之道。我心皆彻视。还见我千子。今我乃知。佛所至至语成。愿佛哀我。我欲止佛精舍傍。我欲呼千子王。我欲使与佛结要。我欲报复天上天下人恩。佛言善哉。如汝有是意大善。佛言。汝从是已去。当称是语。便止佛精舍边。其国中人民。无子者来求子。当与之子。自在所愿。我当敕子姓。与使随护人。不得复妄娆之。欲从鬼子母求愿者。名浮陀摩尼钵。姊名炙匿。天上天下鬼属。是摩尼钵主四海内。船车治生有财产。皆属摩尼钵。摩尼钵与佛结要。受戒主护人财物。炙匿主人若有产生当救之。有天王名毗沙门。主四天地。护人命。出入常从毗沙门。求愿有大鬼王。名阿须伦。主诸龙王。诸毒气人。从求愿令毒不干人。求愿当慈心无所用谢。亦无所啖食人。从求愿者在人何求与耳。要无所求索。亦不责人。人至浮陀摩尼钵前为作礼。
佛说鬼子母经

        </div>
      </div>
    </div>
  </div>
</div>
<!--update:2025-08-30 09:35:23-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>