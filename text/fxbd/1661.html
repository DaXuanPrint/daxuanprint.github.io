<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,重刻天台方外志叙,天台山方外志序,天台山志目录,天台山方外志卷第一,天台山方外志卷第二,天台山方外志卷第三,天台山方外志卷第四,天台山方外志卷第五,天台山方外志卷第六,天台山方外志卷第七,天台山方外志卷第八,天台山方外志卷第九,天台山方外志卷第十,天台山方外志卷第十一,天台山方外志卷第十二,天台山方外志卷第十三,天台山方外志卷第十四,天台山方外志卷第十五,天台山方外志卷第十六,天台山方外志卷第十七,天台山方外志卷第十八,天台山方外志卷第十九,天台山方外志卷第二十,天台山方外志卷第二十一,天台山方外志卷">
<meta name="description" content="佛教史志。明万历二十九年(1601)传灯撰。三十卷。是一部以记述天台山佛道历史沿革为主要内容的山志。分为二十部分:名山考、山源考、山体考、形胜考、山寺考、圣僧考、隐士考、神明考、金汤考、盛兴考、祖师考、台教考、高僧考、神仙考、灵异考、塔庙考、古迹考、碑刻考、异产考、文章考等。系统地记述了天台山的地理概貌、山川形胜、人文景观和作为主要内容的佛道历史事迹。所记佛教寺院(包括庵)九十余所,名僧一百七十四人,其中有些内容不见于僧传。另外,此书更多地记述了天台宗的事迹,其中卷七记有台教源流图和教法、教规,共二十九条">
<title>天台山方外志_传灯_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">天台山方外志</span> <br/>
          作者： <span class="inputVal" id="bkauthor">传灯</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,名胜志,完结</span> <br/>
          字数： <span class="inputVal" id="bknum">[book_length]302060</span> <br/>
          说明： <span class="inputVal" id="bkdec">佛教史志。明万历二十九年(1601)传灯撰。三十卷。是一部以记述天台山佛道历史沿革为主要内容的山志。分为二十部分:名山考、山源考、山体考、形胜考、山寺考、圣僧考、隐士考、神明考、金汤考、盛兴考、祖师考、台教考、高僧考、神仙考、灵异考、塔庙考、古迹考、碑刻考、异产考、文章考等。系统地记述了天台山的地理概貌、山川形胜、人文景观和作为主要内容的佛道历史事迹。所记佛教寺院(包括庵)九十余所,名僧一百七十四人,其中有些内容不见于僧传。另外,此书更多地记述了天台宗的事迹,其中卷七记有台教源流图和教法、教规,共二十九条,台教书目三百部。此书成稿后,于天台山真觉寺刻印流行,但原版毁于兵火。清光绪六年(1880),传灯第十四世孙敏曦从塔院找到原刻本,光绪二十年(1894)重刻。</span> <br/>
          封面： <span class="inputVal" id="bkimg">Z_1661.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]天台山方外志
[book_author]传灯
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,名胜志,完结
[book_length]302060
[book_dec]佛教史志。明万历二十九年(1601)传灯撰。三十卷。是一部以记述天台山佛道历史沿革为主要内容的山志。分为二十部分:名山考、山源考、山体考、形胜考、山寺考、圣僧考、隐士考、神明考、金汤考、盛兴考、祖师考、台教考、高僧考、神仙考、灵异考、塔庙考、古迹考、碑刻考、异产考、文章考等。系统地记述了天台山的地理概貌、山川形胜、人文景观和作为主要内容的佛道历史事迹。所记佛教寺院(包括庵)九十余所,名僧一百七十四人,其中有些内容不见于僧传。另外,此书更多地记述了天台宗的事迹,其中卷七记有台教源流图和教法、教规,共二十九条,台教书目三百部。此书成稿后,于天台山真觉寺刻印流行,但原版毁于兵火。清光绪六年(1880),传灯第十四世孙敏曦从塔院找到原刻本,光绪二十年(1894)重刻。
[book_img]Z_1661.jpg


[book_title]序
闻之地有得人以传，人有藉地以传，有其地，有其人；或不抱传世心，行传世事，地仍不传，人亦随之湮没，良可慨已！天台为浙省名胜，智者大师定慧塔院在焉，宋祥符间始改为真觉寺。山川灵秀，物产菁英，披奇揽胜者，题咏备矣。千百年来废兴不一，我朝咸同间，赭寇窜逆，浙台地当要冲，戎马蹂躏，干戈扰攘，寺遂毁於一炬，时事使然尔。然大师灵爽式凭，鬼神呵护，可证天心重道，而我敏曦师继起矣。曦为大师四十世孙，肇当年衣鉢，示後学津梁。光绪六年，奋图兴筑，越九载寺成。後贾余勇筹刻《天台续志》，自有明万历迄今，垂三百年事。奔走江淮，集赀鸠工，非有志者事竟成哉？余不能无感焉！世有拥厚资、凭先业，风尘转徙，幻影倏成，奚屑力任艰辛、备盛事以传其人？固无论也，其或手剙门楣盛名，虚享娱游，晚岁幽忽以终，其人又安在耶？嗟夫！曦师一衲子耳，青年励志，白首穷经，同志延之讲解，恒孜孜不倦。平生布衣疏食，跋涉山川，年六十有四慨然曰：「某倦於游矣，将竣山志以终老乎！」曦师行乎哉！天台寺多僧众，何独任此巨力成此钜功也？其山崔巍而巉峩，其人磊落而英多，是之谓与！书成，用补数言简端，至其表惠禅门，固别有可久可传者在！
时为光绪十八年岁次壬辰十月，诰授振威将军．前署湖南衡州协镇壮勇巴图鲁．兼袭云骑尉．寿春韩殿爵顿首撰书
佛法从来不立文字，自智祖以五时八教接人度世，而後天台别为一宗，葢由博会冥搜，研精至理，适致其极，而实则与达磨大师旨归仍同而不异。余尝读祖语录，至「灵山一会，俨然未散」，语辄狂惑，不得其解。後读湛堂和尚与大慧禅师所说「薰风自南来，殿阁生微凉」话头，乃始豁然打失布袋，尔时心中之乐，诚有微妙不可思议者，信古人之不我诳也。敏师深通经教，冥振元风，杖履经行，诸方共仰。昔人尝谓韶国师是智祖後身，灯公又国师转世。以理推测，师得无为灯公再来耶？善乎灯公之言曰：「能忘乎山乃见夫道，能忘乎道乃见夫山。」此其所以作为志书，搜罗宏富，随文证义，举重若轻，良由心体虚明，行所无事。今敏师为之重刻，振锡一唱，欢动诸天；喜舍法财，人人恐後；弹指之顷，告厥成功；承接法流，作将来眼。讵非所谓如水入水、如印印泥哉？余世梦乍醒，结习未尽，比者过宿真觉，瞻礼祖庭，悲恋之深，非可言喻。洎乎舟过百步，蓬牕无事，取祖别传读之，忽觉神风洒然被体，更若法华三昧登时现前，岂荷云慈密相授记乎？劣器下根，常恐失坠，乃蒙敏师愍其愚钝，时出一指来相提携。适会书成，又命检校作序，爰呈所解，附托人天，夫岂敢以文字言哉？明明百草头，明明祖师意也！
时在光绪癸巳十月朔，受菩萨戒优婆塞弟子．始丰张迈并书

[book_title]重刻天台方外志叙
余以光绪己卯游天台，遍揽石梁、华顶、桐柏、桃源诸胜，於高明观贝叶梵书，於大慈获《修禅道场碑》，於方广阅内府藏经，而求明释传灯《方外志》不可得，仅得化霖《志要》以归。其时智者墖院以颓废不治，为慨然者久之。後官京师，得徐灵府《天台山记》及灯公《幽溪别志》，而《方外志》迄未得也。去岁奉讳家居，天台敏曦上人来访，出智者大师传印本，言墖院幸告成，又得《方外志》原书将付刊，乞为序。余闻之合十赞叹，喜台宗之将复振为有人矣。（按阮文达公序《志要》云：「化霖尝请齐息园先生删定，而其书芜襍失体，疑是息园未定之稿。乃属严君杰比事属词，以《吴郡志》为法。」）尝考灯公此书成於万厤癸卯，钱希言称其学识高出道流，甚有禅藻。《四库提要》亦言撰自释家，故称述梵迹为多，与专志山川者有别。盖彼自用彼法，讵必以史家地志绳之乎哉？今曦公既复墖院，为山中巨观，而又重刻是书，所谓慧力过人，能振其宗风者，故不辞而为之叙。
岁在昭阳大芒骆七月既朢，现掌四川道监察御史．前翰林院编修．国史馆纂修．黄岩杨晨书於京邸

[book_title]天台山方外志序
夫中国名山有七，而五岳为尊。天台山，其南岳之佐理乎！昔大禹治水，会天下诸侯於於越，乃封其山为南镇。当是时，置瓯闽为蛮夷之地，舟车阻绝，疑天台者大禹未之至，至则不封於越而封天台矣。余昔读孙兴公赋，彷佛名山倒影於重溟之上，旁薄於霄汉之间，足与五岳七山埒；後得剖符兹邑，即津津色喜与名山有缘，得为地道主焉。爰自莅任以来，虽公事旁午，簿书积案，未尝不握如意拄颊，望霞标而耳瀑布。至於美景良辰，则又携一二文学，或采真於石梁，或览胜於华顶，或登桐柏礼夷、齐之像，或过楢溪吊顾欢之宅，一觞一咏，信可乐也。第名山洞府为仙释之都会，其中必多异人，若白道猷、葛孝先诸君者，求之於今，余非异人，固未易知人之异；求之於古，余将谁质？质之山灵，山灵无言；质之邑乘，邑乘不详。余终将谁质哉？乃山僧无尽法师示余以《方外志》，其叙事该、稽古博、究理深，为文则求诸辞达而已，不以奇衒人。释氏固其所长，仙宗亦复傍综，久住名山，而形胜固伊家中物，左提右挈，东指西撝，若登鸿胪而陈俎豆。余喜斯志先得我心，乃趣命剞劂以补邑乘之未备。余观古今着述，互有详畧，为各有所主也。夫邑乘志方内者也，佛氏仙宗不妨聊尔并志；志方外者也，玄风释理宜加详焉，两者并行而不相害。故知斯志又邑乘之佐理也，因为之序。
赐进士第．北京大理寺左评事．前知天台县事．云间王孙熙书於台岳官舍
天台山方外志序
职方氏曰：余守方内名岳，盖有天台山焉。上应泰符，下禋星鸟；黄润为德，青只建元；金土聚斗而陵衍沉，太乙升堦而爵禄降；宛弢躔次，正袭紘维矣。是以闾阎咏其克逊，里俗识以始丰。花县松关七篇之谕美，棠阴琪木五字之歌欢。若乃贾直舒文屈忠江孝，唐兴秀而章俊，天姥郁其生桢，超超往田，攘攘倚市，域中多恋，兴公怜之，使吾有力负之而趋，超不踰矩，矩周其山也。然而元圣忘山忘道，游化於兹，阐士泯色泯空，唱导於此，福庭隐岳，斯以称焉。恒河既覩琉璃，皇基讵非佛国？由夫缨络自缠，凫舄束綦；蛲客黄甯，安知革表？算米盐於尘窌，侈延旒於贲墉，谁决愚笼，必逢智印。有大导师灯公者，天宫蜚誉，婺宿开祥，枚引百松，叶荣双树，光幢继日，寺翳景而高明德，瓶注云溪，伏流而幽隐，众仰足行经藏，人呼皮里法华。太末道宾愈方袍之平叔，胜果净梵兼鍮鉢之言公。道得智者膏腴，近住神僊窟宅。代兴才子，矢结金兰；国学儒英，请挥玉麈。楚鸿，宝中之宝；善逝，天中之天。虽三观之内融，曾一时之外学，云雨慈味，笙簧道声。在山言山，山是新伊中点；知幻离幻，幻成志外别传。萃五界於贯华，总八峯於一轴。分章二十，十法以之成乘；取策二三，三教因之合辙。每驰神而运思，复远寄以冥搜，拓邑志之广轮，设图经之彩绘。正名轩牒，溯源达池。语本则山王之印文生，采胜则妙德之冠影涉。行满飞锡，处处仁祠；道岸披图，人人贤位。禅波合派於星海，祖堂大祫於台垣。陵再来而孔释并，韶应化而宗教一，载培桐柏，引配苾蒭。右弼左玄，金庭是集僊之都会；欢溪察岭，玉京假天隐以衡门。王侯屹峙金汤，羽飞俨陈甲胄。卫我教也，纶音表而摩霄；成汝名也，金声流而掷地。人非昔而蹟在，神不灭而塔悬，以至《酉阳》之〈诺臯〉，爰及庚除之唐述，《齐谐》荟志，慧皎异科，太阳之草长生，菩提之树摄念，莫不花生筠管，藜灿藤笺。执珠盘於秇坛，倾银河於口海。吐玄亭之白凤，御福三台；驱相宅之青乌，耻名一行。若陈吴，若宋谢，空揭霞标；若邕绰，若理中，虚张帆彩。遥连越乘，内折鲁儒，家有谱而野有谋，近者知而远者晓，记载以来，此为大方矣。尔其毋越牧俎，罔侵予宫，语必烟霞，人惟出世固已。爇麟香而屏秽，操犀导以辟埃。然虎落时开，鹿柴不守，咲司马过桥之悔，嗤阮客还家之悲，漫云朿足洗肠，聊复招手饶舌。亦以鹤林神训，缀万刹於珂毫；龙树灵文，洞干玑於珍网。示一家性具之旨，超孙生妙有之谈。斯则赤县赤城，并落砚池之虮罟；天堦天柱，同含毛颖之兔尘。岩岫彻于市朝，在外无外；廛庐通于寺观，即方离方。瑶丘掩丹丘之房，应真入养真之境。琼台方广，英玄??而象移；芝草娑罗，正伦澁而味变。孤竹竟贪九州仆射，南岳须成五通僊人。黄门一开，惠虚偏行乎中道；玉局三降，宝琼忍折乎幔幢。阴岩之石能回，国清之竈可破，是为尘尘三昧，字字真如。六合版图，咸收册府；五车经史，尽入石渠矣。何妨名越岑为佛陇，名吕山为东苍，又何妨指一山为天台，指一寺为国清，如最澄之归日本，若甯贲之适会稽耶？嗟乎！太虚寥廓，真智靡涯，职方於此索途，灯公於此遗照，叙固非我，志亦非他，华藏遮外而纳安明於芥舟，灵圉毁方而入玄真於珠口。太史之圭奚测？司空之度应捐。权示桑钦括水泉於缃帙，幻同伯禹摄山海於金经，末裔由此衣传，倾都为之纸贵矣！
万厯癸卯法华三昧道场期满日，菩萨戒弟子．进士天官司勳大夫．前职方郎．武林虞湻熙和南书
天台山方外志序
天台山者，上应三台星得名，列於道书洞天福地，为东南一大名胜。按释氏教宗，则自智者大师以五时八教判释东流一代圣教，传之四明尊者，是为教观。禅宗则自雪居韶国师以秘密心印授永明寿禅师，举一心为宗，照万法如镜，是为宗门。又五百应真行化此山，方广寺在有无缥缈间，土人时闻钟磬梵呗声隐隐从地中出，高僧昙公曾一至其处，圣贤嫌其肠秽不得留，出而洗肠於涧，至今有昙华亭在石梁旁，为应真旧蹟。而弥陀一化现国清为丰干，文殊、普贤两化现，一为寒山、拾得，一为戒闍黎、周七娘，应变无方，多所开化，贤圣先後托迹，称三宝地。按：僊宗自周灵王太子晋僊去，奉上帝命治桐柏宫，实主此山。其後刘晨、阮肇采药入桃源洞，遇僊子度世。唐司马子微隐此山，受度黄眉公，证太乙生人之果。至宋张紫阳真人大阐悟真之旨，化度羣真。终於佛氏，灭度茶毘而收舍利，玄风丕振。又称神僊地，山形秀出，华顶为最高处，其山多名都洞府，神峯秀岭，幽溪绝壑，宝刹精蓝，琳宫道院，嘉树修竹，灵药瑶草，在在有之，以故王逸少、许玄度辈结伴从剡溪入兹山采真焉。孙兴公作〈天台山赋〉，钜丽哉！颇尽灵秀之观矣。迩者法师无尽灯公，以上智夙德为百松玅峯师高足，远绍台宗，卓锡佛陇，爱此山秀拔神奇，遂抽灵心、发藻思作《天台山志》，志佛蹟僊踪，名区胜壤亦既囊括胪列，纤悉靡遗，且气格森严，辞华宛畼，掩文人之笔，夺秇林之采，而又发明宗教究极旨归，上继佛陇之风，下振百松之绪，作人天之耳目，为道俗之津梁。旁及僊宗，研讨同异，归趋宝所，羽翼台传。不知者以为名山之志，知者谓是教观之文。自古山经地志多出文士之手，彼其止习辞华，罔究大道，文藻虽盛，玄风蔑如；乃至净衲高缁，非不精通佛理，或长於讲演，短於笔札；惟师禅观既深，文心复鬯，粲然鸿丽成一家言，文章家取而藏之名山，佛门中且取而庋之函部也。嗟夫！台宗自四明师示寂後，几乎泯泯，狂禅之徒辄诋台教为烦琐。余谓科条似烦，旨归则要，众星拱辰，百川会海，如以台教为烦，则《华严》八十一卷科条次第不更烦乎？天幸百松振之，幽溪复大振之，而穷公阐发於句甬，介公扬诩於虎林，於是天台之宗焕然，揭日月於重朗，盛矣盛矣！是志也，绍先贤则光接慧炬，开後学则智烁羣昏，酬山灵则勒石悬崖，传文苑则永垂竹素，是志之善物也。世传韶国师为智师後身，以去来无碍之理论之，安知韶公之後不复为尽老耶？志成，问序於余。余夙禀教尽老，得闻五时八教之旨，梦寐名山，托之神游之日久，乌得无言？要以附志青云而不朽，匪特山神首肻，亦或如来之所印可也。
旹万历乙巳仲春朔，娑罗居士屠隆纬真甫篹於天中天室
天台山方外志序
史莫良于志，天地人物礼乐刑名，至奥渺夥赜矣。然而图谍度数存焉，虚可稽也，实可录也，苟擅三长，甯欪四善哉？志莫良于山，纪载之难有数端焉。猨栖熊馆，鸟道蛇盘，蜡屐从所未经，樵斧繇来罕到，即有幽奇，何缘觏觌？雁宕径辟于宋年，黄海道登于明代，非其验与？故真见难详。自昌黎恸哭于落雁之峰，王阳迥驭于羊肠之阪，文人墨客往往心快卧游，具穷济胜，丹椒翠幂，月磴天崖，秪标异于登高眺远之篇，间问奇于牧竪荛夫之口，言之若梦，槩乎有闻信耳。既非任目逾舛，山之真形从是遯矣，故传闻难据。时易世移，陵虚谷实，嘑随方改，字以俗讹。石翳藓中，畴睹神清之洞；门潜水底，讵窥小有之天？或古有而今亡，或此非而彼是，文士疑而莫质，野老沿而不知，辨而析焉良未易矣，故考证难精。经丘寻壑，别引胜流，揽木援藟，必资旷日。而或輶轩之驾，恨束马之未能；杖屦以游，虞赢粮之不继。非倥偬而靡暇缀录，即怅望而无力篹言，徒遥想于冥搜，曷散怀于奋藻，故结撰难富。兼而有之者，其惟无尽大师之志天台乎？师以法中龙象坐大道场，以舌上珠玑作大佛事，隘旧志之未广，惧灵蹟之无徵，折竹晨编，然松暝写，缉为山志数十万言。自山名以讫文章，有涉兹山者，罔不采其故实，掇彼菁华；至台教之真文，高人之遗韵，尤加详焉。顷以请藏金陵，属余为序，余受而卒业。向之所难，今之所易，可谓冥通地络，潜镜山灵，勒遐贯于清都，垂宏模于法界者矣。盖其住山三纪，振锡千峯，徧寻不死之庭，毕践无人之境，有胜必穷，无险不陟，与夫目荐未奇、耳剽多妄者异矣。而又萝封之字普入搜罗，树挂之钱咸资考索，且日探月厯，神画形摸，以故琪树金松，同检桐君之籙，墨池茶圃，双甄管子之题，钜细不遗，名实无爽，又何有考之未精，撰焉未备者乎？嗟乎！览应邵之记，如禅岱宗；披王履之图，若临僊掌。犹曰地以文奇，境因语丽耳。至若道元之注《水经》，旁洽异书；灵运之赋山居，广陈奇物。千载而下，等讽咏于登陟，嫓简册于丹青，志而若斯，斯已伟矣，师之天台，庶几是乎！若夫精诠教观，弘阐宗风，霏法雨于松枢，霔慈云于萝愰，花飘座侧，乐鼓空中，斯又地灵以人杰逾章，山笥与海藏同久者也。彼杨衒常记伽蓝，慧远曾经庐阜，厥称着矣，岂如斯志，名寄区中，理存方外，将使绝粒茹芝之客默引瑶梯，餐风味道之俦羣登宝筏者哉！
万历壬子仲秋日，赐进士及第．南京国子监司业．前翰林院国史编修．记注起居．编纂章奏．江甯友人顾起元撰
天台山方外志序
夫志，犹史也，亦传也。有天下之史，一国之史、一县之史、一家之史；有僧史、僊史、高士之史、名山之史。史虽不同，所以记言记事一也。汉明以来，佛教东渐，三宝事蹟，班班可纪，故太史有左右之官，僧录亦设左右之职。矧山林硕德，着述犹多，若梁慧皎法师、唐道宣律师、宋僧统赞甯之《高僧传》，宋道原禅师之《传灯录》，驸马李遵勖之《广灯录》，惟白禅师之《续灯录》，四明盘公之《佛祖统纪》，以至《释氏通监》、《佛祖通载》、《僧史畧》、《释氏稽古略》之类，曰教、曰禅、曰律，人齐七众，门备十科，矫矫人龙，翼翼义虎，有一言之悟人必书之，有一行之合道必书之，其启迪後昆，弘范时俗，功德可胜言哉！天台山者，域内之名区，东方之圣境也。地灵人杰，先灵於老释，後杰於儒宗。僊风绵邈资始於轩商，佛法秘藏肇基於方广，正言缁门着蹟，则爰自东晋昙猷栖神、萧梁定光显圣。洎我陈隋智者大师立宗命教，因山为家，海内之宗事佛法者，必以台教为司南，降唐及宋元至我皇明，师资相继千有余年，无论天下教黉之盛，即兹山流衍，考诸僧史，不减数百余人，与夫禅门则韶踵躅白沙，皆法门之梁栋，教鼎之盐梅，名言懿德脍灸人口，岂不以此山泉石足以疏练神明、产育圣贤而然耶？然则山因人显，人以山名，山已有志，人胡可略？旧为是志者，谓释老非志所急，故存而不书，或书而不详。然有世间法、出世间法，达人大观无可不可，若分门立户，不啻冰炭，宜其目为天地间之尤物也。今之所志亦谓世间法，非出世之所急，故存而不书，非若冰炭之相视也，为县志已备，故不复疣赘。云志之为类者凡二十，始於山之名，终於山之文章。盖名者实之宾也，微名无以显实，首以山名考。缘名求实，形胜虽山之实质，源又山之起祖，次以来源考。形胜与山，其犹影响，山之形声，乃吾心之灵觉也，次以山体考。有形声矣，影响从之，次以形胜考。依形胜以建名刹，次以山寺考。石梁方广，赤城支提，菩萨圣僧，灵宅攸托，次以圣僧考。智者依山而进道，後代继祖以传灯，次以祖师考。祖因山而得名，法因山而立目，次以台教考。教得人以弘，人得教以立，次以高僧考。桐柏桃源，洞府在焉，次以神僊考。察岭欢溪，考盘是宫，次以隐士考。名山胜刹，赖神功为之密护，次以神明考。三宝阴翊世道，藉权贵为之显持，次以金汤考。厯代奉法者咸有匮遗，如陈宣帝之捐调，隋炀帝之施品，物虽归化，事尚传闻，为法门盛事，次以盛典考。石梁之现光现花，佛陇之见桥见雀，同乎见闻，异乎常论，次以灵异考。古佛舍利，奉安高显，诸祖灵骨，瘗之方坟，次以塔庙考。智者降魔於华顶，寿公入定于天柱，至於一石一泉皆前人之遗蹟，次以古蹟考。人与山名欲同垂于不朽，或刻石以记名，或树碑而颂德，次以碑刻考。菩提琪树，灵根托于名山，罗汉恠松，天葩生于胜地，次以异产考。上之王臣以及墨客，或因人而着作，或缘景以紬思，皆有足以光彩名山、宪章人物，次以文章考。发前人之所不发，书前人之所未书，述而不作以成一家之书，名曰《天台山方外志》，盖取异于县志之所略尔，观者请以此意恕之。
皇明万厯岁在辛丑孟冬癸未之吉，太末释无尽传灯命笔于天台之幽溪讲堂

[book_title]天台山志目录
序 : 韩将军序    始丰张序    翰林院杨序    王邑侯序    虞司勳序    屠仪部序    翰林院顾序    幽溪灯序
第一卷 : 山名考第一    山源考第二    山体考第三
第二卷 : 形胜考第四    山（五十三处）
第三卷 : 峰（三十三处）    岩（二十九处）    岭（四十处）    洞（八处）    石（十处）    溪（二十五处）    潭（二十处）    湖（八处）    塘（三处）    井（九处）    泉（十处）    池（三处）
第四卷 : 山寺考第五    寺（六十二所）    院（九所）    庵（十四所）    莲社（一所）    道场（二所）    堂（二所）    观（五所）    宫（五所）    道院（十二所）    道庵（三所）
第五卷 : 圣僧考第六    隐（二处）    显（二十一人）    补遗（七人）
第六卷 : 祖师考第七（一十七人）
第七卷 : 台教考第八    教观大纲    教门（十八条）    观门（九条）    清规（二条）    教观书目（共六十三人，书三百部）    石室藏书（儒部四十一种，仙部十九种，志部十一种）
第八卷 : 高僧考第九    教宗（五十八人）    禅宗（五十七人）    莲宗（十四人）    律宗（人）
第九卷 : 神仙考第十    神仙（三十六人）    道士（三十七人）
第十卷 : 隐士考第十一    隐士（五十人）    侨寓（二十三人）    神明考第十二    护伽蓝神（二人）    龙神（十人）    土谷神祗（十七人）
第十一卷 : 金汤考第十三（七十七人）
第十二卷 : 盛典考第十四（二十五事）    灵异考第十五    释（三十四事）    道（三十事）
第十三卷 : 塔庙考第十六（三十九处）    佛塔（一十三处）    祖塔（二十六处）    坟墓    古蹟考第十七（六十七处）    碑刻考第十八    碑（六十七处）    手书（四种）    岩镌（十四人）    异产考第十九    食（十六种）    木（五种）    杖（三种）    花（五种）    草（四种）    兽（十三种）    禽（十四种）    药（七十九种）    石（三种）
第十四卷 : 文章考第二十    敕（十五首）
第十五卷 : 书（二十二首）
第十六卷 : 书（三十三首）
第十七卷 : 书（二十九首）
第十八卷 : 疏（十二首）
第十九卷 : 序（三十一首）
第二十卷 : 记（十六首）
第二十一卷 : 记（十六首）
第二十二卷 : 记（首）
第二十三卷 : 碑（六首）
第二十四卷 : 塔铭（五首）    行状（一首）    传（一首）
第二十五卷 : 赞（十三首）
第二十六卷 : 赋（四首）
第二十七卷 : 诗（赋景）    天台山（四十二首）
第二十八卷 : 国清寺（二十八首）    赤城（二十四首）    佛陇诸寺（九首）    华顶（十三首）    石梁桥（三十三首）    万年寺（一十二首）    玉霄峰（三首）    桐柏宫（三十八首）    琼台（二十三首）
第二十九卷 : 桃源洞（三十三首）    护国寺（七首）    寒岩（十六首）    明岩（六首）    杂诗（九首）    曹文晦八景（八首）
第三十卷 : 寄赠（六十首）    佛陇曦跋    (刻板余赀印订三佰部流通)

[book_title]天台山方外志卷第一
天台山幽溪沙门传灯撰
山名考第一
自夫有天地即有人物语言，有人物语言则事事物物皆有名。谓此山称名始於何人？上古荒藐，无以稽焉；仅可考者，始於刘阮名传，後因孙公赋显海内，方知有天台山也。正以兹山顶对三辰，当牛女分野，而上应三台，故以名焉。顾野王《舆地志》又云：「天台山一名『桐柏』，众岳之最秀者也。」徐灵府记又云：「天台与桐柏接而少异，又名赤城、瀑布、佛陇、香炉、华顶、东苍。」要之，天台为诸山之总称，若桐柏等众名，乃诸山各随其胜而别目之。即《西域记》亦云：「震旦天台石桥方广寺，五百阿罗汉居焉。」按此则「天台」之称，其来远矣。又章安禅师《山记》云：「本称『南岳』，周灵王太子晋居之，魂为其神，命左右公改为『天台山』也。」荆溪禅师云：「若准孙公《山赋》云，所以不列於五岳、阙载于常典者，以其所立幽奥，其路旷逈。」故未知章安所出，今姑存之。《华严．菩萨住处品》又云：「东南方有处名支提山，从昔已来诸菩萨众於中止住。现有菩萨名曰天冠，与其眷属诸菩萨众一千人俱，常住其中而演说法。」清凉国师谓「支提」，梵语，此云可供养处，即塔之异称。惟东南方有赤城，其形如塔，且其巅又有舍利宝塔，应是支提。据此则石桥方广为五百应真住处，赤城又为天冠菩萨住处，然二住处皆天台山内之境，惟「天台」为定名也。
山源考第二
山有来脉，水有来源，犹人身之有经络，树木之有根本也。水以地载，山以水分，考山犹当考水，知水之所由，後能知山之发脉也。故堪舆家之言风水云：乘风则散，界水则止。山岂为风水之止散？盖山之为气，风则散，水则止耳。说者谓中国名山有七，而五岳为尊，山自崑仑发源，此见其近而未见其远，闻其小而未闻其大也！今既许以方外名志，而方内之说置而後论可也。请试考之，谨按佛经：须弥山之南，大海之中有洲名赡部，纵广七千由旬，周围之可得二十八万里（此以一由旬四十里计之也）。从辽东西行出阳关，踰葱岭，经五竺，尽西海际；从南海北行出雁门，踰沙漠，极北至瀚海，皆可九万里，而四方各得四万五千里。之中其地名中天竺国，有阿耨达池，在香山之南、雪山之北，周八百里，十地菩萨化为龙王於中潜宅，出清泠水以给赡部。池之东南银牛口流出兢伽河，遶池一匝，入东南海。池之南面金象口流出信度河，遶池一匝，入西南海。池之西面琉璃马口流出缚刍河，遶池一匝，入西北海。池之北面颇胝师子口流出徙多河，遶池一匝，入东北海。此第四水为此方黄河之源，此水自出池後，先经葱岭为葱河，入蒲菖海潜流地下至积石山，复从地涌出为东华黄河之源。（积石即崑仑山也。葛僊翁传曰：崑仑，一曰玄圃，一曰积石瑶房，一曰阆风台，一曰华盖，一曰天柱，皆僊人所居也。）以此而推，则阿耨达池为赡部四河之源，河水流入四海，天下诸山由此四水而界。此池之地，其形最高，为赡部诸山之祖，而东华七山五岳与夫崑仑莫不宗於此也。盖山因水界，由阿耨达池之水分天下之山为四支，而东华之地当一支焉，此徙多河及黄河以南、殑伽河以北之地界也。自池水分支以後，其脉或起或伏，伏而为地，起而为山，而崑仑四傍山麓，各入大荒外，入中国者一东南支也。其支又于塞外分为三支：左支环虏庭阴山、贺兰入山，西起太行数千里，出为毉巫闾庭，度辽海而止，为北龙。中循西番入趋岷山，沿岷江左右，出江右者包叙州而止，江左者北去趋关中，脉系大散，关左渭右汉中，出为终南、太华，下秦山起崧高，右转荆山抱淮水，左落平原千里，起泰山入海，为中龙。而南龙右出吐蕃之西，衍至震旦起而结为峨山，次梁州，次益州，次西南夷，次南越，次荆州，次百越，次闽中，次豫章，次吴越、建业，同一脉也。衍至荆州起而结为南岳，自南岳东至庾岭又分三支，北则豫章而下结为匡庐，南则张为全粤而尽罗浮，中则瓯越翔武夷常山。又为濲水所分，溪之左为浙西，溪之右为浙东，过烂柯、太末至栝苍起顶；南支僊都、石门、玉甑、雁荡、海门，环抱於台之东南；北支金华屏峙於台之西北；其正东一支至大盆山一化而为玉山，再化而为天台。玉山又为两支，北支衍为会稽秦望，盖自九里坑发源，至嵊县出曹江；东支过关岭，复大起之结为天台。说者谓关岭回支起天姥护峡而止，不知天姥为石城之胚胎，自万年藤公岭发脉，已为僊人浪黄杜溪截断，是天台西北干也。关岭过脉处，北以黄杜，南以左溪，界水极分明。台山竣拔，如海中巨浪，陡然一跃，纤悉顿足，不必论其前後，凡结为九大峯，中为华顶峯，东为摘星峯，东南为东苍峯，南为狮子峯，西南为大雷峯，西为葛阆峯，西北为香炉峯，北为香柏峯，东北为菩提峯。摘星峯分为两支：一至缑城发为长汀、勾章诸山，届东海大嵩管江而止者，左龙也；一至缑城发为象邑诸山，届大瀛海而止者，右龙也。东苍峯亦分两支：一由王爱山过桑洲，至东嶴清渚沿海而止者，左龙也；一於榧木村、跌断穿、青山头、覆盆山迤衍入大固山，孕临海山川之秀，届章安、芙蓉、桃渚、徤跳、周水亭傍而止者，右龙也。狮子峯为欢嶴、九析峯、东横山之龙，届大溪而止。大雷峯亦分两支，左为修禅、太平、高明三寺之龙，届幽溪、螺溪而止；右为真觉、後明、清心、传教四寺之龙，开洋为县治，届大溪而止。葛阆峯亦分两支，左为国清赤城山之龙，右为桐柏山之龙，届南嶴溪、灵溪、清溪而止。香炉峯为护国寺、桃源诸山之龙，届左溪、秀溪而止。香柏峯为慈圣、万年、金庭、上虞诸山之龙，届剡溪、娥江而止。菩提峯为姚江、慈水、定海诸山之龙，届招宝山东北大海而止。是知天台山者，东濒大海，界水而止，为东南一大结局。而父於南岳，祖於峨山，曾於崑仑，高於雪山，自雪山东南而下不减四五万里，其中所有灵粹之气，莫不毕集於此，为神僊之窟宅，罗汉之道场，间生圣贤，养育英哲，岂徒然哉！
山体考第三
夫桎梏之士，因泉石成膏肓；解脱之宾，以山林为药石。其故何哉？见道不见道，忘山不忘山，异也。不见道则满目皆山，能忘山则触途皆道。若庖丁之解牛，始解之时所见无非牛者，三年之後未尝见全牛也。然不见全牛犹有乎牛，未忘牛也；同乎不见全山犹有乎山，未忘山也；能忘乎山，斯见道矣。有道之可见，未忘道也；见道亦忘，真见道矣。是则忘山者易，忘道者难，能忘道者，其惟如来乎！或曰忘山有道乎？曰：忘山之道莫贵乎见性，见性之道莫先乎明心。性其犹镜也，心其犹明也，镜明同耶、异耶？离明无镜，离镜无明，同也；镜为明体，明为镜用，异也。以其同者观乎异，非异也；以其异者观乎同，非同也；亦不以非同非异见，惟见乎心性而已矣。不见而见，无所不见，终日见终日心性，吾亦不知孰为见、孰为心性？吾将见与心性同归於绝待之道而已矣。或曰：请问心性？曰：心，性之光明也，性之所由显也；性，心之本体也，心之所由生也。性之为德，具大觉知，体包太虚，量周沙界，非首非尾，非上非下，非边非中，非去非来，非今非古，非生非灭，非作非为，非同非异，非彼非此，非能非所，非净非垢，非明非暗，非有非无，非双亦有无，非双非有无，非增非减，非动非静，非短非长，非欠非剩，非方非圆，非大非小，非倒非正，非隐非显，非合非离，非一非二，非本非末，非生非佛，非圣非凡，非贤非愚，非迷非悟，非体非用，非苦非乐，非成非败，非缚非脱，非理非事，非真非妄，非境非观，非机非应，非依非止，非麤非妙，非久非近，非迹非本，非实非虚，非性非相，非常非断，非人非我，非修非证，非因非果，非根非尘，非色非空，非世非出世。彼首者不能尾，彼尾者不能首，以至彼世者不能出世，彼出世者不能世；惟其非首尾者能首能尾，非世出世者能世出世。故性之为德也，能首能尾，能上能下，能边能中，以至能世出世。故性之为德，无法不具，无法不摄，无法不能，惟随缘何如耳。故《华严》云：「能随染净缘，具造十法界。」《楞严》云：「随众生心，应所知量，循业发现。」故性之为体，随净缘时，则为佛为圣，为悟为体为用，为成为解脱，为即事之理、为即理之事，为真为应为妙依正，为久为近，为说为默，为迹为本，为实为妙，为性为相，为常为乐，为我为净，为出世。故性之为体，随染缘时，则为首为尾，为上为下，为边为中，为去为来，为古为今，为生为灭，为作为为，为同为异，为彼为此，为能为所，为垢为净，为明为暗，为有为无，为双亦双非有无，为增为减，为动为静，为短为长，为欠为剩，为方为圆，为大为小，为倒为正，为隐为显，为合为离，为二为一，为本为末，为圣为凡，为迷为愚为苦，为成为败为缚，为理为事，为妄为境为观，为依为止为麤，为虚为断，为人为我，为根为尘，为因为果，为世间法，以至为泉为石，为林为野，为烟为霞。是以为佛为圣，为净为悟等者，性之能事也；即其为众生，为迷为染，为苦为缚等，亦性之能事也。性之能事而为之，非勉强也，皆称性之所施设者也。惟其称性施设，故事事物物皆法界之全体也。故曰刹海法性不大，一尘法性不小，多亦法性，少亦法性。故约迷情观事物，有大小方圆之殊；约道眼观事物，惟广大法性而已。故曰为物所转故，於是中观大观小，若能转物，即同如来。或曰：性体已闻命矣，心之为用，尚请言之！曰：体惟一性而已矣，余皆性之用也，何独惟心！第迷情日久，亲疎硕分。以内身对外物，则内身为亲，外物为疎；以身对心，则心为亲，身为疎。盖外物无觉知，内身则异此。然内身之有觉知者，由心之使然也，故心在，身则有觉知，离则同乎木石矣。故外物疎之至疎者也，心亲之至亲者也。故言心为用，切近而易指；言他为用，疎远而难明。今就近易之心以指性德之用，缘用以明体，其犹缘明以求镜，不亦易乎？故曰见性莫要乎明心。心之为用，似有待也；性之为体，故无待也。全性体以为心用，彼有待即无得矣。故彼山之巃嵸，吾眼之可见者也；水之潺湲，吾耳之可闻者也；花之馥郁，吾鼻之可嗅者也；泉之鲜冽，吾舌之可尝者也；谷风之温凉，吾身之可觉者也；五者之法尘，吾意之可知者也。此六知根，又心之用也。总而为之，官者心也。心王之所以扰扰者，六尘为之贼也，由兹六根贼媒之使然也，故经曰：「六为媒贼，自刦家宝。」彼六尘者，果贼邪？非贼耶？彼六根者，果媒邪？非媒邪？彼六尘非六贼，六根之使然也；彼六根非贼媒，心王之不能御也。王苟能御，彼将为清净六根与夫净妙六尘矣，何妄之有哉？经云：「见与见缘，并所想相，如虚空花，本无所有，元是菩提妙净明体。」非此之谓乎？是以善见道者，即心以见性；善明心者，即物以明心。其犹善见面者，即明以观镜；善瞩明者，即像以求明。故曰性其犹镜也，心其犹明也。彼山川泉石与夫一切事物，非像之谓乎？彼镜有实体也，明有实用也，像则无实质也；以譬乎性有实体也，心有实用也，万物无实质矣。像无实质，由形对而生，同乎物无实体，由性具而有。善观镜者不取彼像之有无，惟监吾面之妍丑；以譬夫善见道者不取物之是非，惟见吾性之广大寂照而已。故彼解脱之宾，以山林为药石者，树吾光明之台，朗吾寂照之境，形对像生，了罔陈迹，吾亦不知孰为山也、孰为水也、孰为林木也、孰为泉石也、孰为烟霞也、孰为白云也。然而何非山也、何非水也、何非林木也、何非泉石也、何非烟霞也、何非白云也？离即离非，是即非即，惟学如来以道眼观之者，有以明之也。
天台山方外志卷第一终

[book_title]天台山方外志卷第二
形胜考第四
天台山高一万八千丈，周回八百里，山有八重，四面如一。复有四门，智者大师以赤城为南门，以新昌石城为西门，徐灵府又以剡县金庭观为北门，余谓准此当以王爱山为东门。或者疑以为诞，不知皆有所徵也。盖名山福地必有神圣呵卫不祥，惟此台山自古及今无有虎豺之暴，曾以是讯诸山民，佥曰：四门之内，周环民居，即有恶兽经由，惟犬羊等物是残，见人则妥尾走匿草莽间。审如是，则所谓圣僧道场、神僊窟宅，信矣。若取之，则凡在台州属境，皆其区域，以牛女分野，何啻千里？故唐宋已来，以台州名郡，盖取乎此。若约灵异以分山，凭诸书以割地，则自县治以南皆非也。然台雁二山皆东南胜境，古人未有定其优劣者。余始游雁宕，见其峯峦秀拔，奇形恠状，将谓海内名山无有胜此。及登天台山，观其规模宏大，又恍然自失，因而品曰：雁宕山其犹李青莲之五言古诗也。天台山其犹杜拾遗之五言古诗也，以子美之诗，上薄〈风〉〈雅〉，下该沈宋，言夺苏李，气吞曹刘；掩颜谢之孤高，杂徐庾之流丽，尽得古人之体势，而兼昔人之所独专，近之故也。盖此山在下望之，不啻千仞，及昇其巅，四通八达，间皆可数，十里如在平地，其胜一也；至登华顶峯头，东望大海，南观雁宕，西瞩栝苍，北眺钱塘，一览可尽，其胜二也；俯瞰羣峯，皆在其下，罗列环遶，或如莲叶、或如华须，恍疑一朵芙蓉浮於海上，其胜三也；僧寺道院，桑麻相接，钟梵鸣於天上，鸡犬吠於云中，其胜四也；虽极其幽邃之地，皆明爽开豁，使人襟抱荡然，其胜五也；山与通衢左近，车马络绎；其下胜槩罗列，其巅可望而不可到，其胜六也；山无背向，四面如一，其胜七也；山有八支，八溪为界，以华顶为车轴，山之周遭如八轴轮，亦如八叶覆莲，其胜八也；山产众药，又多肥蕨黄精，此足供居者[米*候]粮，其胜九也；山林深远，即居民亦有未臻其奥者，可以避隐，其胜十也。且赤城为其南标，石城为其西固，东苍为其眉，四明为其目，中有琼台、双阙、佛陇、香炉、石梁、瀑布等诸景，骨肉不偏，形神俱妙，所以为胜也。此其梗槩耳。若夫赤城建标，珠林簇簇，谁其淡诸？霞红云绿，则有赤城山之胜；五峯环翠，宫殿俱高，双涧奏响，和以松涛，则有国清寺之胜；溪界山出，路沿涧入，瀑布龙湫，凉风袭袭，则有金地道中之胜；金地在上，壁立万仞，苍龙委蛇，济以天磴，则有金地岭之胜；竹坞茆茨，踈磬间发，法语琅琅，金绳宝筏，则有定光庵之胜；古墖皇封，与山巃嵸，瞻之仰之，万世高风，则有真觉寺之胜；法流洙泗，佛道康庄，普贤境界，修禅道场，则有佛陇大慈寺之胜；大雷峯下，白云精舍，数里平原，幽人命驾，则有太平寺之胜；路入羊肠，身亲龙阙，山橡藤梨，美哉肤核，则有寒风阙道中之胜；亦有桑麻非人间者，岂轩辕丘广莫之野？则有长寿、文殊、西竺诸寺之胜；万山之中，其岭陂陀，考盘之宫，尚余烟萝，则有察岭下高察旧隐之胜。此南门第一支，取华顶之直道，以南嶴溪为界也。若夫放生池上，碧水盈堤，有物龙去，犹名螺溪，则有清心寺之胜；长松数挺，野庙披离，昔人传教，今归与谁？则有传教寺废址之胜；叠嶂千重，溪梁百折，泉落树头，流云喷雪，则有螺溪道中之胜；仰攀丹崖，危磴半欹，梯云扪葛，乃可探奇，则有幽谿岭之胜；幽谿讲肄，车尘不喧；山林盘欎，别有乾坤，则有高明寺之胜；路隔三山，可望难即；松篁数家，泉流上泐，则有清凉寺遗蹟之胜；下有寒泉，藏蛰神龙；石笋高峙，砥柱虚空，则有螺蛳潭之胜；溪南溪北，上游下游，经梵相闻，以耕以修，则有黄墰诸庵之胜；圣僧西归，惟遗双屐，精神不磨，竟化为石，则有圣蹟内外庵之胜。此南门第二支，取华顶之纡路，以螺溪为界也。若夫云林覆殿，宝箧藏经，诸天散花，神鬼来听，则有慧明寺之胜；觉路平平，好山相迎，谷风溪水，且轻且清，则有楢溪道中之胜；山藏太古，水奏琴心，惟昔高士，允矣知音，则有齐高士顾欢隐处之胜；水穷山尽，有地灵墟，盘石可坐，精庐可居，则有天封寺之胜。此东门第一支，取华顶之直道，以楢溪为界也。若夫丹山夷夷，草木萎蕤，何独王爱，我亦爱之，则有王爱山之胜；修竹千竿，兰若数楹，长者福聚，纳子化城，则有筋竹岭庵之胜；云生足底，人行天上，谁挈我衣，空中五两，则有弥陀庵仰天湖道中之胜。此东门第二支，取华顶之仄径，以水母溪为界也。若夫山光明媚，水色澄鲜，真阿练若，乐矣三禅，则有澄深寺之胜；猨梯达汉，鸟道通玄，疑其登者，居日月边，则有摘星岭之胜；山藏八景，高僧所安，彼如庵主，其墖犹完，则有大同寺之胜；瑞草藉地，拱木蔽天，禽猨啸聚，杳无人烟，则有石笕道中之胜。此北门第一支，取华顶之峻路，以罗木溪为界也。若夫神僊福地，茅竹洞天，金庭观侧，羲之家焉，则有金庭观之胜；路崎而胜，水险而清，篮舆竹筏，恣我南征，则有福溪道中之胜；山奇蹟圣，佛慈如如，丰碑古记，元章之书，则有慈圣寺之胜；方广觌面，伊谁能见？八万度门，聊通一线，则有石梁桥之胜；瀑泻悬崖，石潭淙淙，奇哉谁设？玄龙之功，则有断桥之胜。此北门第二支，取华顶之险路，以福溪为界也。若夫千山倒景，芦荻藏舟，中有钓叟，机忘海鸥，则有青溪之胜；青山崔嵬，飞流界道，织女停梭，牛郎凝眺，则有瀑布水之胜；僊人拍掌，玉女溅珠，亦有僧寺，是称僊居，则有玉女溪、瀑布寺、福胜观之胜；九峯迢嶤，玄宫逍遥，僊凡路隔，度以三桥，则有桐柏宫之胜；琼台薄汉，双阙凌霄，其谁神司？僊者王乔，则有琼台双阙之胜；此上有玄明、洞天、仁靖、纯素诸宫，白云、寿昌诸观，圣寿、法轮、法莲诸院，卧云庵等诸处之胜；小山为伍，环畲千亩，寺倚危峯，坎坎钟皷，则有护国寺之胜；溪泛胡麻，上有僊家，云中古洞，尚余桃花，则有桃源之胜；其上有慈云、普光、西定慧，莲华峯上普慈、证教诸寺之胜在焉。此西门第一支，取华顶之纡路，以闹溪为界也。若夫石沼为池，石山为城，金汤像教，功由巨灵，则有石城山之胜；慈氏宝相，百尺停停，金光赫奕，勤矣三生，则有石佛之胜；采药归来，云仍七世，桑梓犹存，千年僊系，则有刘阮村之胜；南有悔山，北有悔桥，司马子微，悔从帝招，则有司马悔桥之胜；将入僊都，天为设险，险岂在山，尘凡难转，则有会墅岭之胜；紫云蔽野，亦翳丹霞，异产何物，苓术胡麻，则有彩烟山之胜；昔人梦游，我亦玄蒐，灵僊窟宅，葛洪丹丘，则有天姥山之胜；红尘白云，僊凡道分，石梁捷径，瑞气氤氲，则有石梁道之胜；僊人鞭石，如牛如马，亦如万舟，蔽流而下，则有僊人浪之胜；其甘如醴，其寒如冰，应心之泉，有待而兴，则有应心泉之胜。此西门第二左支，以黄杜溪为界也。关岭之傍，留郑有坊，贤哉邑候，尚遗甘棠，则有关岭之胜；石室深邃，厥名白岩，神灵祥瑞，余悉其凡，则有白岩山之胜；万峯攒翠，列如画屏，一溪直界，混混流青，则有秀溪口之胜；奇峯插天，翠妆绿翳，飞瀑如虹，悬崖飘曳，则有龙湫瀑布之胜。此西门第二右支，以秀溪为界也。古木千章，平田数顷，中有梵宫，殆绝人境，则有万年寺之胜；往者圣僧，归自东海，轻驾铁船，其湖犹在，则有铁船湖之胜；平田饭僧，於是邀请，松柏森森，为罗汉岭，则有罗汉岭之胜；心外无法，满目青山，香炉峯侧，别开玄关，则有通玄峯、香炉峯之胜；万八峯头，寺邻帝座，天籁梵音，六时叅和，则有华顶寺之胜；身出五云，天空海濶，星辰四垂，斗柄可斡，则有华顶峯之胜。此西门第二支，取华顶之康庄也。是中有二岐路，一至会墅，由小路上藤公岭与万年会，校近十里而景差劣，一至万年，过道人坑，先往石梁，至察岭头会，校远五里而景差胜也。若夫春日载阳，草木生香，山花夺目，好鸟相将，则有春景之胜；朱明赫赫，树蔽原隰，数里无尘，泉流涧侧，则有夏景之胜；凉风振条，林木萧萧，蹲鸱黄独，山家正饶，则有秋景之胜；玄英司职，喧尘时息，幽溪泉鸣，圆通之宅，则有冬景之胜；华顶峯头，旭日在下，乍沉乍浮，鱼龙惊诧，则有日观之胜；秋蟾皎皎，繁露津津，上薄林叶，万顷铺银，则有月观之胜；朝云矫异，高下平填，疑清凉界，敷兜罗绵，则有云观之胜；江山飘瞥，林木皤然，珠宫玉阙，吾亦神僊，则有雪观之胜；黄梅骤雨，皷以谷风，或如飞瀑，有似流虹，则有雨观之胜；朝雨初歇，雾气方收，千岩竞秀，万壑争流，则有霁观之胜。余家幽溪，隣于佛陇，济胜之具既揵，游山之仗复备，有胜则游，兴至则游，不必择时招友。盖台山之胜，无论四时之佳，雨霁雪月，朝云暮霞，无不可人者。昔人以西湖比於西子，谓淡妆浓抹总相宜，余谓台山之胜，故当过之，识者必以余为知言。然证明此道者，要有烟霞之志，泉石兴趣，复须经旬累月不疲足力，乃可希觊。其或朝入暮出，既无笙歌之娱耳，复无桃李之艳情，以此责台山之不胜，余则避席之弗暇焉。今依旧志复列山川形胜于左，以贻好事者之博蒐，妙在观象得意，无得案图索马。
山
赤城山
在县北六里，一名烧山，又曰消山，石皆霞色，望之如雉堞，因以为名。山之麓有岩极深广，晋义熙初，僧昙猷造寺，号中岩，齐僧慧明复就塑一佛像，名卧佛。又有岩曰结集，曰释签，盖章安、荆溪二师裒集解释天台教文之遗迹也。
桐柏山
在县西北二十里十二都，七十二福地之一。由清溪迤北而入岭，路九折至洞门，一望佳景豁然，道观屹处其中，唐司马承祯隐此。《旧图经》云周灵王太子晋主金庭、治桐柏山，即此也。
琼台、双阙两山
自桐柏西北行二里至元应真人祠，取道僊人蹟，经龙潭侧，凡五里至琼台，转南三里至双阙，皆翠壁万仞，森依相向。宋祥符中，山人张无梦结庵於此。徐大受《山行摘句》云：「大壑之心，琼台突起，岚光破绿，状如削瓜，下俯百丈龙湫，心悸骨惊，不可近视。沿流五里至双阙，幽花凝岸，苔茵布石，僊家之奇观也。」
瀑布山
一名紫凝，在县西四十里三十二都。山有瀑布，垂流千丈，遥望如布，陆羽记云「天下第十七水」，盖与国清、福圣二瀑为三。其山产大叶茶。《志要》云：福圣之瀑布，源出桐柏山金涧三井之泉，悬流数百尺，落于万仞之崖，冬夏不竭。远而望之，莹白如练，悬挂隐暎於苍崖翠壁之间。卒然一视，恍若天河之倾泻也。
石桥山
在县北五十里十五都。两山相并，连亘一百里，旧传五百应真之境。有石梁架两崖间，龙形龟背，广不盈咫。其上双涧合流，泄为瀑布，西流出剡中。下临万仞，飞泉回射，危滑欹侧，状如横虹；且多莓苔，甚滑，过者目眩心悸。按《赤城旧志》云：凡往来人供茗，必有乳花効应，或宝炬金雀、灵迹梵向，接于见闻云。
东横山
在县东十里八都九都界，以其横据县东，故名。状如覆舟，旧名覆舟山。四面迥绝，无所连接，神邕山图谓为台山之脚。其上坦夷可三十顷，中有三泉，冬温夏洌，侧有古净池，今芜没。山南尽处有石，远望如妇人，旧称为新妇岩。山足相传下有石鸭，谶云：「水打石鸭头，此地出公侯。」每溪流逼向此山，下有显宦，见《志要》。按旧志云：丹丘山即东横山也。其山顶方阔，万厯九年，知县毛鸖腾重建丹丘山台。
九峯山
在县西北十五里十三都。其峯有九。徐灵府《小录》云：瀑布寺前有九峯，盖台山之枝干，旧名九垄，王羲之与支遁游焉。唐天宝六年改九峯。神邕山图云：此尝创桐溪寺。
凤凰山
在县东十五里六都。《志要》云：山形似凤者三，故其地亦名凤林。崖上有僊人掌迹甚钜，南有钓台及吕洞宾所游之地，名为「吕道岸」。其地夏日蚊蝇不入，所产艾草入药最佳。
苍山
在县东四十里五都。神邕山图云：其山凌映桐柏，绝顶睇沧海，以其苍苍接汉，故名。古经云：其山鸣吼必有大风雨。神邕以桐柏接甯海界，在县东极处，非今置观之桐柏也。
寒岩山
在县西南七十里三十六都。前有盘石，曰「宴坐」。峯上有石室，旧名「抚石洞」，後米公芾题曰「潜真」。四山环峙如郛郭，上矗云汉，其下嵌空，置佛屋不用瓦覆。洞左有小甎塔，是寒山子蝉蜕处。山灭後数日，有梵僧持锡杖於此寻觅，或问其故，对曰：「吾拾文殊舍利也。」故後人於此而建塔焉。由宴坐西有石梁，可数尺，架两崖间，险峻不可陟。南有泉如屋溜，寺僧縻竹缏引之。前距山腹一里，有道人洞；转西二里，乱石洒流岩窦间，散若虬髯，因号龙须洞，台山绝胜处也。《临海记》云：石室前有立石，叅差五色，远望如绶带，旧传为绶带山。产石髓石脂，绝杪有僊石棺。
明岩山
在县西七十里三十三都。旧名闇岩。岩之前峭壁屹立，势摩穷苍，亦号幽石。其下窍穴透邃，日光穿漏，中有僧全宰栖真洞。转北数步，恠石森然。上有两峯倒侧，号合掌。岩西有泉，蔽崖而下，涣若垂箔。寺僧亦用竹缏引之，从高下坠，号曰「水索」。由寺北扪萝而下，至重岩，磐石品列，即三隐啸咏之地。常有光如月，号「石月」。寺东有响岩，击之声铿然。寒山子诗所谓「重岩我卜居，鸟道绝人蹟」是也。
大盆山
在县西一百八十里三十七都。西接东阳，南界僊居，遥望山形如覆盆，故名。
天柱山
在县西九十里三十六都。南有黄水峯。
方瀛山
在县西北二十八里十二都。由桐柏北上一峯，可五里许。上有平田十余亩，间以陂池；前眺苍峯，後即云盖峯。唐长庆中徐灵府居此，因赐今名。
系船山
在县东四十里一都南阳，旧传古煎盐处，有石磐柱尚存。有巨石横亘，海波沃日，舟人常系缆於此。邑志一名髻山，《赤城旧志》：又有髻山，在县东四十里，以其形如髻然，故名。
司马悔山
在县北一十三里十一都。道书此为第十六福地。《会稽志》载司马悔桥在新昌县，旧传司马承祯应召至此而悔，因以为名。又《云笈七签》载司马悔山在台州府天台山北，李明僊人所治之处。山在天台、新昌二境间，故桥以山得名。按此，则非司马承祯矣，岂尝有司马悔者居此而名欤？然不可考。
始丰山
在县西南十五里十九都。旧以状类盘龙，名龙山。唐天宝中更今名。
折山
在县西十六里十六都。神邕山图云：其山峭崿险折，而中峯拔立孤秀。旧传王乔控鸖于此，又名鸖峯。
鼻山
在县西南一十五里二十三都。以形名，载《唐书．地里志》。下有龙湫，旱祷常应。
土墙山
在县西四十里二十七都。屹若墙立，故名。见《唐．地里志》。
峇山
在县西五十里二十九都。旧志云：「在西南一十五里。」盖误。
甑山
在县西三十五里一十五都。下有鈎矶石。
松山
在县东南四十里二都。
担山
在县西南三十五里二十四都。
招贤山
在县东四十五里一都。又名双峯山。
焦山
在县西六十里三十四都。
灵墟山
旧志：「在县北三十里十一都，白云先生隐处。」《图经》云：「在县北六十里，盖七十二福地之一。」
八峯山
在县西北六十里十五都。中有万年寺，所谓「明月、娑罗、香炉、大舍、铜鱼、藏象、烟霞、应泽」是也。
牛游山
在县东五十里四都。东岩有片石，似牛游成涡，旧传神牛浴此，蹄迹跧痕尚在，俗呼为石牛游。
覆盆山
在县东四十里一都。顶平，东西二隅有二井，地里家以为台郡临海山川之美，皆是此胚胎迤衍发秀。
亭山
在县东三十里二都。
接石山
在县东四十里一都。
宝华山
在县东三十里四都。产花乳石，色如瑇瑁，莹润坚洁可爱。李德裕〈谢寄石〉诗：「闻君采奇石，翦断赤城霞。」宋林逋〈谢天台僧寄石枕〉诗：「断石自何许，枕之怀赤城。」皆谓此也。稍西有云顶庵。距山足一二里，有峦岫如带，与溪流俱西向，环拱县境，因名带横。相传其地唐时有王尚书居此。见《范志》。
银山
在县南十里二十都。宋元佑间因鑛发，故名。後因凿山压死人众，烧炼无银，遂废。万厯二十六年，凡旧鑛处，朝廷悉令开采。四月初四日，太监委官来凿此山无银。堪舆家先言，此山居午动必致火，五月间县东南果被火灾。本年八月，复委官开，仍无银。二十七年闰四月，太监刘同本府黄二守督工深入取砂，面烹亦无银而止。
菡山
在县西六十里三十五都。
大淡、小淡二山
在县南二十里七都。峯势联接，周回三里。
龟山
在县南五里，山形类龟，下有潭极深，大旱不竭。
鲤山
与龟山相近。
澹山
在县西七十里三十五都。
雷马山
在县西九十里三十五都。
方山
在县西六十里三十五都。《志要》云：其山高峻千余丈，山麓周围十五里，自足至顶皆方，故名。远望山之右有匼溪茁，左有青山茁，此居其中，巅有庙祀镇之。
白衣山
在县西五十里三十二都。上有白衣殿。
茶山
在县西八十里三十三都。
聚青山
在县西五十里三十二都。
儒堂山
又名宰山，在县西四十里三十都。
凤山
又名赤山，在县西四十里二十七都。
鹧鸪山
在县西北四十五里十五都。中有龙湫。《志要》云：常有鹧鸪鸣，故名。
独山
在县西六十里三十四都。
千佛山
在县西五十里二十九都。山足有寺名广岩，周围佛刹、峯峦、垒障层出其上，故名。
断桥山
在县北七十里十一都。自石桥下庵对岭沿涧行可十五里，则一石梁中断，因以为名，即是小石桥也。下临危涧，乱石棊布，有龙湫、龙拖石。
妙山
在县东一百步，延袤一里，旧为城隍庙。宋曹勋建佑圣观，境民崇奉，香火不废。旧有公馆，改为社学，近废。钟楼在其上，山周围皆民赁以居。登山一望，则一邑之景致尽在目中，盖邑之镇山也。
金墩山
在县西北三里。《志要》云：乃赤城山南行支壠，盘曲以翼县治。盖妙山、东横山夹辅邑东，此山在西，苍山蔚磐于左，赤城辉暎于右；邑後诸山高厚峻极，而邑前面诸山呈秀争妍，邑治街巷横列三数，成乾卦象也。
蔓萝山
在县东北三十里十都。
甯波府奉化岳林寺文果和尚助英洋壹佰元
光绪十九年桂月佛陇真觉寺敏曦监梓
天台山方外志卷第二终

[book_title]天台山方外志卷第三
天台山幽溪沙门传灯撰
峯
华顶峯
在县东北六十里十一都，天台第八重最高处。旧传高一万八千丈，周回一百里，少晴多晦，夏有积雪，可观日之出。入中有洞，石色光明。登绝顶降魔塔，东望沧海，弥漫无际，号望海尖。下瞰众山，如龙虎盘踞，旗鼓布列之状。草木薰郁，殆非人世。智者与白云先生思修於此，有葛玄丹井、王羲之墨池、李太白书堂。台山九峯崒嵂，犹如莲华，此为华心之顶，故名。
摘星峯
在华顶之东，颇极高峻。
东苍峯
即苍山也。
狮子峯
即系船山。
大雷峯
县北大慈寺主山，东有蜜蜂洞。
葛阆峯
在县东北三十里，寒风阙之上。长寿寺照山。上有龙潭，亦多效灵。
香炉峯
在县东北五十里十一都。以日出有紫烟，故名。
香柏峯
在县北六十里十一都。以多柏木，故名。四望阴崖，垂磴万仞。
菩提峯
在县北八十里，大同寺後，所谓菩提大同是也。
玉霄峯
在县北三十五里，即洞天宫。重崖叠嶂，松竹葱蒨，且产香茅。直南巽隅，两石对峙如门扉，号「小桐柏」。
玉笥峯
在银山顶，号「金箱玉印」。
五峯
在国清寺侧，正北曰八桂，东北曰灵禽，东南曰祥云，西南曰灵芝，西北曰暎霞。前有双涧合流，南注大溪。旧志云：「号天下四绝之一。」天台大师云：「吾刱寺虽多，惟徐州灵岩、润州栖霞、荆州玉泉并国清为四绝。」
水垲西峯
县北二十里，僧普岸所栖。
紫凝峯
县西三十五里，智者诵经感紫云护，故名。
九拆峯
在县东北三十里十都。智者宴坐处，孙绰所谓「既克济於九拆，路威夷而修通」是也。
莲华峯
在县西北三十五里十三都。以状如莲华，故名。
通玄峯
在县北五十里十一都。僧德韶尝卓庵於此。
列秀峯
在县西北六十五里，万年寺西。
芦峯
在县西九十里三十七都，净慧寺前。旧传葛玄植芦於此。下有芦洋、芦坑。
浙峯
在县西五十里三十二都，一作岊崷。又有匼崷在县东四十里，胡崷在县西北四十五里，俱见《范志》。
菡溪峯
在县西五十里三十一都，又名翠岩。四面悬绝，峯顶坦平，桃竹繁华秀丽。
华琳峯
在县西北一十八里十二都。
香琳峯
在县西北三十里十二都。
玉泉峯
在县西北二十里桐柏观前。
瑞云峯
亦在观前。
紫霄峯
在福星观前。
卧龙峯
在县西北二十五里桐柏山之侧。
蒸饼峯
在石梁北，出根子，昔僧昙猷欲渡梁访方广寺，有石如屏梗之，号「蒸饼」。
白云峯
在县东北二十五里十一都，太平兴国寺侧。
大隐峯
未详处所，宋钱厚之建双清堂於其下，王銍为记。
瓐峯
在县南十里二十都。
玉女峯
在县二都。
岩
白郎岩
在县西北三十里十四都。齐僧普耀自辽东憇此，有神号江白郎告曰：「此吾所居，以师有德业，推以相奉。」故建寺号白岩。唐长庆四年令白余丰首祷雨焉，时有异物似龙自穴而出。至宝厯初再祷亦然。前进士王展为之记。
百丈岩
在县西北二十五里，崇道观西北，与琼台相望，峭险束隘，四山墙立。下为龙湫，翠蔓蒙络，水流声潀然。磐涧绕路，入为灵溪，由高视下，凄神寒骨，北望石口，呀然如张颐，亦号狮子岩，有石牀可盘踞。
狮子岩
在系船山北，口呀然如狮子，故名。下临小溪，险峻不可陟，特可仰视。有石棺、石柜、石炉之属。旧传天台本东海岛屿，理或有之。岩下有窍，日初出时，光入隙中，谓之「日窗」。东望小亭，即「龙王祠」也。
翠屏岩
在县南二十五里二十一都，八峯山上。下有龙湫。《志要》云：山形壁立如屏风然，故名。远望山势，中立如案，两端略起，似展诰轴，又名展诰。屏後有特山如展诰者。
曹家岩
在县西三里二十都。有灵康行祠，今废。傍有小湫，旧名五龙潭。
龟岩
在县南五里，阐法寺侧。三岩相连，其上如一。元至元中，忽一日雷雨，有声轰然。旦视之，其岩左脇横裂，濶十数丈，深不可测。
宝陀岩
在县北二十里十一都。
舍身岩
在县北五十里，石桥之侧。
赤岩
在县南一十里二十都。峭壁屹立如大屏，其色丹赭，号「小赤城」。
佛岩
在县西三十里二十三都。旧传野燎至此自灭，见有泗洲小像，遂立祠，号曰佛岩。
隐身岩
在县西北二十五里，桐柏观之西。
隐岩
在县北三十里一都，神迹石之东。夏赤城有〈始得隐岩记〉。
麻姑岩
在县东南二十五里，一名仙姑。
灵岩
在县西五十里三十二都。岩洞虚逈，有石如案，与浙崷山相连。中有小屿，号曰文屿，左右鱼石盘列暎带。
响岩
在县东七里。
大小石锁岩
在县西北一十五里，福星观西，盘接峭峻。旧传其地积阴，夜闻呻吟声，云是冥司拷掠之所。按：唐裘甫作乱，王师会战於此，岂死者之精魄未散而然耶？
凿字岩
在县北三里十一都。岩上有「万松径」三字，各广八尺，僧指堂书刻。由岩至国清，两行昔列大松，今无。
鹰嘴岩
在县西南三十五里二十三都。
拾得岩
在国清寺。
乌石岩
在县北五里十二都，赤城之南，又名乌冈。
灵响岩
在高明寺幽溪之上，峭壁百仞，随人呼唤，响荅甚分明。
香谷岩
在幽溪之上，石如列屏，前有隙地方丈许，周植众木，前种修竹数百竿，每遇阳和，则聚徒於此[监-皿+立]义。多生兰蕙，故名。
观音岩
在螺溪之侧，天冠璎珞於苍翠中，宛然一普陀大士也。
巾子岩
在幽溪之背，白云峯南。有石正方如巾，上拂霄汉，下连磐石，才数尺许，流云乍过其上，恍然天柱欲颓。
石笋岩
在螺蛳潭上，根入潭水数十丈，尖锐如笋。多生莓苔，及生卷柏，蒙葺披离，又如紫箨之将解。
合掌岩
在明岩寺。
绢机岩
在丹丘山西。
犀牛翫月岩
在丹丘山南。
岭
顾儒岭
在县东一十五里十都。旧名东[山*卬]，有顾欢读书堂故址。
八桂岭
在县北五十里十一都，孙绰所谓「八桂森挺以凌霜」。
察岭
在县北五十里，与金地岭接，盖汉高察所隐，有读书堂址。
金地岭
在县北二十里十一都，在招手岩下。
银地岭
在县北二十里十一都，即定光佛示智者处。
杜潭岭
在县南二十五里，与临海分界。
黄振岭
在县东四十里，与临海分界。
关岭
在县西四十五里十五都，与新昌分界。上有朱叶二侯王庙，有司新任，道经此者必祀之。宋令郑至道去任，邑人至此攀恋不忍舍，因留家焉，今其苗裔犹有存者。居侧有郑公祠，肖像其中，前有松关「留郑坊」。
筋竹岭
在县东四十六里五都，与宁海分界，又二十七都亦有。
伏虎岭
在县西一十五里。
白水岭
在县西二十里十三都。
黄坛岭
在县南二十五里二十一都。
斜岭
在县西四十里二十七都。
石壁岭
在县西四十五里二十七都。
罗公岭
在县北五十五里十一都。
盘来岭
在县西北五十里十五都。
枪旗岭
在县西七十里三十五都。
梅枝岭
在县东八十里。
摘星岭
在县北一百里。
山隍岭
在县东三十里三都。
兴化岭
在县东四十五里一都。
黄山岭
在县南十里八都，其麓有铺。
乔岭
在县西七十里三十六都。
王顾岭
在县西九十里三十七都。
金筻岭
在县西四十里二十七都。
乌岩岭
在县西六十里二十八都。
王会岭
在县西北五十里二十七都。
牛石岭
在县西北七十里十五都。
罗汉岭
在县西北六十里，万年寺东南。《赤城三志》云：岭有巨杉偃蹇，絜之大百围。凡供五百大士，必於此岭邀请。
桐柏岭
在县西一十五里十二都。
洞天岭
在县西北三十里十二都。
魏岭
在县东北三十里天封之外。旧产茶。
招隐岭
在县东北五十里十一都。昔顾欢招同郡人杜京产隐此。
庵头岭
在县西南十五里二十三都。
孟湖岭
在县西六十里三十二都。
蒲棚岭
在县西南七十里三十二都。
牛路岭
在县西五十五里二十七都。
幽溪岭
在高明寺傍。
猢狲檑岭
在慈圣寺东，大同寺西。险峻难可登陟，故名。
大岭、小岭
在秀溪上。俗谚云：「十里横沿九里阬，大岭、小岭在中央。」
洞
玉京洞
在赤城右脇，盖十洞天之第六茅，司命真君所治，或号「太上玉清天」，或号「玉真清平天」，或号「上清玉平天」。按《道书》云：「天尊在元都玉京山说法，令众仙居此」。又《会稽记》云：「赤城山有玉室璿台，许迈尝居此，因与王羲之书云：『自天台山至临海多有金台玉室，仙人芝草。』」《赤城事实》又载：「晋柏硕因驰猎深入，见其中有名花异草，香气不凡。」又徐灵府《小录》云：「其下别有洞台，方二百里，魏夫人所治。南驰缙云，北接四明，东距溟渤，西通剡川，中有日月三辰，瑶花芝草。自晋宋梁隋暨唐天宝，尝以日中星鸟望秩兹山，今洞口有石刻『玉京』二大字，旁无年月可考。宋咸平天圣中，屡投金龙玉简，今湮塞。侧有道人洞，其中三石穴险不可入。」
刘阮洞
又名桃源洞，在县西北二十里十四都，护国寺东北。先是，汉永平中，有刘晨、阮肇入山采药失道，见桃实食之，觉身轻。行数里至溪浒，有二女方笄，咲迎以归。留半载谢去，至家，子孙已七世矣。宋景佑中，僧明照亦因采药，见金桥跨水，有二女戏水上，恍然如故事焉。乃疏凿为亭，植桃纷拥。元佑二年，邑令郑至道始凿山开道，夹岸植桃数百本，仍即景物之胜而命名之。随山曲折，水穷道尽，则有洞潜通山底，深不可测。其林木瑰异，殆不类人间。乃即山石为址，结亭其上，榜曰「浮杯」，郑侯为记。
丹霞小洞
在县西北一十五里，福星观东北。旧传葛玄炼丹於此，有「仙人拍手岩」。唐刺史柳泌於此修药，有宅故址在其上。
盖竹洞
在县北六十里，石桥之侧。宋宪使何偁尝梦游其地，访之不得。嘉泰元年，邑令丁大荣因祷雨得之。洞深三丈余，中有二硖，穹窿幽邃，下视，攒峯垒嶂，如列翠屏。
圆通洞
在幽溪之上，一石横架，广丈许，修二丈许，似人负安者。下则四石砥盛，玲珑空洞，四牕开豁，松风溪流，隐隐送声。来於坐中，可习耳根圆通，故名。
潜真洞
在寒岩，米芾书题。
龙须洞
在寒山。
栖真洞
在明岩。
石
坐禅石
在县西北八十五里，慈圣寺东，旧传有寿禅师宴坐於此。
般若台石
在幽溪之傍。长松作盖，溪水纡回。「潭影空人心」，於斯坐，证矣。
鸡笼石
在县东八里九都，以其状名。
抛陀石
在县西一十五里十三都，俗传仙人自担石掷此。
磐陀石
在县东北五十里天封山。
担石
在县东十三里六都。其石长十丈，倚岩如担，下有二巨石在水滨，故名。
神蹟石
在县北二十里九都。石上有大人迹，乡人立庙。
仙人棺
在寒山。
圣蹟石
在大雷峯後，三石品安，下二石如僧双履，一石如僧包袱横压其上，俗称仙人鞋。
五百罗汉石
在五百，相传五百罗汉自西天泛海至此，舡与众物皆化为石，故有覆舡山、莲华、鉢锡之类，厯然可指。山名「五百」，盖其遗意。隔溪小山有三石洞，如龛室，皆可跏趺。
溪
南奥溪
在县西北七里，源出寒风阙，过国清入於大溪。
螺溪
源出黄坛。
楢溪
在县东二十五里，孙绰所谓「济楢溪而直进」是也。杜甫诗云「饥拾楢溪橡」，徐灵府记注云：出华顶，从凤凰山东南流入溪，则得名旧矣。又以齐顾欢尝居其上，名欢溪。《志要》云：「流往十都，至六都与五柏、灵溪诸水合流，而西经大觉寺前大溪以入海。」
水母溪
在县北一百里，摘星岭南，源自华顶，入宁海界。
罗木溪
在县北六十里罗公岭南，源出华顶，流入剡。
福溪
在县北四十里。晋束皙《启蒙记》云：「天台山去人不远，路经福溪，水浅而清。」盖是时已有此名矣。其流西入於剡。
闹溪
源出察岭。
秀溪
源出万年寺前。
县前大溪
在县南五十步，源出东阳县界。以其受始丰、清溪、桐柏、国清众流，势甚险。怒流塞无定处，大抵皆发源涧谷，易盈易涸。顺流而下，凡一百一十七里至府。力胜四十斛舟，然水落则不可行矣，其余小溪俱不通舟楫。《志要》云：源出大盆山，合寒、明、雨岩、鹧鸪诸山溪壑、桃源瀑布及始丰湖众流，绕萦县境，演漾清冽，环抱如带。出东横山趾，逶迤而东，至凤凰山侧，又会宝华之源、五百、灵溪、欢溪等水，於大觉寺山麓折流而南，至临海界入三江以达於海。自筑城後，名曰学前大溪。
始丰溪
在县西百步，源出大磐山，东一百八十里与清溪合，始入大溪。
国清溪
在县北一十里，发源自佛陇山，南流至神蹟石，会於大溪。
神蹟石溪
在县东北三里，俗名白鹤溪，接国清之水，至庙侧分支，一入临川桥，一入孝义桥，俱会於大溪。
赭溪
在临川桥北，俗名後堂溪，自神蹟石流经临川桥以达大溪，每暴雨，奔涛如怒，势不可御，以其溪皆赭石，故名。旧有从化桥，今废。夏赤城见霞亭，实临其侧。
清溪
在县西五里，源出天台山，南流至桐柏，又南流三里，经三井下流为瀑布，方南入大溪。《志要》云：流出十五都山口，与左溪、秀溪反桃源之水流入曹家岩，南入大溪，其水澄清，故名。旧称青溪，无谓。
灵溪
在县西北十五里，福圣观前。今县东三十里，亦有灵溪，盖其名适类云。
乾溪
在县东一十五里，其源出石井山，旧传僧昙猷飞锡救老妪，溪水立涸，故名。详见仙释。
夏家溪
在县东南七里。
左溪
在县西五十里，其源自左溪嶴与关岭接，委蛇曲折，凡七十里至大溪。
折溪
在县东北五里，旧有浙溪，发源自黄坛潭，即螺溪也。
玉女溪
一名女梭，在桐柏观前，名「女梭福地」。发源自洞天山，过女梭泄为瀑布，下入灵溪，会於学前大溪也。
界溪
县东四十里，与宁海分界。源出龙鸣山，流入宁海界。
铜溪
在县西北二十里，源出桃源洞，以其水色黄如铜汁，故名。一作桐溪。
关岭溪
在县西北四十里，自本处发源，会秀溪，入清溪也。
赤城溪
在县西北五里，源出赤城山，流入大溪。
响山溪
在县东一十五里，源出响岩，流入大溪。
幽溪
在县东北二十里，源出大慈山，流入螺溪。
潭
石桥惠泽潭
旧名惠济，在石梁之下，其龙甚灵。见〈神明考〉。
苍山灵泽潭
在县东四十里第五都。见〈神明考〉。
百丈潭
在琼台、双阙间。见〈神明考〉。
石墠潭
在县东五十里四都。
河胤潭
在县西七十里三十六都。见〈神明考〉。
金桥潭
在桃源，水清可鉴毛发，旱潦不损益，宋令郑至道以僧见金桥跨水而名。
深坑潭
《赤城旧志．县境图》：「在县东筋竹岭侧，而出水门」。又云：「在县南二十五里。」《邑志》：「在县西二十五里二十七都。」盖《邑志》为是。
瀑布潭
在县西南三十里二十三都无相院侧，一名戏龙。
雷马潭
在雷马山上，石崖壁立，登者以绠悬挽至山半，又挽而下，方到潭侧，其深莫测也。
蟹渚潭
在县东南十里八都响岩上，其中有龙，祷辄响应，今久湮塞。
黄坛潭
在县东北二十五里十一都。旧传智者放螺处，今巨螺出没於潭之石笋上，每鸣吼则有大风雨。
丹霞潭
在县西北二十里十二都丹霞洞下，即柳泌炼丹处。
鼻山潭
在县西十五里二十三都。
黄婆潭
在县北二十五里十一都。
翠屏潭
在县南三十里二十一都。
海坑潭
在赤城之阴。
洗马潭
在县西北七里，今落马桥是也。
柘溪潭
在县西北三十里，水极泓深，前横石槛，又有石室，可容百人。见《一统志》。
洗米潭
在九女砩之下，每日早午晚三次水浑复清，状如洗米。见《志要》。
巧尖潭
在县南十五里二十三都。其龙最灵。
湖
始丰湖
在县南四十步。旧自永坊三井庙前一带直至九都，地名湖头。别瀦小水，而大溪之水直从冷水堤下流。永乐中，湖并入大溪，惟五显庙前一带尚在。上则湮塞，民为居圃。其下则大溪之水所会，渐逼学宫矣。
泉湖
在县西五十里三十都。《茅君传》云：「霍林司命赤城玉洞之府也。」
墨湖
在县西南八十步，今湮塞，仅存小坑水而已，旧有金波亭。
叶湖
在县西南六十里。
玉湖
《志要》云：「在县西十里，广百步，长五里许，溉田百余顷，俗呼『马湖』。」
白湖
在县西四十五里二十都。
鲍湖
在县东二十里六都。旧传有鲍铁脚居其地，年少时於湖侧养鸭，往往为物所掣。後旱，湖涸，获一巨鳝，其大如杵，因煮食之，身觉有力。後没於四明，能效异，土人祀之，号鲍大王，今湖侧犹有鲍姓者居之。
铁船湖
在罗汉岭下，湖中有荷，以水寒不花，相传罗汉尝泛铁船於此。
塘
妙山塘
在妙山上，产绿毛龟。
降真塘
在县北二十里。徐灵府记云：桐柏观前一里，石坛前有塘，名「降真」，中植荷荇。自塘一里出洞门，西峯即王真君坛也，今湮塞矣。
醎塘
在县东二十五里五都，苍山之侧。周围可百步，宋元以前其水醎。邑人陈氏世居其地，宗族富盛甲於台邑。後塘不醎而陈废。
井
醴泉井
在桐柏观众妙台下，水甘可以愈疾。
三井
在昭庆院东，唐时尝遣使投金龙白壁。旧传为尼所触，一井自塞，其二深不可测。每春夏时雨，则众流灌注，激涌雷吼。或云通海，又云海眼。宋咸平中，尝醮祭投金龙，夏竦有铭。
义井
在县西南市街袁氏门首，旧传僧德韶所穿，按北斗而为七，此其一也。一在建宁坊西，一在旧尉司侧，一在今按察司之西，一在东南，一在县东者，俱湮塞之也。
丹井
在桐柏观钟楼之下，传葛玄炼丹之所也。
泉井
在县西四十五里，发源甚远，深可五六尺，每秋成，多有秕糠自底而出，经旱不竭。近为一妇浣秽衣其中，水经月浑不可汲，居人设肴醴祭之，复清如初。
洗菜井
俗亦呼三井，即阐法寺井也。水甚寒洌，以锡瓶盛之则透於外。其下五十步许有一井，石栏上刻云「建炎二年置」，不知何时所穿，亦经旱不竭。
枫树井
上有枫木高二十余丈，大可数十围，其中空虚已久，坐可容数人。井水味醎，相传通海井。井边有陂陀小岭，谓之枫树下岭。见《范志》。
洗肠井
在赤城山昙猷洗肠处，今井边犹生青韭，即其验也。
仙人井
在赤城山，飞流喷沫，冬夏不渴。
泉
智者泉
在大慈寺侧，今芜没。
涌泉
在县西一十五里三十都。
锡杖泉
在国清寺侧。寺僧取水甚远，普明禅师以锡杖扣之，泉水涌出。
岩泉
在县北六十里。
透瓶泉
在桐柏观洞门之阴，其泉寒冽，盛以锡瓶则津津然渗漏於外。
龙须泉
在县西七十里寒岩洞口，以其喷[口*薄]如龙须，故名也。
石舂泉
在县西北一十五里十二都。经夏不渴，清甘可爱。
卓锡泉
在智者岭，智者注《涅盘经》处。
应心泉
在万年寺西，宋参政贺允中寓居於此，泉自涌出，因名。允中自为记。
曹源
在国清寺後，有洼池，常经旱不渴。宋曹勋书「曹源」二字并偈，刻石於其上。
池
墨池
在华顶峯，王羲之游西郡时，有墨池在此。
放生池
旧志：陈太建十年，智者所置。凡亘百余里，敕禁采捕。国子博士徐孝克撰记：「宋绍兴甲子，敕置放生池一所，於赤城之西，广袤三十余丈。遇诞圣节，官吏於此纵羽鳞，为集福之地。」今县南五显庙前有放生池，石碑在焉。前此数十年，土人於此竞渡放生。
金钱池
在赤城山，相传昙兰憩此诵经，有神献金钱，弃池中，故名。
天台山太平庵授轮法师助英洋叁拾元
光绪拾九年桂月佛陇真觉寺敏曦监梓
天台山方外志卷第三终

[book_title]天台山方外志卷第四
山寺考第五
夫僧居之称寺者，盖九寺之列也。昔汉明帝时佛法初至，迦叶摩腾、竺法兰以沙门服谒见，馆於鸿胪寺。次年敕[名*隹]阳城西雍门外立白马寺，以鸿胪非久居之馆，故别建以处之。盖僧本西方之客，朝廷始终待以宾礼；又本以白马负经而来，马死葬此，故以名寺，後世僧居凡称寺者以此。天台山水秀甲东南，而梵苑居多。古称有七十二寺，今考《县志》所书，惟六十二，且存废相半，此足以验道德之盛衰，人时之臧否也。且台民尠富，薄於檀波，僧食皆仰给於穷山；溪梁便益，则就下为田；厥土刚燥，或依岗为地，刀耕火种，力实倍之。复以山林深邃，龙崇据为窟宅，故朝风暮雨，阴晴无恒；晴多则禾不秀，雨多则稻少实，惟适中之年乃可有秋。更有处高当风者，将登而俭，谓之一夜穷田，已为魃鬼之佃民，还作狴牢之逋客。故台山之田，下田也；台山之寺，穷寺也；台山之僧，苦僧也。而粮差复倍於恒民，以故僧寺日窘而僧德日凉。其有以道德而自负者，则必深入无人之境，灰头垢面，向折脚铛边自修自度。然乐则乐矣，其如像教凌替乎？或诫之曰：「曷不就本业？」则对之曰：「余役僧也，本业未暇也！」吁！僧本出世之士，今也称役，岂不贻吾辈之羞！尝原古昔圣君，常以道德期僧，必命当道宰官，牒请名德沙门住持，所以严责本寺、诫朂方来。故逢冬夏结制之後，人间无游行之僧；解制之後，寺舍亦无专住之主。其来也，必验戒牒以别真伪；其去也，必给由帖以考功过。有由与牒者始容挂搭，否则逐之。故寺无不律之僧，人兼定慧之学。此实住持切磋之功，有司作成之德也。今则不然，责僧以道德，而畜僧以常民，况有甚於此者！岂惟僧之耻？亦始作俑者不知尊尚释教之耻也。然为吾徒欲处於今之世者，固当克勤本业，惟佛是务。藉山林为道具，借僧寺作资粮。衣鉢之余无所愿慕，世调不堪，置之度外。经云：「天龙恭敬，不以为喜。」为一真住山僧，庶不辜如来之恩也。今具列僧寺若干，道观若干，庵院共若干，兴废存没并录之，以俟有道力者中兴焉。
国清寺
在县北一十里十一都，旧名天台。昔智者大师於陈太建七年秋九月，初入天台厯游山水，度石梁，履降南门。荏苒淹留，未议卜居，常宿於石桥。见有三人皂帻綘衣，有一老僧引而进曰：「禅师若欲造寺，山寺有皇太子寺基，舍以仰给。」因而问曰：「止如今日草舍尚难，当於何时能办此寺？」老僧荅曰：「今非其时，三国成一大势力人，能起此寺。寺若成，国即清，当呼为『国清寺』。」後将灭时，方标指山下处所殿堂，又画作寺图以为式样，嘱诫僧众：「如此基陛俨我目前，栋宇成就在我死後，我必不覩，汝等见之。若造寺，一依此法。」弟子问曰：「此处山涧险峙，有何缘力能得成寺？」荅曰：「此非小缘，乃是王家所办。」因嘱书贻晋王，有云：「天台顶寺，茆庵稍整，山下一处，非常之好，愿更仰为立一伽蓝，始剪木位基，命弟子营立。不见寺成，瞑目为恨。」晋王命司马王弘依图造寺，山寺秀丽，方之释宫。创寺已後，即册为东宫。後炀帝敕扬州众僧参立寺名，弟子智璪启云：「昔陈世有定光禅师，亦曾见梦於先师曰：『寺若成，国即清，当呼为国清寺。』」帝敕曰：「此是我先师之灵瑞，即用，即用！可取大牙殿牓，填以雌黄，书以大篆，付使人安寺门。」实隋开皇十八年建，大业元年赐此额，李邕记所谓「应运题寺」是也。唐会昌中废於寇火，隋炀帝与大师帖真蹟，僧清观拾於煨烬之中，仅存一二。大中五年重建，散骑常侍柳公权书「大中国清之寺」六字，「天台佛」三字批僧清观状尾附，今亡。宋景德二年，改景德国清寺，前後珍赐甚夥，合三朝御书几百卷。後毁於寇，独大师所题莲经与西域贝多叶经一卷，及隋旃檀佛像、佛牙仅存。建炎二年重新之。四年诏易教为禅，上方有兜率台，左右有五峯双涧，号四绝之一。上有三贤堂，谓丰干、寒山、拾得也。有锡杖泉、香积厨、诃罗大神像，寺前有新罗园，东南有祥云峯、拾得岩，东有清音亭。其最高处有更好亭。後岩有瀑布循涧而下，尤为奇胜。元时禅教互争，一谓大师为开教之祖，一谓大师为禅宗，攻击鬬讼，时有浙僧观无我定为禅。至正辛巳，邑人胡荣甫建山门，有僧朂宗冕来主法席，於旧址建雨华亭、方丈，筑万工池。未几，寺僧相攻，遂废。国朝洪武甲子，大风雨作，方丈、佛殿、御书阁、钟楼尽为摧毁，惟土地堂、雨华亭、山门仅存。至三十一年，蕴中瑄公乃移土地堂於雨华亭东，始为丈室以居。自後寺僧相继稍稍补葺，非盛时比矣。雨华亭嘉靖庚申毁，隆庆庚午重建。大雄殿隆庆毁，万厯乙未，本府节推刘启元、临海乡宦王士崧、本寺僧会性芳，致书请杭州灵隐寺法师如通，命徒性省、如楷、真逊辈募缘重建，本邑耆民许榜捐百金为助资。万厯壬寅，内官党礼賫赐御经一藏、饭僧银一千两、建藏阁银五百两，僧性冲护藏建阁。
大慈寺
大慈寺在县北二十九里十一都，旧名修禅，或名禅林，陈太建七年为智者大师建。盖大师思修十二地，此惟厥初，实定光佛授记银地所。直寺门巽隅，号佛陇，大师第二宴坐处。隋创国清，乃更寺为道场。唐会昌中废，咸通八年重建。宋大中祥符元年改今额，其法堂曰「净名」，以大师尝讲是经故也。又有大师所供普贤及手书《陀罗尼经》、隋朝所赐宝冠。有「潄玉亭」，又有虞世南所书《华严经》，绍兴中为秦桧取去。国朝洪武十七年八月，殿宇为风雨所坏，僧德兴重建，临海杨畋为之记。张性中〈游佛陇记〉有高丽铜铃杵，永乐初尚存。
天封寺
在县北五十里十一都，陈太建七年智者大师建。初大师入山，见一老父告云：「师卜庵，遇盘石可止。」其後果如所告，遂结庐焉，因自号「灵墟」，盖第五思修地。其注《涅盘经》处号智者岭，中有卓锡泉。北望一峯摩云，即华顶也。隋开皇五年赐号灵墟道场，汉乾佑中改智者院，宋大中祥符元年改寿昌寺，治平三年改今额。旧有瑞云阁。
善兴寺
在县东北六十里十一都，旧名华顶圆觉道场。晋天福元年僧德韶建。盖智者尝宴坐於此，故上有降魔塔、伏虎坛、鬼叠石。又有太白书堂、甘泉先生居，岁久芜翳。旧传又有葛玄茶圃、王羲之墨池，然无所据。宋治平三年改今额。国朝洪武四年，毁於火，大殿、山门独存；十年僧宗济重兴复废。隆庆间括苍僧真空、真性者结茅於此，禅诵六时；甘苦与方来者共，四方仰之。今其孙性裕者能继其业。未几，毁於火。复鼎新之，欲为铁瓦殿，尚未卒业。
宝华寺
在县东六十里四都，旧名太平。唐乾符二年建，宋治平三年改今额。
禅林寺
在县西南一十五里十九都，旧号龙山集云院，隋智者大师建。唐天宝六年改龙山为始丰，宋乾德二年号龙山崇修院，大中祥符元年改今额。
东安隐寺
在县东六十里一都，旧名「隐嶴」。汉乾佑三年建，宋治平三年改今额。
石桥寺
在县北五十里十五都，旧传五百应真之境，又有方广寺隐其中。宋建中靖国元年建，後毁於火。绍熙四年复新之。中有应真阁；妙音、响空、瞻风、伫真、许来、方广、先照诸亭俱废，惟昙花亭独存焉。万厯甲辰，钱塘居士葛一鹏重新之。
普庆寺
在县东北三十里十都，旧名保兴福庆院。晋天福四年建，宋治平三年改今额。
慧明寺
在县东北六十里五都华顶峯上，旧名「慧日」，俗又呼「东峯」，梁乾化元年建。宋治平三年改今额，後废。今之慧明不知其所始，岂华顶废後更徙於此耶？智者大师所书《陀罗尼经》四卷，旧在大慈，今传於此。宋时已亡失，惟留其一。嘉靖间又为谭海宪取去，今所存是宋元通法师补书者。
崇法寺
在县东五十里五都，五代愿齐法师建。吴越国王赐师号崇法，寺因名焉。
大智寺
在县东五十里四都，宋开宝七年建，太平兴国初赐号大明，治平三年改今额。
护国寺
在县西北三十里十四都，旧名「般若」。周显德四年建，盖僧德韶第九道场。宋大中祥符元年改今额。後钱太师忱家乞为香灯院，加「广恩」。
白岩寺
在县西北三十里十四都，宋末，僧普耀初憩此地，有神江白郎告曰：「此吾居也，以师德业尊广，愿推此室相奉。」遂呼「白岩」。隋大业中，僧纯陀徙平地五十步。唐贞观十年赐号白岩寺，会昌中废。咸通二年重建，加「咸通」。宋大中祥符六年改赐「玅智寺」，今复为「白岩寺」，旧有列秀亭及王羲之墨池存焉。
大同寺
在县东北九十里十一都。旧在嶴西，名菩提大同，周显德五年建，後徙今地。宋治平三年改「大明院」，今复为「大同寺」，宋如庵主塔於此。
太平寺
在县东北二十五里十一都白云峯侧，旧名「云峯」，梁乾化元年建。前对香炉峯，又有宴坐峯石，石鼓、石牀、看经台，皆智者大师经行处也。旧有雷峯堂并白云堂，宋太平兴国五年改今额。洪武初年废，永乐间重新，复废。万厯间檇李太史冯开之赎田，命僧重建，今尚寝如。
无相寺
在县西南三十五里二十三都，旧在瑞龙，岩北名戏龙。唐咸通二年建，时有僧师简以杖叩卧龙起雨，故名。远近胜槩凡十：瀑布潭，石门径，咸水涧，瑞龙、天柱、香炉、紫凝、应泽五峯，宝陀、罗汉二岩。宋祥符元年改今额，治平中，徙今处。
寒岩寺
在县西七十里三十六都寒石山，旧名「崇福」。梁开平元年建，盖寒山子栖遁处。周显德中，改「圣寿」，昭仪孙氏重新之。由明岩北五里而上，四山耸秀，水流乱山间，锵如佩环；院宇周匝，并置岩下，窗扇轩户开阖於烟云紫翠中。故南山之标胜者，推寒、明二岩。宋大中祥符二年改「福善院」，今为「寒岩寺」。
明岩寺
在县西南七十里三十三都，旧名「云光院」，号「暗岩」。周显德四年，吴越昭仪孙氏舍资，俾天台镇将陈希靖建，即僧全宰栖禅处。更名「明岩」，介居岩谷间。道狭不容轨，入门两石夹峙，号石门。前对幽石，横敞飞阁，岩窦嵌空。堂宇半居岩下，大槩如寒石山。宋开宝七年陞为寺，祥符元年改「大梵」。国初归并，今复为「明岩寺」。有十景：云栖洞、摄石、八寸岩、初来庵、瀑布水、索幽石、重岩洞、门响岩，旧传寒山、拾得隐身之地。今岩中有人迹，髣髴俗称闾丘太守云。
万年报恩寺
在县西北六十里十五都，唐太和七年，僧普岸建。《图经》云：隋大业二年建。初，晋兴甯，僧昙猷憩此。四顾八峯回抱，双涧合流。八峯谓明月、娑罗、香炉、大舍、铜鱼、藏像、烟霞、应泽；以为真福田也，遂经始焉。会昌中废。大中六年号「镇国平田」。梁龙德中改「福田」。宋雍熙二年改「寿昌」。建中靖国初，火，崇宁三年重建，号「天宁万年」。绍兴九年改「报恩广孝」为「光孝」，今复为「万年」。先是，宋大中祥符、天禧中，累赐袾衣宝盖及御袍曳履，诸珍玩甚众，故有「亲到堂」。以仁宗赐衣时，如朕亲到之语，故名。有玅莲阁、览众亭。湻熙十四年，日本国僧荣西建山门，两庑仍开大池。香积有釜极深广，世传闍提首那尊者所铸。东南十里有岭曰罗汉，巨杉偃蹇，絜之大百围；凡供五百大士，於是邀请。寺後过溪有西天大师庵，生身尚存。万厯十五年，慈仁明肃皇太后颁赐藏经并紫方袍，僧明曌弟子真秀相继主其事，建尊经阁并法堂、禅室。
净慧寺
在县西九十里，旧名「宝慈」。唐乾化元年僧景瑫建，盖天台十大刹之一也。旧为隋高僧飞锡处，及是，瑫卓庵，已而造寺，燃柏香密祷，以烟至处为址焉。宋大中祥符元年改今额。旧传葛玄尝植芦数本，故今寺前有芦峯。
澄深寺
在县北一百三十里十一都，旧号「澄明」，宋治平三年改今额。
广严寺
在县西五十里二十九都，旧名「长珑」，唐光启三年建。凡三徙至今地，宋治平三年改今额。旧传寺铸一钟屡不就，有老妪施一钱，投於冶中，钟即成，而钱宛然在焉，号「贫婆钟」。有怀容罗汉真身在焉。
真觉寺
在县北二十三里十一都，隋开皇十七年建，智者大师葬焉。龛前置双石，塔号「定慧真身塔院」。有绘像与所赐方袍，今亡。宋祥符元年改今额，後久废。隆庆间僧真稔重兴佛殿、僧房。
高明寺
在县东北二十里十一都，按《旧经》本名「高明」，唐天佑七年建。今考所藏钱氏遗墨，乃清泰三年，号「智者幽溪道场」。今殿前有石经幢，刻云「天福二年，舍入幽溪禅院」，可验也。宋大中祥符元年改「净名」，不知何时复今额。古老相传谓：先此惟乔木参天，薜萝翳坎，麏麚是居，樵牧罕至。智者大师时居佛陇讲《净名经》，忽经为风飘，翩翩不下。乃杖锡披荆，寻经所诣。行五里许，风息而经憩此。大师观斯灵异，复爱兹山峯峦秀发，清溪鉴心，乃即其地以营净居。「智者十二刹」，此其一也。故其後或寺称「净名」，堂名翻经，皆不忘大师之遗意也。嘉靖间居僧失守，寺随田废。迹之不可泯者惟石经幢，神之不可欺者惟玄应君。而万厯丙戌春，灯因访大师遗踪，一覩兹山，即有终焉之志，乃谋於檇李冯太史开之公。菩萨宰官不忘佛嘱，即捐俸金，赎而施与。丙申秋始谋建，大殿及以僧房焕然一新，四明屠仪部长卿为作〈祖堂记〉，备述其事。寺之西南隅则玅峯先师之塔在焉，狮回象顾，宅兆颇吉。冯太史有塔铭，以示不朽。
慈圣寺
在县西北八十里十五都，旧名「蹟圣」，宋治平三年改今额。
九明寺
在县东北三十里十都，汉乾化二年建，盖智者大师宴坐九折道场。宋治平三年改「仁寿院」，今复为「九明寺」。
大觉寺
在县东南一十五里六都，宋乾德三年建。初号「华严道场」，治平三年改今额。政和甲午有谢道人者，精於阴阳，尝欲以寺之支壠就乡豪易田数顷，不售。遂与寺僧为藏基，香积不绝，灵应如响，缁流仰给，异哉！国初废而复兴。弘治中，有谋为葬地者，倩人焚之，寺遂废；今复兴之。
资福寺
在县东四十五里一都，旧名「清化」，赤乌二年建，宋治平三年改「兴化」。隆兴初，参政贺允中乞为香灯院，改今额。国初废，今重兴。
长寿寺
在县西北四十五里十一都，唐清泰元年建，宋祥符元年改「普光院」，永乐初废，复兴。
阐法寺
在县南五里二十都，晋黎护将军刘玄舍宅建，名「建平」，旧传玄因遇雨感金钱之异建。寺元在县南五十步，後有鸽子和尚徙今地，号「鸽子道场」。寺侧有灵龟峯，又有缀石，坡陀迤逦，草木蒙茂；左右溪流萦带民居，皆桃花熙春，弥望如绮错焉。宋祥符元年改今额，绍定四年，县令潘晋孙篆额。洪武初废。後许原平捐资助建，焕然一新，与旧无异也。
宁国寺
在县西四十五里二十九都，梁普通三年僧智达斩荆结庐。每诵经则羣鹤翔空，紫云覆顶，故山名紫凝。後建寺，名「栖禅」，唐会昌中废。大中五年重建，宋祥符元年改今额。天圣四年僧居昱新之，号「法华」。国初废，今重新之。
普门寺
在县西南七十里二十四都，汉乾佑三年建，宋祥符元年改「福应」。盖僧德韶第六道场，今复为「普门」。
慈云寺
在县西北三十五里十四都，旧名「安国云居院」，晋天福元年建，盖僧德韶第二道场。大中祥符元年改今额，隆兴初并入护国。有双松亭，今废。国初，寺废。万厯间僧真清讲忏於此，弟子如惺继讲业而重新之。清法师塔於寺左峯下。
天宫寺
在县西三十里十三都，旧名「旃檀瑞像院」，吴越时，僧德韶建。号第十一道场。宋祥符元年改今额。国初废，後重兴。
东广福院
在县东二十五里七都，旧名「灵水庵」、「唐刺史奚承芳香灯庵」，宋宝元二年建。治平三年改「寿圣」，绍兴三十一年改今额。国初废，今复兴。
水陆寺
在县西三十里二十三都，宋太平兴国四年建。熙宁三年改「寿圣」，绍兴三十一年避高庙尊号，改「西广福」，今复为「水陆寺」。
宝兴寺
在县西南五十七里三十二都，旧名「宝寿」。汉乾佑三年建，宋治平三年改今额。
兴教寺
在县南三十里二十一都，初有孜禅师於此结庐，以其众峯回抱，名「回峦庵」，後更为院，宋祥符元年改今额。国朝洪武初废，成化中杨禅师重复新之。
翠屏寺
在县西南三十五里二十一都，唐乾符二年建。先是，吴赤乌中有周禅师居此，以山如屏峙，名「翠屏庵」。宋治平三年改「净安院」，今为「翠屏寺」。《赤城旧志》载，净安院田七百六亩，地一百八十二亩，山一千二十四亩；万厯十五年为居僧海洪、海应、海寅辈佃典略尽，寺几废。至二十七年，住僧如朗偕孙寂庆、照拱、照妥捐资，赎还田三百五十亩，地一百余亩，山一顷十亩，稍稍辑复。他日中兴之渐，在庆辈此举矣。
开岩寺
在县西南四十里二十四都，梁普通三年建。初有异僧擘开此岩，六瑞缤纷如雪，遂赐额曰「天花尊者开岩院」。唐会昌中罢，周显德六年西土长臂尊者全泰重建，改「泗洲禅院」。宋祥符元年改「镇国院」，洪武中废，今重兴，复为「开岩」。
文殊寺
在县西四十里十一都，晋天福二年建。宋治平三年改「禅智」。国初废，今复为「文殊」。
永福寺
在县西四十里三十四都，唐咸通四年建。旧名「灵瑞」，宋大中祥符元年改今额。国初废，复重新之。
景福院
在县西二十五里十四都，周显德七年建。盖僧德韶施茗处，故至今呼为「茶院」。宋开宝三年，赐号「崇福寺」，祥符元年改今额，国初废。
崇善寺
在县北五里赤城山下，晋太元元年建。先是，兴宁中僧昙猷依岩造寺，号「中岩」，後以多赤蚁徙平地。宋大中祥符元年改「崇善」，政和八年改「玉京观」。未几，仍旧。放生池在焉。国朝永乐中，僧一元重建佛殿。山门廊庑近为大风雨所坏，僧徒逃散，田地悉为豪右所占，无复重兴时矣。
普光寺
在县西北三十里十四都，盖僧德韶第十三道场，旧名「大觉普光塔院」。宋祥符元年改「慧觉」，复为「普光塔院」。或谓韶国师分塔於此。
西安隐寺
在县东北四十里十一都，旧名「臻福」。宋建隆三年建，大中祥符元年改今额。前有双溪五峯，颇为幽胜。今废。
清心寺
在县东十里十一都，有山名招隐，下有石泓如釜。昔智者大师放螺溪中，旧号「螺溪院」。今有螺如巨蛎，或出没焉。宋治平三年改今额。
崇报寺
在县东北二百五十步，旧号「接待院」。绍兴五年，内侍陈良弼丐为荐福之地，赐「显宁崇报院」。後废其址，为豪右所占，今移额於关岭下。
传教寺
在县东北一十里十一都，宋乾德元年建。五代时僧羲寂於此演天台教，故名。大中祥符元年改东定慧院，邑西有普贤院，亦号定慧，呼为西定慧，今废。
宝相寺
在县西北二十五里十三都，旧名宝国华严院。吴越钱王时僧德韶建，宋大中祥符元年改今额，今颓毁。
鹫峯寺
在县西五十里三十一都，旧名峆岭庵。唐大中三年僧怀玉建，宋咸平三年改今额。今废。
证教寺
在县西北二十五里十一都，旧名无量寿塔院。宋建隆元年建，盖僧德韶第十道场，後於此示寂。祥符元年改今额，今废。
瀑布寺
在县西北十五里十二都，瀑布之侧，宋元嘉二年僧法顺建，久废。
隐岳寺
在县东五里六都，凤凰山之西，梁大同元年西域梵僧建。隋大业元年废，唐贞观元年重建，今废久。
白马寺
在县西十里，陈时建，唐会昌罢。
飞霞寺
在赤城山腹，梁岳阳王建，其後僧定光居之。梁亡，寺废。
佛窟寺
在三井西峯上，遗则卓庵居之，唐会昌中废。後为昭庆院，元复为佛窟寺，今废。
实相寺
在县西南七十里二十五都，旧名弥陀塔院，盖僧德韶第七道场。周显德中建，宋大中祥符元年赐额，今废。
西竺院
在县西北四十里十一都，旧名国泰。唐大中十年建，盖智者大师着《止观》之地。前有溪流，亦号幽溪道场。宋大中祥符元年赐额，今废。
赤岩寺
在县南一十里二十都，旧名宝寿观音院。周广顺初建，宋治平三年改明圣院，後为赤岩寺，今废。
金绳院
在县西五十里二十八都，实栖禅支院，宋庆厯中赐额，废。
秀岩寺
在县西北三十五里十四都，旧名西云。晋天福八年建，盖僧德韶第三道场。宋祥符元年改额，今废。
永宁寺
在县东北十五里十一都，旧名普宁。周显德四年吴越王建，宋治平三年改今额，今废。
桐溪寺
在九峯山，支遁、逸少曾游，今废。
西定慧院
在县西北三十五里十四都，汉乾佑元年建，盖僧德韶第四道场。宋祥符元年改今额，今废。
净居院
在县西北十三里三十三都，旧名华严庵，盖僧居月诵此经处。宋治平三年改今额，今废。
金文藏院
在县西北六十里十五都，盖万年支院。汉乾佑三年建，宋咸平二年赐今额。太宗尝赐大藏经五千二百卷，护饰甚伟。建中靖国初毁。
景福院
在县西二十五里十四都，周显德七年建，俗呼「茶院」，盖僧德韶施茗处。宋开宝三年赐号「崇福」，大中祥符元年改今额，今废。
普慈院
旧在莲花峯顶，名大慈院。开宝七年建，治平三年改额，熙宁三年徙县西北二百步。今废，基为豪右所占。
净名院
在县北五十里十一都，旧名「通玄定慧」。周显德四年建，盖僧德韶第一道场。宋大中祥符元年改额，今废。
金钱院
《赤城旧志》载，无考处所。今三十六都有资圣寺，近废，旧志不载。
金地庵
在县北二十五里十一都，晋开运三年建。以梁大同初，僧定光卓庵居之。巽峯有枯石数片，屹然林莾间，谓之「招手石」。古语云：「定光金地遥招手，智者江陵暗点头。」其庵久废，今所遗者，茆茨也。
石桥庵
在石梁之左，昙猷厥初修道遗址。宋令丁大荣易置为「龙君祠」，久废。嘉靖间，僧真琥复建为庵，其徒通乾、达昙、性○又增广之。万厯八年，灯侍百松，先师讲《法华》於此，静夜每闻方广有锺鼓之声。
宿佛庵
在四顾坪，正德间佛树禅师剙。树，京僧也，募太监张公永装五百圣僧像，时结茅於此。万厯间僧性珠徒理殊新之，掘地得白磁瓶一，并砖刻《心经》，题云「沙门佛树识」，可验也。而临海王司寇颜为「宿佛」，盖为是也。
万松庵
去石梁西五六里，土名「道人坑」，昔为有道者所居，故名。嘉靖间，老僧明贤（字隐山）者重新之。老僧虽庞眉皓发，而钁铄过人，类有道人之风。其徒草堂如芳、素庵如彬、融心如圆，皆为法师。今真定海藏继居，而香火是赖。
修隐庵
去石桥五里，普陀僧如珂建。珂为大智弟子，智尝有志归老天名，後示寂海潮。珂为乞慈谿冯方伯，以终师志。王邑侯颜曰「修隐」，沈外翰颜其岭曰「松云」，灯为联曰：「林间野石松为佀，石上枯藤云作衣。」可想见也。山阴刘仲倩特倩二居士建馆，摄静於此。馆与华峯对，灯为颜曰「宾华」，仲倩自联曰：「灯王座借来三万，香积饭擎出一盂。」
圆通静居
在石桥庵左。僧性悟偕钱塘葛君修昙华亭，而尼僧性慧建庵於此，延悟戾止。灯每游石桥必假居之，闻石梁瀑声隐隐静定中，故为命名，为之联曰：「水在石梁宣般若，洗空万劫之尘心；僧於方广习圆通，养长一生之圣种。」
真福庵
在石桥庵後，後僧达　建。凡僧俗礼石梁者，必先於此濯足更衣。邑侯王公颜为「真福」。
寂光庵
去石桥五里许，土名遥尖，万厯六年僧真隐建。
宝福庵
在县西三十五里十六都，今废。
断桥道场
在县北七十里十五都，宋开宝元年建，太平兴国五年废。
莲社
在崇报寺西。宋嘉泰元年更旱不雨，县令丁大荣率缁徒咏《莲经》於公宇；踰时雨作，因度地建堂，名「莲社」。仍榜门之外曰：「为民祈福之所」。凡遇水旱，祈祷於此。後废，为豪右所占。
碧云庵
在十一都圣蹟石傍，土名「仙人鞋」，僧如宗剙。
圣蹟庵
与碧云庵邻，僧如应重兴。
圆觉庵
在县西三十里二十六都平头潭。
锺福庵
在县东门外。
崇善庵
旧有灵溪馆，在县东二十五里，邑人奚蒙因其地而建之，招僧施茶，以济行旅。
观音堂
在县东一里九都，旧有观音堂，在山川坛之右、仁寿坊侧边。
临清堂
在县南门外。
宫观
桐柏宫
在县西北二十五里十二都，唐景云二年为司马承祯建。回环有九峯，玉女，卧龙、紫霄、翠微、玉泉、莲华、华琳、香琳、玉霄是也，宫当其中。自福圣观北盘折而上，至洞门，一望佳景豁然。《道书》云：桐柏金庭洞天，即王子晋所治。中有三桥，一见二隐；木则苏玡琳碧，泉则石髓金浆；人得食之，後天不老。《真诰》云：「吴有勾曲之金陵，越有桐柏之金庭，三灾不至，洪波不登。实不死之福乡，养真之灵境。」吴赤乌二年葛玄於此炼丹，故今有朝斗坛。齐永嘉元年，征虏将军沈约、一千余人弃官，乞为道士，居之。唐睿宗景云二年敕为承祯置观，号「桐柏」。方置堂，时有五色云（见《唐史》），记以为祥。禁封内四十里无得樵采，五里不许迁葬。徐灵府《小录》，炼师所居，黄云尝覆其上，故有黄云堂、元晨坛、炼形室、凤轸台、朝真坛、龙章阁。又有众玅台，以篆、隶、八分三体，写《道德经》於巨幢，置台上，故名。堂下有醴泉，极甘，可以愈疾。太和咸通间，道士徐灵府、叶藏质新之，元稹、刘处静为记。五代梁开平中，改「桐柏宫」。周广顺二年，朱霄外建藏殿。宋大中祥符元年改「桐柏崇道观」，政和六年又於後山建徽宗元命殿，一如宫制，瓦用青色琉璃。於梭溪上建二桥，桥上构会仙亭，直南岭表建洞门一座。内则方丈、斋堂、云堂、土地堂、三真殿。又有上清阁、御书阁，閟三朝宸翰及高宗所临晋唐帖。绍兴二十二年杨和王存中重建三清殿，曹开府勋建三门。曹又於观北结庵，赐号「冲啬」。宫中为院六，一曰经藏，二曰三元，三曰延宾，四曰清虚，五曰白云，六曰浴院。屡朝宣赐，则有宋太宗、真宗御书共五十三卷，祥符中御衣四事，高宗史汉事实《翰墨志》。用高丽僧统所织成经帘二帙，裹吴越国王所舍铜像天尊一十身，连金银铜所铸火焰台座，檀香三清像一龛，计二百六十身；玉花八株，铜三清像，金银字经二百函；睦亲宅昭成太子宫圣蹟四十轴，厯代珍袭供奉。至国朝吴元年遘火，化为丘墟，惟檀香像一龛存焉。洪武中，道士金静观、提点吴惟敬相继营建。永乐十年道纪鲍了静又加新之，其间架规模崇饰艳丽，去旧为远。至今且百余年，道众贫匮，殿宇日就颓坏。宫中碑刻无虑十数，独崔尚所作碑颂，韩择木八分书古今珍尚，今亦无存矣。其复改「桐柏宫」，当在本朝，但不知何时耳。
佑圣观
在县东一百步玅山上，即玄帝庙，旧系城隍庙基。宋南渡後，曹开府勋建观，而境民崇奉，香火不废。韩择木断碑在焉。
元明宫
在县西北二十八里，桐柏观之东北。徐灵府《小录》：由桐柏北上一峯可五里许。唐长庆元年，灵府定室於此。宝厯元年赐号「方瀛」，宋大中祥符元年改额，今废。万厯庚子释子受行结茅於此，竟为释氏宫。
洞天宫
在县西北三十五里玉霄峯。唐咸通间，道士叶藏质创道斋，号「石门山」，居十三年，奏为「玉霄宫」。周广顺元年朱霄外建三清殿。徐灵府《小录》云：道士陈寡言尝隐於此，号「华琳」。有经钟二楼，经皆咸通十一年书，後题云：上清三洞弟子叶藏质为姚刘四娘造，永镇玉霄藏中。宋祥符元年改今额。有禹钟，高三尺，状如铎，上有隐文。又一大钟，汉乾佑二年铸，今废。
仁靖、纯素二宫
在桐柏观左右。元至元间，桐柏道士王足庵，遇世祖宣授「仁靖纯素真人」，遂於其右，旧白云观基，建纯素宫；又於其左，即曹开府冲啬庵基，建仁靖宫，今废。
迎真宫
在县东十步，其址今并为布政分司。
福圣观
在县西北十五里，桐柏山西南瀑布岩下。赤乌二年为葛玄建，初号「天台」。额乃玄飞白书，王右军评其书如鸟鹊势骞漓屼。东北连丹霞洞，有仙人拍掌岩。西北枕翠屏，上有三井，号三绝之一，泄为瀑布，蔽崖而下，状似垂蜺数百丈，有溅珠亭。观前对灵溪，观中引瀑布萦绕廊院、灌注池塘。宋元嘉尝於此剏瀑布寺。东北一百五十步，有柳泌使君宅，号「紫霄山居」，今皆芜殁，惟玉清行刻「流水岩」。洪武间大水泻出，而字多不辨矣。又有隐真中峯，盖梁徐则所居之处。唐咸通中，刺史姚鹄因建老君殿，得玉简，上之，刻曰：「海水竭，台山阙，皇家宝祚无休歇。」诏付史馆。宋大中祥符四年改今额。天圣五年遣中侍投金龙。有布衣孟合附诗以进，诏重新之。绍兴十一年置九天祠（按《众真记》夷、齐死为九天仆射之说）。三十年，杨侍郎偰妻赵，以老君殿建三清殿。陈古灵襄皇佑间来游瀑布，命名「习养」，有记。嘉泰二年令丁大荣立碑，刻「习养之瀑」四字於石崖上，国朝初，并入桐柏。
白云昌寿观
在县西北二十五里桐柏观西，唐大中六年建，旧名「白云庵」。宋乾道四年，内侍邝守宁弃官入道，乞改庵为观，遂赐今额。邝後於观侧，自剙「白云庵」，今俱废。
玉京观
在赤城玉京洞天之右，宋政和八年赐额。建观未几，中废。嘉熙改元，朝廷设醮祈祷，天使诣投龙简籍地，行礼殊亏，昭事时冲静大师高惟几辟田度址、兴建观宇，观玅演道大师范善迁同盟助就，郡守张号奏拨公田以助堂厨，御前宣赐沉香、斗真、钟磬，及御书观额、拱辰殿扁，安镇观门。正殿崇奉徽宗本命圣君，名「清平万寿殿」，县令姚德辉叙其事，今废。
净元观
在县东三十里五都，今废。
圣寿院
在桐柏观西，旧名延寿。周广顺元年，朱霄外建，宋治平三年改今额，今废。
玅乐院
在县西北二十五里十二都，即「王乔仙坛」。前有石泉，名醴泉。泉南有上真亭，去亭东二十步有八角井。坛东有太子庵，西有朝斗坛，南去百步有吹箫台，北去三十步有瀛峯室。唐僧灵一有〈题王乔观傅道士所居〉，今无此观，其景意疑即「玅乐」也。旧有铜钟，自桐柏移来，上刻唐景龙二年所铸，今已废。
法轮院
在县西北二十五里，桐柏观西。吴赤乌元年葛玄卓庵於此，感三真人降，授以《贞一劝诫法轮玅经》，遂名台曰「降真」。汉乾佑中，钱氏复为朱霄外新之，仍造檀香像一百躯。宋祥符元年改今额，元至顺间重修，翰林学士虞集记。今废。
法莲院
在县西北三十五里十二都，唐咸通六年，道士叶藏质建。以层峦叠出，状似莲花，故号莲峯道院。宋治平三年改额，今废。
照庆院
在县西北二十五里，旧名「佛窟」，唐大中六年建，盖僧遗则卓庵之地。唐会昌中，废。後道士刘处静剙「圣祖殿」，越州刺史李褒奏闻，赐号「道元」，张仁颖为记。宋祥符元年，昭庆中有七星阁，唐咸通中物也。
赤城全真道院
在县东二百二十步，今废。
鹤峯全真道院
在县东十五里十都，元大德九年道士徐光孚建，废。
紫霄道院
在县西南三十五里，旧志所载，莫考都址。
桃源道院
在县西南一十五里二十都，至元间，道士陈贯道建，今废。
熙宁道院
在县西北二十五里，宋咸湻七年，道士徐自明建，今废。
养素道院
在县治之北，至元间，道士王中立建，後废，基为豪右所占。
松隐道院
在县西二里二十都，即曹忠靖勋松隐园，今废又兴。
延真庵
在县西七里十二都落马桥，今废。
思真庵
旧志：元至元间，道士石好问建。今无考处所。
卧云庵
在县西北三十里十二都琼台之侧，至元间，道士周正中建，久废。
奉化县岳林寺本泉和尚助英洋伍元
高邮州华藏寺竹林和尚助英洋肆元
天台山方广寺授慧和尚助英洋叁元
万年寺成莲和尚助英洋叁元
光绪拾九年桂月佛陇真觉寺敏曦募刻
天台山方外志卷第四终

[book_title]天台山方外志卷第五
圣僧考第六
夫圣之为言正也，所以正己正人也。正己，克去己私；正人，复还天理。正己，自觉；正人，觉他。正之为言虽同，正之所以实异，故有世间圣人焉、出世间圣人焉。言出世间者，非谓离此世间别有出世间，祗即此世间所见与世人异耳。譬如恒河一也，而诸天见为瑠璃，游鱼见为窟宅，饿鬼见为猛火，凡人见为清水；岂不以物随业转，境逐心生而异耶？故佛说世间随见有四种国土不同：世人所见瓦砾荆棘等，谓之凡圣同居土；罗汉见为七宝琳琅，谓之方便有余土；菩萨见为净妙五尘，谓之实报庄严土；诸佛见为法身秘藏，谓之常寂光土。良由圣人者，心珠莹净，性水澄清，空不生华，目无翳眚。《法华经》云：「常在灵鹫山，及余诸住处，众生见劫尽，大火所烧时，我净土不毁，天人常充满。」《楞严经》云：「如今世间旷野深山圣道场地，皆阿罗汉所住持，故世间麤人所不能见。」此其证也。然有二途：以隐言之，赤城支提，即台山是实报；石梁方广，即台山是有余也。以显言之，如寒山文殊、拾得普贤，虽见量异於常人，终是凡圣同居土耳。其示现事蹟，下〈灵异考〉具书。今列隐显两门，以为圣僧通考。
隐
石桥方广寺
按《西域志》云：天台山石梁桥方广寺，五百罗汉之所住持，其灵异事蹟往往称着，如晋白道猷尊者、陈智者大师，皆觌面相呈，事非影向。大圣隐显故，不可得而思议者也。见〈灵异志〉
赤城支提山
《华严经．菩萨住处品》云：「东南方有处名支提，从昔已来诸菩萨众於中止住，现有菩萨名曰天冠，与其眷属诸菩萨众一千人，俱常在其中而演说法。」清凉澄观大师谓「支提」，梵语，此云可供养处，即塔之异称。惟东南方有赤城山，其形如塔，且其巅又有舍利宝塔故也。古称清凉为文殊化身，则指赤城为支提，断可信矣。
显
东晋
昙猷尊者
竺昙猷，或云法猷，即白道猷也。炖煌人，少苦行习禅定，後游江左，止剡之石城山，乞食坐禅。尝行到一蛊家乞食，猷祝愿毕，忽见蜈蚣从食中跳出，猷快食无他。兴寍中至天台山，旧传赤城有五百大神居之，言辄降祸，猷至，遇一妪，问途，忽有负而投诸渊者，猷飞锡救之，水立涸，今乾溪是也。住石室坐禅，有猛虎数十蹲在猷前，猷诵经如故，一虎独睡，猷以如意扣虎头问：「何不听经？」俄而羣虎皆去。有顷，壮蛇竞出，大十围，循环往复，举头向猷，经半日复去。後一日神现形，诣猷曰：「法师威德既重，来止此山，弟子辄推室以相奉。」猷曰：「贫道寻山，愿得相接，何不共住？」神曰：「弟子无为不尔，但部属未洽法化，卒难制语。远人来往，或相侵触。人神道异，是以去耳。」猷曰：「本是何神？居之久近？欲移何处去耶？」神曰：「夏帝之子，居於此山二千余年。寒石是我舅所治，当还彼住。」寻还山阴庙，临别执手，赠猷香三奁；於是鸣鞞吹角，凌云而去。天台悬崖峻峙，峯岭切天，古老相传云，上有住精舍得道者居之。虽有石桥跨涧，而横石断人；且莓苔青滑，自终古已来，无得至者。猷行至石桥，闻空中声曰：「知君诚笃，今未得度，却後十年自当来也。」猷心惆然，乃退。道经一石室，於中憇息。俄而云雾晦合，室中尽鸣，猷神色无扰。明旦，见人着皁衣帻来，曰：「此乃仆之所居。昨行，不在家中，遂致骚动，大深愧怍！」猷曰：「若是君家，请以相还。」神曰：「仆家室已移，请留无辞！」於武帝太元八年入寂於山室，屍犹平生而举体皆绿。义熙末隐士褚世标入山登岩，见师不朽。其後欲观者，辄为云雾所蔽，无得窥也。杂见《高僧、神僧传》并旧志
梁
定光禅师
青州人，姓许，字静照。大同初隐佛陇。居山三十载，迹晦道明，易狎难识；有所悬记，多皆显验，盖神人也。智者大师未至前二年，预告山民曰：大善知识当来相就，宜种荳造酱、编蒲为席，更起屋待之。陈太建十三年坐灭，凡三瘗，体骨涌出，後置殿乃已。旧传锡杖尚留在昌安，即会稽隆安也。杂见《天台别传》及《南山传》、神邕《高僧传》
隋
普明禅师
会稽朱氏。少有异志，有僧勉令出家，因语曰：「天台有初依菩萨现身说法，可往依之。」陈太建十四年来天台，值智者讲，礼足归依。智者笑曰：「宿世愿力，今复相遇。」於是服勤左右，专习禅法，行方等般若诸三昧。随智者至庐山，於陶侃瑞像阁行道，感异僧为改法京之名为普明。既居国清，以取水为艰，指其石曰：「此石出水，不亦快乎？」泉即涌出，日给千众，今锡杖泉是也。尝铸丈六卢舍那像，感异人施金为助。国清讲堂狭小，师欲广之，章安禅师劝勿改。俄而括州都督周孝节施杉柱泛海而至，章安在赤城忽见师身十余丈，高出林表，翼从数十人，语章安：「勿苦谏，吾所作当有成！」章安感其神异，望林合掌致敬曰：「当依仁者区画。」创堂之日，感山神隐形而至，势若雷震，摧树折枝阔一步许，自佛陇下至於寺，日暮还返，声如初至，比房闻师与之共语，多劝神为善。建堂既毕，忽着破衣与众言别，奄然坐逝。信宿，屈左三指（表证三果云）。《统纪》
圣者头陀
初憇国清寺，显异甚众。一日诣雷马山，伐木建殿。运神通致雨，木皆蔽流而下。雷马潭有头陀庵。旧郡志作五代人。《统纪》
唐
行满禅师
万州南浦人。首造石霜学禅法，後往天台听荆溪说止观，顿悟妙旨，因栖止华顶峯下智者院充茶头。夜坐土牀，烧粪扫以煖其下。脱衣就牀，蚤虱羣唼。伺其饱足，又复整衣而坐。所居槛外大松上，有寄生小树，遇师出坐，必嫋嫋仾俯。时谓此树为「茶头作礼」。师於四十年间未尝便溺，或谓大士现身，受食而实不食，故致此也。开宝中，预告门人曰：「我且行矣！」即请众诵文殊号，泊然而化，年八十八。尝着《湼盘疏》。《统纪》
灵默尊者
俗姓宣氏，毘陵人也。初叅豫章马大师，因住白沙道场。经十二载，猛虎来驯，近林产子，意有所依。又住东道场，地僻人稀，山神一夜震雷暴雨，悬崖委坠。投明，大树倒欹，庵侧树枝交络，茅苫略无少损。遐迩闻旃，皆来观叹。後游东白山，俄然中毒而不求医，闭关宴坐。未几毒化，流汗而滴，身乃复常。元和初久旱，民皆狼顾。默沿涧，青蛇夭矫，瞪目如视。默咄之曰：「百姓枯渴、苗死，汝胡不施雨救民耶！」至夜，果大雨，合境云足，民荷其赐。厥後澡沐焚香，端坐绳牀而卒，寿七十二，法腊四十一。《神僧传》
明净禅师
高密人，少出家，味定为业。後南游东越天台诸山，禅观在怀，无缘世习。而衣服繿缕，动止适时，同侣禅徒未知弘仰，山粒致绝。日至村中，每从乞食，賫还中路，值於羣虎，皆张口闭目，若有饥相。净以匙抄饭，内其口中，余者对而噉尽，告曰：「知来食少，辄济自他，殊不副怀深，用多愧。」明日乞食，虎又如前。尝值亢旱，苗稼并枯。淫祀之流，妄祈邀请。虽加恳恻，终不能致。净曰：「可罢诸邪祷，吾独能降。」遂结斋静室七日，平旦云布，雨施高下，滂注不测，存没同沾。
丰干禅师
不知何许人，居天台国清寺，或云邑人丰尚书之子。形貌寝恶，被发布裘，或时唱歌。人问之，第云：「随我骑虎游松门。」与寒山、拾得三人相亲，每邂逅则长吟大笑，人莫测也。寒山问：「古镜未磨时，如何照烛？」师曰：「冰壶无影像，猿猴探水月。」山曰：「此是不照烛也，更请道看！」师曰：「万德不将来，教我如何道？」寒山、拾得俱作礼而退。师欲游五台，问寒山、拾得曰：「汝共我去游五台，便是我同流；若不共我去，不是我同流。」山曰：「你去五台作恁麽？」师曰：「礼文殊。」山曰：「你不是我同流。」师独入五台，逢一老人，便问：「莫是文殊麽？」曰：「岂有二文殊？」师作礼，未起，忽然不见。正观中，太守闾丘胤遇师於京邸，问天台有何贤可亲？荅云：「国清寺有寒山文殊、拾得普贤，状貌风狂，歌笑不常；见之不识，识之不得取相。」闾丘至，则二人方据火谈笑，乃遽作礼。二人拍手笑云：「丰干饶舌，饶舌！弥陀不识，礼我何为？」遂驰走而去，後竟不还。丰干後复天台示寂。诸传
寒山子
不言氏族，以其寒石山中居止得名。容貌枯悴，布襦零落，以桦皮为冠，曳大木屐。时来国清寺就拾得，取众僧残食菜滓食之，或廊下徐行，或时呌噪，望空谩骂。寺僧以杖逼逐，翻身抚掌大笑。虽出言如狂，而有意趣。因众僧炙茄次，将茄向一僧背上打一下，僧回头，山呈起茄串曰：「是甚麽？」僧曰：「这风颠汉！」山向傍僧曰：「你道这僧费却多少盐酱！」因赵州游天台，路次相逢。山见牛迹，问州曰：「上座还识牛麽？」州曰：「不识。」山指牛迹曰：「此是五百罗汉游山。」州曰：「既是罗汉，为恁麽作牛去？」山曰：「苍天，苍天！」州呵呵大咲，山曰：「作甚麽？」州曰：「苍天，苍天！」山曰：「这厮儿有大人之作！」尝得诗，辄题树石间。好事者随录之，得三百余首，名《寒山诗》。诸传
拾得子
不知名氏。因丰干山中经行，至赤城道侧，闻儿啼声，遂寻见一子，可数岁，因名拾得。在国清厨内涤器。常日斋毕，澄滤食滓，以筒盛之，寒山来，即负之去。
一日扫地，寺主问：「汝名拾得，因丰干拾得汝归，汝毕竟姓个甚麽？」拾得放下扫箒，叉手而立。主再问，拾得拈扫箒，扫地而去。
寒山搥胷曰：「苍天，苍天！」拾得曰：「作甚麽？」山曰：「不见道，东家人死，西家人助哀。」二人作舞，咲哭而去。
国清寺半月诵戒，众集，拾得拍手曰：「聚头作相那事如何？」维那叱之，得曰：「大德，且住！无嗔即是戒，心净即出家，我性与你合，一切法无差。」时僧道翘纂寒山诗以拾得偈附焉。见《传灯录》
代病尊者
天台人也，姓陈氏，於国清寺出家。因戒法登满，誓志观方。初止东京，次於河阳，为民救旱，按经缋八龙王，立道场。启祝毕，投诸河，举众咸覩画像沈跃不定。斯须云起肤寸，雷雨大作，千里告足，自此归心者众。先是，三城间多暴风雹，动伤苗稼雉堞，号称毒龙为害。代病为诵密语，後经岁序，都无是患。共立堂宇，若生祠焉。大厯元年，登太行，游霍山，深入幽邃，结茅而居。有盗其盂食，俄见二虎据路；会逢代病，盗叩头陈悔。慰谕毕，因摩挲虎头，如是累伏猛兽。其中山神庙，晋綘之间传其肹蠁。代病入庙劝其受归，戒绝烹燀牲牢。其神石像屡屡随劝，颔首听命，由是檀信骈肩蹑踵。有寘毒於酒者，贿贫女往施之。代病已知，贫女绐曰：「妾家酝，觉美，酌施和尚求福，况以佛不逆众生愿！」代病曰：「汝亦是佛耶！」贫女惧，反饮，具以情告。代病执杯啜之，俄尔酒气及两胫足，地为之偾裂，闻者惊怪。以酒供养，自兹始也。汾隰西河人有疾，只给与净水，饮之必瘳。贞元中，奄然跏趺示灭。
师简尊者
初憇天台戏龙院，时大旱，有龙卧岩闲，简以杖扣之，随即霶[雨/沱]。简善书，求者多以鵞酒易之。韶国师常语人曰：「此简罗汉也。」後示寂於钱塘，其徒迎其骨，建塔於无相院。
道育尊者
新罗国人也，自唐景福壬子岁来游於天台，迟回而挂锡於平田寺众堂中，慈爱接物，然终不舍岛夷言音。恒持一鉢受食，食讫略经行；而常坐，脇不着席。日中洒扫殿廊，料理常住。得残羡之食，虽色恶气变，收贮於器，斋时自食。与僧供沐浴煎茶，遇薪木中蠢蠢，乃置之远地，护生偏切。所服大布衲，其重难荷。每至夏首秋末，日昳，乃裸露胷背髀腨，云饲蚊蚋，[虫*肓]蛭杂色虫螫啮，至於血流於地。行之四十余载，未尝少废。凡对晤宾客，止云伊伊二字，殊不通华语；然其会认人意，且无差脱。顶发垂白，眉亦庞焉。身出绀赤色舍利，有如珠颗；人或求之，随意皆获。至晋天福三年戊戌岁十月十日，终於僧堂中。揣其年八十余耳。寺僧舁上山後焚之，灰中得舍利不可胜数，或有得巨骨者。或云，凡供养罗汉大斋日，育则不食；人或见迎罗汉时，问何不去殿内受供，口云伊伊去，或云饲虫。时见羣虎嗅之，盘桓而去。
宋
德韶国师
处州龙泉陈氏子，年十五，梵僧勉令出家，遍叅诸方。後於法眼禅师语下开悟，以语白师，眼曰：「汝向後当为国王所师，致祖道光大。」寻回本道，游天台山，覩智者大师遗踪，有若旧居。师复与智者同姓，时谓智者後身。初止白沙，时忠懿王为王子，时刺台州；向师之名，延请问道。师谓曰：「他日为霸主，无忘佛恩！」後嗣王位，遣迎之，申弟子之礼。螺溪净光大师言於师曰：「智者之教，年祀浸远，多有散失。今新罗国其本甚备，自非师慈力，其孰能致之？」师於是闻於王，王遣使及齎师之书往彼国，缮写备足而回。有兴教明师，年方弱冠，听经於螺溪，常自疑云：「饮光持释迦丈六之衣，披弥勒百尺之身，正应其量，为衣解长耶？身解短耶？」时国师居云居，明往问之，国师曰：「座主却是汝会？」明愠色，拂衣而退，国师曰：「吾若荅汝不是，当有因果。」明回螺溪，口即吐血。净光大师惊曰：「此新戒触忤菩萨！人来！」明举前话，净光曰：「汝不会国师意，速去忏悔！」明具威仪诣前，悲泣作礼首过，国师为颂出前语云：「佛佛道齐，宛尔高低，释迦弥勒，如印印泥。」明自此疾瘳。归谢净光师曰：「非师指教，几丧此生！」师有偈曰：
通玄峯顶　不是人间
心外无法　满目青山
法眼闻曰：「即此一偈，可起吾宗。」开宝四年辛未，华顶峯忽摧，声震一山，师曰：「吾非久矣。」明年六月，大星殒於峯顶，林木变白，师乃示疾於莲华峯，叅问如常。二十八日集众言别，跏趺而逝。二师口义云：玄弼山君言国师是智者，起法堂都料净光大师是放生会首，螺溪堂僧是所放之鱼。
道荣尊者
淳化中，居长陇院，即今广岩寺。习禅定，灵异颇多，人以罗汉目之。既入灭，人有见於寿昌五百应真位者。今肉身尚存，凡有所请，多响应。宋元符闲县令太史章，以久旱，他求无验，躳往拜请。迎至县，雨即充洽。寻送还寺，作长歌以颂其德。碑刻尚在寺中。
惟靖尊者
吴门人也。年三十许，入寍国寺，巡僧房，唱曰：「要人出家请留下。」至经藏院，见大德慧政，便跪拜申诚，愿容执侍。政公允纳，与之薙染。尝侵星赴禅林寺晨粥，而多虎豹随到寺门。虎踞若伺候，靖出复随。迟明巨迹极多，靖恐人知，以锄灭虎迹。俄患背疽，困睡，有鸩鸟粪於疮所，不久全愈。又虞冰雪，备秔粒半斗，每日以铫合菜煮食。置秔於地窖中，过期用米常满不耗，靖乃筑之，去曰：「吾被此，知非理也。」卒时年七十余。《神僧传》
国朝
裘圣僧
邑人，幼岁出家为僧，住国清寺。後又游外，二十年而归。访亲周氏，周有婢，适其采桑，遭师遽拥抱之；以手执其颈，类解缚状。婢惊怒告其主，主曰：「出家人何轻薄如此！」师曰：「七日後当自知之。」主讶其语。至日，置婢於室，以人守之。夜分，守者少睡，醒视，婢已经死矣。问师，师曰：「昔见鬼以十索系其颈，吾断之，恨尚留其一耳。」华顶寺僧请师预道场，师曰：「明午有火殃到寺，正日必有火，我不预也。」明午，一妇人从轿马婢仆投寺中，施斋至晚。寺中人问曰：「火殃何在？」师曰：「施粥妇人非火殃耶？」忽火从中起，一寺为墟。徤跳杨千户妻施师履，师亟穿走泥[泞-丁]中。杨妻心悔，师知之，遂还其履。视之，如未尝着土中。尝携一少孙出游，途遇虎，驯伏於侧。孙归语家人，师摩其肩曰：「莫说！莫说！」遂失音。师化後乃能语。世传伏虎禅师後身也。其神通事蹟甚多，父老犹能言之。旧志
附：唐
怀玉禅师
丹丘人。观想净土将四十年，日课佛名五万，诵净土诸经通三百万。一日见西方圣众有擎银台而至，师曰：「如我本望，必得金台。」言发而台隐。师弥加精苦，三七日後，向人复来曰：「法师已得上品生。」忽异光照室。越三日，书偈曰：「清净皎洁无尘垢，莲华化生为父母。我经十劫修道来，出示阎浮厌众苦。一生苦行超十劫，永离娑婆归净土。」弟子见佛菩萨共御金台西下，迎玉而去。台州知府段公有诗赞曰：
我师一念登初地　佛国笙歌两度来　惟有门前古槐树　枝低秪为挂金台《统纪》
附：宋
戒闍黎
临海三江娄氏子也，母梦月光入怀，觉而有孕，生而能言，曰：「善哉父母，生我劬劳；长度羣生，为世沃焦。」父母惊而不言，遂名顿吉。一日，忽谓母曰：「可备斋七位。」母问其故，儿曰：「我同衣来相见。」父母恠之，即为营斋。俟之日晡，果有僧七人，抚掌打拍，徐徐行至其家。其父命坐：「大德何来？」僧曰：「南印土来，闻君有奇子，特来相贺。」其父曰：「何劳尊重！」遂设斋。食罢，母抱儿出见，僧谓儿曰：「仁者，有情轨则惺惺着，勿被他瞒。」儿乃抚掌而咲，僧遂谢去。儿谓父母曰：「向者七人皆佛菩萨示现尔。」五岁自称六和大师。十五出家，至杭见天医波利多，问曰：「子何来？」师曰：「从缘来。」曰：「是何姓？」曰：「是佛性。」曰：「子身尚俗，安识佛姓？」师曰：「我身虽俗，因俗证真。真俗圆融，洞然不二。无二之法，即是佛性。」波利多异之，乃为薙发，受具足戒，故名善戒。其神变事迹至多，具见《闍黎示现录》。将灭之日，於台州兜率寺击鼓集众，为说观音圆通法门。乃下座，出殿前，涌身虚空，现诸神变。还入殿内，复昇法座，连呌大众「看！看！」先於左手现日、右手现月，放八宝光明；次於口中现莲华十二朵花，放宝光十二色；又於顶上放无数光，光光八棱中空。师曰：「老僧有如是妙用，以彰释迦如来正法。大众！老僧世缘已毕，与汝作别！」言讫，合掌而逝。闍毘之次，胷中迸裂三昧性火自焚。五色祥云围绕，异香芬馥；舍利无数，奉瘗於寺，永镇山门。太守赵邦彦闻於朝，諡号曰「广惠慈济寍化仁德大师」。
周七娘
周婆，临海紫岩人，周姓，讳七娘。行乞於市，逍遥度日。夜卧普济桥下，每与戒公同游。歌云：
笑杀愚痴汉　营家无歇时
四山若来合　妻子各分离
又歌云：
世人都笑我　我笑世间人
如意摩尼现　无人识本真
时人莫测其凡圣，皆掩口笑曰：「风僧风婆，吃酒蹉跎。」一日闻戒师化去，亦於普济桥下瞥然而化，口中左右皆生莲花。越七日，有异僧眉发皓白、跣足百衲、携锡持鉢，歌曰：
戒师文殊　周婆普贤
随肩搭背　万世应传
言讫不见。故知闍黎是文殊、周婆是普贤，愍兹五浊，特示现也。传灯议曰：戒公七娘、寒山拾得，虽异代出兴，本迹大同。且文殊普贤为释迦如来上首弟子，乃两世降生兹土，特於台民慈悲犹尤，孰谓台邦非佛国乎？又孰谓台民无有大因缘乎？灯故附入，以显菩萨之应现无方也。
济颠禅师
天台人。父李茂春，高宗李驸马之後，拜春坊赞善，隐於天台。母王氏梦吞日光，生师。年甫十八，二亲继丧，投杭州灵隐寺。出家後居净慈，逆行顺行，言行叵测。其济物利生，神通感应，事蹟至多，见《济颠语录》，乃天台五百应真之流也。灭後数日，有二行脚僧遇师於六和塔，复附书归，书後有颂云：「看不着，错认笊篱是木杓。昨夜三更月正西，麒麟撼断黄金索。幼年曾到雁门关，老去分明醉眼看。忆昔面前当一箭，至今犹自骨毛寒。只因面目无人识，又往天台走一番。」其平生出言，大都类此。
补遗
晋
昙兰尊者
青州人，少蔬食，乐禅，诵经三十万言。晋太元中游剡，後憇始丰赤城山，见一处林泉清旷而居之。经於数日，忽见一人，而形长数丈，呼兰，令去。又见诸异形禽兽来以恐兰，见兰恬然自得，乃屈膝礼拜云：「珠欺王是家舅，今往韦卿山就之，推此处以相奉尔。」後三年，忽闻车骑隐隐，从者弥峯，俄而有人着帻，称珠欺王通。既前，从其妻子男女等二十三人，并形貌端整，有逾於世。既至兰所，暄凉讫，兰问：「住在何处？」荅云：「乐安县韦卿山。久服风闻，今与家累仰投，乞受归戒。」兰即授之。受法竟，嚫钱一万，蜜二器，辞别而去。便闻鸣笳动吹，响震山谷。兰禅众十余共所闻见。晋元熙中，卒於山，春秋八十有三矣。
宋
僧从尊者
《县志》作从一，依《僧史》为正。未详何许人，禀性虚静，隐居始丰瀑布山。学兼内外，精修五门。不服五谷，唯饵枣栗。年垂百岁，而气力休强，礼诵无辍。与隐士褚伯玉为林下之交，每论道说义，辄留连信宿。後终於山中。
普耀尊者
初憇天台。有岩如室，师居之。有神江白郎告曰：「此吾居也；以师德业尊广，愿推此室相奉。」遂呼为白岩。後即其傍建寺，因名之。
齐
慧明尊者
姓康，康居人，祖世避地於东吴。明少出家，止章安东寺。齐建元中，与沙门共登赤城山石室，见猷公尸骸不朽，而禅室荒芜，高踪不继。乃雇人开剪，更立堂室，造卧佛并猷公像。於是栖心禅诵，毕命枯槁。後於定中见一女神，自称吕姥，云常加护卫；或时有白猿、白鹿、白蛇、白虎游戏堦前，驯伏宛转不令人畏。齐竟陵文宣王闻风只挹，频遣三使殷勤敦请，乃暂出京师到第，文宣敬以师礼。少时，辞还山，苦留不止，於是资给发遣。以建武之末，卒於山中，春秋七十。
梁
天花尊者
梁普通闲，来游天台。去县西南四十里有岩，高广挺峙，师以神力擘开，感天雨六花，人称师为「天花尊者」。今开岩寺是其遗蹟。
又慧实、慧达，俱梁时人。慧实姓许氏，颖川人。梁末至天台禅定。绝迹人世五十年，自少至终，脇不至席。慧达姓王氏，襄阳人。幼年入道，後居天台瀑布寺，大业六年终於扬州。二人皆有道高僧也，今姑附此。
唐
长臂尊者
盖西土僧也，其臂甚长，因以为名。其神通事极多，土人犹能传之。
闍提首那尊者
於平田寺大着神力，旧有釜极深广，是其所铸。寺後过溪有西天大师庵，肉身尚存。
朗月和尚　普航和尚　静海和尚　景茂和尚　恒慈和尚　悟来和尚　修基和尚　光本和尚　旭山和尚　济南和尚　明光和尚　成茂和尚　所清和尚　已上各助英洋贰元
光绪拾九年桂月天台山真觉寺敏曦募刻
天台山方外志卷第五终

[book_title]天台山方外志卷第六
祖师考第七
夫天地英灵之气，结而为山，融而为水。山水之气锺於人物也，亦盛矣哉！岂惟养育材器，诚能陶铸圣贤。而圣贤本有妙明灵觉之心，虽不关於形气，亦或有以寓焉。故心之至精必寓於形，形之至灵必寓於气，气者山水也。诗云「维岳降神，生甫及申」，斯之谓欤！是以圣贤间生，必灵区是托，若迦文之居灵鹫，孔氏之生泰山，达磨之依嵩少，思大之栖南岳。圣人非有意於卜居，胜地必产乎贤哲故也。然吾教本来於西域，山源亦始於达池；以道求山，宛有符契。盖智者亲承思大，思大师宗北齐，北齐远禀龙树，龙树祖於释迦；其犹台山父於南岳，祖於岷山，曾於崑仑，高於雪山，此又不求合而自无不合者也。呜呼！大师演教兹山，称为佛法司南，岂小缘哉？今考《佛祖统纪》，上自龙树，下及法智，共为台教祖师十有七世。虽龙树、北齐、南岳不居此山，宝云、法智弘教他郡，然不有其父，焉得其子？不有其子，焉显其父？故并列之，以考夫源流也。
天台十七代祖师略传
初祖西天龙树尊者
龙树尊者，南天竺国梵志之裔。始生之日在於树下，由入龙宫始得成道，故号龙树。佛去世後七百年出，天姿聪悟。在乳哺中闻诸梵志诵《四韦驮典》，有四万偈，偈各三十二字，皆达句义。弱冠驰名，独步诸国，天文地理、星纬图谶及余道术，无不综练。後因术罹祸，悟慾为苦本，誓愿舍俗。遇十二祖迦毘摩罗尊者，机缘相契，即求出家。於九十日诵通三藏，阎浮所有经书，皆悉通达。辨才无碍，自谓「一切智人」。心自念言：「世界佛经虽妙，句义未尽，我当更敷演之，开悟後学。」大龙菩萨愍其心念，即以神力接入大海宫殿，开七宝函与诸方等经典，九十日中，通解甚多。龙曰：「汝今阅经，为徧未耶？」师曰：「汝经无量，不可得。尽我今所读，足过阎浮十倍。」龙曰：「忉利天上诸经，复过此中百千万倍！」师於龙宫修行，豁然通达，善解一相，深入无生。龙知悟道，送师出宫。(智者云：树生生身，龙生法身，故名龙树。)是後大弘佛法，所造有《大悲方优论》五千偈(明天文地理，作宝作药)，《大庄严论》五千偈(明修一切功德法门)，《大无畏论》十万偈(明第一义，《中观论》者是其一品，即《大智度论》是也)，《优波提舍论》十万偈。忽一日，入月轮三昧；唯闻法音，不见形相。唯弟子提婆识之，曰：「师示佛法，非声色也。」龙树乃付法提婆。复入闲室，经日不出。弟子破户视之，见三昧蝉蜕而去。天竺诸国并为立庙，敬事如佛。(出《付法藏经》、《摩诃罗经》)。又《楞伽经》云：「善逝涅盘後，未来世当有，南天竺比丘，厥号为龙树，能破有无宗，显我大乘法，得初欢喜地，往生安养国。」为佛悬记若此，其功德尚可思议乎？见本传
二祖北齐尊者
师讳慧文，姓高氏，当北朝魏齐之际。夙禀圆乘，天真独悟，因阅龙树菩萨《大智度论》(第十三卷)，悟三智一心中得。又因读《中论》(大智度论．中观一品)至〈四谛品〉偈云「因缘所生法，我说即是空，亦名为假名，亦名中道义」，恍然大悟，顿了诸法无非因缘所生；而此因缘，有不定有，空不定空，空有不二，名为中道。既一依释论，是知远承龙树也。师在齐高之世，聚徒千百，专业大乘，独步淮河，时无竞化，所入法门，非世可知。学者仰之，以为履地戴天，莫知高厚。师以心观口授南岳，盛弘南方，而师之门人在北者，皆无闻焉。见《佛祖统纪》
三祖南岳尊者
师讳慧思，姓李氏，元魏南豫州武津人也。儿童时，梦梵僧勉令入道。
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:27:10-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>