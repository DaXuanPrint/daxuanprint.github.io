<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷一。晋,卷二。宋,卷三。齐,卷四。梁,比丘尼传全文在线阅读,比丘尼传全文在线下载,大玄古籍书库">
<meta name="description" content="四卷，梁释宝唱撰，成于天监十六年(517)。有《丽藏》、《宋藏》、《金藏》、《元藏》、《大正藏》等版本。为一部专门记叙中国汉地佛教比丘尼生平事迹的传记。始于东晋升平年间的净捡，终于梁天监十五年，共记比丘尼六十五人。记其出家因缘、苦行精修及社会活动的事迹，为中国佛教重要史料。宝唱之后，直到近代，比丘尼传无续作者。入民国后始有震华法师(1909—1947)续撰《续比丘尼传》六卷，完成于1939年，共记从梁至民国比丘尼二百人，附见四十七人。不仅记诸尼修行弘法事迹，而且著录不少尼众创作的诗词文章。资料颇为丰富。正">
<title>比丘尼传_宝唱_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">比丘尼传</span> <br/>
          作者： <span class="inputVal" id="bkauthor">宝唱</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]22557</span> <br/>
          说明： <span class="inputVal" id="bkdec">四卷，梁释宝唱撰，成于天监十六年(517)。有《丽藏》、《宋藏》、《金藏》、《元藏》、《大正藏》等版本。为一部专门记叙中国汉地佛教比丘尼生平事迹的传记。始于东晋升平年间的净捡，终于梁天监十五年，共记比丘尼六十五人。记其出家因缘、苦行精修及社会活动的事迹，为中国佛教重要史料。宝唱之后，直到近代，比丘尼传无续作者。入民国后始有震华法师(1909—1947)续撰《续比丘尼传》六卷，完成于1939年，共记从梁至民国比丘尼二百人，附见四十七人。不仅记诸尼修行弘法事迹，而且著录不少尼众创作的诗词文章。资料颇为丰富。正续比丘尼传，皆收入近年上海古籍出版社影印出版的《高僧传合集》中。</span> <br/>
          封面： <span class="inputVal" id="bkimg">Z_2681.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]比丘尼传
[book_author]宝唱
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]22557
[book_dec]四卷，梁释宝唱撰，成于天监十六年(517)。有《丽藏》、《宋藏》、《金藏》、《元藏》、《大正藏》等版本。为一部专门记叙中国汉地佛教比丘尼生平事迹的传记。始于东晋升平年间的净捡，终于梁天监十五年，共记比丘尼六十五人。记其出家因缘、苦行精修及社会活动的事迹，为中国佛教重要史料。宝唱之后，直到近代，比丘尼传无续作者。入民国后始有震华法师(1909—1947)续撰《续比丘尼传》六卷，完成于1939年，共记从梁至民国比丘尼二百人，附见四十七人。不仅记诸尼修行弘法事迹，而且著录不少尼众创作的诗词文章。资料颇为丰富。正续比丘尼传，皆收入近年上海古籍出版社影印出版的《高僧传合集》中。
[book_img]Z_2681.jpg


[book_title]序
原夫贞心亢志，奇操异节，岂惟体率由于天真？抑亦励景行于仰止。故曰希颜之士、亦颜之俦，慕骥之马、亦骥之乘，斯则风烈徽猷、流芳不绝者也。是以握笔怀铅之客，将以贻厥方来，比事记言之士，庶其劝诫后世；故虽欲忘言，斯不可已也。昔大觉应乎罗卫，佛日显于阎浮，三界归依，四生向慕，比丘尼之兴，发源于爱道。登地证果，仍世不绝，列之法藏，如日经天。自拘尸灭影，双树匿迹，岁历蝉联，陵夷讹紊，于是时浇信谤，人或存亡，微言兴而复废者，不肖乱之也。正法替而复隆者，贤达维之也。像法东流，净捡为首，绵载数百，硕德系兴；善妙净珪，穷苦行之节，法辩僧果，尽禅观之妙。至若僧端、僧基之立志贞固，妙相、法全之弘震旷远，若此之流，往往间出，并渊深岳跱，金声玉振，实惟叔叶之贞干，季绪之四依也。而年代推移，清规稍远，英风将范于千载，志业未集乎方册，每怀慨叹，其岁久矣！始乃博采碑颂，广搜记集，或讯之博闻，或访之故老，诠序始终，为之立传。起晋升平讫梁天监，凡六十五人。不尚繁华，务存要实，庶乎求解脱者，勉思齐之德。而寡见庸疏，或有遗漏，博雅君子箴其阙焉！

[book_title]卷一 晋
○晋竹林寺净捡尼传一
净捡，本姓仲，名令仪，彭城人也。父诞武威太守，捡少好学，早寡家贫。常为贵游子女教授琴书，闻法信乐，莫由谘禀。后遇沙门法始，经道通达，晋建兴中于宫城西门立寺，捡乃造之。始为说法，捡因大悟，念及强壮，以求法利，从始借经，遂达旨趣。他日谓始曰：“经中云，比丘、比丘尼，愿见济度。”始曰：“西域有男女二众，此土其法未具。”捡曰：“既云比丘、比丘尼，宁有异法？”始曰：“外国人云，尼有五百戒，便应是异，当为问和上。”和上云：“尼戒大同细异，不得其法，必不得授。尼有十戒得从大僧受，但无和上尼无所依止耳！”捡即剃落从和上受十戒，同其志者二十四人，于宫城西门共立竹林寺。未有尼师，共谘净捡，过于成德。和上者，西域沙门智山也，住罽宾国，宽和有智思，雅习禅诵。晋永嘉末，来达中夏，分卫自资，语必弘道。时信浅薄，莫知祈禀，建武元年还反罽宾。后竺佛图澄还述其德业，皆追恨焉！捡蓄徒养众，清雅有则，说法教化，如风靡草。晋咸康中沙门僧建，于月支国得《僧祇尼羯磨》及《戒本》。升平元年二月八日，洛阳请外国沙门昙摩羯多为立戒坛，晋沙门释道场以《戒因缘经》为难云，其法不成，因浮舟于泗。捡等四人同坛止从大僧，以受具戒。晋土有比丘尼，亦捡为始也。当其羯磨之日，殊香芬馥，阖众同闻，莫不欣叹，加其敬仰。善修戒行，志学不休，信施虽多，随得随散，常自后己，每先于人。到升平未，忽复闻前香，并见赤气，有一女人，手把五色花自空而下。捡见欣然。因语众曰：“好持后事，我今行矣！”执手辞别，腾空而上，所行之路，有似虹，直属于天，时年七十矣。
○伪赵建贤寺安令首尼传二
安令首，本姓徐，东莞人也。父忡仕伪赵为外兵郎。令首幼聪敏好学，言论清绮，雅性虚淡，不乐人间，从容闲静，以佛法自娱，不愿求娉。父曰：“汝应外属，何得如此。”首曰：“端心业道，绝想人外，毁誉不动，廉正自足，何必三从，然后为礼？”父曰：“汝欲独善一身，何能兼济父母？”首曰：“立身行道，方欲度脱一切，何况二亲耶！”忡以问佛图澄。澄曰：“君归家洁斋三日，竟可来。”忡从之，澄以茵支子磨麻油傅忡右掌，令忡视之。见一沙门在大众中说法，形状似女，具以白澄。澄曰：“是君女先身，出家益物，往事如此。若从其志，方当荣拔六亲，令君富贵，生死大苦海向得其边。”忡还许之。首便剪落，从澄乃净捡尼受戒，立建贤寺。澄以石勒所遗剪花，纳七条衣，及象鼻澡罐与之。博览群籍，经目必诵，思致渊深，神照详远，一时道学莫不宗焉。因其出家者，二百馀人。又造五六精舍，匪惮勤苦，皆得修立。石虎敬之，擢父忡为黄门侍郎、清河太守。
○司州西寺智贤尼传三
智贤，本姓赵，常山人也。父珍扶柳县令，贤幼有雅操，志概贞立，及在缁衣，戒行修备。神情凝远，旷然不杂。太守杜霸笃信黄老，憎疾释种，符下诸寺，克日简汰。制格高峻，非凡所行，年少怖惧，皆望风奔骇。唯贤独无惧容，兴居自若，集城外射堂皆是耆德，简试之日，尼众盛壮，唯贤而已。霸先试贤以格，格皆有余。贤仪观清雅，辞吐辩丽，霸密挟邪心，逼贤独住。贤识其意，誓不毁戒法，不苟存身命，抗言拒之。霸怒，以刀斫贤，二十余疮，闷绝躄地。霸去乃苏，倍加精进，菜斋苦节。门徒百余人，常如水乳。及符坚伪立，闻风敬重，为制织绣袈裟，三岁方成；价直百万。后住司州西寺，弘显正法，开长信行。晋太和中年七十余，诵《正法华经》，犹日夜一遍，其所住处，众鸟依栖，经行之时，鸣呼随逐云。
○弘农北岳妙相尼传四
妙相，本姓张，名珮华，弘农人也。父茂，家素富盛，相早习经训。十五适太子舍人、北地皇甫达，达居丧失礼。相恶之，告求离绝，因请出家。父并从之。精勤蔬食，游心慧藏，明达法相。住弘农北岳荫林面野，徒属甚多，悦志闲旷，遁影其中，二十余载。励精苦行，久而弥笃。每说法度人，常惧听者不能专志，或涕泣以示之。是故其所启训，皆能弘益。晋永和中，弘农太守请七日斋，座上白衣，谘请佛法，言挟不逊。相正色曰：“君非直见慢，亦大轻邦宰，何用无礼，苟出人间耶！”于是称疾而退。当时道俗咸叹服焉。后枕疾累日，临终怡悦。顾语弟子曰：“不问穷达，生必有死，今日别矣！”言绝而终。
○建福寺康明感尼传五
明感，本姓朱，高平人也。世奉大法经，为虏贼所获，欲以为妻，备加苦楚，誓不受辱。谪使牧羊，经历十载，怀归转笃，反途莫由。常念三宝，兼愿出家。忽遇一比丘，就请五戒，乃以《观世音经》授之。因得习诵，昼夜不休，愿得还家，立五层塔。不胜忧念，逃走东行。初不识路，昼夜兼涉，径入一山，见有斑虎，去之数步，初甚恐懅，小却意定，心愿逾至。遂随虎而行，积日弥旬，得达青州。将入村落，虎便不见。至州复为明伯连所虏，音问至家，夫儿迎赎。家人拘制其志，未谐苦身。勤精三年，乃遂专笃禅行，戒品无愆，脱有小犯，辄累晨忏悔，要见瑞相，然后乃休。或见雨花、或闻空声、或睹佛像、或夜善梦。年及桑榆，操行弥峻。江北子女，师奉如归。晋建元元年春，与慧湛等十人，济江诣司空公何充。充一见甚敬重，于时京师未有尼寺，充以别宅，为之立寺。问感曰：“当何名之？”答曰：“大晋四部，今日始备，檀越所建，皆造福业，可名曰建福寺。”公从之矣。后遇疾，少时便卒。
○北永安寺昙备尼传六
昙备，本姓陶，丹阳建康人也。少有清信，愿修正法，而无有昆弟，独与母居。事母恭孝，宗党称之。年及笄，嫁徵币，弗许。母不能违，听其离俗，精勤戒行，日夜无怠。晋穆皇帝礼接敬厚，常称曰：“久看更佳。”谓章皇后何氏曰：“京邑比丘尼，鲜有昙备之俦也。”到永和十年，后为立寺于定阴里，名永安（今之何后寺是）。谦虚导物，未尝有矜慢之容。名誉日广，远近投集，众三百人。年七十三，太元二十一年卒。弟子昙罗，博览经律，机才赡密，敕续师任，更立四层塔、讲堂房宇，又造卧像及七佛龛堂云。
○建福寺慧湛尼传七
慧湛，本姓彭，任城人也。神貌超远，精操殊特，渊情旷达，济物为务，恶衣蔬食，乐在其中。尝荷衣山行，逢群劫，欲举刃向湛，手不能胜。因求湛所负衣，湛欢笑而与曰：“君意望甚重，所获殊轻。”复解其衣内新裙与之。劫即辞谢，并以还湛，湛舍之而去。建元二年渡江，司空何充大加崇敬，请居建福寺住云。
○延兴寺僧基尼传八
僧基，本姓明，济南人也。绾发志道，秉愿出家。母氏不听，密以许嫁，秘其聘礼，迎接日近，女乃觉知。即便绝粮，水浆不下，亲属共请，意不可移。至于七日，母呼女婿。婿敬信，见妇殆尽，谓妇母曰：“人各有志，不可夺也。”母即从之！因遂出家，时年二十一，内外亲戚，皆来庆慰，竞施珍华，争设名供。州牧给伎，郡守亲临，道俗咨嗟，叹未曾有。基净持戒范，精进习经，数与昙备尼名辈略齐。枢机最密，善言事议。康皇帝雅相崇礼，建元二年，皇后褚氏为立寺于都亭里、运巷内，名曰延兴。基居寺住，徒众百余人，当事清明，道俗加敬。年六十八，隆安元年卒矣。
○洛阳城东寺道馨尼传九
竺道馨，本姓羊，太山人也。志性专谨，与物无忤。沙弥时，常为众使，口恒诵经。及年二十，诵《法华》、《维摩》等经。具戒后，研求理味，蔬食苦节，弥老弥至。住洛阳东寺，雅能清谈，尤善《小品》。贵在理通，不事辞辩，一州道学所共师宗。比丘尼讲经，馨其始也。晋太和中，有女人杨令辩，笃信黄老，专行服气，先时人物，亦多敬事。及馨道王，其术寝亡。令辩假结同姓，数相去来，内怀妒嫉，伺行毒害。后窃以毒药内馨食中，诸治不愈。弟子问往谁家得病？答曰：“我其知主，皆籍业缘，汝无问也。设道有益，我尚不说，况无益耶。”不言而终。
○新林寺道容尼传十
道容，本历阳人，住乌江寺。戒行精峻，善占吉凶，逆知祸福，世传为圣。晋明帝时，甚见敬事，以花布席下，验其凡圣，果不萎焉！及简文帝，先事清水道师。道师，京都所谓王濮阳也。第内为立道舍，容亟开导，未之从也。后宫人每入道屋，辄见神人，为沙门形，满于室内。帝疑容所为也，而莫能决。践祚之后，乌巢太极殿，帝使曲安远筮之云：“西南有女人师，能灭此怪。”帝遣使往乌江，迎道容。以事访之。容曰：“唯有清斋七日，受持八戒，自当消弭。”帝即从之。整肃一心，七日未满，群乌竞集，运巢而去。帝深信重，即为立寺，资给所须，因林为名，名曰“新林”。即以师礼事之，遂奉正法。后晋显尚佛道，容之力也。逮孝武时，弥相崇敬。太元中，忽而绝迹，不知所在。帝敕葬其衣钵，故寺边有冢云。
○司州令宗尼传十一
令宗，本姓满，高平金乡人也。幼有清信，乡党称之。家遇丧乱为虏所驱，归诚恳至，称佛法僧，诵《普门品》，拔除其眉，托云恶疾，求诉得放。随路南归，行出冀州，复为贼所逐。登上林树，专诚至念，捕者前望，终不仰视，寻索不得，俄尔而散。宗下复去，不敢乞食，初不觉饥，晚达孟津，无船可济，慞惶忧惧，更称三宝。忽见一白鹿，不知所从来，下涉河流，沙尘随起，无有波澜。宗随鹿而济，曾不沾濡，平行如陆，因得达家。乃即入道，诚心冥诣，学行精恳，开览经法，深义入神。晋孝武闻之，遣书通问。后百姓遇疾，贫困者众，宗倾资赈给，告乞人间，不避阻远，随宜赡恤，蒙赖甚多。忍饥勤苦，形容枯悴，年七十五，忽早召弟子说其夜梦。见一大山，云是须弥，高峰秀绝，上与天连，宝饰庄严，晖耀烂日，法鼓铿锵香烟芳靡语令吾前，愕然惊觉。即体中忽忽，有异于常，虽无痛恼，状如昏醉。同学道津曰：“正当是极乐耳！”交言未竟，奄忽迁神。
○简静寺支妙音尼传十二
妙音，未详何许人也。幼而志道，居处京华，博学内外，善为文章。晋孝武皇帝、太傅、会稽王道子、孟顗等并相敬信。每与帝及太傅中朝学士，谈论属文，雅有才致，藉甚有声。太傅以太元十年，为立简静寺。以音为寺主，徒众百余人。内外才义者，因之以自达，供嚫无穷，富倾都邑。贵贱宗事，门有车马，日百余两。荆州刺史王忱死，烈宗意欲以王恭代之。时桓玄在江陵，为忱所折挫，闻恭应往，素又惮恭。殷仲堪时为黄门侍生，玄知殷仲堪弱才，亦易制御，意欲得之。乃遣使凭妙音尼为堪图州。既而烈宗问妙音，荆州缺外，问云谁应作者？答曰：“贫道道士，岂容及俗中论议，如闻外内谈者，并云无过殷仲堪。以其意虑深远，荆楚所须。”帝然之。遂以代忱。权倾一朝，威行内外云。
○何后寺道仪尼传十三
道仪，本姓贾，雁门娄烦人，慧远之姑。出适同郡解直，直为寻阳令，亡。仪年二十二，弃舍俗累，披著法衣。聪明敏哲博闻强记，诵《法华经》，讲《维摩》《小品》，精义妙理，因心独悟。戒行高峻，神气清邈。闻中畿经律渐备，讲集相续，晋太元末，乃至京师，住何后寺。端心《律藏》，妙究精微。身执卑恭，在幽不惰，衣裳粗弊，自执杖钵，清散无矫，道俗高之。年七十八，遇疾已笃，执心弥励，诵念无殆。弟子请曰：“愿加消息，冀蒙胜损。”答曰：“非所宜言。”言绝而卒。

[book_title]卷二 宋
○景福寺慧果尼传第一
慧果，本姓潘，淮南人也。常行苦节，不衣绵纩，笃好毗尼，戒行清白，道俗钦羡风誉远闻。宋青州刺史北地传弘仁，雅相叹贵，厚加赈给。以永初三年（昙宗云元嘉七年，寺主弘安尼以起寺借券书见示，是永初三年），割宅东面，为立精舍，名曰景福。果为纲纪，嚫遗之物，悉以入僧，众业兴隆大小悦服。到元嘉六年，西域沙门求那跋摩至，果问曰：“此土诸尼，先受戒者，未有本事，推之爱道，诚有高例；未测厥后，得无异耶？”答：无异。又问就如律文，戒师得罪，何无异耶？答曰：“有尼众处不二岁学，故言得罪耳。”又问，乃可此国先未有尼，非阎浮无也。答曰：“律制十僧，得授具戒，边地五人，亦得授之，正为有处不可不如法耳。”又问几许里为边地。答曰：“千里之外，山海艰隔者是也。”九年，率弟子慧意、慧灯等五人，从僧伽跋摩重受具戒，敬慎奉持，如爱顶脑。春秋七十余，元嘉十年而卒。弟子慧铠并以节行闻于时也。
○建福寺法盛尼传二
法盛，本姓聂，清河人也。遭赵氏乱，避地金陵。以元嘉十四年，于建福寺出家。才识慧解，率由敏悟。自以桑榆之齿，流寓皇邑，虽复帝道隆宁，而犹怀旧土；唯有探赜玄宗，乃可以遣忧忘老耳。遂从道场寺偶法师受菩萨戒，昼则披陈玄素，夕则清言味理。渐染积年，神情朗瞻。虽曰暮齿，有逾壮年。常愿生安养，谓同业昙敬、昙爱曰：“吾立身行道，志在西方。”十六年九月二十七日，塔下礼佛，晚因遇疾，稍就绵笃。其月晦夕初宵假寐，如来乘虚而下，与二大士论二乘，俄与大众腾芳蹈蔼，临省盛疾。光明显烛，一寺咸见。佥来问盛此何光色？盛具说之，言竟寻终。年七十二。豫章太守吴郡张辩。素所尊敬，为之传述云。
○江陵牛牧寺慧玉尼传三
慧玉，长安人也。行业勤修，经戒通备，常游行教化，历履邦邑。每属机缘，不避寒暑。南至荆楚，仍住江陵牛牧精舍。诵《法华》《首楞严》等经，旬日通利，陕西道俗，皆归敬之。观览经论，未曾废息。元嘉十四年十月，为苦行斋七日，乃立誓言：“若诚斋有感，舍身之后必见佛者，愿于七日之内见佛光明。”五日中宵，寺东林树，灵光赫然，即以告众。众皆欣敬，加悦服焉。寺主法弘后于光处起立禅室。初，玉在长安，于薛尚书寺见红白色光，烛曜左右，十日小歇。后六重寺沙门，四月八日于光处得金弥勒像，高一尺云。
○建福寺道瑗尼传四
道瑗，本姓江，丹阳人也。年十余，博涉经史。成戒已后，明达《三藏》，精勤苦行。晋太元中，皇后美其高行，凡有所修福，多凭斯寺，富贵妇女，争与之游。以元嘉八年，大造形像，处处安置。彭城寺金像二躯，帐座完具；瓦官寺弥勒行像一躯，宝盖璎珞；南建兴寺金像二躯，杂事幡盖；于建福寺造卧像并堂。又制普贤行像，供养之具，靡不精丽。又以元嘉十五年，造金无量寿像。以其年四月十日，像放眉间相光，明照寺内，皆如金色。道俗相传，咸来修敬，瞻睹神辉，莫不欢悦。复以元皇后遗物，开拓寺南，更造禅房云。
○江陵祇洹寺道寿尼传五
道寿，未详何许人也。清和恬寂，以恭孝见称，幼受五戒，未尝起犯。元嘉中，遭父忧，因毁遘疾，自无痛痒，唯黄瘠骨立，经历年岁，诸治不瘳。因尔发愿，愿疾愈得出家，立誓之后，渐得平复。如愿出俗，住祇洹寺。勤苦超绝，诵《法华经》三千遍，常见光瑞。元嘉十六年九月七日，夜中宝盖垂覆其上云。
○吴太玄台寺释玄藻尼传六
玄藻，本姓路，吴郡人安苟女也（《宣验记》云即是安苟）。藻年十余，身婴重疾，良药必进，日增无损。时太玄台寺释法济，语安苟曰：“恐此疾由业，非药所消，贫道按佛经云，若履危苦，能归依三宝，忏悔求愿者，皆获甄济。君能与女并捐弃邪俗，洗涤尘秽，专心一向，当得痊愈。”安苟然之，即于宅上设观世音斋，澡心洁意，倾诚戴仰，扶疾稽颡，专念相续。经七日，初夜忽见金像高尺许，三摩其身，从首至足，即觉沈疴豁然消愈。既灵验在躬，遂求出家，住太玄台寺。精勤匪懈，诵《法华经》，菜食长斋三十七载，常翘心注想，愿生兜率。宋元嘉十六年，出都造经，不测所终。
○南安寺释慧琼尼传七
慧琼者，本姓钟，广州人也。履道高洁，不味鱼肉，年垂八十，志业弥勤。常衣刍麻，不服绵纩，纲纪寺舍，兼行讲说。本经住广陵南安寺。元嘉十八年，宋江夏王世子母王氏以地施琼，琼修立为寺。号曰南外永安寺。至二十二年，兰陵萧承之为起外国塔。琼以元嘉十五年，又造菩提寺。堂殿坊宇，皆悉严丽，因移住之。以南安施沙门慧智。琼以元嘉二十年，随孟顗之会稽，至破冈，卒。敕弟子云：“吾死后，不须埋藏，可借人剥裂身体，以食众生。”至于终尽，不忍屠割，乃造句容县，举著山中，欲使鸟兽自就啖之。经十余日，俨然如故，颜色不异。令使村人以米散尸边，鸟食远处米尽，近尸之粒皆存。弟子慧朗在都闻之，奔驰奉迎，还葬高座寺前堈，坟上起塔云。
○南皮张国寺普照尼传八
普照，本姓董，名悲，勃海安陵人也。少秉节概，十七出家，住南皮张国寺。后从师游学广陵建熙精舍，率心奉法，阖众嘉之。及师慧孜亡，杜于庆吊，而苦行绝伦。宋元嘉十八年十二月，因感劳疾，虽剧，而笃情深信，初自不改。专意祈诚，不舍日夜，不能下地，枕上叩头忏悔，时息如常。诵《法华经》，一日三卷，到十九年二月中，忽然而绝。两食顷苏云：“向西行中道有一塔，塔中有一僧，闭眼思惟，惊问何来？答以其事。即问僧曰：‘此处去某甲寺几里？’答曰：‘五千万里’，路上有草及行人，皆无所识，时风云高靡，区墟严净，西面尤明。意欲前进，僧乃不许，因尔回还，豁然醒悟。”后七日而卒。时年二十五也。
○梁郡筑戈村寺释慧木尼传九
慧木，本姓傅，北地人。十一出家，师事慧超，受持小戒，居梁郡筑戈村寺。始读《大品》，日诵两卷，兼通杂经。木母老病，口中无齿，木嚼脯饴母，为口不净，不受大戒。白衣精勤，忏悔自业。忽见戒坛与天皆黄金色，举头仰视，南见一人，著
襈衣，衣色悉黄，去木或近或远。语木曰：“我已授汝戒。”寻复不见。木不以语人，多诸感异，皆类此也。木兄闻，欲知，乃诈之曰：“汝为道积年，竟无所益，便可养发，当为访婿。”木闻心愁，因述所见，即受具戒。临受戒夕，梦人口授《戒本》；及受戒竟，再览便诵。宋元嘉中，造十方佛像，并《四部戒本》，及《羯磨》，施四众云。
○吴县南寺法胜尼传十
法胜少出家，住吴县南寺；或云东寺。恭信恪勤，众所知识。宋元嘉中，河内司马隆为毗陵丞，遇抄战亡。妻山氏二亲早没，复无儿女，年又老大，入吴投胜。胜接待如亲，后百日，山氏遇疾。疾涉三年，甚经危笃。胜本无蓄积，赡待医药，皆资乞告，不惮雨暑，不避风寒。山氏遂愈。众并称贵之。后游京师，进修禅律，该通定、慧，探索幽隐，训诱徒属，不肃而成。动不徇利，静不求名，殷勤周至，莫非济物。年造六十，疾病经时，自言不差。亲属怪问，答云：“昨见二沙门，道知如此。”顷之，复言：“见二比丘，非前所见者。偏袒右肩，手各执花，立其疾床。后遥见一佛，坐莲华上，光照我身。”从此已后，夕不复眠。令人为转《法华》，至于后夜，气息稍微，命令止经，为我称佛，亦自称佛。将欲平明，容貌不改，奄忽而终焉。
○永安寺僧端尼传十一
僧端，广陵人也。门世奉佛，姊妹笃信，誓愿出家，不当聘彩。而姿色之美，有闻乡邑，富室凑之，母兄已许。临迎之三日，宵遁佛寺。寺主置于别室，给其所须，并请《观世音经》，二日能诵；雨泪稽颡，昼夜不休。过三日后，于礼拜中见佛像。语云：“汝婿命尽，汝但精勤，勿怀忧念。”明日，其婿为牛所触亡也。因得出家，坚持禁戒，摄心空闲，似不能言。及辩析名实，其辞亹，诵《大涅槃经》，五日一遍。元嘉十年，南游上国，住永安寺。纲纪众务，均爱等接，大小悦服，久而弥敬。年七十余，元嘉二十五年而卒。弟子普敬、普要，皆以苦行显名，并诵《法华经》。
○广陵中寺光静尼传十二
光静本姓胡，名道婢，吴兴东迁人也。幼出家，随师住广陵中寺。静少而励行，长而习禅思。不食甘肥，将受大戒，绝谷饵松。具足之后，积十五年，虽心识鲜明，而体力羸惫。祈诚慊到，每辄感劳，动经晦朔。沙门释法成谓曰：“服食非佛盛事。”静闻之，还食粳粮，倍加勇猛，精学不倦。从学观行者，常百许人。元嘉十八年五月，患疾曰：“我厌苦此身，其来久矣。”于是牵病忏悔，不离心口，情理恬明，神气怡悦。至十九年岁旦，饮粒皆绝，属念兜率，心心相续，如是不断。至四月十八日夜，殊香异相，满虚空中，其夜命过焉。
○蜀郡善妙尼传十三
善妙，本姓欧阳，繁县人也。少出家，性用柔和，少瞋喜，不营好衣，不食美食。有妹婿亡，孀居无所依托，携一稚子，寄其房内。常闻妙自慨生不值佛，每一言此，流涕歔欷，悲不能已。同住四、五年，未曾见其食。妹作食熟，呼妙共食。妙云：“适于某处食竟。”或云：“四大不好，未能食。”如此积年，妹甚恨愧。自言：“无福婿亡，更无亲属，携儿依姊，多所秽乱。姊当见厌，故不与共食耳。”流泪而言，言已欲去。妙执其手喻之曰：“汝不解我意，我幸于外得他供养，何须自损家中食？汝但安住，我不久应远行。汝当守屋，慎莫余去。”妹闻此而止。妙乃自绩作布，买数斛油，瓦堈盛之，著庭中。语妹云：“拟作功德，慎勿取也。”至四月八日夜半，以布自缠，而烧其身，火已亲顶，命其妹令呼维那打磬。“我今舍寿，可遍告诸尼，速来共别。”比诸尼惊至，命犹未绝，语诸尼云：“各勤精进，生死可畏，当求出离，慎勿流转，我舍此身供养，已二十七反。止此一身，当得初果（问益士人，或云元嘉十七年烧身，或云孝建时或言大明中，故备记之）。”
○广陵僧果尼传十四
僧果本姓赵，名法祐，汲郡修武人也。宿殖诚信，纯笃自然。在乳哺时，不过中食，父母嘉异。及其成人，心唯专到，缘碍参差。年二十七，方获出家。师事广陵慧聪尼，果戒行坚明，禅观清白。每至入定，辄移昏晓，绵神净境，形若枯木，浅识之徒或生疑反。元嘉六年，有外国舶主难提，从师子国载比丘尼来，至宋都住景福寺。后少时，问果曰：“此国先来，已曾有外国尼未？”答曰：“未有。”又问：“先诸尼受戒，那得二僧？”答：“但从大僧受，得本事者，乃是发起受戒，人心令生殷重，是方便耳。故如大爱道八敬得戒，五百释女以爱道为和上。此其高例。”果虽答，然心有疑，具谘三藏，三藏同其解也。又谘曰：“重受得不？”答曰：“戒、定、慧品，从微至著，更受益佳。”到十年，舶主难提。复将师子国铁萨罗等十一尼至。先达诸尼已通宋语，请僧伽跋摩于南林寺坛界，次第重受三百余人。十八年，年三十四矣。时宴坐经日，维那故触，谓言已死。惊告寺官，寺官共视，见果身冷肉强，唯气息微转，始欲舁徙，便自开眼，语笑寻常。于是愚者骇服。不知所终也。
○山阳东乡竹林寺静称尼传十五
静称本姓刘，名胜谯郡人也。戒业精苦，诵经四十五万言。寺傍山林，无诸嚣杂，游心禅默，永绝尘劳。曾有人失牛，推寻不已，夜至山中，望寺林火光炽盛，及至都无。常有一虎随称去来，称若坐禅，蹲踞左右。寺内诸尼若犯罪失，不时忏悔；虎即大怒，悔罪便悦。称后暂出山，道遇一北地女人，造次问访，欣然若旧。女姓仇，名文姜，本博平人也。性好佛法，闻南国富道关开，托避得至此士。因遂出家，既同苦节。二人不资粮米，饵麻术而已。声达虏都，虏谓圣人，远遣迎接。二人不乐边境，故秽声迹、危行言、逊虏主。为设肴馔，皆悉进啖，因此轻之，不复拘留。称与文姜复还本寺，称年九十三，无疾而卒也。
○吴太玄台寺法相尼传十六
法相本姓侯敦煌人也。履操清贞，才识英拔，笃志好学，不以屡空废业；清安贫窭，不以荣达移心。出适傅氏，家道多故。符坚败绩，眷属散亡，出家持戒，信解弥深。常割衣食好者，施慧宿尼。寺僧谏曰：“慧宿质野，言不出口，佛法经律，曾未厝心。欲学禅定，又无师范，专顽拙讷，是下愚人耳。何不种以上田，而修此下福？”答曰：“田之胜负，唯圣乃知。我既凡人，宁立取舍？遇有如施，何关作意耶？”慧宿后建禅斋七日，至第三日夜，与众共坐。众起不起，众共观之，坚如木石，牵持不动，或谓已死。后三日起，起后如常，众方异之。始悟法相深相领照矣。其如此类，前后非一。相年逮桑榆，操行弥笃，年九十余，元嘉末卒也。
○东青园寺业首尼传十七
业首本姓张彭城人也。风仪峻整，戒行清白；深解大乘，善构妙理。弥好禅诵，造次无怠。宋高祖武皇帝，雅相敬异。文帝少时，从受三归，住永安寺，供施相续。元嘉二年，王景深母范氏，以王坦之故祠堂地施首，起立寺舍，名曰青园。斋肃徒众，甚有风规。潘贵妃叹曰：“首尼弘振佛法，甚可敬重。”以元嘉十五年，为首更广寺，西创立佛殿，复拓寺北造立僧房；赈给所须，寺业兴立。众二百人，法事不绝。春秋稍高，仰者弥盛，累以耆艾自陈，众咸不许。年九十，大明六年而卒。时又有净哀、宝英、法林，并以立身清洁，有声京县。哀久习禅诵，任事清允，泰始五年卒。英建塔五层，阅理有勤，蔬食精进，泰始六年卒。林博览经律，老而不懈，元徽元年卒。又有弟子昙寅，兼通禅律，简绝荣华，不窥朝市，元徽六年卒。
○景福寺法辩尼传十八
法辩，丹阳人也。少出家，为景福寺慧果尼弟子。忠谨清慎，雅有素检；弊衣蔬饭，不食薰辛。高简之誉，早盛京邑。杨州刺史琅琊王彧，甚相敬礼。后从道林寺外国沙门姜良耶舍谘禀禅观，如法修行，通极精解。每预众席，恒如睡寐。尝在斋堂，众散不起，维那惊触，如木石焉。驰以相告，皆来就视，须臾出定，言语寻常。众咸钦服，倍加崇重。大明七年而卒。年六十余。先是，一日上定林寺，超辩法师梦一宫城，庄严显丽，服玩光赫，非世所有；男女装饰，充满其中，唯不见有主。即问其故。答曰：“景福法辩，当来生此，明日应到。”辩至其日唯觉肉战，即遣告众，大小皆集。自云：“有异人来我左右，乍显乍晦，如影如云。”言讫坐绝。其后复有道照、僧辩，亦以精进知名。道照本姓杨，北地徐人也。饭蔬诵经，为临贺王之所供养。
○江陵三层寺道综尼传十九
道综，未详何许人也。住江陵三层寺，少不以出众居心，长不以同物为污。贤愚之际，从通而已。迹虽混成，所度潜广。以宋大明七年三月十五日夜，自练油火，关颡既然，耳目就毁，诵咏不辍。道俗咨嗟，魔正同骇；率土闻风，皆发菩提心。宋征士刘虬雅相宗敬，为制偈赞云。
○竹园寺慧濬尼传二十
慧濬本姓陈，山阴人也。幼而颖悟，精进迈群，旦辄烧香运想，礼敬移时；中则菜蔬一饭，鲜肥不食。虽在居家，有如出俗。父母不能割其志，及年十八，许之从道。内外坟典，经眼必诵；深禅秘观，无不必入。静而无竞，和而有节，朋游旧狎，未尝戏言。宋太宰江夏王义恭雅相推敬，常给衣药，四时无爽。不蓄私财，悉营寺舍。竹园成立，濬之功也。禅味之乐，老而不衰。年七十三，宋大明八年而卒。葬于傅山。同寺有化尼。聪颖卓秀，多诵经律，蔬食苦节，与濬齐名。
○普贤寺宝贤尼传二十一
宝贤本姓陈，陈郡人也。十六丁母忧，三年不食谷，以葛芋自资。不衣缯纩，不坐床席，十九出家，住建安寺。操行精修，博通禅律。宋文皇帝深加礼遇，供以衣食。及孝武，雅相敬待，月给钱一万。明帝即位，赏接弥崇，以泰始元年，敕为普贤寺主。二年又敕为都邑僧正。甚有威风，明断如神；善论物理，屈枉必释。秉性刚直，无所倾挠。初，晋升平中净捡尼，是比丘尼之始也。初受具戒，指从大僧。影福寺惠果、净音等，以谘求那跋摩；求那跋摩云：“国土无二众，但从大僧，受得具戒。”惠果等后遇外国铁萨罗尼等至，以元嘉十一年，从僧伽跋摩于南林寺坛，重受具戒。非谓先受不得，谓是增长戒善耳。后诸好异者，盛相传习，典制稍亏。元徽二年，法颖律师，于晋兴寺开《十诵律》题其日，有十余尼，因下讲，欲重受戒。贤乃遣僧局赍命到讲座，鸣木宣令诸尼，不得辄复重受戒。若年岁审未满者，其师先应集众忏悔竟，然后到僧局。僧局许可，请人鉴检，方得受耳。若有违拒，即加摈斥。因兹已后，矫竞暂息。在任清简，才兼事义，安众惠下，萧然寡欲。世益高之。年七十七，升明元年卒也。
○普贤寺法净尼传二十二
法净，江北人也，年二十，值乱随父避地秣陵。门修释教，净少出家，住永福寺。戒行清洁，明于事理，沈思精研，深究义奥。与宝贤尼名辈略齐。宋明皇帝异之，泰始元年，敕住普贤寺，宫内接遇，礼兼师友。二年，敕为京邑都维那。在事公正，确然殊绝；随方引汲，归德如流。荆楚诸尼及通家妇女，莫不远修书嚫，求结知识。其陶治德风，皆类此也。谘其戒范者，七百人。年六十五，元徽元年卒也。
○蜀郡永康寺慧耀尼传二十三
慧耀，本姓周，西平人也。少出家，常誓烧身，供养三宝。泰始末，言于刺史刘亮；亮初许之。有赵处思妾王氏甓塔，耀请塔上烧身，王氏许诺。正月十五日夜，将诸弟子，赍持油布，往至塔所。装束未讫，刘亮遣信语诸尼云：“若耀尼果烧身者，永康一寺并与重罪。”耀不得已，于此便停。王氏大瞋云：“尼要名利，诈现奇特，密货内人，作如此事。不尔，夜半，城内那知？”耀曰：“新妇勿横生烦恼，舍身关我，傍人岂知？”于是还寺断谷，服香油，至升明元年，于寺烧身。火来至面，诵经不辍。语诸尼云：“收我遗骨，正得二升。”及至火灭，果如其言。未烧之前一月日许，有胡僧年可二十，形容端正，竟胛生毛，长六七寸，极细软。人问之，译语答云，从来不覆，是故生毛耳。谓耀曰：“我住波罗奈国，至来数日。闻姊欲舍身，故送银罂相与。”耀即顶受。未及委悉，匆匆辞去，遣人追留，出门便失。以此罂盛其舍利，不满二合云。

[book_title]卷三 齐
○东官曾成法缘尼传第一
法缘本姓仑，东官曾成人也。宋元嘉九年，年十岁，妹法彩年九岁，未识经法，忽以其年二月八日，俱失所在。经三日而归，说至净土天宫见佛，佛为开化。至九月十五日又去一旬乃还，便能作外国书语及诵经。见西域人，言谑善相了解。十年，正月十五日，又复失去。田中作人见其随风飘扬上天，父母忧之，祀神求福。既而经月乃返。返已出家，披著法服，持发而归。自说见佛及比丘尼，语云：“汝前世因缘，应为我弟子。”举手摩头，发自堕落，为立法名。大名法缘，小曰法彩。临遣还曰：“可作精舍，当与汝经。”法也缘等还家，即毁神座，缮立精舍。昼夜讲诵，夕中每有五色光明，流泛峰岭，有若灯烛。自此以后，容止华雅，音制诠正，上京讽诵，不能过也。刺史韦朗、孔默并屈供养，闻其谈说，甚敬异焉。因是土人皆事正法。年五十六，建元中卒也。
○南永安寺昙彻尼传二
昙彻尼，未详何许人也。少为普要尼弟子，随要住南永安寺。要道洁学优，有闻当世；彻秉操无矫，习业不休，佛法奥义，必欲总采。未及成戒，已究经论。具足已后，遍习毗尼，才堪机务，尤能讲说；剖毫析滞，探赜幽隐。诸尼大小，皆请北面，随方应会，负帙成群。五侯七贵妇女以下，莫不修敬。年六十三，齐永明二年卒矣。
○崇圣寺僧敬尼传三
僧敬，本姓李，会稽人也。寓居秣陵。僧敬在孕，家人设会，请瓦官寺僧超、西寺昙芝尼，使二人指腹呼胎中儿为弟子，母代儿唤二人为师。约不问男女，必令出家。将产之日，母梦神人语之曰：“可建八关。”即命经营，僧像未集，敬便生焉。闻空中语曰：“可与建安寺白尼作弟子。”母即从之。及年五、六岁，闻人经呗，辄能诵忆。读经数百卷，妙解日深，菜蔬刻己，清风渐著。逮元嘉中，鲁郡孔默出镇广州，携与同行。遇见外国铁萨罗尼等来向宋都，并风节交异，更从受戒，深悟无常。乃欲乘船泛海，寻求圣迹。道俗禁闭，留滞岭南三十余载。风流所渐，犷俗移心，舍园宅施之者，十有三家。共为立寺于潮亭，名曰“众造”。宋明帝闻之，远遣征迎。番禺道俗大相悲恋，还都，敕住崇圣寺。道俗向慕服其进止，丹阳乐遵为敬舍宅立寺，后迁居之。齐文惠帝、竟陵文宣王，并钦风德，嚫施无阙。年八十四，永明四年二月三日卒，葬于钟山之阳。弟子造碑，中书侍郎吴兴沈约制其文焉。
○盐官齐明寺僧猛尼传四
僧猛，本姓岑，南阳人也。迁居盐官县，至猛五世矣。曾祖率，晋正员郎余抗令，世事黄老，加信敬邪神。猛幼而慨然，有拔俗之志。年十二，父亡，号哭吐血，绝而复苏。三年告终，示不灭性，辞母出家。行已清洁，奉师恭肃，蔬粝之食，止存支命。行道礼忏，未尝疲怠，说悔先罪，精恳流泪，能行人所不能行。益州刺史吴郡张岱闻风贵敬，请为门师。宋元徽元年，净度尼入吴，携出京城，仍住建福寺。历观众经，以日系夜，随逐讲说，心无厌倦。多闻强记，经耳必忆，由是经律皆悉研明，澄情宴坐，泊然不测。齐建元四年，母病，乃舍东宅为寺。名曰“齐明”。缔构殿宇，列植竹树，内外清靖，状若仙居。饥者撤膳以施之，寒者解衣而与之。尝有猎者近于寺南，飞禽走兽，竞来投猛。而鹰犬驰逐，相去咫尺，猛以身手遮遏，虽体被啄啮，而投者获免。同止数十人，三十余载，未尝见其愠怒之色。年七十二，永明七年卒。时又有僧瑗尼，猛之从弟女也。亦以孝闻，业行高邈，慧悟凝深也。
○华严寺妙智尼传五
妙智，本姓曹，河内人也。禀性柔明，陶心大化，执持禁范，如护明珠；心勤忍辱，与物无忤，虽有毁恼，必以和颜；下帷穷年，终日无闷，精达法相，物共宗之。禅堂初建，齐武皇帝敕请妙智讲《胜鬘》《净名》开题。及讲，帝数亲临，诏问无方，智连环剖析，初无遗滞。帝屡称善。四众雅服。齐竟陵文宣王疆界钟山，集葬名德。年六十四，建武二年，卒，葬于定林寺。南齐侍中琅琊王伦妻江氏为著石赞文序，立于墓左耳。
○建福寺智胜尼传六
智胜，本姓徐，长安人也。寓居会稽，于其三世。六岁而随王母出都，游瓦官寺，见招提整峻，宝饰严华，潸然泣涕。仍祈剪落。王母问之，具述此意，谓其幼稚，而未许之也。宋季多难，四民失业，时事纷纭，奄冉积载。年将二十，方得出家，住建福寺。独行无伦，绝尘难范，听受《大涅槃经》，一闻能持。后研律藏，功不再受。总持之誉，佥然改目。自制数十卷《义疏》，辞约而旨远，义隐而理妙，逢涅不缁，遇磨不磷。大明中，有一男子，诡期抱梁，欲规不逊。胜克意渊深，雅操壁立，正色告众。众录付官。守戒清净，如护明珠。时庄严寺昙斌法师弟子僧宗、玄趣，共直佛殿，慢藏致盗。乃失菩萨璎珞、及七宝澡罐。斌衣钵之外，室如悬罄。无以为备，忧慨辍讲，闭房三日。胜宣告四部，旬日备办，德感化行，皆类此也。齐文惠帝闻风，雅相接召，每延入宫讲说众经。司徒竟陵文宣王倍崇敬焉。胜志贞南金，心皎北雪。裁箴尼众，实允物望。令旨仍使为寺主，阖众爱敬，如奉严尊。从定林寺僧远法师受菩萨戒，座侧常置香炉。胜乃捻香，远止之曰：“不取火，已信宿矣。”所置之香，遂氛氲流烟，咸叹其肃恭，表应若斯也。永明中，作圣僧斋，摄心祈想。忽闻空中弹指，合掌侧听。胜居寺三十年，未尝赴斋，会游践贵贱。胜每重闲静处，系念思惟，故流芳不远。文惠帝特加供俸，日月充盈，缔构房宇，阖寺崇华。胜舍衣钵，为宋齐七帝，造摄山寺石像。永明十年，寝疾。忽见金车玉宇，悉来迎接。到四月五日，告诸弟子曰：“吾今逝矣。”弟子皆泣。乃披衣出胸，胸有草书“佛”字。字体鲜白，色相明润。八日正中而卒也。年六十六，葬于钟山。文帝给其汤药，凶事所须，并宜官备也。
○禅基寺僧盖尼传七
僧盖本姓田，赵国均仁人也。父宏梁，天水太守。盖幼出家，为僧志尼弟子，住彭城华林寺。忘利养，惔毁誉。元徽元年，索虏侵州，与同学法进，南游京室，住妙相尼寺。博听经律，深究旨归，专修禅定，惟日不足。寒暑不变衣裳，四时无新饮食。但资一菜，中饭而已。受业于隐、审二禅师，禅师皆叹其易悟。齐永明中，移止禅基寺，欲广弘观道。道俗谘访，更成纷动。乃别立禅房，于寺之左，宴默其中，出则善诱，谆谆不倦。齐竟陵文宣王萧子良，四时资给，虽已耆艾，而志向不衰。终日清虚，通夜不寐，年六十四，永明十一年卒也。时寺又有法延者，本姓许，高阳人也。精进有行业，亦以禅定显闻也。
○东青园寺法全尼传八
法全本姓戴，丹阳人也。端庄好静，雅勤定慧。初随宗瑗，博综众经，后师审隐，遍游禅观。昼则披文远思，夕则历观妙境；大乘奥典，皆能宣讲；三昧秘门，并为师匠。食但蔬菜，衣止蔽形。训诱未闻，奖成后学，听者修行，功益甚众。寺既广大，阅理为难，泰始三年，众议欲分为二寺。时宝婴尼求于东面起立禅房，更构灵塔，于是始分为东青园寺。升明二年，婴卒，众既新分，人望未缉，乃以全为寺主。于是大小爱悦，情无纤介。年八十三，隆昌元年卒。时寺复有净练、僧律、慧形，并以学显名也。
○普贤寺净晖尼传九
净晖，本姓杨，建康人也。志道专诚，乐法翘恳。具戒之初，从济瑗禀学，精思研求，究大乘之奥，十腊之后，便为宗匠。齐文惠帝、竟陵文宣王莫不服膺。永明八年，竟陵王请于第讲《维摩经》，后为寺主。二十余年，长幼崇奉，如事父母。从为弟子者，四百余人。年七十二，永明十年卒也。时寺又有僧要、光净，并学行有闻也。
○法音寺昙简尼传十
昙简，本姓张，清河人也。为法净尼弟子住寺。游学淮海，弘宣正法，先人后己，志在广济。以齐建元四年，立法音精舍，禅思静默，通达三昧。德声遐布，功化自远，道俗敬仰，盛修供施。时有慧明法师，深爱寂静，本住道林寺，永明时为文惠帝、竟陵文宣王之所修饰。僧多义学，累讲经论，去来喧动，明欲去之。简以寺为施，因移白山，更立草庵，以蔽风雨。应时行乞，取给所资，常聚樵木，云营功德。以建武元年二月十八日夜，登此积薪，引火自焚，舍生死身，供养三宝。近村见火，竞来赴救，及至，简已迁灭。道俗哀恸，声振山谷，即聚所余为立坟刹也。
○法音寺净珪尼传十一
净珪，本姓周，晋陵人也。寓居建康县，三世矣。珪幼而聪颖，一闻多悟，性不狎俗，早愿出家。父母怜之，不违其志，为法净尼弟子，住法音寺。德行纯邃，经律博通。三业禅秘，无不善达，神量渊远，物莫能窥；遗身忘味，常自枯槁。其精进总持，为世法则，传授训诱，多能导利，当世归心。与昙简尼同憩法音寺，后移白山，栖托树下，功化转弘。以建武元年二月十八日，与昙简同夜烧身，道俗哀赴，莫不哽咽。收其舍利，树封坟刹焉。
○集善寺慧绪尼传十二
慧绪本姓闾丘，高平人也。为人高率疏远，见之如丈夫，不似妇人。发言吐论，甚自方直，略无所回避。七岁便蔬食持斋，志节勇猛。十八出家，住荆州三层寺，戒业具足，道俗所美。时江陵有隐尼，西土德望，见绪而异之。遂忘年契，意相携行道。尝同居一夏，共习般舟，心形勤苦，昼夜不息。沈攸之为刺史，普沙简僧尼，绪乃避难下都。及沈破败，后复还西。齐太尉大司马豫章王萧嶷，以宋升明末出镇荆陕，知其有道，行迎请入内，备尽四事。时有玄畅禅师，从蜀下荆，绪就受禅法，究极精妙。畅每称其宿习不浅。绪既善解禅行，兼菜蔬励节，豫章王妃及内眷属，敬信甚深，从受禅法，每有赡施，受已随散，不尝储畜。意志高远，都不以生业关怀。萧王要共还都，为起精舍，在第东田之东，名曰福田寺。常入第行道。永明九年，自称忽忽苦病，亦无正恶，唯不复肯食。颜貌憔悴，苦求还寺。还寺即平愈，旬日中辄复请入，入转如前，咸不知所以。俄而王薨，祸故相续。武皇帝以东田郊迥，更起集善寺，悉移诸尼还集善。而以福田寺别安外国道人阿梨。第中还复供养，善读诵咒。绪自移集善寺以后，足不复入第者数年，时内外既敬重此尼，每劝其暂至后第内。竺夫人欲建禅斋，遣信先谘请。尼云：“甚善，贫道年恶，此段实愿一入第，与诸夫娘别。”既入斋，斋竟自索纸笔作诗曰：“世人或不知，呼我作老周；忽请作七日，禅斋不得休（后复有十字道别，今忘之）。”作诗竟，言笑接人，了不异常日高傲也。因具叙离云：“此段出寺，方为永别，年老无复能入第理。”时体中甚康健，出寺月余，便云病。乃无有异于恒，少日而卒也。是永元元年十一月二十日卒，时年六十九。周舍为立序赞。又有德盛尼，德合志同，为法眷属，行道习观，亲承音旨也。
○钱塘齐明寺超明尼传十三
超明，本姓范，钱塘人。父先少为国子生，世奉大法。明幼聪颖，雅有志尚，读五经，善文义，方正有礼，内外敬之。年二十一，夫亡，寡居乡邻，求娉，誓而弗许。因遂出家，住崇隐寺。神理明彻，道识清悟。闻吴县北张寺有昙整法师，道行精苦，从受具足。后往涂山听慧基法师讲说众经，便究义旨；一经于耳，退无不记。三吴士庶，内外崇敬。寻还钱塘，移憩齐明寺。年六十余，建武五年而卒也。时又有法藏尼，亦以学行驰名也。
○法音寺昙勇尼传十四
昙勇者，昙简尼之姊也。为性刚直，不随物以倾动，常以禅律为务，不以衣食经怀。憩法音精舍，深悟无常，高崇我乐。以建武元年，随简同移白山。永元三年二月十五日夜，积薪自烧，以身供养。当时闻见，咸发道心，共聚遗烬，以立坟刹云。
○剡齐兴寺德乐尼传十五
德乐，本姓孙，毗陵人也。高祖毓，晋豫州刺史。乐生而口有二牙，及长，常于暗室，不假灯烛，了了能见。愿乐离俗，父母爱惜，而不敢遮。至年八岁许，其姊妹同时入道，为晋陵光尼弟子。具足以后，并游学京师，住南永安寺。笃志精勤，以昼继夜，穷研经律，言谈典雅。宋文帝善之。元嘉七年，外国沙门求那跋摩，宋大将军立王园寺（在枳园寺路北也），请移住焉。到十一年，有师子国比丘尼十余人至，重从僧伽跋摩受具足戒。至二十一年，同寺尼法净、昙览染孔熙先谋，人身穷法，毁坏寺舍，诸尼离散。德乐移憩东青园寺。乐谘请深禅，穷究妙境。及文帝崩，东游会稽，止于剡之白山照明精舍。学众云集，从容教授，道盛东南矣。齐永明五年，陈留阮俭，笃信士也，舍所居宅，立齐兴精舍。乐纲纪，大小悦服，远近钦风，皆愿依止，徒众二百余人。不聚赡施，岁建大讲，僧尼不限，平等资供。年八十一，永元三年卒。剡又有僧茂尼，本姓王，彭城人也。节食单蔬，勤苦为业，用其嚫遗，起竹园精舍焉。

[book_title]卷四 梁
○禅林寺净秀尼传一
净秀，本姓梁，安定乌氏人也。祖畴，征虏司马；父粲之，龙川县都乡侯。净秀幼而聪睿，好行慈仁，七岁自然持斋。家中请僧转《涅槃经》，闻断鱼肉，即便蔬食。不敢令二亲知，若得鲑鳝，密自弃之。从外国沙门普练谘受五戒，精勤奉持，不曾违犯；礼拜读诵，昼夜不休。年十二，便求出家，父母禁之。及手能书，常自写经。所有资财，唯充功德，不营俗好；不衣锦绣，不著粉黛。如此推迁，至十九，方得听许，为青园寺首尼弟子。事师竭诚，犹惧弗及，三业勤修，夙夜匪懈。僧使众役，每居其首，跋涉勤劬，触事关涉；善神敬护，常在左右。时有马先生，世呼神人也。见秀记言：“此尼当生兜率。”尝三人同于佛殿内坐，忽闻空中声，状如牛吼。二人惊怖，唯秀淡然。还房取烛，始登阶，复闻空中语曰：“诸尼避路，秀禅师归。”他日又与数人于禅房中坐，一尼鼾眠睡中，见有一人头柱殿，语曰：“勿惊秀尼。”后时与诸尼同坐，一尼暂起，还见一人，抵掌止之曰：“莫挠秀尼。”秀尼进止俯仰，必遵律范，欲请曜法师讲《十诵律》，但有钱一千，忧事不办。夜梦见鸦、鹊、
瞿鸟、鹆、子，各乘轩车，大小称形，同声唱言：“我当助秀尼讲。”及至经营，有七十檀越争设妙供。后又请法颖律师重讲《十诵》，开题之日，澡罐中水自然香馥。其日就坐，更无余伴，起惧犯独，以谘律师。律师答言：“不犯。”秀观诸尼，未尽如法。乃叹曰：“洪徽未远，灵绪稍隤，自非正己，焉能导物。”即行摩那埵以自悔首。合众见之，悉共相率，退思补过，惭愧忏谢。宋元嘉七年，外国沙门求那跋摩至都，律范清高，秀更从受戒。而青园徒众，悟解不同，思立别住。外严法禁，内安禅默，庶微称己心。宋南昌公主及黄修仪，以大明七年八月，共施宜知地以立精舍。秀麻衣藿食，躬执泥瓦，夙夜尽勤，制龛造像，无所不备。同住十余人，皆以禅定为业。泰始三年，明帝敕以寺从其所集，宜名“禅林”。秀手写众经，别立经台，置在于堂内。娑伽罗龙王二兄弟，现迹弥日，示其拥护。知识往来，无不见者。每奉请圣僧，果食之上，必有异迹。又尝七日供养礼忏，讫，摄心澍想，即见二胡僧，举手共语。一称弥呿罗，一称毗佉罗；所著袈裟，色如熟桑椹。秀即以泥染衣色，令如所见。他日又请阿耨达池五百罗汉，复请罽宾国五百罗汉。又请京邑大德二旬大会。第二日，又见一胡僧，合众疑之。因即借问，云从罽宾来，至已一年。使守门者密加觇视，多人共见，从宋林门出，始行十余步，奄忽不见。又曾浴圣僧，内外寂静，唯有桸杓之声。其诸瑞异，皆类此也。齐文惠帝、竟陵文宣王，厚相礼待，供施无废。年耆力弱，不复能行。梁天监三年，敕见，听乘舆至内殿。五年，六月十七日，苦心闷，不复饮食。彭城寺慧令法师，六月十九日梦见一柱殿，严丽非常，谓是兜率天宫，见净秀在其中。令即嘱之，得生好处，勿忘将接。秀曰：“法师兄是大丈夫，弘通经教，自应居胜地。”令闻秀病，往看之，述梦中事。至七月十三日，小间，自梦见幡盖乐器，在佛殿西。二十二日，请相识僧会别。二十七日，告诸弟子：“我升兜率天。”言绝而卒。年八十九。
○禅林寺僧念尼传二
僧念本姓羊，泰山南城人也。父弥，州从事吏。念即招提寺昙睿法师之姑也。珪璋早秀，才鉴明达，立德幼年，十岁出家。为法护尼弟子，从师住太后寺。贞节苦心，禅思精密，博涉多通，文义兼美；蔬食礼忏，老而弥笃。诵《法华经》，日夜七遍。宋文、孝武二帝，常加资给。齐永明中，移住禅林寺。禅范大隆，诸学者众。司徒竟陵王四时供养。年九十，梁天监三年卒。葬秣陵县中兴里内。
○成都长乐寺昙晖尼传三
昙晖，本姓青阳，名白玉，成都人也。幼乐修道，父母不许。元嘉九年，有外国禅师姜良耶舍。入蜀，大弘禅观。晖年十一，启母求请禅师，欲谘禅法，母从之。耶舍一见，叹此人有分，令其修习。嘱法育尼使相左右，母已许嫁于晖之姑子。出门有曰：不展余计。育尼密迎还寺，晖深立誓愿：“若我道心不遂，遂致逼迫者，当以火自焚耳。”刺史甄法崇闻之，遣使迎晖，集诸纲佐，及有望之民，请诸僧尼穷相难尽。法崇问曰：“汝审能出家不？”答曰：“微愿久发，特乞救济。”法崇曰：“善”。遣使语姑，姑即奉教。从法育尼出家，年始十三矣。从育学修观行，裁得禀受，即于座末，便得入定。见东方有二光明，其一如日而白，其一如月而青。即于定中立念云：“白者必是菩萨道，青者声闻法；若审然者，当令青者销而白光炽。”即应此念，青光遂灭，白光炽满。及至起定，为育尼说，育尼善观道，闻而欢喜赞善。时同坐四十余人，莫不见叹其希有也。后婿心疑以为奸诈，相率抄取，将归其家。昙晖时年十六矣，以婢使营卫，不受侵逼。婿无如之何，复以诉州。刺史赏异。问姜良耶舍，答曰：“此人根利，慎勿违之。若婿家须相分解，费用不足者，贫道有一苍头，即为随喜。”于是解释。后于禅中自解佛性，常住大乘等义，并非师受。时诸名师极力问难，无能屈者。于是声驰远近，莫不归服。宋元嘉十九年，临川王临南充，延之至镇。时年二十一，骠骑牧陕复携住南楚，男女道俗，北面拥帚者，千二百人。岁月稍淹，思母转至，固请还乡。德行既高，门徒日众，于市桥西北，自营塔庙。殿堂厢廊，倏忽而成。复营三寺，皆悉神速，莫不叹服。称有神力焉。年八十三，天监三年而卒。初，张峻随父母在益州，尝忽然直往，不令预知。同行宾客三十许，人坐始定，便下果粽，并悉时珍。刺史刘悛后尝率往，亦复如之。梁宣武王尝送物使晖设百人会，本言不出，临中自往。及至，乃有三百僧，并王佐吏，近四百人。将欲行道，遣婢来倩人下食，王即遣入。唯见二弟子及二婢奠食，都无杂手力。王弥复叹之其不可量也。或有问晖者，见师生徒不过中家之产，而造作云为，有若神化，何以至此耶？答云：“贫道常自无居贮，若须费用，役五三金而已。随复有之，不知所以而然。”故谈者以为有无尽藏焉。时又有花光尼，本姓鲜于，深禅妙观，洞其幽微，遍览《三藏》，傍兼百氏。尤能属文，述晖赞颂，词旨有则，不乖《风》《雅》焉。
○伪高昌都郎中寺冯尼传四
冯尼者，本姓冯，高昌人也。时人敬重，因以姓为号。年三十，出家，住高昌都郎中寺。菜蔬一食，戒行精苦。烧六指供养，皆悉至掌。诵《大般涅槃经》，三日一遍。时有法惠法师，精进迈群，为高昌一国尼依止师。冯后忽谓法惠言：“阿阇梨未好，冯是阇梨善知识，阇梨可往龟兹国金花寺帐下直月间，当得胜法。”法惠闻而从之，往至彼寺，见直月。直月欢喜，以蒲萄酒一升，与之令饮。法惠惊愕：“我来觅胜法，翻然饮我，非法之物不肯饮。”直月推背，急令出去。法惠退思：我既远来，未达此意，恐不宜违，即顿饮之。醉吐迷闷，无所复识。直月便自他行，法惠酒醒，自知犯戒，追大惭愧，自捶其身，悔责所行，欲自害命。因此思惟，得第三果。直月还问曰：“已得耶？”答曰：“然。”因还高昌，未至二百里，初无音信。冯呼尼众，远出迎候。先知之迹，皆类此也。高昌诸尼，莫不师奉。年九十六，梁天监三年卒。
○梁闲居寺慧胜尼传五
慧胜，本姓唐，彭城人也。父僧智，寓居建康。胜幼愿出家，以方正自立，希于语言，言必能行，身无轻躁；旬日不出户牖，见之者莫不敬异。以宋元嘉二十一年出家，时年十八。为净秀尼弟子，住禅林寺，具戒以后，讲《法华经》。随集善寺绪尼学五门禅。后从草堂寺思隐、灵根寺法颖，备修观行，奇相妙证，独得怀抱。人见而问之，皆答云：“罪无轻重，一时发露。”忏悔恳恻，以昼系夜，贵贱崇敬，供施不断。年八十一，梁天监四年卒。葬于白板山也。
○东青园寺净贤尼传六
净贤，本姓弘，永世人也。住青园东寺，有干局才能，而好修禅定。博穷经律，言必典正，虽不讲说，精究旨要。宋文皇帝善之。湘东王或龆龀之年，眠好惊魇，敕从净贤尼受三自归，悸寐即愈。帝益相善，厚崇供施，内外亲赏。及明帝即位，礼待益隆，资给弥重，建斋设讲，相继不绝。当时名士，莫不宗敬。后总寺任十有余载，年七十五，梁天监四年而卒。复有惠高、宝颙，皆知名。慧高坐禅诵经，勤营众务；宝颙讲《法华经》，明于观行。
○竹园寺净渊尼传七
净渊，本姓时，巨鹿人也。幼有成人之智，五六岁时，尝聚沙为塔，刻木作像。烧香拜敬，弥日不足。每闻人言，辄难，尽取其理究。二十出家，恋慕膝下，不食不寝，饮水持斋，谏晓不从，终竟七日。自尔之后，蔬食长斋，戒忍精苦，不由课励。师友嗟敬，远近称誉。齐文帝大相钦礼，四事供养，信驿重沓。年七十一，梁天监五年卒也。
○竹园寺净行尼传八
净行，即净渊尼第五妹也。幼而神理清秀，远识遒赡。爽烈有志分，风调举止，每辄不群。少经与太秣令郭洽妻臧氏相识，洽欲害其妻，言泄于路。行请兄谏洽，洽不从之。行密语臧氏，臧氏不信，行执手恸泣，于是而返。后一二日，洽果害之。及年十七，从法施尼出家，住竹园寺。学《成实》《毗昙》《涅槃》《华严》，每见事端，已达旨趣。探究渊赜，博辩无穷。齐竟陵文宣王萧子良厚加资给，僧宗、宝亮二法师雅相赏异。及请讲说，听众数百人。官第尼寺，法事连续，当时先达，无能屈者。竟陵王后区品学众，欲撰僧录，莫可与行为辈。后有尼聪朗特达，博辩若神，行特亲狎之。众亦以为后来之秀，可与行为俦也。行晚节好禅观，菜食精苦。皇帝闻之，雅相叹赏。年六十六，梁天监八年而卒，葬于钟山也。
○南晋陵寺释令玉尼传九
令玉，本姓蔡，建康人也。父朗，少出家，住何后寺禅房。为净曜尼弟子。净曜律行纯白，思业过人。玉少事师长，恭勤匪懈，始受十戒，威仪可观。及受具足，禁行清白，有若冰霜。博寻《五部》，妙究幽宗，雅能传述。宋邵陵王大相钦敬，请为南晋陵寺主。固让不当，王不能屈。以启元徽，元徽再敕，事不获免。在任积年，不矜而庄，不厉而威。年七十六，梁天监八年卒。寺复有令惠、戒忍、慧力，并显名。令惠诵《妙法莲华》《维摩》《胜鬘》等经，勤身蔬饭，卓然众表。戒忍聪朗好学，经目不忘。惠力雅识虚通，无所矫竞。
○闲居寺僧述尼传十
僧述，本姓怀，彭城人也。父僧珍侨居建康。述幼而志道，八岁蔬食，及年十九，以宋元嘉二十四年，从禅林寺净秀尼出家。节行清苦，法检不亏，游心经律，靡不遍览。后偏功《十诵》，文义优洽。复从隐、审二法师，谘受秘观，遍三昧门。移住禅林寺，为禅学所宗。去来投集，更成嚣动，述因有隐居之志。宋临川王母张贵嫔闻之，舍所居宅，欲为立寺。时制不许辄造。到元徽二年，九月一日，汝南王母吴充华启，敕即就缔构。堂殿房宇，五十余间，率其同志二十人，以禅寂为乐，名曰“闲居”。述动静守贞，不斅浮饰。宋齐之季，世道纷喧，且禅且寂，风尘不扰。齐文帝、竟陵文宣王大相礼遇，修饰一寺，事事光奇。四时供养，未曾休息。及大梁开泰，天下有道，白黑敬仰，四远云萃。而述不蓄私财，随得随散，或账济四众，或放生，乞施造金像五躯，并皆壮丽。写经及律一千余卷，缥帙带轴，宝饰新严。年八十四，梁天监十四年而卒。葬于钟山之阳也。
○西青园寺妙祎尼传十一
妙祎，本姓刘，建康人也。龆绮之年，而神机秀发。幼出家，住西青园寺。戒行无点，神情超悟，敦信布惠，莫不怀之。雅好谈说，尤善言笑，讲《大涅槃经》《法华》《十地》，并三十余遍，十诵《毗尼》，每经敷说，随方导物，利益弘多。年七十，梁天监十二年卒也。
○乐安寺释惠晖尼传十二
惠晖，本姓骆，青州人也。六岁乐道，父母不听。至年十一，断荤辛滋味，清虚淡朗，姿貌详雅。读《大涅槃经》，诵《法华经》，及年十七，随父出都，精进勇猛，行人所不能行。父母爱焉，听遂其志。十八出家，住乐安寺。从斌、济、柔、次四法师，听《成实论》及《涅槃》诸经。于十余年中，郁为义林。京邑诸尼，无不谘受。于是法筵频建，四远云集，讲说不休，禅诵无辍。标心正念，日夕忘寝，王公贵贱，无不敬重。十方嚫遗，四时殷竞，所获之财，追造经像，随宜远施。时有不泄者，改缉乐安寺，莫不新整。年七十三，梁天监十三年而卒。葬于石头岗。时复有惠音以礼诵为业也。
○顶山寺释道贵尼传十三
道贵本姓寿，长安人也。幼清夷冲素，善研机理，志干勤整。精苦过人，誓弘大化，荤鲜不食，济物为怀，弊衣自足。诵《胜鬘》《无量寿经》，不舍昼夜，父母爱念，使其为道，十七出家。博览经律，究委文理，不羡名闻，唯以习道为业。观境入定，行坐不休，悔过发愿，言辞哀恳，听者震肃。齐竟陵文宣王萧子良善相推敬，为造顶山寺，以聚禅众。请贵为知事，固执不从，请为禅范，然后许之。于是结挂林下，栖寄毕世。纵复屯云晦景，委雪埋山，端然寂坐，曾无间焉。得人信施，广兴福业，不以纤毫自润己身。年八十六，梁天监十五年而卒。葬于钟山之阳也。
○山阴招明寺释法宣尼传十四
法宣本姓王，剡人也。父道寄世奉正法。宣幼而有离俗之志，年始七岁，而蔬食苦节；及至十八，诵《法华经》，首尾通利，解其指归。坐卧辄见，帐盖覆之，骤有媒娉，誓而弗许。至年二十四，父母携就剡齐明寺德乐尼，改服从禁。即于是日，帐盖自消，博览经书，深入理味。成戒以后，乡邑时人，望昭义道，莫不服其精致。逮宋氏之季，有僧柔法师。周游东夏，讲宣经论。自嶀嵊而之禹穴，或登灵隐，或往姑苏。僧柔数论之趣，慧基经书之要，咸畅其精微，究其渊奥。及齐永明中，又从惠熙法师谘受《十诵》，所餐日优，所见月赜。于是移住山阴招明寺。经律递讲，声高于越，不立私财，以嚫施之物，修饰寺宇，造构精华，状若神工。写经铸像，靡不必备。吴郡张援、颖川庾咏、汝南周颙，皆时之名秀，莫不躬往礼敬。齐巴陵王萧昭胄出守会稽，厚加供待。梁衡阳王元简到郡请为母师。春秋八十有三，梁天监十五年而卒。

        </div>
      </div>
    </div>
  </div>
</div>
<!--update:2025-08-30 09:30:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>