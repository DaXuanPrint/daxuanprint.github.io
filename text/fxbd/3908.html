<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="释摩诃衍论赞玄疏引文,释摩诃衍论赞玄疏目次,释摩诃衍论赞玄疏卷第一并序,释摩诃衍论赞玄疏卷第二,释摩诃衍论赞玄疏卷第三,释摩诃衍论赞玄疏卷第四,释摩诃衍论赞玄疏卷第五,释摩诃衍论赞玄疏全文在线阅读,释摩诃衍论赞玄疏全文在线下载,大玄古籍书库">
<meta name="description" content="释摩诃衍论赞玄疏，五，辽法悟撰并序，耶律孝杰序。_释摩诃衍论赞玄疏_全文在线阅读_释摩诃衍论赞玄疏_全文在线下载_大玄古籍书库">
<title>释摩诃衍论赞玄疏_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">释摩诃衍论赞玄疏</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]132539</span> <br/>
          说明： <span class="inputVal" id="bkdec">释摩诃衍论赞玄疏，五，辽法悟撰并序，耶律孝杰序。</span> <br/>
          封面： <span class="inputVal" id="bkimg">Z_3908.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]释摩诃衍论赞玄疏
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]132539
[book_dec]释摩诃衍论赞玄疏，五，辽法悟撰并序，耶律孝杰序。
[book_img]Z_3908.jpg


[book_title]释摩诃衍论赞玄疏引文
贞亮翼赞同德致理功臣、开府仪同三司。
守太保兼中书令监修国史知枢密院事
上柱国、燕国公，食邑七千五百户，实封[冰-水+杗]。
佰伍拾户臣耶律孝杰奉来撰
臣闻觉皇之立教也，权舆六度，弘正道以流徽；轨辙三乘，应群生而示化。经言无际，弥天地之表不可穷；法意甚深，极江海之量不能测。爰自结集之后，洎于传布已还，绵历岁时，孰能恢阐？粤有菩萨，名曰马鸣，以十身证果之身，处八地示因之地，张皇正教，破逐邪宗，制起信之论文，契如来之言教。次有龙树大士，仰追师德，嗣作主盟，据五分之精微，裁十轴之奥妙，号曰释摩诃衍论。斯乃佛生等有，门法对开，含总别之深诠，具能所之玄旨。自震旦流通而后，洎摩多传译已还，圣喆未逢，清徽曷启？
我天佑皇帝，位联八叶。
德冠百主。
睿智日新。
鸿慈天赋，儒书备览。
优通治要之精，释典咸穷。
雅尚性宗之妙，尝谓曰：释摩诃衍论者，包一乘之妙趣，括百部之玄关。安得宗师，继为义疏。守司空诠圆进法大师，学逾观肇，辩夺生融。屡陪内殿之谈，深副中宸之旨。会因众请，获达
聪闻，旋特降于
俞音，俾广求于隐义。由是精涤慧器，密淬词锋，研精甫仅于十旬，析理遂成于五卷。适当进奏，果见褒称，乃赐号曰赞玄疏。
皇上听政之余，
省方之际，历刊详而
在手，咸印证以
经心于此，论中先立。
御解四道皆
识透前古，信结后人。众耳所未闻，凡情所不造。天才独秀，物议同归。如大雾之指南，若群星而拱北。义摄于五十一藏，究之无穷；理分于三十三端，牢不可破。诏从模镂，言使传通。目龟镜以长存，同日星而永照。臣恭承
温綍，俾赞宝编。灿灿义天，管窥而莫际；汪汪学海，蠡酌以徒烦。退让靡遑，聊述梗概云尔。

[book_title]释摩诃衍论赞玄疏目次
卷第一序十门分别
卷第二释总体已下
卷第三释心生灭门已下
卷第四释眷属无明住地门已下
卷第五释用大已下至终
释摩诃衍论赞玄疏目次(终)

[book_title]释摩诃衍论赞玄疏卷第一并序
中京报恩传教寺崇禄大夫守司空诠圆通
法大师赐紫臣沙门法悟奉来撰
夫圆常果海，湛寂灵源，离教说以难思，超因缘而最胜。四法界讵能含摄？三世间奚足该收？秀门法两重，迥绝能所，像希夷而独立，莫得诠缘，不可智知，非其数数者，其唯不二摩诃衍欤？冲虚本一，炳焕随宜，为无为始异从生，世出世毕同归趣。号如意珠藏，侔应用以无穷；名广大神王，况威灵而不测者，则十六所入法之谓焉。真俗有辨，顿渐无参，自地对待以区分，体相寂绝而清净。位殊因果，智惑假立于断修；性出名言，障道不存于遣立者，即十六能入门之谓矣。故我世尊顺本所乘，如义而说。自鹤林倏变，且失指提；龙藏甚深，罔穷幽秘。马鸣菩萨慨兹玄理，匿在筌蹄，蠢厥含灵，懵于修证。由是迹满二僧祇劫，寄逮无功；文凭百洛叉经，具彰总法。摩诃衍论自此兴焉。字才啻于万言，旨备包于众典，权舆果道，隐括因门。然法教渊含，奈根宜浅局，故于了义，未达幽宗。其犹管眼窥天，粗观寥廓；毛头滴海，安测深弘？龙树大士膺记别以挺生，导物情而示现，以为摄义之论，正投乐略之根。乃依百本之金言，广释一轴之宝册，师资继作，本末流芳。而自译出后秦，时经累业，其间阐布，未之前闻。噫！历世久湮，必将有待，会逢外护，果视中兴。我天佑皇帝传刹利之华宗，嗣轮王之宝系，每余庶政，止味玄风。升御座以谈微，光流异瑞；穷圆宗而制赞，神告休徴。然备究于群经，而尤精于此论，法悟
叠承
中诏，侍讲内庭。凡粗见于义门，幸仰符于
睿意。因兹诸释，特沥恳词，欲别制于疏文，期载扬于论旨。暨达
圣听，爰降
前音。且挥麈传灯，无足称者；而操觚染翰，何敢当哉！勉副
宸衷，聊述鄙云尔。
稽首性德圆圆海，能所净觉及法藏。
本释大士诸贤圣，愿乞冥资赞玄妙。
将释此论，十门分别：一发起因缘，二指陈门法，三控释宏纲，四开修秘键，五劝持诫谤，六依义判教，七决择论体，八显示宗趣，九兴传时代，十剖析文义。
初发起因缘。
有通有别。通谓一切诸经酬因应请等，一切诸论显理度生等，一代教兴，皆由是矣。别谓今此一论，总举八因，起后四分，化三聚根，入五位道，除疑惑等障，破人我等执，通达二门，契合一心故。
二、指陈门法
皇上解立义分云：法门名数，总三十三。其不二大乘，深妙独尊，离言果海，绝根宜故。故下论云：性德圆满海是焉。余三十二，若门若法，俱属因分。又下论云：修行种因海是焉。其十六所入两重根本，俱属第一义谛，皆是总体。其十六能入两重枝末，不出真俗二谛，皆是别义。故释论云：此一总言，于两处中，是总体故，所谓望上及下临故。又云：终其本末，不相杂乱，其总别门，初后不无。准此所说，非于前门开为后法，论文显矣。若于前门开为后法，本末总别，及三谛义，有杂乱失，诚谓
天才索隐，圣智探玄，妙穷本释之宗，深契总别之趣。自斯已下，重广。
御解：谓以不二摩诃衍法，离根宜故，离教说故，无因无缘，难思难议。佛圆果海，性本绝言，乃就因分，带言法界，为利众生，义分能所，根复利钝不同，法遂两重分异。且第一重所入之法，虽依果海不二大乘，然于因分，无名强名，称为根本大乘。克论所入能作之体，约唯无二第一义谛，但随能入所作门，真俗不同，说八差别。故下论指前重所入，即是根本摩诃衍中，开八种故，除不二外，自余门法，无不以此而为根本。前重所入，未分法义，心体相用，但总呼为根本大乘，故因缘分，偏目此八，名之为总，是知深胜，难可思议。尝因曩岁，寓迹云中，亲获一珠，圆而愈净，而能内出众多之色，以喻对法，且彰八色，红紫碧绿，四浅四深，八色历别，炳然齐现，而其本珠，元唯是一，随色所呼，名深红珠、浅红珠等。根本大乘，亦复如是，本唯是一，能作八门，随八能入，名八大乘。义当诸佛无尽藏经、大总持藏，以此一藏，无所不通，无所不当，圆满圆满，平等平等，一切所有诸如来藏，无不以此而为根本。如王如主，如天如地，唯此一种，为所依总相，诸如来藏，为能依别相。问：既此根本离名离相，则令众生何趣何入？答：若不开门，诚如所难，设门逗根，令依门入，造彼本法，岂不达耶？故下论云：谓以一体一心，而为其门所趣入故，名为一体一心摩诃衍。乃至以能生一切出世间善因果用大，而为其门所趣入故，名为能为一切出世间善因果用大摩诃衍。又前重能入所作八门，四门是真，四门是俗。但法中二门，先真后俗。义中六门，先俗后真。然八门名义，虽无文解，准第二论，自有问云：何故诸论建立门中，备标本数，散说门中，各阙其数？论自答云：欲增学者思惟力故。今遵指诲，粗解释云：一者一体一心门，谓依根本摩诃衍中，作起能依以理自理绝待净妙之体，以理自理绝待灵明之心，接引行者，依门趣入所依根本总摩诃衍。二者三自一心门，亦依根本摩诃衍中，作起能依以智望理相待体相用三，以智望理相待照达之心，接引众生，依门趣入所依根本总摩诃衍。三者无量无边诸法差别不增不减体大门，亦依根本摩诃衍中，作起能依相待俗谛种种之法，各各不同，及与相待所依之体，接引众生，依门趣入所依根本总摩诃衍。四者寂静无杂一味平等不增不减体大门，亦依根本摩诃衍中，作起能依绝待真谛无二之理，及与绝待所依之体，接引行者，依门趣入所依根本总摩诃衍。相、用二门，准上可思。凡所入法，即是中道第一义谛，其能入门，不出真、俗二谛之理。又后重所入所依八法，谓有一类乐略劣根，闻彼初重门法深胜，未能解者，如来巧引，复设后重门法化度，彼根闻已，遂生领解。其义云何？谓但开前根本大乘，分为四种，所谓一心及与三大。根本大乘以为所依，一心、三大以为能依，而为后重所入自体。然此四种，对望前重根本大乘，虽是能依，今望后重所作八门，即是所依，立四不同。从门受名，分成八种，谓于一心，随门开二：一者、一体摩诃衍，一体即是后重一心所作之门，此所入法，从门受名；二者、三自摩诃衍，三自即是后重一心所作之门，此亦所入，从门受名。于体、相、用，随门分二，准上可知。故下论说：后重本法，或从能入，建立其名。论言或字，盖含此理。又后重能入所作八门，亦四真、四俗。法中二门，先真后俗；义中六门，先俗后真。准前可解。谓依一心，作起能依一体门义，即为能入；契一一心，名一体门，亦名真如门。故下论云：谓以真如体，而为其门所趣入故，名言为体。复依一心，作起能依三自门义，即为能入；契多一心，名三自门，亦名生灭门。故下论云：以自相本觉心，而为其门所趣入故，名言为自。此是心中所开二门。次于体中亦开二门，依多一体所入之上，开俗谛门；依一一体所入之上，开真谛门。余相、用中，各开二门，准此可知。问：后重所入八法，与彼前重能入八门，复何异耶？答：前重八门，但是大总持如来藏根本总体之上，能依真、俗二谛别义。今此后重所入本法，全开总体，成法与义，唯是中道第一义谛。分此法、义为四别体，谓心、体、相、用，随门成八。且如此论，四种法中，二种所入，即是远转、远缚如来藏与行与相。如来藏既属总体，有何相滥，前重能入别义门耶？体、相、用三，各开四种，如余三论，必广解释。依此后重别体之上，复开能依后重八门。若就因缘分中总言，与立义分中根本八法，作正因缘，名因缘总。余二十四，虽皆名别，若以后重所入之法，望其后重能入之门，亦得名总。何所以耶？作二门故，离二边故，是所依故，第一义故。故下论云：摩诃衍者，总。此中总言，于两处中是总体故，所谓望上及下临故，斯为的准。其能入门，能依别义，则有无边；摄属二谛，则但为别门。后法前门，虽不相滥，两重能入，宁无滥耶？答：岂不能入？各随所入，总、别异故，复何惑耶？前广后略，尤显异也。如上所说，不以前门而为后法，论旨昭著，学者应知。
三、控释宏纲
谓解释分，正明后重二法二门，余略不释。言二法者，真门所入，名为一体摩诃衍法；俗门所入，名为三自摩诃衍法。此二种法，即三谛中第一义谛。言二门者，一心法上，开绝待义，为真如门，即三谛中唯真谛故；一心法上，开差别义，为生灭门，即三谛中唯俗谛故。摄末归本，唯是一心；摄本归末，唯是二门。本末历然，门法双存；本末泯绝，门法双寂。冥同离言，不二果海故。又后重所入二法，对明三异二同。言三异者，第一依异，各以前重根本大乘为所依故。譬如一父，二子咸依，一子为俗，一子为僧。虽依一父，各全非分，然其一父，望与僧俗，作彼所依，义各异故。虽具能所生殊，今取能所依异。第二门异，真俗二门，入各异故。第三境异，各缘自依，或前所依，或后能依，为境异故。言二同者，第一遍同，分量等故；第二名同，十名通故。后重能入二门，对明七异一同。言七异者，第一人异，清净解脱，真门根故；三聚众生，俗门根故。第二法异，真门唯有清净法故，俗门备有染净法故。第三依异，真门唯依一一心故，俗门唯依多一心故。第四行异，真门不起众念为行，俗门以觉治染为行。第五体异，真门体净，与本等故；俗门通染，与本别故。第六境异，真门唯缘一一心故，俗门唯缘多一心故。第七位异，真门位地，杂乱住故；俗门位地，往向住故。言一同者，即遍同故。真门体如，离过患行无三假相，圆功德品满三实德。诸法皆真，无妄可遣；诸法皆如，无位可立。复依言说开示相如，空真如中离过患行无四句相，不空真如圆功德品满四法德。言三假者，一言说假，前四言说皆不实故；二名字假，前一名字亦不实故；三心量假，前九心量皆非实故。然多一心，唯缘俗门真如等法，随门说假，不缘真门真如理故。言三德者，一毕竟平等德，以离差别前四虚妄言说本故；二无有变异德，以离外道九变十异名字本故；三不可破坏德，以离异门烦恼破障、所知坏障心品依故。言四句者，一非有相，妄执实有真非彼故；二非无相，妄执实无真非彼故；三非非有相非非无相，妄执双非真非彼故；四非亦有相非亦无相，妄执两是真非彼故。非一相等，四句准前。四句既离，百非皆绝。言四德者，谓显真心常恒不变，净法满足。一者常德，以离世相所迁动故；二者乐德，以离众苦诸逼迫故；三者我德，离不自在虚妄转故；四者净德，离诸杂染鄙秽法故。此真门中，唯有自门言说及念为随顺因。真如言说，非常住说，非无常说，无能说言，无所说法。此门唯有如如如说，此说亦名真如音声。行者既闻称如言说，即以称如耳听，因此引起称如心念，因此了达满德真如。然斯心念，非常住念，非无常念，无能念心，无所念境。此门唯有寂灭寂静念，此念亦名无往向念，若信若贤，或圣或果，随在何位，杂乱住故。又此真门，有得入果，亦任因果乱住位中，远离说念，名为得入。以真门中，俱非言说，即如义语，及俱非念，即寂静念，证真果海，皆远离故。生灭门中，兼正开出十如来藏，四句分别。一唯所入，初之三藏，大总持藏，即当前重根本大乘，远转远缚，后重真门所入大乘，与行与相，后重俗门所入大乘。二唯能入，次之六藏，第四一藏，唯是真门体相真如，从第五藏至第九藏，皆生灭门性真如理，妄染性空，本觉性德所摄妄法，目之为藏。三通所入，亦通能入，即第十藏，或多一心，或本觉心，隐没覆藏在世法故。四非所入，亦非能入，不二大乘，离言果海，非前十藏所摄法故。生灭门中，于不生灭，开四无为，真如本觉，始觉虚空，各具二体，通体皆以非有为非无为一心本法而为体故，别体如次寂静理法，自然本智，随他起智，无所有事而为体故，各具二用，通用如次出生诸法，不守自性，常随妄转，欲有令有故，别用如次平等不失，常不转变，对治自过，空性不失故。又于生灭，开五有为，根本无明，生住异灭，各具二体，通体皆以非有为非无为一心本法为其体故，别体如次大力住地，细分染法，粗分染法，为其体故，各具二用，通用无明生诸染法，生住异相，上下与力，灭相于上及自与力故。别用皆能随所至处作碍事故。若五有为熏四无为，通达作用，五染有力，四净无力，无力四净随五有力俱行俱转，背本下下十信已前，邪定聚中沦溺无休，名为下转。若四无为熏五有为，四净有力，五染无力，无力五染却与四净和合而转，向源上上十信已去，修行不息，名为上转。又生灭门，从有无为总别义开十梨耶识，四句分别：一、唯有为识，从第二无明及第五业至第七现，共四藏识，皆迁流故。智相等识，或从本摄，亦藏识收；或为末收，非藏识摄。二、唯无为识，第三、第四、第九、第十四觉梨耶，第八一种真如梨耶，共五藏识，非无常故。虚空、无为，是义是末，以义从体，皆藏识摄；依本开末，非藏识收。三、亦有为识亦无为识，即大摄主阿梨耶识。四、非有为识非无为识，即多一心三自大乘。又生灭门，本觉、始觉、真如、虚空各具二用，谓别及通。从别用说清净二觉，清净二理性离无明，不受染熏，故名清净。从通用说染净二觉，染净二理不守自性，善受染熏，故名染净。问：二觉随始断染证理，其相云何？答：清净本觉，非有非无，非患非德，名言道断，寻思路绝，唯依法尔。清净始觉，起智发定，断惑证理，说名本觉。然斯本觉具三别用：一者、熏习别用，能熏三世庄严一觉；二者、证理别用，不治二碍，常证二理；三者、为缘别用，出多应化，遍满时处，恒与众生作胜缘故。清净始觉，具二别用：一者治惑别用；二者证理别用，发大智力，发大定力，于诸障染，了本性空，通治二碍，常证二理。此则若粗若细，或本或末，五种有为，通照理无，说名为断。染净本觉，具四通用：一者治惑通用；二者证理通用，从本无明，乃至灭相，发究竟智，照妄理无，亦证二理，当染净故。此则从细至粗，自本之末，五种有为，分照理无，说名为断；三者现境通用，能出六佛，及起六境，应化利乐，时处周故；四者随惑通用，不守自性，随缘成妄。故说此觉，背圣向凡，入邪邪地，无明藏海，动转不息故。染净始觉，具四通用：一者随惑通用，邪定聚中，未遇师教，常随惑染，同共和合，恒俱转故；二者治惑通用；三者证理通用，若遇师教，十信已去，发起净用，从下灭相，至大无明，以分满智，断除妄染，转胜证彼二染净理。故说此觉，背凡向圣，至金刚地，号解脱道，名妙觉位；四者还源通用，自入果位，不分始本，四觉圆合，唯同一觉，四理无差，唯是一理，理智无二，契合心源，虽绝诸相，亦无断灭，妙妙玄玄，寂寂湛湛，即没圆极，究竟自在，不二大乘，离言果海。故约断惑，应为四句：一顿而非渐，谓清净始觉；二渐而非顿，谓染净始觉；三亦顿亦渐，谓染净本觉，约时成顿，就位名渐；四、非顿非渐，谓清净本觉，于本末惑无渐顿断。其清净本觉与染净本觉，若以同异义相料拣，就体而言，非同同故，就义而言，非异异故，亦同亦异、非同非异而已。如说二种本觉既然，二种始觉义准应尔。清净二觉同异分别，由依净本觉得有净始觉，复由净始觉得立净本觉，或就义异名非同种，或就体同名非异种，故应准理亦同亦异、非同非异而已。如说清净二觉既然，染净二觉义亦应尔。又生灭门有四相门，有随觉门。且初门中四相有四：一、粗重过患四相，即是长时四相，谓从信位乃至佛位方尽离故；二、微细过患四相，即是短时四相，因缘有法刹那具故，粗重断竟微细无故；三、无常功德四相，翻过患故立功德名，随起过患四相即起功德四相，德闇均等于兹堪喻，今始起故名为无常；四、常住功德四相，今始起德本来有故。此后二种功德四相，始从十信，终至十地，犹未了故。以因位觉，仍有后位细惑熏俱，致不能了过患四相即功德故。如十信位，觉知灭相实是过患，止后不起，名为熏离。然由未了灭相本来体性清净，实是功德，名为熏俱。又此熏俱流至十地，但了四相是所断之过患，未知四相是所觉之净德，直至佛位究竟，始觉过患四相尽处，功德四相圆了。但有过患则立功德，过患既离，功德亦亡。因有无常，则立常住；无常既遣，常住奚存？所治所知，四相不立；能治能知，诸觉安在？实无分满五十一位始觉之差。以始合本，唯同一觉，妙契心源，没同果海。后随觉门，随染始觉。十信已去，二门分别：一者满觉，即佛果位究竟始觉，对前分觉，称为满觉；将分对满前前分觉，亦名不觉。诸分满觉，至解脱道，俱无有二，合为一觉，契同本觉，无差别故。二者分觉，具足显示觉不觉故。如十信位，已离灭相，更不受彼灭相熏故，说名为觉；即此始觉，受后位惑染熏习故，仍名不觉。犹如金矿，离粗矿故，可说名金；未离细矿，亦名金矿。然离粗矿之金，与在细矿之金，金体无殊，曾何异故？如离灭相之觉，与带生等之觉，觉体无殊，亦何异故？故释论云：觉与不觉，互相即通，是一味故。斯之谓欤？十信既然，贤圣亦尔。此生灭门，修行位次，有五不同：一、十信位，二、三贤位，三、九地位，四、因满位，五、果满位。依所治四相，立能治五位。但于生相，别分粗细，致立因满、果满二位。于十信位，具四种事：一、能修之人，二、所修之因，三、自位果利，四、熏离俱相。三贤、十地，皆具此四。唯果满位，但有三事：一、能圆满人，二、对治行相，三、满究竟相。十信离灭相，三贤断异相，九地断住相。住相有四：初地断除相续相尽，始从二地乃至七地，断除智相，八地断现相，九地断转相，于第十地断生相中，俱合动相一分粗者，果满位中方断生相；俱合细分独力业相，根本无明尔时圆满，始觉没同本觉，契合一心到果海故。染净本觉有二种相，依断染用成智净相，依现境用成不思议业相。智净相中复具二力，能治二碍：一、法力满足力，断根本无明及独力业相，准理更治俱合动相一分细惑，显法身故；二、如实满足力，断俱合动相及转相、现相、分别智相并相续相，智淳净故。又不思议业相之中，能现色等六境，能现应化六佛，遍三世而不动一念，周十方而不分一身，随根利物不断绝故。清净本觉有四种用，以义同镜，亦名四镜：一、如实空镜，离虑知心名之为如，离虚妄境名之为实，空之一字远离之义，如种爱珠周布万物不现余影，唯同类珠现影分明，法合可知；二、因熏习镜，熏三世间为一觉果，如明曜珠周安万物，珠熏万物皆明净故，珠物互现法可详之，远离四过常住一心；三、法出离镜，出离三过圆满三德，譬如离珠善出浊尘唯止清水，若置臭林能出好香能碍秽香；四、缘熏习镜，谓生为缘引佛作缘，熏令修善随念现故，譬如应珠周集多珠，随多珠色现诸影故。不觉义中辨六无明：一、明无明，论取圆满般若之日即当清净；二、觉并随染本觉，治惑证理圆照通用，及随染始觉，解脱道后，满究竟觉，无有一法而不明故。五义解无，五义解明，此即唯目能知满智。二闇无明，别开十种，名殊体同，唯是根本不觉所摄，此即唯目能迷妄念。三俱是无明，通取生灭一门之内，一切诸法具二事故，于幻人中能作幻质，于德人中能作德质，其犹夜闇二眼见异，生佛观法，幻德别故。此即唯据所迷所了境界，说为根本无明，于彼镜中具有色心理智等故。四俱非无明，生灭门中，有无是非，相待本无，但凡诸法，其性本空，无可明事，致无言依，离心转故。五空无明，唯取遍计所执自性，体用俱空，道理明了，犹如兔角，体用俱无，理明了故。六具足无明，生净门中，大摄主识，具觉不觉，能摄能生诸染净故。然此六种根本无明，就义指陈，真妄互显，心境别明，克体唯是大摄主识，故无差耳。无明为因，能起三细：一者业相，能所无差，未成王所，唯由无明熏觉心动，说名为业。二者转相，唯能无所，未成王所，依动起见，说名为转。三者现相，能所具足，未成王所，依见变境，说名为现。境界为缘，牵生六粗：第一智相，细分意识俱生法执，于违顺境发憎爱心。二相续相，亦细分意分别法执，依前智相生苦乐受，强思起念不断绝故。三执取相，当粗意识俱生人执，依前不断缘念境界，心起着故。四计名字相，亦粗意识分别人执，依前妄计展转分别，假名言故。五作业相，罪行、福行及不动行，总别因行为业体故。六、受果相，欲界、色界及无色界，总别报类为果体故。通依上义，显同异相。一切净法皆觉心摄，一切染法皆不觉摄，总收染净觉与不觉，作同异相，即显造论真实本意。同相门中，凡诸染净觉与不觉，唯一真如，无余别法，犹瓦器之微尘，类诸波之湿性，即真如门。异相门中，显一真如作一切法，染净名殊，觉迷相异，分义性而各差，具功用而全别，即生灭门。复依染法，又明三对六重因缘。初二重因缘：一、不相应因缘，本觉、无明为因缘体，本觉与三识为因，与三相为缘，无明与三相为因，与三识为缘。二、相应因缘，现识、现相为因缘体，现识与事识为因，与粗相为缘，现相与粗相为因，与事识为缘。次二重因缘：一、本遍因缘，根本无明随染本觉，与彼六粗作因缘故。或望识相互作因缘，或但总相与作因缘，不分亲疏，通与力故。如所作业及所受果，何分识相与作因缘？两番解释，下皆例此。二、末遍因缘，即业转相，对彼本觉、无明为末，此业转相，望三相应，有因缘故，不举现相，前已说故。后二重因缘：一、上下因缘，无明为始，果报为终，下下鳞次，节节与力，亦不隔越作因缘故。二、下上因缘，果报为始，无明为终，上上鳞次，节节与力，亦不隔越作因缘故。复说末那有十一转或十二转？十一意者，一、根本无明，余十即是业转现三，并智相续，各说识相，故成十种。更添本觉，乃成十二。问：中间十意，相识何别，更重加数？答：眷属染法，各具二义：一神解义，始从本觉势分发起，立名为识。识是了达，顺本觉故。二闇钝义，始从无明势分发起，立名为相。相是背本，顺无明故。无明本觉，由是根本，致不别分相识之异。意有二义：一者根义，能出生故；二者身义，为依止故。望识，本觉为因，以是亲故；无明为缘，以是疏故。望相，无明为因，本觉为缘。若相若识，俱有出生依止义故，立名为意。六粗中后四，理实皆意，且略而已。然相续识，具二义用：一自体相续，就法执说，相续即识，持业为名；二令他相续，生死不断，相续之识，依主建号。又后义用，而有三种：一此识能发润业烦恼，住持过去无量劫中无明所起善不善业，令有成果，作用势力，无有失故；二此识又发润生烦恼，令已成业，能招现在未来苦乐等报，无差违故；三此识又能攀缘转广，分别更强，缘曾经境，发乐不乐心，缘现前境，起爱不爱心，缘未知境，冥然不了，转增妄计，起希求故。能相续用，唯归细意，所相续事，通多法故。复明六染，正解相应不相应义，显示入位，从粗至细，渐断除故。六粗前四，名三相应。心王依本觉之净，心所依无明之染，由分心王心所之异，故具知相缘相之同。知相同者，王所解同。缘相同者，王所境同。更互与力，名为相应。三位本识，名不相应。因根本无明，熏本觉净心，令心体动，具成三细。即三识心，即是不觉三种相故，致无别异。由无王所，无互与力，不可分别知缘相同，名不相应。亦可三细，近本觉心，将不觉念，不异本觉之心，无殊不觉之念。真妄和合，所成三细，未成王所，与本无别。故本论云：即心不觉，常无别异。复明二障，及与二碍。二障即是六粗中，前四第一智相俱生法执，二相续相分别法执。法执为首，引生一切诸所知障。三执取相俱生人执，四计名字相分别人执。人执为首，引生一切诸烦恼障。二碍即是根本无明，名为智碍，碍后得智，不达事故。六染名为染烦恼碍，碍根本智，不证真故。何以二障外，更立二碍耶？答：宽狭不同故，断不断别故。宽狭不同，应为四句：一宽而非狭，谓烦恼碍，摄二障故，及三细故。二狭而非宽，所谓智碍，唯是独头根本无明。三亦宽亦狭，所谓二障，摄彼相宗，执障尽故，名为亦宽。不摄三细根本无明，名为亦狭。四非宽非狭，谓除前相断不断别，对性相宗，决择异故。二种执障，两宗俱断。智碍一种，性宗定断，相宗不断，以彼相教，说不及故。染烦恼碍，性宗俱断。相宗唯断三相应染，不说断彼三不相应染。故下论云：立二障门，据一向断。立二碍门，据断不断。斯可证矣。别明生灭，即当共相。就事本识，分粗细异。若粗生灭，即与分别事识相应。此言相应，非取知相缘相同故，名为相应。但以共相粗显生灭，与彼事识能作迁流，名为相应。若细生灭，虽是共相，其相沉隐，望与三位本识迁流，名不相应。粗中之粗，执相应染不退凡夫，为自境界；粗中之细，后二相应细中之粗。初之二种不相应染，及取业识俱合一分分清净人，为自境界；细中之细，俱合动相一分细者，及取独力业相全分满清净人，为自境界。复明四法相熏相生，染法、净法起不断绝。言四法者，一真、三妄。一真之内收四无为，三妄之中摄五有为。三妄能熏，熏彼一真。一真明白，实无垢累，实无染污。因染熏故，即有染相，致令二种生死染法起不断绝。一真能熏，熏彼三妄。三妄闇黑，实无智明，实无白品。以净熏故，即有净用，致令五位福智净法起不断绝。二种生死业识妄心有上熏力，反熏无明，增不了相，令彼转胜，势力渐强，名生缘惑。复熏本觉，添动摇相，即当无漏有虚妄行，为生因惑。独力业随二相俱合细分，得无漏行，资助能感俱合动相。细分之上建立寿限，名为变易，即当有有及与无有。此变易苦，无始本具，论就显说，唯云能令已得出离三乘圣人受变易苦。又此业识有下熏力，顺熏事识，分别发业俱生、润生，招感现识体上异熟，寿限成就，名分段苦。问：业系苦相，是第六粗。论释六粗，皆意识地。今说总报于现识上，既非意识，岂为惬当？答：论从多分及业有力系缚处说，皆意识地，不可异熟总报寿命。在前六识，五位无心，应属命谢。设若别于第七识上建立寿命，又以第七非能所招，兼非异熟无记识故。若说现识，释论明指现相现识，异熟无记净白相故。论说非虚，应遵此解。复于俗门，开三大义：一者体大，谓本觉心，五人平等，诸时不转，以为体故。二者相大，本觉体上，圆满有名无名功德，过恒沙故。三者用大，本愿无尽，离相不着，能所平等，无相现应，随见粗细，用无边故。因明三大，通以两重，料拣有二：一者所入三大，即是后重义开三大，正当后重真俗六门，所依所入第一义谛，体相用故。以义准法，于体大中，开一一体，多一体等。二者能入三大，复有二种：一者前重能入三种大义，此又有二：一法中三大，一体一心门中，虽有三大，然无双立，唯有第一一，而无第二一等，即三谛中真谛三大。三自一心门中，三大齐立，具足圆满，即三谛中俗谛三大。二义中三大，体分真俗，相用亦然。二者后重能入三种大义，复有二种：一法之三大，于真俗谛，各说三大，真谛门中，虽有三大，无双立故，俗谛门中，具明三大，无一阙故。二义之三大，后重能入六门之内，约理亦有三重真俗、二谛三大。次明对治五种人见、二种法见。五种人见，计有总相主宰之义，名为人我，是佛法内初学大乘凡夫之人迷教妄执，非外导等所起我执。问：据论所说，并真如上妄生异见，云何说为人我见耶？答：有二义释：一云、初学凡夫有人我者，起此异执，从能执人有人我故，名人我见。二云、由如来藏有二种义：一、是本觉义，即属人摄，于上妄执，名人我见；二、是理实义，当所观法。今取初义说为人执，初二于空谬执，后三于有倒知，随五计执，立五对治，广如下辨。二种法见，执一切法各有体性，此中正治二乘法见：一、执生死实有，极生猒怖；二、执涅槃实有，极生忻慕。对治彼执，令其了达五蕴生死性无起灭，本是涅槃，何生忻猒？复次，发趣道相有三：一、信成就发心，有两重解：初重说信成就之人，有遇三缘而能发心，有遇四缘方能发心；后重正辨所发三心，四方便行，八相利生，乃至不怖下劣，不畏上胜。二、解行发心，正三贤位，若从显说，二住已去，初地已前，皆解行故。三、证发心，始从初地乃至十地，金刚心还名证发心。所证真如，以依转识说为境界，转识即取动转生灭，通粗细识。或三细中第二转识，举中亦摄业现识故，兼以十圣。又发三心，所谓真心及方便心，并业识心，故知业识亦为所依。然以正证理智一味，能所双亡，实无境界，故
四、开修秘键
即修行分。若谓证入摩诃衍法，当起四信，及修五行，能趣入故。言四信者，第一信真，令心平等；第二信佛，令心忻德；第三信法，令心进行；(信前正义，对治邪执，发趣道相，起胜行故。)第四信僧，令心无诤。因斯四信，能起五行，复凭五行，还成四信，犹足目之更资，类膏明之相赖。言五行者，即六度行，但合五六，为止观行。然斯止观，即是定慧，要在双行，勿容一阙。照散寂故，照有无故，照事理故，照自他故，一翼之鸟，难高翔故，两轮之车，能广运故。以止观行，治凡小过，出生死之苦海，登圆寂之觉山故也。而复障厚魔侵，心摇邪挠，要识四邪，须起四治，出系缚地，入解脱域。言四邪者，一邪魔，二外道，三鬼，四神。此四邪类，若就偏增，邪魔多分造作天身，外道多分造作人形，鬼神多分造作怖畏地狱、饿鬼、畜生、修罗四恶趣境，乱行者心。或复四邪，通现诸境，有顺益相，有怖畏相，乱行者心。又邪魔多令作恶，外道多令舍善，鬼多障身，神多障心。行者若遇如前四邪，来作障难，起四对治，则除过患。一随顺对治，应观彼境，但是自家本觉实德，凡诸邪类，无不从化。二相违对治，即以方便，逆违相反，汝欲教作，我不顺从。三俱行对治，或认为德，或斥为邪，但于一时，逆顺双治。四俱非对治，于彼境界，无念无虑，不着不求，无依无住，不乱不障。故本论云：当念唯心，境界则灭，终不为恼。故
五、劝持诫谤
即利益分。谓以总字，具收两重所入八法；以本摄末，亦收两重能入八门。如是大乘，若不疑畏，不怯弱，不轻贱，不诽谤，发决定心、坚固心、尊重心、信敬心，则入五位之人，不断三宝之种，感诸佛亲口，授成佛妙记。若诸众生，于一食顷，向此深法，观察思惟，福广十方微尘数量。若披文义，经历昼夜，所获功德，及招福报，假使圣贤难称，何况凡小能赞？于一昼夜，德尚无边，况百昼夜，福何穷尽？不可思中不可思故，不可说中不可说故。其有众生，反于此论，生慢生疑，或嗔或谤，所获罪业，及招苦报，亦贤圣难宣，岂凡小能说？历十方之无间，受万𤳖之深殃，害自他善根，伐因果圣命，断三宝种，杜二依源，故宜奉持，深生仰信。
六、依义判教
教类有五：一者小教，二者始教，三者终教，四者顿教，五者圆教。然斯五教，贤首创立，清凉重修，解义释名，如疏及记。若依此论，所解四中，真俗二门，判归五教，正当顿教(如释论指，从假入实，泯相归性，是论本意，故正顿摄)，亦兼终教(依如来藏，成摄主识，缘起无性，一切皆如，如不碍事，故兼终摄)。
今主上亲示谕云：归敬颂后。龙树既云：欲开隔檀门，权显往向位。准此所陈，故知斯论正属顿教，亦兼终教。
圣心所决，诚谓指南，或可就于立义分说。不二大乘，唯于第五圆教所摄，以是离言所依果海故。其三十二，若门若法，总属因分，理应亦具，举一全收无碍义故，亦于第五圆教所摄。若以三十二种门法，约其历然各别义说，则当终顿二教所摄，此犹且就彼摄此说。若约以此摄于彼说，乃至小教曾无所遗，此能包含无量义故。虽摄小教，义超胜故。故下论云：为欲显示法门广大如虚空界，义理无边如澄神海，言说不能具谈，思惟不知其量，故立义分。文虽十行，经该一代，义包五教，理统千门，等海纳于百川，犹空含于万像耳。
七、决择论体
依生灭门，或音声言语，或名句文身，或取假并实，或通文及义，或唯影无本，或摄境从心，或收义归体(以生灭门义归多一心体)。依真如门，或唯如如言，或即句句真，或以门从法(以真如门从一一心)，以为论体。此但后重法中论体，其后义中及前法义，皆准思择。
八、显示宗趣
此中有二：一者通宗，二者别宗。初通宗者，即是十宗：一我法俱有宗，二法有我无宗，三法无去来宗，四现通假实宗，五俗妄真实宗，六诸法但名宗，七三性空有宗，八真空绝相宗，九空有无碍宗，十圆融具德宗。十宗属教，不繁具述，但以论旨，略将指摄。谓立义分，不二大乘两重门法，后三宗摄。若说不二大乘，唯于第十圆融具德宗摄，以是离言所依果海故。三十二种若门若法，总属因分，理应合具，举一全收无碍义故，亦于第十圆融具德宗摄。若以三十二种门法，约其历然各别义说，则当八九二宗所摄。谓如后重真如门法，即于第八真空绝相宗摄；生灭门法，即于第九空有无碍宗收。如此后重二法，二门既尔，故知前后余门，余法亦然。后别宗者，于中有二：一约立义分明，二约解释分明。且立义分别宗者，应以因果大乘能入为宗。此中分三：一不二大乘离言果海，二两重所入带言因分，三两重能入带言真俗。此之三类，总相所尚，俱可为宗。若别说时，互通宗趣，谓以带言所入为宗，为令没同离言不二为趣；若以离言不二为宗，欲显带言所入为趣；若以能入真俗为宗，为令契合带言所入为趣；若以带言所入为宗，欲显能入真俗为趣。互望所崇，是宗之趣；总相所尚，宗即是趣。又解释分别宗者，此论唯明二法二门，四种法门是所遵仰，应以法界因果为宗。显正破邪，弃妄冥真，不出此故。释斯一宗，略分二义：初释名，后显义。初释名者，法界之言，法含持轨，界具性分。虽通事理，今唯取性，非取门中之理。如下所入十名之中有一法界，真如所入名纯白一法界，生灭所入名无尽一法界。若法即界，持业受名；或法之界，依主受名。因果之言，或因亡招引之功，果绝变异之相；或因有感果之能，果有酬因之德。于中具有真如、生灭二种因果。因果不同，作相违释。后显义者，于此一宗复分四段，文出华严大疏，旨则不同。彼中法界不分能入、所入之异，多分义当。能入中理：第一、别开法界以成因果；第二、会融因果以同法界；第三、法界因果分明显示；第四、法界因果融离自在。第一、别开法界以成因果，谓真如因果，随顺为因，得入为果。生灭因果，于中有二：杂染因果、清净因果。清净因果，于中又二：本有因果、始起因果。斯乃隐本露末，唯以因果互为宗趣，一论始终不离因果故。第二、会融因果以同法界，谓虽纯白、无尽有异，而一法界体性常同，唯是所入第一义谛，此为根本。其真如生灭二种因果，即是真俗二谛，摄二因果之末，归一法界之本。则知此论唯以第一义谛法界为宗，故第三法界因果分明显示。法界即当第一义谛，因果即收真俗二谛，真如生灭属二可知。此之三谛，互为宗趣，本末俱存，分明显示。论中显相，但当第三，密意不无前后义故。第四法界因果融离自在，曲有七门。此中法界，亦目所入第一义谛，因果亦是能人二谛。一、由离相故，因果不异法界，即因果非因果也。此即相为宗，离相为趣；或离相为宗，亡情为趣。下六准思。二、由离性故，法界不异因果，即法界非法界也。三、由离相不坏相故，因果即法界时，因果历然，则以非因果为因果也。四、由离性不泯性故，法界即因果时，法界宛然，则以非法界为法界也。五、由离相不异离性故，因果法界双泯俱融，迥超言念。六、由不坏不异不泯故，因果法界俱存现前，烂然可见。七、由五六存泯复不异故，超视听之妙法，无不通于见闻；绝思议之深宗，未曾碍于言念。上之四门，初一即性之相，次一即相之性，三性相双显，四性相无碍。故即照而遮，即遮而照，双照双遮，圆明一观，契斯宗趣矣。
九、兴传时代
有二：初明兴发，后示传通。初兴发者，自能仁趣灭，异见争驱，群灵兀尔如盲，世界冥然若夜。有马鸣、龙树，韬藏实德，示现权宜。大光、妙云，虽本成于果道；不动、极喜，而迹寄于因门。现六种形，着百本之雅论；下四王界，入大海之深宫。慈愿心普应尘方，理量智深穷法界。师则先造于本论，资乃后演于释文。遂使惑云风卷于义天，高悬佛日；识浪镜澄于觉海，普运真乘。赞圆音而始布竺干，应命宝而今兴辽国。二师正显，具见下文。后传通者，本论二译：一、梁朝西印度三藏波罗末陀，承圣三年奉来，于建兴寺译成一卷，题云大乘起信论。二、大周于阗国三三藏实叉难陀，圣历三年奉来，于授记寺译成两卷，题名同前。释论一译，即后秦中天竺三藏伐提摩多，弘始三年奉来，于庄严寺译成十卷，题云释摩诃衍论。然释论中全具本论，若别摘出，应立题云摩诃衍论。是则本论通前，总有三译。然斯释论，肇从秦代，迄至
皇朝仅七百年间，未曾流布；遘一千运内，方遂传通。我圣文神武全功大略聦仁睿孝天佑皇帝，位纂四轮，道逾三古，蕴生知之妙慧，赋天纵之全才。性海深游，梁武帝空修福善；仁泽普洽，唐文皇自减英声。三乘八藏以咸该，六籍百家而备究。潮音演旨，掩义解之高流；丽藻摛词，得文章之大体。至于禅戒两行，性相二宗，恒切熏修，无辍披玩。三宝荷住持之力，万邦饮清净之风，功德无边，称扬不尽。粤若清宁纪号之八载，四方无事，五稼咸登，要荒共乐于升平，溥率皆修于善利。
皇上万枢多暇，五教皆弘，乃下温纶，普搜坠典，获斯宝册，编入华龛。自兹以来，流通寖广。此论也，总十轴之妙释，穷五分之微诠。百亿契经，说示尽皆符会；一代时教，包罗无所阙遗。了自心之智灯，照本论之释镜，其功也大，讵可得而言矣。
释摩诃衍论卷第一
释曰：十、剖析文义，大分为三：初明论题，次辨论主，后解论文。初中有二：上五字正显题名，下三字因彰卷次。初中释字目，末论摩诃衍。即所释论，字通本末。所言释者，解说为义，解门解法，说俗说真，使幽关妙义豁然，令秘藏宏宗炳着，抉学人之疑膜，有类金鎞，断含识邪心，无殊宝剑，故名为释。摩诃衍者，此云大乘，谓圆圆海，性自成就，诸佛菩萨，二乘异生，故其所入法，炳焕灵明，冲虚妙粹，不生灭而独立，离名相以重玄，迥超真俗二门，颖标第一义谛。大字是法，常遍为义；乘字是喻，运载为名。遍释大者，非中非外，洞彻十方，万法咸周故；常释大者，无去无来，冥通三际，四相不迁故。乘为喻者，犹如舟车，具其运载，果海因分，性运法载故。准下论解，唯取不二两重所入，共十七种，独名大乘，余十六门，不名大乘。良以不二果海，超出中道，两重所入，妙离二边，无相无名，难思难议，非真俗故，为根本故，故唯十七，独名大乘。其十六门，若从所入根本立号，亦名大乘。显明运载，诚在门中，推穷胜能，皆从法作，故知克性，但取十七。论者，研穷之谓也。以此释论，剖法剖义，假设徴通，核妄核真，决择本末，判因果而天悬日月，分性相而易列乾坤，辨柝照然，故名为论。后因彰卷次，舒布有规曰卷，行列不乱曰第，数目居首曰一。论有十卷，此轴在初，名卷第一。
龙树菩萨造。
释曰：次辨论主。龙树之名，从三义立：一云以此菩萨，树下生身，龙宫成道，故名龙树；二云龙为法身，树为生身，龙与树异，名为龙树；三云西印有山，山有大树，荫五百龙，彼树之王，名为龙树，常为诸龙，演说妙法，从彼受名，故称龙树。楞伽经云：大慧汝应知，善逝涅槃后，未来世当有，持于我法者。南天竺国中，大名德比丘，厥号为龙树，能破有无见，得初欢喜地，往生安乐国等。或名龙胜，或名龙猛，立名虽异，其体无殊。然斯大士，愿满尘方，慈周沙界，因示居于极喜，果实号于妙云。神异颇多，具如别说。菩萨并造，义释如常。
顶礼圆满觉(至)及诸贤圣众
释曰：后解论文，通分为四：一归诚造意，二明摄依人，三唱本作释，四示劝流通。初中有二：初归敬伸诚，又二：初倾依至宝。此之一颂，解有二番：一者通途释，二者别义释。通途释者，顶礼二字，能敬之仪。圆满等言，所归之宝。能敬仪者，顶局一身，礼通三业。四生所尚，莫过于身。五体之中，唯推于顶。以顶轮展敬，表龙树䖍恭。礼申三业归依，意请三通加护。所归宝者，圆满觉言，即目佛宝。次五字法宝，后二句僧宝。上句别归本师，下句总归僧众。通归三宝，即显菩萨不自专己，示学有宗也。别义释者，此一颂中，则有二门：一者总摄一切众顶门，二者礼敬无尽三宝门。总摄门者，即解颂中顶之一字，通摄一切十方界中所有众生诸顶轮故。礼敬门者，解颂礼字已下诸句，总取如上众生顶轮，礼敬无尽胜三宝故。圆满已下，所归三宝。圆满觉者，所归佛宝。梵语称佛，此云觉也。约此论文，异余教说三十三种有佛宝故，随应含具同别住持三种宝故。且从后重生灭门说，始自信心，修至妙觉，名为佛地，即是满觉。俗谛佛宝，契多一心，亦名佛地，亦是满觉。譬如烧木，后合地故。此是第一义谛佛宝。又真如门，始自随顺，乃至得入，名为佛地，即是圆觉。真谛佛宝，合一一心，亦名佛地，亦是圆觉。此是第一义谛佛宝。上据圆满，各就真俗分相别解。或复圆满，互通真俗摄相亦得。如此后重四种法中，门、法各二，分别觉宝有四不同。例于后重三大义中，十二门法即亦具有十二佛地，共十六种如来地故。又准前重，亦具十六。故下论云：一切诸佛本所乘故，一切菩萨皆乘此法到如来地。故此论意云：过、现、未一切诸佛，已、今、当一切菩萨，无一贤圣不乘如上三十二种若门若法到佛地故。此由且就因分说之。若就果海，即不二体，名圆满觉。故第十论引大本经，呼此不二名圆圆海。然其果海圆极自在，性本成就，正是离言如来地故。如论觉宝有三十三，法、僧二宝，义准如前。下但属文，不繁广解。觉所证法藏者，显所归法宝。法宝有四：教、理、行、果。觉字是果，所证即理，法字属教，藏字目行，四种具矣。并造论大士，即马鸣菩萨，以偏承恩，故别归敬。及诸贤圣众，即通归僧宝。何故初圣不唯自归，而乃通取十方无量众生顶轮同归三宝？由明了知众生顶轮与自身顶平等平等，唯一真如，无有别异，一味一相，不相离故。何因摄取成和南相？欲十方三世诸佛欢喜，得十方三世菩萨赞叹，使十方三世法藏流布，令十方三世僧伽炽盛。问：龙树菩萨证欢喜地，下位功德悉已满足，何故下位诸僧皆悉和南？答：由能归人，皆非同于自得位故。若自归依，唯应归依离垢已上诸地圣故。
欲开隔檀门(至)分报师恩故。
释曰：后陈露深衷，龙树造论心愿，意欲兴大智而弘法，令法久住；运大悲而接物，令物出离。遂辟能入二门，使契所入中道故。隔檀门者，圣法记云：入如意藏门之称，喻真如门。往向位者，入如意藏门之称，喻生灭门。诚如所指，以十所入中，第四名如意故。望门分二：一、金王如意，二、满主如意。若顺此论，正解后重法中二门，应如上释。或例后重义中六门，前重八门，亦分真如、生灭别故。以隔檀门及往向位，无拣言故，合通两重。然详颂意，前解为优利益诸众生者，即大悲化物利他行也；分报师恩故者，即大智酬恩自利行也。故智度论引经偈云：假使顶戴经尘劫，身为床座遍三千，若不传法度众生，毕竟无能报恩者。唯有传持正法藏，宣扬教理施群生，修习一念契真如，即是真报如来者。正同此也。
论曰(至)所以须造论。
释曰：后叙述造意。此中有三：初标起，次别列，后总结。初标起中，言重释者，若望佛经，已说本论，复显名重；若望本论，已明释论，再解名重。虽通二义，后释为优。为欲已下，五因别辨。一、显示自师。师有二种：训匠义边，取人为师，世尊、马鸣，皆我师故；轨范义边，取法为师，二谛、中道，亦我师故。或可亦通自然智师、自然性师，配前可知。以人为师，如常可解。以法为师，今略分别其体深玄、其穷微妙。就法指陈，略伸七解：一、生灭门中，二清净理，名其体深；二、染净理，名其体玄。或复相反，或复双目，于理亦通。下皆仿此。二、清净觉，名其穷微；二、染净觉，名其穷妙。微妙亦可准深玄释。二、生灭门中，二种本觉，名其体深玄；二种始觉，名其穷微妙。三、所入之中，取多一心，名其体深玄；满究竟觉，名其穷微妙。四、真如门中，离言真如，离三假相，名其体深；满三宝德，名其体玄。依言真如，离四句相，名其穷微；满四法德，名其穷妙。五、所入之中，取一一心，名其体深玄；取得入门，名其穷微妙。六、前后两重，真门所入，名其体深；俗门所入，名其体玄。两重能入，八种真门，名其穷微；八种俗门，名其穷妙。七、不二果海，离根、离教，名其体深玄；三十二种，应根、应教，名其穷微妙。未得正证者，谓十信未得正定聚故，三贤未亲证法空故。未出邪行者，谓二乘外道，及诸异生，十信已前，未离邪故。漠漠冥冥，此有二解。一云漠冥，即是不明了相。论释智碍漠冥之性，此言意拣。金刚已还，未出漠冥，犹名不觉。通论三聚，依根显法，成上深妙。视之叵见，念之奚臻矣。二云漠漠之言，广大之义。冥冥之句，深远之词。显上不二能所法体，瞻之莫睹其形，思之不知其相焉。窥𮄛者，瞻视也。二为利根者，开真如门，令入甚深，一一心故。为钝根者，显生灭门，令入甚深，多一心故。所诠理者，诠犹显也。依门显示所入法故。三谓经论师，以悲愿力，均育万类，等赐一乘。其恩也，江海未深，丘山匪重。固合罄心报效，竭力弘扬。亭毒者，均养义。平等抚育诸生界故。四道眼潜观，末世众生，异见云兴，邪心雾㙲。起百千诤，破百亿经。乃再建法幢，重开慧眼。坏论宗者，约破所依所尚之宗，即百亿经。约破能依所尚之宗，即起信论。五良由龙树，得遇马鸣，亲授论宗，深达意趣。故致分门日朗，解义珠圆。普使当根，皆如面会。阿世耶者，此云意乐。总结可知，不繁别解。
已说本趣，次说论差别。
释曰：二、明摄依人，有四：一、明论摄，分二：初、结前生后。上句结前，下句生后，下皆准此，无假数陈。
论有几数(至)如意论摄。
释曰：后随徴为释，有二：初通明诸师论。略伸三问：初问论有多小，次问摄论多小，复问本论何摄。四问之中，利他故问。广陈三答：先结颂答，初一句答第一问，次六句二字答第二问，后三字答第三问，后散释答。属颂可知。始从佛世，至此论兴，乘分大小之殊，人有僧俗之异，师资继袭，立歒徴通，施展辩才，庄严至教，故所造论，有若干也。其能摄论，十名如次。准圣法记，各翻名云：如意珠论、广摄论、本广释狭论、本狭释广论、一向义论、宗广摄论、杂论、字轮论、神咒论、偈成论。散释配颂，答问可知。
马鸣菩萨(至)斯论宝𠕋
释曰：后别辨马鸣论有二：初明数、文、义摄。初伸四问：一、数，二、文，三、义，四、摄。后述四答。先结颂答，四句如次答前四问。后解颂文，全同上答。九十九种华文论摄，意指马鸣百部论中，九十部论即向九种华文论摄，余十部论摄义论收。其犹此方所判论藏，乃有释经集义论耳。圣法记说九华文论：一、音韵华文论，二、义林华文论，三、图像华文论，四、一字华文论，五、杂说华文论，六、阿说华文论，七、释梵华文论，八、释释华文论，九、内外具成华文论。又云：佛灭度后一百余年，有一比丘，厥号马鸣，当时造成四部宝册：一、起信论，二、玄理论，三、本源论，四、清净论。故此本论是宝𠕋摄，即此宝𠕋正当摄义。
十种摄义(至)同一种焉。
释曰：后彰义论名相。初伸二问：一、问名字，二、问同异。后述二答。先结颂答，前五句答名字，后一句答同异。后解颂文，亦同上答。而建立相同一种者，十论立义，皆同一相，以彼俱立三十三故。备标本数，可引作证。
已说论差别，次说藏差别，
释曰：二、显藏收，有二：初、结前生后。
藏有几数(至)藏焉也。
释曰：后随徴为释。初伸三问：一问藏数多少，二问摄藏多少，三问本论何收。后述三答：先结颂答。初二句答第一问，第三句答第二问，第四句答第三问。初句或字，为对十亿八千法藏，颂中不彰，故置或字。后长行中，文多易解，但逐难指。五十一者，略有三义，如文可见。法界法轮者，众音同性，无非法轮。故华严云：言音实相，即法轮故。实相既是法轮，语言宁非佛事？又摄大乘云：无不从此法界流，无不还归此法界。色相尽是真如，音声无非佛语。补特伽罗，即数取趣，正当人义。谓频造业，往诸趣故。仁藏等者，若随世俗释，愍伤不杀曰仁，清察不盗曰义，防害不淫曰礼，持心禁酒曰智，非法不言曰信。此之五种，王者依之以治国，君子奉之以立身。用而无替，故曰常矣。若依胜义释，仁则不杀之慈，义乃不盗之行，礼谓不染之德，智谓不饮之操，信当不妄之约。故知人之一藏，列以五常。若就世俗，但使一生捡束；或依胜义，则通多世防修。故借俗名，以彰佛理，不可言说。清净报空者，谓不得拨无，天报是空。清净报言，即指天趣。欲、色诸天，悉有光明，皆清洁故。故正列中，但云净藏，即属天也。捺落迦者，无爱味故，无喜乐故。有说：捺落，此翻为人，迦名为恶。恶人生处，故建是名。如是诸藏至法藏者，十亿八千，并前颂指。五十一藏，唯是所摄；根本三藏，唯是能摄；增数十藏，通能、所摄。根本三藏，出体释名。诸教多明，此不繁引。此论通、别，所摄可见。三藏通、别，如清凉云。然此三藏，约其所诠，略有二门：一、就克性，经诠三学，律诠戒、定，论唯诠慧；二、约兼正，经正诠定，律正诠戒，论正诠慧，兼各通三。今此中意，双具二门。持其已下，别解藏义。偏就行法，以彰含摄，谓能显理及证果故。
已说藏差别，次说经差别。
释曰：三、辨经依，有二：初、结前生后。
经有几数(至)是故无失。
释曰：后依文释相，有二：初问答通所依。初伸三问：一问经总多少，二问摄经多少，三问本论何依，后述三答。先结颂答。初一句答经总数，次十句答摄名数，后一句答论所依。后依颂释，通分三段：初举数指摄，次徴列总结。列中以十二名就此方言：一契经，二应颂，三记别，四讽诵，五自说，六缘起，七譬喻，八本事，九本生，十方广，十一希法，十二论议。后明依问答。且明依中，总则百洛叉经并十二分为论总依，别则一百部经或论议分为论别依。又问答中圣法释云：婆萨伊伽诺，此云精[(羽/王)*隹](胡光)，甚极微小犹如兔毛，而能容受满十方中明闇之色。标多罗咀提，此云气丝，龙王舌上有一气丝，甚极微细犹如头发，而能出纳满十方中种种密云。此论亦然，含容出纳皆无碍故。
别所依经(至)开示显说。
释曰：后问答别所依，初伸三问，后述二答，亦先结颂及后释文。答问配属，披文可见。
已说经差别，次论当造人，
释曰：四、彰造人，有二：初、结前生后。
契经异说(至)何所摄耶。
释曰：后依文释相，有二：初六经说应异，又二：初标问。先问几经异说，后问六时何摄。
颂曰(至)无有相违失。
释曰：后述答，有二：初结颂。上二句答前问，下二句答后问。虽引六经，唯是一人，出世随根，摧邪造论。今起信论圣法记说：佛灭度后一百余年，马鸣师造。贤首引经六百年造此论，下说位地、生处、父母等故。论疏记文，各取一故。
论曰(至)云何为六。
释曰：后散释，有二：初释上二句，有三：初标徴。
一者(至)徐自命终。
释曰：次释相有六：一、将入灭，颂中十句，文有三节：初三句赞德益物，次三句闻灭伤心，后四句师去资随。准圣法记，说六时中造论名数，指此马鸣未涅槃时，造忏悔业障大海论等四十部华文论。
二者(至)汝当不能自。
释曰：二、三百年，此师造六部论文：一、三昧论，二、合一论，三、微妙论，四、中藏论，五、归真论，六、遍满论。
三者(至)诸外道辈。
释曰：三、六百年，此师造对治邪智入道论等二十部华文论。
四者(至)建立佛法。
释曰：四、八百年，此师造大总地论等三十部华文论。
五者(至)安立佛幢。
释曰：五一百年，此师造四部宝𠕋，如前已列。
六者(至)入于寂室。
释曰：六、始成佛耐也者，耐谓堪忍。良以改沙门相，现龙王身，堪忍耐于劬劳，忻利安于含识。言虽涉于伤悯，意密赞于功能。今重言耐也，如再叹善哉。次三偈分为三段：初四句庆闻决疑，次五句陈佛鉴迹，后三句奉教遵依。寂室之言，涅槃异名。
是名为六。
释曰：后结数。
如是诸经(至)无相违过。
释曰：后释下二句，解造人摄，已见上文。
马鸣菩萨(至)何因马鸣
释曰：后一人变现殊，有二：初伸三问：初问地位，次问生处，后问名因。
颂曰(至)从过去立名。
释曰：后述三答，有二：初结颂，初二句答地位，第三句答生处，后一句答名因。
论曰(至)名曰马鸣。
释曰：后散释。初本高迹妙，次处胜亲崇，后宿种名因。依此论中所陈事状，千马现身名马，千鸟出声名鸣。合此二物，共立一名。菩萨从彼以彰嘉名，非轮陀所致，盖菩萨能为。复有三义，名为马鸣：一、菩萨生时，感马嘶鸣；二、菩萨抚琴，令马悲鸣；三、菩萨说法，饿马齐鸣。由此多瑞，故曰马鸣。
已说人别相，次唱本作释。
释曰：三唱本作释，分三：初归敬本趣分，次发起正陈分，后结前回向分。初中有二：初结前生后。
本曰(至)救世大悲者。
释曰：后依文释相，分二：初二颂归敬，又二：初一颂佛宝，复二：初唱本。此颂但取命尽十方为总摄门，却取归字及后三句为归向门。此解体例，别是规程。盖圣智之特高，非常情之可迨故也。
论曰(至)大悲者故。
释曰：后作释，有二。初科分略辨。总摄门中，十方、九有、三界、四生，通取众命，悉无余故。归向门中，以前所摄无量众命，倾依满足大法王故。将命归者，表敬极故。
论师举几德(至)其相云何。
释曰：后问答广明，有二：初问，先问圣德多少；后问，请示德相。
颂曰(至)终不出此数。
释曰：后答有二：初结颂，初二句总答德数，次四句别答德相，后二句释此能包。
论曰(至)总相赞叹。
释曰：后释文有二：初总指通妨；马鸣已下，总明德数；佛果已下，释通外妨。迎字为仰，义乃昭然。
云何(至)故成八种。
释曰：后别示行相，有二：初略明德数，颂中八字，备包众德。
云何(至)十种第一。
释曰：后、广显德相，有二：初、辨明，有六：一、问答，十、最。此显诸佛不共功德无上第一，故名为最。四住地者，楞伽经云：欲、色、有及见，说是四住地。此唯拣出无明住地，前四发润，重故偏说。言顿断者，贤首大师义分齐说：贤位伏现，初地断种，十地弃习。此据见道一时断种，故云顿断。至第三论，更明此义。若依始教，分别之障，见道皆除；俱生之惑，金刚道断。五教断惑，如义分齐。
云何(至)十种殊胜。
释曰：二、问答十胜。力、无畏等功德难思，举十表圆，皆殊胜故。
云何(至)十种作用。
释曰：三、问答十业。功能自在，利乐无方，作用难穷，故名为业。
云何(至)十种周遍。
释曰：四、问答十遍。功周法界，量等虚空，性德无涯，故名为遍。
云何(至)四种圆满智。
释曰：五、问答四智，如其次第，以配始教，妙观平等，成所大圆，名义相当，更不繁引。
云何(至)四种解脱智。
释曰：六、问答四无碍：法、义、词、说。即所缘境无碍，属目能缘之智。法无碍者，了知诸法真实相故，洞照一心真实性故。义无碍者，了知空等共相境故，达生灭等粗细相故。词无碍者，常以假名谈法性故。乐说无碍，言音无断，演诸教故。词、说二种而分异者，总说法、义，谓之为词；委细别说，谓之为乐。又词多说法，乐多说义，故二差别。具辨义、名，如余广说。
自在之言(至)故不别释。
释曰：后会指，分二：初会通自在，遍前六德皆无挂碍，谓十最自在、十昧自在等。
色相名义(至)广显说。
释曰：后指陈色相。始教但说三十二相，终教说相八万四千，圆教说具十莲华藏微尘数相。但随根器差别，故致经文异说。今论终教，故有若干。欲知名相，指在总持。
已说觉宝，次说法、僧。
释曰：后一颂法、僧，分二：初、结前生后。
本曰(至)如实修行等。
释曰：后依文辨相，有二：初、唱本。此颂初句，彼身体相，为体摄门；颂初及字，并下三句一十四字，为总达门；末后等字，通显二颂归敬之意，故不别科。
论曰(至)和南之意。
释曰：后作释，有二：初科分略辨。体摄门中，十方世界万类有情，各具依正之体，益有流转之相，收彼体相悉无余故。总达门中，用前无量众生体相，总达殊胜法僧宝故。以身归者，显仰重故。总达二字，解颂及字。等之一字，等取多义，谓摄圆满命根，同归胜妙宝故。又令四相众生，获得常住身故。复为明了自他唯一真如相故，兼收佛喜僧赞，法藏恒流布故。言和南者，即归仰也。
论师(至)其相云何。
释曰：后问答广明，有二：初问法僧多少，请示行相。
颂曰(至)有多类僧众。
释曰：后答有二：初结颂，上二句答前问，下二句通外妨。
论曰(至)各差别故。
释曰：后释文有二：初明前二句，有三：初依文略辨。
法谓教法(至)无诤论故。
释曰：次举本广明解。前本论颂法性真如海，此一句中含三种故。法字收教，轨物解故；性真如者，目其理故。论中如次解于三字，谓显圆成为诸法体，离虚妄依他，绝执着遍计耳。海字属果，德深广故。第三句全，即配行法，摄持众行，故立藏名。如实修行，取十地僧。如字正是所证十如实修行言，目十正智，理智契合，故称为僧。后解僧义，于文可见。
何故取命(至)无边际故。
释曰：后通前问答，有三：初徴释身命，义别分二：初命马鸣菩萨，谓顺自宗发同体慈，观诸众生同一相续，尽摄寿命为能归敬，故于命下标举十方。
何故取身(至)不动身故。
释曰：后身欲令无常四相之身，转易常住四德之身，故于身中复标其相。
何故八圣(至)极甚深。
释曰：次徴释取他身命。此一科中，有三段别。初问：马鸣造论，唯合自己身命归敬，为求冥加，何须更摄他人身命同归敬耶？次答：由马鸣师，明了识知自他无二，凡圣无殊，唯一真如，平等一味，岂可不摄无量身命？问：明了一味，何睹多身？既见多身，宁知一味？答：相不碍性，故见一味。性不碍相，故睹多身。事理无碍，一多自在。此上且依生灭门说，若复别就真如门说，能归所归，顺顺如如，自身他身，寂寂湛湛，一味一相，无缚无生，本性和南，成归敬相。后重义中，真俗六门，前重八门，皆具投诚，准此可见。后承文便，乃释等言，义具多端，故知甚深。
何故摄取(至)不断绝故。
释曰：后徴释取他成相。问中，既知身命一味一相，何须存相摄他归敬？答中，良由摄生顺本愿故，诸佛欢喜。又由摄生顺法侣故，菩萨赞欢。复由摄生顺受持故，法藏流通。
马鸣菩萨(至)并上二地。
释曰：后解后二句，有二：初问答，分三：初徴释下地。问中，马鸣现居八地住心，七地已前及八入心功德满足，唯应归向八地满心，并上二地。何以颂中如实修行通收十地？前之七地及八入心何须敬仰？答中，良由马鸣同体大愿，通摄三聚，为能归人。其中既有八地已前乃至邪定诸众生类，故合通敬前七地僧及八入心。若望自归，但归八地满心菩萨，并上善慧、法云二地。
若尔，何故(至)彰显示故。
释曰：次徴释地前。若许前前下位通敬后后上位尔者，何故不取地前互为所归人耶？答：非是地前无所归人，以显举十地诸圣上位，影兼三贤十信下位，故不别标，盖影显尔。
法云地(至)影显示故。
释曰：后徴释地满。问：以能归上既取三聚，法云地圣亦摄住中，为复十地满心菩萨，若作能归，为归何僧？答：谓有佛地最胜僧宝，为所归僧。问：若法云地许归妙觉，何故前颂不别标耶？答：显举法云，下位既尔，兼彰妙觉，上位亦然，故不别陈，亦影显故。
是故(至)有多类僧众。
释曰：后合颂。
已说法、僧，次说本趣。
释曰：后一颂本趣，有二：初结前生后。
本曰(至)佛种不断故。
释曰：后依文辨相有二：初唱本，前三句为断绝门，后一句为连续门。
论曰(至)解脱门
释曰：后作释，有二：初、依颂总明，文二：初、科分。
断绝门中(至)正信故。
释曰：后解释有二：初断绝门，标徴可知。解释有四：一除疑惑，谓于大乘坚固净信永离疑故，当立义分并解释分显示正义。二除猒舍，谓于大乘发起精进永离舍故，即当分别发趣道相兼修行分。三除邪论，谓于大乘发生正见永离邪故，此一通当显示正义对治邪执。四除执着，谓于大乘得七对治永离执故，此一偏当对治邪执。或总配释，于理亦通，合颂可知。
连续门中(至)不断故故。
释曰：后连续门。标徴可知。解释有三：由造论故令信修证，致佛法僧永不断绝。僧中宫殿谓所证理，广大宽博周遍庄严，依止居游寂然悦乐，从喻彰名故云宫殿。正后二僧者，本后二智也。合颂可知。
颂众生言(至)不断耶
释曰：后逐难别显，有二：初伸二问，初问此论所化众生宽狭，后问拟治几障三宝不断。
颂曰(至)建立三不断。
释曰：后述二答，有二：初结颂，上二句答初问，下二句答后问。
论曰(至)圆满果故。
释曰：后释文有二：初明上二句，又二：初依义总明。
然三聚门(至)须彼初门。
释曰：后分门别显，标徴可知。解释有三：一、无信异道，不信业果，名邪定聚；入位贤圣，名正定聚；十信虽修，由未入位，名不定聚。二、异生十信，未有善根，名邪定聚；圆满果佛，名正定聚；三贤十圣，皆未究竟，名不定聚。三、无求凡夫，名为邪定；证真十圣，名为正定；十信三贤，名为不定。总结连前，多不别科，盖避文繁，下皆仿此。三种取初，顺教理故。
为欲对治(至)不断之义。
释曰：后解下二句有二：初总显二门，为令四障断除，故使三宝不绝。
云何为四(至)是名为四断。
释曰：后别示四断。
释摩诃衍论赞玄疏卷第一

[book_title]释摩诃衍论赞玄疏卷第二
中京报恩传教寺崇禄大夫守司空诠圆
通法大师赐紫臣沙门法悟奉来撰
已说本趣，次开总体。
释曰：次发起正陈分，有二：初开示总体，又二：初结前生后。
本曰(至)是故应说。
释曰：后依文示相，有二：初唱本。能入十六，名为有法；所入十六，并及不二，名摩诃衍。此据克性，唯十七种，立名大乘，非十六门。若尔，两重能入，既非大乘，即非总体，应十六门，不在此科。答：科就甚深所入言之，举胜摄劣，故无有失。既尔，何故不就最尊不二，别伸科判，摄彼所余？良以不二离根教故，不可显示，唯就所入，言开总体。因门因法，诚广诚深，益根既宽，故宜应说。
论曰(至)作依止故。
释曰：后作释有二：初分门略显，由能入门能显所入甚深理故。诠犹显也，由所入法与能入门作依止故。
有法者(至)摩诃衍体。
释曰：后依义广明，有三：初总解文义。总标门、法、作业之相者，此有二解：一、门法之言，合之为一，不取本法，唯指能入。由依其门，能起信根，信彼本法，并及不二摩诃衍故。良以能入十六，正为发信之因缘；十七大乘，但是所信之境界。故知门者，能作业也。二、门法之言，离之为二，通门及法。亲生信根，门能作业；疏生信根，法亦能作。作业之言，发用之义。
信决定进心(至)于礼树故。
释曰：次别释信根，有二：初名位喻况。信根二字，两番解释。初番名位，即信为根。两句解名，两句解位。问：修行分说四信五行，诸教多明信解行证，不唯生信，亦起行等。何故此中偏说信耶？答：良以信者，切用殊绝。根力善财，斯为首故。贤圣等妙，此为先故。功德母故，道果源故。后番位相，信满成根。十信称信，贤位已去，信方成根。此上明位，自下显根。两种梵语，未见翻对。前如萍菟之类，比信无根。后同松柏之属，况位有根。
信根有几义(至)是名为十。
释曰：后问答义相。初双问二字，后各答十义。先颂，次释，于文可见。信十义中，欲配位地，恐涉穿凿；根十义中，诸位相望，俱有理故。
能入所入(至)自当显说。
释曰：后余指下，辨两重门法，立义广明。
已说总体，次明建立。
释曰：后通分五分，有二：初、建立五分，又二：初、结前生后。
本曰(至)劝修利益分。
释曰：后依文示相，有二：初唱本。
论曰(至)法如是故。
释曰：后作释，有二：初总明分次第，又二：初略徴释，化生之法必如然故。为欲已下，广出此意。
此义云何？
释曰：后广徴。释有二：初总徴。虽言化法如是，请示次第所以。
为欲显示(至)因缘分。
释曰：后别释有五：一、因缘分。药因病设，教藉根兴，无疾何假于药方？离根宁宣于教藏？故依三聚，立此八因，别兴四分之文，普拯群生之类。有喻法合，于文可见。
为欲显示(至)立义分。
释曰：二、立义分，亦有喻、况、法、说双合。如意宝珠，有教所说金翅鸟心后成此珠，有教所说遮多梨鬼变为此珠，有教说佛舍利法欲灭时变为宝珠，有教说龙福力感得出宝奇妙神珠。智度论说龙王头上有此珠故，报恩经说龙王耳内安此珠故，有说龙王藏深密处，有说龙王安自脑中。此宝虽一，功力弥多，作众宝之攸依，欲千珍而随雨，犹枝叶之根本，若流派之泉源。比两重所入之大乘，为十六能依之总体。据法虽唯一性，就根乃分两重，门有多差，义非一势。故下论云：法体不分，义门得别。宝既大龙所用，法亦利根能承。然如意珠但喻两重所入十六，非况不二，以不二体唯是果海，离根宜故，离教说故。若尔，两重所入既有十六，岂顺此中摩诃衍法虽唯是一？答：两重所入克体唯一，随能入门说有十六。如太虚空本无有二，禽族翔翥似见其迹，鸾迹所印名鸾迹空，凤迹所印名凤迹空，百禽并印迹亦随多。然其虚空何有二体？迹下之空即况两重所入十六，即空之迹即喻两重能入十六。如是所入随十六门立十六名，能入若至百六十门，所入亦立百六十名。故论合云：而为恒沙法门体性。又云：利根智者乃所领解。故
为欲显示(至)解释分。
释曰：三解释分。如意珠藏，万宝虽盈，千门不开，群龙安了？要辟多户，方益群龙。大乘本法，虽圆千义，不细开解，钝根宁知？要假委分，钝根方解。然上立义，判为利根，故此解释，说为钝器。然此分中，复有利钝，二门之中，如次可见。
为欲显示(至)修行信心分。
释曰：四、修行信心分。此中喻法，皆含纵夺。且初喻中，文置虽言，表承上义。谓前如意善雨众珍，赞宝胜能，名为妙术；功能无尽，复号圆德。如是妙宝，虽眼见、耳闻、心解、口说，门或不入，藏乃奚臻？宫若不登，宝何得用？若法说者，于前二分广略教义，虽口诵、心思，设勤加修行，胜进不退，乃喻金刚。若正信未起，宝藏何阶？邪定未出，玄理难符。故立此分，激物信修也。
虽开(至)劝修利益分。
释曰：五、劝修利益分。虽分立广释略法门，纵示修行起信行相，然怯弱之辈，闻立义分，多广法门，知而不修；钝根之人，闻解释分，少略法门，学而不解。信心既阻，行业复亏，倦法海之深游，退觉城之要路。若逢劝进，必渐勤求，备修百行之因，圆证十身之果。如无劝策，岂免沉沦？惑起恒沙，缚缠无性。以见此利，故劝修行。
有何因缘(至)劝修分所摄。
释曰：后别释不增减。初问、后答。答中有二：结、颂、释文。嗢陀南者，此云集施，能以少文摄括多义，施散于他令诵持故。
已说建立门，次说唱章判说门。
释曰：后唱章判说，有二：初、结前生后。
本曰(至)所以造论。
释曰：后依文释相有五：一、因缘分，有二：初、八因起四分，又二：初、唱本论，举八因根唯三聚，随缘增而起四分，化众修而趣一乘。
论曰(至)作正因缘。
释曰：后释文有二：初、缘体行相，分二：初、约分明因，又二：初、依分标门，复二：初、指因起分。
初一因缘(至)谓前三门。
释曰：后随因列门，能化属自后四分论，所化即是三聚众生，善功唯取教功根益，除诤为令息疑止谤。后之七因，各具前三，无第四者，以诸除诤，后定绝疑。
今当举相，随次别释。
释曰：后举相随释，有二：初总标。
因缘总相(至)自当显说。
释曰：后别释有四：一、起立义分，又四：一、能化门。此第一因，即与前重八种大乘根本总体，作正因缘。又与前重能入八门，后重能所十六门法，二十四种分离别相，作正因缘。因缘之总相，目之能化门。总别相对，四句易知。非明不二者，以离根教故。
为令众生(至)众生故。
释曰：二、所化门，不定聚中有三十人，以十信中位位皆有入、住、出别，故成三十。后四十心随心分三，故成一百二十种人。
离一切苦(至)总相之乐故。
释曰：三善巧门，普缘三聚，宣说两重，欲令无量之根，永离无常之苦，获二依果，证一心源故。
非求世间(至)初因缘。
释曰：四、除诤门。恐有愚人，妄生疑念。论主但居不动，未及法云。通缘上地之人，皆为所化之境者，非利他故，唯显自能。欲求高名，拟希厚利，虚言被上，正意荣身。岂容下地之人，反化邻佛之圣？为遣此辈，所发疑心，自通而言，我久成道。为满本愿，助化群生，非求人世之荥，权示蓝修之位。蓝修有本，元是滥字，未知适从，难以详定。
第二因缘(至)成正觉故。
释曰：二起解释分有二：初第二因有三：初能化门。解释分中总有三门，今取前二显示正义，对治邪执为能化门。根本义者，一心法界作智作理之本，真俗二门为实为假之本，七种对治遣人遣法之本。望人作本，义显可知。若能达此，成正觉故。
令诸众生(至)众生故。
释曰：次所化门，正取邪定为所化根。
正解不谬(至)第二因缘。
释曰：后善巧门，正义之功，治邪之巧，令遣谬解，使拂邪心，出一阐提，入十信位。
第三因缘(至)三种发心。
释曰：后第三因有三：初能化门取解释，分发、趣、道、相三种发心为能化门。
善根成就(至)诸众生故。
释曰：次所化门，上品十信十解一分，即信成就发心。十解多分，十行十向，即解行发心。三品十地，即证发心。
于摩诃衍法(至)第三因缘。
释曰：后善巧门不定聚一分，即十信上品正定聚全，历三发心出自分位，入胜进位胜自位故。
第四因缘(至)出兴门
释曰：三起修行信心分有四，一第四因有三，初能化门，第四分中宣说开示信，如佛法僧修施戒忍进，与彼为因被不定人。
善根微少(至)不名成就。
释曰：次所化门，十信位人不同前来，与正定聚位位各分三品别异，通计圣凡正定、不定，共有一百五十品人。今论意谓不定聚人别分三品，以十信人微薄闇钝，发心求道，其实甚难。从第三因分出不定十信上品，此第四因分出中品，五、六、七因分出下品。依论分齐三品，十信后五善根具足，名为上品；前五善根未具，名为中品。实义为论，唯第五心名为中品，以次下说前四种心皆下品故。今望前四，转齐第五，故皆中品。初心业障海深，二心见执过厚，四心怖信难成，如是三种皆下品故。不同正定，如后问答。此中所化，但取十信。前五心人善根微劣，未是具足，欲化是人，令获后五，转为上品，入信成就。故此下文信心分释，为邪定人说信心分，为不定人说修行分，未信令信，已信令修，其法尔故，或通利故。据此中说，四、五、六、七为因之根，但取不定中、下二品，盖就显说，无相违过。前后因根，准此可解。
修习信心(至)第四因缘。
释曰：后善巧门。
第五因缘(至)出兴门
释曰：二、第五因，有三：初、能化门。第四分中，进门之终，唯取有障修行精进一节论文，与彼为因。讲者引彼，于此应叙。
此中众生(至)分际门。
释曰：次所化门。
消恶业障(至)第五因缘
释曰：后善巧门，令十二中初心下品，礼忏劝请，随喜回向，得免诸障，善根增长。
第六因缘(至)作正因缘故。
释曰：三、第六因，有三：初、能化门；第四分中，取止观行一节论文，与彼为因。
凡夫二乘(至)一切二乘故。
释曰：次所化门。不定二心，邪定二乘。由彼二乘志意狭劣，于无上乘犹若败种，故判邪定别以止观化彼二类。
对治心过(至)第六因缘。
释曰：后善巧门，两轮具阙。益损门中，修止对治凡夫著有过失，又舍二乘乐空过失；修观对治二乘离悲过失，又除凡夫懈怠过失。故知两轮通治凡小众生心过。
第七因缘(至)出兴门
释曰：四、第七因，有三：初、能化门；第四分，未与彼为因，谓引不定下品众生，令趣中、上及正定故。
此中众生(至)分际门。
释曰：次所化门，十信前四下品众生，其心怯弱意欲退转，如来方便但令念佛令生他方。既得往生，由见佛故终无有退，渐次得入正定聚故。
必定不退(至)第七因缘。
释曰：后善巧门。
第八因缘(至)出兴门
释曰：四起劝修利益分有三：初能化门，全与第五分为彼因缘故。
此中众生(至)分际门。
释曰：次所化门，邪定聚人若无劝诱退入无性，故须此分化彼怯弱令获益故。
为示利益(至)第八因缘。
释曰：后善巧门，说德令忻，示过令离故。
一切诸教法(至)总别不同故。
释曰：后依因遣滞，有二：初分因合显。问：立义分中摄诸教尽，何须开后三分而别释？八因初一摄诸根尽，何假立后七因而散释？答：立义广摄被利根人，三分略说被钝根人，复为钝根开后三分。初因总摄三聚众生，七因别摄所化众生，总别不同，立后七因，复有何失？
何故二乘人(至)轻其过失故。
释曰：后处品别明有二：初徴释处异。二乘四处者，谓一二六八，此之四处皆有邪定二乘人故。答中为二乘人根器狭劣，舍小趣大难故重明。邪定三处者，谓一二八，于前四中除第六因，以彼唯取二乘人故。答中为显邪定对彼二乘过轻微故。
何故不定人(至)轻其过失故。
释曰：后问答品别，十信之人别分三品，不同常例，已见上文，但未知由。于此辨明三贤、十圣，非是不分入、住、出故，但不长分三品之异，故与不定相例对显。
有何因缘(至)次第如是。
释曰：后缘数次第有二：初伸二问。因缘何唯八种？信等次第何然？
颂曰(至)次第如是故。
释曰：后述二答，有二：初结颂，上二句答不增减，下二句答其次第。
论曰(至)摄彼八十故。
释曰：后释文有二：初摄广不增减，以一摄十，兼解等字摄彼八十，云八云等。
因缘次第(至)十种地故。
释曰：后治障行，次第法尔，释前法如是故。八因所明修行位地，从下至上，自浅之深，理定合然，故言法尔。十信、三贤，如其次第，能治四障，谓阐提不信障、外道着我障、声闻畏苦障、缘觉舍悲障。于十地位，治十重障，渐次转胜，亦法尔故。
已说八因缘，次说四种根，
释曰：后四根须二教，有二：初、结前生后。
本曰(至)应说此论。
释曰：后依文示相，有二：初唱本。
论曰(至)决疑门
释曰：后作释有二，初科分。
问曰(至)难问门。
释曰：后开示有二：初难问门。光明等经摄根无阙，何须马鸣重造此论？况无增加显理胜力，应是欲求世间称赞名利等事。毕竟尊信不尽理者，谓问毕竟世尊言教堪信之经不尽理耶？或复毕竟诚可尊重崇信之经不尽理耶？或复论主毕竟贵图世人尊重贵信，已能解于佛经不尽理处而作论耶？如或不尔，则是重繁，进退不可，若为通会？
合曰(至)当须造论。
释曰：后决疑门，有二：初正解。此门又二：初根缘有异。诸佛教理，心性大用，用元体作，故唯一味。或未即本故一味，一味即所入一心；或相即性故一味，一味即能入一真。又法虽万别，心本平等，就所入解；教纵千差，性本平等，约能入明。虽标题榜示，经论差别，词翰简牍，卷帙不同，理本平等。又佛教法，设分多端，理终无异，故名不别；音本是一，故名不分。或就所入，以本收末，名为不别；或就能入，与本平等，名为不分。然所化根，有利有钝，乐广乐略，致能化人，说经说论，有广有略。伽陀修梨毗罗方，此云广略经则；遮陀尸修梨毗罗方，此云广略论则。则，犹法也。初根依经，后器须论，由对此宜，故假造论。
复次(至)则不须论。
释曰：后时分不同，有二：初、佛在世。以佛在世，能化业胜，所化根利，一闻便解，复何须论？
若佛灭后(至)优婆提耶众。
释曰：后佛灭后，以佛去世，能化主劣，所化根杂，假经论而器异，乐广略而根殊。既有忻广略之人，故须造广略之论。优婆提耶，此云论议。
何故(至)有其分际故。
释曰：后兼通余妨，有二：初徴释根缘。因缘门中，具收三聚；根性门中，但化无力。宽狭相违，故伸此问。良以因缘门中，马鸣誓愿，意乐广大，无边际故，具收三聚；根性门中，亲受论教，实行之人，自有际故，但明无力。故前后文所说各异。
以何因缘(至)现造作论教。
释曰：后问答广略，何以世尊说广略经，复何马鸣造广略论，盖有宿愿，致于今生，师说广略经，资造广略论，四圣众种，无贪为体，如俱舍说，一衣服喜足圣种，二饮食喜足圣种，三卧具喜足圣种，四乐断乐修圣种，由四助道，解脱非久，以能对治四种爱着，是故说为四圣众种，结颂释文，引经总结，其义可解。
已说因缘分，次说立义分。
释曰：二、立义分，有二：初、结前生后。
立义分中(至)其相云何。
释曰：后依文释相，有二：初说法数，又二：初问。先问立义名数多少，后问本数开立行相。
颂曰(至)及不二别故。
释曰：后答有二：初结颂，初一句答总数，后三句答行相。
论曰(至)差别。
释曰：后释文有二：初明总数。明言立义有三十三，非此分中全无不二，但无根教云不建立。
云何(至)各差别故。
释曰：后辨行相有二：初总徴释，初总问总数，后总举总数。
何故(至)故开二种故。
释曰：后别徴释有二：初问答所入法，别问两重所入，故举摩诃衍名，别答两重所入，故有两节论文，于于段中，可细思之。根本摩诃衍中，开八种故者，此答前重八种所入，以依不二，离言果海，能依之义，即当因分，为利众生，假以言诠，说作根本摩诃衍法。据此，初重所入，未分一心三大，于前重门，方始分出心体相用，故次论言，一心法界，及三大义，各二种故，至后重法，虽亦分出一心三大，然是所入第一义谛，不同前重能入门中，一心三大，唯真俗二谛，莫谓一心三大名同，便将前门，而为后法，三谛科拣，义理难通。一心法界三大义中，各开二种故者，此答后重所入八种，谓有一类，稍劣根宜，闻彼前重根本所入，体唯是一，随门立八，便起疑云：若前所入，体性有多，依门趣入，易生了解，既体唯一，随门说八，云何颂解？如来善巧，为度彼根，遂就根本摩诃衍法，一体性上，元非心大，强假施设一心三大，全将前重所入本法，为利耎根，假立名为心体相用，名虽同前八门一心三大，然前门是所作真俗二谛，今此法属能作第一义谛，若望前重所入所依总摩诃衍，此后所入别摩诃衍，虽是能依，对后重门，还是能作所依所入摩诃衍法。
何故(至)是名为本数。
释曰：后问答能入门，先别问两重能入门，后别答两重能入门。然此答文亦有两节：一、心法界及三大义各二种故者，即答前重能入八门，谓依根本摩诃衍法，作起能依一心三大，即此一心三大各具真俗，分成八门，以此八门化于上智，依真俗门顿渐修行，造证趣求前八本法，是故论言一心三大各二种故。或各开二种门故者，此答后重能入八门。论言或者，良以后重所入一心三大已自有名，不同前重所入本法，不对能入未有名字，但总呼为根本大乘。今此后重所入本法，如来善巧，为彼钝根，于无名法不对能入，已假建立心体相用。若望能入，或开真俗，各有二种入第一义，是故论言或各开二故。亦可或字望前重门，已开真俗二门不同，于后重门或复如彼，亦开真俗二门不同，故致或字。龙树菩萨知立义分，文言少约，理趣深玄，豫慨后人于兹迷昧，故在文前先明大格，此或无滞，下义自通，诸智慧者，幸宜详审。
已说法数，次当别释。
释曰：后释本文有二：初结指。
本曰(至)到如来地故。
释曰：后示相有二：初唱本。判斯一唱，总有三门：一者总体门，二者别相门，三者不动门。从摩诃衍者下，即前二门，然有两重。从一切诸佛下，即后一门，遍通两重。初二种门有两重者，且第一重总体门云：摩诃衍者，总是前八因之内第一因缘。总中能化教法，正是根本第一义谛。摩诃衍法，但随其门，立八差别，其名如次，不繁豫出。以摩诃衍栋能入门，正用总字，勒属前重八种本法。其八能入，承文辨讫。摩诃衍中，含有不二，并及后重所入八法。开总体中，释论明指摩诃衍者，十六所入，并及不二，共十七种，名摩诃衍。三字之中，备包不二，亦含后重所入八法。以立义分者字，正牒初开总体之言。学者应思，说有二种。云何为二？一者法，二者义。然此四句，释论不解，无文指属在初及后。敬详龙树不指陈意，欲令讲学住思观察，细穷四句，通含两势。以此法义，在前重门，唯是所作能依之义，三谛中属真俗二谛。又此法义，在后重法，唯是能作所依之体，三谛中属第一义谛。故知四句，势贯两重，正符立义。文前问答，答前重门云：一心法界，及三大义，各二种故。答后重法云：一心法界，三大义中，各开二种故。方知本论，摄法宽通，以少含多，义斯见矣。又此法义，别目心境，谓于门法，各分心境。法即一心法界，义即三种大义。义者，境也。此中不遮心中有境，境内有心，虽无显说，理必然故。所言法者，谓众生心者，即所依门。此中两句，含后重法，故将开立，牒以者言。众谓四衍之圣，生谓四种之凡，举能依人，显所依法。心谓一心，以心释法，谓一一心，及多一心，即是后重所入本法。论指一心，本周八处，不可分离，唯一体相故。是心则摄一切世间法，出世间法者，即摄末门。是心但指上众生心，是犹此也。此心为本，摄出世法，为真如门，摄世间法，为生灭门。所摄二门，即真俗谛，能摄一心，唯第一义。依于等者，即建立门。依于此心，开二种门，显示大乘，开二种法。何以故者，即徴问也。云何依心句中，开二种门，显示已下，开二种法。是心等者，答前二问。先答真如门，依心所作。若体相如，还即显示所入本法摩诃衍故。此中体字例后三自，唯目能入一体之门。后答生灭门，依心所作。若因缘相，还能显示所入大法摩诃衍故。自体相用唯能入门，故于依心句中开二种门，显示等中开二本法。所言义者已下，显示所入六法、能入六门。第二重中，三门之内略所依门及摄末门，或举后摄前故，或以上流下故。但有第三建立一门，牒前二义，故言义者。今此后重义中三大，即是所入摩诃衍法。恐滥前重能入八门，故列名时不举三大，但直标举摩诃衍名。达士详之，庶无惑耳。一者体大，即二所入。谓一切下，即二能入。谓一切法不增不减即俗谛门，真如平等不增不减即真谛门。二者相大，即二所入。谓如来下，即二能入。如来藏功德即俗谛门，具足性功德即真谛门。三者用大，即二所入。谓能生下，即二能入。能生世间因果即俗谛门，能生出世善因果即真谛门。后不动门，十方如来、三世菩萨皆乘因分三十二种深妙法门入如来地故。
论曰(至)住思应观。
释曰：后作释有二：初科分指劝，通科一分总作三门，仍前二门更开两用，文义虽具，要须拣择，故劝讲学住思应观。
摩诃衍者(至)有八差别。
释曰：后依科随释，有二：初前二门合显，又二：初第一重，分三：初牒指。取上三字与总字合，先属科名，后指本法。唯是前重所入总体，体性虽一，随门立八。
云何为八(至)摩诃衍。
释曰：次开解，有四：一正释，有三：初徴列，次得名。两段合也。所入八名，略解一二。第一一体一心摩诃衍，谓依根本摩诃衍上作起，能依所作，绝待依止一体。复又作起，能依所作，绝待灵鉴一心。一体为别，一心为总，总别双彰，故须别举。此之四字，俱属其门。所入根本摩诃衍法，从门受名，一体一心之摩诃衍，作依主释。第二三自一心摩诃衍，亦依根本摩诃衍上作起，能依所作，对待拣染三自。复又作起，能依所作，对待灵鉴一心。三自亦别，一心亦总。然斯四字，亦俱属门。所入本法，从门受名，三自一心之摩诃衍，亦依主释。法中既尔，义中亦然。但于义中，体大名字，梯对法中，一心总名。体大字上，多字名目，梯对法中，一体三自。相用例知，不繁具指。细寻论文，义亦可见。
譬如(至)建立名故。
释曰：后喻合。王本一身，未有多名，由王福力，感招轮现。轮有四殊：金、银、铜、铁。金轮来应，名金轮王，余三亦尔。轮是依报，体非王身；王是正报，体非轮宝。轮虽非王，由王所感，是故王身立彼轮号。轮之王故，作依主释。王比本法，轮况门名？虽门因法作，门非是法；纵法由门显，法非是门。故所入法，从能入门，以彰自号，作依主释。喻既分明，法应深信。
大觉契经(至)广说
释曰：二、引证，有二：初、正引八种身法。准唯识论，体依聚义，说名为身。今取体依，此中属当。直目所入八种本法，谓自体不无故，为门所依故。法中二种：略一、心名；五、六二名，言显了者，即当相字；七、八二种，自在无碍，当用字也。皆云趣入，彰门用故。
马鸣菩萨(至)摩诃衍者总
释曰：后显摄立义分中，初之五字，包摄彼经八种身法，又牒前段开总体文。
此中总言(至)及下临故。
释曰：三、指论有二：初、总贯两重。指陈总字，贯通前后。望上即贯前重所入，下临即贯后重所八。两重所入，是总体故；两重能入，非总体故。此即正符开总体文。
大总地论(至)唯立八法。
释曰：后以略含广。
由何义故(至)有八应知。
释曰：四、问答有二：初、立八因由。问：所入唯一，复何立八？答：总体虽一，因门成八也。
能入所入(至)其相云何。
释曰：后各八行相，有二，初问。
颂曰(至)然终不杂乱。
释曰：后答有二：初结颂，上三句正答，下一句通妨。
论曰(至)毕竟尽故。
释曰：后释文有二：初解前三句，能所十六，摄法齐平，无胜劣故，无广狭故。
若尔(至)故称平等。
释曰：后解后一句，若许平等，所入本总，能入末别，既并浑同，应成杂乱。答意可知，余文易了。
已说初重。
释曰：后总结。
第二重(至)摩诃衍门
释曰：后第二重有四：一、总科。四种法者，心、体、相、用，各具三门。
所言法者(至)决定门。
释曰：二、别解，有二：初、法中三门，分三：初、所依门，有三：初、牒指，此中但指第二重法为所依故。
今当(至)其相云何。
释曰：次开解，有四：一标徴。
颂曰(至)偏于彼八处。
释曰：二、结颂。众属四圣，生目四凡，显说一心，遍彼八处。
论曰(至)名为众生。
释曰：三、释文。此中所辨一法界心，通一一心及多一心，通无尽一法界及纯白一法界，周遍圣凡，不可分离，唯一体相。
顺理契经(至)故名众生。
释曰：四、引证诸异生中具足四凡。
马鸣菩萨(至)决足门
释曰：后指结。
是心即摄(至)分际门。
释曰：次摄末门，有三：初、牒指，明凡、圣心摄真、俗法。此中有二：一、能摄一心，即第一义谛；二、所摄二门，即真、俗二谛。其世间法亦名生灭，即俗谛门；其出世法亦名真如，即真谛门。准问明品清凉大疏，于真、俗谛各开存、泯，说至五重中道妙义。今于此论两重能、所三谛理中，通说乃有一百二十中道义理。且于后重四种法内，俗谛门中有四中道：五种有为是妄，四种无为是真；有存妄泯真中道，有存真泯妄中道，有真妄俱存双照中道，有真妄皆泯双遮中道。真谛门中有四中道：离言真如泯体，依言真如是相；有存体泯相中道，有存相是体中道，有体相俱存双照中道，有体相皆泯双遮中道。真、俗二门有四中道：生灭门是俗，真如门是真；有存俗泯真中道，有存真泯俗中道，有真俗两存双照中道，有真俗两泯双遮中道。又所入法，有三中道。且俗谛门，依有为无为所入一心，即是中道第一义谛。又真谛门，依体及相所入一心，亦是中道第一义谛。复依真俗二谛所入一心法界，亦是中道第一义谛。此后三种，虽名中道，是第一义。前十二种，但为中道，非第一义。如此后重二法二门，有十五种中道义理。复于后重体相用三各二门法，例准亦应有十五种中道义理。如于后重心体相用各二门法，所具中道，共论都数，有六十种。例准前重望法望门，所具中道，亦六十种。两重总有一百二十中道义理。二十四种，不唯中道，亦第一义。九十六种，但成中道，非第一义。本论渊含，诚难思议，囊括大藏，斯文可验。
其相云何？
释曰：次开解，有三：初徴起。
颂曰(至)作法界名法。
释曰：次结颂正辨根本。中实一心，能摄枝末，真俗二门，无非法界，故立法称。
论曰(至)故名为法。
释曰：后释文有三：初、总解。一、法界心而具二义：摄生灭门为世间法，摄真如门为出世法。
自体契经(至)净白品法。
释曰：次引证，有二：初证能摄，又二：初摄俗谛。广大神王喻多一心，摄诸无明即是智碍，摄诸染法即烦恼碍，摄诸净法即四无为。
又摄一切(至)寂静法。
释曰：后摄真谛。此中神王，喻一一心。摄清净法者，即离三假相；摄无碍法者，即满三实德；摄解脱法者，即体真如；摄绝离法者，即离四句相；摄满足法者，即圆四法德；摄寂静法者，即相真如。
而广大神王(至)非出世间法。
释曰：后证所入，广大神王第二论中，亦引自体契经指说，唯况后重二种所入。此中明言非世间法，非出世间法，即表所入既非俗谛，又非真谛，明知即是第一义谛。以此验知十六所入，皆第一义谛也。
今摄此文，故名为摄。
释曰：后明摄论主依契经，取第一义谛，摄真俗二谛，立此摄末门。
马鸣菩萨(至)分际门
释曰：后指结。
依于此心(至)摩诃衍门
释曰：后建立门有三：初牒指。
其相云何？
释曰：次开解，有三：初徴起。
颂曰(至)显示摩诃衍。
释曰：次结颂。上二句明标二门，下二句明标二法。
论曰(至)自用摩诃衍。
释曰：后释文有四：一、总指徴列。依上一句，总标二门；依下一句，总标二法。徴列可知。
如是(至)有二应知。
释曰：二法从门立，一心本法，克性唯一，由二种门，立二本法。问：本法既一，由门立二，应依生灭，得入一体，摩诃衍法，以其所入，无二体故。答：依生灭修，但证三自，非证一体，此随门说，体同证异，理实臻极，何曾再证？如一明珠，内出青色，詺为青珠，内出红色，詺为红珠，若随色呼，青非红珠，红非青等，确论一人，得青珠体，即便能得红珠体故，亦犹千迳九逵，王城不二，九流百氏，大道宁差？随入一门，皆到总法，已证三自，何迷一体？良以无行可修，无惑可断，众相皆尽，总法自彰。若云依生灭门，但契三自本法，犹迷一体本法者，应例难曰：依真如门，既许契达一体本法，亦应还迷三自本法，彼此异因，不可得故。若云深必得浅，浅不得深者，真俗对说，容有浅深，因尽果圆，何有胜劣？岂不前云王城不二矣？故知随在何门，已至究竟，无容再证，厥有明达，于兹详审。缘此后重所入本法，不从能入，己名一心，若从能入，即立二名，或云一体三自，或名真如生灭。
何以故(至)二法二门。
释曰：三、牒徴答。释答中，明依心而开门，说依门而显法。故于上句开二门，下句明二法。言作一法界心等者，应云此一法界心，作真如门等。盖回文未尽，顺西方语也。上下之文，颇有此类，准例应知。
大觉(至)作如是说。
释曰：四、引证指摄。体相平等者，体如、相如，二互平等，是能入门。与法立名，作依主释。自相自然者，自相拣他不善染法，举相影取自体、自用，或可三自皆是自然。与法立名，亦依主释。
大总地中(至)摩诃衍门
释曰：后指结。
三大义中(至)如是而已。
释曰：后义中一门有三：初举后摄前，前论已言；第二重四种法中各具三门，理应体中别列三门，相用亦尔；今于三大各略初二，唯立后一，论意举后摄初中故。
复次，(至)流应至于此。
释曰：次以上流下二颂本者，且流所依颂云：众谓四衍众，生谓四种生，是三大义藏，遍于彼八处。又流摄末颂云：是三大义相，总摄二种门，名摄世出世间，作三大名义。复流所依本云：所言义者，谓众生体，相用例然。又流摄末本云者，体即摄一切世间义，出世间义，相用亦尔。
一者、体大(至)摩诃衍
释曰：后依文辨相，有二：初、明义，分三：初、体，有二：初、所入。全依前重所入本法，为化钝根，说作体大。虽标体大，不同前重门中体大唯是所作能依义相，此中体大唯是能作第一义谛，故后重门无体大名。次下相、用，例此可见。非此体等，立作门名。
谓一切法(至)门亦尔故。
释曰：后能入、二所入名，除摩诃衍，余皆门名，无假繁出，相用准说。
二者、相大(至)门亦尔故。
释曰：次相。
三者、用大(至)门亦尔故。
释曰：后用。
三种大义(至)分明显说。
释曰：后指广。
何故不二(至)离机根故。
释曰：三、问答，有五：一、徴释不二，有二：初、对缘，又二：初、正问答八因。初一、起立义分。谓因缘总字，能化教法，唯起前重八种本法。因缘相字，能化教法，但起前后二十四种分离别相。独此不二，何无因缘？意明不二极妙极深，独尊独胜，既离根宜，故无因缘。
何故(至)非建立故。
释曰：后转徴释，何以不二？离其根宜，表是果海，无根宜故。问：若无根者，何须建在立义分中？答：盖立义分含百亿经，包摄难思，为令众生知有不二，故须建立。
是摩诃衍法(至)圆满海是焉。
释曰：后依人，有二：初正问答。问：不二大乘，佛成就耶？答：唯此不二成就诸佛，非是诸佛成就不二。所以者何？以是性德圆满海故，故云诸佛得不故。若尔，诸佛应阙遍智，何能说耶？答：修因至果而自证知，不由断惑之所显得，欲令知有，故说不二，非谓佛说便许成就不二大乘。故下论引大本经云：其圆圆海得诸佛胜故，其一切佛不能成就圆圆海劣故。彼圆圆海即此不二。故菩萨、声闻、缘觉、异生问答同前。
所以者何(至)离教说故。
释曰：后转徴释。问：何以不二，诸佛不得？答：十佛自境界，故离根宜也。与教不相应，故离教说也。
何故(至)顺于说故。
释曰：二徴释本法，有二：初对缘，又二：初正问答。问：八种本法，何有因起？答：以应根故，以顺说故。
何故应机？有机根故。
释曰：后转徴释。问：八种本法何以应根？答：以其本法为根开故。问答顺说，准根可解。
如是八种(至)种因海是焉。
释曰：后依人有二：初正问答。问：八种本法，佛成就耶？答：以诸如来能成就故，非八本法能得佛故，以是修行种因海故。菩萨、声闻、缘觉、异生，问答同前。
所以者何(至)有教说故。
释曰：后转徴释。问：八种本法，何以能得？答：盖应根故，及顺说故。此中所说八种本法，为是前重？为是后重？此八本法，通前后两重，以泛指陈，无言拣故。或但前重，总摄别故。又举两重，八种本法，亦摄两重，能入门故。如上所说三十三种，其不二大乘，以为果分。余三十二，俱属因分。然因果二分，超情难见。今凭教理，略伸区别。准分齐云：别教有二：一、性海果分，当不可说，以其不与教相应故。此即十佛自境界也。故华严经十地论云：因分可说，果分不可说是也。(正同此论性德圆满海焉。)二、缘起因分，即是普贤境界故也。(亦同此论修行种因海焉。)此二无二，全体遍收。其犹水波，思之可见。又探玄云：所依果海，如太虚空。(正同此论不二大乘。)地智所证，如空𦘕处。(依俙同此十六所入。)能证本智，如能𦘕相。(粗可比此十六能入。)准略策云：今言果海，约证相应。(证处离言，故不可说。)可寄言诠，皆名因分。因则可修(有根)，可说(有教。)果则亡修(离根)，离言(离教。)又清凉云：果海离缘，故不可说。(约圆极明，正同不二。)所证就缘，是则可说。(粗同此论三十二种。)贤首意云：若约法辨，因果二分，所依果海，如太虚空，非教相应，故不可说。能依因分，地智所证十重法界，十玄六相，是即可说。若约人辨因果二分，遮那果人所了，名为果分。普贤因人所了，名为因分。清凉意云：但取究竟圆极自在离缘法界，方名果分。所证就缘，是则可说名为因分。此与贤首约法说同。若约正智证相应处，始从入地，乃至究竟，说为果分。可修可说，以为因分。此与贤首意旨少异。以说因证，亦名果分。今据此论三十三种，法门深胜，应以喻显。十地论云：譬如飞鸟，行于空中，迹处不可说，相亦不可见。释曰：处乃迹处之空，不可说为有无等故，拣异太虚之空。相乃空处之迹，不可见其长短等故，拣异沙土之迹。将斯一喻，开为四种：一、太虚之空，配所依果海不二大乘。二、迹处之空，配所入十六摩诃衍法。三、空处之迹，配能入十六行位等门。四、印迹之鸟，配诠门教及言下义。复于四种，勒作两重：初以本摄末。若以太空摄于迹空，迹处之空，亦离名相，比不二摩诃衍法，摄十六所入法，没同果海，亦不可说。若以迹空摄于空迹，迹不可示，以况所入十六摩诃衍法，摄其能入十六行位，亦难宣说。若以空迹摄于鸟身，身亦难见大小之相，以况能入十六行位，摄其诠门教及义等，相亦叵说。后以末摄本。若以鸟身摄于空迹，迹随于鸟，粗显易知，以况诠门教及义等摄其能入行位等门，门随于相，粗显可说。若以空迹摄于迹空，空随于迹，故亦非无，以况能入行位等门摄其所入摩诃衍法，法随于门，亦可寄言。若以迹空摄于太虚，太虚随于迹空，仍可寄言，以况不二摩诃衍法随于所入十六本法，从在因门，故亦可说。故开四喻所况四法，皆通非有非无，并具可说不说，此则法喻配属本末相故。用此论义门，成华严宗趣耳。或合为三，以诠门教及言下义，与十六种行位等门总为能入，无别异故，当知唯有能入、所入、不二三种。若配喻说，泯其鸟身，归空迹故，当知唯有空迹，迹空乃太虚故。或合为二：一、以三十二种能所门法俱为因分，可寄言故；二、唯以不二摩诃衍法独为果分，离教说故，当知唯有因分、果分二种法故。若配喻明，复泯空迹，归迹下空，当知唯有迹空、太虚二种在故。今此不说合为一者，论意双取因果二分，益物知有，故但令二，更不归一。今文正据此中后义，不二大乘所依果海极甚深故，独尊胜故，说无因缘，说离根教。余三十二既属因分，有能所故，有修断故，有因缘故，有教说故。问：三十三种何法为性？答：不二大乘性自成就，离言法界以为其性。两重本法为令物悟，即以带言根本法界第一义谛以为其性。两重能入摄根方便，即以带言枝末法界真俗二谛以为其性。虽分离言带言差别，根本枝末不同，然而摄法齐平，无有宽狭，存义各殊，据理无杂。问：不二既许成就异生，圆圆海中应有二碍。若无二碍，即无异生，兼以不二摄法不尽。若有二碍，即有异生，应此二碍还熏不二，随缘成染，漂沉苦海，何殊两重能所因分？答：不二虽有异生二碍，然斯二碍不能熏彼离言不二圆圆海故。二碍是所有，亦属所摄故。问：两重能所既言因分，应无究竟成佛果人。答：三十二种为对果海说为因分，非谓因分无究竟果。说因分者，令根趣求，必若得入，佛界自成。问：两重俗谛共八门中，根本、无明为一异耶？答：门虽有异，无明唯一。故华严经云：不了第一义，故名为无明。中实尚迷，真俗安了？故此论云：实知一法、真如一法、一心一法，于三法中俱违逆故，名为无明。故知无明体性无多，但以权小谈之未及，终教就实说至根本。且如后重生灭门中，修至妙觉，断尽智碍，必证中实，没同果海，宁容更入前重俗门历位修断？随在何门，究竟断毕，契中实故，同果海故。
何故(至)立自名耶。
释曰：三徴释体自有二：初问真如所入，何立一体之名？生灭所入，何立三自之名？
真如门中(至)不唯体焉。
释曰：后答有三，初他相有无。真如无他所治染品，故立体名。生灭有他所治染品，故立自名。自谓善法，他谓染品。
复次(至)非得他力故。
释曰：次法性非他。真如法体平等无私，故立体名。生灭性德自然本有，不假他力，故立自名。
复次(至)无有定故。
释曰：后随宜不定，谓随根宜一期安立，勿谓体自前后定尔。前或名自，后还称体，义并无违，文皆有理。
何故(至)无别异趣。
释曰：四徴释法义。问：法中一心，义中三大，心体相用，各开二法，分二所入，力势既齐，何故义中总合为一？若三大义合为一者，应同一心，但诠二种摩诃衍法，何故具诠六种法耶？答：大义之名，通于三种，故总为一义。大乘收暨于诠法者，差别不同，故各具二，共成六法，于何疑哉？
今所开示(至)本末能所。
释曰：五徴释能所，全同初重，准前可解。问：能所十六，若门若法，既各摄尽一切诸法，何言不乱？答：以中实摄法，法法无非中实。以真谛摄法，法法无非真谛。以俗谛摄法，法法无非俗谛。故各尽摄，不相杂乱。虽法体不分，然义门有异，中边无乱，本末不杂。又门与法相望，乃具非一异义。非一如前，差别不同。非异据体，本末无别。后重既尔，前重亦尔。是知三十二种，若门若法，就体说者，举一全收。若不如是，摄法不尽。虽许全收，若就义论，容各别故。谓本末二位，曾不参移。门法两重，宛然安置。此上且依此论所明，体义无乱，门法不杂，作如是说。若依圆教，三谛融通，事事无碍，互摄无拘，义势多端，法门浩瀚。故有广狭即入，隐显同时，十世托事，帝网主伴等义。然贤首、清凉，于一真法界，开理事二门，无碍融通，具多法界。而马鸣、龙树，于因分中，根本法界，开三十二种分，总体别门，俱释佛经，各光法施。论疏剖析，义势虽殊，彼此会通，宗途无紊。
已说总别二门。
释曰：四、总结。总谓后重所入，别即后重能入。已广辨相，故此总结。
一切诸佛(至)不动门。
释曰：后后一门，别指有二：初牒指，发趣道相，轨则不动。
谓微尘数(至)亦复如是。
释曰：后释成，有二：初、果因所乘。过、现、未诸佛，已、今、当菩萨，皆乘两重甚深安车，达无上地。准第十论，颂云：诸佛甚深广大义。彼释甚深，即属两重所入本法。此中甚深，克论亦唯所入本法。今云三十二种甚深安车者，盖能入门，从所入法得甚深名，故三十二俱建此名。
此中菩萨(至)如来地故。
释曰：后菩萨言通，邪定凡夫亦容所运，但发猒求皆名菩萨，终至究竟得成佛故，不定正定胡不遄成？
已说立义分，次说解释分。
释曰：三、解释分，有二：初、结前生后。
解释分中(至)其相云何。
释曰：后依文释相，有二：初说本数，又二：初问。
颂曰(至)九论说已故。
释曰：后答有二：初结颂，初一句明此所有，次二句辨此所无，后一句显九论说。
论曰(至)生灭门
释曰：后释文有三：初此论有无，以是今文正所诠显，故先列示；后重法中二法二门，今解释分具明二门，而不广释所入法者，若入二门达本法故。
何故余法(至)已解释故。
释曰：次余论具略，有二：初徴释略。余法二十九种，何故不明？余九论中已具释故。
所谓(至)善因果门
释曰：后因明他有无，有二：初、亡，论略明；四、立义相同，解释各四，八论共计三十二矣。
不动本源，至各差别故。
释曰：后二论独明一，本源玄理，唯释不二。问：如是二论，应有立义。若有立义，不二大乘应有因缘。如无因缘，则无立义，应唯三分。若阙初二，云何前论通指五分？教法出兴，法如是故。答：仰观二论，必具五分，以前论说十论建立同一相故。后难善遣，前难奚通？不二大乘应有因缘，许有因缘，不离根宜，岂不违前离根宜故？然今举有，欲显于无。虽说因缘，非同因分。称根施设，令其断修实被之根，但欲令彼知此不二无实所被，故不违前离根宜故。如是因缘，理亦不无。既具因缘，明有立义。问：不二大乘既属果分，贤首、清凉准其文理，皆说不与教相应故。此论上文亦说不二，离教说故。今何却指本源、理玄二论同释不二大乘，岂不违前非教相应，离教说故？答：有二解：一、两轮虽说不二大乘，但令知有，不可剖析曲示于人，故亦名为不可说也。亦犹因相方达于无相，非言安了乎绝言？不以论诠，曷知离教？二、贤首、清凉、龙树之意，据因果分各别为论。果分法体，不许与教而相应故，离教说故。本源玄理，据因果分相从而明。以果就因，可寄言故，有教说故；以因从果，因亦绝言，离教说故。由是应为四句分别：有唯离言，谓性海果分；有唯带言，谓修行因分；有亦离亦带，谓因果无碍；有非离非带，谓因果形夺。四句齐现，契斯宗矣。
何故诸论(至)各阙其数
释曰：后二门备阙，有二：初、二门不齐。问：谓十论立义分，具标三十三，何故解释分说四，或明一？
为欲显示(至)不知其量故。
释曰：后四义有别。答：二分具阙，四义不同：一、立义，欲就法体唯一，不可分散，故全本数；解释为据义门有多，各别诠显，故阙其数。二、立义，解释二分，具阙数目，拟增智者思惟，欲长学人慧力。三、立义，教理本数备收，已是甚深，皆起尊重；解释教理，各委辨明，又显玄极，咸生赞叹。四、两重能入，广大如空；两重所入，无穷如海。不二大乘，性德果分，口欲谈而词丧，心欲缘而虑亡。故亦可法门广大，通指两重能所；义理无穷，别目不二性海。言不具谈，思不知量，总显因果，皆绝言虑。
已论本数，次当别释。
释曰：后当别释，有二：初、结指。
本曰(至)分别发趣道相。
释曰：后释成，有二：初标徴开门，又二：初唱本。
论曰(至)大门数量。
释曰：后释文言四法者，二法二门。
本曰(至)不相离故。
释曰：后依门别释，有三：初显示正义，有二：初略说分，又二：初唱本。
论曰(至)问答显因门。
释曰：后释文有二：初、总科分。
依一心法(至)法相门。
释曰：后别显示，有三：初、四种法相门，有二：初、牒指。于一心法，有二所入，并开二门，故成四种。
二法二门(至)立其名故。
释曰：后释成，有二：初名字差别门，有二：初总问略答，明示能所各有十名，究体无差，随功立名。
二种本法十名，其相云何？
释曰：后别问广答，有二：初二法十名，又二：初问。
颂曰(至)通二种本法。
释曰：后答有二：初颂答；取下广大等此方九名，对此毗摩等九句梵语，次第翻译，于文易见。
论曰(至)云何为十。
释曰：后论释有三：初、标徴。
一者(至)染污品法故。
释曰：次别释，有十。初广大神王，有二。初显名合说。喻中名同依异，法中体同用异，但取喻体不取喻依故。
自体契经(至)染净法故。
释曰：后引教证说，谓众极疑二种本法为同为异，佛即造作说法之相，乃与答释。遂举二喻，晓况两法。金刚神王，两番配合，类一一心。主海神王，一义指陈，如多一心。
二者(至)而为自在故。
释曰：二、大虚空王有二：初、显名合说。第一空王以总太虚容东西空而得自在，第二空王以空容色而得自在。色容受者，谓以空中容受色故。合二本法，于义可见。
金刚三昧(至)容受大种故。
释曰：后引教证说。谓一心真如，本法理性，能容真门，自体空无，绝安立处。犹如大虚，能含众空，本来于彼东西等处，无住着故。于诸障碍，无有障碍者。然多一心，于障无障，能住持故。如空容色，使得住故。
三者(至)为其德故。
释曰：三、出生龙王，有二：初、显名合说。
顺理契经(至)无有断绝故。
释曰：后引教证说标。岚，梵语，此云迅，猛风也，法合可解。
四者(至)通生染净法故。
释曰：四如意珠藏有二：初显名合说，就所出生立其名故。
如如契经(至)涅槃法故。
释曰：后引教证，说真如所入利圆者也。良以性本无惑，体元是真，清净解脱，功德圆满，故所被根，是圆顿器。
五者、(至)亦复如是故。
释曰：五方等有二：初显名合说，谓有毫毛，或是色相方圆类等，故曰方等。唯现天像，名为白毫；通显五趣，名为乱毫。二俱称毫，两皆是色。次下梵语，无别异故。
摄无量(至)伊尼罗故。
释曰：后引教证说，就一就多，说白说乱，白乱虽殊，体性无异，随受一名，俱通二号。
六者(至)与行与相如来藏。
释曰：六、如来藏有二：初、显名相。前五从喻受名，后五约法建号。此如来藏正是所入，从真如门彰远转、远缚之名，从生灭门得与行、与相之名。
实际契经(至)如伎儿故。
释曰：后引教证，此引二经，释前两藏。以一一心，从能门解。唯有觉者，离流转因，是一是白，名远转也。唯有如如，离虑知缚，亦一亦白，名远缚也。一一白白，摘读两用，或复通用，在义无违。又多一心，亦从门解。若就能与，其唯本法善不善因者，善即是觉，不善不觉，于惑于觉，与力为因，生死涅槃，从此出现。受苦乐等者，谓一法界，有为无为，二种自在，能熏所熏，多法和合，故受苦乐，定俱时转。故楞伽云：如来藏者，能遍兴造一切趣生，譬如伎儿，变现诸趣故。
七者、(至)如住劫时。
释曰：七一、法界有二：初、显名相。纯白法界，如空劫时，无杂物故；无尽法界，如住劫时，有万物故。纯白、无尽，皆是门名，本法从彼以彰名故。
真如法界(至)如有长时故。
释曰：后引教证。空种即纯白，遍种即无尽。言空种无碍者，空字是门，种无碍者是法。是空之种无碍，依主彰名遍种无碍。准此而释，俱言种者，皆取性义。与空与遍，而无实性，皆无碍故。又或种者，即种类义。谓真如门，体如相如，空与不空，种类不一，亦具多名。准此所解，空种二字，俱是别门。无碍二字，即是本法。空种之无碍，亦作依主释。
八者(至)义如前说。
释曰：八、摩诃衍，此中有二：一者、一体摩诃衍，二者、三自摩诃衍。大觉契经证，如第一论。
九者(至)如顺明珠。
释曰：九、中实有二：初、显名相。第一义谛亦名中实。等住中实，如独明珠，无杂影故；别住中实，如顺明珠，现众像故。
中实契经(至)如同异珠故。
释曰：后引教证离边释中，真心解实，以此实理，远离真俗二谛边故，由此本法，名为第一义谛，于文有据，亦如前引自体契经，广大神王，非世间法，非出世间法，亦詺本法为第一义谛，上下明证，其文非一，如异同珠者，异属所现，影各差别，同属能现，珠明无异，摄差别影，归同体明，故云异同，次同异珠，反此而说。
十者(至)随能作立名。
释曰：十一心有二：初显名相。先列名中，且第一者，上言是一，指所作门唯一一故。下句方云：是一一心立所入名。此中一心从彼所作门上立名，是一之心依主建名。又第二者，上言是一切，亦指所作门具一切故。下句复云：是一切一心亦立所入名。此中一心但从能作以立其名，一即心故，持业为名。
一心法(至)广说。
释曰：后引教证非大非小等者，弥显本法是第一义谛四种中道，于文可见。心本非一，从所作一，假名为一；心非一切，从所作多，假名一切。今不说名一切心者，盖随能作立一名故。
是名为十(至)根本名字。
释曰：后结收。
已说二法(至)名字差别。
释曰：后二门十名，有二：初、结指。
真如十名，其相云何？
释曰：后解释有二：初真如十名，有三：初徴问。
颂曰(至)真如不共称。
释曰：次通答，有二：初颂答十句梵名，如次翻对。
论曰(至)是名为十。
释曰：后论释问：前文两法，今此二门同共立名，号如来藏。门法名滥，拣辨若为？答：此门开为真如、真如等如来藏，则通真、俗二谛摄故。他法开为远转、远缚等如来藏，彼唯属其第一义谛。故知前后名字虽同，义不相滥。
如是十名(至)法门名字。
释曰：后该收谈真异名，皆此摄故。
生灭十名，其相云何？
释曰：后生灭十名有三：初徴问。
颂曰(至)生灭不共称。
释曰：次通答，有二：初颂答十句梵语，如次翻对。
论曰(至)是名为十。
释曰：后论释生灭十名，翻真立故。一对前二，二对前一，三、四、五名如次对前四、五、六名，六对前三，其后四名次第同前，配之可见。
如是十名(至)法门名字。
释曰：后该收俗谛异名，皆此摄故。
已说二门(至)分相门。
释曰：后同异分相门有二：初、结指。
二种本法(至)其相云何。
释曰：后徴释有三，初二法同异有二，初问为复二法几同几异。
颂曰(至)同名异义故。
释曰：后答各有所依摩诃衍者，谓后重一体大乘，依彼初重一体一心摩诃衍等，足验前门不是后法，斯为良证。三谛科拣，已如前辨。问：岂不前文自说根本总摩诃衍，如一圆珠，体性是一，今言依异，其相云何？答：虽如一珠，然成依异，恐理难明，再须喻显。如世一父，二子依异，一子为僧，一子为俗。父虽一体，望僧望俗，义说二故。若云僧父，如一体之所依也；亦云俗父，如三自之所依也。一体大乘、三自大乘，各缘所依，根本大乘为自境界，亦可一心各缘所作，自能依门为境界故。故下论云：甚深真理，非余境界，唯自所依，缘为境界。
二种法门(至)其相云何。
释曰：次二门同异有二，初问为复二门几同几异。
颂曰(至)异名异义故。
释曰：后答，先结颂总对，后依文委示，行法异中，真如门内，自有修证，非取异门，一心一念，异门心念，若生成缚，不生为行，以此门中，无断无缚，唯取寂灭，寂灭为行，若依
皇上解云：一心即是所入本法，一念则属能入行门。是心及念，从法尔来，本不生长众生障缚。如是之念，即是真门寂静妙行。美哉！
睿见，迥洞真乘。词简理周，穷源彻妙。生灭门修，以智断惑。生位始觉，断生相惑。灭位始觉，断灭相惑。住异例然。举两摄中，故不别说。体相异中，引楞伽证。且寂灭者，名为一心。证真如门，与本等故。寂灭体相，同一心故。又一心者，名如来藏。证生灭门，与本别故。所入一心，非属染净。如来藏门，具有染净。故生灭藏，与本义别。
二门位地(至)无障有障故。
释曰：后因明余义，有二：初徴释证位异。此中具有伸问颂答三经证真，余教指俗二门，真如二门，位地别异，所以曲有多途，文理昭然。长分大段，上下判文，宜知此例。然证真中，引大本经四句如次：贤凡乱住，初后乱住，果圣乱住，圣贤乱住。或此四句，初即凡位始终相即，次则因果始终相即，次则圣位始终相即，后则因位始终相即。分流经中，初七句正明乱住，后一句出乱住由。或初之七句，约义配同，最后一句，据理皆泯。真修经中，五十一位，摘信为母，余位为儿。生五十一岁者，意云以五十岁男儿，生在一岁，母腹法合，即配五十一位，亦乱住故。
举是一隅(至)法相门。
释曰：后例余劝观结人众等六，例此可知。
是二种门(至)圆满门。
释曰：次该摄圆满门，有二：初牒指。
谓以真如(至)一切法故。
释曰：后释成有二：初皆各总摄，从谓字下解释皆字，然字下解各，而字下解总。
所以者何(至)圆满门。
释曰：后徴释别结，摄法齐平，义各别故。
此义云何(至)直说答故。
释曰：后问答显因门，问答梗概，故俱言直，性相不离故，真妄交彻故。
已说略说分，次说广说分。
释曰：后广分有二：初、结指。
本曰(至)唯证相应故。
释曰：后辨相，有二：初真如生灭各异门，又二：初心真如门，复二：初唱本，次文委释。此不豫陈，但相真如四句四德，不细辨明，至文具出。
论曰(至)解释名字门。
释曰：后释文有二，初科分。
心真如者(至)率向应审。
释曰：后显示，有三：初、体相真如门，有二：初、解释，有三：初、建立名字门。随功立名，举一法界作大总相，谓所入一心，能入真如，既各十名，因何所入中偏取一法界？复何能入中偏取大总相？盖一法界作大总相，功业相应，由是偏举。初云一者，非对二、三，当体绝待，故名为一。横竖周遍，故一作大业。法者轨持，包含一切，无所阙遗，故法作总业。界即实性真理甚深义相，体、相皆能作故，故界作相业。下云法门，法谓一法界，门谓大总相，是法之门，依主彰名，门即是体，作持业释。如是多字，并归门者，门能显法，最偏胜故，率取向上能作、所作种种别相，一一审观。
已说建立(至)真体门。
释曰：次直诠真体门，有二：初结指。
所谓心性(至)为差别故。
释曰：后显示，有三：初诠真拣妄，有二：初对妄显真。能拣真门中，非字就遮说，谓真如法非生非灭，离起离尽故。无字约表论，其体即是无生无灭，是一是常故。又是非即体，明真体非是生灭之法。有无体外，说真性无有余生灭相。所拣妄门中，是字目自性，能表四相业等自性是生灭故。有言属差别，所表色心有彼共相之生灭故。无相、有相二门异故。
复次(至)亦不住故。
释曰：后拂迹入玄，非字不义，何不言非？若言非时，恐人误执真性为非，所以言不。所以者何？次释成云：以真如法，绝百非，离千是，正遣双非，双非不住，影出双是，双是无拘故。
一切诸法(至)妄境界故。
释曰：次假有显无。先明假有，后显实无。生灭门中，以有心念，则有一切差别境界；显真如门，既无心念，故无一切差别境相。如因翳眼，则有空华；若离翳眼，孰见空华？故楞严云：见闻如幻翳，三界若空华，闻复翳根除，尘消觉圆净。
是故(至)离绝之相故。
释曰：后明真拂相，有二：初、正显离绝，分四：一、离三相，有二：初、牒指。
言说名字(至)其相云何。
释曰：后随释，有二：初问。
颂曰(至)契经异说故。
释曰：后答有二：初结颂。
论曰(至)离言说相。
释曰：后释文有三：初言说；谓言说下，列名数；楞伽下，引教证；如是下，指正要。相言说者，妄计妍媸，虚起爱憎，于境执着，发言说故。梦言说者，曾经境界，无有定实，忆昔攀缘，起诸梦境，即从梦觉，缘念思度，妄谓吉凶，虚生言说。执着言说者，昔曾怨对宿有业缘，今偶现前，发生言说。无始言说者，多生熏发曩劫惯习，不假强缘，任运起说。引教证中，我说法者，以汝等者，我今说法，念汝众生，堕在执着，生人我见，不了法性，妄起言说。为对彼愚，非前四言说，故我说法。又或以为汝等一切众生，在生死界，不了断修，妄兴言说。为治彼凡，亦非前四，故我说耳。或佛还用众生所发世间言论，说实相故，称胜义言，名如义语。实空不空者，此简异门。妄法非有，实是其空；真德不无，实是不空。亦可理性实空，绝诸相故；情实不空，起众境故。空实不实者，亦简异门。妄法名空，空则是实；真法名空，空则不实。亦可法性空实，所显体故；但空不实，能显门故。离二相者，谓离实空二种相故。中间不中者，离亦实亦空故。不中之法者，即指不是亦实亦空中间之法。故离三相，则显一理。既遣异门，唯有自门谈体谈相，称真称如，是故名为如如如说。上言如者，称可之义，显上言说，称可契合如如理故。故所拣离，非就真门，以真门中非所拣故。问：准三昧经，佛所说者，义语非文；不言义者，皆是妄语。生灭门中，佛所说者，既非如义，应皆妄语。若许生灭有如义语，今真如门拣之不尽，于此两途，若为通会？答：如义有二：一、真如如义，如上所引三昧经说；二、生灭如义，诸佛所说一切契经皆显如故。
名有二种(至)离名字相。
释曰：次名字，二名二字，各引教证。从阿等者，即诸教所说四十二字母，由此为本，出生一切声名句文，及生一切菩萨妙行，具如华严、般若等说。道品经中，证字影名，真同镜明，名如影也。大海经中，证依空字，真犹虚空，字若鸟也。
心量有十(至)为境界故。
释曰：后心缘前八，可知。第九识心，即前所入法十名中第十一切一心也。以能缘彼生灭门如，但不能缘真如门理，非不能缘自门真理。第十识心，即真如门所依本法，而唯能缘自门真理。体能鉴用，照体独立，故说为缘。如自证分，缘见分故，引证极显，寻义自彰。
毕竟平等(至)满三德耳。
释曰：二满三德。初牒指，后解释。诸众生等无量差别，唯以前四言说为本而转。由离言说相故，成毕竟平等德。诸外道等九种变论(楞伽列释，须者捡文)、十种异执(通以九十五道，摄为十种邪执)，唯以前一名字为本而转。由离名字相故，成无有变易德。诸众生等执取计名烦恼破障智，及相续所知坏障，唯以前九心品为依而转。由离心缘相故，成不可破坏德。离相满德，如文可见。其多一心与障为依，克论自体非是障故。
唯是一心(至)体真如。
释曰：三结体真。正结能入体真如理，唯是所入一心本法。欲结体真归一心故，谓离三假相，名为真也；圆满三实德，谓之如也。顺本所牒，心真如矣。
以一切(至)极相违故。
释曰：四、离三缘，先牒指，后解释。言说名字，心缘俱假，真理如实，故无三相。
言真如者，亦无有相。
释曰：后复遣执著，有三：初遣意。谓恐愚夫闻离三相，知圆三德，假相虽无，已遣断见，实相仍存，复滞常边，执有体如，何能出离？故说真如亦无有相。
谓言说之极(至)虚妄言说。
释曰：次离缘，正显体如无相。所以极，犹尽也。假真如言，遣虚妄言，非有能遣可为栖托。言说既空，有相奚立？后能、所遣，于文可见。
大本(至)不二法体故。
释曰：后引证离言说。言说说者，谓离前四虚妄言说，请唯如义言说而说。非不二不二者，非同八千一种不二，请说真实不二法体。若如义说，故能除遣前四虚妄假说之垢。如言说如者，说无生灭，无说无示故。如耳听如者，听无生灭，无闻无得故。此大本经与分流经，广略虽殊，宗旨契同。清凉指释，恐繁不陈。
已说直诠(至)名字门。
释曰：后解释名字门，有二：初结指。
此真如体(至)断证智故。
释曰：后释成，有二：初牒指问答，真无可遣障，如无可立位。
此义云何(至)而非如体故。
释曰：后再徴委释，重广前义。以无少法，不是真体。既无治障，宁存断道。若有断道，可立位地。既无少法，不是如体。如体一味，何分断道。断道不立，位地安彰。
当知一切法(至)所上说故。
释曰：后总结不可说者，双结言说名字相也。下皆准此，结离三相，故名体真。
已说根本(至)决疑门。
释曰：次问答决疑门，有二：初结指。
问曰(至)生疑致问。
释曰：后正明，有二：初问，又二：初牒标。
问者(至)直疑其果。
释曰：后随释，有三：初正明二问，有二：初总问略答。依第一转，不可说念，疑无随顺；依第二转，无相无因，疑无得入。
所以者何(至)而能得入。
释曰：后再徴委释。因善言教，引生三慧。因生三慧，引起万行。今无言说，全无三慧。既无三慧，何成万行？故生此疑，云何随顺？若有万行之因，则有万德之果。既无能入万行之因，何有所入万德之果？故生此疑，云何得入？金刚地者，准元本中，有二金字。四卷楞伽，褒扬果位，立金金刚，拣非因位之金刚。故论但一金书者，透矣。
如是二问(至)诽五等位。
释曰：次属当二门。因依生灭，遂疑真如。若如生灭，断恶进善，修因契果，理在不疑。今于真如，无言说故，无加行善；无心念故，无信等位。随顺既无，得入宁有？
今举此意，发如是问。
释曰：后结成问意。
答曰(至)决彼二疑。
释曰：后答有二：初、牒指。
所谓随顺(至)真如随顺。
释曰：后开解，有三：初决随顺疑，有二：初标列真俗不同，各开随顺。
生灭随顺(至)方便故。
释曰：后决择，有二：初生灭随顺，有三：初标释；上下，先标列，后略释。谓从信位，乃至等觉，作果方便，名为向上；复从性净，乃至信初，作凡方便，名为向下。邪邪地者，邪定不一，故重言耳。又十信菩萨，未具善根，亦名为邪；信前凡愚，由对彼邪，故云邪邪。
所言向上(至)是各向下。
释曰：次广明上下。向上因凭无常言说，顺次引生无常三慧，复因修慧引生行德，此依染净始觉而说。向下因凭常住行德，逆次引生常住三慧，复因闻慧引生言说，此依染净本觉而论。
如是二门(至)自当显说。
释曰：后显同指余。向上无常，向下常住，约从无始本具而说。同一时转，虽分上下，而无前后。若障、若碍，本觉、始觉，一一别相，至文自显。
真如门中(至)彼有故此有。
释曰：后真如随顺有三：初拣妄遮非。不可说中无彼异门常无常言说，不可念中亦无异门常无常三慧，岂无自门随顺说念？不应以俗难此真门。
若尔(至)杂乱住故。
释曰：次徴释正取。问：若许真门自有说念，请示其相。答：真门说念，非常无常，唯有如如如说，及寂灭寂静念，由无往向，但乱住故。
云何名为真如随顺？
释曰：后解释随顺，有二：初徴。
谓若(至)真如音声。
释曰：后释有二：初、明说。知一切法虽有如义说，然无四种说，令诸众生则顺自门真如言说。
复次(至)寂灭寂静念。
释曰：后显念。知一切法虽有寂静念，然无四种念，令诸众生则顺自门，唯寂静念。问：已言寂灭，又云寂静，重叠显示，其相云何？答：以此四字正显体如，离三假相名为寂灭，满三实德名为寂静。复次不可说故名为寂灭，不可念故名为寂静。复次无彼异门惑因惑果名为寂灭，无彼异门觉因觉果名为寂静。复次无彼向上无常说念名为寂灭，无彼向下常住说念名为寂静。复次无彼常住及无常念名为寂灭，无彼能念及彼所念名为寂静。复次离彼流转名为寂灭，离彼还灭名为寂静。具上多意，故重显示。又此四字目所观境，唯以念字为能观心，虽知真门实无能所，为利众生依于体如，即寂之照目为能念，即照之寂目为所境，故知此念从境受名。亦犹前说真如音声，不可真如即是音声，须知音声从彼所诠，真如受名皆是属声，并归依主。
天佑皇帝圣智解曰：此寂灭寂静念，非是一一识心，彼是所入第一义谛。今寂静念，唯在门中，无往向念，当真谛念。寂灭二字，即是门中体真如摄，约所观境。其寂静念，约能观心。是知自门有寂静念，不有此修，无以顺真即境之念证相应故。即
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:33:58-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>