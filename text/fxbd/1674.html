<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="天然和尚年谱,天然和尚年谱全文在线阅读,天然和尚年谱全文在线下载,大玄古籍书库">
<meta name="description" content="此谱为广东番禺汪宗衍(字孝博)所编。谱为一卷并附有著述考。民国三十二年(1943)线装排印本。书名题字为黄佛颐，谱前有天然和尚象，据广州海幢寺藏本印。谱前有编者“序”，云：“吾粤佛教，自六祖后宋世盛于云门，元明寝衰，崇祯壬午间天然星和尚应陈文忠诸人之清，开法诃林，宗风大振。顾天然虽处方外，乃以忠孝廉节垂示及门，迨明社既屋，文人学士、措绅遗老，多皈依受具，一时礼足，凡数千人，创立海云、海幢别传诸刹，呜呼!何其盛也!”天然和尚名函呈，字麓中，别字天然，俗姓曾，名起莘，字宅师。广东番禺人。生于明万历三十六年(1">
<title>天然和尚年谱_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">天然和尚年谱</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]55079</span> <br/>
          说明： <span class="inputVal" id="bkdec">此谱为广东番禺汪宗衍(字孝博)所编。谱为一卷并附有著述考。民国三十二年(1943)线装排印本。书名题字为黄佛颐，谱前有天然和尚象，据广州海幢寺藏本印。谱前有编者“序”，云：“吾粤佛教，自六祖后宋世盛于云门，元明寝衰，崇祯壬午间天然星和尚应陈文忠诸人之清，开法诃林，宗风大振。顾天然虽处方外，乃以忠孝廉节垂示及门，迨明社既屋，文人学士、措绅遗老，多皈依受具，一时礼足，凡数千人，创立海云、海幢别传诸刹，呜呼!何其盛也!”天然和尚名函呈，字麓中，别字天然，俗姓曾，名起莘，字宅师。广东番禺人。生于明万历三十六年(1608)，卒于清康熙二十四年(1685)，年78岁。26岁举人，次年会试不第，旋隐庐山为僧，晚岁卒于广东雷锋寺。</span> <br/>
          封面： <span class="inputVal" id="bkimg">Z_1674.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]天然和尚年谱
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]55079
[book_dec]此谱为广东番禺汪宗衍(字孝博)所编。谱为一卷并附有著述考。民国三十二年(1943)线装排印本。书名题字为黄佛颐，谱前有天然和尚象，据广州海幢寺藏本印。谱前有编者“序”，云：“吾粤佛教，自六祖后宋世盛于云门，元明寝衰，崇祯壬午间天然星和尚应陈文忠诸人之清，开法诃林，宗风大振。顾天然虽处方外，乃以忠孝廉节垂示及门，迨明社既屋，文人学士、措绅遗老，多皈依受具，一时礼足，凡数千人，创立海云、海幢别传诸刹，呜呼!何其盛也!”天然和尚名函呈，字麓中，别字天然，俗姓曾，名起莘，字宅师。广东番禺人。生于明万历三十六年(1608)，卒于清康熙二十四年(1685)，年78岁。26岁举人，次年会试不第，旋隐庐山为僧，晚岁卒于广东雷锋寺。
[book_img]Z_1674.jpg


[book_title]天然和尚年谱
[IMG:天然和尚年谱_1.jpg]
[IMG:天然和尚年谱_2.jpg]
天然和尚年谱引言
吾粤佛教，自六祖後，宋世盛於云门，元明寖衰。崇祯壬午间，天然昰和尚应陈子壮诸人之请，开法诃林，宗风大振。顾天然虽处方外，仍以忠孝廉节垂示及门，迨明社既屋，文人学士，搢绅遗老，多皈依受具，一时礼足凡数千人，创立海云、海幢、别传诸刹，呜呼！何其盛也。余少日过庭，辄闻明季诸老轶事，间及宗门掌故，心窃慕焉。稍长读天然诸弟子诗文，知多有托而逃，欲有所为者，其皈心空王非初志也。故金陵、福州、肇庆之拥立，广州之归附，屡仆屡起，凡十余年，天然以世外之身，未能参预其间，而平昔所投分者，大都节义之士，声气隐隐相通，今读「瞎堂集」於殉难诸臣，多有诗哀挽，其故可深长思已。至其心怀故国，遗臣志士，咸集其门，独能超然无所连染者，是其法力伟大，感人甚深，异於出世者流徒耽寂灭也。辛巳初春，新会陈援庵先生自北平寄眎「明季滇黔佛教考」，陈寅恪先生序之，谓政治与宗教虽不同物，而终不能无所关涉。又岂独滇黔为然哉，爰辑次「天然和尚年谱」，附「着述考」、「弟子考」，距其开法诃林时，适足甲子五周矣。窃叹年来道法衰微，人天隔阻，安得有如天然者起而复振之哉。天然同时，若鼎湖在犙赞和尚，亦与当代遗逸往来结纳，为世景仰，而传衣法侣，不若天然之盛，宗派流衍，并难详考。此篇限於天然一派，非以概当时佛之教，而天然实为大众所依归，法门之砥柱，知人论世，因以见世衰法盛之由，其亦谈宗门掌故者所乐闻欤。余觕览遗编，讵通禅契，书阙有间，蒐访未备，订譌补漏，俟之博雅君子。
一九四二年壬午夏六月番禺汪宗衍
天然和尚年谱
和尚名函昰，字丽中，别字天然，嗣长庆空隐道独法，博山无异元来长孙，为曹洞宗第三十四传。本姓曾，名起莘，字宅师，番禺县慕德里司迼迳村人，世为邑中望族。（「天然昰禅师语录」附今辩撰「行状」、汤来贺撰「塔志铭」。　按：同治「番禺县志．本传」注云：「邑慕德里司迼迳村『曾氏族谱』，有师俗支派。」雍正「广东通志．选举表」作「花县人。」檀萃「楚庭稗珠录」四云：「一作花县迼迳人。」考康熙二十四年以南海番禺两县地析置花县，宣统「番禺县续志．舆地图」吉迳入花县界内，与慕德里司毗连，「舆地志」同，盖迼迳吉迳同地，本属番禺，後入花县，故有二说。道光「广东通志．本传」作南雄人，其「选举表」及道光「南海县志．本传」作南海人均误。　道独，字宗宝，号空隐，南海陆氏。年二十九入博山，参无异，得其法，迭主华首、长庆、海幢法席。着「长庆语录」。　元来，字无异，龙沙舒氏，主博山寺，着「无异语录集要」。）
父名昌位，字本净，约生明万历九年辛巳。母名函福，字智母，番禺官塘村林罗长女。生万历十二年甲申，以万历三十二年甲辰来归本净公，後俱出世。（「行状」、今无「光宣台集」十「大日庵智母师太塔志铭。」　按：本净公生年，据「瞎堂诗集」十「雷峯三月」诗，有「七十老翁初入寺」句，为顺治七年作推知之。）
本净公生子一人，即和尚。女三，长适罗，蚤卒，次名今心，字顿彻，季名今再，字来机，皆和尚之妹，出世为广州城东，无着庵比丘尼。（「光宣台集」十「智母师太塔志铭」、「瞎堂诗集」八「悼袁特丘中丞」四首，有「而媳师吾妹」句，原注云：「谓顿彻比丘尼。」据无着庵祖堂神牌有顿彻心，其字派当为今字。今再事迹见谱内，同治「番禺县志．古蹟略」作今最误。）
妻某氏，名函脱，字善解，礼道独为比丘尼。（详本谱崇祯十五年壬午条。　按：无着庵祖堂神牌有善解脱，蔡守「寒琼室笔记」稿本云：「相传为来机之嫂。」是和尚之俗妻，既礼道独，其字派当为函字。）
明神宗万历三十六年戊申（公元一六〇八）一岁
十月十四日亥时生，胎胞紫衣堕地始出。（「行状」、「塔志铭」。）
本净公约二十八岁。智母师太二十五岁。（见谱前。）元来三十四岁。（「永觉广录」十八元贤撰「衣鉢塔铭」。）道独九岁。（道独「长庆语录」附函昰撰「行状」。）
万历三十九年辛亥（一六一一）四岁
剩人函可生。（「语录」十二「剩人和尚塔铭」。函可，字祖心，号剩人，博罗韩氏，名宗騋，文恪公曰缵长子，诸生，道独第二法嗣。以文字狱遣戌渖阳，开法千山，大阐宗风，着「千山语录」、「千山诗集」。）
万历四十一年癸丑（一六一三）六岁
出就外傅，一日觉身若陨虚，来无所从，大哭返家，熟睡乃已，如是者两度。（「行状」。）
旋庵今湛生。（「海云禅藻集」二。今湛，字旋庵，三水李氏。髫龄出世，住番禺员冈乡隆兴寺，闻天然禅师倡道诃林，与其徒达此藉本寺田亩室庐，供诸十方，延天然作开山第一祖，发愿行募，鼎新殿阁，易名海云，遂成宝坊。）
万历四十二年甲寅（一六一四）七岁
澹归今释生。（徐乾学「憺园集」三二「丹霞澹归禅师塔志铭」。今释，字澹归，族姓金，名堡，字道隐，仁和人。崇祯庚辰进士，授临清知州，永历时官至兵科给事中，有直声。以事遣戌至桂林，城陷，遂薙发为僧，壬寅参雷峯受具，执役盌头。後创建丹霞别传寺，为天然第四法嗣，生平着述甚富，有「徧行堂集」等。）
万历四十六年戊午（一六一八）十一岁
十月，今再生。　（按：「诗集」十八「寿来机禅人五十一」诗，有「莲花岁岁腊前开」句，後为「赠王冲和道者」诗，有「华林初请法轮旋」句，和尚以康熙七年戊申入华林，寿来机诗似为同年之作，以五十一年逆推，疑生於戊午。「光宣台集」二五有「寿来机师太六十初度」二首云：「坐消冰雪见凄清，万顷鸿蒙未可名，妙得空王些子意，梅花岁岁满空庭。」「空悬慧日照须弥，六十还将六十期，三界总来无变相，何人识得末山机。」亦无年分，然可知其生於冬月也。曾见今释寿来机诗轴真蹟，诗曰：「调御人天即丈夫，非男女相漫名模，欲栽美玉先观地，更铸精金别鼓炉。□□六天应共听，难兄一宿岂殊涂，南山莫献无疆寿，禁得油□喝也无。」欵署「丁巳阳月，寄为来机大师六秩初度，同门今释拜手。」以丁巳上推六十年，是生于戊午十月矣。「番禺县续志」三六载王令撰「鼎建无着庵碑记」末署「康熙十八年今再立石」，时年六十三，犹健在也。）
万历四十七年己未（一一六九）十二岁
石监今覞生。（今释「徧行堂续集」八「石监禅师塔志铭」谓康熙十七年戊午卒，无生年岁数，然有「庚子受具」语，「海云禅藻集」一云：「年四十二落发受具」，遂得其生年。
今覞，字石监，新会杨氏，字无见，诸生。以居士悟入落发受具，为天然第二法嗣，继席栖贤，旋移长庆，复返栖贤。工诗，着「直林堂集」。）
广慈今摄生。（「海云禅藻集」一。今摄，字广慈，番禺崔氏。礼天然受具，居侍寮最久，後充雷峰监院诸职。入庐山净成受大法，为天然第十法嗣。康熙二十五年卒，年六十八。着「巢云遗稿」。）
光宗泰昌元年庚申（一六二〇）十三岁
拟注「周易」，问太极相生於塾师？为依文解说，和尚曰：「此名言耳，太极究为何物？且两仪未生，极何从往？两仪既判，极何从去？」塾师不能答。性好施与，有僧欺之再四，遂不喜见僧。（「行状」、「塔志铭」。）
熹宗天启元年辛酉（一六二一）十四岁
铁机今沼生。（「海云禅藻集」二。今沼，字铁机，番禺曾氏，名暐，字自昭，天然族侄。少为诸生，庚寅乱後，入雷峰结茅闭关三年，辅旋庵湛募化，殿宇落成。庚子受具，命司记室，寻升按云堂师。沼於书无所不读，工行楷，擅古诗、骈文，有集行世。）
天启三年癸亥（一六二三）十六岁
憨山德清卒，年七十八。（钱谦益「初学集」六八「憨山五乳峰塔铭」。德清，字憨山，全椒蔡氏。年十九祝发，缚茅天界寺。居东海之牢山十三年，方便说法，以诏狱遣戌，编伍於雷州，居五年移曹溪，既返庐山五乳峯，复度岭，病卒。）
天启四年甲子（一六二四）十七岁
补诸生。与里人梁未央朝锺、黎美周遂球、罗季作宾王、陈全人学佺、张莂公二果、李烟客云龙诸人，在宾王之散木堂，纵谈当世务，以康济为己任。（「行状」、「塔志铭」、「海云禅藻集」三、陈伯陶「胜朝粤东遗民录」。　按：散木堂在广州城东芳草街，黎遂球「莲须阁集」七「偕峨嵋僧过罗大夫季作读其新诗」云：「芳草街头绕曲池，行吟堪与大夫期。」遂球故居，屈大均「翁山文钞」一「黎太仆公画象记」谓在芳草东街，「番禺县志」云在豪贤街，要皆相近也。梁朝锺，字未央，番禺人。崇祯十五年举人，明年成进士。绍武立，授翰林院检讨，兼兵科给事中，寻授国子监司业，广州陷殉难。少礼道独为居士，山名函彻，字妙明。着「喻园集」。　黎遂球，字美周，番禺人。礼道独，山名函美，字於斯。天启举人。会试不第，归至扬州，集郑超宗影园赋黄牡丹诗，钱谦益拔置第一，时称黄牡丹状元。隆武时，授兵科职方司给事中，赐勅印提督两广水陆义师援赣州，城陷殉难。着「莲须阁集」。罗宾王，字敬甫，号季作，番禺人。万历乙卯举人，旋成进士，官南昌同知告归。礼道独为居士，名函骆，字思唐。国变後，抗节不屈，诸王义师纷起，草抗义勤王揭，下狱，作为诗歌，意气益厉，得释後，未几卒。着「狱中草」、「散木堂集」。陈学佺，字全人，东莞人，崇祯六年举人。性至孝，所交友皆以性命相勖，为文本於躬行，事道独，受戒於椒园。公车归，未几卒。张二果，字穉复，东莞人，天启七年举人。崇祯九年诏举贤才，总督熊文灿，科臣郭九鼎两疏交荐不就。入庐山礼道独为僧，名弘悟，字莂公。创建罗浮华首，水帘、洞山诸寺栖息其中，崇祯十三年卒于庐山。着「是谁集」、「白业卮言」。李云龙，字烟客，番禺诸生。少负奇气，走塞上，客袁崇焕幕。归里後，参礼道独，削发为僧，称二严和尚，为罗浮藏主。着「雁水堂集」、「啸楼集」等。）
左副都御史杨涟劾魏忠贤二十四大罪，不纳，与左光斗同削籍归。（「明史．杨涟、左光斗传。」）
天启五年乙丑（一六二五）十八岁
和尚知慕宗乘，智母师太因之素食。智母雅性严峭，和尚侍庭帏时，微有不合意，则默言竟日，必长跪色解乃已。（「光宣台集」十「智母师太塔志铭」。）
和尚偶与同学荐亡友入寺，见一老宿语及持咒能致功名，和尚漫应之，出语陈学佺曰：「吾辈功名岂假咒力耶？」学佺曰：「随人志愿耳，求功名，得功名，求慧性，得慧性。」和尚然之，晨夕持诵，苦念虑不静，於心性中，始生疑虑，久不自安。一夕静坐，忽觉向所扰者，当下冰释。读「圆觉经」与己见合，就十二菩萨法门各作一颂，示诸同学，无不推服。及阅「传灯录」，不解其旨，并失却从前所得，疑情大发，恳亲学出世法，亲曰：「汝欲出世，待名成偿所学未晚。」和尚遂精研世典，克成通儒。（「行状」。）
自言：「予少从『鲁诰』，囿於见闻，曾不知世外复有大圣人能过孔、孟。间从浮屠家，多闻因果事，辄指为虚诞，以是数年，可否不肯作决定信。一日过友人案头得『首楞严』读三四卷，虽不甚解为何等语，然理趣深玄，业面热心折，遂携归终十卷，所见十习因，六交报，一一皆从心生，不由外铄，乃不敢以虚诞及浅近事诬谤因果，自此由教乘入宗趣，历八九稔，始识向上一路。」（「语录」十二「刻牟子辩惑序」。　按：「诗集」三有「忆昔」诗云：「忆昔年十八，矢志学浮图。」）
是年间，与李云龙父子结社於天关，离际道丘有「赠雁水堂李烟客、曾宅师诸公结社参究」四首。（诗云：「般舟三昧舍安逸，吾佛翘勤七日立，猛然截断小胡牀，一个蒲团何待七。」其二云：「白马青牛随去住，西竺先生何所遇，唯然一贯自销融，万象之中身独露。」其三云：「女大须婚男大娶，团栾谁解无生句，眼底眉毛始放开，脚头早跨三台步。」其四云：「手握木蛇曹氏女，道人本色无刀斧，嘉州大象吃黄连，陕府铁牛满口苦。」「鼎湖山志」六、「海云禅藻集」二。按「番禺县志」：「天关书院在广州东城内，湛若水建，後为子孙居宅。」今天官里即以天关书院而得名，关官北音相近。梁朝锺「喻园集」有「与陈全人夜坐忆在天关西园小楼」诗，殆朝锺、学佺皆同社也。道丘，字离际，号栖壑，顺德柯氏。年十七薙染，云栖莲池大师授以净土法门，并付衣鉢。寻还粤，诣法性寄庵大师受圆具戒，命为教授。开法鼎湖庆云寺，粤人之成僧者，非鼎湖即海云焉。顺治十五年卒，年七十三。　李云子，字山农，番禺人，雪龙长字。素持梵行，尝从天然结社天关，遭乱以父长往，遂弃章缝，隐於柏堂故里，教授生徒。丙子薙染受具，名今从，字净起。李龙子，字田叔，云子弟，崇祯己卯举人。以父长往，遂退隐山林，家无半亩之入，因馆谷就食。辛丑薙染受具，名今荎，字具五，超悟出羣，天然极期许之。）
杨涟、左光斗、魏大中、周朝瑞、袁化中、顾大章六君子被逮下狱，旋死。（「明史．杨涟传」。）
威宗崇祯元年戊辰（一六二八）二十一岁
陕西大饥，张献忠等起义。（「明史．庄烈帝纪」。）和尚尝作「莫厌贫」诗云：「弱冠不知道，抱志志四方。读书慕先贤，设心追上皇。蒿目切时艰，夙夜矢济匡。寒云起西北，中原临苍茫。千羽投西江，感物情惨伤。天运不可回，猖狂归山阳。」（「诗集」五。）
泽萌今遇生。（成鹫「咸陟堂文集」六「泽萌遇禅师传」。今遇，字泽萌，江苏华亭孙氏。年十九，依云栖会下尊宿落[髟/采]，礼洞下三宜和尚受具。後入匡庐，参天然，返雷峰乃受付嘱，为天然第八法嗣。迭主丹霞、栖贤、雷峰法席，康熙四十年卒，年七十四。）
崇祯二年己巳（一六二九）二十二岁
诃衍今摩生。（「海云禅藻集」一、「喻园集」卷首。今摩，字诃衍，番禺曾氏，名琮，天然之俗子。少从梁朝锺读书，颖悟拔俗，遭乱，一夕窥内典，遂尽蠲夙习，受具雷峰，付以大法，为天然第三法嗣。尝结庐匡山鹤鸣峰三十余年，後闻山中僧徒悉编保伍，遂归雷峰，康熙三十七年卒，年七十。）
崇祯三年庚午（一六三〇）二十三岁
元来卒，年五十六。（元贤「永觉广录」。）
崇祯六年癸酉（一六三三）二十六岁
秋，举乡试第二，榜发方歌鹿鸣，坐念功名富贵，与己无预。（「行状」、「塔志铭」、「粤东诗海」九八。）
道独偕张二果至杭州，寓昭庆寺。（「莲须阁集」十六「西湖杂记」。）
阿字今无生。（「光宣台集」附古云撰「行状」。今无，字阿字，番禺万氏。年十七礼天然为僧，癸巳随杖入匡山，监院栖贤，备诸苦行。旋奉命访剩人禅师於渖阳，复游琼州归雷峰，天然付以大法为第一法嗣。主海幢，创建大刹，一时法席之盛，不减晦堂大慧。着「光宣台集」。）
崇祯七年甲戌（一六三四）二十七岁
会试不第。後有「忆与陈全人下第南归舟次金陵宿报恩塔院」、「忆过姑苏」、「忆过西湖与余中丞集生泛舟」诸诗，当为本年事。（「诗集」十三、「行状」。余大成，字集生，应天人。万历丙午举人，明年成进士，累迁至太仆寺卿，出为山左巡抚，以事遣戍岭南。刘香起义，粤督叩户问策，名公巨卿，竞执弟子礼。赐环，即入浙之横山，建光明台，与二三知己，翛然终老。）
南还，至吉州，卧病金牛寺，医不下药，和尚起坐祷十方佛，曰：「倘得不死，即一心学道，自为为人，於诸声利无所图也。」是夜感异梦，汗透重襟而病顿愈。还家後，断欲长斋，参究弥切，衣不解带者两月，大悟玄旨，向所谓「传灯」不解者，如数黑白，嗣是阖门益耽信佛。时与张二果谈性宗，相得甚欢。（「行状」、「光宣台集」十「智母师太塔志铭」。　按：金牛寺，「塔铭」作金牛渡。）
受持「妙法莲华经」。（「语录」十二「书自书『法华经』後。」）
自言：「甲戌知有此事以来，循览天下，彼时胸中惟黄岩、天童两老而已。」（「语录」十二「华首语录序」。）黄岩谓道独，天童指密云圆悟也。（圆悟，字觉幻，宜兴蒋氏。八岁无师训知念佛。三十从龙池幻有传和尚脱白，万历三十九年付与衣鉢。传寂，继席龙池，於通玄、金粟、黄蘖、育王、天童六座道场三十余年，宗风大振。崇祯十五年卒，年七十七。）
崇祯八年乙亥（一六三五）二十八岁
智母师太之母郭氏卒。郭依於女，亦以和尚事佛，遂发信心，修西方法门，暮年感佛光照空者再。（「光宣台集」十「智母师太塔志铭」。）
八月，与梁朝锺同祭亡友黎臣哉、颛孙兄弟，朝锺撰祭文。（「喻园集」。）
陈学佺卒。（「喻园集．祭麦仲涵文」云：「陈全人之丧，曾宅师警而超然。」又「祭霍始生文」云：「全人殁後，宅师以大事因缘，一旦蠲除父母妻子入道。」并谓：「辛巳季春，始生表弟歾，始生死後全人六年。」是学佺死於乙亥矣。始生名师乾，南海人，与和尚同癸酉乡榜。）
崇祯九年丙子（一六三六）二十九岁
诏举贤良方正，总督熊文灿以和尚特荐，当授郡守，和尚掉头不顾。（「行状」、「塔志铭」。　按：诏举贤良事，「明史．本纪」不载，「行状」叙在己卯，而「塔志铭」则云「己卯复上公车」，下文谓「先是有诏行保举」，则知其事在己卯前矣。朱彛尊「明诗综」七六引「静志居诗话」云：「崇祯丙子有诏举贤良方正。」宣统「东莞县志」六三「张二果传」原注引「金通志」云：「崇祯九年诏举贤才，督臣熊文灿、科臣郭九鼎两疏交荐。」故系於此年。熊文灿，字心开，贵州永宁人。万历进士，崇祯初，累官至右佥都御史，总督两广。旋拜兵部尚书，总理九省军务，一意主抚，张献忠初降，拥万人据谷城，复起义，文灿坐是弃市。「明史」有传。）
总督熊文灿延请问道，待以师礼，时值发南汉冢，株连甚众，有厚馈求转恳免罪，和尚婉辞不纳。（「行状」。　按：发南汉王冢，年分据乾隆「番禺县志」五。雍正「广东通志」云在崇祯十五年，其时和尚已北上，文灿亦逮死，可据以订正之。）
冬，北上，与张二果同谒道独於匡山之黄岩，往返叩击，针芥相投，便绝意行脚，独示以偈曰：「风旛一颂解投机，千里同风事亦奇，三上黄岩问端的，实知野老不相欺。」（「行状」、「塔志铭」、「长庆语录」。　按：「徐霞客游记」云：「庐山黄岩寺，据双剑峰下，越涧再上，得黄石岩，岩石飞突，平覆如砥。岩侧茅阁方丈，幽雅出尘，阁外修竹数竿，拂羣峰而上，与山花霜叶，映配峰际，鄱阳一点，正当窗牖。」）
掩关归宗，阅「藏」本至「牟子」三十七篇，益以童年不早得此为恨，约出关必图镌之。（「语录」十二「牟子辩惑序」。）
自言：「丙子，礼金轮塔，便有三十年不出山之约。」（「诗集」十八「初住归宗」诗自注。）
崇祯十年丁丑（一六三七）三十岁
寓鹫峰寺，後有「忆崇祯丁丑寓鹫峰寺上元日早朝」诗。（「诗集」十三。）
熊文灿北上，总理九省军务，梁朝锺偕行。和尚与张二果自庐山至漳江迎之，朝锺有「同熊总理心开舟师过漳江，时张莂公、曾宅师扁舟来自庐山」诗。（诗云：「西山依去棹，江水白银蟾，庐阜几年思，毫光计日瞻。晴波喧画鷁，皓月带黄岩，相见无余话，名香竟夕甜。」）「泊樵舍与宅师、莂公谈金轮旧事」诗。（诗云：「未将鷫鷞向伊呈，刚道锋銛劈面迎，一滴未消巴蜀雪，寸机方动晋阳枰。太行方叠疑山出，黄木千寻障海泓，为向金轮阿育塔，莫疑因果煞分明。」）遂同谒道独於黄岩，独谓文灿曰：「公误矣」。文灿屏人问故？独曰：「公自度所将兵足制『贼』死命乎？」文灿曰：「不能」。独曰：「诸将有可属大事当一面，不烦指挥而定者乎？」文灿曰：「未知如何也。」独曰：「二者既不能当『贼』，上以名使公，厚责望，一不效诛矣。」文灿却立良久，曰：「抚之何如？」独曰：「吾料公必抚，然流『贼』非海『贼』比，公其慎之。」朝锺有「同熊心开、杨海门、张莂公、曾宅师、刘观复入黄岩谒空和尚，道开先寺，寺石壁有吴道子镌观音像、王伯安平宸濠纪功碑文」诗。（诗云：「湖上金风滞鼓鼙，征衣秋水净禅栖，雨花初地纷龙藏，落叶空林驻马蹄。指月画师深碧藓，凌烟司马记丹梯，紫云如盖双峰顶，缥缈黄岩托杖藜。」）「同张莂公、曾宅师、刘观复、王飞侯、屠剑冲夜登滕王阁」诗。（诗云：「角声夜落清波动，月影秋痕摇画栋，万里烟火乌夜啼，昔日风流成昨梦。南浦西山自古今，崖添新石江流浸，行藏欲尽今宵烛，一夕怀人千里心。」）「随曾宅师登小姑山张都护侍行」诗。（诗云：「一柱窥江汉，彭湖静不流，晴添吴楚树，壁满古今愁。日赤鸿蒙上，波青杜若洲，乘风怀讨『虏』，石畔淬吴鈎。」「喻园集」、「明史．熊文灿传」。　按：道独与熊文灿论抚张献忠事，「白云越秀二山合志」、「番禺县续志．道独传」仅载「流『贼』非海『贼』比」一语，乃本於乾隆「番禺县志．梁朝锺传」，「粤东遗民录．函昰传」附述道独事，祗引「二山合志」，未检「明史」，故详述之。「遗民录」云：「崇祯十一年文灿果抚，後九营『贼』反，文灿逮死，观此可知道独能讲求世务，函昰、函可、黎遂球、梁朝锺相与皈依盖有以也。」又按：「喻园集」有「莫春阻风黄梅界同杨海门监军厓上散步」诗。薛始亭「南枝堂集」有「赠张都护孙绳」诗。「诗集」十一有「送梁未央、刘观复」诗，盖与王飞侯、屠剑冲诸人皆熊文灿幕僚也。）
崇祯十一年戊寅（一六三八）三十一岁
在粤，道独撰「灵泌润公颂古序」云：「予戊寅度岭，以示首座丽中，丽中视若固然，询之则黄岩时丽中已见，且相得若水乳，闻以谷泉普化自命云。」（长庆语录。）灵泌乃道独之俗弟也。
与梁朝锺、麦木公、梁骏叔读书於杨将军山房。（「喻园集．杨杲生诗序」谓将军为杲生父，杲生名景烨，广州後卫指挥佥事，善骑射，崇祯十五年武举人，丁亥之役殉难，见屈大均「皇明四朝成仁录」。又「喻园集」有「送麦术公还新宁读书」诗。）
函可尝闻梁朝锺深知和尚，遂来广州相见，和尚为言向上事，可自此始决意，且偕和尚入博罗住止园两月，值道独移锡东官，和尚亦至焉。（「语录．剩人塔志铭」。）
东莞县令汪启斯运光、乡绅张二果聘和尚同修「东莞县志」，直笔不阿，时称信史。（康熙「东莞县志．本传」、宣统「东莞县志．本传」引「张志．汪运光传」。汪运光，字启斯，号心谷，歙县人，崇祯四年以江都籍成进士，七年知东莞县，在任六年。）
乐说今辩生（「海云禅藻集」一称辩丁丑示寂为康熙三十六年，无生年岁数。「光宣台集」二三有「乐说弟四十初度」诗，次於丁巳为康熙十六年，上推当生於本年。今辩，字乐说，番禺麦氏。少有文名，读内典有省，入匡庐参天然求薙染，庚子受具雷峰。今释辟丹霞，匡助甚力，付以大法，为天然第六法嗣。分座丹霞，继主海云、海幢。旋入粤西应永宁之请，奉三世「语录」入藏。福州士绅请住长庆，未几示寂，世寿六十。着「四会语录」、「菩萨戒经注疏」。）
四月，张献忠降於谷城，熊文灿受之。（明史．庄烈帝纪。）
崇祯十二年己卯（一六三九）三十二岁
冬，辞亲北上，本净公祝曰：「此行当得官帽归。」和尚曰：「帽子到有一顶，只恐不是乌纱。」（「行状」、「塔志铭」）
六月，道独偕函可入曹溪，为可礼六祖下发於舟中。（函可「千山诗集」附郝浴撰「塔碑铭」。　按：「语录．剩人和尚塔铭」载其下发之年，隐约未明，「千山诗集」五「生日」四首有「四十未为老」及「为僧十二年」句，次於庚寅，时可年正四十，逆推十二年亦在己卯，与郝浴撰「塔碑铭」合。）
汤佐平来贺任广东按察司佥事。（「塔志铭」。汤来贺，字佐平，改字念平，号惕庵，南丰人。崇祯庚辰进士，官广东按察司佥事，以鲠直着声，每月亲行卅里，劝励风俗。晋总制加兵部尚书，不就归。晚入庐山主鹿洞书院讲席，康熙二十七年卒，年八十二。着「内省斋集」。）张二果卒。（「千山诗集」十三「读未央『与莂公、宅师谈金轮旧事』诗有感」原注云：「莂公脱白後即示寂，今十九年矣。」诗为丁酉作，当卒於本年。）
崇祯十三年庚辰（一六四〇）三十三岁
正月，熊文灿入京，和尚以住匡心切，与道别於九江。（「诗集」八、「喻园集．与熊心开居士书」。）十月文灿弃市。（明史．熊文灿传。）
舟泊南康，值道独移锡归宗寺，诣求祝发受具。（「行状」、「塔志铭」。　按：和尚祝发之年，「行状」、「塔志铭」均云「僧腊四十七」，逆推则为僧於己卯，盖「行状」有「己卯诏行保举，师为大司马特荐，当授郡守，师掉头不顾，冬辞亲北上」语而误，「庐山志」九引「江西旧志」遂云「己卯冬祝发」矣。然诏举事在丙子，见崇祯九年条，「塔志」似已知己卯诏举之误，而僧腊四十七仍用「状」文而不能改也。考今无撰「智母师太塔志铭」云：「庚辰公车，遂出世於匡庐之归宗。」此文为和尚所及见当不误。「诗集」八「悼袁特丘中丞」诗注云：「忆崇祯庚辰，九江与熊心开经略道别，亦以住匡心切，弗获同入京师，竟成永诀。」则和尚庚辰始抵九江，何得於己卯祝发於归宗耶。「诗集」十八「初冬示玉泉侍者」诗，有「庚辰已办终焉计」句，又十三「庚戌元旦书怀」亦有「出世已经三十年」句，尤为确证。）
是时和尚与熊鱼山开元、黄元公端伯、金正希声以禅悦相契。（「诗集」十七。）而本净公尚不羡世外，惟望其子成进士，闻报不胜悲愤，百方挠梗，智母师太阴阻之。（「光宣台集」十「智母师太塔志铭」。）和尚以盛年孝廉弃家，人颇怪之，越数年而国变，始服其先见也。（「楚庭稗珠录」四。）熊开元，字鱼山，嘉鱼人。天启乙丑进士，除崇明知县，调吴江，肇举复社，旋授给事中，坐事贬。复起迁行人司，尽发周延儒之隐，与姜埰同系诏狱，廷杖遣戌。隆武时，擢至东阁大学士。汀州陷，弃家为僧，事继起储隐於苏州灵岩，名正志，号檗庵。黄端伯，字元公，江西新城人。崇祯戊辰进士，授宁波推官，改杭州，以忧去。服阕，弃家为僧，朝旨勘问，复蓄发。弘光时，授礼部郎中。清兵渡江，被执不屈死。着「易疏」、「瑶光阁集」。金声，字正希，休宁人。崇祯元年进士，授庶吉士，乞面陈急务，帝即召对平台，改御史，不用，乞疏归。南都陷，纠集义旅保绩溪、黄山，分兵扼六岭、贵池诸处。遣使通表福州，授右都御史总督诸道军，为清兵所执不屈死。
崇祯十四年辛巳（一六四一）三十四岁
春，偕函修出匡庐，历江南，旋随道独还粤，经罗浮之华首台，首众立僧，耆宿为之敬惮。（「语录．函修序、自书法华经後」、「行状」。）和尚自云：「老僧在首座寮时，曾见一个老参，唤做徧照，渠曾徧参黄蘖、云门、寿昌、博山至五大十参，已隐林下。渠在博山，曾与先师有旧，闻先师住华首，却来相看，我老僧见他老参，常与相过。一日坐石偶及云：『老师徧历诸大老门，残羹馊饭，拈放一边，毕竟还有商量处麽？』徧云：『衲子家舍此亦无可语者，不嫌络索，试污眼看。』遂出偈相示，却把二十八宿编成八句，我当时读过但笑。徧云：『不可只笑，亦须有个可否。』我便云：『偈却是，只是汝未是。』徧云：『为什麽偈是我却非聻？』老僧云：『徧参知识，耳朵听得多少，册子里见偈多少，方寸里安排亦无有不尽了，作偈下语，岂有不妥处，只是道人须贵自知，不可只管互相瞒昧。』徧乃定眼看老僧良久，忽起合掌，云：『真狮子儿，难逃慧监，真不谬为华首首座矣。』」（「语录」三。）道独亦云：「山僧初到此时，闻丽首座云：『如今只是揉烂其心，始得山僧铭入心髓。』首座怎麽不惜勤苦，山僧也合并一副心力，大家鼓舞。」（「长庆语录」。）时梁朝锺佽助经营是台，蔚为大刹。（陈伯陶「罗浮志补」。）和尚有「归隐罗浮诗报老父」诗。（「诗集」十。）
崇祯十五年壬午（一六四二）三十五岁
省亲广州，陈集生子壮率诸人士延请开法诃林。十月朔日，入院。越日，道独命函可持送拂子并传法偈，云：「祖祖相传祗一心，青原南岳不须分，三玄照用非他立，五位君臣为此陈。棒下无生凡圣绝，临机不见有师僧，诃林重竖风旛论，却幸吾宗代有人。」撰有「语录」，函修为作序。和尚以文人慧业，深入真际，有叩则鸣，道声由是远播。顾和尚虽处方外，仍以忠孝廉节垂示及门，故未几国变，文人学士，搢绅遗老，多皈依受具，每於生死去就，多受其法益，甚深缔信，抑且父母妻妹弟侄子媳，以隶臧获，先後落[髟/采]为僧尼，实有以作观感也。（「语录」一、「塔志铭」、「长庆语录」、「海云禅藻集」一、顾光「光孝寺志」。）
智母师太与媳函脱礼道独落发为比丘尼受具。（「光宣台集」十「智母师太塔铭」。）
冬，道独刻「华首语录」成，和尚为作序。（「语录」十二。）
圆悟卒，年七十七。（钱谦益「有学集」三六。）
清兵分道入塞，京师戒严，畿南郡邑多不守。（「明史．庄烈帝纪」。）
崇祯十六年癸未（一六四三）三十六岁
入福建，作「邵武道中」、「忆华首老人」「延平舟中」诸诗。旋离邵武还罗浮，取道普庆，林德宾请游狮子峰，同阖寺大众恳请说法，有「语录」，并作「岭南、汀州道中忆老父，老母」诸诗。（「语录」二、「诗集」十七。）
刻「诃林语录」成，作「刻『诃林语录』成谢诸檀越」诗。（「诗集」十七。）
李自成破潼关。（「明史．庄烈帝纪」。）
(崇祯十七年清世祖顺治元年)甲申（一六四四）三十七岁
函可不是庵落成，黎遂球有「喜祖心师不是庵成同丽中师、丁善甫、梁渐子、李山农、子云诸净侣过集」诗。（诗云：「净侣东邻近往还，迎人老鹤护禅关，临池小阁看如舫，渡水长桥坐对山。似倚法王裘马气，犹嫌长者布金悭，谁能及第心空比，宝座玲珑芳树间。」「莲须阁集」七。　按：诗无年分，次於「甲申闻雁」前一首。乾隆「番禺县志」云：「黄华寺在东门外，崇祯十七年甲申，僧函可建。」「千山诗集」有「忆黄花堂」七绝。「粤小记」云：「黄花寺在番禺黄花村，俗名黄花塘。」盖不是庵为本名，黄华寺者，人以其地名名之。遂球故宅在广州芳草东街，见「翁山文钞」，与黄华塘仅一城墙之隔，故有「净侣东邻近往还」句。李云龙「啸楼集」有「题不是庵」诗。　丁邦祯，字善甫，东莞人。少以文学知名，好谈经世务，与张二果交莫逆，笃信浮屠之说，戒律精严。隆武元年举人，张家玉疏荐促其入闽，值广州陷未赴，以忧愤卒，函可有诗悼之。　梁佑逵，字渐子，顺德人。崇祯己卯举人。工古文词，尤精史学，与黎遂球相师友，偕陈子壮等十二人修复南园诗社。广州陷，弃家为僧，字喆乔，未几卒，天然有诗悼之。）
和尚自遭国变，志切远遁，以二亲在，无可代养，就城东结宇，颜曰小持船，以便往省。（「行状」。）罗德若龙祥有「小持船落成承丽中大师招集」诗。（诗云：「青门花雨歇，重见法航开，小结东林社，人从西竺来。书登天禄阁，道峻粤王台，暂憇香坛下，依稀若渡杯。」「海云禅藻集」四。　按：小持船为静室，见「海云禅藻集」二「今镜传」，其址无考，「诗集」十有「还小持船示诸子」，次於「乙酉送梁弼臣北上」诗前，其落成殆在甲申间。罗龙祥，字德若，番禺明经，礼天然为居士，名今茎，字草一。）
三月，李自成陷北京，明威宗自缢於宫中。四月，自成西走。五月，清兵入北京，多尔衮居摄。明福王由崧监国於南京，旋即帝位，以明年为弘光元年。九月，清世祖入关。（「明史．庄烈帝纪、诸王传」、「清史稿．世祖纪」、「南明史纲」。）
(安宗弘光元年绍宗隆武元年顺治二年)乙酉（一六四五）三十八岁
初春，避地白云山之归龙，作绝句三首，有「二十年前旧游处」句。（「行状」、「诗集」十七。　按：归龙诸志不载，道独年十六缚茅归龙山十余年，乃入博山，见其「行状」。「岭南丛述」引「粤中见闻」云：「白云山顶为摩星岭，岭有寺，亦曰白云，寺左一溪曰归龙，其上飞云百仞，盘舞喷薄，明陈文忠抗疏归，储为湖，建云淙别业。」疑即其地也。）正月，函可入金陵请「藏」。（「东华录」二、「语录．剩人和尚塔铭」。）
屈翁山大均来见，和尚以其姿性奇异，命从陈岩野邦彦学於粤秀山。（「屈氏家谱」云：「公少而姿性奇异，孝廉曾起莘见而奇之，命从陈邦彦学於粤秀山。」而无年分，「翁山诗外」四「秋夜恭怀先业师岩野陈先生」云：「忆昔从师粤秀山，小子年方一十五。」惟「翁山佚文．岩野陈公传」云：「予年十六，从公受『周易』、『毛诗』。」年岁互异，陈恭尹「独漉堂诗集」三「赠别屈翁山」云：「与君结交初，十五侍亲庭。」大均生崇祯三年庚午，长於恭尹一岁，从学时为十六岁，故系於此。　屈大均，字翁山，番禺诸生。从陈邦彦起义师，独当一队。李成栋反正，奔行在上「中兴六大典书。」广州再陷，从天然落发受具，名今种，字一灵，选为侍者。尝北走京师，访函可於千山未达，往来吴越，始南归返儒服。着述甚富，工为诗，与梁佩兰、陈恭尹称岭南三大家。）
五月，清兵陷南京。闰六月，唐王聿键即帝位於福建，改元隆武。（「明史．诸王传」、「南明史纲」。）
南都陷时，黄端伯殉义，和尚悼以诗云：「品行文章第一人，曾随匡岳忆前身，分明学得无生处，博得浮名总宿因。」徽州陷，金声殉义，复悼以诗云：「头目髓脑君甘舍，山河日月泪难乾，可怜石上三生话，回首归宗梦里看。」（「诗集」十七。）
黎遂球监督粤兵赴赣，城陷殉难。（「明史．黎遂球传」。）後和尚撰有「忠愍公黎美周先生象赞」（「莲须阁集」卷首，「语录」未载。末题「庐山紫霄天然昰和尚作」，当为康熙十三年後所撰。）
(隆武二年顺治三年)丙戌（一六四六）三十九岁
大学士熊开元以书偈与和尚相问讯，有「复熊鱼山书」二通，（「语录」十。）并答以诗，有「檀越近遗新脱粟，今年不似去年贫」句。八月，汀州陷，开元为僧齐云山中，和尚有「中秋玩月寄熊鱼山内阁齐云山中」诗云：「偏与圆明绕一半，那边消息许谁亲，大家举起云门饼，须忆齐云山里人。」又寄以诗云：「富贵功名梦里人，谁知苦乐正相邻，回头大有甘心处，须信身贫道不贫。」未几，和尚亦有「入齐云」诗云：「深山高卧白云屯，闲听林莺尽日喧，不为痴呆宁有此，肝肠空向石头论。」又有「别熊鱼山呈偈」云：「擘破微尘出个人，虚空逼塞莫为邻，分明内外浑无物，万两黄金难买贫。」是时和尚盖在闽也。（「诗集」十七、「语录」九、「明史．诸王传」。）有「自作象赞」云：「汝形短小，汝量急狭，汝眼深阔，汝情疏达，汝心不可测。有时雷轰电急，有时青天白日，问汝汝不知，人亦不能无物，惟有齐云顽石头，终日与渠相对默。呵，呵，呵，破衲蒙头一道翁，推移与世无拘执。绘亦得，不绘亦得，天下万世谁人识。」（「语录」九。当在齐云作。）
十月，两广总督丁魁楚等迎桂王由榔监国於肇庆。十一月，苏观生拥立唐王聿[金*粤]於广州，改元绍武，桂王遂即帝位，明年改元永历。十二月，清将佟养甲、李成栋陷广州，绍武被害。和尚有「樵山闻乱」诗，则已返粤矣。（「诗集」十七、「明史．诸王传」、「南明史纲」。）清兵入粤，明诸王孙多见疑放戮，尸横於野，和尚遍拾骸骨，别建塚以瘗之，不封不树，後有议闻行在者，和尚止之曰：「吾尽吾心矣，复何图哉。」（「行状」，「清史稿．世祖纪」云：「顺治四年二月乙未，朱聿[金*粤]僭号绍武，据广州，佟养甲、李成栋率师讨之，斩聿[金*粤]及周王肃[罩-卓+水]、益王思炱、辽王术雅、邓王器[土*鼎]、钜野王寿[钼*勾]、通山王蕴越、高密王宏椅、仁化王慈魶、鄢陵王肃汭、安南王企垄等，广州平。」　按：「清史稿」据奏闻之曰，故书於四年。「列传」四「博洛传」云：「杀明唐王聿[金*粤]及诸王孙世子十余人。」即绍武君臣塚也。）
梁朝锺、霍觉商子衡父子俱殉难，和尚哭以诗云：「白刃春风冷，悬厓撒手时。」及「父子情俱重，君臣义独深」句。（「诗集」七。　霍子衡，字觉商，南海人，万历举人，历袁州同知。绍武立，诏为太仆卿。广州陷，子衡偕妾及三子应兰、应荃、应芷与妻子小婢俱投井死。「明史」有传。）
道丘年六十一，和尚有诗寿之。（「诗集」十七、「鼎湖山志」。）
(昭宗永历元年顺治四年)丁亥（一六四七）四十岁
避乱西樵山中，作「西樵写怀」十首，有「覔得茅庵奉老亲」及「睦叟无鞋应愧母，隐峰有妹足闲身」句。（「诗集」十。）旋返广州小持船。袁特丘彭年来见。（「诗集」八。　按：今再受具之年未详，今释撰「无着庵碑记」称其「笄年入道，壮年接法於其兄」，似今再受具约在本年间，「有妹」句指今心、今再也。　袁彭年，字介眉，号特丘，湖广公安人。崇祯甲戌进士，初授淮安推官，永历时，官至广东布政使，左都御史，与金堡、刘湘客、丁时魁、蒙正发称五虎。礼天然为居士，名今忭，字高齐，旋里後被害，天然有诗悼之。）
秋，梁弼臣殿华、庞祖如嘉耋迎和尚结期於南海之弼唐乡。（「语录．梁殿华序。」　梁殿华，字弼臣，番禺人，崇祯壬午举人，明年成进士。南都立，殿华北上，天然有诗赠之，旋礼为居士，名今转。与函可最契合，可戍渖阳，殿华欲往访问，以病阻白门不能赴，未几卒。　庞嘉耋，字祖如，南海人，贡生。世居弼唐乡，少从陈邦彦、梁朝锺学，朝锺殁，嘉耋写刻其遗集行世。遭乱礼天然为居士，名今焰，字若云，筑易庵，叙禅者其中，与之沉空守寂。弼唐林木清幽，风俗敦朴，丙戌乱後，陈恭尹、陶璜、方颛恺、梁佩兰皆往依之。）
九月，罗宾王被逮下狱，有「寄本师空老和尚兼呈天大师」诗。（诗云：「年来长下狱，不负狱中灯，此地人谁到，怀师道益增。敢无慙羑里，犹恐愧孙登，眄眄慈光上，巢云定几层。」「海云禅藻集」四无年分，乾隆「番禺县志」十五「罗宾王传」云：「顺治丙午获释。」惟顺治无丙午，丙午为康熙五年，必有误字。「粤东诗海」五七载宾王「九月初九日父子同下狱」诗，亦无年分，天然有「出诃林闻罗季作讣」诗。「胜朝粤东遗氏录」称其被逮在丁亥，以张家玉、韩如琰起兵，宾王为草倡义勤王揭事，「诗海」有「狱中同畿儿守岁」诗，其出狱当在戊子粤东反正时矣。「县志」称「丙午获释」者，以顺治之五年，误为康熙五年之丙午也。）
是秋，陈邦彦、陈子壮、张玄子家玉以起义死。（「皇明四朝成仁录。」）和尚哀之，作「广州」三首有「秩宗守义车先裂，文苑连营陈亦亡，万古江山皆易主，一朝簪绂自从王」句。同死者皆三公师友故云。（「诗集」十一。张家玉，字玄子，号芷园，东莞人。崇祯进士。隆武时，进翰林院侍讲，兼给事中，授佥都御史，奉使入广，及闽陷乃家居。丙戌，广州陷，家玉毁家招兵，据东莞与陈子壮、陈邦彦相应，转战增城，兵败赴水死。「明史」有传。）
冬，函可自金陵归粤，箧中有安宗致阮大铖书稿，及乙丙间亲见诸死事臣纪为「再变记」一书，城逻发焉，遂被执。（顺治「东华录」二、「千山诗集．顾梦游序」、「晚晴簃诗汇．邢昉『读祖心「再变记」漫述五十韵』」。）
(永历二年顺治五年)戊子（一六四八）四十一岁
正月梁殿华为作「语录」序。（「语录」卷首。）
春，广州大饥斗米八百钱。（乾隆「番禺县志」十八。）受雷峰隆兴寺主今湛请，掩关於寺中，并为登具。（「诗集」十、「海云禅藻集」二。　按：雷峯在番禺员罔乡。）未几返诃林，作「春归」诗有「江山三月里，人事十旬违」句（「诗集」七。）
夏，阻饥於海云，作「禅醉」十篇，有序云：「禅醉者，何也？蒙周曰：『醉者之坠车，虽疾弗死，骨节与人同，而犯害与人异，其天全也。』予醉於禅而寝，是犹坠车者矣。寝而无解乎醉，殆所谓『骨节与人同，而犯害与人异』欤。使天下之人，因其寱而识其醉，则予之得全乎天者，亦将以全乎人之天也，反而齁齁然，鼾而弗之醒至足矣，又安知其所谓疾欤。」（「语录」十一。　按：是时寺名隆兴，「禅醉」云「阻饥於海云」，乃後来追改。）
九月，再入光孝寺，撰有「语录」。（「语录」一。）
是年闰三月，李成栋反正归於明，昭宗由梧州至肇庆。（「四朝成仁录」十一。）
函可遗戍渖阳。（「千山诗集」附郝浴撰「塔碑铭」。）
(永历三年顺治六年)己丑（一六四九）四十二岁
住光孝寺，有「语录」。重修殿宇古蹟，多所兴复，作「复风旛堂旧址」诗，并书榜焉。（「诗集」一、「行状」、「光孝寺志」。　按：乾隆「南海县志」云：「顺治六年，□□禅师开法诃林，重建风旛堂、敕经楼、方丈、笔授轩。」盖以时讳，故缺天然二字。）
春，今无来投和尚座下，为落发受具。（「光宣台集」七「琼州圆通观记」、十二「天老和尚七十示生颂。」按古云撰今无「行状」云：「年十六，抵雷峯，依天老人得度。」己丑无年十七，亦非在雷峰也。又谓「年十七，受坛经，闻猫声」，此辛卯事，无年十九也。又谓「年十九，入匡」，无年二十一，非十九，此「状」多误，余别有考。「海云禅藻集」及「胜朝粤东遗民录」皆沿其误，今「光宣台集」，古云所编，岂未校其文耶？）
和尚自言：「山僧在诃林时，有一僧呈偈数十首，山僧接得，但放案上，便问：『无梦想，无见闻，主在甚麽处？』答云：『正在学人放身舍命处。』山僧道：『据你此答，定谓会得落枕子时消息了也。我更问你，祗如第一问，第二问，还过得麽？』渠便谓：『犹是学人疑处。』山僧不觉失笑，云：『今人胜似古人，古人第一问、第二问过得，惟过不得第三问，今人先过得第三问，第一二问返过不得，岂不是会得底，与身心全无交涉。』究其流弊，始於师家有个极则处，教人学会，总不会向真实一回悟得。是以今时师资，说处尽有，若到做处，蚤已逗漏出许多生灭。」（「语录」六。）
薛剑公始亨来广州相见。（薛始亨「蒯缑馆十一草．与天然和尚书」。　薛始亨，字刚生，一字剑公，顺德人，府学生。少从陈邦彦学「周易」「毛诗」，工诗古文词，尤熟历算典章经济。丙戌乱後，乃返龙江，杜门不出，尝谒道独为受记，又从鼎湖弘赞受戒。工画竹石。着「南枝堂稿」、「蒯缑馆十一草。」）
王澹子琅有「喜天和尚自诃林解夏掩关雷峰」诗。（诗云：「迢迢海濶烽烟远，虞苑深秋一棹还，手拂寒云归野迳，窗开明月认前山。孤峯扫塔藏高影，万木横桥断俗闲，池上风旛翻论後，满庭黄叶掩荆关。」「海云禅藻集」四。　王琅。字澹子，番禺人，诸生。与黎遂球、朱学熙友善。礼天然，名今叶，字开五。葺野樗堂为终隐计。着「野樗堂稿」、「鼃楼诗」。）
十二月十日，光孝寺范铜世尊象上座，时和尚在雷峰，侯若孩性、袁彭年与乡绅王园长应华、曾元鲁道唯敦请复出诃林。（「光孝寺志」。侯性，字若孩，河南归德人。补诸生，习骑射，授镇守广东西宁参将。永历初，擢御营都督同知，从扈入武冈，封商丘伯，掌中军都督府事。梧州陷，性降之。天然有「送商丘伯侯若孩」二首，注云：「若孩以僧服奉母太夫人柩还中州。」「海云禅藻集」四有王琅「海云寺会送侯月鹭奉母太夫人榇归葬洛阳」诗，即性也。　曾道唯，字元鲁，南海人。万历进士，官至山东按察使，以病乞归。崇祯间，起浙江右辖，调湖广左辖，以亲老乞休。着「介石斋稿」。　王应华，字崇闇，号园长，东莞人。崇祯元年进士，累官至礼部侍郎。绍武时，拜东阁大学士，清兵入粤，绍武匿应华家，遂出降。後入肇庆，补光禄寺卿。昭宗西奔，乃皈依道独，名函诸，字言者，隐居以终。天然有「王园长入山」诗及「与王园长书」。）
十二月，受新会邑侯万兴明请说法大云山之龙兴寺，记汝今帾侍行，一时搢绅文学并集为莲社。（「诗集」六「文玉居士七十一歌」、「海云禅藻集」三、「广东通志」二二九。　万兴明，江西南昌人，举人，见「广东通志」四五。　今帾，字记汝，新会人。番禺诸生，俗姓潘，名楫清，字水因，夙与陈子升、黎延祖兄弟及同里杨大进诸人游，国变後，遂从天然受具。辛丑为雷峰典客，後随天然住丹霞，再住归宗，参究之下，间疏音韵，谐声协律，精研奥博。着「借峯诗稿」。天然有「送记汝典客随石监西堂之栖贤」诗。）
是年，清世祖饬平南王尚可喜、靖南王耿继茂同定广东，各率其部以行。（「元功垂范」。）
(永历四年顺治七年)庚寅（一六五〇）四十三岁
正月，在大云山月林堂说法，有「语录」，并作「与诸衲游知园」、「游圭峯」、「古罔闻警」诸诗。（「诗集」七、「语录」二。）
三月，本净公自广州至雷峰薙发受具，时智母师太亦促居近寺。（「诗集」七、十。）屈大均礼和尚落发为僧，法名今种，字一灵。（「屈氏家谱」、「翁山佚文二辑．髻人说」、「有学集补．罗浮种上人诗集序」。）
函可住渖阳，有「忆丽中法兄」诗。（诗云：「濶别何年思杳茫，一声孤雁泪淋浪，想当乱极悲亲在，共爱恩深见国亡。书信竟无通远塞，烽烟曾否到禅房，旧时相识多新鬼，只恐身存已断肠。」「千山诗集」十。）
是年春。清兵围广州，十一月初二日，城陷。（「元功垂范。」）死者七十万人。（乾隆「番禺县志」十八。）
(永历五年顺治八年)辛卯（一六五一）四十四岁
为今摩落发受具，其妻某後亦为比丘尼。（「光宣台集」十「智母师太塔铭」、「海云禅藻集」一。　按：今摩落发之年，「禅藻」谓「庚寅冬，一夕窥内典，遂尽蠲宿习，从大父母落[髟/采]，同时受具雷峰。戊寅秋示寂，世寿七十，僧腊四十六。」此文有三误：本净公为僧在庚寅三月，「诗集」十「雷峰三月」诗有「七十老翁初入寺」句，原注谓「时老人新弃家为僧」可证，此一误也。智母为尼在壬午年，见「光宣台集」，此二误也。假定今摩为僧在庚寅，卒於戊寅，则僧腊四十九、云四十六是三误也。今据「智母师太塔铭」云：「孩男一人琮，辛卯亦成比丘。」系於本年。惟明大统历庚寅十一月闰，清时宪历辛卯二月闰，今摩落发之年，「禅藻」「塔铭」相差一年，或用新旧历有不同欤？）
作「落齿吟」云：「食笋忽落齿，方知非壮年。」「喜诃衍还山」云：「乍别惊予瘦。」「病」四首云：「茶为伤脾少。」（「诗集」七。）盖年来遭逢世变，体气渐衰矣。又有「九日扫老父塔」诗。（「诗集七」。）是本净公当卒於本年间。
十月，林叶玄梦锡有「冬月祝本师天和尚四十又四」诗。（诗云：「入望皎然白，寒光万古同，魄临朝镜静，色映碧潭空。鹤梦通三岛，梅花共一丛，年年愿相照，长啸此山中。」「海云禅藻集」四。　林梦锡，字叶玄，番禺诸生，礼天然为居士，法名今舒，字舍予。）是年间，尚可喜折柬相邀，以病辞不见，勉出以宾主见，礼意殷隆，次日不辞而退。（「行状。」）
(永历六年顺治九年)壬辰（一六五二）四十五岁
是年间，无方今应刻「天然和尚同住训略」一卷，序云：「古设丛林，端为养道向上之士，不宜限之准绳。但晚近以来，人多中下，故重以庄严过望贤俊，不妨损之又损，以至於无。要使入而就理，不作事障，出而就事，不坠理诠，然後以超越之心，同於凡小，上可践吾门尊贵之路，下可免流俗豁达之讥。同住之始，是用申明，愿各洗心，毋坠先绪。」（原书卷首。　按：此书次行题「雷峯监寺今应梓」，前半叙寺中职事之规则，後半则训戒之文，「塔志铭」谓和尚「所立规矩整肃森严」，即指此也。书无着作及刊刻年分，今应晋监寺之年，「海云禅藻集」二亦不载之。「番禺县续志」三六「铜佛款识」云：「博山下二世雷峰隆兴寺本师天然昰和尚率大檀越喜铸，监寺今应识。」喜者尚可喜也，读此可窥见和尚之风度。考今释撰「雷峰海云寺碑记」云：「壬辰，铸鎏金释伽如来一躯，瑰丽殊绝。」殆即尚可喜捐铸，又「诗集」八「悼无方」二首有「归山将一岁，哭子畏心伤」，及「一上金仙殿，常思作殿人」句，原注：「雷峯佛殿，无方实董其成。」「海云禅藻集」二「今应传」云：「应字无方，番禺人，俗姓许。己丑，出世受具，旋继旋庵为雷峯监寺。会修殿宇，殿之宏丽巩固，应有力焉，惜未工竣，已西首矣。」和尚以戊戌春返粤，雷峯大雄宝殿亦同年落成，此书之刻当在壬辰丁酉间也。）
今释行脚入广州，礼和尚於雷峯，为易名登具。（「海云禅藻集」一、成鹫「咸陟堂文集」六「舵石翁传」。）为刘客生湘客受具，字曰思圆。（「诗集」八、薛始亨「南枝堂集．刘湘客序」。　刘湘客，字客生，西安人，远生弟。以诸生荐举入官，永历中，为詹事兼左副都御史，与金堡、袁彭年同称五虎。四年，被劾遣戍，桂林陷乃脱归。）袁彭年亦礼和尚为居士，名今忭，字高斋。（「诗集」八、「海云禅藻集」四。）
作「侯若孩诗集序」。「送商丘伯侯若孩」二首。（「语录」十二、「诗集」十。　按「序」有「侯子今返中州」语，诗次於「壬辰除夕」诗前，当为同年作。）又有「因乱奉母蕉林，阿字频为省视感而赋诗」。（「诗集」七。　按：「诗集」七有「蕉林看嵓关主病」诗，「海云禅藻集」二云：「今嵓居雷峰，与顿修渐公结茅闭关三年。」则蕉林殆在雷峯附近。）
函可有「步韵和丽中大师寄怀」诗。（诗云：「艰难百折两人同，话旧峰头愿不空，佛似一家传世业，天教五国大门风。此心肯共沧波去，片纸长留朔雪中，万里遥遥情脉脉，岭云边月望何穷。」「千山诗集」十一。）
(永历七年顺治十年)癸巳（一六五三）四十六岁
薛始亨有「与天然和尚书」云：「大事因缘，此生誓愿成者，非有退转。在今日实不能效和尚会下诸君，吟诗写字作名士之态，谈笑终日，自诩大根器之所为也。」（「蒯缑馆十一草」。　按：书无年分，末有「梁同生忽病痰而殁殒」语，「诗集」十一有「九日悼梁同生」次於癸巳诗中，知始亨书亦同年作。）
谢伯子长文入山相访，和尚有诗赠之。（「诗集」十。　谢长文，字伯子，一字雪航，番禺岁贡生。工诗古文词，与黎遂球相契，陈子壮、子升与遂球同开南园诗社，伯子与焉。补郧阳县知县，方行而楚陷。广州拥载，授主事，迁员外郎。乱後不复出，礼天然为居士，名今悟，字闻初。着「雪航稿」、「秋水稿」。）
春，大饥，斗米千钱。饥民羣聚茭塘村。有「七月二十二日口占」诗云：「瘴海栖迟十二秋，避兵长傍蓼花洲，无端一夜西风急，又报茄声入市头。」（乾隆「番禺县志」十八，「诗集」十七。）遂侍智母师太入匡山，今无、顿修今渐偕行，有「病留凌江寺」、「韶阳道中病起」、「度大庾岭」、「道中被诘」、「阻风宿险处」诸诗。抵山，住归宗寺，并作「礼金轮峯舍利塔」诗。（「诗集」七、十一、「光宣台集」十「智母师太塔铭」、十二「天老和尚七十示生颂」、「海云禅藻集」二。　今渐，字顿修，浙江归安人，姓茅氏。辛卯，年二十入雷峰受具，闭关二载，畀掌记室。从入栖贤，监院事，以母老归。再入广州，遇乐说辩和尚主法长庆，遂留住会下。）
(永历八年顺治十一年)甲午（一六五四）四十七岁
住归宗寺。
春，函可至千顶。可有「游香岩寺，时诸老谋重建迎空老人、丽大师」诗。（诗云：「千峰顶上香岩寺，积雪何年古道堙，航海尚传元学士，登台空揖石仙人。宝幢雨洗灯方续，禅榻云封草渐新，伫望双飞天外锡，寒边早报十分春。」）（「千山诗集」十一。）
四月八日，再礼金轮峯舍利塔，有诗纪之。（「诗集」十一。）
秋，移居栖贤，（「光宣台集」十二「天老和尚七十示生颂」。）主法席。（康熙「庐山志」引「江西旧志」。）时荷锄披荆诛茅，（「光宣台集」六「送顿修监寺栖贤」诗。）爱其山水佳胜，居颓垣败瓦之下晏如也。（「行状」。）为智母师太卜庵紫霄，颜日：「慈氏」。（「光宣台集」十「智母师太塔志铭」。）作「栖贤山居」十首，有「支藤上紫霄，老母留芋供」句。（「诗集」七。）刻有「语录」。（「语录．陆世楷序」。）函可有「和天然兄初住栖贤韵」。（诗云：「鹿洞曾经过，难寻三峡桥，老兄今又至，浩气可全消。石立潭边静，泉飞谷口遥，黄云难极目，夜夜梦魂摇。」（「千山诗集」七。）
七月自恣後三日，有「与阿字侍者书」略云：「汝从来未曾做事，即做事亦在山僧左右，时有提诲，此翻远离，不可不索性说破，恐做事心胜，不觉不知堕在无事甲里，即才憬觉，蚤成两橛，如此则全亏大人行履，即做得事，亦属有为也。仰观古之大人，不过行解相应而已，必使解处即行处，行处即解处，方无渗漏。若解过於行，谓之见地中人，日久岁深，空成话饼，所以善知识於学人，常爱之极，而终不敢两手分付者，正为此也。山僧一向期汝过厚，亦多见禅客七青八黄，便自满足，甚且退失，故欲汝一脚蹋到底。若根本不深厚，虽使枝叶茂盛，祗益狂肆，於己无益，於人有损，既无以折高明之心，亦未易塞流俗之口，汝今在十字街头，正好作一番试验，自知深浅也。」（「语录」十。　年月据手写真蹟，字句互有异同，今藏台山黄氏小画舫齐。　按：自恣为休夏之末日，即七月十六日。）
是年阅「藏」。（「诗集」十四「退院」十四首。）
冬，元来八十寿，奉道独命入信州之博山扫塔，独自闽、觉浪道盛自浙、三宜明盂自吴往，和尚经理博山让道盛主席。（「光宣台集」十二「天老和尚七十示生颂」。　道盛，字觉浪，福建柘浦张氏。住金陵天界寺，世称天界浪杖人。顺治十六年卒，年六十八。　明盂，字三宜，号愚庵，钱塘丁氏，杭州显圣寺僧。康熙四年卒，年六十七。）
(永历九年顺治十二年)乙未（一六五五）四十八岁
住栖贤，今摩来游匡山。（「海云禅藻集」一。）
春，侍道独入高泉，今无偕行。四月，之饶州，至万年山，作「万年山居」诗，有「夏日生涯易到秋，阴森松竹倚山楼」句。今释自栖贤至。八月，还泊南康城，抵栖贤。（「诗集」十一、「光宣台集」六「送顿修监寺栖贤序」、十二「天老和尚七十示生颂」、「徧行堂续集」一「四书义自序」。）王说作邦畿有「寄天和尚住栖贤」一首。（诗云：「一自违师後，於今两载余，暮云频有梦，春雁久无书。傍寺参方丈，逢人问起居，得知佳胜处，栖息爱吾庐。」「耳鸣集」二。　王邦畿，字诚龠，番禺副贡生，隆武乙酉举人。广州拥戴，以荐官御史。永历初之肇庆，及倾覆乃遁归。礼天然，名今吼，字说作，少以诗鸣，着「耳鸣集」。）
为梵音今音登具。（「海云禅藻集」二。　今音，字梵音，番禺曾氏，原名起霖，字湛师，诸生，天然之从弟。平生任侠，乱後入匡山，求天然脱白，岭上遇道独返粤为之落[髟/采]。乙未，登具於栖贤，随天然返雷峰，卒於华首台。着「古镜遗稿」。）
(永历十年顺治十三年)丙申（一六五六）四十九岁
住栖贤，遣今无之渖阳，讯函可，送之以诗。（「诗集」十一。）可有「栖贤先专普雨来及闽而返，今冬阿字始至，戏成二绝。」（诗云：「累累低塚路茫茫，普雨何曾及大荒，怪杀羸躯兼善病，竟将草屦试冰霜。」「雁足先传纸半张，十年窖底伴羝羊，栖贤门下多龙象，蹴踏都应白玉堂。」「千山诗集」十六。）及「和栖贤送阿字出塞」诗。（诗云：「千里同风远寄书，天山翘首独踌躇，冰雪有缘兼累若，父兄何事苦怜余。白骨此中还得见，黄沙之外更无余，何时生入卢龙塞，金井梅花是旧庐。」「千山诗集」十三。　按：普雨，「海云禅藻集」不载。陈子升「中洲草堂集」有「东过郁洲，与空和尚飞锡相近不克往讯，归後寄普雨、澹归二上座」诗，即其人也。）
冬，智母师太以苦寒返粤，遣今再随行，并送以诗，有「同生惟有汝，远俗得余心」句，创大日庵於雷峰居之。（「诗集」八、十一、「光宣台集」十「智母师太塔志铭」。　按：和尚有二妹，名今心、今再，详诗意似今心已殁矣。）
函可有「和栖贤和尚见寄韵」一首（诗云：「鈯斧东来话近因，寸缄未达共沾巾，艰难菽水愁孤鉢，潦倒风沙泣罪人。入夜笳声传雁塞，何年斗气合龙津，乡关逾远师颜老，橹断遥知路更频。」「千山诗集」十二。）又有「丙申除夕和栖贤辛卯除夕韵」一首。（诗云：「只因生长在辽东，谁是无乡老此中，今夜尽勾积岁念，明朝须发向西风。哭犹有泪情非至，吟到无题诗亦穷，细看此来真寂寞，眼前还得几人同。」「千山诗集」十三。）
雷峯建置梵刹。（「海云禅藻集」二「今白传」。）
道独住广州海幢寺，撰「华严宝镜」。（原书序。）
(永历十一年顺治十四年)丁酉（一六五七）五十岁
住栖贤
春，龚孝升鼎孳颁诏至粤，持钱牧齐谦益书，访求道独得鼎湖道丘藏德清「梦游全集」，独为搜罗散佚，曹秋岳溶为集众缮写，载以归吴，谦益校讐编定四十卷，毛子晋晋镂版刊行。（「有学集」二十一「憨山大师『梦游全集』序」、「岭南刻憨山大师『梦游全集』序」。　按：龚鼎孳使粤为丙申冬末，「定山堂集」二五「同张登子、邓孝威游海幢访澹归上人」、「别澹归」、「三游海幢」诸诗皆次於丁酉，故系於此。　龚鼎孳，字孝升，号芝麓，合肥人。崇祯进士，授兵部给事中。李自成陷京师，受直指使。顺治初，迎降，以原官起用，屡官至礼部尚书。工诗古文词，着「定山堂集」。　钱谦益，字受之，号牧齐，常熟人。万历中进士，官至礼部侍郎，坐事削职。弘光时，召为礼部尚书。多铎攻江南迎降，授礼部右侍郎，旋归里。着「初学集」、「有学集」。　曹溶，字洁躬，又字秋岳，号倦圃，秀水人。崇祯丁丑进士，官御史。顺治十三年，由户部侍郎出为广东布政使，左迁山西按察司副使，整饬阳和道裁缺候用，旋丁母忧不复出。工诗，着「静惕堂集」。　毛晋，字子晋，世居虞山东湖，藏书处曰汲古阁，讐勘「十三经」、「十七史」流布，又刻「津逮秘书」，皆宋元以前旧帙，其他佚典秘文，多不胜纪。着「海虞古今文苑」、「明诗纪事」。）
九月，今无自渖南行。（「光宣台集」十七「丁酉九月南还别剩师叔」诗。　按：「千山诗集」四「阿字行後作」七首，有「崎岖七千里，出塞致书词，我来八九年，是日一展眉。寒腊亦易过，兴尽春已徂，经夏复经秋，忽忆匡庐期。掩卷赋归欤，相聚虽一岁，恍惚数夕同」诸句，当为丙申到渖。函可自顺治五年遣戍至十三年，所谓「我来八九年」也。自丙申寒腊至翌年秋，所谓「相聚几一岁」也。「胜朝粤东遗民录」沿古云撰今无「行状」：「三年归渡辽海」语，谓无在渖三年，误矣。）函可有「寄丽和尚书」绝句。（诗云：「人天翘首岭云空，又向匡庐覔旧丛，杖底瀑飞三百丈，好携一滴洒辽东。」「千山诗集」十六。　按：「语录」十八「剩人和尚塔铭」云：「尝有书抵余，曰：『门下龙象如云，若得专一人来，使某得尽其夹辅之力，则曹源一滴，长润塞下。』噫！余於此知师为法求人之切，岂无所见，顾再易裘葛耳，忽一日，曰：『我十日必去。』」云「再易裘暑」，则本年作书矣。）又有「读未央『与莂公、宅师谈金轮旧事』诗有感用原韵」一首。（诗云：「人世难逢几弟兄，旧编重读不胜情，忠臣遗庙清珠海，(原注：『未央殉义後，当事建祠於海滨祀之』)古佛双林冷莞城。(原注：『莂公脱白後即示寂，今十九年矣。』)地下定知谈往昔，雪中难免恨孤惸，只今惟有金轮月，偏向栖贤破寺明。」「千山诗集」十三。　按：梁未央诗，见崇祯十年谱内。）
(永历十二年顺治十五年)戊戌（一六五八）五十一岁
春，自栖贤还雷峯，今摩、今音、海发今印随行。（「语录」十二「刻牟子辨惑序」、「诗集」十一、「海云禅藻集」一、二、三。）谢长文有「天然本师归自匡山先札赋此寄讯」一首。（诗云：「江山匡庐峯，苍翠矗空起。岿然宇宙外，五岳皆平峙。吾师久驻锡，尽把江山美。道与峦岫高，长江失涯涘。宗风久颓落，赖师为振起。宁续青原灯，挺出曹溪指。不向如来行，自深微妙理。师随野鹤踪，一到冬春徙。我本沈冥人，感师示遐轨。团圞一室中，悟言笑相视。谕以惜余年，提以超生死。惘惘恣游行，遂得皈依旨。钟鸣漏欲尽，艰难相徒倚。自幸有良缘，威光莫予鄙。近乃营口腹，担囊匿溪沚。引领重徘徊，云间堕双鲤。长跪读尺书，恍惚在瞻跂。行披庾岭云，随风迎道履。雷峯月正秋，共作大欢喜。玻璃一盌灯，扬波一滴水。大地遍光明，并照愚蒙子。」「海云禅藻集」四。　今印，字海发，顺德人。族姓梁，名之佩，诸生。丁酉，至匡山，礼天然落[髟/采]受具。旋随天然还粤，复返匡掌记室，遣参诸方，至楚见天章和尚，一语契合，付以大法，命居西堂。）
雷峯大雄宝殿落成。隆兴寺故湫隘，众不能容，自是二十年营建未迄，前殿、伽蓝阁、左右廊庑先後建置，巍然鼎新，隆兴改名海云，当在本年间。（「海云禅藻集」二、「番禺县续志」三六今释撰「雷峯海云寺碑记」。　按：「番禺县续志」三六，顺治九年尚可喜捐铸铜佛欵识，仍题隆兴，而顺治十六年铸铜钟欵识题曰海云，本年大雄宝殿落成，和尚亦自匡山返粤，其改名殆在本年欤。）时和尚立按云堂，策励後学，朝夕下堂勘验，刻有「雷峯语录」。（「语录．陆世楷序」、「海云禅藻集」一「今摩传」。）
因小病掩室，阅「藏」至「牟子辨惑」，乃记二十余年宿约，命侍僧发梓，并为之序，曰：「吾辈初入学塾时，依父兄师说，深入功利。才稍长，得自闻见，每为宋儒理学所误，遇宓刍辈，未必皆入理之士，甚有传述大颠、韩愈事，加以夸诞，反为伶俐少年笑怪。宝藏密函，又深渺浩瀚，学者懒习，兼之先入之言，横梗胸臆，辄一目弃去。昔予从此中来，同病相怜，兴怀忽忽，惟『牟子辨惑』辞简理辨，可破羣疑，是不能无望於天下英物矣。」（「语录」十二。）
刻德清「心经直说」，跋曰：「宗门流弊，今日为甚，究其始皆由浮慕之士，不从生死发心，以大道为名闻之资，以名闻为利养之实，持此心行，未有不错会古人向上之语。谬谓无凡无圣，既遣今古，混同此一着，绝大总持，谁为承当，谁为转变，决了慧用，甚深难辨。正谓以少方便，疾证菩提，从声闻缘觉，以迄菩萨佛地，皆不能忘般若之功也。昰归自栖贤，趋侍吾师，捧读『心经直说』，可谓深救禅病，因乞流通，以示来学。」（「语录」十二。）
为今辩受具。（「海云禅藻集」一「今辩传」云：「至匡庐，参天老人。庚子，还雷峯受具。」兹据辩撰「丹霞澹归禅师语录序」云：「戊戌，受具雷峯，亲承仪范。」系於本年。）遣足两今严赴嘉兴请「藏」。（「海云禅藻集」三。　今严，字足两，顺德人，姓罗，名殿式，字君奭，诸生。弱冠求生死大事。己丑，脱白受具，居雷峯丈室最久，与王邦畿、黎延祖时相过从。请「藏」归至归宗寺，阅「藏」一周，殁於五乳峯静室。着「西窗遗稿。」）
张康之安国与比丘自逢在东莞之篁溪，创芥庵为和尚法筵。时今释居芥庵，安国与徐彭龄为释三年闭关计，筑臷庵居之。和尚作「小除夕示澹书记」诗，有「我归自栖贤，晤别犹草草臷庵一月谈，投机恨不蚤」句。（「诗集」三、「徧行堂集」、「东莞县志．金堡传」。　张安国，字康之，东莞人。隶张家玉麾下为别将，家玉死，率所部三万人居东莞新安间。永历时，晋都督同知，後逃於禅，与天然、今回为友，天然有诗赠之。自逢为芥庵监寺十余年，今无有「为自逢监寺举火」文。　徐彭龄，东莞人，恩贡生，兆魁子。）
(永历十三年顺治十六年)己亥（一六五九）五十二岁
今无还抵雷峯，和尚有「喜阿字归自渖阳」诗（「诗集」十一、「光宣台集」九「与王子京书」。）
五月，今无呈偈曰：「手划高旻枉自痴，可怜积刼滞须眉，今年竞渡过三日，晚课随人瞌睡迟。」和尚印可之，有「喜阿侍者呈偈用韵示此」曰：「忘丑怜儿老更痴，归来还汝旧须眉，雷峯佛法无多子，踏倒方知觉悟迟。」（据手蹟藏台山黄氏小画舫斋，「语录」、「诗集」、「光宣台集」皆未收。古云撰今无「行状」，谓无呈此偈，和尚遂命首众，叙次在琼海归後，琼海当为辽海之误，首众事详康熙元年谱内。）
雷峯旧饮河水，河通潮性咸，一众苦之。十月，凿石得泉，味甘而多，命名冬泉，作诗志之。（「诗集」十一。）
作「寿文玉何公七十一初度序」、「文玉居士七十一歌」。（「语录」十二、「诗集」六。　按：「歌」附「小引」云：「己丑，说法大云，文玉居士称白眉，故及门诸士多公族。」诗有「结交犹忆十年前，十里香花拥法筵」句，殆作於本年间。　何士琨，字文玉，新会人，拔贡生。历官至南刑部郎中，治狱平允，解组归。丙戌冬，清兵犯邑城，士琨登陴，办火药、赋糗粮，城赖以完。国亡後，隐居玉台寺。）
是年，玉林通琇、木陈道忞应清世祖召至京。（超贤撰「玉林琇禅师年谱」、道忞「北游集」。　通琇，字玉林，江阴杨氏。年十九出家，居武林报恩寺。顺治间，召见三次，说法称旨，赐号大觉禅师，寻乞还天目山，加封普济能仁国师。康熙十四年卒。　道忞，字木陈，大埔林氏。甫弱冠，弃诸生，薙染於若昧明，受戒於憨山清，得法於密云悟，奉召入京赐号弘觉禅师，康熙十三年卒。）
十一月，函可卒，年四十九。（「语录」十二「剩人和尚塔铭」。）
(永历十四年顺治十七年)庚子（一六六〇）五十三岁
闻函可讣，趋东莞芥庵谒道独，相向哑然。其徒乞和尚为作塔铭，独曰：「非公莫铭若弟也。」旋返雷峯有诗哭之。（「语录」十二、「诗集」十一。）
有「赴龙溪樊、郝诸公探梅之约」三首、「龙溪诸子再约黄村探梅阻雨不果」、「波罗舟中」、「南海神庙」、「浴日亭」、「登西台李木洲故址」、「登海光寺楼」诸诗。（「诗集」十一。　按：黄村去番禺东郊三十里，居人多环山植梅，黄登开黄村探梅诗社，延梁佩兰主之，见「胜朝粤东遗民录」。）
为今覞、今沼落发受具。（「徧行堂续集」八「石监禅师塔志铭」，「海云禅藻集」一、三。）
(永历十五年顺治十八年)辛丑（一六六一）五十四岁
是年前，和尚着有「金刚正法眼」，道独为作序，云：「达磨大师秉单传之旨，谓二祖曰：『吾观此土，惟「楞伽」四卷，可以印心。』至黄梅易为『金刚』，劝一切人受持此经，即得见性，则知直指人心，无过於此。自曹溪以後，如洞山聪、黄龙南、汾阳昭、中峯本诸大宗师，皆以此经为契证，希有哉，岂可谓文字乎。吾子丽中宿植善根，玅悟上乘，谛观此论，一字一句，皆般若之精髓也，希有哉，岂可谓今人异於古人乎。或谓空隐老冻脓，犹有乡情在，予何敢私，金刚正眼，现在具眼者请监。」（「长庆语录」。　按：「塔志铭」谓「着有『楞伽』、『楞严』、『金刚』三疏。」其「楞伽心印」、「首楞严直指」二种己刊，惟「金刚正法眼」未见传本，「番禺县志」、「续志」皆未着录，据「牧斋有学集补．复天然昰和尚书」，曾有刻本，参康熙元年条。）
初春，出海幢。（「诗集」十一。）
四月，道独由海幢返芥庵。七月初七日，独诏和尚曰：「疮疾延绵，殊可厌恶，吾旦夕且掉臂矣。」和尚泣恳住世，羣生可念，独曰：「吾道有汝，重担可卸，复何恋耶。」二十二日，端坐而逝，世寿六十二岁。八月，和尚奉塔於罗浮华首台之南，并手次「行状」。（「长庆语录」附和尚撰「行状」，钱谦益撰「塔志铭。」　按：「行状」，「语录」未收。）继主华首法席，刻有「语录」。（「语录．陆世楷序。」）
汤来贺至粤，访和尚於芥庵，为论儒佛异同之旨。（「塔志铭」未载年分，「光宣台集．与汤惕庵书」云：「解缆定在何日，未能趋别，更觉怅然！先师翁空隐和尚，得公芳名，照耀泉石，受好贤之报，真自不虚。」何绦「不去庐集」二「文江公传」云：「辛丑，余晤汤公。」则来贺以本年来粤也。）
十月，李孝源永茂、监湖充茂兄弟，以仁化丹霞山舍於今释，严事三宝，辟为别传寺。（同治「仁化县志」七今释「丹霞营建图略说」、「徧行堂续集」一「负心说」、「咸陟堂文集．舵石翁传」。）南雄守陆孝山世楷护法之力最钜焉。（「曝书亭集」七「陆公孝山墓志铭。」　李永茂，字孝源，河南南阳人。天启乙丑进士，初为溶县令，崇祯初，官至佥都御史。弘光末，巡抚南赣，与弟仪部充茂买仁化丹霞山为避乱之计。永历初，拜吏部尚书，文渊阁大学士，旋乞归，入丹霞山中，卒諡文定。後充茂携家返里，遂舍为寺，祝发受具，名今池，字一超。「徧行堂集．喜得丹霞山赠李监湖山主」云：「弟兄不负二难名，宾主须留三到迹，论功若叙魏无知，大书莫漏汪罇石。」自注云：「汉翀别号，吾由汉翀始知此山本末。」　按：「中洲草堂集」十三「酒酣赠汪汉翀工部」，自注云：「曾为番禺令。」据「广东通志．职官表」云：「汪起蛟，河南南阳人，贡生，顺治三年，番禺县知县。」即其人，此山中掌故，附记於此。　陆世楷，字英一，号孝山，浙江平湖人。丙戌拔贡生，初授平阳府通判，顺治十三年自登州府同知，擢南雄府知府，有政声，修辑郡志，捐建天峯书院於府治东，又建龙护园为丹霞下院，买田以赡课诸生，历十九载，以忧去官。礼天然为居士，名今亘，着「越吟」、「晋吟」、「齐吟」、「种玉亭词」、「踞胜台词」。）
今严请「藏经」归。今音卒。（「番禺县续志」三六今释撰「雷峯海云寺碑记」、「海云禅藻集」二。）
是年，诏迁沿海之民徙入内地五十里，（乾隆「番禺县志」、康熙「东华录」。）雷峯置田多被没。（「徧行堂续集」三「雷峯乞米疏」。）
十二月，昭宗为缅人执献吴三桂军前。翌年，被害於云南。（「南明史纲」。）
圣祖康熙元年壬寅（一六六二）五十五岁
春，再至新会暇园说法，有「语录」，并作「暇园留题」诗。（「语录」二、「诗集」十二。）及「自作象赞」。（「语录」九。）
三月，出主海幢，（「光宣台集」五「复海幢放生社序」。）有「语录」。（「语录」一。）遣侍者今覞入金阊，撰书币乞钱谦益作道独塔铭。谦益覆书曰：「『金刚眼』、『西樵录』诸书，错列经笥，如奉圆音。提唱『林间录』，画龙点睛，便欲飞去。窃谓宗家纲要，无如永明『宗镜』，即心即佛，遮表二诠，华首印证，若合符契。和尚既提倡『林间』，何不用此例，提倡『宗镜』，令宗海中金刚眼睛，一一透底点出，何快如之。」（「语录」十、「光宣台集」十五、「有学集」三六「华首空隐和尚塔铭」、「有学集补．复天然昰和尚书」、「独漉堂唱和集」。　按：钱谦益书云「金刚眼」已见顺治十八年条，「西樵录」未见传本。）付今无大法，立为首座，并铭竹篦子授以偈，曰：「唤作竹篦则触，不唤作竹篦则背，雷峯今日重拈，惟有阿儿不会，且教舒卷随时，三十年瞎却天下人在。」（「海云禅藻集」一。　按：古云撰今无「行状」，谓其「二十八得法」，时为顺治十七年庚子，又谓「自琼南归後再依雷峯，一日，晚课呈偈云云，峯印之，命首众，壬寅主海幢。」惟呈偈为顺治十六年自辽归後事，时无年二十七。又无自琼南归为顺治十八年辛丑事，见「光宣台集」二十「寄答足两诗序」，时无年二十九，互有抵牾。无撰「徧行堂文集序」云：「壬寅，余领众海幢」。「监院解虎六十又一寿序」云：「十年以前，为师友道义所牵，遂有付受首众之事，今十年矣。」解虎今锡字，万历三十九年辛亥生，康熙十年辛亥年六十一，上推十年正为壬寅。又无撰「解虎锡公塔铭」拓本云：「予壬寅分座，首众僧於海幢。」「海云禅藻集」一云：「无回渡琼海归雷峯付法，首众僧於海幢示偈云云。」壬寅无年正三十，所谓「三十年」正相合也。）又付今覞大法，并铭竹篦子授以偈云：「体露金风莫可追，相随来也又奚为，暗明监尽无遮护，独荷全机赖石儿。」为和尚第二法嗣。（「徧行堂续集．石监禅师塔铭」、「海云禅藻集」一。）
六月二十日，和尚以智母师太病，趋雷峯侍药。七月二十日示寂，世寿七十九岁。病中恩爱顿绝，一意西方，尝梦睹慈相，或以全身投莲华中，香极而醒。临化数日，颜色光怡，无痛苦状，念佛至气尽。（「语录」十「与澹归监院书」、「光宣台集」十「智母师太塔志铭」。）有「与澹归监院书」。（「语录」十。）
康熙二年癸卯（一九六三）五十六岁
壬寅、癸卯间，促居雷峯，旋徙芥庵，有「语录」。因今无、今覞请益唯识，谓宜本楞伽，遂疏「楞伽心印」四卷，撰「自述」云：「楞伽山名，此山纯以楞伽宝成，故以宝名山。山在南海，夜义所居，因其王请佛说法山上，又即以山名经。枣柏大士云：『此经於南海中楞伽山说，如来道经山下，罗婆那夜义王与摩帝菩萨乘华宫殿来，请如来入山说法。其山高峻，下瞻大海，傍无门户，得神通者，堪能昇往，表心地法门，无修无证者，方能昇也。下瞻大海，表心海清净，因境风转，识波浪动，达境元空，心海自寂，心境俱寂，事无不照，犹大海无风，日月参罗，焕然明现。此经为根熟菩萨顿说种子业识，为如来藏，异於二乘灭识趣寂，亦异般若修空菩萨乐空增胜，直明识体，本性全真，便成智用。如彼大海无风，斯境像明彻，心海不摇，境风非别，但能了真，即识成智。』枣柏固深悉『楞伽』宗趣也。此经初译自刘宋求那跋陀罗成四卷，名『楞伽阿跋多罗宝经』，至元魏菩提流支复译成十卷，名『入楞伽』，唐实义难提与复礼等译成七卷，名『大乘入楞伽』，唐译简切，终不如宋译高古奥渺，故自古及今，犹从初译。梁武时，达磨大师航海至魏，壁坐少林，因授可祖法曰：『此土唯「楞伽」四卷可以印心，并以付汝。』自是『楞伽』遂为宗门秘密，今禅者空疏，至有生平未尝展卷，可叹也！求之义学，惟洪武初，宗泐、如玘奉诏合疏，万历末，德清『笔记』，崇祯中，智旭『义疏』，外此不少槩见。达磨大师尝曰：『此经五百年後，翻为名相之学。』谛审斯语，良深惭悚，大师盖谓吾宗失传，岂异人事哉。昰自顺治辛丑，先华首示寂，明年，先大日相继谢世，壬癸两载，生趣顿尽，促居雷峯，旋徙芥庵，乘兹夙志，兼酬禅问，聊以自悦，未敢示人。惟念道法滥觞，所谓见性，几同神我，透脱一路，无异冥初，不自生，非不生，圣言具在，乃有不达缘起，究堕拨无，任情坏法，较之拘滞名相，功罪又相径庭也。此经直指种子业识，为如来藏，实有迷悟，不则以流注为自心，反成生识之过。疏中深切着明，惟先血脉，所引经论，但取入理之近，互相发明，至於机语，犹切矜重。夫机以转有言之关捩，教以导无言之指归，正在深谈，不辞明破，而徒以剿绝之路，溟涬真诠，诬罔名言，乌焉成马，此时禅病，所为真贋难辨也。我大师首创无言，并传四卷，区区隐虑，昰请与天下後世仰奉慈旨尔。」（「语录」一，原书「自述」、今无撰「缘起」。）
十二月六日，为徧中居士写监智禅师「信心铭」十二纸，并为之跋。（跋云：「癸卯腊月六日，大雨掩室，取徧中居士卷书此。居士於吾门最诚慤，虽学道因缘，尚属初机，然正欲其常置案头，时一省览，与文字般若沁入既久，当有瓜熟蒂落时节也。」据原蹟。）
魏善伯际瑞有「与丽大师书」，云：「某於大师如槛猨笼鸟，瞻依麐凤。舍弟归，具述论绪，佛法祛魔，正可护佛法，某虽蹇驽，有鞭策矣。」（「魏伯子集」二）。魏际瑞，初名祥，字善伯，号伯子，宁都人，明诸生。性敏强记，於兵刑礼判律法诸家，皆穷析原委。尝客浙抚范承谟幕，以才称，死於刘大任之难，着「魏伯子集」。　魏礼，字和公，又号季子，与兄际瑞及禧称宁都三魏。弱冠补诸生，生平好游，足迹几遍国中，所至必交其豪贤，着「魏季子集」。尝以康熙元年壬寅来粤，以癸卯归，故系於此。）
康熙三年甲辰（一六六四）五十七岁
四月初八日，付今摩大法，为和尚第三法嗣。（「海云禅藻集」一。）并铭竹篦子，授以偈曰：「背触非遮护，巍巍古道存，十年行有地，一日契无言。影草手中眼，吹毛身里门，规模熔尽易，须念尔儿孙。」　（按：此竹篦子旧存海云寺，余藏有拓本，欵署「甲辰浴佛日，铭付摩子，天然。」「语录」、「诗集」均未载。）
中秋前五日，「楞伽心印」刊成，今无为撰「缘起」。（「光宣台集」，年月据原书。）
九月，彭羡门孙遹访和尚於芥庵，有「游篁村入芥庵谒昰禅师」一首。（诗云：「欲买深山计未能，虚名十载总无凭，入林且访经行室，浪迹真如自恣僧。花院风微生夕磬，云峯叶落见秋灯，此身但得辞尘累，洗鉢焚香亦自应。」）「宿芥庵呈昰禅师」二首。（诗云：「云山偶作南中客，杖笠初从物外游，满院寒香仙桂发，一林疏雨玉梧秋。已知世味同刍狗，便解机心近海鸥，愿乞巾缾为弟子，他年追侍碧峯头。」其二云：「云水襟期总自同，绳牀玉尘见宗风，秋生夕籁高林外，人在山堂细雨中。心境自怜空未得，思维已觉路将穷，重来证取无生义，相约明年荔子红。」）又「奉酬昰禅师见贻之作」二首。（诗云：「竹院无人诸境寂，翛然已自出尘游，瘴云近海孤村暮，寒雨生潮片叶秋。信宿微言还得象，行吟心事欲盟鸥，春前趁取芒鞋健，直向罗浮最上头。」其二云：「何肉周妻累不同，几时林下畅元风，诸天说法花时现，片语当机日可中。白社但能传慧业，青衫谁复怨文穷，尘缘未了空归去，惆怅篁溪夕照红。」「南[泳-永+往]集」一。　彭孙遹，字骏孙，号羡门，海盐人。顺治进士，康熙博学鸿词第一，授编修，历官至吏部右侍郎。工诗，有「松桂堂」、「南淮」、「香匲」、「唱和」等集。）
今无、今覞集前人游览栖贤记载，与和尚山居时诗若文，为「栖贤诗文汇集」一帙，程周量可则为作跋。（「海日堂文集」不载年分，中有「壬寅一至其地」，及「和尚旦暮将返湓城」语，可则以甲辰入都，当为本年间作。）和尚有「复程周量中翰书」。（「语录」十无年分，「海日堂诗集」四「生日感怀」二首，有「记得本师留偈别」句，次「甲辰秋，免丧赴都，留别羊城诸亲友」诗後，所云「留偈」即此书也。参康熙十二年条。　程可则，字周量，号湟溱，南海人。顺治辛卯举人，壬辰会试第一，庚子应阁试，授撰文中书，累官至兵部职方正郎，出知桂林府，卒於官。）
康熙四年乙巳（一六六五）五十八岁
奉智母师太灵骨，窆罗浮葫芦岭之原，琢石建塔，命今无为塔上之铭。（「光宣台集」十「智母师太塔志铭」谓「师太示寂三年」及「无少趋法庭，中间十七八年」语，「十七八年」疑「十六七年」之误。）
彭孙遹有「拟同昰禅师入罗浮，纵观金沙玉鹅之胜，会以事留省下未果斯约，作此奉讯」一首。（诗云：「罗浮古洞天，万仞青茏苁。欲从白社侣，远叩神仙宫。左挟轩义叟，右呼葛仙翁。如何混尘壒，坐令此愿空。试问飞锡人，何时去山中。金沙水碧流，丹灶春泥融。石竹翠无恙，芳兰抽几丛。霞峯洵可乐，幽陟孰与同。怅焉不成往，徜恍心何穷。」）（「南淮集」二。）
秋，有汰僧之议。（「光宣台集」十八「相江叹．序」。）今无有上和尚书，曰：「时事如浮云苍狗，旦夕变更，悬仰慈座，不胜神驰！东官外县可无喧扰？今无领众来时，以业重为门墙忝，中夜誓志，事未从心，今又遇此境，谨株守不动，倘大决裂，始退还雷峯，乃作良图，和尚勿过虑，已後不必遣僧，途次大艰，非所慰也。大牛、海发俱还雷峯，诸事足可无虞，见一、记汝诸人尚未回，亦要自不远耳。海幢下元後得百全，可以卒岁，但食指不止一千，俱寻常悬度，至於事理之外，如今日世事，忽然变起，则不能如人之念，又不可知矣，余铁机口禀不尽。」又覆和尚书，略曰：「风波过後，痛定有痛，难陈於笔，谨着古膸口禀。」（「光宣台集」九。今白，字大牛，番禺人。姓许，名凌霄，诸生，工诗文。癸巳，皈天然薙发受具。丙申，住雷峯，建置梵刹，发愿行募十余载，一夕行乞端坐而逝。　今桃，字见一，「海云禅藻集」三，今儆有「送见一桃公还匡庐」诗，今严有「九日送见一、诃衍入匡山」诗，「语录．示见一侍者」有「一见桃花更不疑」句，今无「寿见一」诗注谓：「己丑礼和尚受具於诃林，居侍寮最久」云。海发、记汝、铁机均见前，古膸待考。）据此可见当时风声之紧急，寺僧之惊惶。和尚亦有「乙巳冬，闻沙汰之令」，及「尹恒复中翰遣公郎兼中持书入山，时沙汰宽旨，赋此酬之」诗，有「物情累卵今同昔，珍重篁溪石上时」句。时和尚住东莞篁溪之芥庵也。（「诗集」十二。尹体振，字恒复，东莞人，诸生，弱冠有文名，与张家玉相切劘。隆武时，家玉疏荐未赴。永历初，授中书舍人。国亡後，遁迹罗浮，已复逃於禅，归里卒。）　按：汰僧之令，为顺治末年，尊崇禅僧太过，受天主教之反响，官书鲜载。（「光宣台集」五「监院解虎六十又一寿序」云：「忆乙巳时方住海幢三载，百务未备，廷议汰僧。」「相江叹．序」云：「康熙四年秋，有汰僧之议，予自海幢解众後上丹霞。」并证以「瞎堂诗集」，乃康熙四年事。惟据性统编「高峯三山来禅师年谱」康熙元年条云：「夏，特旨令天下僧道复民衣，公令森严，列刹莫能守。邑令林觐伯素与师善，知事势必改，命师阖院勿散，但闭门易服以待，果三月恩诏降。」彻刚等编「丈雪纪年录」康熙元年条云：「时泰西天主教穆革我倚许方伯势，诸当道信其邪说，有图废释教之举，师有『上许方伯、席文宗、王郡守辟天主教灭佛教书』，当道公议而止。」康熙三年条云：「时秉钧者，奉天主教，汤若望仍行左道，又有沙汰之说，闻玉林国师密札进京，欲保存大雄报恩，师致书曰：『既膺一国之宠，当此魔强法弱之际，正宜挺身利济，俾宁谧海内诸山，焉得只顾自己，岂称法门柱石哉。』」据此，汰僧乃康熙元年事，三年又有沙汰之说，而广东乃在四年，或不止一次耶？　又按：道忞「百城集」二「宝奎说」云：「我法孤行世间，前有三武之灾，後有道君之厄，时而易僧为德士，时而改寺为神霄，近而广督上沙汰之章，廷臣下酌裁之议，一时僧众惶骇，还家无路，填沟壑而道涂者，盖不知几千焉。」此说作於康熙九年，殆沙汰之议，发於两广总督卢兴祖欤？）
今沼卒，和尚有诗悼之。（「诗集」八。　「海云禅藻集」三言「沼庚子受具，年四十五卒。」无生卒年，沼有「出家日自嘲」云：「四十披缁未为老」，庚子年约四十，当卒於本年间矣。参顺治十七年条。）
康熙五年丙午（一六六六）五十九岁
海幢寺始增建殿宇。（「番禺县续志」三六王令撰「鼎建海幢寺碑记」。）
十月十六夕，雷峯本寺被掠，翌日，作「法会诸公拟募田为放生之费乞书册首」诗，有「半载耕锄一夕尽」句。（「诗集」十八。）
腊月，受今释请入丹霞别传寺主法席，释请和尚作「丹霞诗」，因随足力所及游山中诸胜，成十二律。（「诗集」十二。）并命诸衲随意属和，以识一时山川人事之合。今无为作「丹霞诗序」，略曰：「雷峯天老人，深於入山之致，相随诸子，亦皆骨具烟霞，鼍鸣鳖应，故其一唱百和，如天籁所触，别具幽响，非如词流韵客，构雅什於文心，逸清言於云路，作区区绮丽观也。」（「光宣台集」六。）
康熙六年丁未（一六六七）六十岁
住丹霞。作「元日与诸衲泛舟江上」，「中秋前五日与诸衲宿片鳞岩」诸诗。（「诗集」十二。）
今再建无着庵於广州小南门之丽水坊。时值丧乱之余，乡闾荡析仳离，穷嫠苦节，弱息无归，再从而招之，出家在家弟子恒数百人。（「番禺县续志」三六王令撰「鼎建无着庵碑记」。）
康熙七年戊申（一六六八）六十一岁
住丹霞。元旦付今释大法，并示偈，曰：「自到雷峯十六年，掣风掣颠，今日丹霞捉败，推向人天，不教总靠着那边。咦！直举无遮回护，途绝正徧。休言，祗这是难赚豆皮禅，要天下古今，尽溟滓乎豆皮长处，而不知所以然。」为和尚第四法嗣。又付仞千今壁大法，为第五法嗣。解夏付今辩大法，为第六法嗣。（「海云禅藻集」一。　今壁，字仞千，东莞温氏。幼通坟典，工诗善书。弱冠遭国变，为僧於鼎湖，闻天和尚倡道诃林徒步归之。侍丹霞寮，一言之下，知解尽脱，付以大法。辛亥分座海幢，旋卒。）
八月，今无为撰「丹霞天老和尚诗序」，略曰：「戊申八月，老人手书命今无曰：『近日禅讲稍暇，偶为古诗，诸子请付梓，欲少待之不可，汝其序之。』此老人之逸言，微借工部之气出之者也。道人之所以自成其声，以闲裕为牢落，以峭洁为壹郁，内华外融，不涉境以动情，不先词而後我，凭高纵目，据梧发声，极云树之依微，尽禽虫之鸣变。当见其优游夷愉，高明广厚，人虽目之曰境，无乃非境，虽目之曰情，无乃非情，後情境而共材华，呈神监而齐声调，使荆卿易水，屈原湘江，顿变为智河慧海，虽有虞氏之南风，未足比数，而老人微言道韵，木叶藏春，轩轩自远，又可以寻常作者目之哉。」（「光宣台集」五。）和尚尝作「似诗自序」，曰：「说作吼子乞余诗付梓人，已而乞名，名曰似诗。似诗者何谓也？夫道人无诗，偈即是诗，故亦曰诗。然偈不是偈，诗又不是诗，故但曰似。吼子请焉，更为语曰：『子以予偈不可读，姑取诗以示人，为其近人也。何近乎？情近也，境近也。悲欢合离，与人同情，草木鸟兽，与人同境，同人者善入，入则亲，亲则信，信则渐易而不觉矣。噫！此吼子之说也，然予以为吼子之知予诗者唯近，而不知予之不是诗者亦为近，近者天下之所同也，而有异焉，然则天下之所为乐近者，为其同也而有异，则天下之所谓乐，一人尤乐，予之不是诗，是以乐与天下，而以尤乐待一人，万世而下，其旦暮遇之耶？昔南禅师住归宗时，遣化至虔上，将还，有刘君远送郊外，祝曰：「为我求老师一偈，为子孙世世福田。」明年，南以偈寄之，曰：「虔上僧归庐岳寺，首言居士乞伽陀，援毫示汝个中意，近日秋林落叶多。」後四十年，云庵复住归宗，法席盛於前，云庵上堂有偈曰：「先师昔住金轮寺，有偈君家结净缘，我住金轮还有偈，却应留与子孙传。」噫！吼子谓是偈耶？诗耶？固非艰深不可晓，而古今传诵，不敢目为诗，又安知夫人之所谓近者而即远，所谓远者而即近耶？吾愿天下勿以坚白之昧，终而自安於所乐，是不但一诗也。』」（「诗集」卷首、「海云禅藻集」三。　按：「古诗」、「似诗」皆未见传本，和尚示寂後，雪木今球编为「瞎堂诗集」二十卷。瞎堂在海云寺，和尚所居处，手书扁额，见「番禺县续志」。　今吼为王邦畿山名，见顺治十二年条。今球，字雪木，东莞尹氏子。童年孑身入雷峰，供洒扫。辛丑受具，选侍寮，寻升按云堂。天然七坐道场，未尝少离，惟居丹霞时，一充龙护园主，尝举竹篦子，欲付以大法，属疾不及待矣。康熙四十年至海幢病卒，年六十。）
秋，疏「首楞严直指」十卷，三月而成。（原书今释序云：「吾师宴坐丹霞，以三月成『直指』，适届示生之期。」当为本年作。）
十月十四日，为和尚六十一示生，作「六十一」诗十四首。今释撰「解连环．甘露降於丛竹，时老人疏『楞严经』适竟，兼值生辰」词。（词云：「谁酾天酒。只此君吸尽，西江一口。便解衣，投入甘泉，且痛快浇胸，淋漓濡首。叶重枝轻，更步屧，沉酣花柳。看浆调玉屑，露濯金茎，风生碧蕅。　应知竹林非友。喜祥分翠柏，庆存黄耇。恰堂中，疏罢深经，似醽醁开新，葡萄酝久。灌顶醍醐，南溟水，全倾北斗。丐曹山，白家余沥，小人鼓缶。」）（「徧行堂集．词」之三。）
今无自广州至，撰「寿序」并赋「律言」、「示生颂」奉祝。（「丹霞本师天然老和尚六十又一寿序」云：「今岁十月，吾师天老和尚六十又一览揆之辰，今无与诸山衲子，忭舞雀跃，将趋座右，致人天祝，诸山衲子诚恳胥庆，舆情踽踽，且属今无为词以达。今无复之曰：『汝曹念圣世之遐躅，欣人天之标致，绿发藉双足之泥，金躯濯九龙之水，辉古照今，顺性起用，固当尔尔。然老人湛圆深密，吹南溟之法雨，砻北山之霜镡，援溺砥柱，救偏补弊，运三才之明幢，敛四相之空寂，殆天之所以不隤洞上一綫之传，北方童寿，西竺戒贤，岂计思虑所能及耶。又动静之境不相到，譬之餐蜜挫糟，鼓颊而甜中边，运斤而劳肘腕，识海智海，两皆无涯，而用是非相测，讵理所有。且山龙黼黻，羣象昭着，碧桃逗春，紫芝蚀月，一真靡存，十虚廓落，微动圣智，则独露先乖，便尔泬漻，又那边未到。直使执天竺之金函，发先王之玉笈，雌黄逈远，颖理犹迷，才呈性境，则神龙缩项，更欲踏翻，而灵龟曳尾，此则今无二十年执侍巾杖，而终无以窥老人，汝曹又曷得而祝耶。老人日坐万峯，机停岁远，主持斯道，以寿天下，正且未艾，汝曹但志诚作礼，勤幡花伎乐之献，毋以祝嘏之词，乱空中五色。』诸衲子欢喜作礼，无亦欢喜作礼。」「戊申初冬望前一日，本师天然老和尚六十又一示生，人天胥庆，华梵交响，恭赋律言，敬致末祝。」云：「五叶回春绿，双轮导瞑流。宝坛高宿将，芳轨正中区。盛世才偏美，名山迹屡投。圆音通十域，至德仰千秋。洞水天潢濬，宗风地轴留。一麟孤玉角，四海集金彪。慧刃回烟水，神针贯斗牛。选官江右近，游岳尚平羞。圣谛凋人爵，嚣尘惜马头。阅人悬至监，据坐得真吼。性相融相摄，行藏自可求。坐深喧斗蚁，机濶觉鸣鸠。逗月苔烟少，藏莺雪树稠。沿流抛楚玉，砻石转吴鈎。雷震山常响，花明笔尽收。急湍抽蚌腹，杰石驾龙楼。道泰浇风隐，岩高瑞气浮。绦霞腾翡翠，白尘傲王侯。初地称韶石，重来即邓州。凤林存眼目，狐径种戈矛。力劲回澜柱，风严狎水鸥。入城卑俗降，及室弛心偷。白石饶清露，彤云护绿筹。松枝生珀软，柏叶应机抽。凭槛知无际，扶筇岂有侔。灵峯犹隐隐，贝叶自飕飕。侧仰孚慈力，羣趋庆鹤筹。披珠惭异掌，饮乳咽乾喉。一偈称难尽，三回匝未休。梅花呈曙色，此意独悠悠。」「丹霞天老和尚六十又一示生颂」云：「岩岩泰山，既温且哲，机圆道扩，狮吼兽裂。厘剔厖伦，辟咡英杰，金簇弸出，我旧妙楔。道耿光正，不贵不盛，我师振之，厥宗是庆。靡朕靡兆，聋贤瞽圣，袖满摩尼，握轮宝镜。雷震於岳，四海知还，非烟溪流，若月松间。博大盛备，易仰难攀，启我後人，春满嵩山。」「光宣台集」六、十二、二四。）
福州士绅林孔石请主长庆法席，却之。冬，嘱今覞代往，临别示诗，有「十年未弛吾师担，三请深慙居士心」句，并有「寄林孔石」诗。（「诗集」十二。）
冬，南雄太守陆世楷同阖郡诸宰官请入华林，时龙护园落成，为丹霞下院，和尚赋诗有「太守新修别院深，遥分祗树落城阴」句，未几还丹霞，「岁暮」诗有「就隐丹峯几腊残，昨随人去四旬还」句。（「诗集」十三、「海云禅藻集」二「今镜传」。　按：「清代文字狱档．徧行堂集案」云：「李侍尧奏：『检「丹霞志」，查出下院两处，一名会龙庵，在韶州府东门外，一名龙护院，在南雄城内』。」）
是年，手书「法华经」七卷，并作书後。（「语录」十二。）
康熙八年己酉（一六六九）六十二岁
住丹霞。
春，过桐子山、泐山，作诗纪之。又作「丹霞山居」十二首，有「连年频苦病，今夏喜身强，六十又过二，山林多夕阳」句。（「诗集」十三。）
有「赠角子」诗云：「闲窗爱独坐，禅暇稍吟诗，与世真无涉，逢人辄解颐。幽栖偏得性，辛苦勉从师，所赖惟多病，投艰或可迟。」（「诗集」八。）角子名今[卄/黾]为和尚第七法嗣，付嘱大法当在本年间。（「广州海幢寺世系表」、「楚庭稗珠录」四。　按：今[卄/黾]，新会黄氏真佛今如子，见「海云禅藻集．今如传」，道光「广东通志」三二八「今如传」云：「[卄/黾]九岁，从父为僧，不数年遂悟大乘，着有『语录』行世。」其受具及付嘱大法年分未详，今如受具於顺治十年癸巳，假定是年[卄/黾]九岁，至是才二十五岁耳。「咸陟堂文集」十七「代丹霞合山请栖贤和尚启」云：「惟角公和尚，雷峯嫡乳，舵石连枝，生锺紫水之灵，蚤受丹霞之记。」似付法在和尚住丹霞时。陈子升「中洲草堂遗集」卷末附和尚「书卷子与陈乔生」云：「春日晴暖，与西堂角禅宴坐丈室。」此文为康熙十一年壬子作，今辩付法在康熙七年戊申，则[卄/黾]付法当在己酉辛亥间。和尚作「归宗山籁」云：「院後遗残屋，吾师旧掩关，且教[卄/黾]子住，吾欲老投闲。」谓角子也。「庐山志」载[卄/黾]「宋大中丞荦留带」七律，杨锺羲「雪桥诗话」有查他山作「栖贤寺阻雨示角子禅师」诗，则[卄/黾]曾主栖贤法席也。）
作「诏复滨海迁民故业」三首。（「诗集」十三。「广东通志．边防篇」云：「台臣杨雍建、巡抚王来任、总督李率泰先後疏请，康熙八年春正月，奉旨尽弛海禁。」「清史稿．郑成功传」云：「康熙六年，徵施琅入京师，撤降兵分屯诸省，严戍守界，不复以台湾为意，郑锦兵亦不出，相安者数年，滨海居民渐复业。」）
康熙九年庚戌（一六七〇）六十三岁
住丹霞，刻「丹霞语录」，上元日陆世楷为作序。（「语录」卷首。）又刻「楞伽心印」四卷。（雍正癸卯重刻本有释函金跋云：「『心印』先出『直指』八年，参康熙十七年条。」）为与安今竟受具，使掌书记，并赠以诗。（「诗集」十三、全祖望「鲒埼亭集」二六。　今竟，字与安，姓陆名圻，字丽京，钱唐贡生。乙酉之难，匿居海滨，有事於越中，寻至福州，事败，薙发为僧，名法龙，字谁庵。母作书趣之归，会庄鑨史案发，词连之，事白得释。久之，遂游粤，谒天和尚於丹霞为易名，一夕遁去，不可踪迹。「广东通志．释老传」作今龙误。）海云都寺今湛与在社诸公启乞和尚撰「海云寺放生社置田碑」。（「语录」十一、「番禺县续志」三六。）
是年间，重建韶城会龙庵为丹霞下院，和尚有「得澹归病即愈之讯，时会龙拟新构走笔寄之」诗。（「诗集」八、「徧行堂续集」五「重建会龙下院疏」。）
康熙十年辛亥（一六七一）六十四岁
住丹霞，作「初春与诸衲游黄竹坑」诗云：「春游老觉步行难，弟子肩舆过远山，自是大家新岁聚，一年惟有此时闲。」（「诗集」十三。）盖诸僧以力耕为食也。
六月，今无作「丹霞老和尚楷书後跋」云：「丹霞老人禅悦暇间作字，今年六十有四，而喜书此小幅，精到健媚，殆烟云泉石之致，为慧光浑融所用，道韵深稳，非小技雕虫可能彷佛者，宜其月满千峯，钟鸣独院，法云深处，一座岿然，而能使霜颅螺顶之侣，胸中如洒，计此丰神，当与赵州、南阳问法腊而指庭树也。觌承禅人代依石持来索跋，拜阅之余，辄增私喜。」（「光宣台集」十。）和尚有「送依石下山兼订复来」诗，其书法南宫，海云诸子皆受其熏染也。
十月，林宛君上达有「辛亥阳月集海云寺祝丹霞老人寿留宿山楼却赋」诗。（诗云：「花香筵畔拥人天，祝颂多从旧寺边，牛火远依丹壑老，狮弦高唱玉渊禅。镜深鹤语林光薄，云静松枝海色连，闲倚山楼思何极，寒宵千里月团圆。」「海云禅藻集」四。　林上达，字宛君，番禺人，诸生。礼天然为居士，名古贽，字缕白。）
是年，为和尚写刻「梅花诗」之铁关古键登具於雷峯。（「海云禅藻集」三、海幢寺刻古键写本「天然和尚梅花诗」。　古键，字铁关，顺德胡氏子。庚戌年十八出世雷峯，明年登具，为阿字无掌书记，寻充典客，卒於雷峯。　按：「语录」十二、「诗集」十九、二十为「梅花诗」、「雪诗」，依平声韵为五律、七律、七绝各一首，「雪诗」未见单行本，「禁书总目」着录「丹霞雪诗，僧古翼撰」。古翼，字辅昙，为王隼僧名，邦畿子，後返於儒。工诗，着「大樗堂初集」，而无「雪诗」，考王隼为僧在康熙八年己酉至十四年乙卯，凡六七年，见集中「己酉仲春由雄州入晋安」及「初归省母」诸诗，其时和尚正在丹霞。「全毁书目」云：「『丹霞雪诗』，前明僧人古翼录，内一先、十五咸、五歌、六麻四诗违碍。」今检和尚「雪诗」七律一先有「洁清亦许随芳秽，流乱何从数後先」句，十五咸有「欲涌波涛翻日月，石留青翠覆松杉」句，七绝五歌云：「眼前浩洁凌晨早，倾耳希声清夜多，渐入春郊花气暖，寒庭谁解泣铜驼。」六麻云：「破衲蒙头老岁华，寒深时亦动长嗟，古来甲子朝门外，亦有幽兰哀日斜。」所谓违碍似指此也。窃疑「丹霞雪诗」为和尚之作，古翼写录付刻，翼楷法锺太傅，与古键写「梅花诗」为伯仲本，「禁书总目」改「录」字作「撰」，一字之差，大有关系，几忘其原作者矣。附记於此。）
秋，南康太守廖昆湖文英暨归宗阖寺大众，启请和尚主席。廖人也燕有「集丹霞古寺同诸子送天然和尚归庐山」诗。（诗云：「丹霞久住露元机，又背蒲团下翠微，一榻坐穿尘外去，千峯行尽雪中归。路经横浦同鸥宿，身上庐山看瀑飞，此去春风吹正好，蘑菰新长蕨芽肥。」）（「庐山志．本传」引「江西旧志」、「中洲草堂遗集」卷末、「咸陟堂文集．舵石翁传」、「粤东诗海」六三。）十二月，抵山，作「初住归宗」四首，并有「语录」。（「诗集」十、「语录」一。廖文英，字百一，又字昆湖，连州人，官南康府知府。着「石林堂集」。　廖燕，字人也，号柴舟，曲江人，诸生，着「二十七松堂集」。）
十二月，今壁卒，和尚有诗悼之。（「诗集」十三、「徧行堂续集」八「仞千壁禅师塔志铭」。　按：「海云禅藻集」一作己亥卒误。）
康熙十一年壬子（一六七二）六十五岁
住归宗。时负笈称盛。（「光宣台集」十二「雷峯天老和尚七十示生颂」。）正月初四日，登金轮峯礼如来舍利塔，因过道独掩关处，有「题塔院」四首，及「初春陪廖使君、曾文学游玉帘泉」、「寄阿首座」诸诗。（「诗集」十三、十八。）并应今覞请至栖贤说法，有「语录」。（语录一。）
春，陈乔生子升至归宗。子升有「归宗寺呈天然和尚」诗，（诗云：「四十年前恨不同，高山忽仰客途中，面当真处才云识，心待归时更叩空。墨偈字彯池水净，雪房炉射殿灯红，欣从两世师承地，况自昙摩海岸东。」）（「中洲草堂遗集」十四。）并乞作优婆塞，和尚为陞座畀以偈，书卷子与之。别後有「寄乔生书」一通。（卷云：「智山居士即陈乔生，予四十年前声气友也。予与黎子美周少年时为莫逆交，美周又与乔生为莫逆交，出世来形迹隔绝，而心中常有其人。後闻皈依先师，法名今住，字草庵，而心中之人较切，离乱之後，去住难觅。予前六年自雷峯徙丹霞，去腊又从丹霞入归宗，春日晴暖，偶与西堂角禅宴坐丈室，有投刺索见者，则心中之人，忽在目前，握手欢甚，辄云归去，既恨相失之日长，而又嗟相遭之日短，三界旅泊，韶光难驻，谓我辈相期，安得更有第二事耶？智山临岐乞作优婆塞，为之陞座，并畀以偈，偈曰：『三界无安，犹如火宅，儿嬉不知，出入驰突。梁栋倾圯，朝不遑夕，长者旁惶，诸子豫怿。惟有一门，道路孔窄，舍此别无，当慎决择。古今圣贤，斯道是适，道以戒先，性戒自律。勿随顺流，与世汩汩，嘱我陈子，惠迪厥吉。』」）书云：「山中一日风味，尽公受用，盖欲公退而思之，家食知足，不为将来裹足之由，则坐进於此矣。『大江吟』读至『过虞山』一首，直追古作者，近时诗多新声，唐韵寥寥，矧其尤耶。公但学道持戒一如其诗，斯老僧所为加额也。再会何时，愿毋忘昰。」（「中洲草堂遗集」卷末。　按：两文「语录」未收，故备录之。陈子升，字乔生，南海人，子壮弟，府学生。工诗，与子壮、黎遂球诸人修复南园诗社。弘光间，以明经举第一。隆武改元，拜中书舍人。永历时，拜兵科给事中，肇庆陷，乃归里。初礼道独，晚入青原、庐山受居士戒，归後杜门不出。着「中洲草堂遗集」。）
作「归宗山籁」一百四首，自序云：「我宗无语句，亦无一法与人，矧文字乎。惟是法运衰晚，真悟人少，聪明人多，以聪明之资，久侍知识，从垂手处，揆之一千七百则，若向上，若向下，若门庭设施，若入理深谈，识解依通，往往微中，而真悟之人，反见朴拙，故予谓六祖大师与雪峯、云门诸老，若值文胜之日，未有不当面错过者，真人之不易识，时习蔽之也。年来痛戒门下，除旧习『鲁论』，以其所近应酬世谛，姑不在禁，若早年剃落，少一习气，便是多一便宜，犹耽耽不已，真可谓舍其田而耘人之田矣。吾道贵悟明心地耳，古云：『离文字相，离心缘相。』使其获自本心，尽天下人，目为不通，文不达理，亦复何愧。老僧固曾习『鲁论』者，设禁以来，不作诗文三年於兹矣，自归匡岳，乃有『山籁』，由其天有所甚乐，故其籁有所自鸣也。天籁贫，故其籁以贫鸣，天籁拙，故其籁以拙鸣，贫与拙皆山性也，性既山，其籁亦山，是山籁所由发欤。世有爱予『山籁』，或不罪予先自犯禁，且即以此而与天下士守禁益笃，是为善读山籁者。」（「诗集」九。）
今遇谒和尚於归宗，一见契合，遂结茅於寺後，旦夕入室，针芥相投。（「咸陟堂文集」六「泽萌遇禅师传」。）
康熙十二年癸丑（一六七三）六十六岁
住归宗。秋，病甚。冬，今释至匡山省视。（「咸陟堂文集．舵石翁传」。）
程可则出知桂林府，有「寄本师天然和尚」二首。（诗云：「浮云出岫巅，卷箨下林表。俱为风所驱，何时返圆峤。伊予本孤生，婴患在少小。几为俎上腊，幸脱樊中鸟。二十谬通籍，三十游凤沼。四十直省闱，於斯守炎徼。素衣化为缁，风尘汩昏晓。本无文采具，受此虚名扰。禅榻久寂寞，鬓毛亦将老。蒲柳感秋零，闻道苦不早。」其二云：「闻道有宿怀，舍师更何似。摇摇尘网中，大觉纷谁是。忆昔登海幢，瓣香拜南指。全体有大用，盲目而聋耳。(原注：『师昔示偈云：「愚目聋耳之塲，即上哲全体之用。」』)人海杂喧嚣，歌哭失至理。未能守空山，徒然三复此。扁舟望匡庐，咫尺烟霞紫。扉履不可留，惭忧渡湘水。」）（「海日堂集」一。）
十一月，吴三桂在云南抗清，自率兵攻湖南各省。（「平定三逆方略」一。）
康熙十三年甲寅（一六七四）六十七岁
住归宗。有「新春偕澹长老游玉帘泉」诗。（「诗集」十四。）今释亦作「齐天乐」词纪之。（词云：「摩天峭壁无门入，谁将玉帘低挂。石榻闻涛，晴窗看雨，莫觅龙潭高下。金轮忽驾。映一朵卿云，纷纶娇姹。让出扶桑，水中生火不能画。　人人同注异指，见烟飞电闪，如幻如化。绿晕灯儿，白光珠子，青赤虹桥斜跨。欢情未罢。便空里栽花，方开方谢，剩有余辉，绕双眸激射。(原注：『悬泉如练，见五色光，变化恍惚，因人指注，而为名状，盖月色所映耳。』)」「徧行堂集．词」之三。）又为释作「徧行堂集序」。（「语录」十二。　按：序无年分，「徧行堂集」诗文编至甲寅年止，本年游匡山，故系於此。）
七月，退院住栖贤。卜隐紫霄峯之净成，未诛茅，而南康有警，时耿精忠在福建与吴三桂会师攻江西。冬，乃至三峡寺避乱入岭。作「退院」十四首，有「到处相逢说入廛，不因多病不知年」句，自注云：「老汉平生供状。」及「生日前一日闻南康戒严」诗。（「诗集」十四、「平定三逆方略」十、「番禺县续志」三六「海云寺放生社置田碑」。）
康熙十四年乙卯（一六七五）六十八岁
住雷峯。有「乙卯人日酬樊月藏孝廉，并寄大愿文学，时予初还雷峯」、「与诸衲赴大石李村啖荔之约」、「喜泽萌来自开先，并示尘异」诸诗。（「诗集十四」。　樊应元，字长文，番禺人，乙酉举人。礼天然为居士，名今鹭，字月藏。大愿疑为其弟，「瞎堂诗集」有「寿樊大愿五十一」诗云：「我爱樊道人，皆醉而醒独，壹志在西方，而未尝离欲。高斋来南薰，梵音响村屋，田园乐有余，岂更羡山谷。」亦礼和尚为居士者。）
陈子升有「闻天和尚自庐山归雷峯喜赋」诗。（诗云：「日照金轮峯，遥瞻方丈容。风生锡拄杖，归拨海门松。忽慰三年别，初为两地逢。愿教鼙鼓息，齐叩法堂钟。」又作「喜天和尚自庐山归雷峯」诗）（诗云：「四十年中泥望云，三年前谒又萍分，何期耶舍寺中语，还向雷峯钟後闻。满地豺狼难塞路，一天龙象肯离羣，乡园幸附匡山侣，羞号青莲与右军。」）（一、「中洲草堂遗集」十、十四。）
康熙十五年丙辰（一六七六）六十九岁
住雷峯。邝无傲日晋舍磊园作禅林，请和尚主社，题以诗。庞嘉耋招游弼塘之亦庵，嘉耋舍为净社，亦有诗纪之。（「诗集」十四、「海云禅藻集」四、「咸陟堂文集」十八「募化重修亦庵记」。　邝日晋，字无傲，一字檗庵，南海人。官总兵，广州陷，张家玉起兵东莞，日晋率所部为响应，晋都督同知。国亡，礼道独为僧，名函又，字安老。晚踰岭北游，为九疑尊宿。少与黎遂球游，其子延祖刻「莲须阁集」，乞日晋绘像於卷端，亦工画也。）
是年，吴三桂分兵攻惠州、肇庆逼广州。二月，尚之信劫其父可喜抗清。和尚作「秋兴」八首。时萑苻遍地，海幢寺亦遇剽刦。（「诗集」十四、「平定三逆方略」二一、二三、「番禺县志．前事略」、「光宣台集」十九、今无撰「解虎锡公塔铭」拓本。）
康熙十六年丁巳（一六七七）七十岁
住雷峯。今释为撰「首楞严直指序」，并应释请以定本「直指」寄丹霞山中，释即与今辩较阅发写谋付剞劂。（原书序无年分，「徧行堂续集」十「上本师天然和尚书」云：「曩蒙慈谕撰『楞严直指序』，未敢轻易，顷始读全稿，仅得成篇，录呈法眼。此书乃和尚住丹霞所撰，闻有誊真本，取去归宗，有所增删，幸赐发回，俾今释获睹全璧，又贮之丈室，永镇此山，且欲稍集因缘付剞劂，以公诸天下万世也。前屈乐说为首座，力劝不从，盖其意不忍竟离和尚，亦恐被丹霞法席粘住耳。」又书曰：「去腊得慈谕，并『直指』定本，即与乐说较阅发写，每读之，但见其不可思议，故非游、夏所能赞一词也。乐说行解相应，终当以此席累之。年运已往，前路无多，荔子之缘遂绝，俟入夏又看江舟消息也。」　按：戊午今释以丹霞院事付今辩，六月出岭，见「澹归年谱」，前书当作於丁巳，後书作於戊午，故系於此。）十月，迹删成鹫作「天然和尚七十颂」一首。（诗云：「拙哉大挠作甲子，不识太初与无始。却教三万六千日，忙煞山僧希作佛。岂知贤圣中所存，一朝坐老天地根。七十年前无此人，众人道假我道真。七十年後称寿者，众人道真我道假。真假两不知，请问天人师。今夕雷峯好轮月，不异匡庐夜静时。」）（「咸陟堂集二」。成鹫，字迹删，俗姓方，名颛恺，字麟趾，番禺诸生。明亡後，父国骅既殁，别母学佛於鼎湖，晚栖大通寺。工诗文书画，着「咸陟堂诗文集」、「鼎湖山志」。）
陈元孝恭尹作「寿雷峯天然禅师」一首。（诗云：「孤高如月万方看，至道无言仰颂难，垂老尚闻勤梵行，太平早已薄儒官。身为硕果时方剥，书满名山墨未乾，曾住朱明洞天上，仙人不敢爱还丹。」）（「独漉堂集」四。陈恭尹，字元孝，顺德人，邦彦子，诸生。永历时，以廕授锦衣卫指挥佥事。广州陷，北游观变者三年，归未几，又踰岭，欲入滇，道阻不得达乃返里，卖文为活，工诗文，为岭南三大家之一。着「独漉诗文集」。）
今无作「雷峯天老和尚七十示生颂」十首并序。（序云：「流霞沆瀣，润大地之灵芽，石脑金丹，奉云中之寿佛。吾本师天然老和尚，大智独圆，神珠并朗，现爪牙於狮座，洞彻心胸，谈半满於尨宫，声齐妙谛。继日者月，万古流辉，弘道者人，一时莫匹，久称标表人天，深能融浑魔佛，丹梯千尺，神鼎失其孤高，白水一盂，浮山折其苦辣。今岁丁巳孟冬，寿迈古稀，四众瞻云，呗梵胥庆，今无舞忻，不能仰赞一词，仅追忆执侍已来，中间离合之槩，与老人行住之因，成『示生颂』十首。他日年齐宝掌，韵越南阳，回视曩缘，不妨作太古观耳。」）诗云：「菩提月满万山秋，卓卓金针映碧流，谁向风旛酬妙义，飘零穷子未曾收。」(原注：「今无十七岁时，珠衣未系，佣倩为艰，老人方坐菩提树，举唱宗乘，因投座下，问法风旛，庆睹法会之盛，此己丑春事也。」)其二云：「蕨藜栗棘恣钳锤，嚼碎崑仑事未奇，七日猫儿方大叫，雷峯松柏影参差。」(原注：「庚寅、辛卯，广州烽火，而云山无事，某於此岁月，醉象犬驯，取裁无所；辛秋而後，顽石可鞭，猩唇欲转，学随卤莽，悄畏赵州，不足以当一大噱也。」)其三云：「岭路梅花江右村，棹深湖月总无痕，金轮倒射归宗影，日午羣峯正闭门。」(原注：「癸巳秋，岭海流氛孔亟，老人拂衣故山，匡岳云霞，嘉遯尤快，吟彻庾关、吉赣、豫章、蠡湖之月，然後掩室归宗。白云盈门，黄独香火，南公闻蚁，鸟巢吹布，道力既深，山川增胜。至甲午秋，始移居栖贤，今无执侍，窃谓於诸子独深。」)其四云：「浴龙池上合同堂，四代儿孙起大方，玉线锦缝绵密处，五宗调奏别宫商。」(原注：「甲午冬，为博山老祖八十寿，博下儿孙会於祖山，长庆师翁自闽往，天界浪和尚自浙往，三宜盂和尚自吴往，吾老人自栖贤往，入高曾之堂奥，见高曾之规矩，老人经理博山，让浪和尚主席，随长庆师翁退住高泉，诸方闻吾家逊让之风，称为有礼，两耆亦云，如再老祖之教绍云。」)其五云：「五老峯前一句齐，气吞湖海万山低，冰天不见人归处，鸭绿波翻入虎溪。」(原注：「冰天绝域，丹梯莫上，哮吼狮子，道迈寰中，而以义烈之气，蹈子卿之迹，即非友于，能不感系。今无一言，许以驰驱，孤笠下栖贤，骞征而往者，此丙申夏仲老人见怀诗，有云『望归空记出门时』，实一时可愕之事也。」)其六云：「帝城宫阙望慈云，独立燕然数夕曛，北去南来看塞雁，峯头狮象愧成羣。」(原注：「今无与千山师叔处大窖中，风沙惨黯，或长啸高歌，或流涕覆面，一以忧患余生，一以冰霜残売，情谐水乳，鳖应鼋鸣，於其将归，师叔强留无曰：『留之可也。』然斯时不南，即前日之来此耳，遂义消情，岳口燕京，中间恭怀，南北可写。」)其七云：「鲸鲵吹海绿波深，十石沉香爇此心，恰似老人趺坐处，琼山月色可谁寻。」(原注：「南人未南而北，复南矣思南游，然南之遇风波宵小，与甲兵盗贼，不亚於黄沙黑水，豺虎鸺鶹，此琼山仙岛，罕有多至者，玄虚无着，吾宗岂取坐至者耶，可以切喻。」)其八云：「鸾溪还复振狮踪，日绕帘泉十万松，却为北行瞻泰岱，慈风吹遍玉芙蓉。」(原注：「老人出世鸾溪，三入鸾溪，乃主法席。壬癸之交，负笈称盛。今无亦以癸丑冬趋省鸾溪，乃为宋方伯拉入都门，中途阻乱，遂上泰岱，因恨不久住鸾溪为此虚设也。」)其九云：「高涵海月挹秋光，万顷鸿蒙坐渺茫，只有太平丰盛事，不须野老叹维桑。」(原注：「甲寅劫风震荡矣，古德云：『国家兴亡，野老嚬蹙。』老人从匡庐间道归雷峯，而福座所临，处处桃花，武陵可泛。道人无事外之理，当不许野老叹维桑。诸子欲以匡云为海云，老人曰：『否』。今无又似五千退席，不敢置喙耳。」)其十云：「苍生演劫见金仙，鹤语松涛集晓烟，一粒火齐焜燿处，道山钟鼓自年年。」(原注：「南阳、赵州古称寿者，吾师正演丈宗，玉振金声，福智超越，所以云喻者，盖今无及後昆之卑智庆企之私耳。」)（「光宣台集」十二。）
李鸿子廷标作「寿天然和尚」二首。（诗云：「仙城问道早逢师，髫龀从人学语时，屈指已嗟承教晚，寸心长向梦魂迟。大年岂尽虚空劫，现世犹亲古德遗，倘获向平酬宿愿，玉渊金井好追随」。其二云：「七十年前闲了忙，画堂清昼拥缥缃，由来海国钦人瑞，千古风流颂法王。晴阙晓烟笼旭日，丹霞甘露缀松篁，从今醒却浮生梦，长奉天然一瓣香。」）（「海云禅藻集」四。　李廷标，字鸿子，番禺人，贡生。礼天然为居士，名今晴，字逈无。）
十一月，手书「雷峯海云寺放生社置田碑」，古机刻石嵌寺壁。（「语录」十，无年月，余藏旧拓本末有後记云：「庐山紫霄天然昰老僧，於康熙丙午腊月，在海云，受澹归释子请住丹霞。越四岁庚戌，海云拟置放生田，湛都寺与在社诸公启乞前文。明年，赴庐山归宗。又三年甲寅七月退院，卜隐紫霄，未诛茅而有南康之报，自三峡寺避地入岭，复居海云，以今丁巳冬十一月书石，时余七十矣。布金购田，详具碑阴。比丘古机刻。」钤「匡庐山长」印。此碑在海云寺大殿西廊，「番禺县续志．金石略」着录，颇多阙字，盖乾隆四十一年今释「徧行堂集」案发，寺僧惧祸，辄将丹霞及澹归等字刓去，详见「清代文字狱档」。古机生平待考。）
腊月，付今遇、今但大法，为和尚第八、第九法嗣。　（按：今遇为和尚第八法嗣，见广州海幢寺藏「世系表」。「咸陟堂文集．泽萌遇禅师传」云：「天然主法归宗，公一见契合，後返雷峯，乃受付嘱。」当在乙卯、丁卯间矣。「徧行堂续集」十「与乐说辩和尚书」云：「程达庵云：『腊月，老人付法二子。』殊可喜慰！口号奉寄。」有「又报新生两法王，谁家兄弟没爷娘」句，书中无二子之名。又「与尘异但大师书」云：「老夫耄矣，孤负老人付嘱，喜见英俊为吾门昌大，不禁起舞也，小诗请正，并寄拙集一部，非敢充贺，或可与春禽秋蚓共一赏音耳。庐山定必侍行，相见於湘江、凌水间知不远矣。」又十四有「贺泽萌遇西堂秉拂海云」及「贺尘异但侍元秉拂海云」二诗，编在「挽旋庵湛都寺」诗之後，今湛卒於丁巳，和尚以戊午入庐山，今释以戊午请藏出岭，故书中有「相见湘、凌」之语，则今释书中所云「二子」当指遇、但二人，其付法亦在丁巳腊月矣。海幢寺藏「世系表」列但为第十、今摄为第九法嗣，惟「海云禅藻集」一谓「今摄以庚申得法」，在遇、但之後，证以释书言二子同时付法，则但为第九，摄为第十明矣。「徧行堂续集」载释庚申临殁时，於平生师友，如天然、今无、今摩、今辩、今[卄/黾]、今遇、今但皆作书赠物留念，而未及今摄，则其时摄未付法也。摄卒康熙二十五年，今但年寿最高，卒雍正间，「世系表」遂误列摄在但前耳。）
康熙十七年戊午（一六七八）七十一岁
还庐山，泊弹子矶，遇提督严自明奉召入京，招和尚同舟，作「舟次别严公」诗，有「共载江流两月闲」句。闰三月，抵栖贤。（「诗集」十四，「徧行堂续集」八「栖贤石监覞禅师塔铭。」「广东通志」五九「职官表」云：「严自明，陕西人，武生，康熙九年任广东提督。」「清史稿．吴三桂传」云：「严自明，明参将，降。从总督孟乔芳征抚陕、甘，又击张献忠，破桂王有『功』，授三等阿思哈尼哈番。之信初叛，自明附之，之信遣攻南康，败走南安，先之信降，授銮仪使，病卒。」）
作「秋蝉」四首，有序云：「庐峤初还，新构未集，侨寓三峡寺之雪泥爪，日坐长松下，蟪蛄彻谷，哀音动人。偶忆『露重身难进，风多响易沈』之句，不觉慨然，情异世殊，均有所寄，天籁待发，因感成声。」（「诗集」十五。）
筑山楼於紫霄，颜曰「净成精舍」，作「净成阅工」、「中夏上巢云」、「秋日游白鹿洞」、「游凌云」「游玉川门」诸诗，又「题三叠泉」二首，并勒诸石。（「诗集」十五、康熙「庐山志」六。）
傅竹君宏烈捐资刻「首楞严直指」十卷，今辩为撰缘起。（原书今辩撰「缘起」，无刊刻年月，卷末有「太子太保，抚蛮灭寇将军，巡抚广西，都察院右副都御史，进贤傅宏烈捐资全刻」三十一字长方牌。据「平定三逆方略」：「康熙十六年五月乙酉，命傅宏烈为抚蛮灭寇将军。十八年十二月甲戌，诏将军巡抚傅宏烈率兵进剿恢复滇黔诸处，其粤西巡抚事，命麻勒吉姑行署理。十九年二月，大将军简亲王喇布奏：二月二十八日，至永福，闻马承廕反，绐傅宏烈登舟，兵袭其营。」是此书当刻於十六年至十八年傅宏烈巡抚广西任内。又据「徧行堂续集」十「与乐说辩和尚书」云：「豁大来，得手书，极慰老怀！竹君自是快人，可爱可敬也！『直指』每卷後列衔，但今释已作前序，吾弟作一後序为缘起，具述竹君高雅率拔之风，更有情致，刻成装钉与豁大賫送也。闻印书已得百四十部，便将百部於月初发来，得伴即行，迟速如意，若有伴而更俟书，便失算矣。顷因栖贤之信，亦欲早往庐山，过去可痛，现在可虑，亦如吾弟意也。」竹君为傅宏烈，印书一百四十部，指「徧行堂集」。「续集」十一「与戴怡涛宪副书」，有「拙集刻成，弟即度岭」语，和尚以本年[门@壬]三月抵栖贤，今释六月出岭。则傅宏烈捐刻「直指」当在本年。）
今再建无着庵落成。（「番禺县续志」三六「鼎建无着庵碑记」。）
今覞卒，年六十，和尚有诗哭之。（「诗集」十四、「徧行堂续集」八「石监覞禅师塔铭」。）
康熙十八年己未（一六七九）七十二岁
住栖贤。二月初九日作「山楼竖栋示诸子」，及「净成看牡丹」、「巢云看牡丹」诸诗。（「诗集」十五。）
八月初七日，移居净成，作「中秋双镜楼与诸子玩月」诗，有「云里高楼结构成」句。又有「足疾」诗，及「九日病起登双镜楼」二首。（「诗集」十五、康熙「庐山志」云：「栖贤寺东有净成精舍，後有双镜楼，僧函是昰建。」）
汤来贺访和尚於净成。（「塔志铭」。）
撰「许九环诗集序」。（「语录」十二。　按：九环为星子令许逸林之父，序云：「许公莅任星子，适余避地广南，去夏还山，初晤郡斋。」当为本年作。）
康熙十九庚申（一六八〇）七十三岁
住净成，付今摄大法，偈曰：「己住庐山十二年，水云深处落机前，於今解进竿头步，稳坐千峰跨九天。」为和尚第十法嗣。（「海云禅藻集」一。　按：海幢寺藏「世系表」，列摄为第九法嗣，然「禅藻」称其付法於净成，则为第十明矣，参康熙十六年条。）
五月，作「观世音像赞」。（「语录」九，凡六首，今台山黄氏藏第三首，款署庚申仲夏。）又作「放言」六首，有「富来架屋连云栈，转眼春粮不夏谋，佛殿勉装过岁易，工钱赊落待谁酬」句。「牙痛诸子入候，命西轩围炉分赋」、及「除夕」诗，有「明日又归三峡寺」句。（「诗集」十五、十八。　按：三峡指栖贤，和尚时来往其间也。）
为伦宣明撰「绎骚」序。（「语录」十二。　按：序称：「南康使君伦公，遭康残破，适丁外艰，报上官以其才能戡乱，疏於朝廷，夺礼治事，寇退民逃，四五年招徕修备，百废待举，一旦遭谗被檄，无以自白，闭户读骚，咄咄发言，有类乎古之孤愤者。」亦无年分，惟「诗集」十五有「南康太守伦宣明使君见过」，及「伦太守被谪待命」诗，次於「己未岁晏」诗後，又有「柬伦太守」诗，有「独怜狡兔川原尽，翘首九重泪点巾」句，次於「哭澹归释子」诗後，则为庚申作矣。）
今释卒，年六十七，和尚有诗哭之。（「诗集」六、十五、「憺园集」三二「澹归释禅师塔铭」。）
康熙二十年辛酉（一六八一）七十四岁
作「眼昏」诗，有「去年齿痛疑生尽，今日偷生眼又昏」句。又作「净成上老父供阻雪十日」二首，有「因展先容归故隐」句。（「诗集」十五、十六。）
今无卒，年四十九，和尚有诗哭之。（「诗集」十五、「光宣台集」附古云撰「行状」。）
康熙二十一年壬戌（一六八二）七十五岁
因病掩关，作「秋夕关中」、「关中七月念九日早起」、「中秋病起与诸子玩月」及「雪中上净成」诸诗，有「一病沉沉夏复秋」句。（「诗集」十六。）
康熙二十二年癸亥（一六八三）七十六岁
八月，施琅入台湾，郑克塽迎降。十月，诏沿海迁民复归田里。（「清史稿．圣祖纪」。）
康熙二十三年甲子（一六八四）七十七岁
有「病中」及「中秋移榻上双镜楼」诗。（「诗集」十六。）
康熙二十四年乙丑（一六八五）七十八岁
南康郡守以世法绳诸刹，和尚乃入岭养疴。（「行状」。　按：「海云禅藻集」一「今摩传」云：「闻山中僧徒悉编保伍，遂还雷峯。」所谓「世法」，似指保伍事。）作「乙丑初春即事」诗，有「守拙匡徒五十年，未尝俯仰向人前」句，并有「樟树舟中」、「过赣州关」、「舟抵南安」、「度大庾岭」、「还海云」、「病中书怀」、及「八月初五日示诸子」诗，有「牀头休问菊花期」之示。（「诗集」十六。）八月二十七日酉时，终於海云寺丈室，亲书偈别众，曰：「生也如是，死也如是，如是不是亦如是，是不是亦如是。星宿经天，霜风帀地，汝诸人到者里，大须仔细。七十八年老道翁，飜转面来，不知是我是你，信手拈来，犹较些子。」明年丙寅四月初六日，塔全身於丹霞对岸佛日山麓，今辩为撰「行状」。又明年丁卯，辩以书状请汤来贺撰「塔志铭」，後迁回罗浮，建塔於黄牛迳下。（「行状」、「塔志铭」、「罗浮志补」。　按：迁葬罗浮未详年分，「咸陟堂诗集」二「登海螺岩谒澹归禅师塔」诗，有「石龛紧闭未岑寂，隔江更有天然翁」句。成鹫游丹霞在康熙三十三年甲戌三十四年乙亥间，又「咸陟堂文集」六「泽萌遇禅师传」云：「师辛巳扫塔於丹霞。」是康熙四十年尚未迁葬也。先父撰「重刻海云禅藻集序」云：「塔为弟子今但营造，今塔尚存。」和尚法嗣今但最後殁，雍正时尚健在，塔为但造，其迁葬在康熙末雍正前矣。「罗浮志补」云：「自黄龙洞口西行，过黄牛迳，亦名黄龙迳，三里许度雨花桥，又北行五里，至华首台。」）三十年辛未，辩应粤西永宁之请，奉和尚「语录」、「首楞严直指」、「楞伽心印」三种入「嘉兴续藏」中。（「海云禅藻集」一、「嘉兴藏目录」。　按：永宁州属桂林府，辩有「永宁呈诸护法」诗。）
今辩撰「行状」云：「师生平古道自持，壁立千仞，提倡纲宗，眼空今古，婆心为物，至老不衰。於门庭设施，悉任外缘，意合则住，不合则行，未尝一字一语，仰干豪贵。吾粤向来罕信宗乘，自师提持向上，缙绅逢掖，执弟子礼问道，不下数千人，得度弟子，多不胜纪。尤喜与诸英迈畅谈，穷其隐曲，以发其正智，於生死去就，多受其法施之益，即一阐提，与自负奇才而不可一世者，见之无不心折。且师阖家出世在盛平时，生我，同生，所生，以至妻媳，舍世缘如弃敝屣，不让古庞公，故父子兄弟，相率剃染，粤中为多。师暮年为法求人，心焉益切，每谈及先宗，泪即沾襟，期诸後起，如地藏之遇清凉，圆悟之得妙喜，庶几无憾。故法道隆替，虽系乎时，逆撑洞流，志无少屈，足见护念佛祖慧命，亘古而不磨也。」
天然和尚着述考
楞伽心印四卷　康熙刻本　嘉兴续藏本　雍正海幢经坊本　日本续藏本
「自述」及刊刻年分，详「年谱」康熙二年、九年条。
今无撰「缘起」云：「雷峯老人之疏是经也，以宗门爪牙，入性相窟宅，慨义学之荒芜，悲禅门之儱侗。盖自癸巳退隐匡埠，覩世寒心，感时励志，所由来矣。故其挂瓢金井，倚杖玉渊，问契证则心湛海澄，仰嘉遯则身高岳峙。地藏琛之耕田博饭，栖贤湜之立诵行披，寒炉冷竈，惟大法之全提，丛棘乱丝，仗智峯而独断，其於古人实兼之矣。逮戊戌返岭，今无以明年自玉门趋归，壬癸之岁，日与石监诸弟请益唯识，谓本楞伽。指冥初神我，不与性珠而滥收，俾龟毛沙油，顿觉妄情之自遣，因伸旨要，遂启疏缘。妙叶心宗，带圆名相，不惟砥柱狂禅，兼亦激昂讲席。匠心迥迈，汇义海於洞源，神机渊默，破众难於半偈，劳颜汗手，会粹披寻，覩大义之炳如，庆微言之不坠。教以翊宗，原别传之并四卷，识即是藏，扶大心以迭二乘，此诚运最上之心，蒿目时弊而为者也。故凡疏内，有入理深谈，得经文肯綮，即文义而见宗乘，会宗乘而融文义，敢僭点出，以示来学。四河俱入，一沤匪存，是在临文，澄其慧目。时康熙甲辰中秋前五日，嗣法门人今无稽首敬述。」
首楞严直指十卷　康熙刻本　嘉兴续藏本　日本续藏本
此书撰着及刊刻年分，详「年谱」康熙七年、十六年、十七年条。
今释撰叙云：「大觉能仁成道十日，即说华严，以众生住地烦恼，为诸佛不动智，如将宝位，直授凡庸，故非三乘之流所能谛信。当时声闻在坐，不见不闻，然而最後拈华，则金色头陀独得别传之嘱，庆喜继之为西天二祖。虽登位於刹竿倒却之时，而发悟在击钟验常之际，则『楞严』一经又宗门之法印也。古今疏此，俱擅所长，吾师天然昰和上宴坐丹霞，以三月成『直指』，适届示生之期，甘露降於丛竹，今释受而伏读，青莲发笔端之瑞，赤珠映意地之光，微眹不留，是迹皆剗，言言本色，不借华词，其不可思议之妙，实有与诸家逈绝者。彼皆悟门各得，然而见量未忘，往往以词害志，执药成病，原其所由，不过能推非心，离尘有性而已。夫能『推是妄，离尘无体』，此如来语也。如来不云『性真常中，求於去来，迷悟生死，了无所得』耶？真觉无功，根尘何咎，极其转名不转体之致，未能迷悟并销，而迷悟不销，则常光便隔，妄即不存，真复何在，当下觉了，已落纡回，故为之直示曰：『非别有一真，在缘虑之先，影像之外也。』若谓分别之心，与尘俱灭，则无分别智，不与尘俱生，各成一物，於何立界，故为之直示曰：『但据其所谓全性者，舍分别而更有不知其所谓分别者，舍全性而必无也。』於此不明，讵称圆悟？所以破心破目，无罪加诛，有正有倒，将名作实。体用上下，析见见於现前，人法後先，失空空於顿觉。断而得显，因缘自然之戏论滋深，修乃可成，诸佛众生之分疆愈远，倘能竖扫同时，始信因果俱幻。是故法性海中，本绝思惟，四十九年，不说一字。若云此谓权，此谓实，此谓见，此谓修，此谓圆融，此谓行布，才成实法，便非了义。乃至性觉必明，妄为明觉，依经立解，宁不较然。然於性觉生取心，则明能生所无，如其与妄俱来，於明觉生舍心，则所必障明无。如其并真俱弃，遂使觉与所明，如来语下，二俱有过，安知明与无明，如来藏中，一亦不存，故又为之直示曰：『觉明不碍性觉之常然，性觉岂伤觉明之自异。』悟理之士，亦可立地冰消矣。而每至险崖辄生前却者，盖圣境不捐，故凡情竞起也。识其惟一乾慧，则流转四生，名为乱想，洊登妙觉，名为极果，皆是分外，不契本然，故又为之直示曰：『舍乱想必无乾慧。』亦犹舍乾慧必无极果，遂以乱想为乾慧，似有悟迷。至於乾慧而回观乱想，悔不安住，尚若逊其所不及者，然後知迷之不可得也，迷不可得，悟亦何为。能仁成道之後，适还其众生之初，泯法界量，现法界身，说法界事，显法界理，若作圣解，即受羣邪，纵将宝位，直授凡庸，亦恐凡庸不应重受。彼声闻在坐，不见不闻，正与破颜微笑，同一玄赏，今释岂能更有思议於吾师不可思议之中耶？谨因读疏之余，随见随拈，因月有指，非月所取，若其全经旨趣，则一总论已化为无缝天衣。一切众生，於一原题，全现出无见顶相，开卷了然，无尘不破，此即枝中觅本，委上求原，不妨引而伸之，作钝根之助尔。嗣法门人今释稽首和南敬序。」
今辩撰「缘起」云：「老人疏是经，三月而成，入理深谈，多提持向上，启发悟门，真足为上根之助，远迩缁素，渴仰法味，大中丞傅公竹君遂捐资全刊流通，何其易也。昔天台智者大师，闻是经为天竺所秘重，晨夕西望恳礼，愿早至此土。历百余载，有沙门般剌密谛始携来，以国禁严密，屡不果，乃书於微细白[叠*毛]，析臂藏之肉内，航海而达穗城。时值丞相房融出知南铨，请译於诃林风旛堂，亲为笔受，故经中文句，皆明畅而曲析。傅公未识老人，未读经疏，而亟欲流通，使法雨得以均沾为快者，岂非於『楞严』宣胜义中，大有夙契之缘欤。夫菩萨以利物为怀，就事就理，虽有浅深，究其指归，原无二致。公昔守庆阳，今抚粤西，识度超卓，指麾敏捷，一举止间，悉不落寻常蹊径，其与会中文殊师利摧邪辅正，选择圆通，而终出於无是非是，机感相类。即事显理，愿公与大地含灵，同入圆通无碍门，亲证如来无见顶相。即理显事，愿诸阅者，与公同发菩提心，现观世音三十二应身。挽斯世斯民，跻於羲轩之治，则於老人之法施，傅公之流通，两无辜负尔。住丹霞今辩盘谈谨述。」
金刚正法眼
今辩撰「行状」谓「着有楞伽、楞严、金刚三疏行世。」此书刻本未见，道独曾为作序，见「长庆语录」，详「年谱」顺治十八年条。
般若心经论　日本续藏本
此论载入嘉兴续藏本「语录」卷十二，以日本续藏经别出单行。故着录之。
天然昰禅师语录十二卷　嘉兴续藏本
此书乾隆间列入「禁书目」，传本极罕，故宫藏有一部，承陈援庵先生假钞寄赠。前有目录，函修、梁殿华、陆世楷序文三篇，汤来贺撰「塔志铭」，今辩撰「行状」。卷一上堂，卷二卷三小参，卷四普说，卷五普说、茶话，卷六室中垂示，卷七举古、问答、颂，卷八问答、颂古，卷九赞、偈、铭，卷
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:27:13-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>