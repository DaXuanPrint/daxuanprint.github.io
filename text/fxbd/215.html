<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="佛说五母子经,五母子经之二,五母子经全文在线阅读,五母子经全文在线下载,大玄古籍书库">
<meta name="description" content="佛说五母子经，一卷，吴支谦译。说八岁沙弥，从阿罗汉学道，遂得五通，以宿命而生自己，前五生之母，悲吾子之早世，空自忧愁。_五母子经_全文在线阅读_五母子经_全文在线下载_大玄古籍书库">
<title>五母子经_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">五母子经</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]1921</span> <br/>
          说明： <span class="inputVal" id="bkdec">佛说五母子经，一卷，吴支谦译。说八岁沙弥，从阿罗汉学道，遂得五通，以宿命而生自己，前五生之母，悲吾子之早世，空自忧愁。</span> <br/>
          封面： <span class="inputVal" id="bkimg">Z_215.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]五母子经
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]1921
[book_dec]佛说五母子经，一卷，吴支谦译。说八岁沙弥，从阿罗汉学道，遂得五通，以宿命而生自己，前五生之母，悲吾子之早世，空自忧愁。
[book_img]Z_215.jpg


[book_title]佛说五母子经
吴月氏国居士支谦译
昔者有阿罗汉。在山中奉行道业。有一小儿。年始七岁。大好道法。辞母出家。求作沙弥。随大沙门。于山中学道给师所须。诵经行道时无有懈。至年八岁。得慧眼。能通视无极。耳能彻听。天上天下。所为善恶。皆闻知之。身能飞行所在至到。能分一身及人自化无所不作。自知宿命。所从来生及人民。蚑行蠕动之类。所经历善恶之道。皆悉知之。先世宿命。为五母子时。便坐自笑。其师问何等而笑。沙弥答言。无所笑也。师曰。是山中亦无歌唱伎乐。汝笑嗤我耳。沙弥答言。不敢笑师。但自笑耳。我一身为五母作子。母皆为我。昼夜啼哭感伤愁毒。不能自止。常念子忧思。未常忽忘。我自念一身而忧毒五家。以是笑耳。不敢笑师。我与第一母作子时。并邻亦复生子。与我同日而生。其子出入行步。我母见之。便悲念我子在者。亦当出入行步如是。愁毒泪下如雨。悲言念子。我为第二母作子时。我短命又早死。我母见人乳儿。便念乳我悲哀涕泣。言念我子。我为第三母作子时。我年十岁。复少死。母临食悲哭泣泪。言念我子在者。亦当与我共食。舍我死去。使我独食。哽咽言念我。复为第四母作子时。我薄命先死。我等辈娶妇。我母见之。即念我子在者。亦当为子娶妇言我何负苍天而杀我子。复为第五母作子时。我始年七岁。好道辞家。舍母随师。入山求道。得罗汉道。我母日日啼哭言。我生一子。随师学道。不知所在。饥饱寒温。不知生死。不复相见。愁毒言念我子是五母适共一会各各言亡我子。相对啼哭。不能相止。是我一身一魄。展转而与五母腹中作子。固疑惑人而使众悲哭发狂。但共念我一身耳。各欲自杀。是故笑耳。发念世间。凡人不知死。当有所至。生皆共言死耳。凡人何能知死。当有生作善。自得其福。作恶得其殃。不有所遗人。在世间皆为恶业无所畏难。死后当入泰山地狱中。苦痛极哉。后悔无所复及我厌世间。勤苦故辞父母。入山精进求道。今我目见畜生饿鬼地狱中。代之恐怖。今被蒙佛恩。得闻经法。今我日夜怜伤五母。不能自脱。反忧我所求愿。皆以得念世间人。展转相生。亦复相笑。无有休息。身皆归土魂当所作。随其善恶。皆不能自拔。断其恩爱。能离贪欲。可得度脱。我以不复与生死会。我恨身以断如人不种当泥洹道最乐。长复与勤苦。为师说之。已便飞去。
佛说五母子经

[book_title]五母子经之二
吴优婆塞支谦译
昔者有阿罗汉。在山中奉行道禁。有一小儿。年始七岁大好道。弃家去作沙门。随师在山中。从师学法。精进不懈。年八岁。便得四通。一者眼能彻视。二者耳能彻听。三者能飞行变化。四者自知宿命。所从来生。坐自思念。即见先世宿命所更。为五母作子。时即还自笑。师问言。若何以笑。我是山间无倡乐歌舞。用何等故笑。沙弥言。我不敢笑。师自视我。一身有五母。皆为我昼夜啼哭感伤愁毒。常言念子未曾忽忘。我自念一身愁毒五家。用是故笑耳。不敢笑师。我为第一母作子时。比邻有与我同时生者。我死后同日生者。出入行步。我母见之。便言我子在者。亦当出入行步。如是即愁忧感痛念我。复为第二母作子。生不久复死。我母见人有乳养子者。便感痛念我。愁忧啼哭我。复为第三母作子。不久复死。我母临饭泪出。念我言。子在者当与我共饭。为那弃我死去。便愁忧念我。复为第四母作子。不久复死。我同时等辈娉娶者。母即复念我言。子不死今亦当复娶妇。复啼哭愁感我。复为第五。今见在母作子。舍家学道。母日啼哭言。我亡子不知所在。饥寒生死。不复相见。忼忾悲痛念我。今五母共会。各言亡子。相对啼哭。我念一人魂神。为五母作子。令五母啼哭念我。我用是故笑耳。世间人不知。有后世生。但言死耳。人作善自得其福。作恶自得其殃。人在世间。喜怒自恣。无所畏恶。后苦痛不可言。入恶道中。悔无所及。我厌世间故。去父母求道。我视地狱畜生饿鬼贫穷代其恐怖。我得师恩。受佛经戒。今以度脱。我念是五母。不能得脱。反忧我故身。我所愿者。皆已竟。世间人展转相忧哭。无休止时。身但作土耳。魂神空去。随其施行。不能自断拔其根株。便可得脱。但日积恶是痴所为我今不复与生死同伍。如人不种但当泥洹。泥洹快乐。为师说是语。前作礼已。便飞去。
五母子经

        </div>
      </div>
    </div>
  </div>
</div>
<!--update:2025-08-30 09:23:01-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>