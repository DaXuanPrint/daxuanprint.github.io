<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="法华经文句记笺难目次,法华文句记笺难序,法华文句记笺难卷一,法华文句记笺难卷第二,法华文句记笺难卷第三,法华文句记笺难卷第四,法华经文句记笺难全文在线阅读,法华经文句记笺难全文在线下载,大玄古籍书库">
<meta name="description" content="法华经文句记笺难，四卷，宋有严笺并序，附随经音切，法华三大部注之一。_法华经文句记笺难_全文在线阅读_法华经文句记笺难_全文在线下载_大玄古籍书库">
<title>法华经文句记笺难_有严_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">法华经文句记笺难</span> <br/>
          作者： <span class="inputVal" id="bkauthor">有严</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]139474</span> <br/>
          说明： <span class="inputVal" id="bkdec">法华经文句记笺难，四卷，宋有严笺并序，附随经音切，法华三大部注之一。</span> <br/>
          封面： <span class="inputVal" id="bkimg">Z_2795.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]法华经文句记笺难
[book_author]有严
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]139474
[book_dec]法华经文句记笺难，四卷，宋有严笺并序，附随经音切，法华三大部注之一。
[book_img]Z_2795.jpg


[book_title]法华经文句记笺难目次
卷第一自序序品第一
卷第二方便品第二譬喻品第三
卷第三譬喻品之余信解品第四药草喻品第五授记品第六化城喻品第七五百弟子品第八学无学人记品第九法师品第十见宝塔品第十一提婆达多品第十二持品第十三
卷第四安乐行品第十四从地涌出品第十五寿量品第十六分别功德品第十七随喜功德品第十八法师功德品第十九常不轻菩萨品第二十如来神力品第二十一嘱累品第二十二药王菩萨本事品第二十三妙音菩萨品第二十四观世音菩萨普门品第二十五陀罗尼品第二十六妙庄严王品第二十七普贤菩萨劝发品第二十八附法华随经音切
法华经文句记笺难目次(终)

[book_title]法华文句记笺难序
法华经者，魁雄于教部，显妙于本迹，含生之实性彰矣，觉王之大事毕矣。以故其文句记习之者，岂唯其理难，其文也不易。(愚)畴昔善植，屡听屡讲，盖以赋性梼昧，或听或讲，凡有难文，窃形笺注，所贵离群索居，垂暮之秋，展卷无沉思之劳，讲贯得检讨之要。若夫开权秘诀，显本远旨，纲三分裁截之要，尽四科销释之美，宗旨明矣，无敢预焉。今所笺者，引文有影略者广之，前后有互指者示之，传写笔误者刊正之，经文事相有不释者辄释之，斥非隐约者申明之，文字有罕识者音训之，析为十卷，置诸仪衍，以备忽忘。脱或山中二三子得以读之，有以知今笺之之意，亦旁助流通之毫善者，盖少免乎检寻之劳耳。其有阙疑，洎检文未见，以俟来裔，苟异日流落于外，为博雅之士见之，则知我以此罪，我以此
时皇宋元丰元年戊午岁，揸庵有严序。
宝庆丁亥六月戊申朔十五日上竺住持。鉴堂(思义)校勘。法孙(若恢)重刊

[book_title]法华文句记笺难卷一
赤城沙门有严笺。
序品
为二所依。
一实三假为教体，谓声、名、句、文也。从文立名，从名立句，是知名、句全依于文，则文为所依，名、句为能依。
句逗。
逗本逗遛，谓止住义。柔法师法华疏云：逗者易义，谓随句改易不同耳。然则逗只是句，圆其语故尔。
义通长短
旧说本迹二门为长义，序正流通三分为短义。盖取义势尽处，以分长短。若婆娑中以四字为一句，八字为二句，此名句少身，乃短义也。四句一十六字，名句多身，乃长义也。此亦句义之流例耳。若今经与疏，须详义势齐限，以分长短例知。
色行等体
俱舍云：牟尼说法蕴，数有八十千。彼体语或名，皆色行蕴摄。盖以文句身，先从眼耳所得，此色摄也。次方流入想行，此行摄也。今更依显扬圣教论，略出色行状体。色体者，彼论云：色谓眼所行境，眼识所缘，四大造色。若表色为体，色蕴所摄，有见有对，此色体也。行体者，谓诸行与心不相应。彼复差别有二十四，谓无想定、灭尽定、无想天、命根、众同分、名身、句身、文身等。其二十四不相应行，论中一一具释。若释名句文者，名是诠诸行等法，自体想号，假立性也。句是聚集诸名，显染净着，是言说所依性也。文是前二所依之性也。(已上正文)又不相应行者，释论：问：云何知陀罗尼是心不应法？答：如人得陀罗尼，虽心瞋恚，而亦不失。常随人行，如影随形。
彼都人士，出言成章。
毛诗都人士诗也。诗云：彼都人士，狐裘黄黄。其容不改，出言有章。彼，彼明王也。笺云：城郭之域曰都。古明王时，都人之有士行者，冬则衣狐裘黄黄然，取温裕而已。其动作容貌既有常，吐口言语又有法度文章。疾今奢淫，不自责以过差。
建邺
释签解云：亦名建康，即晋宋等称为邺都，今江宁府是也。旧称杨列，隋灭陈后，移杨州名额过京江北，江陵即荆州也。故下文荆杨往复，途将万里。
破古不全我己。
句
寄行约教
玄义有二种：一、约行，二、约教。约行者，名体、宗、用也；约教者，名用、体、宗也。玄又五重：正、用；约行虽谈教相，乃是寄行；约教
来意释妨，或有或无。
来意者，如提婆达多品，疏云：此品来意，引古佛弘经，传益非缪，明今宣化事，验昔不虚，举往劝今也。又神力品，疏云：此中为付嘱深法，现十种大神力，故名神力品。记云：此是别明来意，自余诸品，或无来意也。释妨者，如见宝塔品，北人云：佛为身子塔已现。疏中片云：此人情耳。自余诸品，或无释妨。
或释名中，即带来意。
如从地涌出品疏中，用四悉释名已，即结云：是从何所来？以何因缘集？今以诸义释品，显四悉之解，故言涌出品。
释名与义更互有无
如持品疏云：奉命弘经，故名持。而不说持义，此释名不释义也。法师功德品疏云：功德者，谓六根清净，内外庄严之功德。而不解功德两字，此乃释义不释名也。
带名以释义
如常不轻品疏云：内怀不轻之解，外敬不轻之境，身立不轻之行，口宜不轻之教，人作不轻之目是也。
学舍养宫
有人云：宫应作老，谓天子养老。礼记云：有虞氏养国老于上庠，养庶老于下庠。夏后氏养国老于东序，养庶老于西序。殷人养国老于东胶，养庶老于虞庠。当知庠、序及胶皆学舍，名异也。养老者，天子事三老、五更于太学之义也。
伏疑伏难
如弥勒问文殊偈，末具释伏疑意。
不以疑念，对由述者。
别序有四：初、集众，二、现瑞，三、疑念，四、问答。而疏中只以放光、现瑞而为由，问答为叙，而不以余二为序，故出其意，谓疑、念两兼集众、疏故，故云置。
引，亦歌也，谓谈述。
如文选石季伦有思归引，班孟坚有曲引，各有谈述义理。
便作胤释。
胤，嗣也，谓子孙也，对祖父得名。若作祖胤释者，则序品为子孙，正为宗为祖父，孙前而祖后，故辅行片云可笑。
又。迷章草
或云：章草二字相近，认章作草。此说非矣。文中自云：又迷章草，以弄为呼。此盖片不识弄呼字耳，非片不识章草也。言章草者，乃草写耳。故魏志云：草书者，始起于汉章帝时，不知作者姓名(云云)。今人习草书者，呼为章草书是也。今记中行之者，昔见疏中草写哢字，认作呼字，便作呼销，更可笑也。胤彻亦尔。
补助译人
凡译经，有读梵文、译语、笔受、润文等别。此经再译，是严、观二师，当时谢公参译，故曰补助。
至安公来
三分，谓正教因缘分，正教正说分，正教奉行分。
须识宾主
经律论藏，各一为主。经中又谈，律论为宾。律经各谈，亦复如是。
如月初。
从浅至深之谓也。六度始行如初，故普曜经云：进德如月初。
以前六义少。
片分义者谬。
足前而身后。
发足论本在佛世，而预先制记中者，昧疏中六足之言，遂呼为六足论，缪以发智为身，摄前六足。夫分科者，必先总而次别，如一身是总，四肢是别。若如古人分节用论之误，则先别而次总，乃使序分为别，正通为总，足前身后，于兹见矣。
镜中
越，湖名。王逸少游湖上，叹曰：终日如镜中之游也。古高僧以处自名。
借势用语
砺作例销，非全同彼。
疏：若过若不及。
论语：子贡问：师与商也孰贤？子曰：师也过，商也不及。注云：俱不得中。类古人科节繁略，进退俱不能中。
一者唯四。
一者，叠总科，谓一者总明，唯至于四。
一、不失不差
广令智退则失，略致义缺则差；若四科别释，使应机契合，则名不失不差。然且不可准总明中广略义来销别文，况别中即是取处中义耳。
一一妙中，亦具四意。
十妙各得名为处中，如因缘一释，自得处中也。今十妙各处中者，以具足四科释义意故。
十亦入四。
如总明四意，名处中故。
一观偏收
凡两说：一者观心中因缘所生法世界也，即空为人，即假对治，即中第一义。二者观心四悉，遍收因缘等三。何者四悉？观己心众生之机为境也，念念照了为应此观也，此收因缘也。四悉即空藏通，即假别，即中圆，此收四教也。前之三悉始觉迹也，第一义悉本觉本也，此收本迹。
人理等四，准说可见。
大事四一，非余感应，乃至观心四一，一观偏收等。
约教等三，亦须遍述。
亦应例云：大事之约教，大事之本迹；大事之观心，约教之大事；约教之本迹，约教之观心；本迹之大事，本迹之约教，本迹之观心。夫如是者，见四科之义，互相涉入，一切咸妙也。
守株尚昧。
韩子云：宋人有耕，田中有株，兔走触株，折颈而死。因释耕守株，冀复得之。今借类无通见者也。然尚昧之人，旧谓是五千起去人，恐夫符文旨，今谓乃是片于解经者之非耳。今经本门常寿，超过诸说，而古师犹谓神通延寿，终归无常，非守株是。何故下文记云：今古诸师，尚不知师本迹，特出诸教，况弟子耶？况此节记文，是释本迹一科，如是片古耳。
一何能逮。
若以四释具足方名处中，则前文一一处中之义不成也。然四释共成处中是总，一一处中是别，不应以总而疑别。
何释远近。
释：应作择。
相通事别。
神变在我则通，垂形应物则别。
对镜因缘
境发观，则因亲缘疏；观发境，则缘亲因疏。
诸教理，观三宝，
三、摄四教及对三宝，可解。
及施开等。
中即空假施权也，空假即中开权也。
本迹各三
迹门略本迹，本门略约教。
只云自修六度。
大论文意也。喻如欲得无脂羊者，但以狼怖之。止观云：三藏菩萨初修空狼，伏烦恼羊而不断结者，则无六度功德肥身，此初祇也；烦恼脂消，功德愈肥，二祇也；正出假位，利益众生，三祇也。
七地留惑润生
惑只习耳。七地者，止观云：人多执经云：八地修出假，或六地、七地断结，与罗汉齐，方修出假。此一途之说，不必全尔耳。但佛为三根分别：下根断惑，方能出假，乃至判云：此为下根也；中根断见已，生死少宽，思任运断；第二地名菩萨神通，从此已去，即能入假；上根初闻佛慧，即能体达见思即空，已为众生作依止处，何须七地方出假耶？
近也。今日。
也应作世，今经已前，近世始脱。
念念三密至念念身土。
皆从佛益物以说也。且如逆顺等者，或顺化，或逆化，或种种形，种种土，一一皆为众生作入实缘耳。下文云念念常为众生作一佛乘，熟脱是也。旧作学者观心义释之，非矣。
彼经向渐。
今检本经注下文。
不能起住，去来语言。
经：云何名为婴儿行？善男子，不能起住语言，是名婴儿；如来亦尔，不能起者，如来终不起诸法相；不能住者，如来不着一切诸法；不能来者，如来身行无有摇动；不能去者，如来已至大涅槃；不能语者，如来虽为一切众生说法，实无所说。何以故？有所说者名有为法，如来世尊非是有为故。
大字者，藏也。
经文：又婴儿者，大字也。如来亦尔，说于大字，所谓婆、和。和者有为，婆者无为，是名婴儿。和者名无常，婆者名有常。众生闻已，为常住法故，断于无常，是名婴儿行。
不知苦乐等通也。
经云：又婴儿者，不知苦乐、昼夜、父母。菩萨摩诃萨亦如是，为众生故，不见苦乐，无昼夜相。于诸众生，其心平等，故无父母亲疏等相。
不作大小等别也。
经云：又婴儿者，不造作大小等事。菩萨摩诃萨亦复如是，不造作生死业，是名不作大。大者，即五逆也。菩萨摩诃萨终不造作五逆重罪。小事者，即二乘心。菩萨终不退菩提心，而作声闻、辟支佛乘等。
啼哭等人，天也。
经云：婴儿者，如彼婴儿啼哭之时，父母即以杨树黄叶而语之言：莫啼，与汝金钱。乃至答喻云：若有众生欲造众恶，如来为说三十三天常乐我净等。
半字
大经云：譬如长者，唯有一子，心常忆念，怜爱无已。将诣师所，欲令受业，惧不速成，寻便将还。以爱念故，昼夜殷勤，教其半字。又云：譬如世间，为恶之人，名为半人；为善之人，名为满人。
依义不依语。
依凭四法，成万行因：一、依法不依人；二、依了义经，不依不了义；三、依义不依语；四、依智不依识。法界次第中释。
瞪视
瞪，文证反，直视貌。净名疏中具事、理二释。事释者，人目但上眴，天目上、下俱眴。如顶生王上忉利天，二王共坐，唯眴有异。理释者，若上眴，以智就境；若上、下俱眴，则境、智符合。菩萨不尔，不动不眴，以不二相见中道理。文在疏第九。
或约行相。
如玄文第八，于四教各示十乘，明约行观。
或约法门。
眷属妙中，云法门眷属者，如净名方便为父，智度为母，此约法门以为眷属也。释签云：若净名所答，正从理观，然亦得观心名者，以对事立称，观道不专故也。
或从观境。
如境妙四谛，行妙五行，约此以修观者是。
故销文例之。
结前修行法门，二重生起也；非行相法门，观境以为例，三分也。
余二悉尔。
戒慧之二，悉可以习学，自行教他，以例三分也。
睹异文，识一观。
二十八品虽异，圆观悉同。
亦识昔经，文同观异。
如方等谛，缘下智观者得声闻，中智观者缘觉乘，上智观者菩萨乘，上上观者得佛乘。
文观俱异
谛缘度文，三乘各观。
文观俱同。
一切能诠，无复异称。
兼等开等
昔兼但之文虽异，今开会之观成同。
通诸教
四教
通部
顿渐
通诸经。
楞伽宝积部群经
别序别一部。
如净名合盖金刚般若，持钵洗足。
别一教
如无量寿经阇王杀逆，别为净土圆教之类。
通序通诸经。
今昔五事，文体大同。
无自等故。
无应作有。
计自然者，有无中摄。
自然有，自然无。
有无不摄
自他共外，别计无因。
或已入实。
地住。
或且通方。
小乘初果，或下文谓山中多圣所居，为第一义。
以开十门。
一、释名，二、辨相，三、释成，四、对谛，五、起教观，六、说默，七、用不用，八、权实，九、开显，十、通经。
顿渐中秘密不定，四教通塞。
顿如是通，渐如是塞，闻渐入顿通，闻顿证渐塞，亦可互相知通，互不相知塞。又四教迭论通塞，乃至圆通偏塞，当知尔前如是各异，亦不类今经也。
施及开废，准此可知。
施三如是塞，开三如是通，
权实远近，具知进否。
今昔对辨，权近否，实远进，权实远近，宜说出之。
他皆准此。
我闻乃至闻，伴一切皆然。
以四例四。
以化法四，例化仪四，但看部中多少教异，即知真俗为藏通法体，三谛为别圆法体，以分二真，例说出之。
应更以是对向四文。
动俗入是，不动俗入是，别、圆准说。
赴机之密
三轮鉴机，下地不测，如将兵之术，军旅所不知。
秘密所用
顿，渐教也。如战阵得利，军方旅知。
比读
比音毗，近也，谓近读人。
跛鳖
马名也，其钝如跛鳖之行。笋子云：彼人才性之相悬也，岂若跛鳖之与六骥足哉？骥，谓骏马也。
因缘等三，各具诸教。
谓如是法，体及三谛，即不即等。
凡通前教。
十住用体折入，明断通惑。
与前永殊。
别当教空，体是佛性。
通数具足。
通大地十数，谓想、欲、触、慧、念、思、解脱、忆、定、受。下疏中以十数对十大弟子，想对富楼那，欲对迦叶，触对迦旃延乃至三摩提，定数对目连，受对阿难。
非余阙缘。
耳有八缘，方能发识，今具其八，故云非阙，所谓空、根、境、作意、根本、染净、分别种子，故唯识云耳识唯从八。
但除空缘。
空应作明，若眼发识，须具空缘，谓塞乃无所见也；若耳识者，障外亦闻也，如云隔垣听音响，遐迩俱可闻。
有人。
下第五，记释知常法无性中，云具如释闻中破，盖指此文。
不许灭后色经，乃至尽合𨸩闻。
此片慈恩，用唯识义，所有名句，并是识心所现，如来识上文义相生，更不假闻也。具如私笺第五记中明。
世流布我。
随世名字，流布真谛。
俱云即空。
俱应作但。
亦应寄因缘等四。
例如疏中，约观心释如是。
十事舍罗
舍罗，华言筹，旨行十事，各受一筹。
不受故衣。
律中：曾一被者，便名故衣；不受者，远嫌疑故。
不同，诸比丘，须见即见。
待大众集，方随众见。涅槃云：阿难不作非时见佛。
释种被杀
毗楼勒王取相师恶舌之言，诛释种略尽。
大经四句
二十一云：有不闻闻，有不闻不闻，有闻不闻，有闻闻。
大经显圆
辅行第九释云：闻不闻，即俗而真；不闻闻，即真而俗。闻闻但俗，不闻不闻但真。又不闻闻，从真起应；闻不闻，摄应还本。不闻不闻，法身凝然；闻闻，应迹不已。
具销四闻，令顺教意。
光明记销云：从闻因缘而有于闻，故曰闻闻。既从缘生，终归从怀，此闻生灭也。闻无四性，当处无闻，故曰闻不闻，此闻无生也。真谛不闻，俗谛有闻，故曰不闻闻，此闻无量也。二谛即中，故曰不闻中。亦叵得复云不闻，此闻无作。
随名便故，不复次第。
合云随义便故，以对四教，不复如涅槃四句名之次第也。云随名者，只是随名下之义耳。
法王启运
注净名
凡有两称：
称应作种。
不说二字
当说三字。
大经四因缘智
十二因缘，是一下智观者得声闻乘，乃至上上智观者得佛乘，彼经四智以对四教。
亦略开等。
不开三时，则上上时。
约前三文。
境观互照，感应一时，因缘观也。空假为三教，即中为圆教，三观同时，约教观也。境本观迹，本迹不二，本迹观也。
刀疾饥如次，七日月年止。
人寿三十时，饥馑灾起，七年方止。人寿二十时，疾病灾起，七月方止。人寿十岁时，刀兵灾起，七日方止。
南名赡部
方志云：此中梵语也，唐言轮王居处。又古翻云好金地，谓阎浮檀金，在洲北岸海中，金光浮出海上。其旁有树，名阎浮檀，其果极大，树高二千里，围二百里，其枝叶覆一百由旬。
六四二。万
皆感佛出时。
离车
此云边主，又云传集国，以国多义让，五百长者递为国主。
若持五戒。
南山钞引五百问云：佛有二身：肉身虽去，法身在世。若敬法者，便敬佛、念佛；若持五戒，即见法身。
为人但至有顶
凡四悉文，约教对位，进否不定。且如三藏者，五停世界总别相念，为人四善根，对治见道已上第一义也。若圆教者，五品世界十信理善生，为人破通惑等，对治初住已上第一义也。今记中意，以由三藏对治在四善根，未破通惑；若圆教对治在信位，破惑。故云今是圆教，故得用之。记中云断三界恶者，由疏中云永度生死流。
真谛事理
小乘真谛所谈事理，前之三悉事也。第一义悉理，俱名事者，未见中理，抑之耳。
在无漏智。
四谛智
断伏不同
大论、婆沙之异也。大论云：下地诸惑，因时未断，至树下时，乃以九地九品思惑，通名一九。故云三藏菩萨，位同凡夫(云云)。大论之意，多是顿断也。婆沙、俱舍云：下八地惑，初修禅时，先已断竟。唯非想地九品思惑，全在用九无碍、九解脱，以根胜故，不复更修下八地定(云云)。辅行评云：今以一意消通，令二论齐等。俱舍取修禅时，已断惑竟，不复更断。智论依余部，虽有漏断，未名为断，至菩提树时，但断非想。八地俱得，名为无漏。但是从部得名不同，故使二论用义不等也。
劣慧为体，谓味、势、熟、德、数、时、量。
俱舍初归敬文云：诸一切种诸宜灭。论疏释云：一切种者，即不染污无知所缘境也。种谓种类，所谓于一一境味、势、熟等。味谓诸法滋味，或苦等味；势谓诸法损益等势也；熟谓诸法至成熟位；德谓德用也；数谓一二等数；量谓大小等量；处谓远近等处；时谓远近等时；同谓相似；异谓差别。然小论指此为不染污无知，若出体相，凡十二家，唯取劣慧为不染污无知体。
因果两妙
因四相者，或陶师时值先释迦，以三事供养，藉草、然灯、石蜜浆，发愿得记，此三藏因也；或言值然灯佛，布发掩泥，得无生忍，佛与授记，此通因也；或宝藏佛所行大精进，此别、圆因也。果四相者，或树下草座，三藏佛果也；或大品中说，共般若时，十方有千佛现，问难人皆字须菩提，此通佛果也；或寂灭道场，七宝华为座，华台名报佛，华叶为应佛，报、应但是相关，不得相即，此别佛果也；或言释迦尼牟名毗卢遮那，遍一切处，此圆佛果也。文在玄文第七。
皆色究竟。
色界顶，即摩醯首罗住处也。舍那成佛，说华严经，凡一十处。一菩提树下，说十世界海。二帝释宫，说十住。三炎摩天，说十行。四兜率天，说十回向。五化乐天，说十禅。六他化自在天，说十地。七初禅，说十金刚。八二禅，说十忍。九三禅，说十愿。十摩醯首罗宫，说本源华藏心地法门。
非谓太虚，名为圆佛。
指劣，应即圆佛。
旧译经论
如记中四阶，乃至融门，皆旧译理当。
所破并能。
论云：婆伽婆能破淫、怒、痴所破。
讲华严者，唯尊我佛。
如李长者论，引古人以华严十义形比法华十义，如云：华严佛身具十莲华藏相好，若说法华佛，但三十二相而已。余九义具如彼文。
不许他经
此片不识位次人也。华严多明圆位，唯识但是别位，而人多不知。故下文云：自新译来，但以瑜伽、唯识之位，掩蔽华严圆常之说。
料简中说
玄文第七云：已说为迹，今说为本，已本今迹，俱迹俱本，或实本权迹四句，及体用乃至事理四句。
三者、净住，即三果已去。
三、恐是初字耳，合云初果已去。
三、三昧为对治
三明在果，三昧在因，由修三昧之因，故得三明之果。苦下空行、无我行，即空门；灭下四行，即无相门；集道下八行，并若下余二行，是无作门。若修三昧，能对治见惑。
大菩萨神无方所。
如华严入法界品，诸知识各有所住法门，如和须密多女住淫法，胜热婆罗门住火法，或住杀法等。
亦是从教。
谓教道。
关关
诗注云：和声。
雎鸠
七胥切。诗注云：王雎也，鸟挚而有别。水中可居者曰洲。后妃悦乐君子之德，无不谐和，又不淫其色，愤固幽深，若雎鸠而有别，然后可以风化天下也。
窈窕淑女，君子好仇。
窈窕，幽闲也。淑，善；仇，匹。言后妃有关雎之德，其幽闲贞专之善女，宜为君子之好匹。仇字，诗本作逑。
乐而不淫，
诗序云：乐得淑女以配君子，忧在进贤，不淫其色。
哀而不伤。
诗序云：哀窈窕，思贤才，而无伤善之心。是关雎之义也。注云：哀盖字之误也，当为哀，谓忠恕之。无伤善之心，谓好逑也。
鹗
五各切。雕之类也。
善恶王
只应言王谓善恶者，以上文有善恶王，故以符心王有善恶义。
无记之舍
无记多种，今此文正以善、恶、无记，分对色、心、因、果二法。善、恶为因，属心；无记为果，属色。色谓阴也，以心在色中，如王居舍。故文云：因通善、恶，果唯无记。若果色属无记者，如经云：是身无知，如草木瓦砾。
乃至四观。
山城因缘，山城约教，山城本迹，山城观心，如是四观，例前说之。
具二中。
旧云：空即中，假即中，此中仍别。若圆中者，具空假二中。今谓二中者，只是空中与中中耳。今此记又是释中央之义，附事为观，故说二中。其旨如何？以前约教，有有体无体之中。本迹，有理本断常之中。若今开显，有体与无体本同，理本与断常无异。若空即中者，乃是无体与断常中也。若中中者，乃是有体与理本中也。以由空中，是理消中义，便不语假耳。
疏者，破恶。
有云破三涂恶，有云护法破毁法之恶。今谓人天各有所住境界，若或未知，辄于形服而起轻慢。今既列在同闻众中，破未知者轻慢之恶。
又两二义。
义应作乘，谓两二乘。
语通意兼。
下经中发迹，唯声闻云内秘菩萨行，若人天者，经中无发迹之语，今以内秘之通语，以兼天人之有，本旧消文(云云)。
菩萨滥本
菩萨已其本，故且不论耳。
因缘明观
境智玄照，以明因缘观也。若境发智，则因亲缘疏；若智照境，则缘亲因疏。
诸教开显
中即空假，名为施权观；空假即中，名为显实观。
及本迹观
覆迹者空假观，发迹者中道观。
师弟不同
尼本于大僧处得戒，是则僧为师而尼为弟子。近为王制，只于尼处自受戒。若然，是有本法尼，无大尼。
传法能不？
付法藏传二十四祖，其间无尼。
当众
四众之一
通智辩空
目连、身子、楼那、空生，如次以对通等。
七义唯三。
纵有第一义，准大论意，但三悉摄。
大小别故。
三教迭论大小
须通始终。
初禀三始，后入实终。
或本是三。
三悉，初禀。
或是转入。
三教次第转入
故云三藏。
多一云字。
别教同异
同感报佛时，同华严等处，同一梵网戒，同道种智心，同中道无漏正见，同次第竖入道，同变易解脱。
四、摄同事。
一、布施摄，菩萨行财法二施，令众生起亲爱心。二者、爱语摄，菩萨以软语开喻众生。三、利行摄，菩萨修行利益众生。四、同事摄，菩萨用法眼见众生根缘故，随有所欣，即分形散影，同彼事业。
迹在前教，复同前数。
垂迹作藏，通声闻，只名住果等也。前数者，如前列四种。
复应地在。
应，去声。
地住。
多此二字。
上慢所滥，复同前数。
上慢者，多僭滥也。应化同事，亦如前列，但名增上慢耳。
具明三念，与外人异。
性念缘真谛性，异于外但缘断常也。共念处缘无漏禅，异于外人但缘有漏味禅。缘念处缘内外籍，异于外人但缘四韦陀也。
三、念对四悉。
性念处世界是第一义，缘念处为人是对治，共念处第一义是世界，广如彼文。
昔则从初至别存教门。
昔者，多是十信中大多胜也。今疏中所释，是得八相记，已云大多胜也。若疏中所释别教三义，且存教道边，若从证道与圆同。
五系
犬蛇人鬼，头系于颈。
八魔。十魔。
四魔外，加苦、空、无常、无我为八。十魔者，一阴、二烦恼、三业、四心、五死、六天子、七善根、八三昧、九善知识、十菩提。
乞士怖魔，准释可见。
准中观以释也。空观活真谛，假观活俗谛，名乞士。空观了烦恼即菩提，假观了结业即解脱，名怖魔。
净命
方口食，四方使命也。维口食，医卜也。仰口食，占星月也。下口食，种植也。除此名净。
三明
宿命明知过去事，生大厌离天眼明，知未来事漏尽明，作观断惑故名明。
以明教意，出其相状。
玄文云：乳有别、圆，入别、圆三种二谛，二粗一妙；酪但二谛纯粗；生苏七种二谛，六粗一妙；熟苏六种，五粗一妙；法华但一、圆二谛，唯妙不粗。题标为妙，意在此也。
诠量
诠应作铨。汉书应劭云：铨，权衡也。韦昭云：铨，秤锤也。将锤就秤，序其轻重也。量谓斗也，可以知多少。二字从喻。
历前二谛
观心即中，真也；即空假，俗也。
十戒
因缘所生法，即不缺等律仪戒也，即空道定等戒也，即假智所赞戒也，即中乃至究竟也。
随数生解
而于数法，或作因缘生灭和合解，或作数而非数解，或非数而数解，或作非数非非数而数而非数解，即见四教解数不同。
大经未曾发心，尚名菩萨。
补云：此据理性，一切众生。
后世田者
灭苦则我生已尽，断集则不受后有，修道则梵行已立，证灭则所作已办。
佛至阿兰若，语诸比丘：
譬喻经云：昔波罗柰去城五十里有山，山中有五比丘，旦入城乞食，中后还山，乃至疲倦，不能安禅。佛乃化为一道人，往至其所而安慰之(云云)，曰：明旦莫乞食，吾当供养。明日佛为送食，五人食已，俱得罗汉(云云)。故知如来非唯应供，复为共应。
从所对治
生死、因果、苦集是所治。
今兼二重。
前约小明，后约大说。
无破不破
三、智破三惑究尽
无贼不贼
生死贼，真真贼，俗俗贼中。
八风
南山释云：得利便悦，衰恼便忧，毁辱即瞋，谈誉即喜，称赞情悦，讥刺便恨，逢苦怀感，遇乐生逸。
以后释前。
何以心得自在？由尽诸有结故。其余三句准说。
摄取事门论，具列一十六句。
论云：总别门者，皆罗汉等十六句。初句总，余别。彼罗汉有十五种义应知：一者，应受饮食、卧具，供养恭敬；二者，应将大众教化一切故；三者，应入聚落、城邑故；四者，应降伏诸外道故；五者，应以智慧速观察法故；六者，应不疾不迟说法，如法相应，不疲倦故；七者，应静坐空闲处，饮食、衣服、一切资生，不积不聚，少欲知足故；八者，应一向行善行，不着诸禅故；九者，应行空圣行故；十者，应行无相圣行故；十一者，应行无愿圣行故；十二者，应降伏世间禅，净心故；十三者，应起诸胜功德故；十四者，应证第一义功德故；十五者，应如实知同众生得诸功德，为利益一切众生故。
以释对事。
摄取事门者，此十五句，摄取十功德，示现可说果、不可说果故。一者、摄取功德，二句示现，如经诸漏已尽，无复烦恼。二者、三句摄取诸功德：一句降伏世间功德，如经心得自在；二句降伏出世间学人功德，如经善得心解脱故，善得慧解脱故。三者、摄取不逮功德，随顺如来教行故，如经心善调伏故。四者、摄胜功德，如经人中大龙故。五者、摄取所应作胜功德，所应作者，依法供养恭敬尊重如来故，如经应作者作故。六者、摄取满足功德，满足学地故，如经所作功德故。七者、三句摄取过功德：一者、过爱故；二者、过求命供养恭敬；三者、过上下界，已过学地故，如经离诸重檐，逮得己利，尽诸有结故。八者、摄取上下功德，如经善得正智，心解脱故。九者、摄取应作利益众生功德，如经一切心得自在故。十者、摄取上首功德，如经到第一彼岸故。论中将十五句摄十种功德，以其十多是事法，故云摄取事门。
从初别故。
一句为初五句别。
除无明。
八十八中，各除痴使。
四流
欲流即欲界一切诸惑，除见及痴。有流即上二界一切诸惑，除见及痴。见流即三界见，无明流即三界痴也。欲有二流，除见及痴。当知思惑之中，但举贪、慢及欲界瞋，所笺并辅行文。
边际定
俱舍论云：遍顺至究竟。疏云：此释边际名也。从一切地遍所随顺，增至究竟，故名边际。谓从欲界加行善心，入初静虑，次第顺入，乃至有顶；复从有顶入无所有，次第逆入，乃至欲界，次第顺入，展转乃至第四静虑，名一切地遍所随顺。谓专修习第四静虑，从下至中，从中至上，如是三品，复各分三：上上品生，名至究竟；如是静虑，得边际名。
疏：未应有尽。
果缚
四大罗汉
迦叶罗云宾头虑军图钵叹
慧脱多退
如止观中说，若世智断惑多退，若无漏智断惑则不退。若退者，多至初果。然退义者，凡有三说。萨婆多云：初果不退，三果有退。此师谓断迷事惑，行相浮伪故退。大众部云：前三许退，四果定不退。此师谓前三惑未尽故退。经部云：初果及四果不退，中二多退。此师谓中二果通有染无染故退。
是则五句望罗汉句，亦成总、别。
诸漏尽句总，余四句别。
涅槃是总
具三德。
别述
修性各三。
八，自在我。
一、能作小，二、能作大，三、能作轻，四、能作自在，五、能有主，六、能远到，七、能动地，八、随意所作。
入胎
身子
立行
迦叶！
如人墯岩。
经云：岩人堕如，虽未至地，已名死人。
𪍑：
先小反，亦作麨，即糗饭也。
为净。
适意曰净。
不了像虚
记文与疏，似如相背。何以知之？记谓不了像虚如盲，以肉眼于像生着。若了像虚，则如开眼，谓智眼开也。疏中取无生智不分别如盲，若取镜像如开眼，则如肉眼生着。今消二说，二说使同者，记中不了像虚之言语，势未尽也。意谓若了像虚，是无生智，故譬如盲也。或可不字只是若字耳，学者更详。
镜是助因
镜者，阴、界、入也。执心缘之，乃起集业，未来苦果生，则是像现也。
寄此明因缘。
本辨六入，寄明因缘。
因缘各从因缘生。
谓人因缘，镜因缘也。若曲销之，则有四因缘也。人因缘有二者：一者往劫无明为因，身口为缘；二者父母爱欲为因，赤白二滴为缘。谓他父母之因缘，从自无明身口之因缘以生也。镜因缘者亦二：一者镜体为因，磨削为缘；二者光洁为因，现像为缘。谓光洁现像之因缘，从镜体磨削之因缘以生也。虽四因缘，莫不皆如幻也。今虽现文如此，笺释似若纡阔，今尚疑上文似多因缘两字。若云人之与镜，皆云幻者，人镜各从因缘生，则无向者四因缘之繁碎也。恐传写者误，学者宜详。
迷悟事等。
十界苦集为迷，四圣道灭为悟，诸佛得事，众生但理，十信始，妙觉末。
客尘
楞严经云：譬如有客投寄旅亭，宿讫前往，不住名客，住名主人。又云：譬如新阳升天，于空隙间见尘摇动，动者名尘，不动名空。
约诸三法。
谓变易三道也。方便土三道者，辅行云：尘沙为烦恼道，无漏业为业道，变易生死为苦道。实报土三道者，无明为烦恼道，非漏非无漏为业道，变易为苦道。
在大在小。
无碍解脱大，慧解脱小。
若显若晦。
头角者显，讷钝者晦。
示讷示辩
槃特讷楼那辩
行等理殊。
或谓二十一尊者，名目虽异，无生行同，故云等也。理殊者，或云三谛之理殊，或云诸尊者而各掌一职道理殊，或恐是行殊理等，文误也。
一法一事。
四谛法，或五尘等法，逆顺化事，神变事等。
思修之门
若不瞬佛国，乃例云从见、思、修；若香积佛国，乃例云从嗅、思、修。然三慧之门，无不以三谛为慧境，三观为慧体，故云无别。具如下文。
入第二妙乐记
如此方河图。
论语曰：圣人受命，则凤鸟至，河出图。孔安国云：河图者，即八卦是也。郑玄则以为河图、洛书，龟龙䘖负而出，如中候所说龙马䘖甲，赤文绿色，甲似龟，背袤广九尺，上有列宿斗正之度，帝王录纪兴亡之数是也。
有无同异
十二头陀：一、兰若，二、常乞食，三、粪扫衣，四、一坐食，五、节量食，六、中后不饮浆，七、冢间，八、树下，九、露坐，十、常坐，十一、次第乞，十二、但三衣同异者。律有随坐不作余食法，及一抟食，大论中无。论中有节量食，及中后不饮浆，次第乞，律中则无。又律云衲衣，论云粪扫，律云乞食，论云常乞，此二名别意同(已上正文)。今恐常乞只是次第乞，加常坐为十二。
具十功德。
今且引兰若十功德：一、自在来去，二、无我所，三、随意无碍，四、转习兰若，五、住处少欲，六、不惜身命具德，七、无闹语，八、不求恩报，九、顺禅易得，十、解空易。其余广文，具如彼。
动非自在，动故无我。
疏云：四例记谓无我，今作两意销之：一者，自在动是真我，今是妄我，无是我，故云无我；二者，恐无字写误，只是字耳。
不暇具述诸观次第。
不暇于十二头陀中各示观心，今但于处、衣、食三合述三观耳。又若准前文，于四释中托事修观，今文亦合述因缘头陀观、约教头陀观、本迹头陀观、观心头陀观。今亦不暇，在学者例知。
无赀
下即移切。货也，财也。儒流多取无价之义，故今谓无赀。
妊娠
上汝鸩切，下章刃切，又音申。谓怀胎孕也。
白哲
下旨热切，白洁色也。昔陈武字子强，白晢而须发。
鹦鹉𠿘
𠿘，玉篇不出此字，今恐是喙字耳。许秽切。其唇红如鹦鹉之喙。左传云：深口而假喙。
后二须用同体。
七、净是断见思之法也。净名记云：约界内见尽之位，名见净及度疑净。约思尽之位，名分别净及以行净等。言同体者，登地方尔。记又云：若依别教，界内外见思除处，皆有前后，易可相例。登地同体，理非前后。于别教中，虽后入地，仍分见修前后之别。圆教一向，初后不二。(已上正文。)
萦衣
上于营切。严饰衣装耳。
蠕动
上而允切。淮南子云：蠕动蠉飞。
谓虫示彼佛。
此中有三字似误，示应作尔，彼佛二字似多。
六界
或云地水火风空识，或恐是六根，或是六凡界，未检经。
莱茯根
莱应作芦，茯应作菔，音服，又音卜，菜名也，俗讹为萝卜。
善知法相。
写倒恐是善知相法，如善等法。
六、艺如释签
签，但列名而已。今取周礼略笺，六谓礼、乐、射、驭、书、数。周礼保氏云：掌养国子，教之六艺：一曰五礼，二曰六乐，三曰五射，四曰五驭，五曰六书，六曰九数。注云：五礼：吉、凶、单、宾、嘉。六乐：云门、大咸、大韶、大夏、大濩、大武。五射：白矢、参连、剡注、襄尺、井仪。五驭：鸣和鸾、逐水曲、过君表、舞交衢、逐禽左。六书：象形、会意、转注、处事、假借、谐声。九数：方田、粟米、差分、少广、商功、均输、方程、羸不足、旁要。
成破法轮。
恐是目连以神通破调达逆恶，身子说法回五百众心，成就和合助佛法轮，更须详。
有作距峨，有作𡶅峨。
唯峨字五何切，余三字玉篇不出，只作簸峨音耳。江海赋者，乃郭景纯江赋。阳侯者，注云：波神也。硪音我，江波涌起如岸。
若从元初，但闻乳酪。
寄二教比，显别教中理耳。
綖
音延，今应作线，或作线。
心意识轻重
心轻澄，方发通。
上太子膝上。
轮王有千子，遂化为其一，欲令父王爱之。文在增一阿含四十七。
生秽
生瑕秽，谓犯戒自污也。然今文七佛弟子生秽年数，三与律异，或部别，或写误，今与律文校雠。
毗婆尸佛
今云八万四千年后，律云一百年后。
尸弃佛至拘留孙
三佛年数律同。
拘那含牟尼佛。
今云四十，律云三十。
迦叶佛
今云一十，律云二十。
释迦佛
数同。
十四、变化
初禅二变化：一、变自地，二、能变至欲界。二禅三变化，四禅五变化，以神通皆变自及地。能变下，准说可见。
必得灭受想定。
止观云：灭非想非非想三种受想，以成解脱。说云：三受想者，若有识想、触想及虚空想，若修无想，永灭此想。想虽有三，并是所灭，余心所亦灭。但云灭受想者，此二胜故(云云)。
观禅
九想、八背舍、八胜处、十一切处。
练
九，次第定。
熏
师子奋迅三昧
修。
超越三昧。
前二可破坏。
或云通依生身，若灰身入灭，义当通坏；或云若破无明，前二教通一切转变，以大夺小，义之如坏。
前二在教道，后二在证道。
藏通二教，教证俱权，合为教道别圆，在证道者，且语发得。
后二通三世。
如华严经：无作神通，能入过去及以未来各无数劫。
前二圣位方修。
若以四如意足，是神通家体，本凡位时修也。如调达凡位，修而得通，今言圣修，恐是超人。
随依
依真
胜依
依中。
疏采稆
橹，力与切，田中自生稻也。然则橹非麻类。经云：舍麻缕，取劫具。经无橹字，只作缕。
不得手障形。
外道邪计，而经中只出计相，不述计意。今文少误，以本经校之，自可见矣。长阿含第八云：佛告尼俱陀梵志云：汝所行者，皆为卑陋，离服裸形，以手障蔽。(记云不得手障形是也。)不受瓨食，(字误，正应经记并作瓨，集韵瓨作缶，下江反，缶同，广韵𨥯缶同。)不受杵食，(杵音盂。)不受两壁中间食，(记云两臂。)不受二人中间食，不受两刀中间食，不受两杵(朽盂音同，经记并上杵，非也，作杅字。)中间食，不受共食家食，不受怀妊家食，见狗在门，则不受其食，不多蝇家食，不受请食，不食鱼，不食肉，不饮酒，他言先识，则不受其食，(记先言义者，经中是识字。)不两器食，一䬸一咽，至七䬸止，受人益食，不过七益。(记云三度。)去经文与记，大略是同，但记云卧粪，经中云卧牛粪异耳。
疏糠糩
糩，空外切，字书云：粗糠皮谓糩。当知糠与糩，内外粗细之别。
疏进止共俱
进止行住也共俱，谓不离宿护明相。
迦絺那！
此翻功德衣，即二十五条坐夏有功者得。
宿复不定
西方云：昴毕觜参井鬼柳。荆溪云：应是地异，故星移三位。
根尘房舍
以识于根尘中住，故指之以为房舍。今分别能住房舍之心，体是佛性，故云也，非尘为佛性。
半头而发
谓但见前而不见后，故曰半头。故楞严拣那律云：见性虽洞然，明前不明后，四维亏一半，云何获圆通？
疏不二相。
净名经云：有佛世尊，得真天眼，常在三昧，见诸佛国，不以二相。疏释云：中道真天眼，非二谛相。又云：今取证理，见十方土及十法界粗细之色，名佛天眼；圆见三谛无二，名为佛眼。
有口失缘
昔以口错失，误证他事，今招误报。尝捡金藏经，才及九卷，尚未见缘。
有诃梨勒。
唐本草云：出西域及交广地。主风虚热气。形似捺，黄色，核圆作六七楞。又云：形似胡桃，核似诃子。
贝子
真珠也。
一切法不忍。
舍利弗本末经说：初来难佛云：一切法不忍。佛以一句责云：汝见是忍否？思惟于久，不得一法入心，乃云：瞿昙着我置两门中，若我答忍，是负门粗，众人皆知，云何自言不忍？而今言忍，现见妄语。若答言不见是忍，是负门细，无人知者，即便答言：是见亦不忍。佛言：不忍是见，将何破他？众人无异，何用自高？辅行云：此即属单四见中非有非无见摄。
十一事
摩刷覆疮痍，放烟及茂草，安隐并渡处等。
法眼净
本在初果，次云阿罗汉果，或眼净遍余果，后必得前。
疏：如止观中人行理等。
彼第三云观心善知识者，大品云：佛菩萨罗汉是善知识，六波罗蜜道品等事是善知识，法性实际是善知。若佛菩萨等威光覆育，即外护也；六度道品，即同行也；法性实际境能发智，即教教也。
宗社
宗，尊也，谓尊貌所居也。社即后土。国语云：戴皇天，履后土。地不可尽敬，故封为社。
住恐离车怨。
若于阇世国中入灭，则离车人怨；若于离车国中入灭，则阇世人怨。
诸能破障边。
生善之义，未合云破。若详下文，记云前八障义小异者，谓胎障、宿世常障、为疑所障等文。今此文中，似多一破字，若对治，可云破耳。今销能所之相，为世世障我，是能障边；世世能舍，是所破障边；恶声盈路，是能障边；变坑息谤，是所破障边；沙弥之年多妄语，是能障边；后当实语，是所破障边。言多者，诸文中多含，今从强判，故云多也。盖诸障文，或兼一、二、三悉故。
余准可知。
七、八、九、十障，准一至六可知。
欢喜丸
通慧僧录云：西域作以供养天人，亦有自食者。今此土作油熬，虚涨空中，妆彩色为𥽭也。顺正云：用苏油作细切面，如梧桐子大，将砂糖油为心，油煎面，从外褁之，以为丸也。
六日不看婆罗门
大论云：罗云昔为国王，期看仙人。王着乐，遂忘仙人，六日在外，不得饮食。柔公法华疏云：昔有国王，生二太子，长名日王，次名月王。父王崩已，日王治国，月王出家。王出家已后，于道行往，渴饮池水。饮已，悟曰：今日犯盗也。即诣王所，乞依法治。王曰：水者，无主物耳，何有盗罪？因令后园修行。王遂忘记，经于六日，不得饮食，因是饥饿等。佛言：仙人者，我身是也。是时王者，罗云是也。王出家者，即婆罗门中出家也。
神宝至
绍轮王位，须七宝至，谓马、象、金轮、臣、女、珠、兵等宝。
宝云经第七记十六罗汉
此经一十卷，曾捡五六七八卷，不见其说，或在他经也。若十六罗汉，各有名目，华梵住处眷属，是如来灭后，庆友尊者造法住记指之。
交好
好，去声。以道义相好乐也。故春秋中，王者与邻国交通，谓结好。
隐德对治
如以外三术隐德，以内三术自修。
十八种
学人，俱舍中十八学人，谓四向、三果、信行、法行、信解、见得、家家、一种那含。又五那含，谓中生、有行、不行、上流般。
九种无学人
一、退法，遇少缘退所得法；二、思法，恐退失故；三、护法，于所得法防护故；四、安住法，亦不增进；五、堪达法，好调练，速达不动；六、不动法，前五有退，此一不动；七、不退；八、慧解脱；九、俱解脱。
五方便
外凡一，内凡四。
举因六人
师子吼菩萨白佛言：何等比丘，能庄严双树？佛举六人经：若有比丘，受持读诵十二部经，正其文句，如是比丘，乃能庄严双树。师子吼言：如我解佛所说，阿难即其人也。那律、迦叶、须菩提、舍利弗、目犍连(云云)。因人与果人，皆具四德故，庄严双树。
三观五句
空五句者，知本性空名无学，常观性空名学，念念相续无不空时名无学，学虽常观空而无空可得名学无学。假五句者，知性德俗名无学，称性而观名学，而能观中了恒沙法名无学，学俗谛体虚名学无学。中五句者，观中无中名无学，中体周遍无所不在名学，心常住中名无学，学中亦自忘名学无学。三观皆以双非为第五句。
用对十界。
相具十，谓地狱相具佛相，地狱报具佛报，中间可知，余九各具准说。
上下悉然。
悉作此以明本迹。
释：妨如前。
前文云：岂可俱是从本垂迹？
疏：温良恭俭。
论语子贡答子禽云：夫子温、良、恭、俭、让以得之。疏释云：敦柔润泽谓之温，行不犯物谓之良，和从不逆谓之恭，去奢从约谓之俭，先人后己谓之让。
可云多学。
学应作识。
义通初后。
五品六根各六千，功德五六以为初后。
十种六根
谓六根各十。华严五十六云：菩萨有十种眼：谓肉眼，见一切色故；天眼，见一切众生心故；慧眼，见一切众生境界故；法眼，见一切法如实相故；佛眼，见如来十力故；智眼，知见诸法故；光明眼，见佛光明故；出生死眼，见涅槃故；无碍眼，所见无障故；一切智眼，见普门法界故。其余五根各十亦尔。
一、人关多人
如七圣共化一悭婆罗门之类。
多人关一人。
如三迦叶各一为师，而各有所化弟子之类。
一人关一人。
如迦叶童女，破弊宿之类。
多人关多人
佛及弟子，共化多人，
主伴显密
在释种中出家者显，在外道中出家者密，师之显密也。而师之显密中，各有弟子，随师之学，弟子之显密也。
事理权实
或事权理实，或变造事中寂理，三教权，圆教实，此之四字，收罗诸法任意说。
人法
或三乘人，谛缘度法；或假名人，五阴法等。
隐显善恶
秘密化隐，彰灼化显，四圣善，六凡恶。
疏：分庭抗礼。
抗，谓对抗宾礼也。臣子则不然。庄子云：孔子问道于渔父，子路旁车而问曰：由得为役久矣，未尝见夫子遇人如此其威也。万乘之主，千乘之君，见夫子未尝不分庭抗礼，夫子犹有倨傲之容。今渔父杖拿逆立，而夫子曲腰磬折，再拜而应，得无言太甚乎？
偏圆如玄文分别。
玄文云：偏圆与权实如何？答：偏圆约教，权实约法。
赎命如释签。
彼引涅槃十四云：如人七宝，不出外用，名之为藏。是人所以藏积此宝，为未来故。所谓谷贵，贼来侵境，值遇恶王，为用赎命。诸佛秘藏，亦复如是。为未来诸恶比丘，畜不净物，为四众说。佛入涅槃，如是恶时，为说是经。是经若灭，佛法则灭。
猗数
猗音依，除也。七觉中乃除觉分也。华严经中，七觉中立猗觉分，不立除觉名。
疏：想得假名。
于凡圣起想，得善恶之名。
疏：动发取境。
修天眼方便也。初取一四天下，渐渐小千至大千界。
同时异时
王数成论师谓同时起，毗昙师谓异时起。
信具诸数
如信闻法解佛性，以由信故进，由信故念，乃至由信具戒，从强受名，且名于信耳。乃至戒具诸数亦尔，因戒故信，因戒故进，因戒故念等，从强受名，且名于戒等。
十、通心所。
上文十善心所从强受，名如向；若通大地数，准十善数从强受，名可解。
展转相扶。
信扶进，进扶念，念扶定，乃至戒亦尔。定扶念，念扶进，进扶信，故曰相扶。
强为观境
如贪欲重，以为观境，观之不已，欲若灭者，嗔痴随去。
法不住法中。
法者，禅波罗蜜中，谓心数法也。若三际求心不可得，亦三际求法不可得，法不自住等。
因心所尽
如经云：永断无明，方成佛道。
因果名同
因果皆名五阴，而有污秽法性之别。
能忍成道事。
菩萨入五道，教化众生，能行忍者，是成佛因。大论菩萨文具三教，心不可动，知一切空也。能忍者，如歌利王，是成道事也。不断等者，不断善根，不破菩提心。
共别有无。
共谓二苏有列三乘，别谓阿含不列菩萨，华严不列声闻。
义当三观。
与萨婆相应者，空也；游戏神通，假也，即坐道场中也。
并有二意。
于二味中得入实者，进与盈也。以生苏对通，熟苏对别，退与缩也。
各有八万。
各应作合。
六境：
略不语无谛，六中，初四谛境。
离五障
一、恶道，二、边地，三、诸根阙，四、女身，五、知宿命。
至此名上忍。
三祇百劫对贤位者，初祇总别相念，二祇暖位，三祇顶位。百劫下忍，出家降魔中忍，次一刹那入上忍。若论百劫，本是下忍，今云上者，或三忍合说，句论所出不同，或写误。
住后兼别
彼经初住圆融，二住至七住又存隔，历七住中又有一多相即之相，至行住地又有次第。荆溪云：故知兼用圆文接别。
贤首品
法慧答云：此义甚深，难说、难知分别、难信、难解、难证、难行、难通、难思惟、难量等，记中道字误。
一即多，多即一。
彼经云：为欲了知仰世界即覆世界，覆世界即仰世界，多世界即一世界，一世界即多世界，故发菩提心。
一念即无量念
彼经云：为了知一念即无量念，无量念即一念，故发菩提心。又云：一念平等，与不可议劫平等，于一念中，尽知前际后际。
寄本
寄别次第，为圆不次之张本耳。
顺论
法华论云：摄取事门，示现诸地摄取胜功德，不同二乘功德，八地无功用智，九地中得胜陀罗尼，十地中不退转法轮，得佛受用等。
疏：云何七地更起二乘心？
前文云：七地犹起二乘心。
疏：五地得深禅定。
华严中，以十度对十地、五地，正修禅定。
字等语等。
大品四十二字，南岳禅师释云：言字等者，皆名法慧，乃至金刚藏亦如是。言语等者，十方诸佛说十住与法慧说等，乃至十地亦复如是。又一切字皆是无字，能作一切字，是名字等。发言无二，是名语等。
自利利他，有无双照。
自利照无，利他照有。此一往偏对，仍须自他有无皆照。有无者，空假也。不退转三句，自利也。转法轮一句，即利他也。
若福若智。
供养佛，福也，余是智。
内外因缘
到彼岸内因，名闻外缘也。
郎初四句，随义思之。
广韵：即与即同。
虽不同璎珞。
彼经云：从假入空观，亦名二谛观；从空入假，亦名平等观。二观为方便，得入中道第一义谛观，乃至入初地法流水中，名摩诃萨。
诸经非无
华严亦云：八地入无功用。
去取俱得。
初地证道故取，八地教道故去。
疏：应作所作。
应以何身？应说何法？
中道是法音陀罗尼。
签云：中道实相，名为法音，中道法作，内体方便，谓初住破无明，得真法音故。
佛为身子开一句义端
如前记中略示。
或隐或显。
凡圣逆顺等
或真或俗。
出家。在家。
不起法相。
法相俗。
不起非法相。
非相真。
三、止为足
体真止，谓体妄即真。方便随缘止，谓心随理息，二边分别，止空边如，止假边如，不止中道，不当空假二边。
调象
大经云：以大铁钩钩擉其顶，即时调伏，恶心都尽。
末济。跛兔
西域记说：有一林野为火所烧，众兽皆奔，唯一跛兔不能自济，而菩萨因地曾济跛兔火难。
疏云：一千四，佛记云唯除一人。
记文且略，读者难晓，今捡彼经以广之。经中说宝海梵志有三亿弟子，除一千人，其余同声发愿，于此世界(即宝藏佛所王世界也，名删毗岚)同成阿耨多罗三藐三菩提。宝藏如来次第授记，所记者谓毗婆尸尸弃，乃至最后成佛者名毗婆沙(已上二亿九万九千人，并于删毗岚世界次第作佛)，其余千人(非是轮王千子也，若轮王千子并在他土成佛，今此千人者，是三亿弟子中所除一千耳)悉皆读诵毗陀外典。其中大所宗仰者名婆由毗纽，纽白佛言：我愿于五浊恶世成佛。宝藏记云：东方去此一佛世界微尘数等佛土，有世界号袈裟幢，汝于彼土成等正觉，号金山王(唯除一人者，此是也)。第二弟子名曰火鬘，发愿求记，彼佛言：汝于来世有世界名娑婆，劫号贤劫，有千世尊出现于世，人寿四万岁时，最初成佛号俱留孙，彼佛灭后人寿三万时，第二弟子成佛号迦那含牟尼，第三弟子成佛号迦叶等(云云)。如是共九百九十九佛，次第成佛。是时宝海渐渐却行，有五侍者劝发心已，亦次第授记：第一号坚音，第二号快乐尊，第三号导师，第四号爱清净，第五号那罗延胜叶(云云)。以此五侍者，足前九百九十九佛，共一千四如来。
次授轮王千子。
经中无诤念王一千人者，经云：宝藏如来一一为授菩提记别，同共一时，各于异国成无上道(异国者，谓非娑婆也)。佛告无诤念王：西方去此百千亿国，有世界名安乐，汝于是国当得作佛，号无量寿(云云)。其余千子，次第与记，与今文同。
方等列地狱者。
方等陀罗尼经云：尔时婆薮从地狱出，将九十二亿诸罪人辈，来诣娑婆世界，十方亦然。文殊语舍利弗：此诸罪人，佛未出时，造不善行，经历地狱，因于华聚放大光明，承光从于阿鼻地狱而出。
快说斯义，晓了众生。
彼经偈云：一切行无常，识为外尘法，起者必有尽，彼灭量为乐。乃至云：利根众生等，一闻不再受，断以智慧剑，如火烧山野。故云晓了易悟等。
或在有对，乃至或不可见。
此四句，并是经文。然彼经中，四句之下，各有一法字，如云或在有对法等。今略彼经，逐句解释。经中先解见法。佛云：可见法者，为眼见色？为色入眼？定化王菩萨言：亦不眼见，色亦不离眼，眼亦不入色，眼亦不离色(云云)。乃至云：识非无为，不离无为。佛又问：何谓有为？何谓无为？菩萨答言：起者有为，住者无为。于第一义法，不见有起，不见有住。法性清净，无色无识。于泥洹法，无所深着。眼非色，色非眼。无可见法，无不可见法(云云)。菩萨又言：今欲闻如来说有对无对法。佛言：声为有对耶？为无对耶？菩萨言：亦有对亦无对。佛言：有对无对云何？族姓子，此声彼应，为有为无？为虚为实？虚空可画，得成字否？对曰：唯然，世尊，不可得也。
有对下至，即余鬼界。
并记主言。
或在有色，至非无想。
是经中文。
有色，即欲、色下。
又是记主言。
或非有想。
欺罔取他，犹如蒲芦。取彼桑虫，以为己子。若徴其因，或是以亲认义，寄死托孤。诬罔相承，非本宗继。弃本烝尝，名非有想。
非无想。
和合怪成，食父母想。如土枭鸟附块为儿，及破镜鸟以毒树果抱为己子，子成，父母皆遭其食。此则怨中有爱，名非无想。
下三空处。
不云非非想者，准大论，是长寿天八难中一，或且一往指下三空处耳。
乘戒细论
此疏释同，闻众之末，亦略论其缓急，与净名疏同。
沤和
出假智也。梵音耳。
相去各十千。
向下，俱舍论文，取论疏略笺之，疏云：从水际尽初层，中间相去十千由旬，乃至三层，各相去亦尔。
旁出十六千。
初层从须弥旁出十六千，第二层八千，第三层四千，第四层二千，并约由旬以论千数。
外四苑庄严。
城外四面最胜可爱处，有四种园：一、众车园，二、恶口园，三、相杂园，四、欢喜园。
四级各十住处
须弥四级，如持鬘天居一级，自有十住处；二、象天，三、常恣天，四、箜篌天，亦各有十住处。
三肘半
每一肘一尺八寸。
倍倍增如次。
东州，八肘。西洲，十六肘。北洲，三十二肘。
欲天俱卢舍，四分一一增。
一分增四肘，四肘为一弓，亦名一寻。五百寻为一俱卢舍，亦名阿练若。八俱卢舍为一逾善那。四天王天长一俱卢舍四分之一，三十三天长四分之二，夜摩天长四分之三，兜率天长四分，化乐天长五分，他化自在天长一俱卢舍半。
色天逾善那。
亦名由旬。
初四增半半。
梵众天身长半由旬，梵辅天长一由旬，大梵天长一由旬半，少光天长二由旬，
此上增倍倍。
无量光天长四由旬，光音天长八由旬，乃至遍净天长六十四由旬；
唯无云减三。
遍净天既长六十四由旬，此无云天合身长一百二十八由旬；既云减三由旬，只长一百二十五由旬耳。此后福生天更倍倍增，乃至色究竟天身长一万六千由旬。
上五倍倍增。
人中一百年，三十三天一昼夜，以此日夜一千年为彼天寿量，例知夜摩天等次第。如此人中二百、四百、八百、十六百为彼一日一夜，以此等日夜二千、四千、八千、十六千等次第以对余四天。
色无昼夜殊。
以俱牟头华有开有合，诸鸟有鸣不鸣，以等事判为昼夜。
劫数等身量
若诸天身量半由旬，则寿量半劫；身量一由旬，则寿一劫；乃至色究竟身量一万六千由旬，则寿计一万六千大劫。
无色初二万，后后二二增，
空处二万，识处四万，无所有处六万，非非想处寿八万劫。
少光上下天，大全半为劫。
少光已上，约大劫论也。少光二大劫，无量光四大劫，极光八大劫。少光已下，约半劫论也。半则中也。大梵天六十中劫，梵辅天四十中劫，梵众天二十中劫，并约大半以论诸寿量。
一一天如去下量。
俱舍颂云：如彼去下量，去上数亦然。如四天王天去下海量，四万瑜善那去上忉利亦尔。三十三天去海，八万瑜善那去上夜摩天亦尔。乃至善现去海上，去色究竟亦尔。
四大河
殑伽河、恒河、新头河、缚刍河，各绕阿耨达池七匝，然后入海。
紧既四教。
以四对四，三藏奏生灭之法，通教奏无生故妙，别教奏恒沙法故大，圆奏一总诸法故持。然一音之奏，四教随闻，故曰可解。
般遮于瑟
法显传翻为大会
四干对教
藏则界内事教菩萨以拙度度物，如钟鼓之有形量，故名乐也。通则界内理教谈巧度度物，如声不见，名乐音也。别则界外事教以俗谛度物，度物既广，名美也。圆则界外理教音声性空，离有无，名为美音。
五、性宗
即升州护身寺法师所立。一因缘宗，二假名宗，三不真宗，四幻化宗，五法界宗。
无明等种子
初师据现行说五住也。五性师没前，现行将见、疑、无明等各有种子，合为一无明住。
望唯识等
今宗谈五住，大略与唯识同，但不谈八识有含藏恶种子为异。盖八识有种子者，义多属别。
历数
尚书：帝舜谓大禹曰：天之历数在汝射。注：历数，谓天道也。舜善禹有治水之大功，言天道在禹身，终当为天子。
应是变身。
华严经云：阿修罗王，本身只长七百由旬。
惧诸龙
上，之叶切，谓惊也。
相貌几同。
几音寄，谓仅也。书云：人生几亡。
迦叶于涅槃不堪付嘱
彼经第三云：若以法宝付嘱阿难及诸比丘，不得久住。何以故？一切声闻及大迦叶悉当无常，应以无上佛法付诸菩萨也。
说偈赞佛
粗言及软语，皆归第一义等。
不信六臣六师之言
梵行品中，阿阇世王，杀父之后，心生悔热。时有六臣，白王莫愁，各言所事。其所师者，皆是外道，谓杀父者，无有果报。其第一臣，名为月称师，名富阇那。第二臣，名为藏德师，名末伽梨拘赊梨子。第三臣，名实德师，名删阇耶毗罗眩子。第四臣，名为悉知义师，名阿耆多。第五臣，名为吉德师，名迦罗鸠驮迦旃延。第六臣，名为无所畏师，名乾陀若提子(云云)。最后臣者，名曰耆婆，劝王近佛。佛为说逆罪本空，得无根信等。
疏涅槃经一句
彼经云：于乘缓者，乃名为缓；于戒缓者，不名为缓。
大小乘别
彼疏云：还约信、法，各有大、小。信行大者，昔闻大乘，乘、戒俱急，今以人、天身闻大；次信行小者，昔闻小乘，乘、戒俱急，今以人、天身闻小。若法行大、小，准说可知。故记云：随所习大、小耳。
渐顿者，大小各有渐顿。
今记文与彼疏语意少异。彼云：顿渐各有信法。顿信行者，如华严人天闻大；顿法行者，过去学大修，一心三观也。若渐信者，既无华严之益，由有渐机，闻藏等四味，初作二乘，历方等、般若(云云)。已上并彼文也。若销今文，可取约教以论渐顿，则以圆为顿，三教为渐。或说大说小，各有得四教之益。不定根性，随类各解，皆由宿习故尔。
应迹者。
菩萨垂形现四趣人天等身，引戒缓乘急及乘戒俱急之类，亦为信法大小渐顿，引无数众来至佛所。
观心者
彼疏云：若观行人大小两乘，乘戒四句，受何等身，得见弥勒，闻何等法。若无禅观，读诵说法，即成信行。乘戒缓急可知等。(已上正文。)然前诸义中，既有法行，已是观心，于义即足。何故今第六文，又立观心耶？前有法行，判属他机；第六观心，乃约己利。亦是前五判过去，六、七判未来。
化他者。
疏云：若观行讲说，应当自省心行，用此四意分别得失，即见所化之者行业不同，未来升沉宛然可知，当以此意而化导之。
为欲遍通，通、别故尔。
记主叙通、别二序种种不同者，使学者通晓之。
入定义兼开合
无量义处三昧，无量者论开，处之一字论合。
双缘过现
何缘有瑞？缘现也。惟文殊可知，缘过也。
三同
日月灯明佛，亦先顿而后渐，此与今已同。彼佛亦有此土六瑞，他土六瑞，与今今同。又彼佛从三昧起，说法华经，与今当同。
尔后
本经无。
尔乃
此经云：尔乃得如是，尔乃得成佛。
而破光宅。
四一本光宅所用，此中自立四一，以破光宅逆顺无表。又况光宅释下六瑞，只作三双，又无表报。瑞若无表，用四一为
尚未名一。
三外之一，非即三之一。
念念四一。
法身理一，般若行一，解脱教一，具三德者人一。
色香四一。
色空、空色、非空非色，体是三德，故是四一也。香亦准知。
今家多依论文，但一两处不全用耳。
下文判分别功德品，从品初讫十九行偈，为本门正宗，而天亲判分别功德品为余残修多罗，谓是流通，此一处不用也。又分别品中，受记得无生忍，天亲判为初地，疏云专据别义，亦不会经，此一处亦不用也。
天龙等四
加人鬼
梵魔等四。
加沙门、婆罗门
大小客旧
有大乘根性，小乘根性，有他方来如客者，本土如旧住者。
微着共别。
在凡名微，入圣曰着。通乘之共，别法之别。
兼独
昔兼今独。
外小权迹
外有四德之名，望正还成于倒惑；小存二谛之号，望大犹是于无明。别教报佛，形实为权；迹中之本，望本是迹。故结云：并有名无实。
三达
三明
容预
从，容也。
中我可发。
有人作八自在，我于今可发。有人云：我字误，应作义，谓中道之义可发。今谓中字应去声呼，言我者，乃佛自称，此属应也。发者属机，如是妙机，来至今经，可中佛发尔。前则不然也。故第七记中亦云：以后验前，验昔可中。下文中字，与今同音。
谥法
时至切。昭生者之迹，以易其名曰谥。然谥法有善恶焉，若善谥者，如翼善传圣曰尧；恶谥者，如逆天虐民曰惕之类。
闻慧尚无，至五品六根。
三慧本在贤位，今云无者，取三慧证在十住也。
五品为结缘。
若约正修，观法本是当机，由观心文，附约教释故尔。
意具斯二。
疑念与身口。
玄文开合
迹门开因合果，本门开果合因。
玄文通收，香风地净。
玄文风地二瑞表理乘二妙，是华瑞中开出。若论合者，只是四华一端摄耳，故云但是开合也。当知通是华瑞，别表三妙。若云彼此六瑞者，玄文见万八千士表感应，修行表利益，此二表报，乃至取他土二瑞，共表十妙。今疏中只就此土六瑞中表于十妙，故云此土自足。
凡诸取文，皆有通别。
疏取今文六瑞，玄取他土六瑞，虽于风地开为二瑞，合但为耳。
炫耀
上王绢反，下戈照反。炫、耀，并自明之义也。
上圣下凡，义同感应。
光中见他土六趣，名下凡，与此感同。又见他土诸佛说法，名上圣，与此应同。
人法与说法义同
及闻诸佛所说经法，与此土说无量义是同。
唯始终中。
终同应息，以见他土佛涅槃者，与今佛化毕入涅槃亦是同。
菩萨行行，复同于果。
光中见彼土菩萨行行，与此土雨华表因是同。又下偈中菩萨行行，皆云以求佛道，与此土动地表果是同。
净应具七。
疏中但二净而已七者：一、戒净，二、心净，三、见净，四、断疑净，五、分别净，六、行净，七、涅槃净。戒净为始，涅槃净为终。
数有大小
三祇者，俱舍之小数也。若善戒经三阿僧祇者，华严？十地品云：诸佛正法，如是甚深，如是难得。论释云：难得者，三阿僧祇，证智观此，此大数也。
不赀。
下即移反，货也，今取训无尽也。文选古诗云：受恩良不赀。
妄破古师
古师何尝将般若以为无量义，此印公妄破耳。
伪帝
东晋时，一十六国各自蜂屯虎踞，擅立为帝。晋太元年中姚苌者，即其一也，自称后秦。苌本是前秦符坚之将，位非正统，凡潜号曰伪。
武当山
今京西均州。
但加与一。
破二破三，即是无二无三，故加与一之字，乃异无二无三之句。
无量义是法华异名
取处字也，下文自释。
法华论十七种名
一名无量义，二名最胜修多罗，三名大方广，四名教菩萨法，五名佛所护念，六名一切诸佛秘密藏，七名一切佛藏，八名一切诸佛密处，九名能生一切诸佛，十名一切道场，十一名一切诸佛所转法轮，十二名一切诸佛坚固舍利，十三名一切诸佛大巧方便，十四名说一乘经，十五名第一义住，十六名妙法莲华，十七名为法门。
能生不违论
无量义是法华异名故。
皆诸教流出。
今经前圆一实之理，而各流出诸教差别，此语似倒。应云：一实之理，皆流出诸教。如圆觉经云：佛有大陀罗尼门，名为圆觉，流出一切清净真如、菩提、涅槃及波罗蜜。
故于独一，生于兼一。
法华独一之圆，生于华严兼别之圆，方等兼三，般若兼二之圆。然独一终无二一，为取逗会，施出无量，故云兼一耳。
神通延寿
光宅云：前过恒沙，后倍上数，但是神通延之耳。
百非者，彼经略列三十四非。
彼经云：大哉大悟大圣主，无染无垢无所著。乃至云：永断梦妄思想念，无复诸大阴界入。其身非有亦非无，非因非缘非自他。非方非圆非长短，非出非没非生灭。非造非起非为作，非坐非卧非行住。非动非转非闲静，非进非退非安危。非是非非非得失，非彼非此非去来。非青非黄非赤白，非红非紫种种色。戒定慧解知见生，三昧六通道品发。
所摄成处
三千具摄，法身故常。
所安立处
我义周遍，故曰安立。
灭有相处
二边即中，本性无染。
不住身心相处。
阴入皆如是，中道乐。
悉皆有结。
华严经以梵网结，乃至涅槃经以像法决疑结。
不墯诸数
净名疏云：法身智德无为，非界内外有为，即无二种阴入数法，岂有界内阴入法？依此有疾，即破三藏生身之佛，犹有果报阴界入诸数，故有疾。
序正并常
序常者，如螺髻梵王诃舍利弗云：仁者心有高下，不依佛慧，故见此土为不净耳。菩萨于一切众生，悉皆平等，深心清净，依佛智慧，则能见此土清净(云云)。正常者，以经多明三脱常住法。
问疾品
经云：此室何以空无侍者？居士答言：诸佛国土亦复皆空。又问：何以为空？答曰：以空空。又问：空何用空？答言：以无分别故空。又问：空可分别耶？答：分别亦空。疏云：以无分别故空者，本性空，理是一故。分别亦空者，本性自空，妄生分别。
不二法门，明中道常。
经云：生灭为二。法本不生，今则无灭，得此无生法忍，是谓入不二法门。经中常文甚多，皆常体也。
常家之用
经云：诸佛菩萨有解脱，名不可思议。若菩萨住是解脱者，能以须弥高广，内芥子中，用文亦多。
观众生佛道，以空假显中，
疏总科云：观众生品，是从假入空观；佛道品，是从空入假观。从假入空观者，众生品云：如幻师见所幻人，菩萨观众生，为若此也。如智者见水中月，如镜中见其面像等(云云)。从空入假观者，佛道品云：云何菩萨行于非道？维摩诘言：若菩萨行五无间道，而无恼恚，乃至现于涅槃，而不断生死等(云云)。
香饭体常
维摩诘语舍利弗言：仁者可食如来甘露味饭，大悲所熏，无以限意，食之使不销也。乃至云四海有竭，此饭无尽等。
菩萨行去，复宗明常。
行去者，从菩萨行品洎阿閦佛品等复也。言复宗者，求佛印定佛国因果之事也。以此经从问疾品已下，广明佛国因果，悉在净名室中。今一期事毕，须求佛印证。于是居士掌擎大众，诣庵罗园，至于佛所。故疏云：佛国因果，大士助宣此义，殊辞异辩。若不还归，求佛印定，物或疑网不除。是故须归佛所，复宗明义。故师资相对，复宗敷演，更明佛国等。
正宗始末俱常
疏云：正说中为三段：一、佛国品，是如来当宗演畅；二、方便品去，是大士助宣圣化；三、从菩萨行品去，至阿閦品，还归佛所，印定成经(云云)。故取佛国为始，阿閦为末，故云始末。正宗既常，始末但常。
诸部何别？
三分俱常，是则今经与净名等，若无有异。
五时自分
玄文云：教相为三：一、根性融不融相，二、化道始终不始终相，三、师弟远近不远近相。因而次第辨五时五味与法华同异，异谓兼带同边不殊等。
覆别以从通。
覆法华三昧之别名，且从无量义之通号。
结缘义同通化。
句绝。昔人以通化二字，节在下句，非矣。今谓王子说法，覆讲结缘，与罗云住世，十方应供，护持像教，类例相近，故曰义同，而不比王子专于说法，云通化耳。
靳固
礼记云：今众人之命儒也妄，常以儒相诟病。郑玄注云：妄之言无也。言今世名儒，无有常人。遭人名为儒，而以儒靳，故相戏。杜预云：戏而相愧为靳。礼记作故。竹林七贤传云：嵇康临刑，顾视日影，索琴弹之，曰：袁孝尼尝从吾学广陵散，吾每靳固不与，广陵散于是绝矣。
华严等经以声光集众
华严经云：毛孔之中出化云，光明普照于十方。又云：大音震吼遍十方，普为宣说寂灭法，十方佛子等尘刹，悉共欢喜而来集。涅槃经云：以佛神力，出大音声，其声遍满，至于有顶。又云：从其面门，放种种光，于是大众，悉集
况四十八
通等三教，各一十六。
须对比丘等言之。
此似释疑，既片古人四众非比丘等四，自云发起等四摄比丘四，故反结云因古述四。
疏习种性等。
戒疏云：习种性者，习以性成；性种性者，因前习种以成此性；道种性者，能见中道故；圣种性者，性道现前故。
三因大异
谛缘度殊，故因大异；俱断见思，三乘徴异，故果小同。
开前合后
涅槃经喻也。三十三天同服甘露，如四十二位同证实相。开前者，住、行、向各十；合后者，十地一、等觉一、妙觉一。
十四，般若。
涅槃经说，月爱三昧，从初一日，至十五日，光渐增长，又从十六日，至三十日，光色渐减，光渐增者，譬十五智德，光渐减者，譬十五断德，言十五者，三十心合为三智断，十地开为十智断，等觉妙觉，各一智断，合十五智断，妙玄云何得知月譬位耶？答：仁王明十四忍，三十心为三般若，十地为十般若，等觉为一般若，十四般若，在菩萨心中，皆名为忍，转至佛心中，名之为智，今更节仁王五忍，对十四般若，使玄文易识，伏忍有三，谓住行向也，信忍有三，谓欢喜地，离垢地，发光地，修佛知见，成无上觉，顺忍有三，谓焰慧地，难胜地，现前地，能断三障，利乐众生，无生忍有三，谓远行地，不动地，善慧地，随类饶益一切众生，寂灭忍有二，佛与菩萨，同依此忍，下忍名菩萨，上忍名为佛。
亦迷璎珞四轮，是借别义。
迷而以为圆位。
借高成下。
止观第六引璎珞云：三观初地现前，今云何说在第八地，或说在初住？答：借义相成，或借高成下，故言八地；或借下成高，故言初住。辅行释云：借别八地，成通教下；借别初住，成圆教高。文在第十一。
玄文尚用，名通义圆。
引经云：我等今日真阿罗汉，又我等今者真是声闻。此与藏、通同而义异。
名别义圆
五十二位与别同，而初中后位俱妙也。又云：若名义俱圆，如开示悟入。
非无贤圣。
玄文云：三十心虽同有贤圣之义，义称为贤，伏多断少故；十地去名为圣，伏少断多故。又十住名贤圣，二十心名圣贤，十地等觉是圣，妙觉是圣圣。又别教十地名圣，圆教十住亦名圣，故高下不同耳。因而引四念处。
从一开一。
玄文云：十方佛土中，唯有一乘法。于此不解，若欲开者，开圆出别教一乘。若于别不解者，又开通一乘，乃至藏一乘。虽开为四，皆名一大乘法(云云)。此乃名同而体别。
疏：别家因时三法纵横，果时三法亦纵横。
常途，只云因横而果纵。如下文疏云：若但性德三如来是横，修德三如来是纵。先法，次报，后应，亦是纵。(已上正文)而今文云：因果各有纵横，义稍难见。今引取止观辅行释之。论云：诸大乘师，说法身正体，有佛无佛，本自有之，非适今也。了因般若，无累解脱，此二当有，此义纵也。又云：三德无前无后，一体具足。以体从义，而有三异，盖体横而义纵。辅行释云：初师体唯法身，次师体具三德。虽具三德，义同初师。据体具边，复不相冥，故成横义。以本有故，名为体横。从修德故，名为义纵。又论云：体义俱不殊，而有隐显之异。俱不殊，未免横。隐显异，未免纵。辅行释云：体之与义，俱从本有，故云不殊。据行证得，复似前后，故云隐显。法身一德，在缠为隐，出缠为显。余之二德，种子久具，名之为隐。究竟果满，名之为显。三德俱有，此之二义。本有三法，俱名为横。俱有隐显，故俱名纵。(已上正文)今以此文，消通因果，各有纵横之义。若法身本有，余二当有，此乃纵也。二德种子，虽云久具，复不相宜，此乃横也。此名因中之纵横也。若法身出缠离障，功由般若。般若照明，方起应用，此乃纵也。如玄文云：别家报应，但是相关，不得相即，此乃横也。此名果上之纵横也。
砰磕
上浦庚反，下康碍反。雷声也。张子平西京赋云：礔礰激而增音，砰磕象乎雷威。
大经纯陀去后
第二云：是时，纯陀及其眷属愁忧啼泣，乃至寻与文殊从座而去，共办食具。其去未久，是时此地六种震动，乃至梵世亦复如是。
应具述所表。
动表空，遍动表假等，遍动表中。
并阙心境。
宜于六根以示心境，如云：所谓彼眼根，于诸如来常等。
空假中动
不动三昧破四天王，以三惑故动，空破见思动，假破尘沙动，中破无明动。
亦有短长。
他土亦以照他土为短，照尼吒等为长。
尼吒天。
阿之言无，或云是无色天。若楞严等经云：是四禅色究竟天耳。而涅槃疏具三释，彼云：他解有顶，但是梵世，即尼吒天也。无色无身，不应闻声，故非有顶。有人引仁王经云：无色定力，能变化作香华云等，以供养佛。何以不能变化作身？此亦堪难。今作三番横竖释之：一、横被六道，坚彻三世；二、横被四生，竖彻三乘；三、横被十界，竖彻等觉。故知不唯尼吒为有顶也。若以三有之顶，即非想是；又三有之顶，即无学是；复有一顶，即妙觉是。此意既宽，岂比梵世？
求其始终。
或说法为始，得道为终，上圣下凡，亦可例求也。
七、识住
俱舍云：身异及异想，身异同一想，复有三无色，故识住有七。论疏广释。长阿含云：或有众生，若干种身，若干种想，故天及人是初识住也；或有众生，若干种身而一想者，梵众天最初生时，是二识住；或有众生，一身若于种想，光音天是，是三识住；或有众生，一身一想，遍净天是，是四识住；或有众生，空处住，识处住，不用处住，是名七识住。又罗什释云：四趣多苦，识不乐住，以欲界人天合为一住，初禅、二禅、三禅为住；若四禅者，色法少，识不乐住，空处、识处、无所有处为住；若非非想处，无色法小，识亦不乐住。
疏：各说身因。
涅槃经：有比丘谓舍利弗言：我未证解脱时，意谓无明即是身因，作是观时，得阿罗汉果。有言：爱是身因。有说：行、识、名色、六入、触、受、爱、取、有、生，乃至饮食、五欲等是身因。舍利弗问佛：谁为正说？佛言：无非正说。经中引此，是随意自语。
睹外识内
见外所行六度种种不同，则知四教菩萨所解各别。
一切诸法，皆名神变。
大神变经云：佛现十八变竟，时商主天子白佛：颇有神变更过此耶？文殊广说变化已，白佛言：如是摧伏恶魔，未为殊胜。若无名相，无声字，无戏论，非沙门所知。乃至云一切众生无众生，佛土佛身亦复如是，是名神变。商主天子言：若如是者，一切诸法皆名神变。身子问天子曰：汝闻此不怖耶？天子曰：我即神变，云何怖耶？
六即随变。
随观而转
无垢施
维摩诘亦翻无垢施，昔问疾不堪，今问疑乃堪。
大经师子法门
经云：师子发声震吼，为十一事：一、为坏诈师子，二、为欲试自力，乃至九、为调大象，十、为教诸子，十一、为庄严自眷属故。下合喻云：摧破魔军故，示众十力故。余九具合，文在第一。
胸中大种所起
种者，水、火、风也。今乃风种。大论云：风名优陀那，触脐而上去。是风触七处，顶及龂齿唇，舌喉及以胸，是中言语生。愚人不解此，惑着起贪嗔。然佛示同人法，虽大种所起，非惑着境。
须明行相。
明顺逆、十二因缘、生灭等相，知苦、断集、证灭、修道，大略与声闻同。
各各皆具四悉。
皆有所观，境智异故世界也，皆辅佛扬化为人也，皆破惑业对治也，皆证真谛第一义也。
三乘约教，准例可知。
约教一释，例有其四：若别教三乘，如璎珞于菩萨乘，义开为三；圆教三乘，如云我等今者真是声闻等，判开粗妙。
本迹观心，亦应可解。
本迹者，本以佛声令十界闻；本住三觉，迹示缘觉；本住大悲满足，迹示三藏道心。观心者，音声性空非动静境，声闻观也；缘起诸法当处寂灭，缘觉观也；依无作谛发菩提心，菩萨观也。
同者略之。
之，应作指。
兰菊之言
古谚云：春兰秋菊，各自馨香。
从容释之。
下经中说寂灭法三行偈文，疏云：或可成上见他上说方等中六度，或别拟他土说方等，后明大品教。
驷马宝车
礼记：王玉辂，以玉饰之。又厌翟车，以金饰之。金玉皆宝，故云宝车。驷者，马也。凡天子宝车，皆联四马，驾而引之。
教多在三，如前分别。
前长行释相貌中，记云般若部是菩萨行也，不云方等者，以方等三同般若，三小同鹿苑等。
别、圆之前，多不云教，含二意一。
疏中至释禅度，方有别圆之言，自禅度之前，不云教含二苏，意为显同。
疏：与生死后际等。
净名经云：法施之会者，无前无后，一时供养一切众生，名为法施。疏释云：前际即生死六道，后际即四圣涅槃。若观色时，一切法趣色，色具中道，十法界法，一如无二如(已上正文)。今意亦尔。如是舍者，十界俱舍，得金刚身，故云不坏等。
龙得一缕
僧祇律中云：有龙为金翅鸟所逐，即取僧袈裟戴顶，反为人形，寻岸而行。鸟亦化为婆罗门形，追于龙后。后有仙人在海岸上，为龙鸟说法，各相忏谢。
牛角一触
曾以角触袈裟，后改报为僧闻法等，未见出处，后更追注。
通为四境。
二忍通为四教观境
根本禅
法界次第云：四无量心，背舍胜处，神通变化，及无漏观慧，种种诸禅三昧，悉从四禅中而出故。
若达根本，即成出世及出世上上。
止观云：若于禅中修不净、背舍等，能发无漏，成声闻法也。又劝弃欲名檀，若不持戒、三昧不现名尸，得禅无瞑名忍，禅心无杂名进，知法无常名智，此菩萨法也。又诸禅是有支，有支由取，乃至老死，是缘觉法也。又观此禅因缘生法即空，是通声闻、菩萨等法。又观此禅因缘生法即空、即假、即中者，成王三昧。
疏：根本，本离欲。
梵语禅，此翻弃恶，能弃欲界盖、缠等恶。
疏：背舍亦修不净等离欲。
八背舍中，一、内有色相外观色者，不灭内色，谓不灭骨人也。以不净心观外色者，为修流光故。此初背舍在初禅，能舍自地及下地，故名也。二、内无色相外观色者，谓灭内骨人，以不净心观于外色。所以然者，为入二禅，犹观不净之相也。今疏意非但根本禅而能离欲，八背舍中不净观等亦本离欲，此藏、通人之所通修也。
疏：九定八胜十一切，处入等传传为深。
八背之后辨胜处者，八背舍观虽弃五欲，然于缘中未得自在。欲得自在，进修胜处，谓：一者、内有色相，外观色少，若好若丑；二者、内有色相，外观色多，若好若丑等(云云)。又八胜处后辨十一切处者，虽八胜处转变自在，而未普遍；今十一切处所观乃遍也，谓青一切处、黄一切处等(云云)。然背舍、胜处、十一切处并是观禅，未明练禅，须于此后更修练禅等法。若依法界次第，九次第定在十一切处后列之。今疏中九在八前。
疏未到慧多。
止观云：欲界定后，或经年月，定法持心，无懈无痛。从此心后，泯然一转，虚豁不见欲界定中身首衣服床铺，犹如虚空，冏冏安隐。身是事障，事障未来，障去身空，未来得发，故名未到地相也。今言慧多者，以能分别欲界定中身首虚空，知是未到分明故。
四禅等
如初禅中，觉支、观支属慧，乐支、一心支属定。
前八属慧，后二属定。
青、黄、赤、白，地、水、火、风，在四禅中，练骨人流光，故多属慧；空处、识处，既在无色界，故多属定。
各有降魔相。
大集经云：天主初令诸军，次遣太子，后遣三妃，皆不能坏。波旬后自领军，遂为佛所降。若三藏佛伏四魔时，在三祇百劫也。三十四心，破烦恼魔；成佛入无余，破阴魔；由破烦恼得法性身，破死魔。其余三佛降魔之相准说。
初禅修悲易。
初起欲界，具支林功德，而却悲欲界，故修悲易。
二、禅修喜易
有喜支故。
三、禅修慈易
三界之乐，三禅为最。
四、禅修舍易
舍三禅乐，不生悔心。
不舍菩提心名戒。
舍违本约。
不见心相生灭名忍。
忘生灭相
求心不可得，名进。
以来释进
离戏论名慧。
无四门诤
我说布施至实相。
思益经云：我依布施，即示涅槃。凡夫无智，不能善解，随意所说，作是思惟，行于布施，于未来世，得大富贵。而此法中，无有一法，可从一念至于一念。若不从一念至于一念，即是一切诸法实相。
不作不起。
戒体空寂，忘作起相。
布施平等。
中慧空，故能所忘矣。
不施不悭。
蔽度如幻。
能达一切，法无所舍。
阴入皆如，无苦可舍。
无所漏失。
本性无染，具佛净戒。
无所伤损。
一切诸法，忍可不生。
平等名禅。
首楞严定，生佛一际。
无所起相。
本经云：一切法不分别名般若。今云无所起相，是则记主以所起释分别耳。何者？若谓迷无明有凡起，悟法性有圣起，凡圣依正等差别，而不了性是一者，则非是圆教妙般若也。或恐文误，起相本是精进耳。彼云一切法无所起相，名为勤行，即是精进也。
六度各九
如檀度中，一、自性施，二、一切施，三、难施，乃至八、此世他世乐施，九、清净施；自余五度，但改施名，如云自性尸、自性忍等。
肴菹
菹应作俎，音阻，谓俎豆也。若作菹，乃侧于反，是淹菜耳。
或云肉是未制之前。
古人意云：楞伽经中，始制断肉。若楞伽经前，尚通食肉，故以肉施，故片言缪。彼经云：佛告大慧：有无量因缘，不应食肉。今当略说：一切众生，从本已来，常为六亲，以亲故不应食肉。众生闻气，悉生怖畏，如旃陀罗，拘见憎恶，惊怖群吠，不应食肉等。
若说若观，至诸教共有。
教教谛理，皆不可说。悉檀因缘，四皆可说。若实智者，亦四不可说，权智可说。又自行二智不可说，化他二智可说。教教义论，故曰共有。
六度开合
禅有愿智，开出愿波罗蜜；有神通，开出力波罗蜜；般若有道种智，开出假智即方便波罗蜜；有一切种智，开中智即智波罗蜜。
自性
戒体
受法
摄律仪
利生
饶益有情
劝化众生
经中劝作勤。
自行
修习行愿
进趣向果
䇿进菩提
巧会有无
妙体空假
不舍不受。
烦恼无所舍，菩提无所受，
无想智
经中想作明。
疏灵宇
宇谓宫宇也。汉帝置宫于甘泉。西都赋云：陪以甘泉，乃有灵宇。
崇台
天子筑之，以候气辟雍。诗云：乃经灵台，灵台既崇。
峻阶
阶，陆也。升楼台必自陛。曹子建七启云：华阁缘云，飞陛陵虚。
承露
盘名也。汉武帝惑神仙，下立金茎，上设仙人掌，以擎铜盘，承露饮之，欲轻举也。西都赋云：抗仙掌以承露，桌双立之金茎。
干云
干，触也，谓楼台高也。汉书：武帝造井干楼，高五十丈。古诗云：西北有高楼，上与浮云齐。
波利质多树
大经二十七云：三十三天有波利质多树，其根入地深五由旬，枝叶四布五十由旬，其华开敷香气周遍五十由旬，光明远照五十由旬。
若论总别，仍同因光。
以光为总，他土六瑞为别。
不廌
廌，宜加草单作者，宅买反，兽名也。
疏两盈
盈须从木。楹，柱也，可东可西。仲尼梦莫于两楹。
以质弥勒。
质亦问也。礼记云：无款不质。
行深从支遁买山
从，听从也。僧传云：竺法潜，字法深，晚还剡之仰山，遂隐其迹。于时支遁遣使求罥仰山之侧沃洲小岭，潜答云：欲来辄终，岂闻巢、由之买山乎？
疏因果广略
光宅以本迹对因果二门，广略如文。
傥若全取。
去法取喻是半，更若取法谓全。
破恶进善对
说法破恶，两两进善。
开权显实对
进兵开权，竖幢显实。
标帜
帜音炽，旌旗也。或作志，音试，并记号之义。
鼓体相续
数数唱生。
五句并托喻从法。
合云三句言五者，或从多为言耳。
利根深益，在第二句。
吹螺句也，准望三乘及钝菩萨在雨两句，若进入第二句，似超人耳。
容有昔时，利钝菩萨。
钝闻今经，始入十住；利者昔入，若闻今经，进入十行，并是改号义也。
若显若密。
菩萨于昔显入十住，于今有始入者；二乘于昔密入十住，于今有始入者，故云不同也。
三四二、句
第三句者，二乘钝菩萨，闻今开权，始入十住，从住入行，从行入向。若利根人，今经已前，位入十行，来至今经，进入十向。而亦有二乘利者，前已密入，若闻开权，并赋兵位。第四句准说。
当机结缘如玄文。
当机证位论开示等，若结缘者，本是地上清凉，益进入解心，或进观行，或进相似等。
无作一缘之中，少分而已。
四分，有十三重难障无作：一、边罪，二、污尼，三、贼心受戒，四、破内外道，五、黄门，六、杀父，七、杀母，八、杀罗汉，九、破僧，十、出佛血，十一、非人，十二、畜生，十三、二形。
男子即丈夫。
经云：虽是丈夫，若不闻佛性，是名女人。
大经仍含三教佛性
经中约位判味，三藏者，经云：凡夫如乳，须陀洹如酪，斯陀含如生酥，阿那含如熟酥，阿罗汉、辟支佛、佛如醍醐。通教者，经云：凡夫、佛性如杂血乳，须陀洹、斯陀含断少烦恼如真乳，阿那含如酪，阿罗汉如生酥，支佛至十地如熟酥，佛如醍醐。别教者，众生如牛新生血乳，未别声闻、缘觉如酪，菩萨如生熟酥，佛如醍醐。
并一往分别耳。
谓三周禀教是信行本门，增念佛观是法行，皆一往耳。
然释法号，须从法立。
记云：乘无二智，来契正境，名如来；以无二理，遍入诸法，名应供；了不二智，智契无偏，名正遍知等。
通列三号。
多陀翻如何，伽度翻来，此如来一号也。阿罗诃翻应供，此二号也。三翻正，藐翻等，又三翻正，佛陀翻觉，即等正觉，此三号也。
香口比丘。
迦叶佛时，有一比丘为众说法，于大众中赞迦叶佛，由是命终生于天界。于今释迦如来灭度之后，得阿罗汉果，常有妙香从其口出。时阿输迦王问：昔何因缘？罗汉答云：此非沉水、栴檀等香，由昔赞佛故尔。
四谛品
经云：苦圣谛者，此娑婆世界中，或名：罪，或名：逼迫，或名：变易，或名：攀缘等。集圣谛者，此娑婆界，或名：系缚，或名：灭坏，或名：爱着等。乃至道灭，有四百亿十千名号；随众生心，悉令调伏。诸佛子！此娑婆世界中苦圣谛者，彼密训世界中，或名：营求根，或名：不出离。乃至集、灭、道等，亦有四百亿十千名号。最胜世界中、丰溢世界中、离垢世界中，一一皆然；随众生心，悉令调伏。
今人老者，所说非善。
片、同时谬解法华者
如前二千，即二万。
前释二千人，疏云：观色心具十法界，界如互论即二千。记云：百界千如，但成一千；十界百界，界界十如。复应更以百如千界，又名一千。且如十如，初后相在，则十如为百，用对十界，岂非千界？此且一往论其单数，若百如中之千界，界界十界；百界中之千如，如如十如，何但界如各一千耶？
菩萨八万。
疏云：观一善心具十法界，十界交互具百法界、千性相等，十善即万法，约八正即八万法门。
表权实满
用前约如论界，约界论如以释灯明，在果表二万权实满。
从之如市。
甘蔍三摈，出四太子：一炬面，二金色，三象众，四别成。是四太子至雪山北顿驾，遂大树蓊𣠵，以德归人。不数年间，蔚为强国。其父叹曰：我子释迦，释迦翻能仁，又翻直林。
各领四天下。
金轮领四天下，经言各者，或是迭领。
金轮不值佛。
古人问云：佛出减劫，轮王出增劫，如何彼佛有子作轮王耶？答：如释迦应为轮王，而于减劫成佛是也。又如佉儴王命长而得见，弥勒有是愿力而得见也。已上并柔公疏引古人云。
此亦不然。
如悲华经中，有转轮王，名无诤念，王有千子，值宝藏佛授记，此岂非金轮值佛？
华严十种
彼经初住发心不同，或见佛相好，或睹佛神变，或闻佛说法，或听教诫，或见众生受苦等。
犹同文殊。
同是菩萨可尔，但彼是对告，今是流通。
有人于此立四句。
计情未忘，而于时节，谓长谓短，谓亦长亦短，谓非长非短。
四姓：
刹帝利，秦言土田主，奕世王种。婆罗门，秦言外意，谓净行志道，或在家，或出家，苦行多恃己术，自我慢人。毗舍，谓商贾之种。首陀，谓农田之种。
楞伽乃密对菩萨
彼经：大慧菩萨问佛：何故授声闻记？佛言：有三意故：一者、为未入无余界者，密劝修菩萨行；二者、为此界他土乐声闻乘者，劝舍此心修大行故；三者、变化佛授化声闻记。非法性佛辅行第六云：非法性佛者，以实隔权故。
方等为斥夺声闻
方等陀罗尼经授记品云：佛告五百大弟子众：汝当作佛，同号宝月王如来(云云)。尔时舍利弗问文殊师利言：世尊弘慈，授我等记，不久当得菩提。文殊师利，我等当得菩提不？文殊师利言：犹如枯木，更生枝不？犹如山水，还本处不？犹如石折，还可合不？如焦谷种，更生芽不？舍利弗言：不也，实不可得。文殊师利言：若不可得，汝云何问我当得菩提，心生欢喜？是授记法，无有形相，无有言语，无有去来，无有喜悦。乃至云：若能如是观者，乃名授菩提记。舍利弗言：若一切法空者，世尊何以授我等记？文殊师利言：如来以如如性授汝等记，不即是如，不离是如，不有不无，不离色，不即色。乃至云：是名如性。舍利弗言：不识是何言，不知以何答。默然而还，诣本处坐。
经颇黎
具云颇胝迦，此翻水玉，又云水精。智论云：出名山窟中，过千年冰化成，如西都华山出玛瑙。
一坐三十四心。
若俱舍中树王下时，已断前八地惑竟，今一坐者，取大论顿断。
一念相应
通佛成相妙玄云：大功德力，资于智慧，一念相应。
如七生，闻法尚灭，至一生、二生。
须陀洹人断见惑竟，若不值佛，须经七生，为惑所润，在欲界内。若闻法者，即能进断欲惑，故云尚灭等也。言一生者，即下三品惑，谓闻法断竟，证不来果也。二生者，若断中中，成二果向；进断中下，成一来果。
三果家家一来。
三果亦分利钝。妙玄云：阿那含有二种，一住果，二胜进。胜进那含，断五上分结，谓色无色染等，即阿罗汉向也。罗汉但有一种，谓住果也。复次超果者，在凡夫时，断欲界六品尽，乃至八品尽，来入见道，发苦忍真明十五心中，是斯陀含向，十六心中，即证斯陀含果也。若凡夫时，先断二界九品尽，乃至无所有处尽，后入见谛十五心，名阿那含行，第十六心，即证那含果，此超越人也。(已上正文)家家者，欲惑九品，能润七生，谓上上润二生，上中、上下、中上各润一生，中中、中下共润一生，下三品共润一生，共七生也。俱舍云：断欲三四品，三二生家家，断五至二向，断六一来果。辅行释云：断上三品，则损四生，余三生在，为六品润，名三生。家家进断中上，又损一生，并前损五，余一生在，名二生。家家更断中中，未损一生，但名二向。更断中下，兼前中中，成损六生，余下三品，俱润一生，名一来果。(已上正文)然所断之惑，有超有次。在凡夫时，若未得欲界定，但次第断也。若已得欲界定，随伏多少，进断中下诸品惑者，名超断也。故辅行云：或修欲定，欲惑未断，此人至十六心，超断五品，名为家家是也。一来者，斯陀含人也。从初果后，更修十六谛，观七菩提行，断六品欲界结尽，名一来也。此亦次第人也。若利根顿断欲界下三品尽，乃至无色尽，名阿罗汉者，亦超果人也。今记主引此三类人，并取利根，以证地住人耳。
本迹四句
净名疏云：本下迹高，并本迹俱下，初住唯得此之二句。夫论迹者，约有本说。本为法身，迹为八相。初住之前，无法身本，故不得论。本高迹下，仍有过上故也。又不得本迹俱高。若本迹俱高，及本高迹下，妙觉唯得此之二句。释签云：二住已上，等觉已还，得具四句。
经护明珠
或是明月珠也。如魏王曰：寡人有径寸珠，照车前后十二乘者十枚。柔公引子书释云：人含智则嫉之，蚌含珠则碎之。意云：蚌若护珠，命则存矣；人若破戒，法身亡矣。故喻之。
经：天中天！
涅槃经中说五种天：一、假名天，即人主也；二、生天，即二十八天也；三、净天，即四果也；四、清净天，即十地菩萨；五、第一义天，即佛也。今佛超前四天，名天中天。又佛未出家地，名为天中天。
经族旌家
周礼：五家为比，五比为闾。闾，侣也，二十五家相群侣也。四闾为族，谓多宗族也。
法华文句记笺难卷第一

[book_title]法华文句记笺难卷第二
赤城沙门有严笺。
方便品
前之二释至及别地前。
二乘密入，地前显入，能通方便，有斯二类。若法用者，且语前三，教各臻极，未合早谈二乘地前有显密入实者也。今言前二者，通前举耳。
三语
三语出涅槃经云：随他语者，如把吒罗长者谓世尊言：汝知幻不？若知幻者，即大幻人；若不知者，非一切智人(云云)。佛答云：我实知幻，知幻因，知幻果报。随自他语者，如一切世间智者说有，我亦说有；智者说无，我亦说无。又世间智人说五欲乐有无常、苦、无我可断，我亦说有；世间智人说五欲乐有常、我、净、无有是处，我亦说无有是处(云云)。随自意语者，我说一切众生悉有佛性等。
文相别故。
既不舍偏修圆，又不即偏修圆，如是乃是偏法自立，故云也。
二、苏三教
略不语华严者，二苏别同。
约味比决。
乳及二苏，破、修俱粗，相即本妙；若开权已，破、修俱妙。
正本名即。
但以权名代方便名，今体即者，体外方便即体内权，体外权法即体内方便也。
不暇破其在方等前。
大集经云：如来成道，始十六年。仁王经云：如来二十九年，已为我说摩诃般若。若然，岂方等经在般若后？
内照外变
且引仁王以类其诸。言内照者，经云：有无本自二，照解见无二。于解常自一，于谛常自二。通达此无二，真入第一义。言外变者，经云：世尊为诸大众现大神变，一华入无量华，无量华入一华。
三三四一
光宅云：照三三为权，谓三乘各有人教因三，而在昔无果，故三三俱权。况复四一，但立因一果一，而不立理一。
昔妙觉方常。
昔应作指。
疏：半满四宗。
菩提流支立半、满二教，谓十二年前皆是半字教，十二年后皆是满字教。佛䭾三藏立四宗：一、因缘宗，指毗昙；二、假名宗，指成实三假；三、诳相宗，指大品三论；四、常宗，指涅槃、华严等。常住佛性，本有湛然也。半、满四宗，玄文具有，文理斥之。
向以通辨。
指疏中云初二慧令生信，次二慧令生解，次二慧令化他，后二慧是果之文。
疏：教智亦然。
随理转。
八地
通扶习
三假
对尘起念，即因成假；前念后念，次第相续，即相续假；待余无心，知有此心，即相待假。此正报耳，况复依报有三？
横竖间杂
四教传传修入名竖，受接发习不同名横。
大经指法华为极
彼经云：是经出世，如彼果实，多所利益，安乐一切，能令众生见如来性。如法华中，八千声闻得受记别，成大果报。如秋收冬藏，更无所作。
尚无前二。
一者、三为方便，二者、三与一俱为方便。
破亦准前，徴人及处。
汝又言三，一为二两，非为不二，二不二皆方便。今应徴云，为是何人？若声闻人，声闻何尝以二不二皆方便耶？若菩萨人，菩萨自处处得入，何必并至今经耶？若徴处者，为在何处？方等耶？法华耶？
身之四句。
一者、身方便、身真实，二者、方便、真实皆方便，三者、更对两非，四者、方便、真实为二，非方便、非真实为不二，二、不二皆方便。
大师以三昧为枝条
枝条者，本他人缪立也。故记主斥云：鹿苑可尔，二苏如何？今云大师者，恐脱两字，应云大师为渐，其以三味为枝条，文义方显。不然，则大师自以三为枝条，非谓矣。
醍醐为归本。
他人摄法华枝末，归华严根本，故以法华为归本法轮。义例中云：近代判教，多以华严为根本法轮，法华为枝末法轮。
根本两分
夫称本者，其根须一，华严兼别，本义不成也。
摄归方一
摄归法华，纯一方本。
法华不关华严
难转计也。他云法华亦可为本，犹终不如华严以顿为本耳。
三、智照三谛境
一切智照真谛境，被闻真之机。乃至一切种智照中谛境，被闻中之机。今经开权智谛机三，一切俱妙。
本行之源
依次疏释，亦尽美矣，犹疑倒写。今详一切智地，是本行之源。如云：一切种智而为根本，无量功德之所庄严是也。皆实不虚，是化仪之宗。寿量品云：如来演说经典，为度众生，或说己身，或说他身，或示己事，或示他事，诸所言说，皆实不虚(云云)。本迹化物之仪，皆悉如是。依次释毕，义既尽理，更加此释，亦不害文。
机遍法遍
界如机圆，权实法妙。
理遍，事遍。
本寂变造，各具互具。
横竖显密
教横时竖，诸益不同。
方谓一人一行。
四、一名方。以人摄一切人，乃至教摄一切教，一一无非法界性海，故曰非局。
远教
法华超八
开施出没
若云一切法权，三句俱权，是名为出，无三句之名为没，余三句亦如是。
盈缩行藏
复疏出没
不违诸法，乃至入诸法。
违受、住、入次第，以对四句，应说出其意。
二名字
趣举经中能诠之名。
二、心法
趣举所诠。
况初三总释，皆冠十双。
且如圆事理一双以三冠者，法用事理以相破释之，能通事理以相修释之，秘妙事理以相即释之，乃至法用悉檀、能通悉檀、秘妙悉檀亦如是。法用等三更冠八门，是则门门皆法用，能通秘妙。
是我方便。
迹门，文也。本迹虽殊，方便义一。
不同光宅判句
前经中欲说大法等五句，光宅判云：初后二句是法说，中间三句是譬说。欲说大法，是略开三显一，略开近显远；演大法义，是广开三显一，广开近显远等。
以教为因
嘉祥释佛种从缘起，谓以教为种，他云一乘教、菩提心、如来藏，下记中斥云教但是种缘。
亦不同他三四等。
光宅三三四一之义
具如事理不二门。
凡二说：一云：用色心分事理。色属事，心属理。如云：相唯在色，性唯在心。乃至云：二谛三谛，皆俗具色心，真中唯心。色心不二，即事理不二也。此谈事理，彼语色心，既俱境妙，故得用今事理之名，替彼色心之称。一云：七科谛境，俱是实理。实理何在？在于妄念。故彼文云：总在一念，别分色心。色心，理也；妄念，事也。与今文理实何在？在心意识。其义是同，二说少异。
死尸之譬
涅槃经云：如人乘舡，入大海中，其舡卒壤，无所依倚。若依死尸，得到彼岸，十双之权，皆可尸喻。
修性不二门
逆为皆性，成迷缚权也；顺谓了性，为行脱实也。
借权例显
二观之文，璎珞经云：一从假入空观，名为二谛观；二从空入假观，亦名平等观。二观以为方便，得入中道第一义谛观。
疏：正观入住。
仁王经释入住义云：入理般若名为住。
具如染净不二门。
彼云：无明之与法性，遍应众缘，号之为净。与今文立一切法差降起用是同。虽引染净，且用染义耳。
自他俱有渐顿
自小传入者渐，创初习圆者顿，此自行渐顿也。化他例知。
疏：种种欲、种种性相忆念。
下疏中释云：顿渐二机，乐欲不同，世界也；根性正为生，善为人也；忆想者，内外凡修智慧，第一义也；修行着爱，宜对治。
体用
体用开合，通别三双，如何一往？体用约佛，开合约教，通别约益。又渐通三教，通者从衍门去也，故得云前半在初，今半在后等。
论文合在阿含义中。
论云：甚深有二：一者、证甚深，二者、阿含甚深。证甚深有五，如疏。若阿含甚深者，论云：一切声闻、辟支佛所不能知故。智慧者，谓一切种智义故。如经：诸佛智慧甚深无量，难见，难觉，难知，难解，难入，一切声闻、辟支佛所不能知故。智慧门，谓说阿含。今记中以脱对缚，乃是缚、脱权实。以其文是阿含甚深中义，故云合在。
论于阿含
若小乘经翻名者，梵语阿含，此云法归。长阿含经序云：谓万善之渊府，总持之林苑。若例小乘，亦取大乘包括诸法，故天亲以大为阿含也。下疏文云：阿含者，此须开拓诸教。记云：开论一句，如向诸教，各有诸门。
复立如来，四种功德，
论云：如来成就四种功德，能度众生。何等为四？一者、往成就，如经如来成就种种方便，谓从兜率天退，乃至示现入灭；二者、教化成就，如经种种知见，谓示现染净诸因；三者、功德毕竟成就，如经种种念观，谓说诸法因缘，如法相应；四者、说成就，如经种种言辞，谓四无碍辩，为何等众生能受为说。记中云因果权实是往成就者，盖兜率降下八相，成道是果故也。若渐顿权实是教化成就者，示现染净是渐顿中所说法故也。
教化通摄
五道变化，逆顺难思。
通，中通。
十双本通，通复通四。
通中别。
分对四、二、四故。
百六十
加根本。
有此自他一重。
谓随自他一重也。向已笺。
自、他犹通。
若直尔分十，为自为他，及自他相对，犹名为通，故于十中更立三义为四，二、四者则一向别。
第三，收一切教。
化他之法，权收三教。
今复通前，前四亦云非今所用。
以秘妙为能开，法用能通为所开。若复开已，无非秘妙。前四者，指前四时二种方便也。疏中但语取机，不得及于物非宜之言。记主取意，乃云四非所用，收义备也。有远取前文，斥古中非今所用之言，以消此中记文非矣。
圆及所入
前疏中云：法用方便，非能入非所入；能通方便，能入非所入。今经开毕，法用是圆，能通是所入。
前是教别，而法有总别。
教别者，四教也。法总别者，教教各有自他等法是总，而自他中各具十双权实法别。
今是教总而法别。
疏中有三总：一、通别总，二、通藏总，三、三教总。此为教总也。若法别者，初、通别照随情、智二谛，乃至第三、三教照随情二谛等者，此为法别也。旧以被接为法别，义纡。
由他不定。
三、教机
仍是别相自他。
含中之真为自，二教之俗为他，以通别合论，别云别相。
门户别故
前文以三方便历五味，尚为通总；今以十双、自行等三，备收五味，见门户又别。
应更复释：前诸方便，并非今意。
应例前云自余，或是自他二智，或化他二智，非今意。
多少广狭
本门十妙，俱多为广；迹门十妙，俱少为狭。且如本因妙者，本初发菩提心，行菩萨道所修因也。若十六王子覆讲已后，所有诸因，非本时因。以本时因为多广，以中间因为少狭。乃至第十本利益妙者，本时业生、愿生、神通生、应生等眷属，八番、十番俱妙。迹中数数唱生，至今日寂场已来，四教等益俱粗。亦以本时八番、十番利益为多广，迹中五时、八教诸番利益为少狭。其余本果妙、本寿命妙等八，多少准说。
后得智
大般若经云：当知出世般若，及后所得无分别智，能得能证。世尊，证得二义，复有何异？天王当知，出世般若，能如实见，故名为证。彼智通达，故名为得。
疏履历法缘
所入妙定之法，所被妙机之缘。
废会开覆
约教论废，说法妙也；约会论行，行妙也；正就约理论，开境妙也；权巧多端论，覆位妙也。
破三显一。
破三权情而显一智，此用智妙。
住三显一。
以异方便，助显实相，此用感应妙。
住三用一。
示住于三而欲显一，是弟子权门眷属妙也。
住一用三。
既证中实，愿说三乘，用利益妙也。
住一显一。
以实智化，如一味雨，此用乘妙。
住非三，非一显一。
是法不可示，非三也；诸法从缘起，非一也；此用神变妙。
疏惊忤
忤音悟，逆也。论中作窹，谓佛入定，无能惊窹。
又以四悉释自在。
佛入三昧，动不动异，世界自在也；从实智起，为人自在也；佛自在力能除恶故，对治自在也；佛不离定，第一义自在也。
论中初有，眉间亦然。
俱舍修不净观有三位：初习业位；中观于眉间，如针缝计，渐渐烂坏，都是白骨等，已在前文笺释，三位略备。
若缘现量。
眼观耳听，鼻嗅舌尝，非是落谢五尘，属于已往，故今名现。
并名在法身。
法身下脱一地字，应云法身地。
广分能所识不识。
前疏中，法用方便，非能入非所入；能通方便，是能入非所入；秘妙方便，是所入非能入。秘妙是识，法用能通是不识。
疏由怀疑感。
由应作犹。
以无佛智为门
只有方便智入佛智耳。或作第四句实门入权者，则中道双照二谛也。
先已入中。
在昔入者。
及教智行理。
教门者，若大品四十二字也。智门者，如今经其智慧门也。行门者，如释论明菩萨修三三昧，缘实相理。理门者，如大品中无生之法，无去无来。
阿含言教为门
天亲解智慧，谓阿含教，如前疏中阿含开八示现等。
今得入故，故若得门。
第二，故字字合作入，应云入若得门。
恐未尽理。
实智岂无名称耶？加勇猛者，见自行权。
逼增上慢。
经云：若我弟子自谓阿罗汉，若不信是法，无有是处。此是逼令发心。
四，意趣。
梁摄论明四意趣：一、平等意趣，二、别时意趣，三、别义意趣，四、众生意趣。今文但阙用别义意趣之一耳。
他佛替此。
古师以无量寿佛，用合长者信解。品记云：岂令弥陀隐珍玩服，乃使释迦着弊垢衣？然当释迦无珍服可隐，弥陀唯胜妙之形。乃至云：若论平等意趣，彼此奚尝自矜？人不见之，化缘便乱。
别时意趣，释记声闻。
他人意云：声闻受记，且是权说。故摄论释别时意趣云：譬如由一金钱，营觅得千金钱，非一日得千，由别时得千。如来之意亦尔，以一金钱为千金钱因(已上正文)，声闻虽记，意趣终别。
意乐意趣释本迹。
古以佛现尘点寿命者，是为众生意乐故尔。若佛寿命，未必如此长远。
至双结中，权指因者。
疏云：自行之权，道前方便等也。若以诸佛二智义兼因果，岂可释迦二智一向从果也？果因从克，亦须兼因，故至结中再指因者，则使释迦二智前标释中亦兼因也。
分文前却。
权智在先
本迹开合，自他不同。
诸佛二智，体同是合；释迦二智，功用有异是开。诸佛先本，是叹实；释迦先权，是叹迹。诸佛先自行，释迦先化他。旧解如是本、迹等三义，非矣。岂诸佛与释迦二智有异？
互辨在无。
在应作有，古人三意，互云有无。
各立事譬。
譬文或阙。三藏有门譬云：我、人、众生，如龟毛、兔角，并不可得(云云)。其余三门无譬，但最后总云如城。有四门会通不异。通教有门中云：一切假实从无明生，无明如幻，所生亦如幻。空门中云：如幻人与虚空共斗。双亦门中云：见一切法，如镜中像，见不可见。双非门中云：观双非二见，如镜中柱。最后亦云：四门清凉池。别教有门中云：弊帛里黄金，土模内像。空门中云：迦毗罗空。双亦中云：如水、酒、酪、瓶，不可说空及与不空。双非无譬。圆有门中云：因灭无明，即得炽然三菩提灯。空门中云：我及涅槃，是二皆空，唯有空病，空病亦空。双亦者，如一尘中有大千经卷；双非者，观幻化见思，即是法性。文在第六从入空文中。
本论略举渐中初后。
论云：如牛有乳、酪、生酥、熟酥，乃至醍醐为第一。小乘如乳，大乘如醍醐。故此譬喻明大乘无上，诸声闻等亦大乘无上也。
仍阙云乳譬十二部。
疏中只举能譬，不合所譬。
玄文亦以乳对小。
引经云：凡夫如乳，菩萨亦尔，以菩萨自证力弱，故同凡夫全生如乳。
预分两端
深寂之法，不可辄说而止之者，一、令当机者生欣慕故，二、令退席者不起谤法因缘故。
以初文离二。
止而叹之，是叹而兼止。
境、智、行、位、自、他。
境体在名字，智行在五品、十信、登住。已上所修境智，自行若满，必须化他，今并拣之，局取境等在果佛。
凡圣始终逆顺
六凡四圣，始于名字，终至等觉，逆背顺向，并名境界，今并拣之，唯取果佛所入境界。
对果兼因
成就等四，皆在于果。若不成就等言，义兼圆教、等觉已还，又兼三教、三乘，皆名不成就，故云及诸权故。
法华之理本
本迹二门，能开之妙。
诸教之端首
四时三教从一乘出
释义之关键
关，户枢也。键，宫钥也。谓要处也。如释事理二造，全指心性，故云不解今文，如何消偈。
发心之机杖
机可凭，杖可䇿，谓有依倚义也。以实相无作，如依境发菩提心。
权谋之用体
随机利他，事乃凭本，本谓一性。
迷悟之根源
逆谓背性成迷，顺谓了性为行。
果德之理本。
果地依正融通，并依众生理本。
一、化之周穷
大通佛种，中间成熟，今日方脱。事圆理圆，能事毕矣。
五时之终卒
五十余年大事因缘，佛意方足。
以销诸异。
得此甚深境界，该括十义，以见二十八品及诸圆经，亦未常不是谈实相处。
五百所集。
三祇菩萨是五百罗汉，婆沙论中之所说。
自归佛道
慈恩谓定性声闻，今佛性已灭，待自归佛道，法华开会，非会此人。
亦乃菩萨空谈。
经中不退诸菩萨，亦复不能知，亦应佛性永灭，法华不会。
疏略不牒章
总标权实章，云诸法实相，及次牒权章，乃云所谓诸法如是相等。光宅之意，若准牒权，更须牒实，云所谓实相如是因等。
疏：故以体为名。
欲是缚着，体是实理。由得实理，能赴众欲，故没欲名体。
约前八力，释处、非处。
善果报为处，恶果报为非处，乃至究竟涅槃为处，变易生死为非处。如来悉知诸法因缘果报，见一切众生以业力、定力、根力、性力、至处道力、宿命力、天眼力，知升沉受报，有处、非处之别。
疏释论三十一，明一一法。
言法者，而未知是何等法也。故检论以示之，而文在第三十二卷中。大品云：欲知诸法如，诸法法性，诸法实际者，当学般若。论释云：诸法如有二种：一者各各相，二者实相。各各相者，如地坚相，水湿相，火热相，风动相，如是等分别诸法，各各有相。实相者，各于相中，分别求实，不可得，不可破，无有过失等。乃至云：一切诸法，皆归法性，名为实，入处名为际。复次一一法有九种(与今文同)。论文结云：诸法生时，体及余法，凡有九事。言有法者，譬如地法坚重，水法冷湿，火法热照，风法轻动，心法解识解，如是等法，名为如是。如经中说：若知于无明因缘诸行，常如本法法性者，是为九法中得实际也(云云)。论中只释有法一种耳。其余有体，至开通方便等八种法，论并不释。若详论中释经，诸法既有无明因缘等言，是指阴入等法，因造作得
疏各有限碍
根大等法，各各不同，各为限碍，如十界中凡圣之相，相相有异。
疏：各有开通方便。
如论各于相中求实不可得，皆归实际，名为开通；如经本在末中，末在本中，皆悉究竟等。
从师为名
达磨郁多罗，此翻法救，又翻法尚，师资同名。
但引合文。
以佛自行权实为合，用此化他故名离。
因果善恶至依正。
一切众生，本来是佛，不可作因说。一切诸佛，本来作因，不可作果说。具性恶法，不可作善说。具性善法，不可作恶说。具俗谛理，不可作空说。俗谛体融，不可作有说。圆佛果满，不离二乘，不可作大说。二乘即佛，偏法相常，不可作小说。六凡四圣，上下互具，不可作凡圣说。从顿开渐，渐无渐相，收渐归顿，顿无顿相，二法体即，不可作顿渐说。约施论开，佛意本妙，约废论合，非适今也，今昔泯绝，不可作开合说。能观之心，所观之法，能所名别，体本不二，不可作心法说。一念三千，不分内外，不可作依正说。
谈法界者
清凉法师华严经疏云：统唯一真法界，谓总该万有，即是一心。然心融万有，便有四种法界：一、事法界，界是分义，一一差别有分齐故；二、理法界，界是性义，无尽事法同一性故；三、事理无碍，法界具性分义，性分无碍故；四、事事无碍，法界一切分齐，事法一一如性融通，重重无尽。
在迷在因。
九界之佛，在因而迷。
通悟通果。
等觉已还，佛果在悟。
论云：成就不可说尽。
此文写误。本论云：无量种成就，说不可尽。如经云：舍利弗！唯佛与佛说法，诸佛如来能知彼法究竟实相故。(已上正文)以彼正之，见今文语是倒。
三相。
生异灭
又撮第四入第五中。
三乘之人，指五阴等是苦集法，为断苦集而修道品。
复指苦集，全是定慧。
苦、集即中，非二边乱是定，分别苦、集三智具足是慧。
论又云：复有依说。
论云：复有依说法。
常必具四。
法性色本具四德，故不可败坏。
四兵
谓步马车象。西域记云：象则被以坚甲，牙施利距，一将安乘，授以节度。车则驾以驷马，兵师居乘，列卒周卫，扶轮挟毂。马兵散御，逐北奔命。步兵轻捍，敢勇充选。负大鏀，执长戟，持刀剑，前锋行阵。
疏：无义饶益。
不思教旨故，无义饶益；不观苦、空等故，无法饶益；不具足持戒故，无梵行饶益。
淫祀
礼记云：鬼不歆非类，非祖宗而祭者曰淫。
疏：二、佛合叹。
初叹诸佛权实，次叹释迦权实，故以权实为合。前文不尔，初叹，次释，后结，故名为开。
此别仍合。
指世雄句也，对上为别，以无叹等故。
非指权法。
乃是指自行实因之外，助道法为他耳。
疏颂上行因。
颂释迦因果也。颂因者，前长行云无量无碍，疏谓是道前方便。颂果者，长行云如来，疏中谓是从真如中来成佛。
大，故知是实。
光宅经如是，大果报经既云大知，后四皆实。
大妙相望。
即相、破相、修相，即六句也。玄文云：若佛在大乘微妙经典。此相即句也。大品云：色非深非妙。此经云：一切法寂，无大无小。此相破句也。大阿罗汉灭止妙离，此相修句也。岂才云大，便是实耶？
疏佥疑
佥音签，咸也，皆也。尚书云：佥曰垂哉。
由前略开动，其执故执动。
句绝
得益之者至，须辨待时。
共有三十七字，似误写在此，以文势义，殊无来处。或恐记主草本，点抹涂注改易，写者不晓，误着此中。况得益、待时等言，次文自有。
定心散心
方便品第六十九云：须菩提白佛言：云何应知一切法广略相？佛言：菩萨摩诃萨知一切法不合不散。须菩提言：何等法不合不散？佛言：色不合不散，受想行识不合不散，乃至一切种智不合不散，有为性无为性不合不散。何以故？是诸法自性无，云何有合有散？若法自性无，是为非法，法与非法不合不散，如是应知一切广略相。须菩提言：世尊！是名菩萨略摄般若波罗蜜多。世尊！是略摄般若中，初发意菩萨应学，乃至十地菩萨亦应学等，是门利根菩萨所入。佛言：钝根菩萨亦入是门，中根菩萨散心菩萨亦入是门，是门无碍，一心学者皆入是门，懈怠少精进乱心者所不能入，精进正念者能入(已上正文)。今详经中，若前云散心能入，如上根利智，不藉修定而为方便，殃掘摩罗之类是也。后云乱心不入，即中下之机，非禅不慧，
三种发心
般若经云：有菩萨初发心，与萨婆若相应。又云：有菩萨初发心，即能游戏神通，净佛国土。又云：有菩萨初发心，即能转法轮，度众生。今家或对三教三观等。
中中。上下。
中品之中，以中为正，上下为傍。
处处有之。
法师品云：求声闻者，求辟支佛者。又云：若声闻人闻是经等。安乐行品云：贪着小乘。嘱累品云：声闻四众。药王品云：及声闻众等。
论云：退大且依一途。
退大两字写误，应云论云决定。此中五行记文，只为他人依唯识三无二有之说，谓定性声闻无佛性，不作佛，故烦此救释耳。本论云决定人未与记，记主谓今既通途被开，岂不作佛？但与退大者得记，而有现未前后不同耳。故知决定者未记，且依一途。
义当断伏
或上伏无明，中伏尘沙，下伏见思。若在般若，密成别人，则今经三根声闻，在彼会时，断通惑竟。无明分三品，上根伏三，中伏二，下伏一，故即有异。
至第十五，犹受向名。
世第一后，离同类因，作等无间缘引。若法忍初心，入于见道，观于欲界苦谛境有漏法者，名苦法忍。次起一刹那，名苦法智。乃至上界道类忍，名第十五心，此即初果向也。次起一刹那心，得道类智，方名初果耳。
六十四番
信行人散者，以四悉檀说；止昏者，以四悉檀说；观法行人昏散亦尔，此成一十六番。又信法回转一十六番，共三十二番。又以此法化导他人，更三十二，自他合论六十四。
释惟忖中。
疏云：今之与先，已得入住，今从十住改入十行，示佛知见。譬如系鼓，知是诫兵也。若先在十行，今改十回向，准此以知。
至后方得无生。
三、周时尚有在品信位者
第二。中少
二乘作佛，始自今经，菩萨领解梵文。或有言少者，菩萨少领解故。
况通经论。
唯识，本宗经论也，与通不同；今言通者，或通取方等部意。
亦未申难。
请则三番为通，说则三周为别。以通难别，于事未允。须知通说、别说，由根利钝，故曰未申。
三、论师意
三师各弘一论，谓中论、百论、十二门论。罗什本传云：什在本国时，广求要义，受诵中、百二论及十二门论。
一往斥之。
若四念处中真谛之常，此亦乃无常耳。
彼漫引之。
经云：若不知常，所有三归皆不成就等(云云)。若取四念处闻慧为初业，此乃闻真谛初业也。若往昔曾发菩提心，此乃以知中道之常为初业。
大经净论之文
经云：如是众生，于佛灭后，作如是说：如来毕竟入于涅槃，或不入涅槃；或说有我，或说无我；或说四果皆得佛道，或言不得。乃至云：或有说言有十方佛，或有说言无十方佛，如是诸双，皆云不解我意。最后结云：如是诤讼，是佛境界，非诸声闻、缘觉所知。文在迦叶品中。疏释云：佛赴缘异说，众生不解，致成诤论。言涅槃者，萨婆多据事，明毕竟涅槃；昙无德据理，云不毕竟涅槃。古来评云：萨娑多短，昙无德长，皆失佛意。河西云：毕竟是断，不毕竟是常，佛岂是断常？乃是非断非常，能断能常，断常不二也。又或说有我等者，数人明无我，破外道之邪我；昙无德明有假我，破外道即离相续之假我。又云：真谛无我，俗谛有我，是皆不得佛意也。又或说四果等者，疏引大论：问云：声闻成佛不成佛？答：此事非论议者所知。若皆得佛道，即是一乘；后明不得，即是三乘也。又十方佛等者，萨婆多明无，僧祇明有，成实一世界则无，多世界则有也。
望今成过。
昔云不成，今日云成。
望后逗小
玄文云：若留逗后缘，复属于施，以权法不可以永废故，如涅槃中追说扶律义。
以大小教开与不开
小教者，中间取小，及今世三时，并未论开，法华方开；若留逗后缘，仍属不开。
徒援权典。
援者，引也。古师引唯识定性，声闻无佛性，用释今经，非矣。彼唯识虽亦天亲所造，彼宗方等权经，故云无耳。
何位何时？
法华前时，藏等偏位，密入实者则知，显不入者则不知矣。
缘觉在小
本问独觉，今云缘觉，或举同类，或写笔误。
向无佛处兴。
释迦谱云：人寿增至七万岁时，有七万亿辟支佛出现神通，为世福田。如是至八万岁时，弥勒下生。
或二十八。
婆沙：应云十四，何故云七？答：中有本有，数不出七，故但云七。又七处生故，谓人及六天。又修七道故，断七使故。言七使者：一、欲爱，二、恚，三、有爱，四、慢，五、无明，六、见，七、疑。又总论生，应云七人、七天，此十四也。更加中有，合二十八。文在辅行第十记。
后之三人
有行无行上流
起欲界化。
十四、变化如前笺
所化兼二。
元是退大及创禀小者。
有时一法，应无量缘，
如前笺引华严经中，四谛有无量名者，盖应缘差别不同之类。
如喜根等。
有二比丘，一名喜根，一名胜意。胜意持戒头陀，喜根但说实相，遂告弟子言：淫欲痴相，即是实相，无所挂碍。胜意不信，身陷地狱，受千岁苦；后生人中，七十四万岁，常被诽谤；无量劫中，不闻佛名；六万二千岁，虽出家为道，常舍于戒。喜根菩萨今在东方作佛，号曰光逾日月如来。
更互主伴。
主伴有三义：或以一佛为主，分身佛为伴；或以佛为主，菩萨为伴；或一菩萨自为主，分身菩萨为伴。释签云：化主眷属，并以一身无量身互为主伴，同而不同，一身多身，一多自在，而覆其分身之说，但云主伴相关。又云：彼华严经加四菩萨，说菩萨因果能加，但是迹佛主伴，故不假集佛，但云十方互为主伴，仍不云伴是分身，但云眷属而已。(已上正文)若菩萨自立主伴者，如无量寿经云：大势至菩萨行时，无量分身、观世音、大势至皆悉云集。又华严经法慧菩萨说十住，十方世界说十住者，皆名法慧，乃至金刚藏说十地亦尔。既曰分身，非主伴何谓？
路现
路应作露。
必无以善而滥于恶。
纵如和须密多女，以欲摄入所摄之人，岂是下愚多欲等辈耶？盖是圆机，可以从欲入正位者也。不然，可以一执手，得诣诸佛刹三昧。
并越二途。
盖记主同时有弘教者，而未除口腹之欲，故此讥之，以诫后昆不可以善滥恶，以恶滥善。
惑阿难时，亦说中道。
如来涅槃时，阿难在娑罗林外，为六万四千亿魔之所恼。诸魔自变为如来像，或说诸法从因缘生，或说不从因缘生，或说从因缘生者皆是无常，或说是常乃至闻思修，或说不净观、出入息、四念处、四善根、三空门、无学初地，乃至十住、十二部经、三十七道品等法。
而释四句。
合云五句。谓欲说大法等五也。前光宅释云。初后两句是法说。表因果广略。中间三句是譬说。欲说大法。是略开三显一。略开近显远。演大法义。是广开三显一。广开近显远。
况释四一，不及光宅。
今文果一专妙觉。
以明入位，初易后难。
涅槃疏引旧解云：四、恒从惑取解则难；五、恒从解取解则易；六、恒深细又难，如仕至太尉则易，乃至十六两为斤。并古人语。
五恒判在贤位，乃至十地。
古人者，未知记主指谁也。若将今家别教为对四依者，五恒判贤位，则三十心为初依；六恒十二分，则在初地至五地为二依；七恒十四分，则在六、七地为三依；八恒十六分，则在八、九、十地为四依。若彼疏引冶城开善释云：九恒皆初依，位熙连至二恒，是初心习种性；三恒至五恒，是中心性种性；六恒至八恒，是后心道种性。乃至章安斥云：何关佛法？
章安云：三十心，是初依五恒也。
彼疏云：今明熙连至三恒为初依，一分、八分为二依，十二、十四为三依，十六为四依，此章安正释依义。
今判四依，须约四教。
玄文云：地前为初依，初二三四五地为二依，六七地为三依，八九十地为四依。又三藏四善根是初依，初二果是二依，三果是三依，四果是四依。通教准说，圆五品十信是初依，十住二依，行向是三依，十地等觉是四依。
折小。
小即三藏，或以圆折，或三教折。圆折者，如舍利弗于林中宴坐，净名居士诃云：夫宴坐者，不于三界现身意，是为宴坐；不起灭定，而现诸威仪，是为宴坐。疏云：不趣佛慧，但敛念入定，身如槁木，心若死灰而已。若不思议定，有体有用，故能不起灭，现十界威仪。或以三教折者，如经中目乾连为白衣居士说法，净名诃云：不当如仁者所说。夫说法者，当如法说。法无名字，言语断故；法无有说，离觉观故等(云云)。疏云：是用衍门，三教别破。目连三不当：一者，外如法相说，内如法相解，是用通教，即空斥不即空，说法不当道理；二者，外解根缘，内善知见佛，得无挂碍，是用别破；三者，外慈念众生，内念报佛恩，是用圆破。
弹偏
以圆折三教之偏。如经中弥勒为兜率天子说不退转行，净名诃云：世尊授仁者记，为用何生得受记乎？过去耶？未来耶？现在耶？又云：一切众生即菩提相。若弥勒灭度者，一切众生亦当灭度。乃至云：菩提者，不可以身得，不可以心得。疏云：方便菩提，无人有教。若执不舍，障入一实。故大经云：自此已前，皆名邪见人。是故须舍也。
叹大
释签云：如观众生品，即叹大。彼品云：譬如幻师见所幻人，菩萨观众生为若此也；譬如智者见水中月、镜中像、热时焰等，乃至菩萨观众生为若此也。疏云：今通譬众生者，即通、圆二教意也。
褒圆
释签云：称叹文殊及净名，即褒圆彼文殊菩萨。问疾品云：文殊白佛：彼上人者，难为酬对，深达实相，善说法要。此褒净名也。及文殊入净名室已，净名言：善来，文殊！不来相而来，不见相而见。此褒文殊也。
摄大乘，如释签引。
彼云：摄大乘第七释因果胜相中，亦明欢喜等十地而已。
以彼因果，各有总别。
一者，将智慧二字，分对因果。论云：因中但有理体，多道慧、道种慧；果上事理皆满，名一切智、一切种智。二者，智慧二字，因果各。论云：若云修习智慧，此则在因；若云诸佛智慧，此则在果。今言各有总别者，论云：直语道慧、一切智名总，各加种者，故名为别。今文取四智俱果，以斥古非。
若开等四至，别对四智。
一往以开等是竖，若开等各具四智名横。古人谓四智一体具足，今须用横对竖，以道慧对开，道种慧对示，一切智悟，一切种智入。
纵因果相对，乃至开等。
二慧住前名因，二智登住名果。又若以在因道慧名总，道种慧名别，登住一切智名总，一切种智名别者，此则自是因果相对论四智耳，非同开等。盖今四智一向从果。
疏：不见开示之一时。
古人以四智之一时，例开等之一时，故疏斥云：开示悟入，似有浅深。此应非例。记亦云：释四句今无前后，不意却成高下不当。今详疏中，若云不见开示之一时，却顺得古人四智对开等是同，亦正是高下论位不当也。今恐文误，之字应当作不字。若云不见开示不一时，方斥得古人用横释竖缪。
尽智
我知苦已，断集已，证灭已，修道已。
无生智
我知苦已，不复更知，乃至我修道，不复更修。
并判属通佛。
无生之名，在通教故。
疑通会别。
入第五记，疑通三人，会但二乘。
即略中广。
四一为略，十妙为中，无量为广。
行法
三乘之行，三教之法。
用前分字解意。
即此疏中第十纸，释出世意，为两：初总，次分字。
二障
二障名义，本出地持，谓烦恼障、所知障释签。今家依大品、大论，开为三惑，是故智障兼于事理。障事智者，是尘沙惑；障理智者，是无明惑。
通别两惑，同在一念，念体即是。
标理或体同。
是体非理，是事非是。
元操公解云：此是双出，不即不离也。是体非理者，性德之体，即是无明，显惑不离性也。是无明非性德，故云非理，乃惑即性也。是事非是者，通别之惑，即是性德，显性不离惑。是性德非无明，故云非是。故知全用胜鬘经意。今为引经，符此二句。彼云：不染而染者，是体非理也。染而不染者，是事非是也。(已上彼义)今再消释。同在一念者，谓妄念之体也。念体即是者，谓妄念即真也。真妄体同，如水乳合。即真妄同源，缚脱无二。此乃约即明是也。是体非理，是事非是者，谓妄念之体，体是惑累，非实相理
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:30:38-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>