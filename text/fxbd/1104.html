<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="四分戒本缘起事义,四分戒本缘起事义全文在线阅读,四分戒本缘起事义全文在线下载,大玄古籍书库">
<meta name="description" content="四分戒本缘起事义，一卷，明广莫辑录并引言。_四分戒本缘起事义_全文在线阅读_四分戒本缘起事义_全文在线下载_大玄古籍书库">
<title>四分戒本缘起事义_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">四分戒本缘起事义</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]16805</span> <br/>
          说明： <span class="inputVal" id="bkdec">四分戒本缘起事义，一卷，明广莫辑录并引言。</span> <br/>
          封面： <span class="inputVal" id="bkimg">Z_1104.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]四分戒本缘起事义
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]16805
[book_dec]四分戒本缘起事义，一卷，明广莫辑录并引言。
[book_img]Z_1104.jpg


[book_title]四分戒本缘起事义
四分戒本缘起事义引按四分律藏，世尊说戒缘起，初由舍利弗启问过去七佛，何者佛法得久住世？何者佛法不久住世？世尊答以结戒说戒，得久住世，不结不说，则佛法速灭，是为戒所由兴也。凡律不预陈，必得比丘犯而后制，据实定罪，则人心服。故舍利弗殷勤请说，佛答非时，又云佛自知时，盖待时而后制也。凡契经，或诸菩萨互为所说，独毗尼佛自说之，其他不敢措一字。何谓也？如世礼乐征伐，自天子出，则诸侯拱手听命，而天下治；自诸侯大夫出，则四夷交侵，民无所措其手足矣。佛所说律，亦复如是。佛所结戒，以十义故：一、摄取于僧，二、令僧欢喜，三、令僧安乐，四、令未信者信，五、信已令增长，六、难调者令调，七、惭愧者令安乐，八、断现在有漏，九、断未来有漏，十、令正法得久住世。是故结一一戒，皆先明乎此。灵山圣会，是栴檀林，宁有不材散木？良由悬见末世樗材，拳曲拥肿，是故先示绳墨而培植之。大慈悲故，权示弄引。后学视此，当规自心，毋疑圣世。
四分戒本缘起事义。
云栖弟子释广莫辑录
四分者：一、比丘戒，二、比丘尼戒，三、安居揵度，四、房舍揵度。揵度，此云法聚，谓以法类相从者，聚为一处故。戒本者，令是比丘戒别行之本也。出昙无德部者，先是佛成道后三十八年，赴王舍城国王斋。斋毕，佛令罗睺罗洗钵，失手堕地，碎为五片。佛谶：我灭度后，诸比丘分我毗尼成五部也。佛灭度后一百年时，优波鞠多尊者有五弟子，果分佛律为五部：一、昙无德部，二、萨婆多部，三、迦叶遗部，四、弥沙塞部，五、婆蹉富罗部。今本出昙无德部也。昙无德，此云法密。今文初偈，是宣律师删定，非藏本原偈。
一、淫戒，起自须提那尊者。其父既殁，母乃要其舍戒还家。尊者不肯，母再三要，尊者终却之。母云：如不肯回，可为种子。于时佛未制戒，尊者遂诺。母命其妻就尊者三成其事，果得子，遂以种子为名。后亦出家成道，号种子尊者。佛因制戒。共戒、同戒者，藏本共下无戒字，但云共比丘同戒，谓共余比丘一戒、同戒、等戒、各同戒也。不舍戒者，佛谓若比丘不乐净行，听舍戒还家。若不舍戒，及戒羸弱，不自悔过，犯不净行，是比丘波罗夷，不共住。共畜生者，又一比丘林间习定，一雌猕猴驯挠其前，按行比丘伺见之，白佛兼制，故有此言。波罗夷，此云弃，如人斩首，不可复活，故名弃也。不共住者，谓不与余比丘同一羯磨，同一说戒，不共此二事住故。下仿此。
二、盗戒。起自檀尼迦尊者，为己造静房，不与取国王材木。后事发，摄此比丘。国法，盗五钱即论死。王以比丘故，但诃责而遣之，故有驱出国之言。
三、杀戒。起自婆裘园中。诸比丘因闻佛说不净观，随闻思修，深厌色身，求死不得，觅刀欲自杀。时有勿力迦难提比丘，是外道种，持刀入园。有比丘倩断己命，乃以衣钵酬之，因断六十余僧命。适有居士游观，见尸满园，疑是比丘相持故杀，遂起讥嫌。世尊知之，故制。
四、妄语戒。起自时世饿荒，诸比丘乞食难得，佛命随处安居。时婆裘园中，诸比丘窃议方便，希易得食，乃向居士家说，我已得上人法等(云云)。后安居竟，至世尊所，慰问及此，故制除增上慢者。及一比丘，耻未得道，故妄言得，后以精进，实证阿罗汉果，疑前妄语是增上慢，今虽实证，未了犯与不犯，因白佛决疑。佛为开除云不犯，除此，余皆犯故。以上四重戒竟。
○十三、僧伽婆尸沙僧伽婆尸沙，此云众残。盖僧伽翻众，婆尸沙翻残。如器残阙，不堪用故。僧为道器，残则非金，德不完故。
一者，起自迦留陀夷尊者，以淫欲意戏失精，佛知之故戒。又一比丘梦中失精，疑犯此戒，白佛决疑，除为不犯，故有除梦之言。
二者、亦起前人于房门外，伺诸女人引入看房，便与身相触摩，佛知之故戒。
三者，亦起前人引妇女入房粗恶语，故制。
四者，亦起前人，故制。
五者、起自迦罗尊者，故制。
六者，佛在耆阇崛山，听诸比丘各自作房。有一比丘，因作房自手斫树。彼树神多诸子孙，神念：比丘斫树，我子孙无依。欲打比丘。又念：若打比丘，得罪。往白世尊，具说其意。佛叹：善哉！佛言：汝今速往，恒水边有一大树，名曰娑罗，彼神始命终，汝可居止。佛因制戒。
七者、起自阐陀尊者，与优填王善友。王欲作为大房，阐陀倚有主故，于拘睒弥城有大树，往来车马行人常憩其下。阐陀伐之，人皆讥嫌，佛知故戒。
八者，佛在耆阇崛山。时沓婆摩罗子尊者，知众卧具房舍次第，差僧受食。有慈地比丘后至，得恶房、恶卧具、恶食，疑尊者有爱憎心，托妹慈比丘尼，以波罗夷谤彼尊者。无根者，言无根据也，见闻疑三中皆无根故。尊者是阿罗汉，具清净行，彼以嗔恚意欲坏净行，佛闻故制。
九者，亦是前人慈地比丘前事治竟，下耆阇崛山见羝羊与母羊交，以羝羊比沓婆尊者，以母羊比慈尼，遂以此复谤云亲见也。羊本异类，故云异分。中取片片者，谓异中取少分相似耳，非实罪，故云非波罗夷谤也。凡与同姓、同名、同貌，皆名异分。
十者，起自提婆达多。初句是坏和合僧之念，以何法可坏故。次句云：然坏僧法，彼有五事：一、尽形乞食，二、尽形着粪扫衣，三、尽形露坐，四、尽形不食酥盐，五、尽形不食鱼肉。此五行似为善法，良以立心破此而从彼，故名坏僧法也。以此矫诈，诸初学辈不辨真伪，误信为实，而从之游也。如王莽谦恭下士，是顺乎？是逆乎？佛以此故制。
十一者、余党者，是前人余党也。达多余党有四：一名、文陀达多，二名、骞荼达多，三名、拘婆离，四名、迦留罗提舍。
十二者，起自二尊者，一名阿湿婆，二名富那婆娑，在䩭连村舍。行恶行者，自种花木、教人种花木，自灌溉、教人灌溉，自摘花贯花、教人摘花贯花，自持花鬘与人、教人持花鬘与人，共女人一坐食，欲笑杂说及种种不律仪事，俱名恶行。污他家者，污家有四种：一、依家污家，谓向彼家得物与此家，与一家、不与一家，与者喜、不与者嗔。二、依利养污家，谓比丘所得利养，与一家、不与一家，与者喜、不与者嗔。三、依亲友污家，或比丘与王臣友善，护一家、不护一家，护者喜、不护者嗔。四、依僧寺污家，谓比丘取僧寺物，与一家、不与一家，与者喜、不与者嗔。若种花供三宝者，不犯。
十三者、起自阐陀尊者；
结文中，波利婆沙，此云别住，谓诸比丘不与同起止也；摩那埵，此云意喜，谓比丘犯罪，随顺受罚，众意生喜故。以上十三众残竟。
○二、不定法。不定者，谓于三法中不定治故。
一者，佛在祇园。时迦留陀夷在俗时，一亲友妇，名曰斋优婆夷，彼此情密。尊者既出家，犹与往来。一日至彼，屏处同坐，说非法语。有邻家正信优婆夷，名毗舍佉，闻知非法语，又窥见同坐(云云)。三法即下所出。
二者，亦是前人露坐故，除波罗夷，随二法治。
○三十、尼萨耆波逸提。梵语尼萨耆波逸提，此云舍堕。此三十事，皆在衣物上治罪。犯罪比丘，衣物要向僧中舍。犯此，是则负堕。舍其衣者，即罚而治也。又舍则免堕，故名舍堕。舍衣法。律云：此舍堕衣，应舍与僧，要众中舍。若一人处不应舍，应往僧中，偏露右肩，脱屣，向上座礼，胡跪合掌。当作是言：大德僧听！我某甲比丘，于某事犯舍堕。我今持此或衣或钵舍与僧。舍衣竟，当忏悔。受忏人当作白，然后受忏。白云：大德僧听！此某甲比丘，于某事犯舍堕。今持或衣或钵舍与僧。若僧时到，僧忍听。我受某甲比丘忏悔。作此白已，然后受忏。当与彼人言：自责汝心。彼答云：敬闻所诲。
一者，佛在祇园，不听比丘畜长衣。时六群比丘故畜长衣，早时、中时、晡时更衣入众，知足比丘举白世尊，故制初句。衣已竟者，指比丘三衣已足也。迦絺那，此云功德。凡净施者，皆称功德，谓所长衣已净施也。出即施出故，此指众说。得长衣经十日畜者，佛制此戒。时阿难因得贵价粪扫衣，欲施大迦叶，而迦叶行头陀于外不在。阿难疑畜此不施，恐犯此戒，往启世尊。佛问：迦叶何时归？答云：须十日。佛又听得十日畜也，过十日不施则犯。
二者，起自六群比丘，以三衣寄亲友比丘处，去游人间。受寄比丘恐彼衣虫损润坏，于日中晒。他比丘见，问曰：佛制不听畜长衣，此何有耶？受寄人答(云云)，白佛故制。除僧羯磨者，佛制此戒时，有病比丘有事欲去人间，三衣重不能持行，白佛。佛因集众，白二羯磨，结不失衣法，故云除僧羯磨。羯磨，此云作法。(二羯磨者：一、治罪，二、成喜。下仿此。)
三者，起自一比丘，大衣故坏，更造新衣，十日不能完辨，故衣未能即舍，因此白佛，故制听畜得一月，为满足故。非时衣者，非施衣时之衣也。欲须便受，受已疾成者，谓欲须非时衣便受之，受即疾造成衣，十日不及造，复开一月，为其满足造故。
四者，起自莲花色比丘尼所著上色衣，见一比丘衣衲破弊，生怜愍心，脱已上衣，易彼弊衣，而自着之，觐佛。佛问：何着此弊衣耶？尼叙前所以。佛谓：汝衣满足有余，听施。何以故？妇人着上衣，犹有所憎，况弊衣耶？故制。佛制此已，诸比丘以畏慎故，不敢从亲里尼取衣。佛又更制非亲里三字。时祇园中二部比丘、比丘尼，得施衣共分。时男得女衣，女得男衣，尼持衣与比丘贸换，比丘不敢与换。佛又开除贸易也。
五者，起自迦留陀夷与偷兰难陀比丘尼淫意相看，故有所污。尼与浣衣，所事猥媟，诸尼嫌之，白佛故制。诸比丘因制不敢使亲里尼浣染，佛更制非亲里之言。
六者，起自䟦难陀释子尊者。舍卫城中一长者，与其友善，至祇园中谒之。尊者为说妙法，得法喜故，欲有所施。尊者却之。彼固请云：欲何所须？者云：唯当施汝所著衣，此衣贵价。彼云：待回家即命送献。何以故？入城无外饰故。尊者即欲之。彼不获已，脱而别去。入城时，守门卒云：长者被劫耶？何[衣-〦+蓻]衣而归？长者讹云：祇园门外被贼劫去。门卒即欲追之。长者因叙及之。闻者讥嫌。佛闻故，制诸比丘不敢从居士索衣。佛因更制，加非亲里之言。除余时者，制时有诸比丘，夏安居竟，来觐佛，昼热夜行，被盗夺衣。佛又开夺、失、烧、漂等缘。此为居士乞衣，不犯。
七者，起自被盗比丘。有多比丘为盗劫衣，赤身至祇园门上。诸居士闻之，多持好衣来施。有他比丘冒取，转与六群比丘。佛闻故，制自恣请。多与衣者，谓诸居士先自恣意，请愿多施僧衣，不限取一取二，是故下云当知足受。
八者，起自䟦难陀。䟦难陀闻一居士为其辨衣价，次日即至彼家(云云)。彼居士遂生嫌心云：我私议未来恣请，云何比丘先至说耶？佛闻故制。
九者，亦起前人闻二居士家为办衣价(云云)，佛闻故制。
十者，亦起前人。罗阅城中有一大臣，与尊者友善，遣使送衣价与尊者。尊者即遣此使持送，某长者代收之。后大臣问前使云：所送衣价，曾造衣否？使答如上。大臣重遣此使云：如不造衣，可取原价回。尊者闻此，疾至长者处，取价造衣。长者适有事出门，闻取衣价，乃云：小待回时，何故有约？若去迟，即输五百金钱。尊者同求之，长者不获已，取与然后去。以迟故，遂输五百金钱。众皆讥嫌，白佛故制。
十一者，佛在旷野国。时六群比丘作新野蚕绵卧具，至养蚕家买。蚕家云：蚕未熟，小待。彼比丘伺待其傍。蚕家以急故，日曝蚕茧、蚕蛹，烦热作声。正信居士见而嫌之，佛闻故制。
十二者，毗舍离城诸年少者，邪淫多欲，因以纯黑羺羊毛作毡被体，夜行使人不见。六群效之，亦以纯黑羺羊毛作卧具。诸年少见而嫌之云：我等好淫故作此，汝等比丘亦复好淫耶？佛闻故制羺音耨。
十三者，起自六群比丘，又作纯白羊毛新卧具。诸居士讥嫌云：比丘耽富乐，如王如大臣。佛闻故制。尨，音傍。律中又作牻，云：牻，色也。多毛狗为尨，盖取其毛色故。
十四者，起自六群。佛在祇园。时六群比丘，嫌卧具或重或轻，或薄或厚，欲作新卧具。知足比丘嫌之，白佛故制。除僧羯磨者，一病比丘，旧卧具是粪扫卧具，极重，有事欲入人间，难持。以此白佛，佛为白二羯磨，听作新卧具，故云除僧羯磨。
十五者，佛在祇园。一日，佛不受请，遣人请食。世尊常规，诸比丘受请后，遍探诸房，因见故坐具，处处狼藉。佛思所以用此故物之法，为坏色故者，恐新者易坏其色故。盖旧者得以用，新者不易坏，故制此也。
十六者，起自䟦难陀，因道上行，杖头多贯羊毛，诸居士讥云：如贩羊毛客。佛闻故制。
十七者，起自六群比丘持羊毛，使憍昙弥比丘尼浣染，尼因觐佛，佛见手黑故问，尼答如上，佛因制。此诸比丘因制，不敢使亲里尼浣染，佛因更制，加非亲里之言。擘者，析也。
十八者、起自䟦难陀。因罗阅城中，一大臣与其友善，留食待尊者至。大臣之子，因节会嬉戏，还家索食。母答：无他食，秪有为䟦难陀所留食在。其子遗钱命买，且借食之。尊者至，闻之，索钱而去，人间而讥之。他比丘以此白佛，故制。
十九者、亦起前人因以钱易钱，诸居士见而讥言：沙门犹以钱易钱，善买卖耶？佛闻故制。
二十者，亦起前人因道路行，不乞食，将生姜入村易食。既去，舍利弗后至乞食，至易食之家。食家索饭价，舍利弗答云：比丘不易食。彼云：向者䟦难陀比丘以生姜易食而去，大德何故不易耶？又一外道得一贵价衣，外道自念：何用此贵衣为？当与人贸之。遂往祇园。适䟦难陀打浣故衣如新，便与贸之。外道持皈，余外道识是故衣，彼外道因返皈䟦难陀，索其原衣。䟦难陀不与，相为诤直。他比丘嫌之，白佛故制。
二十一、起自六群。比丘喜持好钵，因多留钵，众居士见而讥之，佛闻故制。又阿难得贵价钵，欲奉大迦叶，因出行不在，阿难恐犯此制，启佛，佛因开得十日畜也。
二十二、起自䟦难陀。钵破入城，至居士家，乞易新钵，居士买钵与之。如是历多居士家，乞易钵，皆买与之。一日，有他事，众居士集在一处，偶言及此，众居士各说与买钵，以此嫌之。他比丘闻此，白佛故制。是钵往僧中舍者，䟦难陀所乞多钵，应往僧中舍也。上座比丘取最下钵与䟦难陀，持是罚意也。
二十三、亦起前人欲缝僧伽黎，入城乞线，亦处处乞得多线，自念比丘三衣难得，令人织作衣，自手牵纬督织。众居士嫌，佛闻故制。
二十四。舍卫城中一居士，持线与织师。织衣施䟦难陀，付线与织师，即他往。织师因持线往祇园，报䟦难陀。䟦难陀因嘱要好织，广长坚致。织师云：线少。难陀遂至居士家，更索线与织师。彼又云：工直少。难陀云：当益汝价。彼居士他回问前事，居士妇白如上，因嫌之。他比丘闻此，白佛，故制。
二十五难陀尊者，一弟子善能劝化，䟦难陀喜之，约同游人间，因与衣。有他比丘私与弟子，说䟦难陀非法非律，多所犯戒，勿可从游。彼弟子因却之，不与去。䟦难陀嗔，夺取所与衣，因高声。邻房比丘问所以(云云)。因白佛，故制。
二十六、时祇园值秋月，诸比丘患风疾疮疥，佛听服五种药。先制不听非时食，今虽得药，不敢非时食，服不以时，病不愈。因听病比丘时非时服药。又佛与千二百五十人游摩竭国界，时毕陵伽婆蹉在此城久住，所识者多，大得供养诸弟子，储积甚丰。诸居士嫌之，佛闻故制。
二十七。舍卫城中，毗舍佉优婆夷设食供佛及僧，因遣婢至祇园唱时到。其时正大雨，佛听诸比丘雨中浴，皆裸形雨中，俾窥见之，归白大家。食后，毗舍佉启佛，请愿施僧雨浴衣。佛因听诸比丘畜雨俗衣。后六群比丘春夏冬时皆乞此衣，诸比丘嫌之，白佛故制。春残一月在者，是三月十六日也。彼土一年分三时，是故三月十六应求雨浴衣，至四月初一听用。若过先求、过先浴者，俱犯。
二十八、时舍卫国有民叛逆，王遣大臣征之。大臣念：诸比丘安居未满，犹有十日在。今出征未得归，当先施衣设供。因至祇园恣请。诸比丘云：但设供，安居未竟，未敢受衣。以此白佛，佛听受急施衣，得畜至衣时。
二十九、准彼土，一年分三际，每际得四月。今文说夏三月者，三月是安居制法，余一月作治衣游行之隙。据此，则以四月十六日为始，七月十五为终，故余有一月在，故云八月十五满也。迥远等者，因他比丘安居满，在阿兰若住，为贼劫衣、坐具、针筒、什物，又打伤比丘，以畏贼故，皆来祇园寄住，佛因更制(云云)。时六群比丘闻佛听离衣宿，遂寄衣与亲友比丘，去游人间，久而不归，受寄比丘日中晒衣。他比丘知之，白佛，故更制限六日，过者犯也。
三十。舍卫城中一居士，欲设供施衣，至祇园请佛及僧。时䟦难陀先至彼家说：众比丘皆当足，不必具衣食施众僧衣，可施我一人。居士信之，因不办众僧衣。明日，佛及众僧时到彼家，居士见诸比丘威仪德望，悔不办衣，因说䟦难陀事故制。以上三十尼萨耆波逸提竟。
○九十波逸提法，梵语波逸提，此云堕。前者随衣钵上治罪，堕舍其物，故云舍堕。今此九十法，皆在言行上治罪，无可舍故，故单言堕也。堕是负堕，有堕落罪故。
一者，起自释种象力尊者，善能论议，随于沙门中，或梵志中，凡论议有不胜处，即反前论，知而妄语，众僧嫌之，白佛故制。
二者，起自六群比丘断诤事时，以卑贱种类骂辱比丘，令彼羞耻，故制。
三者，起自六群传彼此屏处语，使彼诤事不息，故制。
四者，起自阿那律陀尊者。因远道行，至无比丘住处，入村觅宿。唯一淫女家，常止宿行客。尊者求宿室中，先敷卧具。又一长者亦投止宿，与尊者同一室。彼仆从多，逼近尊者。时淫女怜之，白言：我室中宿得不？尊者云何逐与淫女同室宿？至后夜，淫女欲心起，至尊者所，说如此事。尊者正定现前，默然不答。彼即脱衣，欲就近之。尊者涌身空中，淫女惭愧，合掌求忏。如是至三，尊者还复本座。既归祇园，说如上事，佛因制此。
五者，佛在旷野城。时六群比丘中，一人与诸长者共宿。此僧放意眠熟，转侧裸形，邻卧者以衣覆之，少时又露。诸同卧者讥嫌调弄，佛闻故制。诸比丘因制不听未受大戒人共宿。时罗睺罗是佛之子，未受大戒，因遣出房，无处可容，去厕中宿。佛以天眼见之，往厕上引归佛所，共止一宿。明日因责诸僧无慈，驱小儿出，乃更制二宿、三宿也。
六者、亦起六群，与诸长者共诵佛经，如婆罗门读书，声乱诸禅者，故制。
七者，佛在灵鹫山。时有比丘行波利婆沙摩那埵者，在下行坐。六群比丘指彼下行比丘，问诸白衣，说如许人在下行坐者，犯粗恶罪，故罪使下行坐也。彼下行比丘闻之惭愧，讥嫌六群，因白佛。故制除僧羯磨者。时舍利弗为众所差，向王臣、长者、居士陈白提婆达多破僧等逆。舍利弗恐犯此戒，以此白佛，佛与羯磨。故加除僧羯磨，不犯。
八者，起自婆裘园中，有比丘向诸沙弥及居士辈，说过人之法，佛闻故制。
九者，起自迦留陀夷，入舍卫城一长者家，在姑前为儿妇就耳说法。姑云：说法当高声说，令我等得闻，云何耳边独言耶？佛闻故，制结此戒。后诸女人请比丘说法，诸比丘不敢为说，以此白佛。佛听与女人说法五六语，若过五六语即犯。若有智男子前为女人说法，过者不犯，故云除也。
十者，起自六群比丘为佛修治讲堂，自手掘地，诸长者嫌言自手掘地，伤虫命故，佛闻故制。
十一、起自旷野。比丘以自手斫树，凡一切草木，鬼神所依。今斫树者，名坏鬼神村，使无依故。佛闻故制。
十二、起自阐陀比丘。阐陀犯罪，治罪比丘问言：汝犯此罪，知否？彼故支吾，不以正答。佛闻故制。
十三、起自慈地比丘。时沓婆摩罪尊者知僧坐具饮食，慈地于屏处说尊者有爱憎心。诸比丘闻此，诃责慈地。慈地答言：我但在屏处嫌之耳！后犹嫌不已，诸比丘重责。彼答云：不嫌，但骂耳！以此白佛，故制。
十四、时舍卫城中，一长者设食饭僧。时到，十七群比丘取僧坐具，在露地敷坐；时到，不收而去，为风尘乌鹊所污。佛闻故制。十七群者，十二至十七岁者为一类，故名十七群也。
十五、时祇：园中有客比丘，语旧住比丘云：我在边僻房中敷卧具宿。后时不语，不收便去，卧具烂坏。旧住比丘白佛，故制。
十六、六群与十七群比丘远行道中，至无僧住处。十七群语六群言：长老！汝等先去，求止宿处。六群言：何预汝事？汝等先去。时十七群先求宿处，先敷卧具。六群后来，其中强敷卧具(云云)。他比丘嫌之，白佛故制。
十七亦起六群，与十七群比丘自旷野道中行，至一小住处。十七群与六群言：长老先敷卧具。六群不答。十七群因先洒扫房舍，敷好卧具。六群抵暮方至竟，据静房十七群分说，因嗔强驱牵出。十七群高声，邻房比丘闻而嫌之，白佛故制。
十八祇：园中有诸比丘，在重阁上坐，脱脚，床卧不安。庠阁下有比丘宿，阁板朽烂，床脚脱下，打伤阁下比丘。以此白佛，故制。
十九、起自阐陀，因作大房，以虫水和泥，诸长者讥嫌，白佛故制。
二十、亦起前人作大房，覆有余草，覆更重覆，草尚有余。彼自念言：我不能常求檀越。既有余草，重重覆之，屋上重故，摧折破损。诸居士嫌之，比丘白佛，故制二节、三节，即两层、三层也。
二十一、起自大爱道比丘尼往世尊所，乞愿听诸比丘教授尼众。佛因听诸比丘随次差上座大比丘教戒尼众。时六群比丘不差，自去教授，又不教授正法，但言世谛。大爱道比丘尼重白佛，故制。
二十二、起自难陀尊者。僧差教授比丘尼说诸妙法，尼众乐闻，不觉日暮。尼众皈时，舍卫城门已闭，尼众便就城堑中宿。次且门始开时，尼得入城。居士辈便讥尼众从比丘处宿，故早入城。佛闻故制。
二十三、起自六群比丘，以僧不差，教授尼众，生嫉妒心，因谤差者，为饮食故，佛闻故制。
二十四、起自祇园。一比丘入城乞食，威仪可观。尼众起敬，数数请彼比丘，比丘不受。后因祗园分衣，彼比丘得衣，出祇园门，见彼尼来，自念：此尼数数请我，我虽不受，亦见彼敬心。我将所得衣送彼，彼必不受。我以此可作相酬意耳。念已，即以衣送尼，尼辄受之。比丘心嫌，故数向人说：此尼数数请我，钵中私致余物与我，我却不受。我送彼衣，彼辄受之。数数以此告人。人闻此不堪，因白佛。故制结此戒已，诸比丘因不敢与亲里尼衣，更加非亲里之言。又祇园分衣时，二部得衣尼来贸衣，比丘不与。佛更制除贸衣也。
二十五、起自迦留陀夷。为一尼缝衣，戏作淫欲之状。又令莫预看，莫与人看，待受请时着。又令在尼众后行。此尼皆奉教。至受请时，着此衣，随尼后行。众居士见而笑曰：尼着淫衣耶？尼主以此白佛，故制。
二十六起，自迦留陀夷与偷兰难陀比丘尼，在门外共一处坐，人见讥言：如夫妇，如鸳鸯。佛闻故制。
二十七、起自六群比丘。与六群比丘尼同游人间，人皆嫌之，佛闻故制。结此戒已，诸比丘不敢与尼同行，比丘前行，尼众后行，为贼劫衣。以此白佛，佛因更制，除余时也。
二十八、六群比丘与六群尼共乘船行，上水、下水，诸居士讥嫌。佛闻，故制渡恒河。时比丘不敢唤尼同渡。值夏月大雨，河水泛涨，水面阔；日暮，尼不得渡，在此岸宿，为贼所劫。以此白佛，故更制，除直渡，不犯。
二十九。时舍卫城中一居士，请舍利弗、目犍连食，于露地敷座。时偷兰难陀比丘尼，与诸居士旧识，偶到彼家，见设供具，问居士：请比丘耶？请何等比丘？居士报言：请舍利弗、目犍连等。尼言：彼下贱人，若先语我，我为请龙中之龙。居士问：谁是龙中龙耶？尼答云：提婆达多等是也。语时，舍利弗等已至。尼语居士言：龙中龙已至。居士语尼言：向言下贱，今何言龙？今而后，汝不可复至我家。舍利弗等以此白佛，故制。又因罗阅城中一长者，欲饭黎师达尊者。一尼在彼家，闻此语故。时黎师达至此城，尼即报长者。长者遂设食往请云：尼报乃知。黎师达因不受请。长者以先白佛，佛因更制。故云：除施意主，先意不犯。
三十、起自阿那律陀。时毗舍离女嫁舍卫国人，与姑共诤，窃皈本国。时阿那律从舍卫国欲至毗舍离城，彼女问尊者，乞带同去。尊者诺，与偕行。后彼夫主追至，责阿那律：有何字乎？故带人妻逃走耶？那律辨之不信，即打尊者濒死。尊者忍受，在下道趺坐，入火光三昧。其人恻然，回善向尊者忏悔。尊者受忏而去。回祗园时，自说其事，佛因制戒。
三十一。时拘萨罗国一居士，向无僧居处，为作居处，接待众僧，但听一食。时六群比丘往彼，得好美食，久住不去。诸居士嫌之，他比丘白佛故制。舍利弗在彼得病，不敢过食，扶病而去，病遂增剧。佛知之，因更制无病过食者犯。
三十二、佛与千二百五十比丘，游行阿那频头国界。时有沙㝹波罗门，车载饮食，随佛后行，以伺无供之日，当设食供众。随日既久，无有缺供之日，遂语阿难：道其本意，今供不及设，离家日久，欲将车载之物，布在道上，乞佛及僧，脚蹈其上，即为供养，吾便别去。阿难止彼，代为白佛。佛命作粥，使众僧食粥已，然后赴请。诸居士闻，听先食粥，后赴请，家家作粥，先送僧食。一大臣其日设供，诸比丘先食美粥，至大臣家食少，大臣嫌之，以此白佛，故制不听展转食。余时下，皆有因缘，不能备录。
三十三。时提婆达多教人害佛，恶名流布，利养断绝，乃与余党之陀达多等，家家乞食，名为别众食。结此戒已，诸病比丘有请食处，不敢别众食。佛因更制，除余时也。作衣是比丘自恣竟造衣时，施衣是施主施衣，兼设供养，故云施衣时。又比丘与同伴远行，中途乞食，同伴云：同我等食。比丘答云：不敢别众食。因入村乞食，同伴先行，比丘后行，为贼所劫，故听行道时别众食。船行同上说。又瓶沙王姊子名迦罗，欲大集沙门施食，比丘不敢赴食，以此白佛，故开大会食时。
三十四时，舍卫大村一女，嫁郁禅国人，皈宁父母，正信施食，施乞食比丘。正作食时，夫家来接。妇云：作食竟同去。乞食僧相继来，不得去。夫嗔，别取妻。又一啇人，在中途造食。乞食比丘至，分己食与去。乞食僧又至，复分与去。己食尽重造，同伴先去。彼啇后行，为贼所劫。诸比丘闻此，白佛故制。结此戒已，病比丘不敢过受食。佛因更制无病语。
三十五。佛在祇园，说比丘一食法，叹誉一食法。诸比丘闻之，便受一食法，不更食故，形体枯瘦。佛问阿难：诸比丘何故形体枯瘦？阿难答如上。佛因听诸比丘一座食饱满，更遇五种美食及药，不敢复食，形体尚瘦。佛问阿难，阿难还答如上。佛又听僧食五种食。五种食者，饭、麨、干饼、余净肉，于此五种，随得令饱足。诸病比丘不能一座令饱，所余食不敢复食。佛又听作余食法。余食法者，彼比丘足食已，又得食者，彼比丘应食少许，语他比丘言：随意取食。此名余食法。若不作余食法，更食者，犯。
三十六。舍卫城有一比丘，贪食，食不厌足。他比丘说其贪食如此，彼比丘怀惭，衔恨在心。异时遇食，彼贪食比丘不作余食法，殷勤劝前说者令食，彼说者即受食之。贪食比丘亦复谓前说者贪食，似转羞耻其人耳。彼受食比丘问云：汝知我足食，亦复劝我食耶？彼比丘答云：然。然则知我足食而劝者，故使我犯耶？以此白佛，故制。
三十七。时罗阅城中节会，作众伎乐。难陀、䟦难陀二比丘往看。众白衣人相语：汝等空看，当供给二比丘饮食。彼人等即相与饮食。二比丘食已，看伎向暮，回灵鹫山。诸比丘问：云何故至晚方回？二比丘以此白之。又迦留陀夷向晚乞食，一孕妇开门忽见，惊谓是鬼，即堕胎。佛闻此事，故制。
三十八、灵鹫山迦罗尊者乞食时，作念：云何用日日乞食，入城瘦苦？今当所食之余存于明日，明日之余存于后日。时，诸比丘于小食、大食中不见迦罗，因查问知此，具白世尊，故制。
三十九。时祇园一比丘，作是念言：我当常乞食，着粪扫衣。便行此行。乞食时，见他男妇在河边，或城下，为先亡祭祀设食。彼比丘竟取食之，不从人受者，名不受食。彼祭祀人见而嫌言：比丘不与取食。佛闻故制。若药着口中者，谓凡所有，若酥，若麨，若药，不与取着口中者，犯。
四十、时䟦难陀尊者，先有一啇主，为檀越乞食时，到至啇主家云：我欲杂美食食，当为我辨。啇主问云：得何患耶？比丘答云：无患。啇主云：既无患，比丘犹思美食，我等作啇劳苦，尚不得美食食也。他比丘闻此，向白世尊，故制。
四十一。佛与诸比丘，从拘萨罗国，向舍卫国。途间诸檀越供养，大得饼食。佛命阿难为众僧分饼。有余，佛命分与乞儿。乞儿中有一裸形外道女，颜貌端正。分饼至女，偶两饼粘住。阿难不觉，分与之。傍人相问，知女得二。傍人以谓阿难于女有情。诸比丘白佛，故制。
四十二。舍卫城中一长者，因䟦难陀兼请众僧食，众僧已集，䟦难陀且往余家，食时已到，彼犹未来。众僧索食，长者云：待䟦难陀至。众僧云：食时过，则食不足矣。又一居士，因䟦难陀遣使持新果入祇园供僧，嘱使云：待䟦难陀分。其日，䟦难陀又至余家，食时过方回，使众僧不得食新果。以此白佛，故制。除余时者，有因缘如前说。至余家嘱余比丘者，嘱人令知，不待而食故也。
四十三、起自迦留陀夷，至斋优婆夷家，斋妇与食，尊者食已，久坐不去，其夫连次遣去，故不去其夫，见嫌佛闻，故制宝者，兼制金银余物等。
四十四、亦起前人至斋优婆夷家，屏处坐故。
四十五、亦起前人，亦是彼家。
四十六、起自䟦难陀与一比丘共斗，欲与忏悔，结恨在心，故邀彼僧入城与食，周遍行游。食时至，不与食而遣之。彼比丘入祇园，不得食。䟦难陀既遣彼已，往至食家，足食而归。佛闻故制。
四十七、佛在迦维罗国。时摩诃男释种，供众僧药，敬上座故，施与好药。求亦与，不求亦与。六群中相谓：我等当至彼家求索。既至索时，偶乏药，当转买与。六郡诃言：汝家无药，何以供僧？汝有爱憎，又复妄语。释摩男云：我先有誓：家有当供，无则买与。何言我妄？我今不供僧药矣！他比丘嫌六群僧妄，诃彼故，使彼断众僧药。具白世尊，故制听僧四月受药。四月者，三际中一际也。时病比丘过四月已，不敢复受。佛闻更制：无病受者犯。又有居士常请受药，释摩男更请供药。又有分请施者，又有尽形施者，佛皆听受，故除(云云)。
四十八。时波斯匿王行军，六群往观。王心嫌之，以石蜜一囊，寄奉世尊。佛因六群：汝往观耶？故制有督军主师，名黎师达，欲见比丘，遣使往请，世尊听往。故除因缘，往者不犯。
四十九、时六群比丘有事往军中宿，见者嫌之，他比丘白佛，故制。
五十时，六群有事军中宿，因看斗战，一僧为箭所射，衣裹舆还，人问及此，众皆嫌之，佛闻故制。
五十一、起自娑伽陀。尊者本是六群中人，至一梵志家借宿。彼云：有一空室，不堪与宿。尊者问：何故？彼答：中有毒龙，恐害汝故。者云：但宿无害。即敷坐具而坐。中夜果有毒龙，见僧宿此，遂吐火烟。娑伽陀入火光定，亦放火。龙怒甚大放火，娑伽陀亦放大火，彼此相然。娑伽陀念言：灭彼毒火。龙火渐灭，伽陀火愈炽，遂降彼龙置钵内，明日示梵志。时拘睒弥王适在梵志家，信敬尊者，别时嘱梵志：若尊者再来报我，当一供养。异时，娑伽陀再到梵志家，梵志报王。王自躬请六群比丘，为王说言：所食易为能持，比丘难得者，为供可耳！王问：何者难得？报言：唯黑酒难得。明日时到，娑伽陀至王所，设种种美食，过饮黑酒。皈时为酒所醉，倒地而吐，鸟鹊食吐乱鸣。佛知而故问，阿难具白如上。佛言：痴人，昔降大龙，如今不能降小蛇矣！故制。
五十二起，自十七群比丘在阿耆䟦提河中浴，水中嬉戏，顺流逆流，出没抛掷。时，匿王与末利夫人高楼上望见之，王与夫人相谈：年少出家，佛法未深故耳！夫人下楼，遣那陵婆罗门致讯世尊，具白此事，故制。
五十三、六群中，一人击枥，十七群一人至死，他比丘白佛，故制。
五十四起，自阐陀比丘欲犯戒，诸比丘谏而不从，白佛故制。
五十五、佛在波罗黎毗国，在经行处。经行时，那迦波罗尊者，奉侍左右。初夜请佛归房，以至中夜后夜，天将明，佛犹不皈。那迦念言：屡请不皈，我当恐怖之使归。乃反被恶衣，作恐怖声，佛不能怖。佛诫来已，因制。
五十六、佛在摩竭陀国。王有温泉，恒施僧浴。时六群比丘于后夜时浴，适王与婇女等来浴，闻僧浴，令莫惊。待僧浴毕，六群久浴，以至天明不去。王竟不得浴而去，故制。时诸比丘盛热污污病比丘，及风雨远行，俱不得浴。以此白佛，故更制听余时也。
五十七、起自六群。佛在旷野城，时六群自相谓言：我等在上座前，不得随意言语。即出房外露地，拾野柴枝，然火炙身。不意朽树中有毒蛇藏于内，因火烟透入，蛇惊出，六群逆走，将火株散掷，延烧讲堂，故制。此后病比丘及各色因缘，俱不敢然火，故除。
五十八、佛在祇园。有居士请食时，十七群比丘持衣钵挂在一面，于经行处经行，以俟时到。六群比丘戏藏他衣，闻白时到，寻衣无获。六群藏衣，余比丘见，遂白六群，调弄故藏。佛因制戒。
五十九、时六群比丘，先以衣施人，后又不问衣主取着，佛闻故制。
六十时，六群比丘著白色新衣，居士嫌之，佛因制作三种色：青、黑、木兰者，以三色互作非青非黑木兰色故。
六十一、起自迦留陀夷不喜闻鸦声，故作弓射死堆积，诸居士讥嫌，佛闻故制。
六十二、起自六群，取杂虫水，或饮或用，居士见嫌，故制。
六十三、十七群比丘请问六群诸禅四果之法，六群答言：汝等妄语，得上人法，犯波罗夷。十七群往上座处，别问上座，报言：无犯。上座以此白佛，故制。
六十四、起自䟦难陀，与一比丘亲厚。䟦难陀数犯罪，向亲厚者云：我犯如是如是罪，勿向他说。后与亲厚僧共斗，彼僧即向余比丘说，除僧问言：何时犯？何时说？覆至于今。以此白佛，故制。
六十五佛在迦兰陀竹园。时罗阅城中，有十七群白衣童幼，最大者十七，最小者十二，有富者贫者，互相勉励，欲求出家。时诸比丘度令出家受大戒。诸童幼小习学，不堪一食，夜半患饥，高声啼哭。佛知故问，阿难答如上，故制。
六十六、时六群比丘斗诤灭已更发，故制。
六十七祇园：有多比丘，欲往毗舍离城。时有贾客，欲漏关税，期僧同往。既至税处，为关人所捉。关法：偷税当杀。波斯匿王来令放僧，佛闻故制。
六十八、时祇园有阿黎吒比丘，作此恶见，诸比丘三谏不止，佛闻故制。
六十九、亦是前人恶见不舍，世尊令僧白四羯磨，六群犹故供给止宿，共同羯磨言语，故制。
七十时，祇园䟦难陀有二沙弥，一名羯那，二名摩睺迦，共行不净，又自相谓言(云云)。诸比丘嫌贵二沙弥，以此白佛。故制灭去者，即为作灭摈羯磨，远遣灭迹而去故也。时六群僧诱引畜养止宿，故制如此。
七十一、时阐陀比丘，余比丘如法谏，反发此言自不学戒，又欲转难余比丘，佛闻故制；又开苦求解戒相问者，不犯。
七十二、时祇园有多比丘，一处讲法诵戒。六群比丘见彼诵戒，自相谓言：彼等诵戒通利，频来举罪。我等止他，不必诵此杂碎戒相。若欲诵者，当诵四重及十三僧残足矣(云云)。以此白佛，故制。
七十三。佛在祇园。时六群中，有一比丘，自知犯戒，当说戒时，故作痴呆，欲免举罪。诸比丘以此白佛，故制更增无知罪者，治本犯罪外，又加无知一罪。
七十四、时舀婆摩罗尊者因知僧事，无暇赴外请，由是衣服破损。诸比丘常赴外请，一日得贵儥衣，皆发心施与。沓婆尊者因于僧中白二羯磨，如法施与。时六群僧故作此言，以衣施所亲僧。诸比丘闻已嫌之，白佛故制。
七十五、时祇：园中众僧既集，欲作羯磨。六群中自谓：欲举我等过犯不？若先去，令彼所举不成。言已即去。诸比丘言：汝等勿去，有事故去耶？以此白佛，故制。
七十六、时祇：园中六群中，有犯事者，恐众僧举，因相随逐。党获众僧，见彼强暴，暂止。异时，六群作衣，众僧乘隙以他事唤彼。六群答云：作衣不暇。唤者云：若无暇，可令一二人持欲去便了。因令一二人去，即与白众举治。后因不服，更诃，故制。
七十七、时六群比丘彼此斗乱，令诤事不息，故制。
七十八、六群中，有一人嗔打十七群比丘，故制。
七十九、六群嗔十七群比丘，故搏。搏者，扭扑也。
八十亦是六群嗔，十七群妄加谤渎，故制。
八十一、起。自迦留陀夷入波斯匿王宫中，王与末利夫人，昼日共眠未起。夫人遥见尊者，即起披衣，敷座令坐。夫人失衣堕地，因蹲而不起。迦留陀夷即出宫，尊者还祇园中，说如上事。佛闻故制。刹利是梵语，具云刹帝利，此云王种。水浇头者，轮王初绍住时，金瓶盛四大海水，王亲执瓶，灌太子顶，方授与王位，故名水浇头也。未藏宝者，即夫人未避，兼制金宝等也。
八十二、有外道从柏萨罗国中途止息，遗却千两金囊。众多比丘后行拾得，共云：待来寻者付还。彼外道去久，方面寻觅。比丘即付还原囊，彼反诈言金少。以至经官鞫审情实，外道理亏，金囊入官。诸比丘闻之，嫌彼比丘多事拾遗。以此白佛，故制。后因节食，毗舍佉优婆夷便道觐佛，念云：觐佛不必严饰如此。故卸却，置一树下。始入见佛，去时忘取。一比丘见之，因制不取。往白世尊，故开云除。僧伽蓝中，又一比丘寄宿居士家，室中有宝，僧为守护，竟夜不眠。以此白佛，故并开除。
八十三、起自䟦难陀非时入村，与居士樗蒲，比丘胜故，居士嫉之，便嫌比丘非时入村。佛闻，故制樗蒲，即赙钱也。
八十四起，自迦留陀夷预知佛从此道来，即于道中敷高广座，白佛云：看我床座。佛故制之。
八十五、时六群僧作兜罗绵卧具，居士见嫌。兜罗，此云细软，律云白杨花、蒲台花等也，佛闻故制。
八十六罗阅城中，有信乐工师，为比丘作牙角针筒，诸比丘皆令作故，家业尽废，衣食缺之，知足比丘白佛故制。
八十七：佛在祇园，一日不赴请，施王送食。世尊常规，不受请时，遍观僧房，见幽僻处，以众僧卧具，敷在露地，不净所污，为暴雨所渍。故制听作尼师坛，障诸卧具。时六群僧，便多作广长尼师坛，故更制此。
八十八、时祇园中诸比丘，患痈疮故，脓血污身，佛听作覆疮衣。又衣粗毛着疮，举衣患痛，佛因命作细软覆疮衣，六群便作广长之衣。他比丘以此白佛，故制。
八十九时，毗舍佉乞愿为作雨浴衣，六群便作广大浴衣，故制。
九十。时难陀尊者身量短佛四指，诸比丘遥见难陀来，疑为是佛，皆起奉迎。既至，乃是难陀。众僧以此白佛，佛命难陀常着黑衣以别之。时六群僧与如来等量作衣，或过量作，佛闻故制。以上九十波逸提竟。
○四、波罗提提舍尼法。梵语波罗提提舍尼，此云向彼悔。谓犯此，可向彼对首忏悔也。
一者，时舍卫国世俭谷贵，人民饥饿，死者无限。诸比丘乞食难得，莲花色比丘尼初日所得食，施与比丘，二日所得，三日所得，皆施比丘。一时在道上乞食，一长者来，车从多，莲花色尼避着道傍，以饥晕故，堕落坑中，深泥掩面。长者见之，急令扶起，问得何患？尼乃报言：为饥所患耳。因问答如上。结此戒后，病比丘不敢受非亲里尼食，佛因更制无病之言。
二者，时祇园诸比丘，与六群比丘，同在白衣家受食。有六群尼，为六群僧索羹索饭，于此越役，参互与食。余比丘以此白佛，故制。
三者，时罗阅城中，有一居士夫妇，皆正信乐施。比丘乞食，常相供养，施无虚日，以此贫乏。诸居士说言：彼家先时饶富，因施僧食，辄令贫乏。比丘闻此，往白世尊。佛因听僧与居士作学家白二羯磨。作此羯磨，不令比丘向他家乞食。学家者，谓学道而贫者之家也，故为结此戒。又有比丘，先受学家请，因制不敢复往，病比丘亦不敢受学家食。以此白佛，佛乃更制，故加先请及无病之言。
四者，佛在迦维罗国尼拘类园中。在城妇女持饭食往僧寺，中途为贼触挠。佛闻故制，谓若比丘在阿兰若及迥远恐怖处住故，僧伽蓝外不受食，在僧伽蓝内受食，当向余比丘悔过。时病比丘因制不敢受持来食，以此白佛，故更制用无病之言。以上四悔过法竟。
○一百众学法。律藏云：式叉迦罗尼法，此云应当学。又云：突吉罗，此云恶作。此罪之至轻者。下一百事，皆是六群比丘所为。文相可解，不必繁引。六群名者：一、阐提，二、迦留陀夷，三、文陀达多，四、摩醯沙达多，五、马师，六、满宿。百中第六十五云：富罗者，是梵语，未详。藏中不翻他处。有云：婆蹉富罗，此翻犊子。今此必是略梵语。其云如上，疑是犊鼻裈也。博考俱未详。故名义集云：富罗，正言腹罗，译云短靿靴。
○七灭诤法，以此七法，能灭过去现在及诸未来一切诤事故。
一者，应与现前毗尼。当与现前毗尼，现前即是现在毗尼，此云灭恶。上句是审实度量，下句是与治息诤。下仿此。谓治事上座比丘，审实此事，应与现在灭恶，当与四目对首忏悔，则诤事灭矣。
二者，应与忆念毗尼。当与忆念毗尼。忆念是过去事。或有比丘先时作恶，后时方举，作者忘之，则令忆念，有则对众忏悔，岂彼无而妄举耶？然或以无根妄举，亦有之，故念忆念。有则改之，无则如勉，则诤事息矣。
三者，应与不痴毗尼。当与不痴毗尼。不痴者，谓有比丘颠狂心乱，多犯众罪。后狂疾已愈，诸比丘举其所犯罪，问言：汝忆念否？答言：我不忆念。但我颠狂时，误犯众罪，此非故作。诸比丘犹举不止，因白佛。佛令与作不痴毗尼，白四羯磨。众中作法白竟，诤事遂灭，名不痴也。
四者，应与自言治。当与自言治。自言者，犯罪比丘自言罪相。如有比丘所行恶事，或波罗夷，或僧残，或舍堕等，彼能据犯言罪，如自言治。谓犯罪比丘应至清净比丘所，偏袒露顶，礼足合掌，自说罪名，自说罪种，从长老忏悔，不覆藏众僧。受忏悔已，则诤事灭也。
五者，应与多觅罪相，当与多觅罪相。按四分律藏：五、应与觅罪相，当与觅罪相；六、应多人觅罪相，当与多人觅罪相。坊本以第六作第五也。多觅罪相，即多人觅罪相也。按事，细审确实之意。或有比丘作事，在疑贰之间，则与按实。所以多人细审，究其罪相轻重，使其心腹于所治无辞，则诤事灭矣。
六者，应与觅罪相。当与觅罪相，按四分律四十八中，即现前受忏悔者是也。觅罪相者，对众说罪意也。谓若比丘所作，显实无疑，乃与按事治罪。以显实故，不必多觅，故简多字。治事有衡，则诤事灭矣。
七者，应与如草覆地。当与如草覆地，此约喻说。按四分律四十八云：谓比丘多犯众罪，非沙门法，恶言无度，出入非仪。犯罪者自念多犯罪等，恐罪深重，不如佛教，令大众住止不安。因至长老上座前，陈白己罪，望诸长老忍听，甘作如草覆地，忏悔己罪。是名如草覆地法，则诤事灭也。又如草覆地，是随顺服下之美。何者？良以上德临众，不威而严，又畏其德，则服膺而顺，如草之覆下也。又如鲁语所谓君子德风，小人德草，草迎风而必偃矣。义亦近是。律藏但标七事，不出其相，散见别处，故此会其意而润其辞。订义如上。若欲详核，可阅瑜伽论。
附白四羯磨：集众已，为彼作举；作举已，为作忆念；作忆念已，应与罪。
四分戒本缘起事义(终)

        </div>
      </div>
    </div>
  </div>
</div>
<!--update:2025-08-30 09:25:26-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>