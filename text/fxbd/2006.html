<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="律宗灯谱缘起,律宗灯谱凡例,律宗灯谱卷一,律宗灯谱卷二,律宗灯谱卷三,律宗灯谱卷四,律宗灯谱卷五,律宗灯谱卷六,律宗灯谱卷七,律宗灯谱卷八,律宗灯谱全文在线阅读,律宗灯谱全文在线下载,大玄古籍书库">
<meta name="description" content="八卷。清代释源谅(1705—1772)撰。源谅,为清乾隆时北京潭柘寺僧人。出家学法尤重律宗法门。他持律精严,研习律宗义理颇下苦功。积多年修持经验和文笔功底,撰成《律宗灯谱》一书。该书以弘扬律宗为宗旨,就律宗先明大德高僧的法系传承及其各位宗师的佛学成就与贡献作了比较详细的记载。堪称为是中国律宗的佛教史书。该书对了解和研究律宗的传承以及律宗的历史等均具有一定的史料参考价值。现见载版本有《清史稿·艺文志补编》。_律宗灯谱_全文在线阅读_律宗灯谱_全文在线下载_大玄古籍书库">
<title>律宗灯谱_源谅_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">律宗灯谱</span> <br/>
          作者： <span class="inputVal" id="bkauthor">源谅</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]76981</span> <br/>
          说明： <span class="inputVal" id="bkdec">八卷。清代释源谅(1705—1772)撰。源谅,为清乾隆时北京潭柘寺僧人。出家学法尤重律宗法门。他持律精严,研习律宗义理颇下苦功。积多年修持经验和文笔功底,撰成《律宗灯谱》一书。该书以弘扬律宗为宗旨,就律宗先明大德高僧的法系传承及其各位宗师的佛学成就与贡献作了比较详细的记载。堪称为是中国律宗的佛教史书。该书对了解和研究律宗的传承以及律宗的历史等均具有一定的史料参考价值。现见载版本有《清史稿·艺文志补编》。</span> <br/>
          封面： <span class="inputVal" id="bkimg">Z_2006.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]律宗灯谱
[book_author]源谅
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]76981
[book_dec]八卷。清代释源谅(1705—1772)撰。源谅,为清乾隆时北京潭柘寺僧人。出家学法尤重律宗法门。他持律精严,研习律宗义理颇下苦功。积多年修持经验和文笔功底,撰成《律宗灯谱》一书。该书以弘扬律宗为宗旨,就律宗先明大德高僧的法系传承及其各位宗师的佛学成就与贡献作了比较详细的记载。堪称为是中国律宗的佛教史书。该书对了解和研究律宗的传承以及律宗的历史等均具有一定的史料参考价值。现见载版本有《清史稿·艺文志补编》。
[book_img]Z_2006.jpg


[book_title]律宗灯谱缘起
客曰。师何以有是律宗灯谱之举也。余曰。酬夙愿耳。客曰。师之愿为天下之公愿乎。抑一人之私愿乎。余曰。公愿也。客曰。夫所谓公愿者。果何谓耶。余曰。是愿皆公。不公何愿。佛法之分三宗。固不至今日始也。若自执一宗。便为了事。是非特所见之陋且未明慧命之源。夫我佛出世立人天之极则。明於心开禅学之源。行於身表律学之范。宣诸口启教学之端。三学备於一人慧命该乎万世。教虽有三所以行之者一也。自佛灭度後。从上诸祖。心通其全躬行。其一葢以度人为急。各行所愿遂有宗教律之三门。设使当时宣祖。不遥依四分。建立宗主。开南山一脉。则佛法之於震旦。亦止传授禅宗与经论而已。戒虽隐寓其中。其实未显明於天下。由南山以前。推之未尝无昙无德部戒本羯磨义疏。疏科种种律仪无如。时显时晦未若禅宗之绳。绳不绝也。自南山以後。稽之未尝。无满意大亮等。诸祖踵行戒法。始终断续相仍。未若禅宗之分承传授也。维我古心馨祖挺生於戒法。陵夷之候。亲受文殊大戒之源。为优波离再来。开戒古林。灵谷栖霞。甘露灵隐天宁等处。宏戒二十二年。南北道塲三十余会。传法门人。有莲相宗大会海等。大律祖十余人。分化四方。而律学为之一振何其伟烈欤。然此十余祖之後。惟宝华三昧光祖德齐於师。而兴戒尤为蕃衍故。
本朝百余年来。天下之戒法。受自千华者。十居八九。故千华主人文海聚公。於乾隆初年。辑南山宗统一书。叙馨祖下分灯於他处者。列其世系於前。後自千华一世。以至九世。另为世谱。阅者谓其详於昧祖一支。而畧於列祖各派。余谓聚公之辑是书也。非有成见於中而故为详畧也。抑详乎所不得不详畧乎。所不得不畧耳。方其辑是书时。何尝不广徵博采。求天下之出於馨公之下者咸登是集。既以表律学派演之昌。复以冀律学流传之永甚盛举焉。乃有限於道里之修。或阻於应徵者怠第就其见闻稽考之所及而成是书也。凡在列祖之後。何不可以比照千华之例。各辑一支谱牒以垂後哉。顾我愍忠大会海祖以後。孤危一綫。宏宗固不乏人法道未能聿盛再传。而至振寰福祖於
本朝康熙二十五年春自广济奉
旨移锡潭柘宏开戒法为潭柘中兴律学第一代七传而至(谅)於辛酉继席以来历今二十四载春冬戒期。黾勉担荷。甲子春恭逢
今上皇帝
大驾临幸山中
赐内帑以资僧众
御题额联焜耀丛林又
赐法物优隆佛地去年
翠华重幸兹山
天颜大霁欢喜倍前
赐佛
赐经又
赐帑金三百供佛饭僧
皇太后
赐金银供器若干事
御题四额永镇名山似此
恩宠洵千载难逢之
旷典顾(谅)福德浅薄。何幸际此遭逢。頼辅弼。诸大德力行善事。兴建道塲。愈整愈新。辉煌宏丽。有加无已。但念递代相承。以得人为首务。至严至慎。必待执至羯磨。方予继席。而他处得法者无与焉。因是於本山得戒者固多。而於本山得法者恒少。凡戒子开法於他处者。即以戒为法。惟在行持笃实。可为後学津梁而已。(谅)有愿欲将馨祖下十代律师。荟萃而辑为一书。用昭馨祖分灯之广。嗣此而灯灯相演。则海内律宗。莫不明其端委。悉其支派矣。原拟广为搜辑。苦於年老苟再因循。则此愿终废。爰命监院琮璋诸人。督理其事。而法嗣寿圣祥珠亦躬其劳瘁而此编得以粗就。从此代代相承。年年续入。从上源流灿若日星似与宗统一书互相辉映。此则用酬余之夙愿也。夫客闻而欢喜赞叹。合十而为之颂曰。是愿大公永永流通。毘尼振起不坠家风。即录之以弁简端云
乾隆三十年岁次乙酉仲春朔旦京都潭柘山岫云寺第七代主律沙门源谅书

[book_title]律宗灯谱凡例
宗家撰述断自七佛兹谱以世尊为元始非谓简捷葢纂言提要之意也
西天六祖自优波离尊者起者缘尊者为世尊近执世尊在世时即秉持戒律如迦叶诸祖虽三学互融莫不宏宣戒律故次之
东土二十一祖专持戒律而振兴此土实自南山宣祖而宣乃遥依昙无德为宗断续相承迨馨祖乃大演毘尼宏传宇内
馨祖以下受其戒法者十余人传授戒法惟宝华光祖为最盛若邓尉藏祖兼承临济禅宗其间多有绝其法嗣者後之人苟能遥相继续亦不致支派灭如也
馨祖下第二世以至十世俱依世代同列其开戒道塲与其实行传纪悉注明於下
谱中所载传纪惟就已见者登梓其有秘藏或已刻於家者望不吝邮寄以便补入用昭轨范
诸律师撰述书目或已行世者或未行世者望详明寄示注入以表人文
诸律师墖铭乃揭一生之实录作者不论王公韦布悉皆载入若投赠之诗文容俟搜罗别集
远省名山讵无行持戒律以度人者要皆出於馨祖之下或自执己见孤诣自行或限於疆里莫能远达幸海内同宗留心询访叙明戒源俾登斯谱免致久而湮没
谱中大会海祖三昧光祖澄芳清祖隐微理祖共四大支各依世次列入非漫分前後也其余列祖法嗣无考者遂阙之
南山宗统所列诸律师法嗣其分叙先後有悞者今依次第槩为改正
谱中所载旧传有词句过於浮泛文义未免疵谬者畧为增损以就平妥其有见不到处望诸山更有以教我
此谱收辑刊行皆本山自备鉢资无俟诸山佽助若刷印流通者止给纸工可耳
此後续入尽可依次登梓不得混淆悞列
同宗派系名字暨所住处望开明速寄山中随到随梓不敢怠忽
潭柘实道人谨识

[book_title]律宗灯谱卷一
潭柘岫云寺主律沙门源　谅恒实重订
下相寿圣寺祥　珠云浦　梦如散人善　学广肤　仝较
睡庵居士刘霞彩次訏编辑
西天佛祖释迦牟尼佛    优波离尊者    摩诃迦叶尊者    阿难尊者    商那和修尊者    优波毱多尊者
律宗灯谱卷一
释迦牟尼佛(贤劫第四尊)於此劫中人寿百岁时出现於世刹利王种姓瞿昙父字阅头檀刹利王也母字摩阿摩耶王所治国名迦维罗卫佛子名罗睺罗侍者名阿难陀二大弟子一名舍利弗一名目犍连佛身长一丈六尺圆光一寻坐阿沛多罗树下成道亦云毕鉢罗树一会说法千二百五十人皆阿罗汉佛寿七十九岁十二年中众皆无有瑕秽亦以一偈而为禁戒颂曰善护於口言自净其志意身莫作诸恶此三业道净能得如此行是大仙人道後为有漏因缘发起随制二百五十戒法也如来大弟子中有五百大阿罗汉各称第一而尊者优波离於持律中佛称第一论云所以称优波离持律第一者谓自从佛得戒以来未曾犯如毫厘故称第一佛言乃为将来比丘能设禁法使知轻重得济危厄汝真持律以律付汝勿令漏失不可示以沙弥白衣复称第一也世尊及化缘周毕仍遗教云汝诸比丘於我灭後当尊重珍敬波罗提木义如闇遇明贫人得宝当知此戒则是汝等大师若我住世时无异此也普曜经云佛初生刹利王家放大智光明照十方世界地涌金莲华自然捧双足东西及南北各行於七步分手指天地作师子吼声上下及四维无能尊我者即周昭王二十四年甲寅岁四月八日也至四十二年年十九欲求出家而自念言当复何遇即於四门游观见四等事心有悲喜而作思维此生老病死终可厌离於是夜子时有一天人名曰净居於窗牖中义手白言出家时至可去矣太子闻已心生欢喜即踰城而去於檀特山中修道始於阿蓝迦蓝处三年学不用处定知非便舍复至郁头蓝弗处三年学非非想定知非亦舍又至象头山同诸外道日食麻麦经於六年故经云以无心意无受行而悉摧伏诸外道先历试邪法示诸方便发诸异见令至菩提故普集经云菩萨於十二月八日明星出时成道号人天师时年三十矣即穆王三年癸未岁也既而於鹿野苑中为憍陈如等五人转四谛法轮而证道果至二十一年辛丑佛始检约徒众剏制戒律说法四十九年後告弟子摩诃迦叶吾以清净法眼涅盘妙心实相无相微妙正法将付於汝汝当护持并敕阿难副贰传化无令断绝而说偈曰法本法无法无法法亦法今付无法时法法何曾法尔时世尊说此偈已复告迦叶吾将金缕僧伽黎衣传付於汝转授补处至慈氏佛出世勿令朽坏迦叶闻偈头靣礼足曰善哉善哉我当依敕恭顺佛故尔时世尊至拘尸那城告诸大众吾今背痛欲入涅盘即往熙连河侧娑罗双树下右脇累足泊然宴寂复从棺起为母说法特示双足化婆者并说无常偈曰诸行无常是生灭法生灭灭已寂灭为乐时诸弟子即以香薪竞茶毘之烬後金棺如故尔时大众即诣佛前以偈赞曰凡俗诸猛炽何能致火爇请尊三昧火闇维金色身尔时金棺从座而举高七多罗树往返空中化火三昧须臾灰生得舍利八斛四斗即穆王五十三年壬申岁二月十五日也世尊灭後千一十七载後汉永平十年戊辰岁其教始入中夏
优波离尊者佛为太子时尊者为亲近执事之臣也因翻云近执或云优波厘又云邬波离此翻化生亦翻上首以其持律为众纪纲故名优波离律云诸苾蒭白佛此邬波离作何福业证阿罗汉持律第一佛言其邬波离斯有因缘汝等善听我今为说乃往过昔於贤劫中人寿二万岁时有佛出世号曰迦叶波如来十号具足时佛有一弟子是阿罗汉持律为最邬波离为彼弟子终身梵行不获果利临终之时而发誓愿我所持福业善根愿当来释迦牟尼如来出现世时与彼世尊作持律弟子如我邬波驮耶无异其弟子者即邬波离是为先发愿故今获斯果尊者於圆通会上即从座起顶礼佛足而白佛言我亲随佛踰城出家亲观如来六年勤苦亲见如来降伏诸魔制诸外道解脱世间贪欲诸漏承佛教诚如是乃至三千威仪八万微细性业遮业悉皆清净身心寂灭成阿罗汉我是如来众中纲纪亲印我心持戒修身众推为上佛问圆通我以执身身得自在次第执心心得通达然後身心一切通利斯为第一西域记云王舍城迦兰陀竹园西南行五六里南山之阴大竹林中有大石室是尊者摩诃迦叶波於此与诸大阿罗汉结集三藏前有故基未生怨王为集法藏诸大阿罗汉建此堂宇阿难闻持如来称赞集素呾缆藏优波离持律明究众所知识集毘奈耶藏迦叶波集阿毘达磨藏雨三月尽集佛三藏讫律云三藏者一毘尼藏二修多罗藏三阿毘昙藏取要言之律经论三藏也按余诸部多云先集经藏今本律与五分皆言先集律藏如善见律云大德迦叶问诸长老曰为初说法藏毘尼藏耶诸比丘荅曰大德毘尼藏者是佛法寿毘尼藏住佛法亦住是故我等先出毘尼藏据此则先集律藏今以文便故译者宣次在後又以三学言之律亦授在初也
摩诃迦叶尊者摩竭陀国人姓婆罗门摩诃梵语此云大迦叶波云饮光名也父饮泽母香志师生而金色因昔为锻金师善明金性过去有佛名毘婆尸入灭起墖塔中像坏时有贫女将金珠往金师所换金餙像因舍之二人发愿为无姻夫妇由是因缘感九十一劫身皆金色久在天上後生摩竭陀国身色金明故号为饮光见佛志求出家佛言善来比丘须发自除袈裟着体常於众中称叹第一习头陀行是称金色头陀西域记云迦叶波者声闻弟子也得六神通具八解脱如来化缘斯毕垂将涅盘告迦叶波曰我於旷劫勤修苦行为众生求无上法昔所愿期今已果满我今将欲入大涅盘以诸法藏嘱累於汝住持宣布勿有失坠姨母所献金缕袈裟慈氏成佛留以传付我遗法中诸修行者苾蒭苾蒭尼邬波索迦邬波斯迦皆先济度令离流转迦叶承旨三番结集住持正法涅盘经云尔时迦叶告诸比丘佛已茶毘金刚舍利非我等事我等宜当结集法眼无令断绝於是如来弟子得神通者悉集王舍耆闍崛山宾鉢罗窟後阿难比丘亦证阿罗汉果多闻总持有大智慧梵行清净佛所赞叹聪敏第一夙生世世从事诸佛受持法藏故今从佛出家为侍者佛所说一字不遗故佛灭後结集法藏皆从口宣迦叶问诸大众阿难所言不错谬乎皆曰不异世尊所说迦叶乃告阿难我今年不久住今将正法眼藏付嘱於汝汝善护持听我偈言法法本来法无法无非法何於一法中有法有不法说偈已迦叶乃持僧伽黎入鸡足山入定侯慈氏下生是为禅宗初祖
阿难尊者王舍城人姓刹利帝父斛饭王实佛之从弟也梵语阿难陀此云庆喜亦云欢喜如来成道夜生因之为名多闻博达智慧无碍世尊以为总持第一加以夙世有大功德受持法藏如水传器无有遗余佛故命为侍者及欲趣灭度乃以法付其弟子一名商那和修二名末田底迦而说偈曰本来付有法付了言无法各各须自悟悟了无无法传法眼藏竟入风奋迅三昧
商那和修尊者摩突罗国人也姓毘舍多父林胜母憍奢在胎六年而生梵语商诺迦此云自然服即西域九节秀草名也若圣人降生则此草生於洁净之地尊者生时瑞草斯应出家为阿难之徒预受佛记居优留茶伽蓝先伏其地二火龙然後领众处之将入涅盘以法付弟子优波毱多偈曰非法亦非心无心亦无法说是心法时是法非心法说偈已即隐於罽宾国南象白山中
优波毱多尊者亦名优波崛多又名邬波毱多此翻近护吒利国人也姓首陀父善意年十七出家二十证果受商祖心印随方行化至摩突罗国得度者甚众由是魔宫震动波旬愁怖遂竭其魔力以害正法尊者即入三昧观其所由波旬复伺便密持璎络縻之於颈及尊者出定乃取人狗蛇三屍化为华鬘輭言慰论波旬曰汝与我璎络甚是珍妙吾有华鬘以相酬奉波旬大喜引颈受之即变为三种臭屍虫蛆坏烂波旬厌恶大生忧恼尽已神力不能移动乃升六欲天告诸天主又诣梵王求其解免彼各告言十力弟子所作神变我辈凡陋何能去之波旬曰然则奈何梵王曰汝可归心尊者即能除断乃为说偈令其[同-(一/口)+巳]向曰若因地倒还因地起离地求起终无其理波旬受教已即下天宫礼尊者足哀露忏悔尊者告曰汝今自去於如来正法更不作娆害否波旬曰我誓[同-(一/口)+巳]向佛道永断不善尊者曰若然者汝可口自唱言皈依三宝魔王合掌三唱华鬘悉除乃欢喜踊跃作礼尊者而说偈曰稽首三昧尊十力圣弟子我今愿[同-(一/口)+巳]向勿令有劣弱尊者在世化导证果最多佛昔记云我涅盘後优波毱多无相佛大作佛事我後教化弟子此最第一於是随方行化每度一人以一筹置於石室其室高二十余尺广三十余尺四寸细筹所记人数充满其中最後有一长者子名曰众香来礼尊者志求出家尊者曰汝身出家心出家荅曰我来出家非为身心尊者曰不为身心复谁出家荅曰夫出家者无我我故无我我故即心不生灭心不生灭即是常道诸佛亦常心无形相其体亦然尊者曰汝当大悟心自通达宜依佛法僧绍隆圣种即为剃发授具足戒仍告之曰汝父尝梦金日而生汝可名提多迦乃以法付之偈曰心自本来心本心非有法有法有本心非心非本法而为禅宗五祖毱多尊者时有五弟子各宗一见分如来一大律藏为五部焉一昙无德法名四分二萨婆多三迦叶遗四弥沙塞五婆蹉富罗然斯部类虽殊佛亲预记是故五天诸国随宗一律皆获道果尊者传正法已乃踊身虚空呈十八变却复本座跏趺而逝弟子以室内筹用焚其躯收舍利建墖供养
律宗灯谱卷一
东土律祖    昙无德尊者    昙摩迦罗尊者    北台法聪律师    云中道覆律师    大觉寺惠光律师    高齐道云律师    河北道洪律师    京师宏福寺智首律师    南山澄照律师    京师崇圣寺文纲律师     崇福满意律师    长安大亮律师    会稽开元昙一律师    苏州开元寺辩秀律师    京师章信寺道澄律师    东京相国澄楚律师    昭庆允堪律师    钱塘灵芝寺元照律师    京城大普庆寺实相圆明光教律师    燕都西山戒台寺万寿律师    金陵天隆寺右心律师
律宗灯谱卷一
昙无德尊者天竺国人也此云法正或云昙摩毱多此翻法镜又翻法藏亦云法密尊者采菽氏之裔体毘履之支通达理味含藏正法大集经云我涅盘後我诸弟子受持十二部经书写诵读颠倒宣说故隐覆法藏言隐覆者即密义也法名四分乃毱多祖之弟子述义云葢佛灭度後百年之中西土传法者皆具禅法律三藏因尊者邬波毱多弟子五人各宗其见开张毘尼分为五部宗者殊难自後传法惟授禅宗及与经论也从是以後律灯渐晦慧命悬[糸*系]至盛唐宣祖撰行事钞建南山宗遥依四分宗主为始祖
昙摩迦罗尊者此云法时乃中天竺沙门善诵诸部毘尼秉承四分妙善律宗齐尚统传云汉明初感摩腾法兰惟有二人初来至此不得受具但与道俗剃除须发被服缦条惟受五戒十戒而已伏惟如来出世八年始兴羯磨震旦在白木调东二万七千余里开持律五人得受大戒自後至汉桓帝一百余年内犹三归五戒十戒迭相传授桓帝已後北天竺国有五梵僧支法领等来至汉地始於长安与人受具足戒其时大律未传支法领口诵出戒本一卷羯磨一卷流行此土今时名旧羯磨是後至曹魏嘉平二年昙摩迦罗尊者至洛阳又译出戒律而以戒心为日用立羯磨受法准用十僧於是佛制大行震旦为中夏授受戒律之始也至姚秦义学及耶舍佛念译四分十诵自此律仪大备
法聪律师南阳人也元魏时世称律匠稽传载元魏以前诸受戒者用四分羯磨纳戒及乎行事则依诸律为步趋何异乎执左氏经本专循公羊之传文也至魏孝文世师於北台山始手披口释覆公随听抄记遂成义疏权舆师本学僧祗因受体则首传四分远承法时三藏
释云中道覆者聪师之弟子也後秦有耶舍梵僧於逍遥园传诵四分共罗什法师翻译至元魏北台始为演说师亲承授最初於聪师讲下纂成疏科六卷以释四分
大觉寺释惠光姓杨氏定州长卢人也年十三随父入洛四月八日往佛陀禅师所从受三归陀异其眼光外射如焰深惟必有奇操也苦邀留之且令诵经光执卷览文曾若昔习旁通博义穷诸幽理兼以剧谈谲诡态出新奇变动物情时谈逸口至於夏末遂度而出家所习经诰便为人说辞既清靡理亦高华时人号之圣沙弥也然其雅量宏方不拘小节赞毁得失声色不渝众益器之而美其远度陀曰此沙弥非常人也若受大戒宜先听律律是慧基非智不奉若初依经论必轻戒网邪见灭法障道之源由是因循多授律检先是四分宣通未广有道覆律师创开此部制疏六卷但是科文至於提举宏宗无闻於世故光之所学惟据口传及年登冠肇学行畧周常闻言不通华登戒便阻乃往本乡进受具足博听律部随文奉行四夏将登讲僧祗律初以唱高和寡词理精玄渐染津流未遂听徒云合光知学功之所致也
高齐道云律师早依师禀奉光遗令专宏律部造疏九卷为众所先成匠极多流衍弥远加以威容严肃动止有仪谈吐慈和言行相检後又有道晖者连衡云席情智傲岸不守方隅畧云所制以为七卷闻以意会犍度推焉故谚云云公头晖公尾洪理中间着所以是也光诸从学翘楚如林众所推仰者十人师其一也
河北道洪律师从习羣经惟以律学名[卄/昔]师据相州绍道云[胤-(厂-一)]容止沉正宣解有仪学门七百亟程宏量故诸经论之士将欲导世者皆停洪讲席观其风畧采为轨躅所着律钞时共同秘而成授於世焉
京师宏福寺释智首姓皇甫氏其源即安定伭宴先生之後也首年二十二方禀大戒虽从师授而得否未知乃於古佛墖前请祈显证蒙降佛摩顶身心安泰方知感戒有实自尔旦夕谘访挺出恒标虽教所未闻而行仪先备及寻律部多会其文明若夙知首素奉僧祗後从洪学撰疏二十卷夫持律之宾日填堂宇
南山澄照律师讳道宣京兆人姓钱氏吏部尚书申之子母梦月轮贯怀而孕生时母梦梵僧语之曰所孕者梁僧佑律师也处胎弥十二月而生九岁徧览羣书十二善习文墨十五师日严頵公十六诵法华两旬而彻十七落发二十依首师进具戒三衣惟布常坐一食唐武德四年再依首师学律性好禅那期修正定頵曰戒净定明慧方有据始听未闲持犯焉识七年徙居终南紵麻兰若宗承首法始制行事钞建南山宗正观四年行般舟三昧於清宫精舍经九十日龙化人形礼觐听法沙弥染心顾盼其女龙怒欲害之念师教诫顿息恶心摄毒吐井白师勿饮此水及往视之其井涌沸又於云际寺行此三昧前後二十一会常感天童为之给侍行道心劳疾作忽毘沙门天王授以补心之方即今之补心丹也师以戒坛未能合律躬自负土准律新之师行道中夜临砌蹶仆有少年介胄拥卫之师问汝为谁神曰弟子博义天王子张琼也以师戒德故给侍耳师问以世尊在世及灭度之事琼一一言之计三千八百事随问随录为感通神传又以所宝佛牙授之宣保录供养十九年偕奘公翻经宏福笔受润文推为上首永徽元年复居紵麻乾封二年春天人告师曰师报缘将尽当生弥勒内宫十月三十日众见空中旛花交列异香天乐同声请师归弥勒上闻之诏天下寺院图形奉祀穆宗制赞曰代有觉人为如来使龙鬼归降天人奉侍声飞五天辞惊万里金乌西沉佛日东举稽首归依肇律宗主懿宗朝諡澄照律师师之春秋七十二僧腊五十二德号法辩大师塔名净光由其始终隐居终南故世人皆称南山圣师也宣从登戒坛及当泥洹间受法传弟子可千百人其亲度曰大慈律师授法者文纲等其天人付授佛牙密令文纲掌护又传云宣律师尝筑一坛俄有长眉僧谈道知者其实宾头卢也复有梵僧礼坛赞曰自佛灭後像法住世兴发毘尼惟师一人也宣之持律声振竺乾宣之编修美流天下是故无畏三藏到东夏朝谒帝问自远而来得无劳乎欲於何休息三藏奏曰在天竺时闻西明寺宣律师秉持第一愿往依止焉敕允之师撰有内典录感通录释迦谱四分羯磨戒本律疏续高僧传广宏明集等书八十一卷并行於世是为南山律宗第九祖匡庐憨山师赞曰如来设教三学为师定慧所发以戒为基大法东流此教未光南山杰出一振其纲
京师崇圣寺文纲律师姓孔氏会稽人也纲诞育之日白鹤翔集若临视焉在襁褓中午後不受乳哺犹如坚持斋者童龀随师访道十二出家冠年受具精虑苦行专念息心藜羹糗粮麻衣草荐操有彜检口无溢言寻诣京兆沙门道成律师禀毘尼藏二十五讲律三十登坛中宗孝和皇帝延入内道塲行道送真身舍利往无忧王寺入塔其年於乾陵宫为内尼受戒复於宫中坐夏为三圣内尼讲四分律一遍中宗嘉尚为度弟子赐什物彩帛三十匹因奏道塲灵感之事六月七日御札题榜为灵感寺焉开元十五年八月十五日怡然长往时春秋九十有二其年九月四日墖於寺侧师於律门乃法宇栋梁智河舟楫并称为南山祖云
崇福满意律师风神峭拔识量宽和经论旁通专於律学师初从文公法席已臻壼奥武德末遇邺都法砺律师作疏解昙无德律部遂抠衣往从复明授受如是讲导三十余年乃传付大亮律师亮方授越州昙一盛化之间出龙象之资无过意之门矣
长安大亮律师幼而明敏学通经肄後诣上京探頥律范依崇得升意公堂奥由是道尊戒洁声振京华後居观音寺大为唱导纪纲人天师表至开元五年印可毘尼藏於昙一上首宏播戒宗前後讲四分律三十五遍删补钞二十余帙师资表率何莫由斯
会稽开元昙一律师姓张氏葢韩人也曾祖隋太常恒始家於越梁肃制其碑铭曰越水漫漫崇山回合大师化灭式建灵墖缅慕上士诞修净法有威有仪不洼不杂德溥化洽云从海纳勒石垂後千万亿劫迁化时大历六年十一月十七日也
苏州开元寺律师辩秀姓刘氏汉楚王交三十一代孙也秀幼孤诸父哀字之礼如教立孝自天生而宿植缘深心田欲稔因请於伯氏欲出家其伯哀而舍旃事灵隐谋禅师便能问津图入道之意所闻指训如凉风入怀醒然清悟天宝四年受戒於东海鉴真大师传律於会稽昙一至德中举高行隶名於吴郡开元寺乾元中下诏天下二十五寺各定大德七人长讲戒律秀应其数也
京师章信道澄律师姓梁氏京兆人也生而奇表辄恶荤肴出家如归无所顾恋忽遇禅僧摩顶与立名曰道澄缾锡常随冥合律范号律沙弥也受具之後听南山律於诸学处徵其玷缺然赋性率畧住寺不恒或奉恩庄严草堂等寺所到便居护生为切建中二年坐夏於云阳山有虎哮吼入其门澄徐语之其虎摇尾襵耳而退徙居章信寺或问其故澄曰出家者可滞一方乎西域三时分房俾无贪着观门易立也
东京相国澄楚律师俗姓宗氏母妊楚之时畏闻羶臊及诞光烂充室邻落咸惊洎当七岁亲党携之入寺见佛像輙作礼归家问父曰惟佛独尔余者如何父曰蠢动皆佛何况人乎楚曰儿愿学佛报二亲劬劳其父默而许旃至十岁於相国寺礼智明为师有童子聚戏而招诱之楚曰汝何愚騃好嬉戏耶且雪山善财亦童子还如是否旁有闻者奇之曰子异日成法门伟器必矣受具後习新章律师即能入毘奈耶窟穴然其击难酬荅露牙伸爪时号律虎王公大人请益者日众晋高祖闻而钦仰召入内道塲赐紫袈裟寻署大师号真法焉自此皇宫妃主有求出家者楚师落发度戒表里氷霜命为新章律宗主始末临坛度僧尼八千余人
昭庆允堪律师钱塘人也幼从天台崇教慧公祝发学无不通专精律部续南山宗感韦天示现地涌戒坛於杭之昭庆寺自庆历皇佑以来复依律建坛於苏於秀之开元精严等刹宏戒度僧祝延圣寿晚居西湖菩提寺撰会正记释南山之钞後有元照律师继其寺仁宗嘉佑六年十一月二十六日入寂於昭庆建墖於菩提諡号真悟大师
钱塘灵芝寺律师元照字湛然余杭唐氏子少依祥符东藏惠监师学毘尼及见神悟谦公讲天台教观博究羣宗以律为本又从广慈授菩萨戒戒光发现顿渐律仪罔不兼备後嗣法堪师南山一宗蔚然大振矣常披布伽黎杖锡持[友/皿]乞食於市又传云灵芝律师重造明州五台戒坛成有一老人神气超迈眉须皓白进而启曰弟子有三珠奉献以为坛成之贺言讫忽然不见因置其珠於坛心屡现光相其後有坛主会十师大开戒法越二日夜分有一僧登坛忽覩珠光外彻内现善财童子僧乃惊呼众起视之悉皆环礼自是每夜益伸虔恳而珠之所现或金色佛或六臂观音或紫竹碧柳竒木怪石或迦陵频伽飞舞左右或月葢或神龙献珠神变非一见者闻者皆谓希有师主灵芝三十年众至五百每日生宏律范死归安养平生所得惟二法门政和六年丙申九月一日集众讽行愿品趺坐而化葬寺之西北諡大智律师墖曰戒光尝谓徒曰化当世无如讲说垂将来莫若着书乃述资持记济缘记行宗记住法记报恩记观无量寿佛经弥陀经二义疏定尼戒本凡百余卷行於世
京城大普庆寺实相圆明光教律师讳法闻姓严氏陕西人以西安王命居城南之义善寺邠岐泾渭四序讲筵不绝从学者葢千数焉天子闻之徵至阙庭诏居太原教寺赐辽世金书戒本求戒者皆从公而师受焉王公大臣皆仰止高风犹景星凤皇之瑞於明时也
燕都西山戒台寺万寿律师讳道孚字知幻江南江浦蒋氏子於金陵灵谷寺薙发受具後发足叅方誓曰此行不踏曹溪路永不回头见故乡後果如其语北游时正统年睿宗崇重三宝奉诏赐紫勅建戒台每岁於四月一日起至初十日大开戒坛说戒睿帝大悦曰僧众甚多龙蛇难辨勅建净染二门於此山以騐泾渭其笃信者则受净戒不笃信者则触染法但众生愚迷偏着染法者多师奏毁之自是师顶[宁*页]凸出御称凤头祖师师自改曰亦鹅头耳故俗呼鹅头祖师曾诏师大内奏对佛法帝以凡情试师不动声色帝闻戒德操守愈加敬重赐号为万寿祖师焉春秋八十五法腊五十五示寂後建墖於本山
金陵天隆寺律师法讳如馨字古心族姓杨氏江宁之溧水人也馨师居家时笃信三宝年四十有厌俗出尘之志即於本省摄山栖霞寺礼素庵法师薙染为僧时素师讲演法华至宝墖[口/叩]见空中现宝墖一座缁素仰瞻共称希有以为应师之奇瑞也素师有高弟十人一时皆称法门龙象而馨师居第七焉依本师受沙弥戒复欲近圆本师曰若得清净十僧方可得戒如不满数及不清净难以授受是以叩诸宗匠輙究戒缘因阅华严经至菩萨住处品知文殊大士常住清凉师即矢志步礼五台誓求见文殊授戒随炷香鸣佛辞诸法侣躬行礼拜三遭寒暑方眺宝峰如是渐至於彼昼夜殷勤恳求至切一日景值余晖客途閴寂忽见一婆子形枯发白冠敝衣鹑手捧僧伽黎自林而出适前问曰汝求何事馨曰欲求文殊菩萨亲授大戒婆曰持衣来否曰未婆曰此衣与汝师手接衣婆去将数武顷复标指曰大德那不是文殊麽馨一回顾随不见婆子菩萨即於云中垂手摩师顶曰古心比丘文殊为汝授戒竟师於言下顿悟五篇三聚心地法门视大小乘律恍自胸中流出心甚欢喜无可为喻由是馨师得戒於文殊菩萨也自此从北还南中兴戒法专持梵律皎若氷霜至万历间金陵幽栖寺洪恩法师字雪琅奉旨督修金陵长干瑠璃宝塔诸务严整惟墖尖艰举蜀僧巨川求师覔匠倍工益力犹莫之能大师深以为虑惟日夜翘勤冀佛慈应一夕梦感神谕云优波离尊者预斯始克如愿既明馨果露顶跣足杖锡持鉢偏袒而入大师一见乃悟夙缘即召众抠迎倾诚请助馨师摄众礼佛遶墖已毕就前手附其顶即昇翔翔然若鸟奔巢无难辏合时海会见闻莫不忻跃大师遂偕诸檀信案香致谢乃以梦中警示对众宣明一众始知古和尚即优波离尊者再来而诸护法绅衿与名蓝尊宿遂请开戒振古香林次灵谷栖霞甘露灵隐天宁等处法会云兴诚所谓戒月高悬法雷远震於是廷臣野叟罔不知有戒也自元末明兴以来律学荒芜自此南山之道得复振矣神宗帝向师名称延至五台赐紫衣开皇坛说戒陞座之次五色瑞云结葢盘空亭午方散上闻锡额万寿戒坛勅绘坛仪赐号慧云律师由是南北缁素登坛禀戒归依者不可胜计并赐千佛珠衣鉢盂锡杖等件隆眷甚渥三坛已毕表请归林敦留不已乃以法服建墖山阳以志圣蹟用垂不朽师既知涅盘时至召众於方丈嘱累上首臻寂於万历四十三年乙卯十一月十四日也世寿七十有五法腊二十又七染道三十四年宏戒二十五载坐南北道塲三十余会弟子数万人多以不得一瞻礼为终身憾者得法弟子有光理诸公建全身墖於天隆之玉环山上闻迁化复遗诏愍忠请祖像於大内供奉御笔题赞永垂瞻仰赞曰瞻其貌知其人入三昧绝六尘昔波离今古心葢宋代元末律宗戒学相继不恒其白四进具三聚妙圆乃肇行於祖是以明季及我
大清圣世鼎新以来海内宏绍之英凡服田衣而知戒者莫不尊亲为中兴律祖云

[book_title]律宗灯谱卷二
传南山律宗古祖下二世    莲宗相律师(分灯极乐有传)    大会海律师(分灯愍忠有传)    中堂正律师(分灯吉祥)    邓尉藏律师(兼宗临济)    三昧光律师(分灯宝华有传)    澄芳清律师(分灯永明有传)    茂林祗律师(分灯报国有传)    金刚福律师(分灯福田有传)    蕴空罄律师(分灯三义)    大圆昙律师(分灯香水)    隐微理律师(分灯古林)
慧云馨祖下二世律师传
金陵极乐寺莲宗律师讳性相族姓高氏江宁人也相未出尘时采薪於江渚每宿芦林蚊蚋咂其躯土木自得固已忘身虽未入道迹已具忍力内舍之行也遂厌樊笼就於本省摄山栖霞寺礼素庵法师薙染为僧次禀具足戒於慧云律师所谓法兄法弟而又尊戒为亲教师焉既参僧数谨遵明训是故以律严身自师师人慧律师迁化後相焚修塔院礼诵华严寒暑不辍以为常课由是道隆德备众所推尊是以四方缁素一时云集归依者请相临坛说戒为正员已历几登受化者不可称数此诚师师相授化化不绝者也化缘既毕示寂本寺世寿僧腊未详建墖於玉环山之右
京都愍忠寺大会律师讳永海润州丹徒人也海不恋世缘惟怀出尘之志於本郡平等寺剃发披缁次受具足戒於慧云律师既纳戒已专攻律学惟务本宗律范精研道俗洽闻咸加敬焉从五台赴京梦感太后云鸟窠禅师从五台来也次日命内臣相迎果如梦中语遂请至愍忠上闻赐紫衣斯乃万历年间神宗在位之时是以南北英贤禀戒皈依者莫不仰止高风犹景星凤皇之瑞於明时也由是阐化燕都化缘既毕後建墖於本寺世寿僧腊未详所着五百问戒经释盛行於世焉
金陵宝华山隆昌寺律师讳寂光字三昧族姓钱氏广陵[瓜-、]渚人也母感异梦而生年二十一礼净源禅师出家初从雪浪法师习贤首教观嗣徧叅紫栢云栖诸名宿具戒於慧云大和尚时中兴戒坛嘉师行解轶伦因付嘱以宏律副座宣戒寻闭关小天台历衡岳登庐阜江州众信请住东林池内白莲不种自生符远公再来之谶又於墖龛中得晋大尉陶侃所奉文殊金像憨大师目覩因刻石记之移锡衡山雉潭潭龙现形禀戒晋藩迎至清凉建龙华大会宏开戒法后妃遣使供紫伽黎回驻维扬兴石塔寺掘地得舍利小金墖及断碣有坡公石墖得三昧之语符合夙记次传戒於金陵大报恩寺浮屠放光者二十余夜都人请兴宝华山山为宝公道塲前此妙峰师供铜殿於其巅师至开千华大社学侣云集殿宇聿新崇祯癸未诏师主修报恩大殿宏光改元金陵请师谶荐帝随赐紫衣白金勅文武迎请於寺称国师焉後应会稽嘉禾期毕还山为乙酉六月朔命侍者进历期初四日午别众众惊讶师曰吾沗大明律师说法利生以荅四恩垂四十载吾愿毕矣久近常随弟子軰有无学幻四宏愿支浮岳见空慧纯然铠独行能香雪润一如真若相空愿云显幻住受煦杲照友苍庭俞俞珠徧云阖松影省达照明慧牧制等惟念授受任重取紫衣戒本付教授见月体命主华山总持三聚有疑其无疾难遽迁脱者师谓平生得力持毘舍浮佛半偈随於光明金刚戒力入体性虚空三昧届午命具香汤自浴更衣曰体乾即行诫众念佛跏趺端坐含笑而逝师道相清粹丰骨凛然慈悲接物孜孜不倦慨末法轻视毘尼乃韬晦宗乘专宏戒律足迹遍海内传戒百有余坛建刹十许处今戒嗣徧於天下所至竒蹟如江神求戒异类得度诸不胜书读彻曰余观牛头诸祖道盛一时於生死之际感騐昭着有生而百鸟衔花虎狼给侍者有灭而鸟兽哀鸣逾月乃止者难以指偻至师所感皆不思议事出於造化之表自非神德妙行蔽天地而不耻关百圣而不惭者曷以臻此也愿云显叙师行迹云其开法庐阜则白莲现瑞符远公之再来建刹广陵则舍利流辉应三昧之悬谶慧祖以波离示现开戒日之光老人以继起阐扬大前人之焰法道播於中原杖锡半於海内毘尼一灯至此大振允南山以後一人知言哉又莫若子矣即竒闻异迹恐惊视听以蹈怪诞畧而不书然口碑家谕又何疑焉师世寿六十有六坐四十一夏墖全身於华山千华社之龙山諡净智律师墖曰光明金刚所着梵网直解十六观经忏法盛行於世
太原五台山永明寺澄芳律师讳远清新安人也清厌俗归真遍叅名宿游历讲寺习贤首宗遂精通教观从北来南至越邦时值金陵慧云律师说戒於武林之灵隐寺慧律师忽於夜梦有人语云明日有文殊菩萨化身来乞戒律师方便为彼授之次日清率众趋坛执弟子礼慧律师曰汝何所来清曰从北五台来复问曰何往清答曰弟子向虽宏法尚未近圆久仰和尚道风今欲归依之慧律师曰不日进戒汝来随众受之清辞退而去届日清微疾不至慧律师只说彼虚言复忆梦中之语方便摄授遂遣人探问清果有微恙是以慧律师不悋慈悲统众就彼一时三坛方便授受清既得戒已如获至宝即还五台遂精研律部善达开遮清犹忆古有戒坛自明统已来戒坛封锢清欲兴此举何由得便幸值内宦与清契濶言及於此清尤善文章畧书开建戒坛梗槩是以内宦奏疏帝阙帝览本大悦斯乃万历年间奉旨南来诏慧云律师勅两街及内使御马监太监张然等齎勅并衣钵锡杖大开皇坛说戒三年於五台山勅建圣光永明禅寺仍赐紫衣金帛师资一时恩荣受渥然此举昉自清师诚所谓法道一时师资赞扬以光法化世所稀有自古法门之盛莫过於此然虽如是必赖有力国王大臣方可兴隆三宝非是灵山受嘱秉乘大愿而来不能如是耶是以慧律师意欲说戒三载时以邻界戎马遂即一期南归命清律师续座宏戒於五台以终三年之勅斯时戒法大兴果符慧云律师梦中之语清乃文殊菩萨化身乞戒无疑矣不然则不能恒住此山故华严经云肉身菩萨多住此清凉山中其清律师世寿法腊未详灭度於太原之五台山圣光永明寺後建墖於本山
姑苏报国寺茂林律师讳性祗族姓沈氏湖州长兴人也母梦异僧托宿而孕甫能言专诵圣号性不茹荤志欲出家父母爱而不许稍长二亲相继去世祗年登十七因闻里中有弥陀古院遂慨然叹曰此即我归依之地也盍往投之薙发披缁已及冠岁矢志遍叅名宿念思净土兼修禅观初从云栖莲大师学净土法门次依天台闻谷老人习禅观後近圆於金陵灵谷寺慧云律师既受具已攻讨律检徧探羣书由是清标三聚谆诲五篇明季时开化四众於吴越两地学者莫不闻风趋座祗宏律三十余年禀戒归依者不可称数又吴中士大夫羡祗戒德每请利济幽孤其甘露瓶中不须注水而瓶水自溢斯乃道德之所致耳余之密行可知矣祗东缘既尽急於西登世寿六十八僧腊四十八泥洹後建墖於吴门阊阖外之西园戒幢律院所着四分摭畧并五百问解盛行於世学者珍敬焉
广陵福田东沧律师讳性福族姓赵氏通江蜀人也师於本郡二峩山礼法空长老剃染为僧自为烟水南询遍叅知识遂受具足戒於金陵慧云律师既获戒体精严律行师平素间惟持秽迹金刚神咒一日慧律师夜静经行但见殿宇光明闪烁近前视之唯闻咒声不知是何人慧律师问曰持咒者谁福荅曰某甲是也复问曰汝持何咒福曰秽迹金刚神咒是以次日慧律师命福至座前问其生平所行何事福曰向谒南海普陀山时住圆通殿三载一日散步林间有白鸦衔片纸掷地视之乃秽迹金刚神咒即翻藏考的一心受持日诵万遍以为恒课慧律师曰汝自後号曰金刚大德因此行德彰名福每於坛内持咒之时其金刚杵自飞空中钵盂中水自沸金刚轮自转待咒持毕其杵方坠钵水自渟金刚轮自缀其咒钵中之水和泥为丸凡有求之疗病皆愈乃持咒之法力灵騐如此倐有神人代画金刚杵蓬其坛画竟是夜不见其形斯乃神人感化不可思议由是名布江左德扬宇内世人号曰金刚和尚师於万历年间传戒於楚荆扬淮等郡凡缁素受化者莫计其数师初住本省长龙山昙华寺後徙广陵福田律院其轮杆等肉身俱供福田院中世寿六十九僧腊四十一及至
大清鼎新征讨江南墖内放光见者疑为宝藏遂开墖视之端坐如生乃请出供於本院墖右过者敬信莫不义手礼拜焉
三义蕴空罄律师受法侄觉缘之请於古林说戒一期仍交觉缘而退归静室
香水大圆昙律师受渊源泉侄之请於古林主持戒法两期而辞归香水
金陵古林庵隐微律师讳性理为祖应宗嗣绍继慧灯宏律宏经二十余稔於崇祯十年丁丑秋七月十六日示寂此下槩畧寂洪统纪其世寿僧腊俱未详载
古祖下三世
(京都)愍忠大会海律师法嗣    太空满律师(愍忠二代有传)    玉光寿律师(广济一代有传)    洞然耀律师(中州龙潭)    (金陵)宝华山三昧光律师法嗣    见月体律师(宝华有传)    无学幻律师(永州荆紫有传)    四宏愿律师(别峯)    支浮岳律师(杏嵓)    见空慧律师    纯然铠律师    独行能律师(五台)    香雪润律师(天宁有传)    一如真律师(西林)    若相空律师(霍山)    熏六灯律师    愿云显律师(洪州)    幻住受律师    煦杲照律师(仰山)    友苍庭律师(金刚)    俞俞珠律师    徧云阖律师(玉泉)    松影省律师    (太原)五台山圣光永明寺澄芳清律师法嗣    一斋寿律师(慈光有传)    守愚宜律师(涌泉)    (金陵)古林庵隐微理律师法嗣    觉缘谆律师    渊源泉律师    印含璞律师(古林有传)
慧云馨祖下三世律师传
京都愍忠寺太空律师讳性满太原岢岚州常氏子也生於万历壬午七月十五日依晋府官地远泉寺慧畅和尚祝发於万历四十二年四月八日圆具於五台永明慧云律师座下後为愍忠大会律师所器重遂心印焉其世寿僧腊未详
广济玉光律师讳宽寿山西太平人也生於万历庚寅五月四日依慈云寺慧惺大师祝发天启二年於愍忠大会律师座下圆具为广济开法第一代焉其世寿僧腊未详
宝华山见月律师法讳读体滇南白鹿郡许氏子始祖江南句容人也从洪武开滇黔以军功封世袭遂家焉父酳昌母吴氏梦梵僧入室而生师生而神敏好游览善绘事所至山水佳处多留墨妙尤工大士像人争宝之父母早逝年二十七伯指挥使艰嗣欲以其官官之师介然不屑痛念生死慕赤松子故事去为黄冠三载因遇一老僧授以华严师披阅有悟寻舍去礼宝洪山亮如法师乞度先一日法师梦一人身着袈裟後随大众无数跪求剃发明旦见师与梦符喜为再来人遂与薙染时三昧大和尚以当代律匠宏戒两都茧足万余里始获圆具於海潮其颖慧过人悟不由师未预僧伦便能为众敷演大乘至纳戒日昧师即命代座讲梵网心地品词如涌泉闻者惊叹旋命分座教诫後学道诣日高谦牧日卑遂乃广繙律藏直究根源焚膏继晷思维深义或文有隔阂者则祷佛求解由是毘尼一宗躬行精练共推为大法幢也师为黄冠时梦至一大寺金碧交辉比邱济济欲进而限以阈跃身以入顾其身为僧相一老僧朱衣高座笑颜招师而上授经命讲众皆跪听汗流而觉至随昧师宏戒金陵报恩寺登坛境界恍然前梦也师性刚正不阿遇事不如法者谠言无隐昧师尝曰老人三十戒幢若非见月几被摧折乙酉昧师殁以衣鉢付师师心丧三年慨法门秋晚正制久湮乃立规约十条与众共守是制必遵非法必革凡授戒安居自恣等规模法范皆按律藏依制而作难行难忍之事率身先之一时见闻者咸谓南山再出法运当兴四方学者翕然从风国初山冦窃发所在震动师杖锡开导遂解散之时有谮於大将军前者谓华山匿贼怒甚率数百骑执师与大众至军前劒戟林林师威仪整肃应荅安详一军敬服山林遂安师以心为戒体躬修般舟三昧为众标榜九十日昼夜壁立不坐不卧不旁倚如是者凡两度焉师依制结界立坛已十六年虑水难垂久复建石坛层级栏楯重重庄严开基之夜感坛殿交光五色直冲霄汉众山羣楼明白如昼莫不骇异赞叹华山当昧师时修建尚未完备师为庀材重兴殿楼寮阁佛像供具色色坚致雕琢丹垩之华铺餙庄严之盛大江南北所仅见者又为创造慈应禅林重建天隆古刹壬子江南饥师导输赈粥五十余日凡活数万人师每振锡出山四方风动遐迩缁素奔礼恐後至舆乘填衢香花塞巷莫不梯山航海供养致祝福报之盛从未有比师相殊特声若洪钟登堂说法林木为振暑必结衣寒必露顶素无疾病戊午岁除示微疾己未正月既望力疾集众以衣鉢付定庵基主持法席属累後事毕云七日後行至二十二日午时诫众以精勤行道语毕端坐而逝及茶毘日远近四众不期而集填溢山谷佛声震天皆遥见光彩上腾莲花佛相结篆烟际火灭获舍利五色升余师世寿七十有九僧腊四十有四坐夏三十有三传戒七十余期戒弟了数万计所着大乘元义等若干卷行世至於马陵之枯泉自溢龙泉之三世冤消冥界归依神龙护法诸迹灵异种种未易殚述云又史官尤侗曰予童子时尝礼三昧和尚於北禅後闻华山嗣法有见月师恨未之识也老至西湖晤其高弟宜洁示予一梦漫言乃循览赞叹而为之传师讳读体字见月云南楚雄许氏子也少好游览尝至金沙江甸尾山寓浪穹迁赤宕嵓矢志修真为黄冠三载一日偶行松下遇芧庵老僧与语甚契授以华严经持归阅至世主妙严品翻然有省遂诣宝洪山亮如法师剃度已闻江南有三昧律师开戒慨然慕之一瓢一笠重茧而行时当明末流贼盘牙烽火相望饥荒遍地土寇肆刼所过崇罔危磴盘江险洑蛮雨瘴烟猿嘷虎啸之区荒祠古墓深菁蔓草昼则风餐宵则露宿可谓艰难辛苦备尝之矣师处之泰然直往不顾先入南岳叅伞居道人代演楞严四依解继登破额山冯茂山上高山等寺礼诸祖道塲进九华朝五台再度大江始遇昧公於海潮庵计往返二万余里行脚六年矣既圆戒充上座讲梵网经析义敷文四座称善师犹欿然不自足乃於藏中检四分并律藏读之深思研究间遇壅滞祷佛求解默坐移时涣然氷释由是毘尼大畅尝从昧师传戒金陵报恩寺座下千人师临坛教授忽忆初为黄冠时梦至一大寺金碧交辉苾蒭云集门阈甚高跃身而入自顾已成僧相一瞿昙丹衣高座笑招师上授经命讲众皆跪[听-王]汗流而觉及是所见恍然前梦焉距金陵七十里有宝华山为志公道塲年远頺废郡人迎昧公主之师筦院务庀材鸠工堂构一新至今巨刹甲於东南亡何以丛林多故遯迹黄山之贝叶庵俯视云海若将终焉昧公屡书招之复归於华方丈倚之如左右手师性刚直遇非意事輙正色折之即师友小过规谏无隐昧公尝语人曰老人三十年戒幢若非见月几被摧折临殁取紫衣戒本付师曰以此嘱汝总持三学师继席以十事誓众如不设私厨不立化主不攒卑不给疏不蓄香仪不避作务众皆难之久而悦服又悯时习便安止作真教久成绝响於是结界立规率先躬行是制必遵非制必革寻复安居之法门人日进国初山冦窃发入寺蹂躏师诱致渠魁十人设斋供毕忽厉声以大义责之且晓示利害大众围绕若将执之官者贼相顾失色逡巡遁去有谮於大将军者谓华山通贼遣数百骑执师与众僧至军前劒戟如林人人惴恐莫敢仰视师独整威仪缓步历堦合掌而立具陈华山大路不能禁贼往来并前日留食解散之故凡三问三荅词气从容颜色不变巴廒二将军陈中丞异之悉解众僧之缚又欲杀监院孙内监房头克修等三人师争之曰我是寺主有罪当杀我勿累及彼也将军益异之并释不杀还其田地给帖护持寺乃复安师既解难弥勒戒律与诸比丘日念佛号万声月拜净土忏七昼夜躬修般舟三昧不坐不卧不旁倚壁立者九旬以其余力重建殿阁筑石戒坛别构慈应天隆随处说戒如常州之天宁真州之五台江宁碧峯紫竹林宿迁之极乐所至男女老幼阗咽道路戒子一千四百人堂食三万指法席之盛近古以来未尝有也师将谢世出一帙授弟子曰一梦漫言纪年谱甚详已示微疾以後事嘱定庵基曰勿进汤药更七日行矣端坐而逝世寿七十有九僧腊四十有八荼毘得五色舍利墖焉所着大乘元义止持会集作持续释黑白布萨传戒正范及僧行轨则等书行於世论曰学佛而不学律欲其入而闭之门也今禅教二家塞破四天下而律道中衰古心草创三昧继起至见月集大成而中兴焉南山一宗於今为烈矣闻师修躯肉髻貌类古佛自滇鸡足山来者云师是迦叶尊者化身固宜有此惜乎吾未见其微笑时也
永州荆紫峰无学律师讳能幻新安人也幼习儒业知世谛荣华如幻达菩提妙果真常遂厌俗归真削发弃儒遍叅讲肆游历禅门由是精通教观深契元旨次受满戒於湖南之南岳山大明律院雉潭三昧律师既随僧伦综习毘尼博通性相三学圆修二持罔昧是以律教并兴化导四众於楚湘之湖南斯乃明季时昧律师首传灯之大弟子也化缘既毕遂殁於本郡荆紫峰其世寿僧腊未详
晋陵天宁寺香雪律师讳戒润族姓陈氏楚地夷陵人也师家世珪璋心慕空门乃弃世荣薙发披缁近圆於三昧律师禀具後游历讲肆遍叅名宿精通经律兼修净土尤善文笔落纸成韵辅化千华昧和尚有年复卓锡於毘陵天宁律院四众礼请登坛说戒时空中有戒日舒华祥云五色覆其法座缁素咸瞻以为奇瑞时
大清鼎新师道播江南受法毘尼弟子不可称计化缘既毕建全身墖於本寺世寿五十七僧腊二十二所着楞严贯珠集行於世焉
徽州黄山慈光寺大圆律师讳性寿字一斋楚之邵阳人得五台澄芳清和尚鉢初开戒坛於芜阴白衣庵时惠王闻师高德遣近侍鲁公迎师至荆南率合宫执弟子礼求授优婆塞优婆夷戒未几师辞归入山王敬造衣鉢锡杖律部等件四十八单令送云谷禅院建立道塲四十九日大演毘尼僧俗皈投者日众不踰岁允众檀越请入慈光寺主方丈事偶散步白龙潭畔乐其轩豁云他日吾其委蜕兹邱耶时年七十有八弟子海学等遂鸠工琢石卵塔示寂後凡入墖诸事一如师命焉有碑记程嘉燧撰
金陵古林庵印含璞律师乃隐公之胞弟也隐公寂後师主正席三龄於崇祯十三年闰正月二十二日圆寂嗣法弟子长安增

[book_title]律宗灯谱卷三
古祖下四世
(京都)愍忠寺太空满律师法嗣    万锺禄律师(广济二代有传)    (京都)广济寺玉光寿律师法嗣    道光会律师(广济三代有传)    (中州)龙潭寺洞然耀律师法嗣    荆璞玺律师(龙潭)    (金陵)宝华山见月体律师法嗣    定庵基律师(宝华有传)    成拙德律师(繁昌云居有传)    素极启律师    契如悟律师    体圆健律师    智闲彦律师    玄窟灵律师    古范舜律师    静观贞律师(宝坊)    昊中智律师    本拙闲律师    湛一澄律师(宿迁极乐有传)    离言学律师    唯一元律师    与乐慈律师    希遁林律师    覆物缘律师    虚中印律师    等生成律师    闻闻铠律师    寿如椿律师    申庵降律师    莲如濂律师    含济明律师(京都)    文载轮律师    传也袭律师    施仁德律师    叶庵顿律师    颛一肇律师    彻之慧律师    会也融律师    六屏正律师    渊实法律师    知止静律师    本悟明律师    印彻明律师    至道悟律师    浪闻源律师    惟念礼律师    显实通律师    顿息超律师    苇庵济律师    灵水冲律师(泰州华严)    湛彻潜律师    本意德律师(宏庆)    云庵谷律师    宜洁玉律师(古杭昭庆有传)    慧融禅律师(京都极乐)    慧宗秀律师(苏州狮林有传)    碧天净律师(苏州真谛有传)    宣心源律师(江阴圆觉)    异茎寿律师    自严如律师    休隐幻律师    湛白空律师    道功彻律师    敬生智律师    荆璞诚律师    闲一成律师    独愚贤律师(淮安闻思有传)    还一真律师    法一延律师    法轮演律师(京都圆光)    知白华律师    苇航铎律师    大圆杲律师(福慧)    震化监律师(山西千寿)    密照廉律师(崑山胜莲)    (太原)五台山独行能律师法嗣    达照明律师(五台)    慧牧制律师    (晋陵)天宁寺香雪润律师法嗣    溥徵　律师    超幻　律师    元仪　律师    元瑞　律师    元娄　律师    (徽州)黄山慈光寺一斋寿律师法嗣    心空学律师(翠微有传)    (金陵)古林庵印含璞律师法嗣    长安增律师(古林有传)
慧云馨祖下四世律师传
广济万锺律师讳海禄直隶顺天大兴县王氏子也依兴隆庵天开师祝发顺治二年四月八日圆具於愍忠太空律师座下是为广济第二代焉其世寿僧腊未详
广济道光律师讳正会山西汾州府永宁人也祝发於安国寺果存大师於顺治七年投广济玉光和尚座下受具足戒後为广济第三代其行实僧腊未详
宝华山律师讳德基字定庵族姓林氏先世系闽之莆田人明洪武初基祖为徽郡守有善政没於官六邑士民德之留葬於休宁东南乡临溪里因家焉有明三百年衣冠不之遂为邑之巨族代有隐德里人至今称之父之泰公母姜氏生三子师居长生之时举室有吉气及长性喜佛爱洁凡荤酒近前即拂去读书数过不忘一日闻老衲诵金刚经至如露亦如电句顿发出世之心念亲老弟幼不敢遽违膝下偕两弟从事生理如是者数寒暑矣泰公忽病卒苫块三年日持金刚经不辍除服私自念曰承欢菽水於母幸有两弟能代藉此吾可以出苦海矣遂拜辞慈帏飘然一身下姑苏徧访吴中有道知识乃得宝林寺竹怀法师高望往求剃度法师一见知非凡品慨然受其请祝其发给侍左右岁未周偶出街次忽见二三新受戒僧肩袈裟脇应量安详徐步威仪可观心窃喜之诣前讯所从来曰金陵华山禀戒归里道经於此云云师回即以是因缘启白法师愿往求戒惟大慈俯允俾不肖诚如佛因戒生定因定发慧庶几上报师恩於万一法师唯唯师欢喜礼谢择吉辞行旬日到山五体投地於见老人求哀授戒老人许之时年二十有四也纳具後陆沉下板不露一毫圭角宵衣旰食一意研习诸大律部皆臻入元奥凡十五年老人知是大器中间往往以逆境逆事重加煆炼师俱怡然顺受绝无难色至老人七十大诞始授引礼之执而山中诸执引礼最重规矩过於严肃逮师居是执窃以谓不然乃曰凡一切训导启迪弟子须令外畏其威而内怀其德庶合师道老人知之藏之中心尚未大用中有闍黎字成拙者初为老人同叅後为弟子素有知人之明即老人当年为黄冠日亦系成闍黎劝而为僧遂偕南来叅寻数十年不离左右辅弼相承以成此盛德大业者时於老人前称师之善颂师之行老人特拔居第二座教授师於是乎整饬规约留意人物病者疗之乏者周之上下靡不爱敬而悦服之即老人当日致薄海内称华山活佛享赫赫之名者亦师賛佐之力居多也老人忽病日甚一日师於深夜独诣佛前再四恳祷愿以身代次暮方邵村侍御入山视老人病留数日与老人盘桓喜慰之至谓老人曰老和尚放心保重定教授足当此席矣老人颔之曰吾久属意此子矣未几老人知归期在迩乃於前一夜莲漏交五滴忽起而跏趺座下在先诸受记莂之英伟俱置之不言惟命召师至榻前即以戒本衣鉢亲手授之曰惟力行戒法递代传持以永固定慧基业耳於时耆宿如林特以传师无一譁者体公之能具法眼与师之能以道服众也师继位之後与众同甘苦均厚薄事事身先法法行旧不一二年声名大振甲寅秋苦旱入冬山下民饥悉就食山头师令设粥以济之人多粮少恐後不继亲率数十众渡江由仪真至扬城一路托鉢郡邑士大夫善信素闻师德望乐施无虚日所有钱糓随到随送上山俾不短少直接麦熟而後止次年武林昭庆寺内有戒坛从地涌出自唐南山宣律师曾阐戒法於其上历今千有余年中间废兴不一甲申冬昧祖奉潞王请亲升此坛宏扬戒法嗣是以来众房僧尊重此坛不轻假人癸亥冬仰师道行相求当事宰官缙绅公函不远千里至山敦请移锡於内大宏戒学一时两浙见所未见闻所未闻莫不以希有称之期毕留师永住辞不得已乃令同门弟宜洁师补处宣化宜师颇体师心行持有加识者谓知人善任不虚所举师还旧山岁癸酉届师甲子初周四方称祝事毕躬督两序僧百余下山诣省城门南聚宝山下大报恩寺礼康僧会祖昔吴大帝赤乌四年愿兴佛法帝命求释迦文佛涅盘火化後收取所有出现舍利至明永乐初文祖建报恩寺舍利昭感祖随命建五色九级琉璃宝墖重供奉之幽显崇隆何壮丽也师至凡七昼夜墖内供养幢幡毡褥香花灯烛余食蔬果皆师自倾鉢资偹设师复统诸律众围绕唱诵经行赞颂礼念七日内现种种光相有时如车如轮有时如幢如葢有时如云如霞有时如楼台殿阁有时如日月星斗千变万化不一而足省城内外宰官缙绅长者善士闻而感动乘车跨马填街塞巷肩摩踵接辐辏络绎而至瞻仰听闻礼拜随喜贵贱贤愚不分日夜称奇叹异因相生敬发悟者不可数计皆由一诚以启迪之也尚有欲求一覩师容一礼师足一聆师謦欬而不得嗟惜而去者即此益知师因缘福果当何如耶於宣化之余采诸律部内精华发前贤底蕴着毘尼关要十六卷羯磨会释十四卷比丘尼律本会义十二卷以便後学知所适从至若庄严铜殿兴造斋堂增置山田扩大常住修残举废正纪维纲二十一载为法为人四威仪中无非律范岁庚辰季冬朔示微疾随命大众集方丈自取紫衣戒本授闍黎松隐义主席嘱之曰合山内外凡我等出家之人不过为生死两字既为生死不得不真实修行既知修行必当严持戒律若不持戒而欲超脱生死者如缘木求鱼舍舟渡海安能有所得而登彼岸耶此座道塲初自昧祖开戒创立规模收摄龙象遂得先老人继振纲纪三十余年苦心而成山中仪范无一不备天下称为波离再现律法中兴至先老人示寂诸同门皆余之师范如成和尚者又系先老人同乡同学而为弟子者俱置之不问岂独属意於我我勉力撑持二十一载兢兢业业恐负委托之重汝等现在山者久暂虽有不同执事无论大小而今而後总要严行戒律勤修诵持竭力辅弼新方丈三年以祖庭为重相和相劝合德齐心如同舟共济如左右手相救遵前人规模作後人榜样新方丈继位之後当公心为众厚道待人念三世创守艰难克成大业良非易易後事一遵先老人旧规况天隆本和尚在此诸凡请教而後从事余不多嘱吾早晚行矣视疾者悉令辞谢不得搅乱惟一心念佛至初八日沐浴更衣端坐而化於十五日奉全身墖於龙山之阳报体长短相称惟顶骨高耸上不生发光芒射人目须鬓鬈然逈异侪軰实乘宿愿而来兴此山者世寿六十有七僧腊四十有八坐夏四十有四嗣法弟子三十八人皆先老人之遗材一时同称门下之铮铮者云
云居成拙律师讳性德滇之浔甸人也刘姓襁褓失母未几父亦相继而逝事继母如事所生乡党以孝称焉赋性果敢偶经古庙见一病人受极苦须臾命终因慨处世无常顿起离尘之志便飘然舍去礼嵩明州观音寺见宗禅宿为师求度宗以有妻子累却之师即归安置既妥遂与剃落时年二十有二也久之辞往鸡足叅白云大力诸老宿皆深器之远慕宝台立禅耆宿之风欲一往见道经浪穹值建龙华大会时见月和尚为黄冠於此饭僧师来挂搭邂逅之间宛如故旧师见其气宇不羣终非羽客之流他日必为法门重器乃劝以为僧即订云余若为僧愿与公为友可乎师允诺会期满散去师造宝台越明年之十月归省受业路过云龙闻宝洪亮如法师应讲於东山之大觉寺师往谒之方入门见公正於是日薙染相见喜甚以为如践宿约而至也自此便不相离凡法师演法诸名山巨刹师与见公辅弼其间研穷教观一日闻法师开示为僧必须受戒之语便同见公求受具戒法师云余讲经不传戒今江南三昧律师可往求之於是束装并下江南烟水百城迢遥万里扞劳忍苦师无不以身先之崇祯七年冬抵金陵昧祖已说戒五台明春直上台山甫到而昧祖又受京师之请矣次年秋旋往京都至宝定遇兵冲散师独转江南於诸丛席徧觅见公了无音耗随往浙中叅诸名宿最後依密祖於天童久之因怀见公复腰包寻访莫知所在游至徽州黄山见山水竒绝遂缚茅居焉至崇祯十二年闻昧祖主席华山师具衣鉢往求大戒不期见公已在祖座下任监院事一见师来悲欢交集是冬方获戒品时年三十有三也既得戒便依祖学律至乙酉又六月祖将辞世取紫衣戒本授月师继席华山师辅弼扬化垂二十载复思返黄山旧隐一日独擕杖笠飘然而往遇繁昌合邑缁素久向师德固留驻锡於本邑云居寺岁癸卯诸檀越请传戒於南宁之千佛院次迁凤阳之大洪石梁竹林诸刹後就竹林寺阅大藏经次年丁未虫蝗大作寺之纵横数十里寸草无损远近咸以师阅藏典之所致也检藏毕修大悲忏法四七昼夜肇启之晨合郡宰官绅衿诣寺拈香忽来海寉千余旋空鸣舞逾时方散诸文人咸赋诗以志异终期退居石梁复重翻大藏自庆难遭见公累招师还山师辞以疾庚戌春乃见师古稀之辰入山拜祝勉留在山任羯磨事甲寅春香岩李公请重兴天隆古寺见公命师董理阅六月而告成乙卯初夏师亦跻七旬矣见公集众送师入丈室师以年老辞众檀恳请至再遂住持天隆每岁春冬传戒会食不减二千余指岁辛酉孟夏朔旦师偶过戒香庵与主人聚谈抵暮方归次晨忽索汤沐浴更衣辞众端坐而逝师世寿七十有六僧腊五十有五戒腊四十有四得法弟子学彰超渊等奉全身墖於华山左侧
宿迁极乐庵湛一律师讳性澄族姓胡氏山东裳邑人也幼业儒未就年十九礼本邑普照寺了尘师落发遂立志南游叅学至淮安受具戒於嵩乳和尚次从正观法主习贤首教住袁浦慈云庵内持澹斋数年刺血书华严报恩二经全卷嗣叅报恩玉林和尚及诸大名宿最後登千华觐见月和尚精学戒律三年止作二持一一熟练甲午受宿迁智恒师及诸檀护请至极乐庵主持院事丙申冬师上千华敦请见月和尚至庵传戒期毕即送师入方丈授以度人法是後历年传戒佛事森罗远僧云集道俗景附檀施日广鸠庀修建宾至如归渡淮以北千里之内极乐庵遂巍然为一大丛林师之力居多焉辛丑岁淮阴请师传戒师至重兴圆明古刹继受邳徐及两淮诸名刹请董修大悲忏法每感异香不一而足还山後虽年衰犹精进不辍行般舟三昧不坐不卧行满三月又念四方行脚去极乐北无息肩处於离治六十里[山*司]峿山之五花顶剏建全潮庵山下道旁建茶庵接众垂示後人亦为传贤常住康熙甲子得腹疾至十一月初一日呼汤沐浴更衣命侍者集众曰吾今日当与众别我传法大衣授之教授桂吕嗣主院事传授三聚大众愕然师曰吾忝律师传戒利生二十八载当报佛祖深恩和尚厚德吾愿未终誓当再来诫众念佛跏趺端坐而逝前後传戒凡三十余坛感应竒异恐涉惊闻不复笔之住世六十九岁坐三十二夏墖全身於全潮庵之墖院所着大悲净土忏法焰口作观节次仪文行於世焉
古杭昭庆宜洁律师讳书玉族姓唐氏武进人也母梦月光入怀而生幼喜称佛号稍长即茹素从师习举业通晓儒书一日[听-王]邻寺僧诵大乘行愿品经质问义趣言下豁然遂辞亲诣京江嘉山依自谦和尚剃度服勤既久赴金陵华山受具於见月老和尚昼则供侍巾瓶夜则究研律部与定庵律师并为嗣法高弟子康熙癸亥冬定公偕师赴昭庆说戒甲子春定公还山师遂驻锡兹刹按志武林之有昭庆自唐道宣师始也寺之有戒坛自宋允堪师始也厥後屡遭兵燹胜迹犹传明季三昧老人自华山来登坛提唱四众景从既而嗣音寂然坛久尘封至师而法轮重振非偶然矣师躬行实践操履慤诚寒必露顶食不过午与众同甘苦均劳逸每岁春冬戒期四方缁白闻风翕集前後得戒者约万余人庚辰寺烬於火於是宰官捐俸居士助赀劝师次第建造辛巳冬大悲阁工竣值说戒时雪堆阁脊象形如鼎众推师愿力所致师曰此燃灯佛降生之地应有显瑞我何力之有自壬辰讫己亥八年中不遣一僧募缘而一切门垣殿宇像设器用以及普同墖院山寮园房靡不经营结构轮奂聿新成功之日
朝廷颁龙藏供奉庄严千楣万栱照耀湖山可不谓祗林希有之胜果欤师生於顺治乙酉七月二十四日康熙辛丑十一月十四日示微疾说偈端坐而逝世寿七十有七僧腊五十有六三坐道塲传戒八十余期所着梵网初津羯磨仪式沙弥述义香乳记二部僧授戒兰盆合释忏悔文解发愿文解宾主序解等行世门人奉全身墖於本寺有南屏树公传赞曰夫所谓传者传其人之足以垂教天下後世而不冺者也故夫子首重明德新民底於至善自曾子传述已降而濂洛诸公操而循之圣学赖兹不息至於生死之际有过人者吾释氏亦然故如来观机设教虽分大小皆以戒定慧三学为阶梯舍利弗目犍连之徒智慧神通各擅其科迨传震旦三宗法匠亦从三学入道而慧由定发定从戒始良以欲波不兴识浪澄渟虽无息静之念而心自定视生死去来若渡河筏之与寓舍到岸晓行初无顾恋苟非实践三学以资十善鸟能臻是然而难矣我昭庆宜洁和尚能之师於辛丑十一月初六日示微疾每愈十二日命戒弟子心印卜善逝日印以十四日未时对至期果从容沐浴更衣钟声集众念佛协助往生说偈曰昔从恁麽来今从恁麽去蓦竖拳顾左右云会麽大众侧耳[听-王]此是末後句遂挥诸弟子令出居士来前於是将军都统固山诸大人缁素环绕送师者千有余人既而敛容端坐良久探师鼻息而师已逝一众莫不香花瞻礼悲喜交集於康熙壬寅十一月二十一日嗣法门弟奉全身於本山越九载矣己酉春继席高弟澄如律师以师行状墖铭示余属一言为传余曰噫隆树遁迹南屏磊落自放予言何足为令师轩轾律师以余交久契深洞知生平最悉假手他人何以传先师之实行耶固辞弗获独摭和尚最後一着为之表扬万一耳和尚主席昭庆三十八载惟以土木中兴为急务注述教戒为己任数十年来殚精励志宵旰忘疲眼光落地人固疑其手足忙乱势所必然而卒能洒然垂手得大自在虽多年亲炙弟子亦莫能测师若是则三学之功於兹騐矣使天下後世知善知识非徒事唇吻而贵笃行故圣门谓参之鲁处羣弟子中若无竒者终能传道易箦正命由是观之道固在乎躬行而不在乎骇诞而和尚於尘攘历落中超脱生死如游子归乡刻期至家又何足怪哉呜呼南宗未来北宗已往而师杰起浙东亦贤矣哉至於功业休徵嘉言懿行门弟已记其详而王公墖铭复叙其槩兹不赘录乃为赞曰儒之所贵明德中庸释之所重三学为宗世远人遥谁能执中乃有人焉玉器雪融万行圆修三学兼宏最後光明高逾元穹垂教万古罔知其终仰师道迹浩淼难穷猗欤伟哉碧水苍松令我慨怀抽毫无从昊天不吊颓厥天峯敢将芜词深愧厥躬炳灵匪迈鉴兹感通
苏州狮林寺律师讳书秀号慧宗江南直隶通州人也幼悟幻泡即厌樊笼因仰空门便依精舍习止教观易若温寻是时金陵宝华山见月体律师再来古佛四分宗师迷途皆俟其指南前路咸推其向导师往抠衣遂收门下知是法器因授记焉承师嘱命往苏州凤凰山狮林寺登无畏座讲木乂律容止端严词辩清畅瞻仰者皆悉由衷信受者得未曾有是以檀越大司冦翁公銕庵等俱皈依受戒请讲楞严经敷衍微言阐扬秘赜七处徵心一时指掌特出新辞而晓众每拈妙旨以示人曲畅旁通明白直截一扫支离之习不同汗漫之谈使[听-王]闻者恍然如披云见天信受者晓然如拨雾覩日因生难遭想者若而人因生尊重想者若而人是故见祖题额曰徵心律院葢纪实云继命住枫江慈泰寺西园戒幢律院崑山放生玉泉等处所至之处偶有不合輙弃之去曰老僧脚板从来濶未必骷髅向此埋缁素固留亦不屑就又曰古德有云楖[木*栗]横担不顾人直入千峯万峯去此何如人哉吾意已决矣师生於崇祯癸未十二年八月初三日示寂於康熙己卯三十八年九月初三日世寿五十有六僧腊三十有五建墖於狮林之右穹[山/(隆-一)]山下灵跃律师淳朴律师皆出其门谓之梧桐多栖凤鸟谓之芳沚颇秀兰丛门人孔多二师为最诚出世之津梁亦律门之领袖也赞曰尝读宋僧赞宁所撰高僧传其科有十义解居第二明律居第四所谓义解者即吾儒之讲学是也圣人以学之不讲为忧葢学必讲而後明也先知觉後知先觉觉後觉者端在於是所谓明律者即吾儒之克己是也非礼勿视非礼勿[听-王]非礼勿言非礼勿动此即戒也律也颜子请事斯语直下承当夫子美之曰颜氏之子其殆庶几乎有不善未尝不知知之未尝复行是不贰过一戒永不再犯明甚合而言之义解者知也明律者行也若慧公者讲明经义是义解中高僧也戒律精持是明律中高僧也可谓知行合一者矣是以灵跃律师出於其门使律宗大盛有以夫有以夫
苏州真谛寺碧天律师讳书净江阴陆氏子生有异质孩抱能诵佛号逢僧輙拜十三丧父矢愿出家礼药雨老宿为师沉静好学稍长走华山从见月和尚受戒见公器之俾为侍者服勤有年历迁要职精通律藏兼研经论造诣日深见公知其可重任付以信衣葢律门之衰久矣明万历间古心师崛起金陵大宏法戒直接南山一宗三昧师继之道誉弥隆驻锡江干之宝华山海内称千华和尚见公继席迄於师四世矣吴门程勉卿病垂死梦华山僧饮之药而愈偕其友陆德敷軰入华山遇师俨然梦中僧也请於见公求师分化吴下见公以师年少遣首座叶庵应之居城西之积善庵寻去复更大圆律师皆略有所建立而法缘尚浅会师分卫来吴吴人乃坚请主席始至时败壁颓垣韲粥不继师处之恬如也惟精持律仪严摄一众羯磨布萨规条肃然人渐信向檀护寖广陆德敷軰为之劝募经营剏造戒坛殿阁廊庑以次修建不数年遂成巨刹他丛林开戒多为短期简畧行事惟积善一遵佛制必慎必严规条斩斩禀戒常数千指肃然无譁衲子行道上威仪可观不问知为积善戒子也僧之精心求戒者不之华山之积善以见月和尚在吴也吴中有真律师自师始师广颡深目大颐方口长不过五尺目光烱烱吐音如钟望之有威而性实和易遇人以诚接物以慈亲踈一体敏钝同诲学人一涉其庭依依不忍去长者喜施宰官乐护莫知其然而然也康熙三十五年
皇上颁赐玉书金经建阁藏焉四十二年
大驾南廵靣奉褒奖复
赐心经等三册
御书衍真谛三字赐之因以为寺额道风弥震而师处之退然其自律甚严暑必搭衣寒必露顶食必持鉢嚫施填积一钱不私济困扶危常如弗及其於戒法非苟说之实坚持之其於律藏既心通之又身体之故能不言而化垂范人天也乙酉秋九月示疾书偈别众端坐而逝世寿六十僧腊四十有二嗣法弟子湛中等奉墖供养
淮安闻思寺独愚律师讳真贤泗州籍宝华见老人之高足弟子也性简约尚敦实内外典籍无不博览尤精於教观深得楞严之旨自其禀具千华受嘱见祖凡祖所传集贯练精通故其分座演法称为律匠云有行僧蓝盂建斋僧舘於楚州之古枚里谋请师於漕宪大中丞帅公公欣然改斋僧舘为大悲院仍施饍僧田地豁免一切差役迎师住持师遂演教乘於楚域树戒幢於淮干而其传戒仪范悉遵宝华成训不少改踰见者咸谓大淮南北而有南山律学者自师始也然院之初创数楹而已况兼饥馑之余艰窘莫支师殚力募修精诚感发营建廊庑斋厨堂宇靡不完备尝与盂公论诸方丛林每至圯废者皆分房之咎也遂立誓勒石永远传贤不招徒众又念止作二持乃末法之津梁律学之指南必入大藏庶不负着述苦心并晰镜砖疑议因愤志往京师遂留都作待时之举而座下云集缁白迎主白塔寺之净土殿师复率众宏扬戒法兼修净业其营建剏修亦如住大悲之日因积劳成病僧众欲延医治师止之曰幻化空体聚散不常何劳人事终不服药临终犹诫学者遵守戒法栖心净土既而曰吾志未遂天将限於後时乎语毕而逝法嗣徧知正等奉师灵塔垂范人天云
黄山翠微寺心空律师讳海学顺天大兴县人初至楚之荆州适同县王亲王天瑞相值疏於惠府遂为剃度僧旋走白衣庵乞一斋和尚为受其戒後侍和尚入黄山补慈光监院职越三载退居翠微寺焦陈二姓诸檀越以殿宇颓圯佥议重建非师莫能当其任即具启虔请师亦不辞艰苦广告檀度不数年百废俱举从事习律诸弟子请师登坛教受者久之师力辞不允奈依归益众遂以顺治庚子冬诺众檀越请大开律坛传授衣鉢仙源之毘尼整肃此际为盛师平日处众无怒容对宾无长语惟日持秽迹金刚神咒不辍先年尝闭关於惠府凡受供衣卧具见有淡苦随手转赠宁自忍寒冻惠府愈奉给无厌而师之施念更无有已也其生平慈厚如邵朴元记云敦本实也彰永久也
金陵古林庵长安增律师不知何许人氏於顺治戊子年之春古林因蜀僧西瞿辈窜入而渊源泉公遂之东海瞿後退去是冬请师归镇祖庭阐戒谈经星霜四易尝谕众言世事没了期恰好便休去莫待临渴掘井措手不及矣於壬辰春二月初四日犍椎大集当堂以方丈交付藏林华秋八月初十日顺化

[book_title]律宗灯谱卷四
古祖下五世
(京都)广济寺万锺禄律师法嗣    振寰福律师(潭柘中兴一代有传)    (京都)广济寺道光会律师法嗣    止安越律师(潭柘二代有传)    德彰林律师(潭柘三代有传)    (中州)龙潭寺荆璞玺律师法嗣    道主海律师(徐州广济)    弥主起律师    (金陵)宝华山定庵基律师法嗣    松隐义律师(宝华有传)    玉文硕律师(般若有传)    眼闻明律师(慈应有传)    妙御乘律师(亳州)    妙湛善律师    天月瑞律师(菩提)    雪衍怡律师(京都极乐)    悟闻定律师    语奇融律师    立方贤律师(兴化)    天峯铎律师    静虚净律师(宝积)    筏僧常律师(普德)　(兼宗贤首)    以度济律师    松栢彻律师(徐州瑞云有传)    悉证照律师(藏经)    梓林智律师    普度贤律师    天成秀律师    儁雯[王*隽]律师(龙兴有传)    怀彻广律师(皇亭)    心明监律师(磐山)    怀空严律师(金陵极乐)    拂一能律师    宇瞻人律师(承恩)    璨波玉律师    抚生伦律师(石塔有传)    飞白源律师    檀波证律师(瑞应有传)    灵湛印律师    省愚慧律师(莲池有传)    朗明圆律师    子赤保律师    静修性律师    载耕稷律师    不昧裔律师(香积)    莲若彻律师(戒坛)    觉慈圆律师    明极智律师(崑山有传)    贤慈　律师(仪徵)    成益道律师    (繁昌)云居寺成拙德律师法嗣    雪亮彰律师(东藏)    秀峯渊律师(庐山)    (仪徵)宝坊寺静观贞律师法嗣    伯涵量律师(宝坊)    广一宽律师    宾实印律师    德然净律师    大严智律师    (宿迁)极乐庵湛一澄律师法嗣    桂昌祥律师(极乐有传)    天闻禧律师    友昙范律师(普应有传)    自拙相律师    观岳善律师    勖庵常律师    中朴修律师    (京都)　　　含济明律师法嗣    古然镫律师    (泰州)华严寺灵水冲律师法嗣    长监常律师(华严)    (京都)宏庆黑塔寺本意德律师法嗣    逸修贵律师(宏庆)    天揆贤律师(隆福)    (杭州)昭庆寺宜洁玉律师法嗣    净明鉴律师(狮吼)    指南庸律师    智揆鉴律师    元哲仁律师    上蓝青律师    澄如溶律师(昭庆)    鉴余昭律师    谦益渊律师    默然超律师    浩然行律师    天谷应律师    月峯成律师    德先道律师(昭庆)    睿生漳律师    引南衍律师    大闻学律师(昭庆)    得中源律师(杭州祥符)    彻机志律师(常州嘉山)    嵩云瑞律师    介如泰律师    得真月律师    佩端溥律师    邻虚尘律师    汉石琏律师    太源漴律师(京都秘魔崖)    慧生定律师    恒实真律师    具帱洪律师    德邻慧律师    瑞章昌律师    圆应灵律师(嘉兴虎啸)    德安源律师    雪恬宗律师(清隐)    见中隐律师    尔芳监律师    觉非月律师    瑞堂珍律师(苏州佛在)    雨文乘律师(止息)    达先连律师(嘉兴)    (京都)极乐寺慧融禅律师法嗣    丽中　律师(普安塔)    (苏州)凤凰山狮林寺慧宗秀律师法嗣    灵跃潜律师(永宁有传)    淳朴圣律师(万育)    功虔度律师(胜莲)    (苏州)真谛寺碧天净律师法嗣    涵虚中律师    胎成[出*页]律师    利咸圆律师(真谛有传)    月樵让律师(极乐)    淳还朴律师    大化宏律师    大超伦律师    定意法律师    嵩山朴律师    善合彻律师(山东劳山)    敏悟彻律师(一茎)    (江阴)圆觉庵宣心源律师法嗣    善铠宏律师(圆觉)    (淮阴)闻思寺独愚贤律师法嗣    道生本律师(瑞云)    法幢训律师(法华)    石云　律师    宏范训律师(闻思有传)    息浪　律师    徧知正律师(京都净土)    绍远　律师    (京都)圆光寺法轮演律师法嗣    脱凡贤律师(京都)    天然宏律师(大悲)    远世联律师(京都大悲)    能仁济律师    省悟慧律师    见指智律师(通州)    潜庵凝律师(静妙)    含宜授律师    慧庵仁律师    实宗信律师    中和本律师(宏祥)    亚山省律师    昙一监律师    慧光智律师    即岸筏律师(延寿)    心怡乐律师    湛光明律师    慧幢宏律师(上方)    纯一清律师    慧庵仁律师    琏如微律师(灵岩)    应祉隆律师    古梁柱律师    (常州)金匮福慧庵大圆杲律师法嗣    立中旭律师(福慧)    (山西)千寿寺震化监律师法嗣    韬光秘律师(千寿)    正理光律师    了空　律师(千寿)    徧空智律师    月霞序律师    逸安复律师    瑞林全律师    密行倧律师    本闲法律师    瑞环琦律师    (太原)五台山达照明律师法嗣    微旨宣律师    (微州)翠微寺心空学律师法嗣    莲城融律师(韵松有传)    (金陵)古林庵长安增律师法嗣    藏林华律师(古林有传)
慧云馨祖下五世律师传
京都潭柘山岫云寺振寰律师讳照福顺天大兴人也族姓孟氏七岁依延禧寺名驰师剃度受戒於广济寺万锺和尚座下足不逾阃者十有五年精研律部同学钦仰争师事焉二十二年癸亥本寺监院同众请师继万老人法席从学者益众二十五年春奉
圣祖仁皇帝旨住持潭柘岫云寺
圣祖幸临寺中师奏对称
旨
上温语奬异自是学侣云集法财雨施建造日扩门庭辉焕冠西山诸刹之胜戊寅秋示微疾
上命内务府佛大人选医调治因奏请本寺羯磨止安师继席己卯五月六日索汤沐浴端坐而逝世寿六十有六僧腊三十有二主丛林一十七载八坐道塲护持法门专精戒律
特赐帑金龙旗御杖临葬建墖於本寺之前四十一年四月
大驾幸临
皇情眷恋命取师影象进覧
上咨惜良久
御题七言诗一章云法像俨然叅涅盘皆因大梦住山间若非明镜当台语笑指真图并戒坛其殊
恩异数洵旷代所希有为潭柘中兴第一代律主云
潭柘岫云寺止安律师讳超越直隶顺天府大兴县王氏子依胜福寺海云大师祝发康熙十四年得戒於戒台寺道光律师座下师为人中正不倚动静尊严昼则日有定课不为外缘所夺夜则跏趺端坐焚香自摄其心一时同学辈咸谓师夙习所成非偶然也二十五年振公中兴潭柘师掌监院事总摄内外不辞劳勩三十三年大殿毁
赐帑重新置楝先拟左用众欲右之舁不能举师祝曰我右汝也不数人舁之而行振公见师诚感木石尝奏对
御前称师如仙露明珠至三十八年奉
旨继席本山明年同诸山方丈赴
畅春园恭请
圣安适虎圈有虎纵威众不敢近师突前曰汝由性暴故堕虎身今犹不改性必终迷请伏吾为汝说三皈可脱此皮袋耳虎驯服说毕摇尾而去类此者甚多迹涉奇诞诫徒众勿以语人师生於崇祯癸未十月十一日寂於康熙四十一年八月三日世寿六十一僧腊二十七奉全身墖於振公墖左师精严戒律愈行愈密故有北方律虎之称为潭柘中兴第二代焉
潭柘岫云寺德彰律师讳道林姓李氏直隶河问人也生於康熙辛丑孟冬之十五日幼依龙坡寺乾宗师祝发康熙二十二年春圆具於广济道光和尚座下师所禀醇懿端厚不识权衡语及世谛澹如也粝食垢衣形虽槁枯而心犹童穉人谓师行婴儿行後至潭柘历任诸职陆沉众务中任怨任劳未尝稍懈壬午岁
钦命主席师持诵叅礼终无间歇尝领众遶舍利墖诵佛号经年不辍墖忽放光远近见者莫不钦仰
圣祖仁皇帝曾召师问曰潭柘众多少师奏曰或七百或八百复问斋粮足否师奏曰亦不欠缺亦无有余
圣祖嘉其朴实
赐紫衣住持二十余年兴建颇多兹不具载六十一年十一月三十日召众念佛无疾而逝世寿六十一坐夏三十九墖於振公墖右为潭柘第三代律师
宝华慧居寺松隐律师讳真义江南扬州府江都县宜陵镇曹氏子母戴氏感异人授青莲而生父母知其非常人也稍长就傅即知求书中大义不屑屑於句读间塾师亦叹异焉父母复思青莲之瑞即送本镇投子寺礼静生师祝发一见教典如游旧路每思佛法纲宗不出戒定慧三学年满二十遂渡江登华山乞受具足大戒於定庵律主一期之中着衣持鉢威仪动静莫不端庄整肃定老人默覩信为不凡重简於心常课外日夜精研律部终岁靡懈凡有常住公事必先於众不避艰辛及为序首董率後进善诱多方无不感服每曰天台开教门之先其预设律宗制度悉与西方未来之经印合教非律不能精严也以此知舍戒律而谈宗教如匠氏之废绳墨尚能善其事哉师欲兼灵鹫三宗扩充一心遂顺流下吴门渡钱塘登天台一时有道大知识叅请殆徧回里後曳杖入京师遇天宝王公周护法问所从来师道其实即以延寿兰若请住持之未几立愿行头陀行一时随喜归礼者倾国明年请赴给孤寺开戒鳞附蚁聚辇下满汉诸护法室无所容期毕不半月定祖知四大分散驰命促师还山师接祖命诸不暇顾出都门无问昼夜兼程而行及到山不旋踵即进方丈礼老人足问讯起居老人见师喜慰之容溢於满靣乃曰望公回山相期辅佐法化乃集众以三世衣鉢戒本亲手授师命继祖席师敬谨受命惟恐陨越戒期累开来者四方云集每期数千余指而茎粒同飡不以天时丰歉易心惟以雷电轰掣之机花雨缤纷之教时加提撕嗣是夙兴夜寐临深履薄小心翼翼未及五旬而秋霜点鬓矣因而誉闻远播上达
宸聪癸未仲春
圣驾南巡徵师行在
勅赐慧居寺额
御书心经金刚经各一卷丁亥春
翠华幸江南首临本山荷蒙
俯询寺中开创建造巅末师应对详明喜动
天颜遂飞白书莲界云香四大字
赐铜殿精持梵戒四大字
赐戒坛复於旧殿
赐涌香林三字於方丈越一宿即顺流往姑苏武林西冷云林天竺净慈云栖诸山大刹凡月余逮
驾回至维扬时已初夏矣师渡江恭送复
赐金箑彩笔渊鍳法帖等物远近闻者莫不庆师之遭遇
宠赐优隆为山门希有之
盛典苟非师之道德曷克臻此师才五旬精力尚强一旦示微疾集众嘱维那闵缘曰此递代传持之衣鉢戒本也今付於汝主持本山羯磨冶牧教授体勤为左右协力不可更换复嘱合山大众各依净戒为师依戒而住七日後吾当行矣果於二十九日午沐浴更衣趺坐而逝世寿四十有九僧腊二十有八坐夏二十有五说戒利生事毕门弟子等奉全身入龙山南张冲一叶庵左师在日亲自监造五十三所列座环绕卓立之中墖焉师道貌魁梧法立清远顶涌霁月发甃旋螺不厉而严不庄而肃折摄洽宜泾渭不爽望之即之畏爱兼抱真佛法干城律门砥柱是不可以无述云
兴化般若院玉文律师讳照硕沈姓高邮巨族本关中西安人始祖官於州因家焉父献廷母姜氏夙信三宝年四十乏[胤-(厂-一)]乃乞灵白衣大士诞徵梦异年十五依本郡普济庵隐白元公为师栖心内典博究羣书年十九虽未禀戒已冠辉山之质辞隐适维扬叅具德和尚一见即期以法门伟器阅明年就华山得圆具於见月律祖寻授典客兼引礼职年二十六复造江淛诸禅板讲肆於是三学底蕴悉相折衷见祖闻其操乃驰命旋侍时年已三十矣未几定祖继主洪规师辅弼纪纲探赜持犯解行相符声称益着遂以衣偈付之辛未春昭阳缁素仰师道范以般若古刹削牍佥请师不获辞航江以应之当是时破屋穨垣陶渔比伍又值年歉饘粥不继师处之裕如也岁常传戒都以宝华风规津梁来学又尝应雉臯之集贤宏戒凡瓶锡所到四众喧阗而师之高风清范溢乎大江南北矣岁丙申制台赫公邑侯盛公向其道咸有题赠至乙巳秋示微疾即以院事交正元本主之九月八日同众午课举赞佛偈归丈室跏趺而逝世寿七十五僧腊五十五法嗣正元本等建墖以奉全身余详行纪
慈应眼闻律师讳通明。俗姓李氏滁州人也。自襁褓时性即茹素。年甫弱冠。泊然有出世志。康熙庚申岁。皈依牛首山宏觉寺。以忠师祝发居。未久禀戒於华山定庵和尚。及受戒具弥复精勤始听律义遍讫便讲辩析文理综核指归苦学。毘尼历多年所师一日偶阅云栖法汇至。凡心未尽。圣果未圆之句。即痛念生死。更展精神行般舟行於昧公墖院越三寒暑。其志不坠定。老人窥其法器不凡。具大愿力。故印证焉命主领慈应院法席事师禀佑居醇含章纵哲砥行饬躬架德缉道箧虵能翦心猿久。制譬圆珠之朗洁。若春云之霭和。以故道风远播。缁白倾诚。世寿六十法腊三十有九。於康熙五十九年示寂。墖於慈应之前山。赞曰可以为法者律。可以宏法者人。无人则律法不行。无律法则人无拘束。师乃律中虎也。可以为法矣。
皇藏峪瑞云寺。松栢律师讳学彻。俗姓吴。少为洋客被贼难立。誓出尘投罗汉寺显通师薙染禀戒於宝华山。入槽厰尽力苦行。定祖命掌内。藏师自此每遭无事风波。怡然而受毫无退志。祖命教诫後学众仰风规。祖云老僧最後法幢多赖二松。遂将千佛慧命一时付嘱祖云。尔当分化一方。不可懈倦。师奉祖命往临清接待十方。复诣彭城创宝藏院。又宏戒於皇藏峪瑞云寺修廊庑置斋田。一时云水奔腾。龙象蹴蹋岁甲。午偶因微恙。遂将方丈付嘱门人药屋。嗣後专修净土余无介意。至明年八月二十三日清晨。从容召门弟子曰。法道垂秋各当努力。吾有末後一句。诸仁者还委悉麽言讫即入体。性虚空三昧是时山林震响。百鸟哀鸣。师世寿六十有二。戒腊四十有三。百日後门弟子等奉全身墖於龙山之前。铭日於戏南山正脉。千华嫡旨道塲三座法雨沛施。三根普润。无彼无此。药屋焚香槩纪终始。
凤山龙兴寺儁雯律师讳溥[王*隽]别号借堂。族姓王氏毘陵人也。师龆龀开佛号即懽跃。稍长涉诗书颇通大义。父母殁。有僧持[友/皿]过门诵心经。潜听至无智亦无得。即有出尘之志。年十四投本邑崇圣院依瑞可师薙落。自是专以礼诵为事。年二十四登句曲之宝华山。礼定庵律祖。受具戒安居学。律兼侍书翰。己卯冬受记莂委较尼戒事义。嗣奉遗命辅弼有年。乃赴虹州广慈庵。及释迦寺之请传戒期毕。乙未秋受凤郡诸绅士请主大龙兴寺方丈。凡十有三年。当师之始来是山也。寺宇倾圯荒蓁满目。而凤又当明季兵燹之後。井邑萧条。非若都会人文所聚。吴越商贾之区可以布金只园檀施山积也。惟师胼手胝足苦心劳力。卒能修葺其佛宇。封殖其树木。又以余力建方丈僧寮。厨库器用无不备具。至於仪范有条。敏钝同诲。俾灌莽丛薄之地蔚然成招提胜境焉。此非矢志纯一坚固不回者。其能然欤。师寂於雍正五年丁未十一月二十五日。世寿六十有一。僧腊三十又七。嗣法四人。奉墖於本山之阳娄村毕谊撰。
维扬石墖寺抚生律师。讳学伦别号幻堂。姓梁氏。浙东海昌民家子。生於顺治丙申。岁终於雍正戊申夏四月。世寿七十有三。师年未二十丧父母。四十学浮屠法。越一年入宝华山受戒於定公。又三十有二年示寂於扬州之石塔寺。僧腊二十八。坐夏二十三既灭度後而嗣门弟子乃奉其体骨归墖於建龙寺之西。且述其修持梗槩而乞铭於中州蘧村。景公铭曰。作佛有性蝉蜕转裳。明神启梦。舍利呈祥。朱殷贝叶梵夹生香如莲。半偈宿孽消亡。法雨沾溉稼庾仓箱。千华阐迹石墖相望三十余年。建智慧幢譬如食顷作诸道塲。人天洽愿善果圆明除痛示化。性海汪洋显白月相违露草。光众仰面啼鸟悲。引吭不归普同永志弗忘揭铭石上。呜呼幻堂公复钦师道行而为传曰。抚师始为童子即颖悟绝人。经史一过即能了。彻年既长有志仕进。尝授江西吉安府之永丰邑。守偹梦感神人语遂弃职去削氏入僧籍。初薙染於清河之西来庵。依本师瑞亭精研大藏已而闻人言离戒修行犹无足欲。行无翼欲。飞师爽然自失。即渡江礼宝华山求戒於定公。持四分律复立愿刺血书楞严报恩。洎两乘布萨诸经既复思叅上乘瓢笠。远引登天。目游天台。礼阿育王舍利墖恒言谓舍利示现必有大因缘。师果覩赤耀如丸。瑞采腾射。心窃自喜且自异也。後回宝华。未几即受记莂持律精进如是者。五腊自以书经愿力未毕孑身至扬州准提庵闭关禁足刺血书。华严经功既成。士绅耆旧恳请主席於西城石塔寺。寺先为三昧和尚宏戒之所。屡遭岁歉鞠为茂草师。矢愿聿新虔恳历年。人天共应复修般舟三昧。阐发戒光机缘辐辏。癸巳之春。大悲阁布萨堂相继告成。苾蒭云集。丁未冬复建玉石戒坛。赎置饭僧田数百亩。楼殿寮庑无不秩然。呜呼始至之时为瓦砾塲。佛力所周庄严轮奂。师虽芒鞋半海宇而修持证果蹟着。千华晚岁慈云流辉。石塔毘尼一灯兹为不冺矣。师尝宏戒於盐城之广利泰州之朝海时。州人妇有怪疾。自谓宿愆十年。祈神弗能解。一日自言非抚律师不能救拔。师为忏悔果即脱然。又应盐邑永宁之请。时甲辰春愆阳不雨。屡祷不应。师以瓣香祈佛。立沛甘霖。师字抚生邑人。以为抚我生我名不愧实也。是秋海潮泛溢溺者无算。师持大悲忏百日幽济慈航。凡造请所至四众改观。临众接机。老而无倦。其追随受益者日填堂宇。嗣法传律高弟有二十八人。师於石塔示终之。前七日集众宣戒。以衣鉢戒本付其弟子朗清和主席自谓少时迷昧。唐丧光阴证道不蚤。今为昧祖了此公案。幻缘已尽不复久留。至期合掌。赞佛安坐而化。师之遗命茶毘後以骨归宝华山普同塔中。邑人以师宏法有年悲仰不舍。爰建墖於城北。俾得祭扫。虽然师之化身千亿何地不见。本来岂必归骨普同。乃彰初愿哉。
京都瑞应寺律师讳性证。字檀波姓熊氏。为江西南昌右族。父时英。母陈氏。并长斋奉佛。生二子。公居长。将生前一夕。母梦幢幡降其室。在襁褓即茹素。长遭父母丧。妻亦亡。既公游京师寓龙华寺。有藏经阁之感悟。遂有出尘之志。就德润公薙染旬余诣。宝华圆戒精进希有礼拜达旦。定公器之。遂传法焉。因剃度师疾。急招之北归。师示寂。命主席让其同门。公即结茆。保定三台村修杜多行。康熙壬辰岁左都揆公招主龙华。将为明年
皇上六十万寿祝厘道塲。慕公戒行请主方丈使者三往。然後应命。揆公捐俸重新梵刹工讫以其事闻。
上赐名瑞应并法云真际额明年。
万寿届期公登坛说戒。风动四方无不景仰。寺中旧植文光果树至是始实双果并蒂驰献。
行在
上大悦
制文光果诗从臣属和传为盛事。公进道坚勇。过午不食。冬必露顶。夏必重衣。每至春传戒法。岁以为常。公生於顺治十六年十二月一十六日辰时。示寂於康熙六十年正月二十五日辰时。世寿六十有三。僧腊二十有七。法嗣瑞林晖辈凡三十三人。後奉全身塔於都城鹰房之南。
宝应莲池庵省愚律师。讳成慧。姓刘氏。旧籍婺邑。父尔位。母蒋氏。顺治年间祖任江宁儒学。遂家焉师始离襁褓。性好茹素。年二十七父母相继而逝。即投溧水寿国寺木陈禅师。法孙素文和尚薙染精研大藏。广释生灵始知非戒无定。非定无慧。故辞师诣宝华圆具於定祖和尚。时年三十二矣。於是遍叅知识契悟心元。至三十七岁复回华山。职司副寺兼理戒堂祖。以衣鉢授之。辛巳岁县主王公。山主成公及邑中绅士敦请住持莲池方丈入院时苔藓盈庭瓦砾塞道师乃募赎田园开耕草塲殿堂廊庑焕然一新庄严佛像整肃规模每岁安居说戒悉遵祖山遗则可谓檀那树福之胜地云水养道之祗林也因师年高神惫功行益肃众檀信遂为建墖於莲池之西南焉壬子春自知时至示诸弟子日莲池传法谨遵见祖遗训以袈裟为重不许剃度子孙余去後无报讣挂白有违佛制语毕端然而逝师世寿六十有八僧腊三十有四坐夏二十有七也
苏州福生庵明极律师讳普智姓范氏籍本湖州文正公之後也幼龄即长斋绣佛慕西方之教年十七依福生庵自彻师薙染得戒於宝华山定公律祖复付法焉康熙乙亥岁重修福生开拓基址广辟殿宇遂为东南名胜之区後有玉峰胜莲庵法席久虚崑邑绅士仰师德行咸相造请师不获辞乃至胜莲崇修导化经历数载复以年力就衰仍归福生养静示寂之夕鼻垂玉箸尺许隐现者再非具有实行何以得此师生於顺治戊戌二月二十九日终於雍正癸丑十二月一日世寿七十六僧腊五十九建全身合於齐门外长邑之西石缺
宿迁极乐庵桂昌律师讳兴祥姓熊氏江西吉安人也初母梦老僧投锡而生幼好静坐根器不凡及长父母俱亡遂北游至淮郡剃度於菩提社隐名大师求具於宝华山见月律祖寻依极乐湛公十载复辞南询叅报恩大觉国师凡名山大川流览几遍议者谓师不韬迹潜修而奔走风尘似非清净寂灭之志孰知道无往而不在心无往而不存静固静动亦静乃为至静寂固寂感亦寂乃为真寂其中旨趣敢易拟焉师胸无蕴滓故自去来而不方物後回陵山力般舟行百日自是心愈豁然超旷会委逢源莫测埃岓适有不器禅士自都门来师探其机要器云念佛不离叅禅叅禅不碍持戒百千三昧不出心地一法师即恍然曰戒体圆明戒性空寂反观本源空性亦灭了无持犯是即心地法门若存一念见闻知觉便名破戒况余念耶器与湛公击节首肯咸谓将来唱导先觉者也遂委居首座即闍黎位嗣是严究毘尼精研广律服勤十载间多密行有难殚述者甲子冬湛公示寂师主法席四方云集日盈千指师持已御下重振规模深得丛林大体至於殿阁轮奂田园增广犹其余事不足为师道矣辛丑十一月初八日师忽集众诫之曰纳僧办道须具一番铁石苦心更兼一切解脱凡应事接物如水印月痕一念不留汝辈当精勤修省明午与众别矣次早缁素毕至师以衣鉢付慧彻继席既谢众又曰我去後切不可例世俗有违佛制言讫跏趺再扣之已入无声三昧世寿八十四坐夏四十七传戒二十七期嗣法慧彻福等一十三人各守遗训克荷先业建墖於县北之五华顶爰为赞曰猗欤桂师依止湛公见性明道不愧心宗猗欤桂师慈悲定慧普度众生有教无类猗欤桂师戒月孤圆光吞万象塞地弥天广西丙子解元刘如晏撰
淮安普应寺友昙律师讳溥范姓王氏山东兖州峄县人师系千华四叶嗣极乐为二世开普应称第一代焉师本仕籍少通儒业年二十值僧圆菩萨戒闻是心作佛是佛是心遂顿悟元旨投三皇寺薙染矢志登山求戒於定祖期毕祖唤曰汝演教人也兼律学好依止五夏复命遍叅时往宿迁极乐湛一律师见而器之即留为辅化嘱宗南山侍锡南北讲经传戒後随淮郡圆明寺戒期毕湛公命师继席遂高树法幢广行律制尝与四众结社修忏讲演教观兼行苦行遐迩皈从时众绅士同刘护法坚请移锡普应师惟瓢笠自随行解相应门庭严谧梵宇鼎新殊矍铄无老意一日忽集众曰吾年八十七世缘已化毕大德彻洞闻堪绍我法窟说偈已命众焚香念佛师已跏趺而逝矣彻公依法闍维建窣堵於喜见塔之北相望湖山之上焉
毘陵永宁灵跃律师名学潜浙之平湖人幼颖悟习儒书尤於贝叶上乘一览弗遗深嗜笃好时叅妙解年十九祝发受戒於姑苏真谛寺持行严密寒暑无间既而历天下名山延访佛祖证度之地餐风味道披雪传空彻悟本来归於自在遂於狮林寺得法为南山正宗中兴下五世永宁第一代焉毘陵旧有兴宁律寺创自李唐洎宋元以来叠遭兵燹基址荡然老屋数椽倾圯将[书-曰+皿]师游笠过此慨然振兴思扩前业朝夕与其徒持守律法洁修精进远迩翕然僧众归依规模式扩高甍广座殿宇鼎新巍楼上薄霄汉就其下作波罗提木又之坛围以文石甃以古甎宏整瑰丽卓然大观为常郡诸兰若所未有经始於康熙庚寅辛卯之间落成於乾隆戊午己未之岁於是倚晬像於金光沸潮音於空际废壤复为清凉法观而师之经营建造兴修三宝内外秖[比/心]垂三十余年未尝稍懈戊辰岁师年八十有二於春和佳日设龛召众讲法说偈自坐龛中谈笑示寂法嗣通一幼凛师训益净益严宏恢前功戒子云集於以徵灵公继往开来振铎於吾郡者其教泽为孔长矣赞曰吾常梵刹以百数然能力守宣师遗教者近无闻焉有之自灵跃师始忆余兄阮尊解组归好从灵师游尝以泉明自拟师喻之曰吾非远公俦此间无地着攒眉客也奚童或私挟饮具往侍者於山门外屏弗纳兄深敬畏之昔程子见戒律严整叹三代威仪在是若灵公其庶几乎
赐进士出身福建按察司按察使庄令翼撰
苏州真谛寺利咸律师讳学圆扬州兴化赵氏子生於顺治辛丑七月十七日终於康熙戊戌八月八日世腊五十有八继席一十三年嗣法十三人皆分化一方彰师道行示寂越三年其嗣奉龛建窣堵波於本寺碧祖墖院之左为真谛二世焉师甫言能诵佛号父母异之遂听作佛子殆所谓宿根深厚者欤及长闻宝华山定祖戒法精严往求具足其後学律有年遍叅名宿是时碧祖中兴真谛高卓戒幢龙象蹴踏见师从宝华而至心甚契之亲侍有年相传其道殆所谓师资相合非偶然者欤及碧祖迁化命师继席经营後事奉全身墖靡不竭力至於廓宏规修戒德遵崇祖训启迪後昆数年以来求戒者云集殆所谓善继善述者欤赞曰师资契合事非偶然碧祖创业利师守焉恪遵遗训一十三年戒光普照戒泽普沾昔侍师侧今瘗师边以尽孝道以诫後贤从此相继道法绵绵
淮阴闻思寺宏范律师讳溥训射陵彭氏子也幼依本邑延寿庵披剃年二十闻独祖宏戒楚州诣坛圆具精研毘尼贯通律部祖深器之遂付嘱焉一日谓师曰律学固属精严心宗不可不究师复徧叅名宿於吴门之碧岩和尚机缘相契命为首座长验龙蛇於棒下既明大事旋择天平山之阳缚茆自处因占偈曰井上枯藤鼠囓多争荣岂若住山阿临溪短屋留云处香吐松华映碧萝又刈茆占曰手握吹毛剑一横诛茆那惜路重重深黄浅碧从兹尽显出当阳个里人嗣因独祖北上命僧促归监理院事力卫常住接待往来及独祖讣至法轮律师以书命正位迎龛建墖辉宏祖道声播两淮
圣祖南巡有司引师於袁浦接
驾蒙
旨诏见奏对称
旨
圣情嘉悦至广陵茱萸湾仍
命和韵
御书闻思寺额及金刚经赐之人皆幸为千载一时而师殊坦然於是岁之四月下浣示疾至初一日晨起辞众而逝
圣驾南回至楚州犹呼师名垂问呜呼师若少待则邀
恩衣紫又何难哉然师固不以此为荣或述之以志闻思於不朽耳
韵松莲城律师讳寂融姓张氏宛陵望族也生而具福德相及长爱澹泊清净遂投益念大师出家赋性敏达智慧过人至於内外教典无不通彻年二十登华山於见祖受具足戒得侍巾瓶数载祖亦甚器之後以因缘事辞归得礼翠微心公和尚一时师资道合授之紫衣传以毘尼於是刻苦铭心勉励行持乃於韵松岭头冬汤夏茶接众结缘寒暑不辍时邑宰陈公讳九陞者闻而敬之遂请为韵松方丈西乡檀越又请中兴翠微律院自是道德昌隆於两地戒法丕振於一时矣往年太邑祭祀皆用鹿飨因师请於陈公乃得免焉里人深感之暮年仍归韵松多与缙绅君子诗赋往还每於赠荅间随机化导故文章之士皆愿皈依也後邑宰王公又特起瓣香禅室而供养之师年逾八十鹤发童颜人望之如兜率天中人也然其持诵修行老而无间预示以某年月日鹫岭西归至期如约不爽里人弟子遂为建墖於本山之左有碑铭文程绳武撰
古林藏林华律师古甬元县邓氏子师将娩母梦众僧受食中有一老衲眷盼久之而产揆厥梦缘宜祈佛庇遂求法名於里南大圣寺心融慧公心曰俗子投佛意期荫怙若华藏林无畏风霜因名字焉师生而黠敏性不狎嬉亲擕入寺见僧众威仪恋恋不还亲嘉其志命依心公祝发一切经书授受不再时有隆野法师宏法夏邑心公偕师就席毕复之彭城值云崖老宿谈老庄於墖山众多异之师独谓学无内外内外在人欲大其心志妙其有无此二学可表里而不可偏尚吾道大成如海纳百川同一盐味众莫能易其说嗣是周游壤外循历天中达哲邵英悉皆访觐凡住处案头尝珍二训(禅林宝训缁门警训)熟读博讨志期力行识者知为法门之伟器也闻只峰法主阐楞严於古徐之功德林不惮千里研穷数月不能无疑遂负拜南下直抵金陵叅月潭大师於圆觉再预楞严前疑洞释复值碧峰大师说法於普德命师代座师念法门重大非行不可乃结二三同志於普惠寺前力操炊汲广植茶缘崇祯十年丁丑冬请戒於古林印含律师印公喜师敏达命掌记录翰章词藻代为裁治靡不雅链时心公南询掖师同往印视师言律是慧基非智不奉学未弥腊岂宜他事师以心公命不敢违同造天童密云禅师令看父母未生前话才数月心公恙师扶归未几心公遂长逝後古林印公自楚还师导前同志数人诣林求戒印公已寂觉缘律师除师维那次年安居偶提所看话头顿破羣疑顺治三年西竺老人居碧峰新旧数千指独识师镇静於言论之表老人曰藏公戒行素严学德俱备人天师表指日瞻光惜乎老朽不及见也是秋回古林觉律师命师闍黎复之幽栖值灵峯万益大师千日期师与其数後渊源泉公主古林迎师说毘尼二持九十日毕念亲恩罔极杖笠归宁永城心休老宿请师说楞严四方学者一时云聚期师主社接纳云水师闻古林有蜀僧之变束庄南顾会江宁当道请长安律师归镇祖席师君教授壬辰二月四日犍椎集众以方丈付师是秋旱歉大众以蚕豆数十粒充午鉢有私买市食以供师者师靣斥之曰大众忍饥使我口腹独实是陷我於不义师继席以来接年说戒讲经或赴外请或应时机修造殿堂寮舍续置园地山塲且躬为佣作操不作不食之芳规於康熙十八年己未岁入灭其世寿夏腊未详

[book_title]律宗灯谱卷五
古祖下六世
(京都)潭柘岫云寺振寰福律师法嗣    洞初林律师(潭柘四代有传)    (京都)潭柘岫云寺止安越律师法嗣    本然寿律师(潭柘五代有传)    (京都)潭柘岫云寺德彰林律师法嗣    毓安福律师(潭柘六代有传)    恒实谅律师(潭柘七代有传)    (徐州)广济寺道主海律师法嗣    本缘显律师(广济)    无相忠律师    (金陵)宝华山松隐义律师法嗣    闵缘松律师(宝华有传)    冶牧建律师(隆觉有传)    体勤禅律师(别峯)    柏庵一律师(三藏)    开贤得律师(总持)    福昌真律师(慈云)    碧林山律师    (兴化)般若庵玉文硕律师法嗣    正元本律师(般若)    戒光续律师(紫云)    天微隆律师    觉慧智律师(准提)    维徵普律师    自辉睿律师    法宁静律师    海囊慧律师    若虗念律师(法华)    (金陵)慈应寺眼闻明律师法嗣    璇璋观律师(慈应有传)    曙天光律师(兴教)    思越政律师(石龙)    自修澄律师(孤舟)    省文学律师(高座)    栴林恒律师(香泉)    静贤彻律师(龙华)    (京都)极乐寺雪衍怡律师法嗣    怡修俶律师(保定)    湛恒清律师(极乐)    明如福律师(镇海)    寿乾福律师(大悲)    德美通律师(盘山)    天祥善律师(昙华)    (兴化)　立方贤律师法嗣    义堂和律师    (金陵)普德寺筏僧常律师法嗣    湛明悟律师(普惠)    智明心律师    慧林壑律师(观音)    (徐州)瑞云寺松柏彻律师法嗣    药屋懿律师(瑞云有传)    本然伦律师    唯然映律师(大士)    彻元　律师    德真　律师    含容　律师    智宏　律师    虚如　律师    彻明恩律师(宝藏)    西来　律师    (凤阳)龙兴寺儁雯[王*隽]律师法嗣    木山荣律师(龙兴)    介年长律师(释迦)    监中谛律师(溥仁)    昙印玉律师(卧佛)    (金陵)极乐寺怀空严律师法嗣    道学福律师(正修)    (江宁)孤舟庵宇瞻人律师法嗣    雅文濬律师(孤舟)    汝泽成律师(承恩)    (扬州)石塔寺抚生伦律师法嗣    朗清和律师(石塔有传)    云圃珣律师    悦性理律师(宝宁)    瑞安真律师    怡也基律师(大圣)    灼初霞律师(南山)    道本慈律师(开元)    旷济远律师(寿安)    碧浪鼐律师(潮海)    敏越耘律师    法慧融律师    慧林如律师(普福)    彻朗学律师(永宁)    德先证律师(大悲)    衍文慧律师(崇圣)    希圣果律师    如彻悟律师    开悟雯律师    松真才律师(法源)    自庵泰律师(宝胜有传)    枢南垣律师    乾一清律师    敏文学律师    苍悟省律师    树庵正律师    在中学律师(厰庵)    明远安律师(宝严)    监然慧律师    (京都)瑞应寺檀波证律师法嗣    瑞林晖律师(瑞应有传)    雪林耀律师(京都)    秉仁寿律师(京都)    教宣荣律师(灵光)    方旭秀律师    思昙如律师(吉祥)    大安定律师    悟真行律师    含虗心律师    恒润渊律师    普维连律师    明心成律师    庆安福律师    善庆缘律师(涌泉)    慈门玺律师    昙光瑞律师    毅庵忠律师    宏密定律师    瑞登常律师    含辉玉律师    俊庵杰律师    涣如渭律师    西池濬律师    瑞生隆律师    斐然慧律师    宁波松律师    若岫云律师    纹玉慧律师(宝应观音有传)    润亮洪律师    云乘喝律师    琢庵玉律师    苍山治律师    戒忍律律师    岫林昱律师    (宝应)莲池庵省愚慧律师法嗣    静修度律师    大智行律师    文辉增律师    (仪微)宝坊寺伯涵量律师法嗣    监世佩律师(宝坊)    广一宽律师    宾实印律师    德然净律师    大严智律师    (宿迁)极乐庵桂昌祥律师法嗣    慧彻福律师(极乐有传)    常安即律师(全潮)    悟心熉律师    倾林圆律师    度迷和律师    巨贤容律师    蕴瑞定律师(准提)    彬然馨律师    可容成律师    乘一法律师    丽庵锡律师(九华)    玉美成律师    (淮阴)普应寺友昙范律师法嗣    洞闻彻律师(普应有传)    (京都)　　　古然镫律师法嗣    洞本如律师    震瑞祥律师    一乘庆律师    胜闻尚律师    素辉真律师    (京都)宏庆黑塔寺逸修贵律师法嗣    真素恒律师(武圣)    (海淀)隆福庵天揆贤律师法嗣    山伦律师(隆福)    (杭州)昭庆寺澄如溶律师法嗣    怀德证律师(昭庆)    子昂傅律师    智圆明律师    化三学律师    大林聚律师    嵩岩毓律师    宏叅妙律师    道源信律师    德山　律师    (杭州)昭庆寺德先道律师法嗣    普明慧律师    见中隐律师    自慧意律师    (杭州)昭庆寺大闻学律师法嗣    再闻音律师    觉然　律师    牧堂　律师    维安　律师    (杭州)祥符寺得中源律师法嗣    赋清乘律师    自成慧律师    瓒宣相律师    (常州)嘉山寺彻机志律师法嗣    於潜　律师    (京都)秘魔崖太源漴律师法嗣    慈应信律师(正果)    (嘉兴)虎啸寺圆应灵律师法嗣    源修　律师    普庵塔丽中　律师法嗣    权衡实律师(无量)    (毘陵)永宁寺灵跃潜律师法嗣    不羣一律师(永宁有传)    慧彻明律师    肇奇圆律师(中隐)    位性悟律师    日三省律师(闻思)　(兼宗天台)    得渠我律师    时学昇律师(龙兴)    普闻意律师(太平)    遯夫信律师(太平)    懋宗元律师    道澄辉律师(天宁)    广慈中律师    文贤德律师(慈济)    万育　淳朴圣律师法嗣    拙山　律师    (苏州)真谛寺利咸圆律师法嗣    印惟　律师(天王)    别梅　律师    能监智律师(北禅)    崇远高律师    永照明律师(真谛)    天慧能律师(真谛有传)    智宏理律师(虞山兴福有传)    破浪波律师(隆福)    太虚同律师    圣传宏律师(狮吼)    道一智律师(空谷)    别峰　律师    彻明　律师(钓渔)    (震泽)极乐寺月樵让律师法嗣    志昙[〦/儿/介]律师    慧坦泰律师(虎邱)    仁山讷律师    (苏州)一茎庵敏悟彻律师法嗣    念慈忍律师(一茎)    (江阴)圆觉庵善铠宏律师法嗣    出尘道律师(圆觉)    (涟氷)法华寺法幢训律师法嗣    本初性律师(法华)    (淮安)闻思寺宏范训律师法嗣    闻慧智律师(闻思有传)    大智容律师    云谷明律师(毘尼)　(兼宗临济)    廓智源律师(弥陀)    尔悦天律师(隆瑞)    (京都)净土殿徧知正律师法嗣    乘一泉律师    道通遐律师(报恩)    (京都)　　　脱凡贤律师法嗣    持中新律师(延寿)    (京都)大悲庵远世联律师法嗣    成初恂律师(大悲)    良弼忠律师(大悲)    济广碧律师    心融会律师    (京都)静妙庵潜庵凝律师法嗣    东竺顺律师(慈祥)    (京都)宏祥庵中和本律师法嗣    亮千纯律师(义圣)    (京都)延寿庵即岸筏律师法嗣    戒贤有律师(延寿)    (盘山)上方寺慧幢宏律师法嗣    彻圆际律师(上方)    竹林池律师    (常州)金匮福慧庵立中旭律师法嗣    文贯令律师(福慧)    (山西)千寿寺韬光秘律师法嗣    问山禅律师(千寿)    无着叅律师    (山西)千寿寺了空　律师法嗣    净月灏律师(千寿)    映宗瑛律师(辽州石佛)    应相戒律师(千寿)    慧隆福律师(太谷九圣)    韵松　莲城融律师法嗣    缘鹤宏律师(常乐有传)    (金陵)古林庵藏林华律师法嗣    投机彻律师    合吉鼎律师    德溥岸律师    仑如本律师
慧云馨祖下六世律师传
潭柘岫云寺洞初律师讳澄林直隶武邑张氏子依京都观音阁从心老人薙染康熙二十八年闻潭柘振老和尚律宗大振诣座下受具足戒遍历讲肆讨论性相兼叩禅宗叅究心要虽出入於宗教两门而过午不食衣鉢随身举止端严言语不苟时瞿骨妙伟诸老宿深器之谓其有优波离之风不欲以禅讲系之也後复归潭柘辅弼止安和尚为尊证四十一年德彰和尚主席师由教授进羯磨纲维大众规范後学不勉而自律不威而自严一切堂寮无敢於廊下接耳交谈者葢其威德足以服众故也师一日寮中燕坐闻棚上羣巤声少焉益甚寻忽寂然命侍者破棚视之见数十死巤坠下口中皆有余粒及至米库而巤复往来驰骤师佯语库司曰何不设法治之而米饱巤腹耶库司荅以已拌饭以药食之必自毙矣师乃痛加诃责白方丈以违律伤慈摈之其戒行之感物又如此六十一年壬寅继方丈席先是岁屡歉常住负贷二千余金师同众甘澹薄五年节省渐复旧有前监院印如忍公启建楞严坛告成请师为四众讲梵网条分缕晰开人心志一时诸山公集议论法门大事亦咸推师为首无有违者雍正六年戊申示微疾有弟子琮璋琳公来省师嘱之曰末路比丘乞食维艰丛林接待恒产为要本寺自中兴以来振祖止祖皆道冠当时福培先世故得财施云集檀信风从至德翁老和尚虽初时不减当年而末运则次之及林受命继席适丛林危急之秋幸职事辛勤法众苦守偿夙逋二千余金还中兴数纪盛业但欲置饭僧田亩愧未及耳尔将来为是寺干城倘能留心此事则吾愿足矣言讫辞众至十一月五日端坐而逝今琮公在寺由知客至监院置田若干顷皆为感师最後遗嘱也十方缁素皆称洞公律师为岫云继往开来之第一人师生於康熙丙午年九月十三日殁於雍正戊申年十一月初五日世寿六十有二坐夏三十有八奉全身墖於止公之墖左为潭柘中兴之第四代焉
潭柘岫云寺本然律师讳明寿直隶顺天杜氏子幼依普济寺休如师祝发康熙四十年四月八日圆具戒於潭柘止安和尚座下得戒後即依本山为引礼研究五篇七聚并诸律部悉为探讨一时同学辈罕有及者後於德公和尚时请为首座进尊证位十有六年至洞公继席又为教授为羯磨凡规式丛林模范後学无不克尽厥职时有
和硕康亲王来山避暑一见师深器之乃时至其寮房共谈道妙尝语人日本公实而不华真纯品也嗣後洞公将以重任授之欲试其坚忍之力何如伺其以事出山故错其日谓之过期於归时撤其座锁其寮大加屈辱师受之恬然洞公知其为入室真子乃以方丈事嘱累之师之居丈室也不立侍僧不使行童凡香炉茗椀洗涤瓶鉢之事皆躬自为之檀越慕其品高欲一往过其门不可得也其慎重出入如此一日无恙忽集众曰我时至矣汝等当念光阴迅速人命无常趁此强健努力修行以求度脱毋致临终懊悔莫及今将方丈事付毓安闍黎大家念佛助我西归遂合掌而逝师生於康熙庚戌年八月十五日子时寂於乾隆丙辰年三月十九日酉时世寿六十有七坐夏三十有五墖全身於锦屏山新房村南塔儿厓是为潭柘第五代律师焉
潭柘岫云寺毓安律师讳源福直隶真定府新河县王氏子幼依本邑地藏庵护生慈公祝发康熙四十二年四月八日圆具戒於潭柘岫云寺德彰和尚座下即依本山学律次为首堂引礼阅四期为西堂进尊证位未几复请为监司凡内外大小杂务悉尽心布置大众二时粥饭皆同典座如法调理至师所得经忏嚫资积至五两即设斋供众以是常住上下僧众咸知师不昧因果云康熙六十年洞公和尚主席师鞠躬尽职亦与辅弼德公和尚无异雍正三年本寺教授乏人咸推举师师以让贤避之力辞朝海洞公知其志不可强乃听其暂往权请沙河天水法师代之洞公不以本寺职事代者意葢望於师也明年春师归自南海有京都广济律院专启到山请师为教授师辞再三不获已应其请为客期教授仍居本山尊证越两期天水法师去师补教授职雍正六年洞公示寂本公继席进师为羯磨至乾隆元年本公将西归集两序以方丈事嘱累之师继席後愈益谦谨与众同甘苦每遇坡事必身先之见众中有单薄者必多方周济务令得所至於接待十方禅侣及本山弟子惟以本分修行者为重己未岁
钦赐本朝龙藏一部辛酉春监院琮璋大师於京城内外募化大起龙华三会徧请五十三叅缁素云集法财雨施二时过堂常有千众洵为旷刼希有之胜缘也夏五月龙华道塲圆满师以历年常住劳瘁致染重疾累月不痊凡有僧俗弟子问讯起居惟以身为苦本各自努力幸勿类我诫之至十月二日沐浴更衣跏趺端坐默然无语三日安详而逝始知师之卧疾数月乃以病行示人也师生於康熙十八年己未四月二日示寂於乾隆六年辛酉十月五日世寿六十三僧腊三十九奉全身墖於本公塔之左是为潭柘第六代律师焉
潭柘岫云恒实律师讳源谅直隶河间东光县侯氏子六岁依吴桥县三元庵钓一师薙染康熙六十年十二月八日於潭柘岫云寺德彰和尚座下圆具依本山学律至雍正元年癸卯德公命为引礼师范新学朝夕不怠六年戊申肢体疲倦举动维艰至大慧寺住静少愈即历诸禅讲以福不在彼所如多不契九年辛亥归本籍因念病苦多缘宿业遂自设坛朝夕礼大悲忏默求垂护十三年乙卯身始健壮朝五台礼觐文殊回京值潭柘启建龙华大会师过之时本公主席留为引礼乾隆元年丙辰本公迁化毓公继席师由引礼陞教授己未进羯磨辛酉冬毓公示寂师主法席癸亥春装演
钦赐龙藏工毕开阅藏道塲恭请八大菩萨甲子春
上幸本山临视庄严整肃供品明洁
天颜大悦
赐供银二百金九额二联诗二章幅子一轴珐琅五供一堂乙丑秋又建无量寿会十五年庚午复於下院翊教寺建龙华大会请五十三叅道塲之胜与前无异二十年乙亥监院琮公感念老病无依者与人为善行化十方善信於山门外左畔建安乐延寿堂一所收养老病二十二年工竣建安乐延寿念佛开光大会勒碑刻铭垂示不朽二十五年庚辰朝南海以了夙愿既归遂不复出二十九年甲申
皇上驾幸山中欢喜倍前
赐护身佛一尊金刚经塔图二轴供佛斋僧银三百金
御书四额
皇太后赐珐琅镀金供器二十五件此更难逢之盛事也师为人宽裕温厚不矜不忌虽新戒弟子作务行人莫不爱之如亲眷属院中一切琐事一任职事经理从不介意所谓海纳山容者也师生於康熙三十七年十二月六日寂於乾隆三十年四月二十日世寿六十有八戒腊四十有五奉全身墖於莲化峰祖墖之右是为潭柘第七代律师焉戒弟子善学拜述
宝华山闵缘律师讳常松江南金坛陈氏子天性好静厌繁嚣喜幽僻幼年从塾师授学宛似成人塾师异之曰此子非尘俗常佣乃山林净品宜培以澹素勿茹以醇浓父母闻之窃笑曰吾家世事耕农惟稼穑是务非有善蹟以相遗安得佳儿之美报今但因其性而导之勿逆其天之所赋而已及年弱冠恳请出尘父母慨然不相阻乃芒鞋竹杖直造九华甘露庵礼因实和尚剃度和尚以法眼鉴其机缘而指示之曰此去金陵当今华山见老人中兴毘尼之宝所天下学佛弟子必由此以立德办道汝宜速往毋久滞此心树要高志帅要锐直陟莲花域求受具足戒从此真履实践渐升木乂之堂优入尸罗之室庶几不孤已志不负吾言师惟命是听即登宝华遂具大戒惟知戒行可行不计其功程所在松老人乃心契之而反试之以钳锤观其恒德师则愈加立雪之诚更进刺股之砺於是顿升引礼之班遂掌维那之执一堂之内分别三根而调摄之上焉者喻之以纯粹之旨令其深思而自得之中焉者导之以当然不易之途使其循序而渐进之下焉者曲垂方便委宛周旋引之渐入法门三根虽有差池及其成功一也未数年松老人谢世师奉未命守祖传衣鉢然後禅以方丈焉五十二年春值
万寿圣节广陵宦商诸公启延师上京作大佛事恭祝
天子万年
驾幸道塲目击耳聆良久乃日何仪范之淳雅音声之和平乎师伏奏曰和平乃比丘之本分事也
上喜而笑曰此华山之所以为华山也又问众中可有能诗者麽师奏曰律门日以礼诵为事无暇留心於风雅
上首肯曰律法之能范围一世者葢在是矣由此
赐御馔每日无间佛事将竣
赐紫衣并玉器数事然後奉
旨还山永镇千华为太平盛事又蒙两浙督宪赫公并将军鄂公仰体
皇上隆重戒法之心尽将本山所置产业出示勒石以警後人以垂永久此皆师之宿植所致岂偶然哉师恒以得人为急以故择铣於金选瑶於玉仅得珍辉一人於教授寮呜椎集众命主千华随将祖遗衣鉢法物与方丈一并交付之乃嘱曰佛法垂秋人心不古竞高物我之山[耳*少]视六和之贵狮虫可畏鱼蠹何堪言及於斯可胜浩叹惟兹千华虽仰赖祖宗德厚流光予自继席以来凡十年朝乾夕惕惟恐常住有亏毘尼减色今归期在迩聊以数言相警策尔等必行於斯坐於斯密行潜修自然为师为范此予所不孤於大众而大众亦当告无愧於祖宗念兹在兹互相勉旃言讫沐浴更衣端坐而逝师生於康熙甲辰年十一月十七日示寂於康熙戊戌年八月初九日世寿五十有五僧腊二十有三坐夏二十有二师貌苍古发虯旋髯螺卷顶霁月绳己以严肃接人以和平勤於公事不泥私情虽未能追风於诸祖庶几执法以守成喜得人之有庆善继述其家声
仪徵隆觉冶牧律师讳洪建河南归德府夏邑冯氏子孕师母不茹荤师生三日母梦师曰吾错入汝家欲去母因急留而惊觉是日师果不乳且病母祷於大士前许送出家为僧师安然无恙後复疾遂於本乡洪福寺拜庆庵和尚为师至七龄入寺剃染从师习学十余稔岁登二十具三坛於白云佛定和尚屡屡入室请问经律大义切韵指南昼夜无间威仪轨则毫无违犯定曰此子将来必为律虎未几结伴南询上华山学律於定律师座下五载律部精通祖亦深器之师又欲透禅关扣诸宗匠杭之理安绍之显圣宁之祖印吴越知识次第叅访遇剃度师统众朝海侍返故乡自念白云法云华山三师恩德难忘不啻三登九上康熙戊子秋重上华山腊月四日松律祖以衣鉢源流授师与闵祖岁除松祖示寂笔嘱闵祖主席师为羯磨师奉遗命尽心竭力辅弼三年有余心丧既毕赴扬州山又王公之请为隆觉方丈入院後接纳云水训导後学安居傅戒遵奉华山无异日徵学人本业夜究自己工夫三十余年如一日以致远近归崇檀施恐後令数椽之隆觉而为只园精舍矣又於壬戌间感维扬交如汪公施净财三千余金建戒坛於寺之左师悉依华山成式律中严制未尝稍有差舛正当法运垂秋师能力挽颓风尊古人启後人本戒行於行住坐卧会心地於持犯开遮感化於当时风偃於烟水於是海内皆知华山分座代有人矣
金陵慈应寺璇璋律师名心观别号雪堂何氏子乃浙之嘉善人也少从本郡大胜寺渊浃师薙染一日见华严经顿发宏誓诚心顶礼又翫净行一品菩萨发愿以戒为本由是褰裳远涉孑焉孤迈於康熙丙寅岁受具於宝华山定庵和尚嗣与同志自姑苏渡钱塘游赤城叅宗门瞿仙师瞿见师不凡默契心宗乃印嘱焉师忽忆禅是佛心戒是佛行纵明佛心不行佛行亦属何济遂返金陵之宝华重学毘尼於开遮持犯深有所得是时眼公亦在宝华见师贞苦之操可任法席乃以袈裟嘱之葢师为眼公之嫡嗣定庵和尚之长孙也论者以师既受单传之嘱何为复受木叉之印师曰宗律一理本无异致何得岐而视之谓吾道有二门耶句曲缁素闻师之风请主胄山之宝山寺始至时殿宇荒凉墙垣倾圯师慨然诛锄草莱扫除瓦砾辛勤畚筑次第经营迄今称胜境云秣陵张君又倾慕企仰延请主席报恩之三藏禅林师专以宏范毘尼兼修净土为务以故法律精严接待四方之人极其周至远近缁流无不合掌皈依嗣後眼公以慈应一席为宝华山重地非师莫胜其任命师主之师竞兢业业二十余年有如一日师为人廉洁气宇宽厚宏济甚多利赖甚众示寂时以方丈命门人僧树主持嘱曰老僧衣鉢戒本付汝汝後慎勿滥传当以法门为重汝其勉旃言讫而逝师於乾隆壬戌年六月十三日终世寿七十有六法腊五十有一赞曰缅哉佛性廓矣位功昭旷劫化拯迷昏冲威仪已谢法律斯存匪伊开士孰畅其言於显法师诞灵杰起如松之秀如岩之峙穆穆风规堂堂容止降生嘉善早厌樊笼息肩慈应峻范弥融将超八难即悟三空贞固可仰愿力独洪卓锡几处焕然一新宝华分蘂法镜传薪
徐州皇藏峪瑞云寺药屋律师讳实懿其家也籍鸠兹族杨氏幼年好游寺观凡遇讲肆逢高禅輙盘桓不忍去因朝九华便道至古南泉寺谒淳也和尚策发道心回家白父母允可次访天然道人幸垂接引云有一甘泉禅师今寓卓锡庵吾与汝可访之及相见礼佛次禅师云何不拜你自己的佛因此通身汗下每静坐思维欲出尘劳必须出家遂投维扬广缘庵甘泉和尚剃度师云出家人不可躭悞岁月当急念生死即遵慈命力叅救生节岩老宗匠复上华山精研律部嗣後养静於芜邑泗水园蒙本师老人命主瑞云法席一十四载严净毘尼奈桑榆景廹任不逮愿得门人大樗少荷半肩端宏律范将慰我千华分熖可藉斯子而光大焉生年七十六法腊三十九退隐於本山之休休堂以乐余年乃歌偈曰空将幻影寄阎浮惭乏瑞云十四秋从此万缘俱放下休休休也复休休
维扬石塔寺朗清律师讳通和兰陵名家子九龄剃染於大林二十受具於宝华研几戒典叅究宗乘发明大事迨受抚生和尚记莂首众持律一时龙象靡不奉为轨范未几师继抚翁席凡遗愿未果者力任完之四众云臻戒香圆遍南山一宗宝华而下推维扬为最者二师之导力为多既师示疾门人环侍次师曰我继先人席未果先人墖院事今时至矣尔其有为我为之者乎品公进曰为所当为弟子事也师无忧师曰即子是矣雍正十年冬十月十五日也僧腊三十有五坐夏二十有四嗣法八人奉骨於维扬城北建隆寺西抚翁墖院主穴之左书至此品公曰志则是矣敢乞铭余曰三藏十二分皆铭也余安得饶舌雍正十三年奉
旨集三宗义学沙门校刊龙藏律宗预斯会者惟扬州石塔寺朗清律主高足弟子品木上人乾隆三年十二月工竣品公既竣事乃以其师行状乞余铭墖曰此我所以报师恩也余曰惜子志之勤而问途於盲不得其所以报也然盲非眼则余亦可以言乎夫一铭之於大藏如太空一毛巨海一滴公所校者千佛之行状师之墖铭已十分具足以此为铭则盲者不见见不见见则可以报师恩矣品公愯然曰请居士重提起余曰又是一重公案於是按状节举梗槩而序之如此
经筵讲官内阁学士兼礼部侍郎前刑部尚书总理苗疆大臣张照撰
维扬宝胜寺自庵律师讳本泰广陵人幼依本郡定慧庵寿山和尚薙染年二十乞戒於宝华松祖次叅石塔抚祖一语契心遂付法焉会城东宝胜寺寺主熙敬师同绅士请师主席其寺始建於唐废弛已久师不惮烦劳剪茅除秽葺缺构新丛林规模轮奂在望至於春冬传戒提挈毘尼悯孤利幽种种善事笔难殚述时有吴国博云上公知师寡言乐静於城南筑莲华精舍汪光禄上章公从而扩之为师恬退之所甚惬师意遂将宝胜传其法嗣持五岳而自退居莲华端修净土辛酉岁师年六十翰林南轩唐公为文以着之又有承书周公为师写小照如随山子题曰阿师好个道状貌古神奇别样如意袈裟静坐令人可瞻可望平生直心直行一身无拘无放本分处世随缘头陀事业自剏有者诚哉赞叹有者妄言诽谤毁誉如山不动见师过人分量何妨旁通一线此间微露影相毕竟问着是谁律主自庵和尚呼此即师之实录也欤
京都瑞应寺瑞林律师讳祥晖北直天津族孙氏其母将娠有异徵父私祷弥勒院即生长六岁随祖母王氏诣弥勒院事忏偿愿师虽龆龀触事通晓见佛輙生喜跃闻梵遽起指顾祖母回语父母曰此子信非尘劳中人必宿习再来僧也商计久之遂送里之无量院礼济舟大师薙染教习经梵恍如记忆年二十辞师诣金陵宝华受具足戒於定庵和尚三载安居专精律部研究止持壬午春辞定公南下兼慕禅学过普陀天童之育王显圣诸刹凡浙中有名宗匠无不叅谒次应剃发师病急特专人以书招师北还未几师疾大痊是冬之蔡村谒允则和尚於兴善禅寺次春即过栢林寺叅独超和尚痛领钳锤重甘逼拶此中方得了悟居二载过潭柘确志禅律壬辰春值檀老人受瑞应请招师佐助师来京檀老人命掌监院事由是瑞应嘉声复振大宏律学皆师辅翼之力居多檀老人遂以衣鉢授之良有以也越三载丙申将之五台有摩尼宝积光辉满定向无人覔处逢之句是秋又受大安禅师请传戒於护众律院期毕还京憇西山大悲禅寺揆公复以简招师仍理监院事越五载辛丑值檀老人示寂嘱师继席不获辞住持十年精勤为法律己饬躬梵众肃然岁庚戌地震殿宇倾斜师竭鉢资整葺如新再构法云金汤二宇绪置回龙田地建普同窣堵此皆瑞应有其所无者壬子夏五月二十五日辛巳示微疾集众嘱曰尘劳幻影实难把捉稍涉安排即成大错随缘随分莫生节目尔等既为佛子谨持斯语精勤莫怠言讫趺坐而逝世寿五十有二僧腊二十有六嗣法门人了缘悦等奉全身墖於都城德胜门外古墖之右焉
宝应观音庵纹玉律师讳照慧歙之吴氏仲子也甫离襁褓过嗣苏姓母庄氏七岁失怙便有出尘志至九龄父送青阳天柱庵依松友和尚薙染年十七往太平翠微精肄教观载余族擕归省几诱毕婚师乃潜去後从黄山雪大师书画康熙癸未冬上宝华山得圆具戒於松隐律祖明年春业师手召还天都适里间有永安桥乃通郡要津坍塌已久载涉维艰咸乞师募重建仅及岁工竣寻诣兄任遂留都徧叅知识既而闻瑞应律化之盛师往亲炙踚年深研律典每於中夜课礼寒暑不辍檀老人益深器重即以衣偈嘱之岁庚子回邗上遇安宜护法曾识师於京邸请主宝应之莲池惜多寑弊卒莫能挽辞众欲归台宕邑中绅士坚请主东城外之观音庵虽寥寥破屋数椽而义不可却师处之恬如也二十余稔起敝支倾旋营旋葺稍稍以丛席闻於远迩来学云从檀施麏踵督肃传戒矍铄无老意兼解瑜伽世味清约居恒不越瑞应风规严寒沍冻雪顶苍然则知千华派衍声流无尽矣乾隆乙丑岁师年七十又七也
宿迁极乐庵慧彻律师讳道福姓褚氏山左兖州济宁人也年二十依淮之善因庵六门大师鬀落圆具於极乐湛祖座下讲习木义戒法俄而归门门为开导师感奋一夕闻欵乃声有省白门门可之门殁心丧毕一鉢一筇徧访诸名山耆宿岁辛卯复回极乐桂老人深器印之即於是岁腊月八日命入方丈自是宏法传戒万指围绕雍正戊申三月朔因患目疾先交全潮于常安即次将法席传太初照嗣之师遂恬退颐养唯心净土而已至乾隆辛酉八月二十一日自全潮晚归示微疾次早命汤沐浴竟端坐不语门弟子请遗训师曰更有甚麽值丽庵弟偕诸山问侯师一见微笑而逝世寿八十三僧腊五十二坐夏三十有九也戊辰冬法孙印可贵奉墖於五华山顶
淮阴普应寺洞闻彻律师姓陈氏阜宁人也初母梦头陀解囊珠而有孕师在襁褓口不纳腥三五岁知佛堂礼拜凡见僧道问讯接谈人皆惊异称为再来人也年甫冠阅佛经四相皆空句翻然有省回视朱门不异蓬户矣遂依道宏禅师剃度秉具於闻思宏范律主即依止学律苦行潜修不以一行自高不以一德自耸後辅友昙律师数十年心印嗣席广行法化四众钦崇岁甲寅七月六日示寂门人松堂寿建全身墖於开山祖塔之左世寿六十有三僧腊四十又四赞曰言炎非夸相空非顽普感应机杰出南山今其归矣墖瘗灵龛天龙拱卫密布香昙旋闻德业典型存焉
毘陵永宁寺不羣律师讳通一别号鹤鹤叟姓金氏淛之嘉善人灵跃律师之甥也年十三母抱病极笃奉慈命受五戒於灵公母疾立愈即发愿皈依释教年十四随灵公至永宁寺先受十戒为驱乌沙弥年二十进受比丘具戒由书记历任监院年二十六为教授四十一为羯磨丁卯岁嗣登法座时年五十一矣主席後春冬传戒历二十余年如一日其心愈慈其法愈肃时有太史汤公大绅既归田时与之游炉烟茗汁相对忘言丙戌秋师年七十公乃为文以纪其实尝考之高僧传竹庵禅师渭公广智全悟欣公之甥即法门嗣子也竹庵嗣法之日欣公语之曰能宏大定慧之道使不坠者其怀渭平今师之嗣灵公也其先後事蹟适相符殆所谓灵根夙植者欤下相刘霞彩撰
真谛天慧律师讳通能镇江金坛虞氏子也性本讷厌繁嚣龆年失恃怙即依西禅寺脱白秉具於利咸和尚复以道脉传之厥後常住变幻得檀护推师主席於是咸秉贻轨重光祖道宏阐毘尼十有六载嗣法者二十三人世寿五十二僧腊二十八降生於康熙戊辰九月二十二日入灭於乾隆己未五月二十六日也
虞山兴福寺智宏律师讳然理姓赵氏宋宗室籓守蓉城遂世居常州之江阴父子祥公母裘氏师行三幼而颖异有宿缘送本邑广福寺依大乘老宿为度师年二十五秉宝华闵祖戒精勤学律擢职维那後至姑苏人真谛利咸圆和尚室分主娄东海宁寺阅六载大施戒法化导弥多雍正元年冬应虞山兴福请命嗣法至公继海宁席擕一鉢至虞山维时兴福堂殿圯坼廊庑倾穨榛草蔓延香烟断绝师慨二千余年古刹素称为高僧之律窟岂宜衰替若此遂立誓愿尽身心以报佛祖奈连值岁歉一粥难支兼前住者弃产负粮追呼无宁晷赖陶太史汪宫赞等鼎力护持虞山赵氏同出江阴系念宗谊亦皆竭力相济始得稍安云水二十年来穨者葺之倾者新之宏演毘尼戒雷益震甲子冬十一月二十三日届师六十法诞门人辈欲制锦为寿师力止之士大夫闻此益为敬重丙寅冬以院事命前住海宁之至善安公正方丈位师乃恬退於破山西院一炉一经以终余年之乐云
闻思寺闻慧律师讳常智淮安沐阳籍幼喜礼大士像既长披缁即投闻思寺秉具一日随众课诵至心经之无罣碍无罣碍故胸中凝结一时涣然因矢志渡江遍游名刹叅诸知识久之无所契谓同伴曰禅以戒行为基净土为本吾何跋涉形骸而不务实事乎遂归依本师专修净业後监院事及就正主席宣扬戒法终始不懈凡人有过必循循开导其不逊者亦必委曲遣之终无愠色故学者多依依不忍舍去又尝与同袍结社修忏预知时至告诸同社至日集众付衣鉢後事毕命汤沐浴跏趺而逝後茶毘时有隐隐紫色如莲花者然自龛前火光中涌出噫其或为师精诚之所结欤
常乐缘鹤律师讳照宏族系仙源美溪李氏子其母梦一童子跨鹤飞入其家次日师即降生圆顶广额眉目清奇见者即知为罗汉果位中人也长而拜常乐如心公为师遂取名曰缘鹤以符其梦兆之祥师於贝叶灵文过目即能了透豁如素习後得戒於宝华松祖心契波罗木叉之旨力任行持及遇韵松莲公律师抉其素藏怃然曰超六尘通三昧者是子也乃付以紫衣戒本为律学真传时诸檀越遂请主席本山演毘尼之正法三学勤修继太原之高风七众皈依若僧若俗得闻一句半偈者无不咸登道果者矣戊申岁以波离命脉传之黄石开公乃端坐迁化人谓师乘愿而来应化者信不爽也

[book_title]律宗灯谱卷六
古祖下七世
(京都)潭柘岫云寺洞初林律师法嗣    静观瑞律师(潭柘八代有传)    琮璋琳律师(潭柘监院有传)    (京都)潭柘岫云寺恒实谅律师法嗣    云浦珠律师(宿迁寿圣有传)    (徐州)广济寺本缘显律师法嗣    大雅憘律师    (金陵)宝华山闵缘松律师法嗣    珍辉[王*永]律师(宝华有传)    公照月律师(报恩)    宗明彻律师(石山)    远慧彻律师(极乐)    静如能律师(安福)    闻修立律师    文基岐律师(独山)    律氷幢律师(净慈)　(兼宗临济)    默融达律师(丰安)    道明谅律师    泊湄满律师    桂林珏律师    (真州)隆觉寺冶牧建律师法嗣    敷和悦律师(隆觉有传)    玉镜辉律师    文成铨律师(圣寿)    自谦性律师    广义照律师(地藏)    善超度律师    惟一闻律师(海潮)    自读晖律师(延庆)    天霞映律师(宏慈)    永持恒律师(三圣)    解余济律师(东林)    建明所律师(经山崇教)    正朴淳律师(瑞光)　(兼宗临济)    霞辉轮律师    逢杲照律师    觉然善律师(天宁有传)    根远本律师    文质彬律师    西来瑞律师(钟楼)    问已住律师    明已济律师    仁山定律师    西印芦律师    性德济律师    静怡峦律师    继能敬律师(苏州福生)    聚安光律师(崑山净土)    (焦山)别峰　体勤禅律师法嗣    元慧乘律师    (江宁)三藏殿栢庵一律师法嗣    我愚守律师    善因朗律师(扬州三圣)    ([瓜-、]州)总持庵开贤得律师法嗣    觉证性律师(总持)    可悦　律师    恭永　律师    道如墙律师(苏州福生)    (宜陵)慈云寺福昌真律师法嗣    恭维　律师    运修广律师    觉先果律师    (兴化)般若庵正元本律师法嗣    荫千檀律师(般若)    慧圆俊律师(自在)    天和利律师(地藏)    昂旭莲律师    瑞安祥律师    诚一成律师(镜智)    紫云山戒光续律师法嗣    松如尘律师(紫云)    松恒缘律师(观音)    旭初如律师    准提觉慧智律师法嗣    圣惠能律师(永兴)    自明镜律师    印山干律师(西寺)    远学永律师(准提)    经朴缘律师(玉禅)    松月来律师    岳瞻慧律师(法华)    万玉瓮律师(准提)    法华寺若虚念律师法嗣    悦贤圣律师    (金陵)慈应寺璇璋观律师法嗣    僧树培律师(慈应有传)    慧芳机律师(古昙)    普逸仁律师(永庆)    静庵荣律师(药师)    秀崖诠律师(裕舍)    法绪起律师(景德)    东苇海律师(福山)    (兴化)　　　义堂和律法嗣    牧怀延律师    (徐州)皇藏峪瑞云寺药屋懿律师法嗣    大樗果律师(瑞云有传)    天如忍律师    真庵乾律师    恒林隆律师    枢衡机律师    偕登然律师    (凤阳)龙兴寺木山荣律师法嗣    道方慧律师    大川洪律师(龙兴)    月堂圣律师    悟本明律师    戒量宽律师    净兰智律师    (中州)溥仁院监中谛律师法嗣    慧先福律师(莘野)    徧修旺律师    (濉阳)卧佛寺昙印玉律师法嗣    月峰己律师    晓叅恺律师    (扬州)石塔寺朗清和律师法嗣    瑞林定律师(石塔)    怀清满律师    拂慧义
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:28:13-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>