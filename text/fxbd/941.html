<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="南泉普愿禅师语录,南泉普愿禅师语录全文在线阅读,南泉普愿禅师语录全文在线下载,大玄古籍书库">
<meta name="description" content="唐代高僧池阳南泉山普愿禅师语录散见于《祖堂集》、《景德传灯录》、《五灯会元》、《古尊宿语录》、《指月录》诸书，而又各不相同。为便于研究，今依据以上书目，综合各条语录而去除其重复者，共得九十七条，并标以序数，以便查询。_南泉普愿禅师语录_全文在线阅读_南泉普愿禅师语录_全文在线下载_大玄古籍书库">
<title>南泉普愿禅师语录_南泉普愿_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">南泉普愿禅师语录</span> <br/>
          作者： <span class="inputVal" id="bkauthor">南泉普愿</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]17756</span> <br/>
          说明： <span class="inputVal" id="bkdec">唐代高僧池阳南泉山普愿禅师语录散见于《祖堂集》、《景德传灯录》、《五灯会元》、《古尊宿语录》、《指月录》诸书，而又各不相同。为便于研究，今依据以上书目，综合各条语录而去除其重复者，共得九十七条，并标以序数，以便查询。</span> <br/>
          封面： <span class="inputVal" id="bkimg">Z_941.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]南泉普愿禅师语录
[book_author]南泉普愿
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]17756
[book_dec]唐代高僧池阳南泉山普愿禅师语录散见于《祖堂集》、《景德传灯录》、《五灯会元》、《古尊宿语录》、《指月录》诸书，而又各不相同。为便于研究，今依据以上书目，综合各条语录而去除其重复者，共得九十七条，并标以序数，以便查询。
[book_img]Z_941.jpg


[book_title]南泉普愿禅师语录
（一）师每上堂云：“近日禅师太多生，觅一个痴钝底不可得。阿你诸人，莫错用心。欲体此事，直须向佛未出世已前，都无一切名字，密用潜通，无人觉知，与么时体得，方有少分相应。所以道：‘祖佛不知有，狸奴白牯却知有。’何以如具？他却无如许多般情量。所以唤作如如，早是变也，直须向异类中行。只如五祖大师下，有五百九十九人尽会佛法，唯有卢行者一人不会佛法，他只会道。直至诸佛出世来，只教人会道，不为别事。江西和尚说‘即心即佛’，且是一时间语，是止向外驰求病，空拳黄叶止啼之词。所以言‘不是心，不是佛，不是物。’如今多有人唤心作佛，认智为道，见闻觉知，皆云是佛。若如是者演若达多，将头觅头，设使认得，亦不是汝本来佛。若言即心即佛，如兔马有角；若言非心非佛，如牛羊无角。你心若是佛，不用即他；你心若不是佛，亦不用非他。有无相形，如何是道？所以若认心决定，不是佛；若认智决定，不是道。大道无影，真理无对。等空不动，非生死流；三世不摄，非去来今。故明暗自去来，虚空不动摇；万象自去来，明镜何曾鉴？阿你今时尽说我修行作佛，且作么生修行？但识取无量劫来，不变异性，是真修行。”
（二）有人拈问：“三世诸佛为什么不知有？”师云：“争肯你喃喃！”进曰：“狸奴白牯为什么却知有？”师云：“似他即会。”师又时谓众曰：“会即便会去，不会即王老师罪过。”
（三）师初住庵时，有一僧到，师向僧云：“某甲入山去，一饷时为某送茶饭来。”其僧应喏。其僧待师去后，打破家具杀却火，长伸瞌睡。师小时归，见僧睡。师向他身边伴睡，其僧便起发去。师后住得数年，谓众曰：“我初住庵时，有个灵利僧，如今却不见。”
（四）师问僧良钦：“空劫中还有佛否？”对曰：“有。”师曰：“是阿谁？”对曰：“良钦。”师曰：“居何国土？”钦无语。（曹山代云：“若与么，不是良钦。”报慈代云：“若与么，则自出来相访。”长沙代云：“居常寂光土。”）
（五）师有时云：“我行脚时，有一中老宿教某甲道：‘返本还源’，噫祸事也。我十八上解作活计，三乘十二分教因我所有。如今我向三乘十二分教且不是，所以解修行底人不落因果，不解修行底人落他因果。”
（六）陆亘大夫问：“弟子从六合来，彼中还更有身否？”师曰：“分明记取，举似作家。”曰：“和尚不可思议，到处世界成就。”师曰：“适来总是大夫分上事。”
（七）千顷寺院主到，师问：“汝和尚在日，如许多债负，教什么人还？”院主无对。（师代云：“教和尚一时还却。”道吾代云：“把将来。”石霜代云：“他无人天羁什么债负？”）
（八）师欲顺世时，向第一座云：“百年后，第一不得向王老师头上污。”第一座对云：“终不敢造次。”师云：“或有人问：‘王老师什么处去也？’作么生向他道？”对云：“归本处去。”师云：“早是向我头上污了也。”却问：“和尚百年后向什么处去？”师云：“向山下檀越家作一头水牯牛去。”第一座云：“某甲随和尚去，还许也无？”师云：“你若随我，衔一茎草来。”（僧问逍遥：“如何是一头水牯牛？”逍遥云：“一身无两役。”进曰：“如何是衔一茎草来？”逍遥云：“新旧添不得。”僧云：“还许学人承当也无？”逍遥云：“你若承当，衔铁负鞍。”又僧问曹山：“只如水牯牛，成得个什么边事？”曹山云：“只是饮水吃草底汉。”僧云：“此莫便是沙门边事也无？”曹山云：“此是沙门行李处，不是沙门边事。”僧云：“如何是沙门边事？”曹山云：“不见有祖佛。”进曰：“如何是沙门行李处？”曹山云：“常在尘中。”又问：“如何是沙门相？”曹山云：“尽眼看不见。”僧云：“还被搭也无？”曹山云：“若被搭则不是沙门相。”“如何是沙门行李处？”曹山云：“头上戴角，身上被毛。”僧云：“此人得什么人力？”曹山云：“终日得他力，只是行不住。”僧云：“此人以何为贵？”曹山云：“头上不戴角，身上不被毛。”又问：“沙门行与行李处是一是二？”曹山云：“亦一亦二。”“如何是一？”曹山云：“杀佛杀祖。”“如何是二？”曹山云：“被毛戴角。”又问：“从凡入圣则不问，从圣入凡时如何？”曹山云：“成得个一头水牯牛。”“如何是水牯牛？”曹山云：“朦朦朣朣地。”僧云：“此意如何？”曹山云：“但念水草，余无所知。”僧云：“成得个什么边事？”曹山云：“只是逢水吃水，逢草吃草。”又问：“如何是一头水牯牛？”曹山云：“不证圣果。”“如何是衔一茎草来？”曹山云：“毛羽相似。”）
（九）师又时拈起球子问僧：“那个何似这个？”对云：“不似。”师云：“你什么处见那个，便道不似？”对云：“若约某甲见处，和尚亦须放下手中物。”师云：“许你具一只眼。”（洞山代云：“若见则似他去。”）
（十）师行脚次，问村路：“此路到什么处？”村公对云：“脚下底是什么？”师云：“到岳不？”村公：“如许多时，又觅在。”师云：“有茶不？”对云：“有。”师云：“觅一碗茶得不？”对云：“觅则不得，但来。”
（十一）师示众曰：“王老师要卖身，阿谁买？”僧对云：“某甲要买。”师云：“他不作贱，亦不作贵，你作么生买？”僧无对。（安国代云：“与么则嘱专甲去也。”卧龙代云：“属某甲去也。”禾山代云：“是何道理？”赵州代云：“明年与和尚缝一领布衫。”﹞
（十一）问：“师归丈室，将何指南？”师云：“昨夜三更失却牛，天明失却火。”“作么生是失却牛？”师云：“未问已前会取。”“作么生是失却火？”师云：“但知就人觅取。”
（十二）问：“祖祖相传，合传何法？”师云：“一二三四五。”
（十三）师问陆亘大夫：“十二时中作么生？”对云：“寸丝不挂。”师云：“堪作什么？”大夫云：“什么处有过？”师云：“还闻道：‘有道之君，不纳有智之臣。”
（十四） 僧问：“牛头未见四祖时，为甚么百鸟衔花献？”师云：“为渠步步踏佛阶梯。”云：“见后为甚么不衔花献？”师云：“直饶不来，犹较王老师一线道。”
（十五）师与归宗同行二十年，行脚煎茶次，师问：“从前记持商量语句，已知离此，后有人问毕竟事，作么生？”归宗云：“这一片田地，好个卓庵。”师云：“卓庵则且置，毕竟事作么生？”归宗把茶铫而去，师云：“某甲未吃茶在。”归宗云：“作这个语话，滴水也消不得。”
（十六）有人问：“和尚住此间来，还见作家也无？”师云：“作家则不见，两个石牛匽入海，直至如今不得回。”（有人拈问龙花：“只如南泉与么道，意作么生？”龙花云：“谁敢向这里出头？”）
（十七）师持锡到韶州，刺史问：“十二种头陀，和尚是第几种？”师乃振锡一下。刺史再问，师云：“大钝生！”师敲绳床，谓众云：“大众共他语话。”对云：“却请和尚共他语话。”师云：“我不共他语话。”僧云：“为什么不共他语话？”师云：“不辞共他语话，恐他不解语。”
（十八）师又时曰：“若是文殊、普贤，昨夜三更各打二十棒，趁出院了也。”赵州对云：“和尚合吃多少棒？”师云：“王老师有什么罪过？”赵州礼拜出去。
（十九）师谓赵州云： “江西马祖说‘即心即佛’，王老师不恁么道，‘不是心，不是佛，不是物’。恁么道还有过么？”赵州礼拜而出。时有一僧随问赵州曰：“上座礼拜便出，意作么生？”州曰：“汝却问取和尚。”僧乃问：“适来谂上座意作么生？”师曰：“他却领得老僧意旨。”
（二０）赵州在楼上打水，师从下过，赵州以手攀栏县脚，云：“乞师相救。”师踏道上云：“一二三四五。”赵州云：“谢师指示。”
（二一）南泉山下有一庵主，人谓曰：“近日南泉和尚出世，何不去礼见？”主曰：“非但南泉出世，直饶千佛出世，我亦不去。”师闻，乃令赵州去勘。州去便设拜，主不顾。州从西过东，又从东过西，主亦不顾。州曰：“草贼大败。”遂拽下帘子，便归举似师。师曰：“我从来疑着这汉。”次日，师与沙弥携茶一瓶、盏三只，到庵掷向地上。乃曰：“昨日底！昨日底！”主曰：“昨日底是甚么？”师于沙弥背上拍一下曰：“赚我来，赚我来！”拂袖便回。
（二二）师问黄檗：“笠子太小生？”黄檗云：“虽然小，三千大千世界总在里许。”师云：“王老师你？”黄檗无对。（后有人举似长庆，长庆代云：“欺敌者亡。”保福代云：“洎不到和尚此间。”）
（二三）有人问曰：“三身中阿那个最尊？”师云：“三只投子掷下，失却一个。”
（二四）有僧问：“古人道：‘么尼珠，人不识，如来藏里亲收得。’如何是如来藏？”师云：“王老师共你与么来去是藏。”进曰：“不来不去时如何？”师云：“亦是藏。”“如何是珠？”师唤僧，僧应喏，师云：“去，你不会。”
（二五）有人到归宗，归宗问：“从什么处来？”对云：“从南泉来。”归宗云：“有什么佛法因缘？”对云：“和尚上堂，告众曰：‘夫沙门者，须行畜生行；若不行畜生，无有是处。’”归宗沉吟底，僧便问：“只如南泉意如何？”归宗云：“虽然畜生行，不受畜生报。”其僧却归，举似师。师云：“实与么道么？”僧云：“实也。”师云：“孟八郎又与么去。”
（二六）赵州问：“知有底人向什么处休歇去？”师云：“向山下作一头水牯牛去。”赵州云：“谢和尚指示。”
（二七）问：“如何是菩萨意旨？”师云：“黑如漆。”僧云：“眼在何处？”师云：“明如日。”
（二八）僧辞时，问：“学人到山下，有人问着和尚近日如何，作么生祗对？”师云：“但向他道：‘解相扑。’”僧云：“作么生相扑？”师答云：“一拍双泯。”
（二九）问：“父母未生时，鼻孔在什么处？”云：“如今已生也，鼻孔在什么处？”（沩山别云：“则今阿那个是鼻孔？”）
（三０）有僧在师身边叉手立，师云：“太俗生。”僧又合掌，师云：“太僧生！”僧无对。
（三一）问：“十二时中以何为境？”师云：“何不问王老师？”僧云：“问了也。”师云：“还曾与你为境么？”
（三二）师见院主，遂唤，院主便近前叉手而立。师云。“佛九十日在忉利天为母说法，优填王思佛，故教目连神通三转，摄匠人往彼雕得三十一相，唯有梵音相雕不得。”院主便问：“如何是梵音相？”师云：“赚杀人。”
（三三）僧见雀儿啄生，问：“师为什么得与么忙？”师便脱鞋打地一下，僧云：“和尚打地作什么？”师云：“趁雀儿。”
（三四）师问院主：“忽有人问：‘王老师什么处去？’你作么生道？”院主无对。（曹山代云：“但道作么？”疏山代云：“待有去处则向和尚道。”）
（三五）问：“如何是涅盘？”师云：“清犹清，急犹急，浮沙何处停？”僧拈问：“如何是‘清犹清’？”师云：“混他一点不得。”“如何是‘急犹急’？”师云：“转目看不见。”“如何是‘浮沙何处停’？”师云：“金屑虽贵，眼里着不得。”
（三六）师问黄檗：“定慧等学，明见佛性，此理如何？”黄檗云：“不依一物。”师云：“莫便是长老家风也无？”檗云：“不敢。”师云：“浆水钱则且置，草鞋钱教阿谁还？”
（三七）师又问黄檗：“长老什么年中受戒？”檗云：“威音王佛同时受戒。”师云：“威音王佛是我儿孙。”黄檗却问：“和尚什么年中受戒？”师云：“这后生莫礼！”黄檗无对。
（三八）师又问黄檗：“白银为地，黄金为壁，此是什么人居止处？”檗云：“圣人居止处。”师曰：“更有一人居什么处？”檗云：“我则道不得。”师云：“王老师都道得。”檗云：“便请道。”师云：“王老师罪过。”
（三九）师共归宗行次，归宗先行，师落后。忽见大虫草里出，师怕，不敢行，便唤归宗。归宗转来一喝，大虫便入草。师问：“师兄见大虫似个什么？”归宗云：“相似猫儿。”师云：“与王老师犹较一线道。”归宗却问：“师弟见大虫似个什么？”师云：“相似大虫。”
（四０）道吾到南泉，师问曰：“阇梨名什么？”道吾对云：“圆智。”师云：“智不到处作么生？”道吾对云：“切忌说着。”师问曰：“灼然说着，则头角生也。”却后三五日间，道吾与云岩相共在僧堂前把针。师行游次，见道吾，依前问：“智阇梨前日道：‘智不到处，切忌说着。’说着则头角生也。如今合作么生行李？”道吾便抽身起，却入僧堂内，待师过后却出来。云岩问道吾：“和尚适来问，何不祗对？”道吾云：“师兄得与么灵利！”云岩却上和尚处问：“适来和尚问智师弟这个因缘，合作么生祗对？”师云：“他却是异类中行。”云岩云：“作么生是异类中事？”师云：“岂不见道：‘智不到处，切忌说着。’说着则头角生。唤作如如，早是变，宜须向异类中行。”云岩亦不先陀，道吾念言：“他与药山有因缘矣。”便却共他去药山。药山问：“阇梨到何处来？”岩云：“此回去到南泉来。”药山云：“南泉近日有什么方便示诲学徒？”云岩举似前话。药山云：“汝还会他这个时节也无？”云岩云：“某甲虽在他彼中，只为是不会他这个时节，便特归来。”药山大笑，云岩便问：“作么生是异类中行？”药山云：“我今日困，汝且去，别时来。”岩云：“某甲特为此事归来，乞和尚慈悲。”药山云：“阇梨且去，老僧今日身体痛，别时却来。”云岩礼拜了便出去。道吾在方丈外立，听闻他不领览，不觉知，咬舌得血。却后去问：“师兄去和尚处问因缘，和尚道个什么？”岩云：“和尚并不为某甲说。”道吾当时低头不作声。在后各在别处住，至临迁化时，见洞山密师伯来，道吾向师伯说：“云岩不知有这一则事，我当初在药山时悔不向他说。虽然如此，不违于药山之子。道吾却为师伯子细说此事。”
（四一）师问僧：“什么处去？”对云：“山下去。”师云：“第一不得谩王老僧。”对云：“终不敢谩和尚。”师遂将瓶喷水，云：“是多少？”僧无对。师代云：“非师本有。”又云：“非和尚境界。”（保福代云：“和尚图他一斗米，失却半年粮。”云居膺云：“非师本意。”先曹山云：“赖也。”石霜云：“不为人斟酌。”长庆云：“请领话。”云居锡云：“座主当时出去，是会不会。”）
（四二）师问黄檗：“去什么处？”对云：“择菜去。”师云：“将什么择？”黄檗竖起刀子。师云：“只解作客，不解作主。”自代云：“更觅则不得。” （有僧拈问长庆：“与古人作主如何道？”长庆便咄之。僧拈问顺德：“南泉见黄檗去什么处？意旨如何？”顺德云：“也是黄檗招致得。”僧云：“只如黄檗后与么祗对，南泉还得也无？”德云：“且自付则得。”僧云：“只如对南泉作么生道？”德云：“汝作南泉来。”僧云：“将什么择？”德云：放下刀。）
（四三）师有一日法堂上坐，忽然喝一声，侍者惊讶，上和尚处看，并无人。大师曰：“汝去涅盘堂里看，有一僧死也无？”侍者到半路，逢见涅盘堂主着纳衣走上来，侍者云：“和尚教专甲看涅盘堂里有一人死也无。”堂主对曰：“适来有一僧迁化，特来报和尚。”两人共去向和尚说。停腾之间，更有一人来报和尚云：“适来迁化僧却来也。”和尚问其僧：“病僧道什么？”其僧云：“要见和尚。”师便下涅盘堂里，问病僧：“适来什么处去来？”病僧云：“冥中去来。”师曰：“作么生？”僧云：“行得百里地，脚手疼痛，行不得，又渴水。忽然有玉女唤人大楼台阁上，某甲行乏辛苦，欲得上楼阁。始上次，傍有一个老和尚喝某甲：‘不许上！’才闻喝声，则便惊讶，抽身仰倒。今日再得见和尚也。”师喝啧云：“可谓好楼阁！若不遇老僧，洎入火客屋里造猪。”从此后，其僧修福作利益，日夜不停，直到手指三分只有一分底。年到七十后，坐化而去也。呼为南泉道者也。有一日，其道者提篮子摘梨。盛篮次，师问：“篮里底是什么？”道者便覆却篮子。（僧拈问龙花：“只如道者覆却篮子意旨如何？”龙花云：“阇梨举不圆。”）
（四四）有讲经论大德来参师，师问：“教中以何为体？”对云：“如如为体。”师云：“以何为极则？”对云：“法身为极则。”师云：“实也无？”对云：“实也。”师云：“唤作如如，早是变也，作么生是体？”大德无对。因此索上堂云：“今时学士类尚辩不得，岂弁得类中异？类中异尚弁不得，作么生办得异中异？唤作如如，早是变也，直须向异类中行。”赵州和尚上堂，举这个因缘云：“这个是先师勘茱萸师兄因缘也。”有人便问：“如何是异中异？”赵州云：“直得不被毛，不戴角，又勿交涉。”
（四五）一日，为众僧行粥次，马祖问：“桶里是甚么？”师曰：“这老汉合取口作恁么语话。”祖便休。
（四六）上堂：“然灯佛道了也。若心相所思，出生诸法，虚假不实，何以故？心尚无有，云何出生诸法？犹如形影，分别虚空。如人取声，安置箧中。亦如吹网，欲令气满。故老宿云：‘不是心，不是佛，不是物’，且教你兄弟行履。据说十地菩萨住首楞严三昧，得诸佛秘密法藏，自然得一切禅定解脱神通妙用。至一切世界，普现色身，或示现成等正觉，转大法轮，入涅盘，使无量入毛孔。演一句经无量劫，其义不尽，教化无量亿千众生得无生法忍。尚唤作所知愚、极微细所知愚，与道全乖。大难，大难！珍重！”
（四七）上堂曰：“王老师自小养一头水牯牛。拟向溪东牧，不免食他国王水草。拟向溪西牧，亦不免食他国王水草。不如随分纳些些，不见得。”
（四八）师问僧曰：“夜来好风？”曰：“夜来好风！”师曰：“吹折门前一枝松？”曰：“吹折门前一枝松。”次问一僧曰：“夜来好风？”曰：“是甚么风？”师曰：“吹折门前一枝松。”曰：“是甚么松？”师曰：“一得一失。”
（四九）师有书与茱萸曰：“理随事变，宽廓非外。事得理融，寂寥非内。”僧达书了，便问萸：“如何是宽廓非外？”萸曰：“问一答百也无妨。”曰：“如何是寂寥非内？”萸曰：“睹对声色，不是好手。”僧又问长沙，沙瞪目视之。僧又进后语，沙乃闭目示之。僧又问赵州，州作吃饭势。僧又进后语，州以手作拭口势。后僧举似师。师曰：“此三人，不谬为吾弟子。”
（五０）上堂：“道个如如早是变了也。今时师僧须向异类中行。”归宗曰：“虽行畜生行，不得畜生报。”师曰：“孟八郎汉又恁么去也？”
（五一）师因至庄所，庄主预备迎奉。师曰：“老僧居常出入，不与人知，何得排办如此？”庄主曰：“昨夜土地报道，和尚今日来。”师曰：“王老师修行无力，被鬼神觑见。”侍者便问：“和尚既是善知识，为甚么被鬼神觑见？”师曰：“土地前更下一分饭。”（玄觉云：“甚么处是土地前更下一分饭？”云居锡云：“是赏伊罚伊，只如土地前见，是南泉不是南泉。”）
（五二）师见僧斫木次，师乃击木三下，僧放下斧子，归僧堂。师归法堂，良久却入僧堂，见僧在衣钵下坐。师曰：“赚杀人！”问：“师归丈室，将何指南？”师曰：“昨夜三更失却牛，天明起来失却火。”
（五三）师因东西两堂争猫儿，师遇之，白众曰：“道得即救取猫儿，道不得即斩却也。”众无对，师便斩之。赵州自外归，师举前语示之。州乃脱履安头上而出。师曰：“子若在，即救得猫儿也。”
（五四）师在方丈，与杉山向火次。师曰：“不用指东指西，直下本分事道来。”山插火着叉手。师曰：“虽然如是，犹较王老师一线道。”
（五五）一僧洗钵次，师乃夺却钵。其僧空手而立。师曰：“钵在我手里，汝口喃喃作么？”僧无对。
（五六）师因入菜园，见一僧，师乃将瓦子打之。其僧回顾，师乃翘足。僧无语。师便归方丈，僧随后入，问讯曰：“和尚适来掷瓦子打某甲，岂不是警觉某甲？”师曰：“翘足又作么生？”僧无对。﹝后有僧问石霜云：“南泉翘足，意作么生？”霜举手云：“还恁么无。”﹞
（五七）师与归宗、麻谷同去参礼南阳国师。师于路上画一圆相曰：“道得即去。”宗便于圆相中坐。谷作女人拜。师曰：“恁么则不去也。”宗曰：“是甚么心行？”师乃相唤便回，更不去礼国师。﹝玄觉云：“只如南泉恁么道，是肯语是不肯语。”云居锡云：“比来去礼拜国师，南泉为甚么却相唤回？且道古人意作么生。”﹞
（五八）师在山上作务，僧问：“南泉路向甚么处去？”师拈起镰子曰：“我这茆镰子，三十钱买得。”曰：“不问茆镰子。南泉路向甚么处去？”师曰：“我使得正快！”
（五九）师一日掩方丈门，将灰围却门外。曰：“若有人道得，即开。”或有祗对，多未惬师意。赵州曰：“苍天！”师便开门。
（六０）师玩月次，僧问：“几时得似这个去？”师曰：“王老师二十年前，亦恁么来。”曰：“即今作么生？”师便归方丈。
（六一）上堂次，陆大夫曰：“请和尚为众说法。”师曰：“教老僧作么生说？”曰：“和尚岂无方便？”师曰：“道他欠少甚么？”曰：“为甚么有六道四生？”师曰：“老僧不教他。”
（六二）陆大夫与师见人双陆，指骰子曰：“恁么、不恁么、正恁么，信彩去时如何？”师拈起骰子曰：“臭骨头十八。”
（六三）陆大夫又问：“弟子家中有一片石，或时坐，或时卧，如今拟作佛，还得否？”师曰：“得。”陆曰：“莫不得否？”师曰：“不得。”﹝云岩云：“坐即佛，不坐即非佛。”洞山云：“不坐即佛，坐即非佛？”﹞
（六四）赵州问：“道非物外，物外非道。如何是物外道？”师便打。州捉住棒曰：“已后莫错打人去。”师曰：“龙蛇易辨，衲子难谩。”
（六五）师问维那：“今日普请作甚么？”对曰：“拽磨。”师曰：“磨从你拽，不得动着磨中心树子。”那无语。﹝保福代云：“比来拽磨，如今却不成。”法眼代云：“恁么即不拽也。”﹞
（六六）一日，有大德问师曰：“即心是佛又不得，非心非佛又不得。师意如何？”师曰：“大德且信即心是佛便了，更说甚么得与不得。祗如大德吃饭了，从东廊上西廊下，不可总问人得与不得也。”
（六七）陆大夫向师道：“肇法师也甚奇怪，解道天地与我同根，万物与我一体。”师指庭前牡丹花曰：“大夫！时人见此一株花如梦相似。”陆罔测。又问：“天王居何地位？”师曰：“若是天王，即非地位。”曰：“弟子闻说天王是居初地。”师曰：“应以天王身得度者，即现天王身，而为说法。”
（六八）陆辞归宣城治所。师问：“大夫去彼，将何治民？”曰：“以智能治民。”师曰：“恁么则彼处生灵尽遭涂炭去也。”
（六九）师入宣州，陆大夫出迎接。指城门曰：“人人尽唤作雍门，未审和尚唤作甚么门？”师曰：“老僧若道，恐辱大夫风化。”曰：“忽然贼来时作么生？”师曰：“王老师罪过。”陆又问：“大悲菩萨用许多手眼作甚么？”师曰：“只如国家，又用大夫作甚么？”
（七０）师洗衣次，僧问：“和尚犹有这个在。”师拈起衣曰：“争奈这个何！”﹝玄觉云：“且道是一个，是两个？”﹞
（七一）问：“如何是古人底？”师曰：“待有即道。”曰：“和尚为甚么妄语？”师曰：“我不妄语，卢行者却妄语。”
（七二）问：“青莲不随风火散时是甚么？”师曰：“无风火不随是甚么？”僧无对。
（七三）师问：“不思善，不思恶，思总不生时，还我本来面目来。”曰：“无容止可露。”﹝洞山云：“还曾将示人么。”﹞
（七四）师问座主：“你与我讲经得么？”曰：“某甲与和尚讲经，和尚须与某甲说禅始得。”师曰：“不可将金弹子博银弹子去。”曰：“某甲不会。”师曰：“汝道空中一片云，为复钉钉住？为复藤缆着？”
（七五）问：“空中有一珠，如何取得？”师曰：“斫竹布梯空中取。”曰：“空中如何布梯？”师曰：“汝拟作么生取？”僧辞。
（七六）问曰：“学人到诸方，有人问：‘和尚近日作么生？’未审如何祇对。”师曰：“但向道：‘近日解相扑’。”曰：“作么生？”师曰：“一拍双泯。”
（七七）师将顺世，第一座问：“和尚百年后向甚么处去？”师曰：“山下作一头水牯牛去。”座曰：“某甲随和尚去还得也无？”师曰：“汝若随我，即须衔取一茎草来。”
（七八）师乃示疾，告门人曰：“星翳灯幻亦久矣，勿谓吾有去来也。”言讫而逝。
（七九）师同鲁祖、归宗、杉山吃茶次。祖提起盏子云：“世界未成时，便有这个。”师云：“今时只识这个，且不识世界。”宗云：“是。”师云：“师兄莫同此见么？”宗提起盏子云：“向世界未成时道得么？”师作掌势，宗以面作受掌势。
（八０）师与鲁祖、杉山、归宗辞马祖，各谋住庵，中路分袂次。师插下拄杖云：“道得也被这个碍，道不得也被这个碍。”宗拽拄杖便打，云：“也只是这个，王老师说甚么碍不碍。”鲁祖云：“只此一句大播天下。”宗云：“还有不播底么？”祖云：“有。”宗云：“作么生是不播底？”祖作掌势。
（八一）师问座主：“讲甚么经？”云：“《弥勒下生经》。”师云：“弥勒几时下生？”云：“现在天宫未来。”师云：“天上无弥勒，地下无弥勒。”
（八二）上堂云：“诸子，老僧十八上解作活计，有解作活计者出来，共你商量，是住山人始得。”良久，顾视大众，合掌曰：“珍重！无事，各自修行。”大众不去。师曰：“如圣果大可畏，勿量大人尚不奈何。我且不是渠，渠且不是我，渠争奈我何。他经论家说法身为极则，唤作理尽三昧义尽三昧，似老僧向前被人教返本还源去，几恁么会祸事。兄弟，近日禅师太多，觅个痴钝人不可得，不道全无，于中还少，若有出来，共你商量。如空劫时有修行人否？有无作么不道？阿你寻常巧唇薄舌，及乎问着总皆不道，何不出来？莫论佛出世时事，兄弟，今时人担佛着肩上行。闻老僧言‘心不是佛智不是道’，便聚头拟推老僧，无你推处。你若束得虚空作棒，打得老僧着，一任推。”
（八三）时有僧问：“从上祖师至江西大师皆云：‘即心是佛’，‘平常心是道’。今和尚云：‘心不是佛，智不是道’。学人悉生疑惑，请和尚慈悲指示。”师乃抗声答曰：“你若是佛，休更涉疑。却问老僧何处有恁么傍家疑佛来，老僧且不是佛，亦不曾见祖师。你恁么道，自觅祖师去。”曰：“和尚恁么道，教学人如何扶持得？”师曰：“你急手托虚空着。”曰：“虚空无动，相云何托？”师云：“你言无动相，早是动也。虚空何曾解道我无动相？此皆是你情见。”曰：“虚空无动相尚是情见，前遣某甲托何物？”师曰：“你既知不应言托，拟何处扶持他？”曰：“即心是佛既不得，是心作佛否？”师曰：“是心是佛，是心作佛。情计所有，斯皆想成。佛是智人，心是釆集主，皆对物时，他便妙用大德。莫认心认佛，设认得是境，被他唤作所知愚。故江西大师云：‘不是心，不是佛，不是物。’且教你后人恁么行履。今时学人披个衣服，傍家疑恁么闲事还得否。”曰：“既‘不是心，不是佛，不是物’，和尚今却云‘心不是佛，智不是道’，未审如何？”师曰：“你不认心是佛智不是道，老僧勿得心来。复何处着？”曰：“总既不得，何异太虚？”师曰：“既不是物，比什么太虚，又教谁异不异？”曰：“不可无他‘不是心，不是佛，不是物’。”师曰：“你若认这个，还成心佛去也。”曰：“请和尚说。”师曰：“老僧自不知。”曰：“何故不知？”师曰：“教我作么生说？”曰：“可不许学人会道。”师曰：“会什么道，又作么生会？”曰：“某甲不知。”师曰：“不知却好。若取老僧语，唤作依通人。设见弥勒出世，还被他挦却头毛。”曰：“使后人如何？”师曰：“你且自看，莫忧他后人。”曰：“前不许某甲会道，今复令某甲自看。未审如何？”师曰：“冥会妙会许你，作么生会？”曰：“如何是妙会？”师曰：“还欲学老僧语，纵说是老僧说，大德如何？”曰：“某甲若自会，即不烦和尚乞慈悲指示。”师曰：“不可指东指西赚人。你当哆哆和和时，作么不来问老僧？今时巧黠，始道我不会图什么。你若此生出头来道：‘我出家作禅师。’如未出家时，曾作什么来？且说看。共你商量。”曰：“恁么时某甲不知。”师曰：“既不知，即今认得可可是邪？”曰：“认得既不是，不认是否？”师曰：“认不认是什么语话？”曰：“到这里某甲转不会也。”师曰：“你若不会，我更不会。”曰：“某甲是学人即不会，和尚是善知识合会。”师曰：“这汉向你道不会，谁论善知识？莫巧黠。看他江西老宿在日，有一学士来问：‘如水无筋骨，能胜万斛舟。此理如何？’老宿云：‘这里无水亦无舟，论什么筋骨？’他学士便休去，可不省力。所以数数向道：‘佛不会道，我自修行。’用知作么？”曰：“如何修行？”师曰：“不可思量。得向人道恁么修恁么行，大难！”曰：“还许学人修行否？”师曰：“老僧不可障得你。”曰：“某甲如何修行？”师曰：“要行即行，不可专寻他辈。”曰：“若不因善知识指示，无以得会。如和尚每言：‘修行须解始得，若不解即落他因果，无自由分。’未审如何修行即免落他因果？”师曰：“更不要商量。若论修行，何处不去得？”曰：“如何去得？”师曰：“你不可逐背寻得。”曰：“和尚未说，教某甲作么生寻？”师曰：“纵说何处觅去，且如你从旦至夜，忽东行西行。你尚不商量道去得不得，别人不可知得你。”曰：“当东行西行，总不思量。是否？”师曰：“恁么时谁道是不是？”曰：“和尚每言：‘我于一切处而无所行，他拘我不得，唤作遍行三昧普现色身。’莫是此理否？”师曰：“若论修行，何处不去？不说拘与不拘，亦不说三昧。”曰：“何异有法得菩提道？”师曰：“不论异不异。”曰：“和尚所说修行，迢然与大乘别。未审如何？”师曰：“不管他别不别，兼不曾学来。若论看教，自有经论座主。他教家实大可畏。你且不如听去好。”曰：“究竟令学人作么生会？”师曰：“如汝所问，元只在因缘边看，你且不奈何。缘是认得六门头事，你但会佛那边，却来我与你商量。兄弟，莫恁么寻逐不住恁么不取。古人道：行菩萨行，唯一人行。天魔波旬领诸眷属常随菩萨后，觅心行起处，便拟扑倒。如是经无量劫，觅一念异处不得，方与眷属礼辞赞叹供养，犹是进修位。中下之人便不奈何，况绝功用处。如文殊普贤更不话他。兄弟，作么生道行是无，觅一人行底人不可得。今时傍家从年至岁，只是觅究竟作么生，空弄唇舌生解。”曰：“当恁么时，无佛名，无众生名。使某甲作么图度？”师云：“你言无佛名无众生名，早是图度了也，亦是记他言语。”曰：“若如是悉属佛出世时事，了不可不言。”师曰：“你作么生言？”曰：“设使言，言亦不及。”师曰：“若道言不及是及语，你虚恁么寻逐，谁与你为境？”曰：“既无为境者，谁是那边人？”师曰：“你若不引教来，即何处论佛？既不论佛，老僧与谁论这边那边？”曰：“果虽不住道，而道能为因，如何？”师曰：“是他古人，如今不可不奉戒。我不是渠，渠不是我。作得伊如狸奴白牯行履却快活。你若一念异，即难为修行。”曰：“云何‘一念异，难为修行’？”师云：“才一念异，便有胜劣二根。不是情见，随他因果，更有什么自由分？”曰：“每闻和尚说，‘报化非真佛亦非说法者’，未审如何？”师曰：“缘生故非。”曰：“报化既非真佛，法身是真佛否？”师曰：“早是应身也。”曰：“若恁么即法身亦非真佛？”师曰：“法身是真非真，老僧无舌不解道，你教我道即得。”曰：“离三身外，何法是真佛？”师曰：“这汉共八九十老人相骂向你道了也，更问什么离不离，拟把楔钉他虚空。”曰：“伏承《华严经》是法身佛说，如何？”师曰：“你适来道什么语？”其僧重问。师顾视叹曰：“若是法身说，你向什么处听？”曰：“某甲不会。”师曰：“大难！大难！汝看亮座主是蜀中人，解讲三十二本经论，于江西讲次，来见开元寺老宿。宿问：‘见说座主解讲经是否？’主云：‘不敢。’宿云：‘将什么讲？’主云：‘将心讲。’宿云：‘心如工技儿，意如和伎者。争解讲得？’主云：‘莫是虚空讲得。’宿云：‘却是虚空讲得。’主拂袖便行。宿召座主，主回首。宿云：‘是什么。’主便开悟。兄弟，看他快利么。”僧云：“据和尚说，即法身说法。”师云：“若如是会早应身了也。”僧云：“既是应身，岂无说法者？”师云：“我不知。”僧云：“某不会。”师云：“不会却好，免与他分疏。”
（八四）问：“教中道，‘法身大士会处即见法身佛，地位菩萨即见报身佛，二乘唯见化身佛。’莫是此理否？”师云：“我眼不曾看教，兼无耳孔不曾听，你自看取。若如是忆持，即巳后始不奈何。如似弄珠，说珠光遍。有金盘在即得，忽被拈却金盘去，何处弄珠？向什么处寻他光遍与不遍？”学人礼拜。和尚笑云：“大难！大难！古人骂你唤作田猎渔捕，唤作搬粪人。好去珍重！”
（八五）师示众云：“真理一如，潜行密用。无人觉知，呼为渗智，亦云无渗不可思议等。空不动性，非生死流。道是大道无碍涅盘，妙用自足，始于一切行处而得自在。故云：于诸行处，无所而行。亦云：遍行三昧，普现色身。只为无人知他用处无踪迹，不属见闻觉知。真理自通，妙用自足。大道无形，真理无对。所以不属见闻觉知，无粗细想。如云：不闻不闻，是大涅盘道。这个物不是闻不闻。”
（八六）僧问：“大道不属见闻觉知，未审如何契会？”师云：“须会冥契自通。亦云：了因非从见闻觉知有。见知属缘，对物始有。这个灵妙不可思议不是有对。故云：妙用自通，不依傍物。所以道通不是依通。事须假物方始得见。所以道非明暗，法离有离无，潜理幽通，无人觉知。亦云：冥会真理，非见闻觉知。故云：息心达本源。故号如如佛，毕竟无依自在人。亦云：本果不从生因之所生。文殊云：惟从了因之所了，不从生因之所生。从上已来，只教人会道，更不别求。若思量作得道理，尽属句义。三乘五性义理无不唤作行履。处处受用，具足即得。若论道即不是一向耽着被他识拘，亦云：‘世间智’。教云：一向耽着三藏学者，为田猎渔捕，为利养故杀害大乘，亦云：‘贪欲成性’。所以云：佛不会道，我自修行。我自有妙用，亦云：‘正因’。了六波罗密空，即物拘我不得。所以祖师西来，恐你诸人迷着因果地位，故来传法救迷情。顿悟花情已，性是花种性，亦云：‘菩提花’。故江西老宿云：不是心，不是佛，不是物。先祖虽说即心即佛，是一时间语，空拳黄叶止啼之说。如今多有人唤心作佛，唤智为道。见闻觉知皆是道，若如是会者，何如演若达多，迷头认影？设使认得，亦不是汝本来头。故大士呵迦旃延，以生灭心说实相法，皆是情见。若言即心即佛者，如兔马有角；非心非佛，牛羊无角。汝心若是，佛亦何用。非他有无形相，以何是道？所以教中不许。宁作心师，不师于心。心如工伎儿，意如和伎者。故云：心智俱不是道。见闻觉知皆属因缘而有，皆是昭物而有，不可常昭，所以心智俱不是道。且大道非明暗，法离有无数。数不能及。如空劫时无佛名、无众生名，与么时正是道。只是无人觉知见他，数不及他。唤作无名大道，早属名句了也。所以真理一如，更无思想。才有思想，即被阴拘，便有众生名，有佛名。佛出世来，唤作三界智人。只如未出世时，唤作什么?如云智不得有无而兴大悲心，佛出世只令人会道。体非凡圣，唤作还源归本体解大道。今日既如是会道，即无量劫来六道四生皆有去来，是暂时行履处。先圣本行集云：我无所不行。一切众生虽在如是行处，为无了因故生贪欲。名为在缠，不得自在，暂时岐路，云驶月运，舟行岸移，众生妄想物无不住，岂况理能迁变？今既如是会，却向里许行履。不同前时为了因，会本果故。了阴界空六波罗蜜空，所以得其自在。若不向里许行履，如何摧剉得五种贪二种欲？不守住声闻，随于劫数。所以诸佛菩萨，具福智二严，为了因了六波罗蜜空，体这个受用。所以不存知见，始得自在。若有知见，即属地位，便有分剂心量，被因果隔，唤作酬因答果，佛不得自在。所以大圣诃他为内见外见情量不尽二障二愚。所以见河能漂香象。真理无形，如何知见。大道无形，理绝思量。今日行六波罗蜜，先用了因会本果故。了此物是方便，受用始得自由。去住自在无障碍。亦云：方便勤庄严。亦云：微妙净法身。具相三十二，只是不许分剂心量。若无如是心，一切行处乃至弹指合掌，皆是正因。万善皆同，无终始得自在，所以天魔外道求我不得，唤作无住心。亦云：无渗智，不思议，妙用自在。菩提涅盘，皆是修行人境界，皆属明句。若会本来非是物，即水不能洗水。何以故？本来无物故。经云：我王库中无如是刀。又云：功德天黑暗女。有智主人二俱不受，所以道非明暗。故云：性海不是觉海。觉海涉缘，即须对物。他便妙用，无人觉知。唤作极微细透金水色尘，菩萨所因唤作受用具。若水不洗水，即体不是明暗，亦云无渗智，又云无碍智。若如是即一切处拘我不得。如今更别求建立义句，觅胜负知解语言，言众生劣有佛圣救众生，求佛菩提皆属贪欲，亦云破戒比丘与道悬隔。大道无明未曾有暗，非三界摄，非去来今。如来藏实不覆藏，师子何曾在窟。五阴本空，何曾有处所。且法身无为不堕诸数。法无动摇不依六尘。故经云：佛性是常，心是无常。所以智不是道，心不是佛。如今且莫唤心作佛，莫作见闻觉知会，这个物且本来无许多名字，妙用自通，数量管他不得，是大解脱。所以道：人心无住处，踪迹不可寻。故云：无渗智不思议智。看他池州崔使君问五祖大师云：‘徒众五百，何以能大师独受衣传信，余人为什么不得？’五祖云：‘四百九十九人尽会佛法，唯有能大师是过量人，所以传衣信。’崔云：‘故知道非愚智。’便告大众：‘总须记取。’师云：‘记得属第六识。’不堪无事，珍重！”
（八七）示众云：“空劫之时无一切名字，佛才出世来，便有名字，所以取相。”
（八八）师又云：“只为今时执着文字，限量不等。大道一切实无凡圣，若有名字皆属限量。所以江西老宿云：‘不是心、不是佛、不是物。’且教后人与么行履。今时尽拟将心体会大道，道若与么学，直至弥勒佛出世，还须发心始得，有什么自由分。只如五祖会下四百九十九人尽会佛法，惟有卢行者一人不会佛法，只会道，不会别事。若认心是佛，心是三界采集主；若认智是道，智是多矫诈。若论佛出世时唤作三界智人，说一切教义句理，唤作暂时受用具。若唤心是佛，认智是道，皆是处所。所以道无心意而现行，暂时披垢腻之衣，来为人说破，不是凡圣物。他家早晚与人为因，亦不曾与人为果。若与人为因，即不自在，被因果所拘，不得自由。佛未出世时，无人会得。若出世边论，还许少分会。但以冥理自通，无师自尔，本自无物，由是见闻觉知即是报化。所以三十二相异体故。若离彼即同如来，报化佛总打却，何处存立？不是不许，只如弥勒又作凡夫，他炽然行六波罗密，他家触处去得，因什么便不许他，他不曾滞着凡圣，所以那边会了却来者边行履，始得自由分。今时学人多分出家，不肯入家，好处即认，恶处即不认。争得所以菩萨行于非道是为通达佛道。他家去住得自由且如何？若知即被知处所拘，若不恁么争得不许他。他这个定不曾变异，若不定即属造化也。他那个早晚曾变动。所以十二分教，决定不是我，我即向十二分教中行履得。若十二分教是我即受变也，若论有渗果是二乘位，若论无渗是大乘名，所以得名为大乘。若是这个不是拘系底物，所以潜通密理无人觉知，不是见闻觉知。”
（八九）问：“以意会得否？”师云：“若以意会，即思量得也。他教中亦云，种种生身我说为量，那个不可思义，不是意会得底物，如水里有水即有影，若无水时唤什么作影？法身由对报化得名，若无报化，法身向那边认法身？亦云：是影经论极则头。只到法身实入理地，那个早晚同于经论，经论不管伊如何排遣，他且不到这里。大难！大难！”
（九０）师示众云：“佛出世来，只为众生不会道。若不因善知识闻，名无师自尔。若因善知识闻，忽引经论作证。若自作得主，不引经论，最省心力。若引经论，将他眼作自已眼，不得自由。大道一如，无师自尔。若能如如不变，故不曾迷。报化非真佛，莫认法身。凡圣果报皆是影，若认着即属无常生灭也。粗细而论，绉毫不立。穷理尽性，一切全无。如世界未成时，洞然空廓，无佛名，无众生名，始有少分相应。直向那边会了，却来者里行履，不证凡圣果位，据本而论，实无少法可得。岂况三乘五性差别名数，但是有因有果，尽属无常生灭也。并是出世安立假名相说，非关本来事。道不是明暗物，一切莫认着。大道冥通，智莫能测。故云：‘相逢不相识，共语不知名。’好去，无事珍重！”
（九一）师示众云：“自夏已来不安，皆是罪过。死者已死，在者好自安排。如今学人，直须会取。佛未出世时，都无名字，密意潜通，无人觉知，唤作道人。佛出世权说三乘五性，他不是三乘五性人。从那边行履，他是自由人。会取今有本有，不从佛闻与他为缘。如今直须截断两头句，透那边，不被凡圣拘系，心如枯木，始有少许相应。引经说义，皆是与他分疏，向他屋里作活计，终无自由分。恰如水母得虾为眼，如何得自由？佛是受果报人，如今学人极则，只认得个法身，犹如水月空花影像不中。兄弟，直须会取，不从佛闻，无师自尔。报化非真佛，根本一如，无变异故。法过眼耳鼻舌身意心，以无心意而现行。如今知解不是喽啰汉，此物不是凡圣，不是愚智，强唤作愚智，本不是名字，不得道着，道着则头角生。唤作如如，早是变也，兄弟直须向异类中行始得。大难！大难！”
（九二）师示众云：“佛出世来，只教会道，不为别事。祖祖相传，直至江西老宿，亦只教人会这个道。佛法先到此土，五百年达磨西来此土，恐尔滞着三乘五性名相，所以说法度汝诸人迷情。且五祖下五百人，只卢行者一人不会佛法，不识文字，他家只会道。如今学人直须明其道，不论别智决定不是物。大道无形，真理无对。等空不动，非生死流；三界不摄，非去来今。所以明暗自去来，虚空不动摇；万象自去来，明暗实不鉴。如今有人将鉴觉知解者是道，皆前境所引，随他生死流，何曾得自由？若作此见解，实未有自由分。所以智不是道可不难矣。云是什么智，是什么道？若论世间福智，只得唤作庄严具，亦云福智二严，亦云受用具，皆是对治。唤作什么佛出世，只得唤作三界智人，未出世时唤作什么物？若论无渗，本自具足，妙用自通，无人觉知，潜行密用，踪迹难寻。所以天魔波旬将诸眷属，久远劫来觅菩萨一念起处不可得。天魔赞叹云：佛法至妙，我实难测。如今但会如如之理，直下修行。何不问如何修行？但会取无量劫来性不变异即是修行。妙用而不住，便是菩萨行。达诸法空妙用自在，色身三昧，炽然行六波罗蜜空，处处无碍。游于地狱，犹如园观，不可道伊不得作用。众生无量劫来迷于本性，不自了体，云尘暂翳着诸恶欲，云驶月运，舟行岸移，暂时岐路，不得自在，种种受苦，不自觉知，乃至今日会取，从来性与今日不别。若言即心即佛，如兔马有角；若言非心非佛，如牛羊无角。所以如来藏实不覆藏，五蕴本空，师子何曾在窟。亦云性水，亦云法水，法水如波，性水如湿，水不洗水，佛不度佛。演若达多，迷头认影，便道失却头傍家觅，纵觅得又不是已头。功德天黑暗女，有智主人二俱不受，直道性无住处，是筑着物。亦云：不闻不闻，是大涅盘道。者个物不是闻不闻。江西老宿只道‘不是心，不是佛，不是物’，直须体会诣实修行。莫道我是禅师，知解傍家舌上取办。两脚稍空，莫将为是共道不相应。兄弟，粗细想念分剂，但是贪求皆属境。三乘五性，粗细而论，不出情量。绉毫瞥起，精魅所附。他且不许见闻觉知，自似个痴钝人少神人。百事不知最好。普贤其时道：我将心闻。文殊云：初心不能入。云何获圆通？被一棒粉碎。无事珍重！”
（九三）普请择蕨次，师拈起一茎曰：“这个大好供养。”杉山曰：“非但这个，百味珍羞，他亦不顾。” 师曰：“虽然如是，个个须尝过始得。”﹝玄觉云：“是相见语，不是相见语。”﹞
（九四）赵州问师曰：“如何是道？”师曰：“平常心是道。”曰：“还可趣向也无？”师曰：“拟向即乖。”曰：“不拟争知是道？”师曰：“道不属知，不属不知。知是妄觉，不知是无记。若真达不疑之道，犹如太虚，廓然荡豁，岂可强是非邪？”赵州于言下悟理。
（九五）陆亘大夫问师：“古人瓶中养一鹅，鹅渐长大，出瓶不得。如今不得毁瓶，不得损鹅，和尚作么生出得？”师召大夫，陆应诺。师曰：“出也。”陆从此开解。
（九六）师问神山：“作什么。”对云：“打罗。”师云：“手打脚打。”神山云：“请和尚道。”师云：“分明记取，举似作家。”（洞山别云：“无脚手者，始解打罗。”）
（九七）师为马大师设斋。问众云：“马大师来否。”众无对。洞山云：“待有伴即来。”师云：“子虽后生，甚堪雕琢。”洞山云：“和尚莫压良为贱。”

        </div>
      </div>
    </div>
  </div>
</div>
<!--update:2025-08-30 09:24:57-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>