<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="清凉山志重修流通序,淮阴重刻清凉山志序,清康熙皇帝御制清凉山志序,清凉山志序,总目,清凉山志卷第一,清凉山志卷第二,清凉山志卷第三,清凉山志卷第四,清凉山志卷第五,清凉山志卷第六,清凉山志卷第七,清凉山志卷第八,清凉山志全文在线阅读,清凉山志全文在线下载,大玄古籍书库">
<meta name="description" content="亦称《五台山志》。佛教史志。印光撰修。八卷。成书于民国22年(1933)。系以明代《清凉山志》为基础,参考群籍重修而成。较明志增补了清乾隆二十年(1755)至嘉庆年间共五十余年的内容。此书共分十部分,记述了五台山的山川地貌、自然景观和佛教史迹等。全书记述有名可考的佛寺一百零四座、名僧六十三人和其他人物百余人。书中还收辑历代帝王、百官等有关五台山佛教的诏令、碑记等,共七十余篇。1937年,本书与《普陀洛迦新志》、《峨眉山志》、《九华山志》汇编,由弘化社出版,后有上海国光印书局铅排本。_清凉山志_全文在线阅读_清凉山志_全文在线下载_大玄古籍书库">
<title>清凉山志_印光_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">清凉山志</span> <br/>
          作者： <span class="inputVal" id="bkauthor">印光</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]139697</span> <br/>
          说明： <span class="inputVal" id="bkdec">亦称《五台山志》。佛教史志。印光撰修。八卷。成书于民国22年(1933)。系以明代《清凉山志》为基础,参考群籍重修而成。较明志增补了清乾隆二十年(1755)至嘉庆年间共五十余年的内容。此书共分十部分,记述了五台山的山川地貌、自然景观和佛教史迹等。全书记述有名可考的佛寺一百零四座、名僧六十三人和其他人物百余人。书中还收辑历代帝王、百官等有关五台山佛教的诏令、碑记等,共七十余篇。1937年,本书与《普陀洛迦新志》、《峨眉山志》、《九华山志》汇编,由弘化社出版,后有上海国光印书局铅排本。</span> <br/>
          封面： <span class="inputVal" id="bkimg">Z_2934.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]清凉山志
[book_author]印光
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]139697
[book_dec]亦称《五台山志》。佛教史志。印光撰修。八卷。成书于民国22年(1933)。系以明代《清凉山志》为基础,参考群籍重修而成。较明志增补了清乾隆二十年(1755)至嘉庆年间共五十余年的内容。此书共分十部分,记述了五台山的山川地貌、自然景观和佛教史迹等。全书记述有名可考的佛寺一百零四座、名僧六十三人和其他人物百余人。书中还收辑历代帝王、百官等有关五台山佛教的诏令、碑记等,共七十余篇。1937年,本书与《普陀洛迦新志》、《峨眉山志》、《九华山志》汇编,由弘化社出版,后有上海国光印书局铅排本。
[book_img]Z_2934.jpg


[book_title]清凉山志重修流通序
文殊菩萨，道证一真，德超十地，入三德之秘藏，居常住之寂光。但以救苦情殷，度生念切，故复不违寂光，现身尘刹，种种方便，度脱众生。其为七佛师，作菩萨母，犹属迹门之事。若论本地，则非佛莫知。虽尽尘刹界，无非所住；而障重之凡夫，何由识其妙用，瞻其法范乎哉？以故不得不为初机设一应化之地，俾有所趣向，而种出世之善根。故从昔已来，与万菩萨常住清凉宝山，演说一实之道，兼示不思议种种神化，令善根成熟者，即证真常；未成熟者，因兹增长。须知菩萨不动念而随机示现说法，了无差(音「雌」)殊者。如月到中天，影印众水，不但大江大河，各现一月；即一勺一滴，亦现一月。江河中月，一人视之，只见一月；百千万人于百千万处视之，亦各只见一月。人若东行，月则随之而东；人若西行，月则随之而西；人若安住，月则不动。世间色法之妙，尚能如是，何况菩萨彻悟唯心、圆证自性、悲运同体、慈起无缘者乎？恐拘墟者，见志中所有神妙之迹，心怀疑惑，故为表示其致。了此，则徧阅大乘经典，不至惊疑怖畏；不徒为阅此志者，作前导也。旧志，系明万历间，镇澄法师所修，大体甚好，闲有未加详考之失。其时憨山、紫柏、妙峯皆属挚友，不但于此山有大关系，实于佛法世道有大关系，均未立传。清康熙间，复有修者，绝未徧访，且于大有关系之文字任意删削，因兹遂不流通。今依明志，稍为考订增修耳。去春，一弟子李圆净言：「文殊、普贤、观音、地藏四大菩萨，实为一切众生之恃怙。师在普陀，曾请许止净居士作《观音本迹颂》，发挥观音之深恩重德，至为周到。师又另修王雅三所修之《普陀志》。何不将五台、峨眉、九华志，亦按此例而修之乎？况《五台志》亦无处请，而体裁尚好。《峨眉志》则只是志山，不复以发挥普贤之道为事。《九华志》则更可痛叹。当此世道人心陷溺已极之时，固宜亟亟修而流通，以作挽回之据。」遂忘其固陋，勉力从事。乃请许止净标示大致，其修治则光任之，其校对则德森师任之。今已排竣，虽无大发明，然亦不无小补。至于近世之事，以身既不在其地，而以朝不保夕之年，亦不敢托人采访，恐事未集而人已逝，致成空谈。故将近事，留与後来之哲人耳。忆昔光绪十三年在红螺山，告假朝五台，欲请《清凉山志》至京瑠璃厂，徧问各旧书店，只得一部，因而购之。今为排印流通，俾後来易得，而释己遗憾，何幸如之！五台虽为文殊菩萨道场，未见念菩萨时发起之赞。今夏华严岭僧瀞栖师，祈作一赞，以备念诵之仪，乃凑成八句寄彼。赞曰：
文殊菩萨德难量　久成龙种上法王(龙种上佛，系文殊过去劫中成佛之名，出《首楞严三昧经》。龙种上尊王，另是一佛，不可悞引。)　因怜众生迷自性　特辅释迦振玄纲　为七佛师体莫测　作菩萨母用无方　常住寂光应众感　万川一月影咸彰
民国二十二年癸酉九月日，常惭愧僧释印光敬撰

[book_title]淮阴重刻清凉山志序
元夜月满地，有雪天无云。访聚用长老於淮阴闻思寺，问佛与法。聚公曰：「何者是佛？何者是法？栴檀、贝叶皆非也。何者非佛？何者非法？耳鸣、目眚皆是也。执像求佛，执经求法，劫火洞烧，经像俱泯。二者何在？在在皆在，而人不悟也。」余曰：「佛法如是，士农工商，信者无几，柰何？」聚公曰：「士期於学文；无相之文，乃为至文，不悟者愚矣。农期於力田；无形之田，乃为福田，不悟者荒矣。工期於能巧；无技之巧，众巧所师，不悟者拙矣。商期於获利；无得之利，万利所归，不悟者窘矣。一字必惜，是大慧佛；一粒必珍，是多宝佛；一虫必救，是长寿佛；而人不悟也。一字万化，无量法王；一粒万种，无量法宝；一虫万变，无量法母；而人更不悟也。」余问：「人有三难：人身难得、中土难生、正法难闻。柰何？」聚公曰：「即非人身，无非佛身。即非中土，无非佛土。即非正法，无非佛法。悟者何难？」又问：「佛有三难：众生难度、无缘难化、定业难逃。柰何？」聚公曰：「众本非众，度在慈悲。无本非无，化在喜舍。定本无定，逃在忏悔。悟者何难？」又问：「父母未生我前，我在何处？」聚公曰：「且道父母既生我後，我在何处？我未生以前，父母又在何处？」又问：「如何是祖师西来意？」聚公曰：「如何是祖师？如何是西？如何是来？不师师，不西西，不来来，且道且道。」余遂默然。聚公说偈曰：
今年元夜却无云　春雪三分月十分
大地清凉除热恼　梅花忘我我忘君
甲戌春，聚公与其徒养淳、蕴哲徒步朝清凉山。山志板适毁於火，乃取旧志归淮阴重校而梓之。请序於余，因述问答之语，可悟聚公以大千为山，以大藏为志，无在非清凉者。
乾隆乙亥上元，淮阴教授．金坛史震林书

[book_title]清康熙皇帝御制清凉山志序
朕惟清凉山，古称「文殊大士演教之区」也。兹山耸峙於雁门、云中之表，接恒岳而俯滹沱，横临朔塞，藩屏京畿。其地风劲而高寒，层冰结於阴岩，积雪留於炎夏，故名「清凉」。然地虽寒而嘉木芳草蒙茸山谷，称灵异焉。五峯竦立，上矗霄汉，日月之所回环，烟霞之所亏蔽，苍然深秀。其为神皋奥区，盖自昔而已然矣。是以自汉迄今，历代皆有崇建。古刹精蓝，徧满岩岫。宇内称灵山佛土最着者有三：峨眉、普陀，而五台为尤盛焉。我世祖章皇帝，上为慈闱祝厘，下为苍生锡福，赐金遣使，屡沛恩施。朕数经驻跸兹山，为两宫祈康宁福祉，因而登五峯、陟台怀，各为文勒石以纪之。琪树灵葩，形於篇咏。盖尝念佛教以清净慈惠为本，以戒定智慧为宗，亦有裨於劝善远慝。兹山又密迩塞垣，远离尘俗，当为清修者之所栖泊，故於此每惓惓焉。山之有志，所以纪形胜、述建置、载艺文，俾後之人有所稽考。往蹟旧闻，不致湮没。兹编详简适中，不芜不支，清凉胜境，可抚卷而得其梗概也，因叙於简端。
康熙四十年五月初三日

[book_title]清凉山志序
寂光无外，五浊悬镜里之山；至圣非遥，六趣闭梦中之宅。螺髻眼底，俨若天宫；鶖子目前，依稀人世。毋固毋我，非色非空。惟妙体以无私，循业缘而殊现。且夫一微尘里，窥法界之莫涯；信乎五顶山中，宅万圣而非隘。文殊大士，既为七佛之师；紫府灵峯，固矣三千之最。虽曰充周法界，极神德而无方；今则独指清凉，使归心之有在。山横鴈代，孤标震旦之雄；声播五天，爰起遐方之敬。杂花初唱，名曰「清凉」；宝箧重宣，称为「五顶」。乃圣言之有据，厥灵蹟亦可徵。原夫真区湛寂，杳无攀仰之端；化宇形殊，斯有瞻依之相。真该化末，化洞真源。真化融通，圣凡交彻。清凉神境，斯之谓欤！故即真而化，曼殊现贫女之躯；即化而真，波利入金刚之界。是以菩萨於众生心内，时时证觉，顾众生不知；众生於菩萨心中，念念轮回，惟菩萨无碍。是则真不外化，化岂离真？真化一心，悟迷斯隔耳。其为山也，涵容万化，潜育百灵。岩花磵草，全彰本智之光；静谷幽林，深隐真人之宅。时乎珠林焕现，仙域洞开。灵霞生宿客之衣，圆光射游人之影。触目通玄，非人间矣。是以游观之士，四海云驰；栖寂之流，千岩星布。明王圣主，代为兴福之场；列宰名臣，屡有思真之咏。昏昏业识，望影尘消；汩汩烦心，观光慧朗。至於乌茶仰信，丑虏降心，则大士摄化之功至矣。《清凉志》者，所以载夫台山盛事者也。唐初蓝谷法师创集曰《清凉传》，宋僧延一又为《广传》，而无尽居士所覩灵蹟，复自书之，目曰《续传》。传虽再出，而於文殊应迹、志士感通，班班遗诸羣籍而犹未备焉。至国朝正德间，秋厓法师细搜今古，倍益旧文为二十卷，收采泛滥，未足可传。适际今上圣明御宇，慈圣国母广植胜因，勅建释迦文佛舍利宝塔于清凉山中。神功殊利，泽及万方；法门盛事，光越千古。塔院住持圆广感斯盛遇，与不佞言，将以书诸传记，昭化後世，开觉生民；且命不佞修葺之，而後寿梓。不佞病斯文之讹亦久矣。今有所授，敢不勉焉？於是削繁秩乱，勒门为十。於初二门中藉以问辩，发挥人境真化之旨殆尽。厥文虽减古，而事类有序焉。
明万历丙申秋，燕山广应寺沙门镇澄书于台山之狮子窟(即师子窝)

[book_title]总目
卷一(十三页)    总标化宇    略纪化主(分十小目)    原圣    释名    生缘    德相    神用    法要    利行    涅盘    释住    辩益
卷二(二十七页)    五峯灵迹    伽蓝胜概
卷三(四十一页)    高僧懿行
卷四(十四页)    菩萨显应
卷五(十六页)    帝王崇建
卷六(十五页)    名公外护
卷七(十四页)    异众感通
卷八(十六页)    名公题咏
文殊圣像
[IMG:清凉山志_1.jpg]
文殊菩萨像讃
缅维菩萨　实龙种上　誓愿宏深　慈悲无量　不违寂光　现身尘刹　随众生机　说圆通法　其所施设　妙莫能诠　春到百卉　月印万川　为怜凡夫　无由瞻仰　示住清凉　俾有所仗　阐佛心要　及与净宗　理超象外　道契寰中　唯愿慈悲　放金色光　普令众生　同证真常
常惭愧僧释印光和南撰
三宝弟子曹岳申和南书
五台山图
[IMG:清凉山志_2.jpg]

[book_title]清凉山志卷第一
第一、总标化宇
神州莽莽，幻境纷陈；众生芸芸，梦魂颠倒。况乎区分六道，形殊四生，同酣火宅之嬉游，遂致苦轮之长转。倘非大圣乘权，现身弘护，不几贫儿客作，没齿无归乎？能识心无不在，竟虚空以为躯；即知智罔弗通，透山河而作眼。机用绝思议之表，建立阐显密之枢。自性毗卢，流出五峯矗峙；现前觉海，结成三昧清凉。揆厥根株，非为别有；藉兹铅椠，永用光扬。志化宇。
东震旦国清凉山者，乃曼殊大士之化宇也，亦名「五台山」。以岁积坚冰，夏仍飞雪，曾无炎暑，故曰「清凉」。五峯耸出，顶无林木，有如垒土之台，故曰「五台」。雄据鴈代，盘礡数州。在四关之中，周五百余里。左邻恒岳，秀出千峯；右瞰滹沱，长流一带。北陵紫塞，遏万里之烟尘；南拥中原，为大国之屏蔽。山之形势，难以尽言。五峯中立，千嶂环开。曲屈窈窕，锁千道之长谿；叠翠回岚，幕百重之峻岭。岿巍敦厚，他山莫比，故有大人状焉。其间鸣泉历历，万壑奔飞；嘉木森森，千峦弥布。幽涵神物，滀泄云龙。萦纡盘据，无非梵行之栖；隐显环帀，尽是真人之宅。虽寒风劲冽，瑞草争芳；积雪夏飞，名花竞发。白云凝布，夺万里之澄江；杲日将昇，见一陂之大海。此其常境也。若夫精心钻仰，刻意冥求，圣境灵区，有时而现。或神灯触目，或佛光摄身，或金阁浮空，或竹林现影。金刚窟里，列圣森森；百草头边，神光赫赫。披云拨雾，或登物外之天；蹑险扪萝，每入非常之境。实百灵之冲府，乃万圣之玄都。其间灵境有不可得而名言状示者，不思议界，非人间也。徵其源也，乃曼殊大愿之所持，如幻三昧之所现。无方无体，非色非空，触类而彰，随缘而显矣。故得染烟齅气，咸资般若之光；触石沾云，悉植菩提之种。《华严大疏》云：「自大师晦迹於西天，妙德扬辉於东夏。虽法身常在，鸡山空掩於荒榛；应现有方，鹫岭得名於兹土。神僧显彰於灵境，宣公上禀於诸天。汉明启兆於崇基，魏帝中孚於至化。北齐数州以倾供，有唐九帝以回光；五天殒命以奔风，八表忘躯而竞托。自非大士慈云弥漫，智海汪洋，廓法界以无疆，尽众生而为愿，孰能感应若兹？其有居神州一生不到者，亦奚异舍卫三亿之徒哉！愿皆修敬焉。」或问：「域内名山有五：东曰泰山，南曰衡山，西曰华山，北曰恒山，中曰嵩山，是为五岳。上古帝王，四时巡狩，则临四方之岳，以时祀之。而泰山梁父，为四岳长，故称『岱宗』。自古帝王于兹封禅焉，载诸经史详矣。今曰文殊大士居清凉山，而令海内倾心，於兹蕲向，亦有何据乎？」答：「於《修多罗》，有良证耳。」故《大华严经》云：「东北方有处，名清凉山，从昔已来，诸菩萨众於中止住。现有菩萨，名文殊师利，与其眷属诸菩萨众一万人俱，常在其中而演说法。」斯言犹漫。又《宝藏陀罗尼经》云：「佛告金刚密迹主言，我灭度後，於南赡部洲东北方，有国名大震那。其中有山，名曰五顶。文殊童子游行居住，为诸众生於中说法，及有无量天龙八部围绕供养等」，斯言审矣。此外，自古及今，神人显彰甚多。略引数条：
一、汉明帝时，摩腾、法兰者，四果圣人也。始至此土，以天眼观，即知此山乃文殊住处，兼有育王所置佛舍利塔。
二、宇文周时，有化人来游此土，云「礼迦叶佛说法处」，并往清凉文殊住处。至山，现文殊像，殒空不见，随者乃知文殊化身。
三、唐初，师子国僧，九十九夏，三果人也。跣足而来，礼清凉山。
四、唐道宣律师行超三界，道重百灵，感诸天人，常侍卫焉。尝问诸天冥远之事，无不明答。乃知清凉，文殊所居。上皆出《感通传》。
故蓝谷云：「此土名山，虽嵩、岱、蓬瀛，皆编外典。未有若清凉出於金口，传於《龙藏》，宅万圣而敷化，自五印以飞声，美曜灵山，利周贤劫者也。」问：「有云劫火洞然，此山不坏，言非妄诞者乎？以今观之，山石之崩隤，林木之代谢，击之则裂，火之则灰，安得三灾而不坏也？」答：「化相则坏，真相不坏。故《法华》云：大火所烧时，我净土不毁。如身子见娑婆丘陵土石，斯可坏者也。螺髻见如自在天宫，斯不可坏者也。」问：「真之与化，相去几何？为一为异？一则真应同化，粗弊可坏；异则真居化外，应非人间。」答：「真之与化，非一非异。如镜中像，既非是镜，亦非离镜有像可得。如梦所见，虽非本身，然离本身，无别梦境。故《楞严》云：『譬如目眚，瞩灯光中，别现圆影。彼非眚人，则无所见。』以况众生以无明故，妄见山河诸有为相，圣则不见。又如《入法界品》中，如来入师子奋迅三昧（逝多园林），即有无尽功德庄严。二乘在会，不见不闻。乃至云：『如是皆是普贤菩萨智眼境界，不与一切二乘所共，以是因缘，声闻不见等。』是知真界无殊，悟迷斯隔，推此可知清凉真化矣。」据上所辩，真土无边。独曰此处不坏者，欲令归心专一。又如窥一隙之空，即见无尽之空也。
第二、略纪化主(分十)
七佛未出世，天生大德以为师。九世祖瞿昙，人仰能仁而秉教。过去是龙种上佛，现在即摩尼宝积。为无量数诸佛之母，现十瑞相妙德之身。色等紫金，圆明映彻；毫同白玉，光网庄严。或称为童子，或喻作小男。盖登妙高之峯，信为基址；发菩提之树，智乃根芽。大士寄位在信，表德属智，故也。熔顽铁而作精金，示本明而非新得，化秉圣基，智原德母。志化主。
一、原圣
或问：「常夫之谓凡，通明之谓圣。曼殊大士，凡欤？圣欤？」答：「究论法身，尚不名圣，岂得谓凡？今就应迹，是圣非凡也。」问：「圣有世出世异。洞明物理，德被黔黎，精一传家，至仁修己，此世间圣，尧舜周孔是也；永离生死，证大涅盘，慈育四生，光含三有，此出世间圣，大雄氏等是也。曼殊师利，是何圣耶？」答：「出世间圣，非世间也。」问：「出世之圣，亦有四焉。一曰声闻，闻四谛法，厌苦断集，修道证灭者也；二曰缘觉，观缘变易，自觉无生者也；三曰菩萨，万行圆修，自他兼利，宅心法界，德用难思者也；四曰如来，朗万法之幽邃，觉大夜之重昏，纤尘净尽，万德圆明者也。於斯四者，文殊大士当何圣耶？」答：「久成第四，示居第三者也。」问：「何所据耶？」答：「《首楞严三昧经》云：『佛告迦叶，过去久远无量无边不可思议阿僧只劫，尔时有佛，名曰龙种上如来，十号具足。於此南方，过千国土，有国名「平正」，地平如掌。龙种上佛於彼国土，得无上觉。』乃至云；『彼佛即文殊师利法王子是也。』又《处胎经》云；『昔为能仁师，今为佛弟子，二尊不并化，故我为菩萨。』此皆已成正觉，现处菩萨也。又《央掘经》说：『北方有国，曰「常喜」。彼土有佛，曰欢喜藏摩尼宝积，即文殊是。』此则现成正觉者也。又《悲华经》言：『阿弥陀佛为转轮王时，第三王子，名曰王众，於宝藏佛所，发阿耨多罗三藐三菩提心，愿於来世，行菩萨道，无有齐限，庄严佛刹。令三千大千世界，恒河沙等十方佛土，为一佛刹，大宝填厕，又无恶触，及诸女人，及其名字，亦无声闻、辟支佛等。一生菩萨，充满其中，佛即号为文殊师利。於未来世，南方世界，名曰清净无垢宝窴，成阿耨多罗三藐三菩提，号普现如来。』」问：「准《宝积经》说，文殊於未来成佛，名曰普现，混无量佛土为一净土，以弥陀净土比之，不啻大海毛滴耳。则未来实成，过去乃因中示成也。」答：「据实而论，过现当来，或因或果，无非随宜示现，摄化羣生。在本则无成无不成，无现无非现，不可得而名言矣。」
二、释名
问：「菩萨何故名文殊师利？」答：「至人无名，名所不能名也。今以无名之名，随德立称耳。文殊师利，或云曼殊室利，梵音『楚夏』也。此云『妙德』，亦云『妙吉祥』。以万德圆明，皆彻性源，故称妙德。生有十徵，见闻获益，故称妙吉祥也。十徵者，菩萨诞生时现十种徵：一、天降甘露；二、地涌七珍；三、仓变金粟；四、庭生莲华；五、光明满室；六、鸡生凤子；七、马产祥麟；八、牛生白泽；九、猪诞龙豚；十、六牙象现，是也。」
三、生缘
问：「文殊大士，示生何地？谁氏之子？功德神用、说法利生、归真返寂之事，可得闻乎？」答：「净法界身，本无出没，大悲愿力，示现受生。故《文殊般泥洹经》云：『佛告跋陀罗，此文殊师利，以大慈悲，生此国多罗聚落梵德婆罗门家。其生之时，家内屋宅，化如莲华；从母右胁而生，身紫金色。堕地能言，如天童子。有七宝盖，随覆其上。』十徵如上。多罗聚落，即舍卫国，佛正在此说故。又准《华严经》云：『东方去此界十佛刹微尘数世界，有世界名金色，其佛名不动智。文殊大士，将十万菩萨从彼而来。』据此，则为游方大士。故知法身，一为无量，无量为一，即此即彼，非一非多，不可得而思议矣。」
四、德相
言德相者，因功浩渺，果德难思，备诸藏教。今略示一二，以识端倪。《文殊般泥洹经》云：「文殊具三十二相，八十种好。」则相好同佛矣。又《华严．入法界品》，舍利弗告诸比丘：「汝可观察文殊师利清净之身，相好庄严，一切人天，莫能思议。汝可观察文殊师利，圆光映彻，令无量众生发欢喜心。光网庄严，灭除众生无量苦恼。」乃至云：「汝可观察文殊师利，曾供养佛，善根所流，一切树间，出庄严藏。诸世间主，雨供养云，以为供养。一切如来，将说法时，白毫相光，来照其身等。」又弥勒菩萨告善财言：「文殊师利，所有大愿，非余无量百千亿那由他菩萨之所能有。善男子，文殊师利童子，其行广大，其愿无边，出生一切菩萨功德，无有休息。善男子，文殊师利常为无量诸佛之母，常为无量菩萨之师。教化成就一切众生，名称普闻十方世界等。」其文甚广，皆菩萨德相也。
五、神用
言神用者，如圣智怖心，闻声扬而擗地。(《宝藏经》云：「东方光相佛弟子，名圣智，说法第一。立于有顶说法，声蔽大千。文殊至彼，立光音天说法，其音普震大千世界，魔宫振裂，恶道休息。圣智比丘，闻是声已，即惊怖，寻便擗地，不能自持。譬如猛风，吹于小鸟，即堕人间。因问彼佛，佛答：『文殊大士至此，威德殊绝，非尔曹所及。』与文殊论义，圣智屡屈。」)寂顺思覩，入隐身而立空。(寂顺思见文殊，文殊不起本座，入隐身三昧，即于彼前，空中而现。)帝释欣喜，雨天花而至膝。(《经》云：「诸天子欲见文殊神变，文殊身徧三界。现神变已，天子欢喜，发菩提心，雨天花至膝，以为供养。」)弊魔愁忧，行拄杖而垂泣。(《如幻三昧经》云：「善住意天子，白文殊同见佛。文殊现三十二部，交络重阁。有诸菩萨，先至佛所。身子覩变问佛，佛答：『文殊住降毁诸魔三昧，将至佛所。』于是文殊住是三昧，时大千世界，百亿魔宫，一时皆敝，不乐其处，各各怀惧。时魔波旬自见老耄，羸毁少气，拄杖而行。宫人彩女，亦复羸老。宫殿崩坏，虚空暗冥。波旬大怖，身毛为竖。心自念言：『此何变怪，令吾宫殿，委顿乃尔！将命终尽，天地遇灾劫被烧耶？』时魔波旬，断除贡高，舍恶思想。文殊所化，百亿天子在交络者，住诸魔前，谓魔波旬：『莫怀恐惧，汝等之身，终无患难。有不退转菩萨大士，名文殊师利，威德殊绝，总摄十方，德过须弥，智超江海，慧越虚空。今入降毁诸魔三昧，是其威神。』时魔恐怖，见化菩萨，即求救济。菩萨言：『汝可往诣释迦佛所，有无尽慈悲，令汝无畏。』言讫不见。魔即诣佛请救云：『我等闻文殊名，即怀恐怖，畏亡身命。』佛即广赞文殊。魔欲求脱，佛令待文殊。後文殊至，佛令舍魔。文殊问魔：『汝恶此身耶？』魔答云：『尔。』『若尔，当厌离贪欲，不住三界。』魔敬从命，即复本形。」此降魔神用也。)劫火烧刹，蹈水芝而上行。(《宝箧经》云：「舍利弗曾与文殊游诸佛土。有佛国土，劫火洞然。文殊神力，自然莲华徧布其中，蹈上而行。水芝，即莲华也。」)霖雨绝供，化鉢饭而无尽。(《宝箧经》云：「佛在舍卫，八百比丘，万余菩萨，连雨七日，不能行乞。阿难乞文殊济众，文殊在室为释天说法，不起本座，入城乞食。魔蔽檀门，文殊神力令门俱开，令魔唱道，当施文殊，得福无量。既得食已，以鉢置地，令魔持行。魔不能动，曰：『我之神力举沙陀山，今此小鉢，尽力不举。』文殊取鉢授魔，令持前行，归只陀林。无量大众，悉令饱足，饭无所损。」)示多身以抗迦叶，(世尊自恣日，文殊三处过夏，迦叶白槌，欲摈出。才拈槌，乃见百千万亿文殊。迦叶尽其神力，槌不能举。世尊问曰：「汝摈那个文殊？」迦叶无对。)放一鉢而发本源。(佛在只桓精舍，二百天子学菩萨业未就，不任勤苦，心欲退还，求二乘道。佛即化一人，持鉢饭奉佛。文殊白佛：「当念故恩，分我鉢食。」佛置鉢入地下，度七十二恒沙佛土，悬于空中。佛令诸阿罗汉、菩萨各入多三昧，求鉢不得。後命文殊，文殊不起本座，申庄严臂，度七十二恒河沙界，取鉢而上。彼界菩萨，疑问彼佛。佛答：「文殊神力，于是取鉢。」彼菩萨欲随文殊来。彼佛顶光，上烛娑婆，所经世界，皆有多菩萨随来，广闻法要。末发其本，曰：「过去无能胜幢佛出世，比丘乞食，见乳母抱一儿，儿见沙门即喜，下抱趣之。沙门分儿蜜，儿噉之。又随沙门索，复与之。且行且索，遂至佛会。儿见佛喜，从沙门乞蜜奉佛。沙门授鉢蜜，儿即奉佛，发菩提心。彼时比丘者，今文殊是。小儿者，如来是。我以比丘蜜食，故今得成佛。」详《大藏．毁字函．普超三昧经》。)持异身而说妙法，(宝上天子语文殊：「令内波旬于腹中，免彼向行人作难。」文殊不尔，欲令波旬处狮子座，如佛妙辩说法。魔即欲隐，文殊神力所持，卒不能去。变身如佛，处座说法。舍利弗叹羡，文殊知之，告曰：「吾能持一切草木树林无心之物，变相说法，皆如佛也。」舍利恐文殊变己如佛，戏弄於我，欲隐去不能。文殊神力，即变舍利弗成佛，与波旬酬酢，宛如二佛广说深法。三万人发菩提，八百比丘成道。详《大藏．大字函第七卷》。)化火网以返迷途。(文殊一时说甚深法，所谓不用见佛，不用求法等。二百比丘，不了第一义谛，以为错乱说，舍佛而去。文殊即於中道化作大火，比丘欲以神足飞空，上见铁网，生大恐怖。回视只园道径，徧布青莲华，比丘即回佛会，礼足白上所见。佛告比丘：「内火未尽，欲度外火，无有是处。汝诸比丘，堕在见网，欲度铁网，亦无是处。」乃至云：「此之见爱，无所从来，亦无所至，从妄想生，无我，无我所等。」二百比丘，闻是法已，余漏永尽，成阿罗汉。详《宝箧经》。)掌握恒沙之刹，毛吞无尽之海。如斯神用，劫舌难宣。备诸龙藏，不能俱引。(佛告善胜天子：「文殊童子，所有威神，如我所知，无有量也。所谓能令恒沙国土庄严，一土中现。能令恒沙佛土聚为一处，断送上方恒沙界外，不足为难。能以一毛内十方海，众生不觉。能以十方国土内芥子中，众生不娆等。天子，我於一劫，若一劫余，说其神变，犹不能尽。文殊即入神变自在王三昧。」现如上事，魔乃发菩提心。)
六、法要
其说法者，一代时教，不共般若；一乘性宗，皆文殊大士激扬酬唱。备诸龙藏，不能广引。今摭其要略数条，冀为道者，各铭心焉。
《观佛三昧海经》言：「时世尊为诸大众说观佛三昧已。文殊菩萨复告大众言：『过去宝威德如来时，有长者子，名曰戒护。在母胎时，受三归依。年至八岁，父母请佛於家供养。童子见佛，安行徐步，足下生华，有大光明。见已欢喜，为佛作礼。礼已谛观，目不暂舍。一见佛已，即能除却百万亿那由他劫生死之罪。从是已後，恒得值遇百亿那由他恒河沙佛。是诸世尊，皆说如是观佛三昧。其後有百万佛出，皆同一字，名栴檀海。时彼童子，亲侍诸佛，闲无空缺，礼佛供养，合掌观佛。观佛功德因缘力故，复得值遇百万阿僧只佛。从是已後，即得百万亿念佛三昧。得百万阿僧只旋陀罗尼。既得此已，诸佛现前，说无相法。须臾之间，得首楞严三昧。时彼童子受三归依，一礼佛故，谛观佛相，心无疲厌。由此因缘，值无数佛。何况系念，具足思惟，观佛色身。时彼童子岂异人乎？即我身是。』佛告阿难：『汝持文殊师利语，徧告大众，及未来世众生，若能礼拜者，若能念佛者，若能观佛者，当知此人与文殊师利等无有异。』」
《文殊发愿经》云：「愿我命终时，灭除诸障碍，面见阿弥陀，往生安乐刹。生彼佛国已，成满诸大愿，阿弥陀如来，现前授我记。严净普贤行，满足文殊愿，尽未来际劫，究竟菩萨行。」
《文殊摩诃般若经》：「文殊师利白佛言：『世尊，当云何行，能速得阿耨多罗三藐三菩提？』佛言：『文殊师利，如《般若波罗蜜》所说行，能速得阿耨多罗三藐三菩提。复有一行三昧，若善男子，善女人，修是三昧者，亦速得阿耨多罗三藐三菩提。』文殊师利言：『世尊，云何名一行三昧？』佛言：『法界一相，系缘法界，是名一行三昧。若善男子，善女人，欲入一行三昧，当先闻般若波罗蜜，如说修学，然後能入一行三昧。如法界缘，不退，不坏，不思议，无碍无相。善男子，善女人，欲入一行三昧，应处空闲，舍诸乱意。不取相貌，系心一佛，专称名字。随佛方所，端身正向。能於一佛，念念相续。即是念中，能见过去、未来、现在诸佛。何以故？念一佛功德，无量无边，亦与无量诸佛功德无二。不思议佛法，等无分别。皆乘一如，成最正觉。悉具无量功德，无量辩才。如是入一行三昧者，尽知恒沙诸佛法界无差别相。』」
世尊一日升座，文殊白槌云：「谛观法王法，法王法如是。」世尊便下座。世尊一日见文殊在门外立，乃召曰：「文殊入来。」文殊曰：「我不见有一法在门外者，云何如来教我入门。」世尊教文殊入不思议解脱三昧，文殊曰：「我即不思议，云何更入不思议耶？」世尊谓文殊曰：「如汝文殊，更有文殊？是文殊者，为无文殊？」文殊曰：「如是世尊，我真文殊，无是文殊。何以故？若有是者，则二文殊。然我今日，非无文殊，於中实无是非二相。」庵提女问文殊曰：「明知生是不生理，为甚麽却被生死之所流转？」文殊答曰：「其力未充。」
三十二菩萨各说不二法门竟，却问文殊。文殊曰：「如我意者，於一切法，无言无说，无示无识，离诸问答，是为菩萨入不二法门。」於是，文殊问维摩诘：「仁者当说何等是菩萨入不二法门？」维摩默然。文殊赞曰：「乃至无有文字语言，是为真入不二法门。」
文殊一日令善财采药，曰：「是药者采来。」善财徧观大地，无不是药，却白文殊。文殊曰：「是药者采将来。」善财遂於地上拈一茎草，度与文殊。文殊接得，以示众曰：「此药亦能杀人，亦能活人。」
善现问出世间法，文殊答曰：「我觅世间相，了不可得，子欲谁出？」又曰：「贪瞋痴，即平等法界。我於是中，非已出离，非未出离，若出不出，则堕二见。」
灵山会上五百比丘，得通，未得忍。以宿命智，各见过去，杀父害母，及诸重罪。於自心内，各各怀疑；於甚深法，不能证入。於是，文殊仗剑逼佛。佛言：「文殊住住，吾必被害。吾被害矣，吾谁害吾？」於是，五百比丘自悟本心，了法如梦，皆得法忍。说偈赞曰：
文殊大智士　深达法源底　手自握利剑　逼持如来身
如剑佛亦尔　一相无二相　无相无所生　是中云何杀
上略引显教，其秘密门，大藏甚多，今摭其要，以便持诵。
文殊师利根本一字陀罗尼
唵　齿[口*临](二合，[口*临]字去声，弹舌呼之)
佛言：「此是文殊师利童子行轮呪法，为欲守护诸众生故。一切如来，所有极秘密心大神呪王。若有持者，我记是人，则为已持一切诸呪，悉皆圆满。一切所作，皆得成就。文殊师利，常来拥护。乃至消除一切诸恶重罪，成办一切世出世事。」(详《大藏．能字函第九卷》。)
曼殊室利菩萨五字心陀罗尼
阿罗跛左娜
若人有能持此呪者，即入如来一切法平等印，速得成就摩诃般若。才诵一徧，即持八万四千法藏。五字义者，所谓阿者，无生义。罗者，清净无染，离尘垢义。跛者，无第一义谛，诸法平等。左者，诸法无有诸行。娜者，诸法无有性相，言说文字，皆不可得。善男子，汝知此要，当观是心，本来清净，无所染着，离我我所分别之相。入此门者，名「三摩地」，是真修习。当知是人，如来印可，功德殊胜，不可量也。
曼殊室利菩萨八字陀罗尼
唵痾(去声)末罗[合*牛]却浙罗
佛告金刚手菩萨：「此八字大威德陀罗尼者，乃往过去无量恒河沙诸佛所说。为拥护一切十善国王，令得如意，寿命长远，福德无比，兵甲休息，国土安宁。能大利益一切众生，断三恶道，遂诸愿求。若人暂闻，忆念此呪，即灭四重五逆等罪，何况常念？是人福德，十地补处，所不能夺，况余天等。若持呪人，事缘悤迫，不必局法修持。但能禁制身、口、意业，十恶永绝，即能持此陀罗尼呪，亦得成就。除不正心，不发菩提心。若能发心，能忆诵者：若诵一徧，即护自身，二徧护父母，三徧护国王，四徧护眷属，五徧护聚落，六徧护城邑，七徧护天下有情。」又云：「若我具说是呪功德，无量千劫，不能令尽。」
七、利行
言利行者，《文殊般泥洹经》云：「此菩萨，住首楞严三昧力故，於十方界，或现初生，或现灭度，饶益众生。」故有偈云：
文殊大菩萨　不舍大悲愿　变身为异道　或冠或露体　或处小儿丛　游戏於聚落
或作贫穷人　衰容为老病　及现饥寒苦　巡方而求乞　令人发一施　与满一切愿
令发信心已　为说波罗蜜　统领万菩萨　居住五顶山　放亿种光明　见者罪消灭
又《菩萨处胎经》偈云「我身如微尘，在於他国土，三十二相明，在在无不现」等，皆菩萨利行也。《佛名经》说：「过去无量恒河沙佛，皆是文殊令发初心。」故《清凉》云：「度二十亿佛，现说法者，持地犹存。」(佛告师子音：「过去七十万阿僧只恒河沙劫，有佛名雷音，于东方无生国成佛。彼时文殊为王，名普覆，诣佛修供，发菩提心。其随从者二十亿人，亦随发心，修六度行，至成菩提，入般涅盘。文殊师利悉皆供养。其中一佛，名持地山，在此下方持地世界，成等正觉。佛寿无量，于今犹住，现在说法。」详《大藏．官字函第九卷》。)化百千诸龙，立登正觉，王女是一。(《法华》)礼妙慧而不忘敬本。(王舍城长者女，名妙慧，年始八岁，诣佛问法，佛为说四十行法。妙慧曰：「我若於斯四十行中，一行不修，则违佛教，则为欺诳如来。我言不虚，大千必动。」言讫，大千世界，六种震动。又曰：「我当决定成佛，此言不妄，令此大众，皆作金色。」言已，会众即变金色。文殊问曰：「汝住何法，发如是愿？」女曰：「文殊非所问也。何以故？於法界中无所住故。」乃至佛告文殊：「此童女者，已於过去发菩提心，经三十劫，我乃发趋无上菩提，亦令汝住无生法忍。」尔时，文殊即从座起，为其作礼，白妙慧言：「我於往昔无量劫前已曾供养，不谓今者还得亲近。」详《大藏．制字函第八卷》)劝善财而增长发心。(《华严入法界品》)无言於不二法门。(《维摩》)悉力於安乐行品。(《法华》)教龙吉祥之分卫，下位莫知。(儒首菩萨入舍卫城分卫，无量大众从之，时龙首菩萨亦从之。二大士酬唱，广谈深法。乃至云：「行卫时，无念举足，无念下足，无行无住，无屈无伸，无念分卫；无分卫者，无心无物，城郭聚落，长幼男女，一切皆无，是念亦无，廓尔清净，是名菩萨分卫道也。在会声闻，罔知其说。」详《大藏．翔字函第四卷》)答琉璃光之光明，正觉称妙。(《涅盘经》：「佛广说大涅盘，闻所不闻之义。高贵德王菩萨难佛，不容有闻不闻义。乃至云：『是大涅盘，非世摄，若非三世，则不可说，云何而言修大涅盘，闻所不闻。』佛印善说。时大会中，忽有大光，非青见青，非黄见黄，非色见色，非明见明。遇斯光者，身心快乐，如入三禅。文殊白佛：『今此光明，谁之所放？』如来默然。迦叶菩萨却问文殊，文殊亦默。无边身问迦叶，亦默然。五百菩萨，皆亦如是，虽相谘问，然无答者。佛即问文殊曰：『是何因缘，有此光明？』文殊答曰：『是光明者，名为智慧。智慧者，即是常住。常住之法，无有因缘；云何佛问何因缘故有此光明？是光明名大涅盘，涅盘常住，不从缘生。云何如来而问因缘？因兹广说常住之法。』後佛告曰：『汝莫入第一义谛，应以世谛而说。』文殊方说其事，乃东方不动佛国琉璃光菩萨所现也。」)谈般若之玄致，屡质本师。说权实之双行，频惊小圣。皆说法利生之事也。(谈般若，广如大藏。权实双行，不思议经，文殊说菩萨行云：「菩萨行於世间，不为世法所染。现处外道，诸见所不能动。虽断烦恼，而不舍菩萨行。虽不住有为，而亦不住无为法。」此义诸经颇多，二乘罔测也。)
八、涅盘
言涅盘者，此云灭度，亦曰圆寂。应缘既毕，敛迹复真之义也。《文殊般涅盘经》云：「佛灭度後四百五十年，文殊师利菩萨，当至雪山，为五百仙人宣扬法化，令成熟已，即与诸仙飞腾虚空，至本生地(即舍卫国)。尼拘树下，结跏趺坐，入首楞严三昧。三昧力故，身诸毛孔，出金色光，徧照十方，诸有缘者，悉令得度。作佛事已，有大火光，从毛孔出，链金色身，成琉璃像。於两臂上，有诸佛印，文相分明。琉璃像内，有真金像，正长六尺，坐莲华台，了了分明。火光灭已，此像宛然。其五百仙人，各现神变，皆入涅盘。既灭度已，八大鬼王舁琉璃像，置金刚山顶，起塔供养。」或问：「文殊大圣，入灭於彼，住持於此。彼为真灭耶？不真灭耶？适言真灭，住此者谁？适言不灭，胡不存形而游此乎？」答：「《华严经》云：『为令众生，生欣乐故，出现於世。欲令众生，生恋慕故，示现涅盘。而菩萨身，无有出世，亦无涅盘。何以故？菩萨常住清净法界，随众生心，示涅盘故。譬如日轮，普照世间，净水器中，影无不现。普徧众处，而无来往。或一器破，便不现影，非日咎也。』是知大圣，或出或没，皆适众生。而法身湛然，曾无生灭去来之相，体既真常，用亦无闲。但净我心，圣无不现耳，此涅盘之相也。」
九、释住
问：「圣有三身，当以何身住清凉耶？」答：「三身俱住。住相云何？谓法身住者，毗卢遮那，自体徧故。器界之性，即法身故。经云：『普贤身相如虚空，依真而住非国土。』今约佛法性相义，分身土，则以法身，住法性土，契证难思。义言住耳，实无能所二体也。报身住者，即智与理冥，德称体周，如日合空，即名为住。故东坡云：『溪声尽是广长舌，山色无非净妙身』，似斯义耳。化身住者，即文殊以三十二相之身，与万菩萨常住其中。若夫随类之化，如牧童、皤叟、贫女、婴儿等种种变现，是也。盖法报为体，应化为用。体涵诸用，用根诸体。体周则用徧，故三不相离。」问：「若尔，则体既无边，用亦徧应，奚独住五台？」答：「现五台者，为应震旦之机，欲令归心有在耳。若刹尘机感，法界圆应，夫何所拘哉！」
十、辩益
或问：「自古国家祀诸名山大川者，所以报一岁之功，为生民祈福也。今夫清凉，海内之民吞冰啮雪，委命忘疲，岁岁登礼，至於烧身燃臂而投敬者，往往有之。且曰文殊大士住於此山，而文殊有何义利於人，而令其若是耶？」答：「由此菩萨，於无量劫，事无量佛，舍无量身，修无量行。一一行门，恒为利乐一切有情。由昔大愿所任持故，今得如是等流功德，令诸有情，见相闻名，悉能成办世出世益，乃至远离生死，证大涅盘。譬如雪山大药王树，若有见者，则无眼病；若有齅者，则无鼻病；乃至触者，则无身病等。菩萨功德，亦若是也。故《宝积经》说：『若有得闻文殊名者，皆当成佛，唯除已入离生之位(即二乘也)。』又云：『若有得闻文殊名者，是则名为面见诸佛。若有受持百千万亿诸佛名号，不若受持文殊师利一菩萨名，福多於彼。何以故？以彼等佛，所作一切益众生事，不及文殊一时作故。』又《般涅盘经》云：『若闻文殊名，或见形像者，百千劫中不堕恶道。若称念文殊名者，设有重障者，不堕阿鼻极猛火处；常生他方清净国土，值佛闻法，得无生忍。』据此，则假使住於蓬壶仙域、须弥天宫，经百千劫，不若举一步向清凉山。何以故？乐彼天仙，常沦七趣。向我文殊，必得菩提故也。故蓝谷云：『昔博望张骞，寻河源於大宛；沙门法显，求正教於西乾。况咫尺神州，寰中绝境，可不暂策昏心、聊挥懈足为觉路之津梁乎？』」
清凉山志卷第一终
音释
丑虏(上昌九切，下即古切。即「匈奴」，腥膻丑陋者。)
浮图(具云「窣覩波」。义翻「净刹」，藏舍利处。)
盘礡(下匹各切，盘曲广博。)
四关(东龙泉，南伏马，西鴈门，北平刑。)
滹沱(音「呼陀」。)
瞰(苦暂切，视也。)
毗卢遮那(此云「光明徧照」。)
泥洹(即涅盘，云「圆寂」。)
央掘(云「世间现」。)
舍卫(云「丰德」，国丰众德。)
魔(具云「魔罗」，此云「杀者」。)
陀罗尼(云「总持」。总，一切法。持，无量义。)
窈窕(上於鸟切，下徒鸟切，深远貌。)
滀泄(上音蓄，下音薛，云龙潜化。)
张骞(汉人。寻河源至西域大宛国，得良马，进武帝，封博望侯。)
法显(晋僧。隆安间，西域求佛法。)
须弥(山名。云「妙高」，帝释天居其顶。)
神州(即「中夏」。)
舍卫三亿(舍卫九亿人。三亿见佛，三亿闻佛，三亿名亦不闻。)
附录：普贤愿王撮要(附此文，与文殊愿生极乐，正同。文尤详切。)
行愿品，普贤菩萨於逝多林末会，发十大愿王。其一一愿，皆云：「虚空界尽，众生界尽，我此大愿，无有穷尽。是人临命终时，最後刹那，一切诸根，悉皆散坏；一切威势，悉皆退失；辅相大臣，宫城内外，象马车乘，珍宝伏藏，无复相随。唯此愿王，不相舍离。於一切时，引导其前，一刹那中，即得往生极乐世界。到已，即见阿弥陀佛。其人自见生莲华中，蒙佛授记。得授记已，经无数劫，普於十方不可说不可说世界，以智慧力，随众生心，而为利益。乃至能於烦恼大苦海中，拔济众生，令其出离，皆得往生极乐世界。」又下偈云：「愿我临欲命终时，尽除一切诸障碍。面见彼佛阿弥陀，即得往生安乐刹。我既往生彼国已，现前成就此大愿。一切圆满尽无余，利乐一切众生界。」

[book_title]清凉山志卷第二
第三、五峯灵迹
法身无相，偶居莲华千叶之中；圣化多方，横出香水四流之表。返常合道，利用契机。故飞轮衔宝，荡除尊贵之幢；晦影韬光，树植萧闲之帜。千寻壁立，跛驴智何处求踪；万象镜悬，羚羊角谁能漏迹。微露一机一境，宛然分主分宾；净蠲六识六尘，触处随时随地。岂同夸张方伎，惑乱俗流；侈谈蓬岛三山，灵芝益寿。神州五岳，丹诀延年；神异迥殊，正邪攸别。志灵迹。
五台，亦曰五峯。台言高平，峯言耸峭。所以有五者，观国师云：「表我大圣，五智已圆，五眼已净；总五部之真秘，洞五阴之性源。故首戴五佛之冠，顶分五方之髻，运五乘之要，清五浊之灾矣。」其东西南北四台，皆自中台发脉。一山连属，势若游龙。唯南台特秀而窵居焉。
东台，约高三十八里，顶若鳌脊，周三里，亦名望海峯。若夫蒸云寝壑，爽气澄秋，东望明霞，若陂若镜，即大海也。亦见沧瀛诸洲，因以为名。东溪之水，北注滹沱。支山，东南延四十里，入阜平县界。西北延二十里，入繁峙县界。
明给事中锡山仁甫万象春诗：
攀岩耸步上层峦　身世悠然宇宙宽　一望沧波迷大海　遥瞻紫气接长安
丹峯隐隐霞光映　碧树重重月影团　怪道阴云生石洞　从知灵物此中蟠
其灵迹二十六。
那罗延窟
台东畔。其内风气凛然，盛夏有冰。吐纳云霞，或灯光时出。《华严》云：「是菩萨住处，亦是神龙所居。」
镇澄诗：
石窟开岩畔　灵踪接上方　云霞常出没　神物自幽藏　冷积千年雪　虚明五夜光　东南观海岱　烟水思茫茫
笠子塔
台顶。宋宣和间，代牧赵康弼同慈化大师，见异僧入那罗窟留笠子，建塔藏之。
镇澄诗：
梦里乾坤度几秋　穷源直到海峯头
短筇击碎那罗窟　佛国恒沙任尔游
观音坪
台北麓一里许。
华严谷
台之西北，今名东台沟。
枣林
台之东北。元魏永安二年恒州刺史延庆因猎至此。仆夫四人，逐一白鹿，偶见大宅高门，鹿即窜入。有一长者，须发皓然，拄杖而立曰：「鹿乃我家所有，卿何妄逐？」仆曰：「我不用鹿，饥困柰何？」翁指东林枣方熟，四人就林而食。囊之归，进枣延庆，庆怪之。复迹寻之，遂失其所在。
五王城
台东北数十里，有五王寺。
天城
五王城侧。《灵迹记》云：「天城，即化寺也。不依地立，迥出云霞，朱楼绀殿，皎若天城。得遇之人，尘机顿息。」
大会谷
台东谷，众溪交会，滹沱之源出此。
华林
台东南二十里，即今古华岩。
温汤泉
台东南七十里。
马跑泉
台东南六十余里。
龙泉关
台东南六十里。关之东即直隶，关之西即山西。
释德清诗：
策杖烟霞外　重关虎豹林　路当崎曲险　山入塞垣深
惨淡黄云色　萧条落日阴　边笳如怨客　呜噎岭头吟
旧路岭
台东南五十余里。
铁铺
台南五十里。
栖贤谷
台西南沟，俗呼「宰杀沟」。自古真人藏修处也。
镇澄诗：
路入清凉境　幽栖独此多　烟霞藏梵宇　钟磬出松萝
叠嶂呈奇画　流泉弄玉珂　寻真未相识　且看白云过
观音洞
栖贤谷口岩畔，洞有滴泉，味甘。
法本诗：
足蹑云梯上翠巅　画楼飞阁接云天　殷勤瞻礼圆通相　一滴甘泉热恼蠲
化竹林
台西南支山二十里，亦名「昶竹林」。昔人远望，万竹鳞鳞，近则失之，遂此卓庵。
释善安诗：
茅房小筑万松间　幕幕烟光四壁环　深谷岂宜俗客住　溪云常共野僧闲
夜深山鬼闻经去　日午天人送供还　自是身心常寂泊　不知飞瀑日潺湲
青峯
化竹林南，今名「大螺顶」。
释法本诗：
蹋徧尘区念已休　归来结社碧峯头　无穷松韵清双耳　不尽云山豁两眸
一个蒲团消白日　半肩破衲度寒秋　人间八万四千梦　尽向无生一念收
现圣台
青峯之南。唐观国师尝见万圣罗空，五台停岫。
释觉玄诗：
瑞霭云飞杳杳穷　十千开士御寒空
缤纷不尽莲华雨　无限真人到此峯
明月池
台西南廿里。昔人晦夜，见皎月澄池。
雨花老人诗：
倚杖看明月　沧浪水正清　悠然歌此曲　可以濯吾缨
未入非熊兆　空沉老兔精　若逢知道者　相与结鸥盟
石佛岭
明月池南二十里。
漫天石
东台顶。古有怪石，夏流液，夜有光，後人造屋，火之。
研伽罗山
旧云东台山名。应是梵语，未详所出。
紫府
五台总称。远望五峯之间，紫气盘郁，神人所居也。无恤猎常山西，瞻紫云之瑞，至此见圣。
镇澄诗：
西望龙泉锦绣开　紫云郁郁锁仙台
就中一片清凉地　劫火曾经几度来
黄巍岭
商英望此见神灯，料是小东台。
观来石
南台，高三十七里，顶若覆盂，周一里，亦名「锦绣峯」。山峯耸峭，烟光凝翠，细草杂花，千峦弥布，犹铺锦然，故以名焉。支山南延六十里，至嶔岩寺。
万仁甫诗：
南台孤耸隔诸台　极目氤氲瑞气开　花满重冈堆锦绣　岩藏湿雾锁莓苔
千寻宝刹摩云出　百道飞泉带雨来　欲证菩提何处是　暂从法地一徘徊
其灵迹二十一。
仙花山
即南台之山名。
普明歌：
南台之麓　仙人之居　春云霭霭　暮雨霏霏
卧於石罅　而坐神龟　杳然飞去　仙花披靡
李环洲诗：
南极名山绝汉开　扪萝直上最高台　白云缥缈峯前过　红日曈曨地底来
望眼敢云空四海　飞身应拟近三台　寻真到此聊经宿　莫谓丹成便浪猜
普贤塔
南台山上。
古南台
台南二里。嘉靖间，香林大士卓庵其上。
副使杨彩诗：
沱水恒山一脉来　清凉胜迹自天开　石门秘诀封何日　宝树灵根那为栽
演法当年缘正觉　传灯歧路谩相猜　停骖渐欲收登览　先上南天紫翠台
石罅、神龟
二俱仙花山南半麓。
石城
台南二十里，四山峭壁，若城焉。
德清诗：
青山白社意何真　不厌孤游杖屦频　石裂峭崖天作障　寺居空界日为邻
瑶花紫术春常在　丰草长林鹿自驯　怅望餐霞人已去　峯头明月好谁亲
白龙池
台东南麓。
插箭岭
台东二十里。宋太宗北征入此，见菩萨现八臂相，插箭而回。
万木坪
台西南四十里。唐李澄师庄，为普通供养。
龙宫圣堆
近娑婆寺。昔有龙母，闻法化去，时龙池即涌为堆，故名焉。
圣钟山
台南八十里。昔有神钟，飞来悬于岩下，高数丈。钟後飞鸣而去。今铁簴尚存。
圣僧崖
亦名「滴水崖」，台南七十里。唐贞观中，梵僧于此立化。
古竹林
台西南三十里，唐法照入圣境。
镇澄诗：
森森万竹拂苍烟　可信人间别有天　回首不知谁是梦　夕阳山色意茫然
虒阳岭
台西南三十余里，佛陀波利见文殊处，有尊胜幢存焉。虒阳河源发於此。
志公洞
清凉石南。
法华洞
志公洞前。
七佛洞
台西南二十里。古有七梵僧，至此入寂不起，遂立七佛像。
千佛洞
台东北崖畔。嘉靖末，道方者夜游至此，见神灯万点，既出旋入。方随入，见玉佛像森列其中，穹窿深迥。进里许，黤然闻波涛，悚怖不能出。念观音名，愿造像。忽见一灯，寻光得出，乃造石佛于洞口。
金阁岭
台西北岭，昔人见化金阁，建寺以拟之。
德清诗：
只园杰阁境清虚　布尽黄金计不疎　山指岳莲瞻玉气　地从尘海入空居
青天有客乘鸿鹄　白社何人揭梵书　万里风烟仍击目　不堪登眺转愁予
一片轻云日夜浮　即看春色又神州　无边芳草年年路　不尽滹沱滚滚流
人世即今频侧目　乾坤自古一登楼　凭虚直欲陵风去　更许何人汗漫游
侍郎杨海州诗：
年来踪迹厌红尘　此日登临托胜因　紫界左窥连渤岱　银潢西指控周秦
堂斋罢柝钟声静　梵偈传香月印新　赢得缁流询姓字　便疑驱遣幻中身
天盆谷
金阁之左，山若仰盆。
泰山樵子孙枝诗：
石磴穿云上　松萝觅路除　山深无客到　地僻有僧居
刳木通泉水　开畦种野蔬　好游浑不倦　空阁且停舆
蛇沟
天盆北，旧名「车沟」，若车箱形。
海螺城
天盆之东，昔人於此见化城，若海旋焉。
镇澄诗：
怅望青山思更依　化城缥缈隔烟霏
曼殊境界原非外　只要当心一息机
西台，高三十五里，顶平广，周二里，亦名「挂月峯」。月坠峯巅，俨若悬镜，因以为名。其上有泉，羣山拱合，岩谷幽潜。支山西北延四十里，至繁峙县界。
万仁甫诗：
重峦硉矹倚青苍　绀宇参差八水旁　欲向法门探上乘　闲来净土即西方
泉飞石壁三衣湿　花吐金莲万壑香　指点诸天僧话久　峯头明月已生光
其灵迹十七。
魏文人马迹
在台上。石上印文若人马足迹，俗以为魏帝至此。
觉玄诗：
魏帝銮舆避暑来　旌旗卷日映山台　盘陀石上空留迹　风雨千年印绿苔
八功德水
台北。
副使李北沙诗：
台山闻自昔　今日见青冥　翠抹千寻壁　祥看五色屏
云笼七宝树　水绕八功亭　散落天花夜　清音送客听
二圣对谭石
唐法林，见缁白二叟坐谈石上，近之则失，因为名。宣公子覩异，於上建楼。
觉玄诗：
妙德弘开向上关　维摩一默不轻还　对谈若谓无言说　风雨依前点石斑
狮子踪
对谈石下。
雨花老人诗：
谁跨狻猊到五峯　徐行蹋徧玉芙蓉　一方石上遗灵迹　八水池边绝异踪
花落每经香雨湿　春深惟有绿苔封　杖藜归去应寻觅　见在西岩第几重
牛心石
台东有石，状若牛肝。
文殊洗鉢池
台东北谷。昔有白发母洗鉢于此，僧明信问其故，曰：「中台乞食而来。」言讫忽隐，唯见光映林谷。
泥斋和尚处
台东北谷。昔有神僧住此，以泥作馔，与宾共食。
觉玄诗：
西台东北古岩阿　尊者修行志不磨　日午自搓泥剂子　旋充中食省檀那
鸟门
台西北隅。
龙窟
台西半麓。
石门
台之西南谷中。
李牛谷
台西北三十里。
禅堂沟
台西北沟。
峨谷
台西五十余里。
秘魔岩
台西四十余里，木叉和尚居此。
德清诗：
羊肠百折任青藜　草莽萧萧仄径迷　绝壁倚天应隘日　断崖无路只飞梯
依人野鹤寻常下　逐客山猿日夜啼　自是烟霞随去住　到来元不费招携
龙洞
在秘魔岩，恳祷则龙现，见者非一。
萨埵崖
秘魔之西。古有代州王氏女，不欲配，逃于此，食薇饮露。父母逼之，女投崖，未坠而飞。
香山
中、西二台之间。
北台，高四十里(旧传三十八里，中台四十里。今登中台，不见北台地面；登北台，则见中台地面，是知北台高于中台，故易之)，顶平广，周四里，亦名「叶斗峯」。其下仰视，巅摩斗杓，故以为名。风云雷雨，出自半麓。有时下方骤雨，其上曝睛。四方云气，每归朝而宿泊焉，盖龙帝之宫也。时或猛风怒雷，令人悚怖。尝有大风，吹人堕磵，若槀叶耳。东望海气，北眺沙漠，令人悲凄。登临者，俯仰大观，益觉此生微茫虚幻。支山北延四十里，至繁峙川前，有众溪发源，注清河。
万仁甫诗：
高台天际郁崔嵬　几见山僧杖锡回　幢影翻时陵日月　钟声鸣处隐风雷
身依北斗怀宸极　面对南山献寿杯　冰积万年消不尽　何时穷谷起飞灰
其灵迹二十四。
黑龙池
台上，亦名「金井池」。侧有龙王祠，四方民祷雨辄应。
西陵丘坦之诗：
一片黄沙起　山川总不分　满空飞乱石　四谷合乌云
莫是龙王怒　疑从虎口闻　春光已三月　犹自雪纷纷
镇澄诗：
万丈峯头金井开　醍醐甘露谩相猜　龙王神力难思议　一滴能令徧九垓
说法台
台之东。常出钟梵之音，人多闻之。
法本诗：
闻道仙人说法台　法音寥寂石生苔　谈经大士今何在　惟有白云空去来
隐峯塔
唐邓隐峯，参马祖，飞锡解军，倒化于北台。妹尼立塔，近者僧明来重修。
觉玄诗：
隐峯倒化古岩前　笔立裙衣上耸然　良妹已收灵骨後　石幢高树在峯巅
蒲坂福登诗：
人间重苦是无常　谁不临歧手脚忙　唯有吾师惺大梦　等闲游戏死生场
法本诗：
金锁玄关不可留　邓公遗塔晚峯头　颠亡倒化乘神浪　千古令人仰未休
镇澄诗：
大士曾参马祖关　陵空一锡向青山　头陀本自无生死　争肯区区取涅盘
生陷狱
台後半麓。隋繁峙民张爱，盗龙池钱若干。将归，暴风卒起，吹堕于此。上耸巉崖，下临绝涧，黑云四蔽，冰雪拥身，求出莫由。志心悔咎，称菩萨名，经宿云开，见白兔，随出。
镇澄诗：
迷里清凉生地狱　悟时地狱即清凉　须知二法元无相　不离当人一念彰
罗汉台
台之次东，一级平台。唐十六梵僧，至此同化去。
华严岭
台之东南，二台之间。
孙孜诗：
策杖登层岭　攀萝上极巅　深林迷白日　古涧落寒泉
四望山川尽　平临星斗悬　不须求羽化　际此是登仙
梦觉诗：
好静寻山谷　探奇上岭头　双眸廓海宇　两足跨云楼
杖倚寒空月　人临碧汉流　吾知非宿善　安得五台游
楼观谷
台之东南二十余里。
金刚窟
在楼观左崖畔，乃万圣秘宅。《只桓图》云：「三世诸佛，供养之器，俱藏於此。迦叶佛时，楞伽鬼王所造神乐，及金纸银书毗柰耶藏，银纸金书修多罗藏，佛灭度後并收入此。昔佛陀波利，入此不出。」
白下正秀诗：
为访金刚窟　相将启石扉　无心能造诣　有相可归依
阁迥云阴重　岩深暑气微　三三前後语　千古露真机
福登诗：
金刚窟子无缝罅　入者还他师子儿　铁壁银山直拶透　三三之语许渠知
德清诗：
均提相送出精蓝　无着投机事已惭　莫谓当年人不荐　至今谁解话三三
云南净伦诗：
杖藜特叩金刚窟　[同-(一/口)+巳]首云生白水池　欲问三三前後事　一声幽鸟夕阳西
法本诗：
无着寥寥不复闻　古岩余瑞尚氤氲　游人千载希灵迹　犹向峯头礼白云
镇澄诗：
石门寂寂锁苍苔　波利寻真去不回　大智愿王无向背　游人何事浪相猜
白水池
在楼观谷後，其泉若乳，山人多取洗眼。
雨花诗：
五郎沟下卧残碑　一径斜通白水池　雨歇空山澄罔象　风生曲岸动涟漪
银沙布底月来处　雪浪滔天云起时　到此君应怀藻监　洗清法眼是便宜
觉玄诗：
江汉微茫尚炳灵　一泓池水自澄渟　溶溶淡染秋光白　想是仙家玉液醽
五郎祠
楼观谷西山麓，宋杨业第五子出家处。
正秀赞：
正行将令　却入禅那　外彰威武　内息干戈　扫除六贼　戡翦四魔　金汤教法　屏障山河　名标寰宇　迹寄岩阿　偶来稽首　谩说伽陀
镇澄诗：
国士寥寥马不嘶　白云深锁五郎祠　宋家世界空成梦　铁棒常拈欲恨谁
玉泉
楼观谷口，无着见化人于此饮牛。
紫霞谷
台南，俗呼「北台沟」。清凉深处，禅侣幽栖也。
释明让诗：
紫气絪縕昼不开　灵霞日护法王台　云栖道者谈经後　散落天花徧九垓
龙门
台南麓。裂石如崩，涛声若雷。北有藏云谷，下有留云石。云出为雨，云入为霁。顺庵胡公题其石，妙峯刺舌血书《华严》处。
镇澄诗：
独宿龙门夜　寥寥心自如　神灯出杳霭　清籁发寒虚
雪色千山迥　秋声万木疎　坐来诸念寂　因识古曼殊
金沙泉
龙门之侧。
仙人庵
台後。
觉玄诗：
何年仙子此修行　服日餐霞道气清　袖拂天风骑鹤去　至今传说有庵名
九女泉
台後七里，曾有九仙女浣衣。
藏真谷
台西北，昔有五百梵僧，藏修於此。
大黄尖
台北二十里，即古北台。
卓锡泉
在兰若寺。唐初，僧道贤缚茅藏修，每下涧汲水，往返甚艰。偶客僧至沐浴，贤数汲涧下。明日僧浣衣，贤再汲不厌。半途失跌，破缾，更取别器汲之，略无怠色。僧曰：「子诚矣！」即卓锡庵前，命贤拔之，不出。僧弹指，锡飞泉涌，僧即随去。
憨山
《古传》云：「昔有梵僧，从魏孝文帝，乞一卧具地，帝许之。僧展卧具，覆五百余里。」帝知其神，骇之，驰骑而去，帝闻山铮然，顾之，趿然随後。帝曰：「尔憨耶？」山乃止，故以为名。
文岫山
台之西北四十余里。
宝陀山
台北四十里，亦名「宝山」。
秦戏山
台东北七十里。《山海经》云：「秦戏之山无草木，多金玉，滹沱之水出焉。」亦名「派山」。
品字泉
在秦戏山，即滹沱源。西流由北台之阴，诸溪竞注。过繁峙城北，经代州、五台、忻州、定襄、盂县，入真定平山，左绕台山三面。
中台，高三十九里，顶平广，周五里，亦名「翠岩峯」。巅峦雄旷，翠霭浮空，因为名。与西、北二台接臂，南眺晋阳，北俯沙塞。有五溪发源，二溪左注清河，三溪右由西台下，出峨口，入滹沱焉。《水经》云：「峨谷之水，出於中台」，即此也。
万仁甫诗：
羣峯面面拥奇观　朝雨和烟积翠峦　策杖千山浑不倦　披裘六月尚余寒
苍崖碧嶂周遭合　古木黄沙四望宽　云雾渐看山半起　却疑身已在云端
其灵迹三十二。
灵鹫峯
台东南支山，今称「菩萨顶」，宛似西天灵鹫山，故借为名。
正秀诗：
大士栖灵地　何缘得共登　光中披梵夹　象外见真灯
举杖风堪御　腾身虚可凭　人天相接处　知是最高层
镇澄诗：
青山藏白社　寂寞隔尘寰　钟磬丹霄外　楼台翠霭间
鹤依双树老　僧共野云闲　欲识曼殊面　还应过别山
甘露泉
台右。
大宝塔
灵鹫之前，五峯之中。汉摩腾天眼，见此有阿育王所置佛舍利塔，历代帝王不废修饰。明万历间，圣母李太后重建，厥高入云，神灯夜烛，清凉第一胜境也。
晋阳王道行诗：
浮图屹立奠坤仪　从此羣山势尽卑　百丈高僧无我相　万年天子竟檀施
轮光徧入星河影　金色浑成世界奇　借问曼殊何处是　欲从言下决狐疑
镇澄诗：
浮图何缥缈　卓出梵王宫　远带青山色　孤标紫界雄
金缾涵海月　宝铎振天风　自是藏灵久　神邦万古崇
佛足碑
在大塔左侧。按《西域记》云：「摩竭陀国波吒厘精舍大石，释迦佛所遗双足迹。其长一尺六寸，广六寸，千辐轮相，十指皆现；华文卍字，宝缾鱼剑之状，光明炳焕。昔佛北趣拘尸那城，将示寂灭，回顾摩竭陀国，蹈此石上，告阿难言：『吾今最後，留此足迹，以示众生。有能见者，生大信心。瞻礼供养，灭无量罪，常生佛前』(云云)。後外道辈嫉心，除之愈显。如是八番，文彩如故。」唐贞观中，玄奘法师自西域图写持归，太宗勅令刻石祖庙，以福邦家。至明万历壬午秋，少林嗣祖沙门威县明成、德州如意，一夕，一梦莲花，一梦月轮，现于塔际。既觉，各言所梦，异之。及晓，少室僧正道持佛足图贻之。及展，见是双轮印相，喜曰：「此梦真也。」遂倾囊，兼募众立石，时孟秋既望也。是夕，众闻空中珠佩杂乐之声。出户视之，神灯点点，此圣神嘉赞也。
镇澄赞：
巍巍大雄　浩劫忘功　神超化外　迹示寰中　刹尘混入　念劫融通　开兹觉道　扇以真风　竭诸有海　烁彼空蒙　岩中留影　石上遗踪　碎身作宝　永益羣盲　稽首佛陀　悲愿何穷
文殊发塔
在大塔东侧。昔文殊化为贫女，遗发藏此。万历间，方广道人重修。见发色若金，随人视之不一。
法本赞：
昔有[监*毛]毵女　领犬复携儿　入众乞辰斋　既得还索之
我固无贪妬　  愍尔多瞋痴　 个中无是物　  何必生嫌疑
飞空明玉相　  断发留金丝　 大士乘通去　  灵踪万古遗
绀塔陵云霄　  慈光破世迷　 稽首大智王  　神功不可思
般若泉
大塔前左畔。唐僧慧潜结庵于此，日课《金刚经》。久之，感庵侧涌泉，因为名。饮者生慧。
觉玄诗：
般若池边止渴时　山瓢一吸乐何支　尘尘烦恼俱消歇　无限清凉说向谁
杂花园
大塔前。唐末改筑戒坛，今为空壤。
凤林谷
台东南谷。
西天洞
凤林谷北岭。
梵仙山
台东南三十里，中台案山。昔有五百仙人，饵菊成道。
秋崖诗：
爱玩吾家紫府山　溪云老树共僧闲　乾坤谩说蓬莱异　闻者虽多达者难
觉玄诗：
山头紫气日长浮　上有仙人汗漫游　饵菊换教风骨异　白云影里去悠悠
井沟
梵仙山西。
杨柏谷
井沟南。
九龙冈
台南，近竹林寺。
令公塔
在九龙冈，宋杨业忠死，子五郎收骨建塔。
镇澄诗：
山色苍苍锁暮烟　令公遗塔白云边　将军忠义乾坤并　千古清标尚凛然
竹林舍利塔
台南竹林寺前。成化间，耕者得石椁，内银匣，中有琉璃缾，盛舍利数百粒，光色璀璨。系宋僧云宗藏之。弘治间，燕京穆氏建塔。嘉靖间，古灯重修。
竹林小像
本寺小像一龛，精巧入神，殆非人力所造也。
镇澄赞：
无边浩荡春　寄之在纤草　万里长天色　印之於盆沼　佛身等太虚　促之在微眇
至道无古今　圆通绝大小　一龛藏法界　神功自天巧　稽首共瞻依　谁识衣中宝
清凉谷
在台南四十余里。
古清凉
在清凉谷中，僧法聚构兰若。
翰林顾绍芳诗：
窈窕回峯众木阴　凭陵双屐暮云深　千盘磴里开僧寺　万壑泉中出梵音
室利西来曾示迹　清凉此地足栖心　亦知世网终成幻　一鉢何年倚道林
清凉石
在清凉谷岭西畔，厚六尺五寸，围四丈七尺，面方平正，自然文藻。或能容多人不隘。古者尝有头陀趺坐其上，为众说法，梵音琅琅，异状围绕。望之悚怖，近之即失。後人目其所坐之石，曰「曼殊牀」。
杨彩诗：
禅林此石自何来　胜迹长留说法台　独伴白云迷岁月　寒风暑雨任摧隤
镇澄诗：
一方灵石倚山峦　劫火曾经体正完　造化刻雕文藻丽　风云磨拭玉光寒
瞻依尽灭多生障　摩触能令万世安　更有一般难信事　包容法界未为宽
清凉泉
在清凉谷北岩。
真觉诗：
迸珠鸣玉下危巅　上有清凉没底泉　涓滴尚能消热恼　百川虚作浪滔天
罗汉洞
清凉谷北岩畔。
真觉诗：
清凉自是圣贤居　现有文殊领圣徒　洞室镇常闲说法　游人还听解知无
清凉桥
台南溪上。
万年冰
台东麓。有冰数丈，九夏不消，地多静居。
寒山石
台东南三里许。
玉花池
台东南麓。昔有五百梵僧於此过夏，白莲生池，坚莹若玉。代牧砌之，志曰「玉花」。
觉玄诗：
何代池开白玉花　香风拂拂散天涯　云行尊者飞空去　万古芳声不浪夸
伽蓝沟
台之西北。
万圣澡浴池
中、北二台之间，古有涌泉，澄洁可爱。游人临之，於天光云影之间，或见天仙、沙门、莲华、锡杖之状。人或以为菩萨盥掌之所。故四方之民於盛暑时，多持香花、拭巾而投之。後人凿方为砌，构亭藏之，而灵相遂隐焉。
觉玄诗：
六月中台既望期　圣凡交会在斯时　想应千佛同来此　一夜云生澡浴池
正秀诗：
一池清且浅　甘洁胜琼浆　能洗愚痴垢　还生定慧香
光浮千界白　色映四天苍　无以凡情测　神哉不可量
太华池
在台上西北隅。唐传水深丈余，古今见者，深浅不定。临池监影，令心划然。
镇澄诗：
灵沼开云际　泠泠下翠微　虚涵千嶂碧　影落四天辉
曾盥仙人掌　还停客子机　登临春欲尽　花雨晓霏霏
祈光塔
台西南隅。成化间，秋崖法师同晋主祈光，遂愿，故建之。
觉玄诗：
一上中台自激昂　却将身世两相忘　彩虹五色圆光现　人各居中不在旁
台中舍利塔
唐蓝谷法师，从梵僧乞得舍利若干颗，造铁塔，盛於内，复建大塔藏之。万历庚辰，塔将倾。一夕怒雷大震，塔乃正焉。
丘坦之诗：
四台环四面　金殿向中开　埋宝方成塔　祈光别有台
鸣钟千谷应　听法万人来　莫怪牛山哭　浮生真可哀
师子窝
中台西南岭，昔人见万亿狮子游戏其中。万历丙戌，僧智光、净立等约五十三人，构屋结社。唯十方学道者共居，不许子孙承业。
紫柏真可诗：
狐兔成羣白日嘷　天开此地育金毛　翦除荆棘凭君相　培植栴檀在我曹
静蔼刳心成大义　法琳张胆建清操　祖宗风格陵夷尽　哮吼扶颠敢惮劳
司马赵国麟诗：
每过僧诵处　便觉一官轻　幽壑从吾好　浮云任世情　凭栏看鸟尽　倚杖听泉声　佳水佳山地　终当结素盟
古寺寒山外　钟声日暮时　闲云飞鹫岭　孤月照龙池　因果高僧话　胡麻衲子炊　从来麋鹿性　归路意迟迟
娑罗树
清顺治间，一梵僧指宝塔峯曰：「有娑罗树焉。」山人随视，只见五云生岫，一树浮光，而僧不见矣。圣祖驻跸，忽闻异香，勅赐「栴林」。乃平阳四世孙天闲健和尚中兴，顿成法席。
古志以大黄尖为北台，叶斗峯为中台，翠岩峯为南台，则一山连属。後以锦绣峯灵瑞显彰，大士频现，且与四峯鼎立，人多观仰，故定以为南台。则翠岩居中，叶斗为北矣。况大黄尖，乃叶斗支山，比之叶斗，殆若培塿，固不足以当五峯之列。蓝谷传以中台高於北台者，则悞以古当今也。准妙济传：「五峯之外，复有四埵。东曰『青峯埵』，即常山，亦名『无恤台』，赵襄子曾登是山，因以为名。南曰『朱明埵』，即方山，李长者着论处。西曰『鹤林埵』，即马头山，亦名『磨笄山』，代子夫人磨笄自杀处也。北曰『玄冥埵』，即夏屋山，亦名『覆宿山』，古之帝王避暑处。」然四埵之名，好事者立，而圣教无考焉。
五台不产百嘉，半麓已上，并无林木，唯生香草，细輭如緜。其诸台麓溪壑之间，纯生杄朱，异草杂花，不可悉记。其金芙蓉，他山则无。至若灵芝神药，啗者足能开劫迷、易仙骨。自古得者往往有之，然非肉眼可识。今据妙济传，略录凡品于左。
名花有八：日菊(昼开夜合)。金芙蕖(陆地莲)。百枝。零苓香(邢云露诗：「玉毫金相照清凉，花雨云流湿不妨。佛散妙香香满路，骚人采采入诗囊。」)。鬼见愁(生台麓，能驱邪。邢云露诗：「神呵诸怖远，僧定百魔休。一夜生灵草，犹令鬼见愁。」)。鉢囊(世传五百罗汉，结夏中台之野。遗其鉢囊，化为此花焉。)玉仙(亦名「大吉」，在南台)。天花(菌类，生於柴木，台山佳品也。释镇澄歌：「君不见，五台山上产灵葩，山人目之为天花。多在巅崖深险处，枯木云蒸抽菌芽。厥色浑如玉，厥味薄於瓜。樵牧得之如获璧，持来献入司公衙。司公得之亦甚喜，歌筵舞席争相夸。烹羊宰鹅不足美，必得是物充珍佳。在上欲得索其下，公使展转来山家。僧吏鸣钟告其众，众闻官令惊复嗟。裹粮探求入深谷，岂辞猛兽及毒蛇？求之不得须贷易，归来典却佛袈裟。昔谓人间苦尘役，偷闲学道归烟霞。岂知寂寞寒岩下，营营公事数如麻。异物有时尽，人欲自无涯。我愿君子心，如月绝疵瑕。清光徧照饥寒屋，肯令一念恣骄奢？」)。
异草有三：瞢[梦-夕+登]、鸡足、菩萨綫。
药草有二十五：茯苓、长松、黄耆、黄精、黄连、木瓜、大黄、桔梗、芍药、麻黄、藜芦、白芨、天麻、乌药、甘草、柴胡、百合、沙参、茵陈、回香、管仲、木贼、秦艽、苍术、细辛。
药石有一：钟乳石。
第四、伽蓝胜概
峯峦示鹫岭奇形，远承佛国；楼阁涌宝王殊相，近现毫端。此十刹海清凉之界，实万菩萨显化之区。故经律秘於金刚，钟鼓达於忉利。须知佛土庄严，非夸一时之富美；爰以檀那功德，足为永劫之资粮。试观买园布金，长者即生天上；聚沙成塔，童子终证菩提。况藉清众之修持，绍隆正法；即仗佛光之临照，佑庇羣生。佛法不可思议，功德定不唐捐。虽历朝之兴废不一，而丛林之缔构宜隆也。志伽蓝。
按：古传五峯内外佛刹凡三百余所，多系先古帝王兴建，今皆消沈。大孚灵鹫，肇於汉明，立寺之始也。其中诸寺，或五峯抱出，或双岭中开，或叠起岩中，或耸居云外。楼台现乎杳霭，钟磬出於烟萝。至若天城现影，金阁浮空。无着悞入，不是人间；法照归来，犹存山麓。此不思议界，圣境冥现矣。历代以来，诸刹废兴，沿革数目，难以悉记，今略录显着於左云耳。
台内佛刹凡六十八
大显通寺
古名「大孚灵鹫寺」。汉明帝时，滕兰西至，见此山，乃文殊住处，兼有佛舍利塔，奏帝建寺。滕以山形若天竺灵鹫，寺依山名；帝以始信佛化，乃加「大孚」二字。大孚，弘信也。元魏孝文帝再建，环帀鹫峯，置十二院。前有杂花园，故亦名「花园寺」。至唐太宗重修。武后以新译《华严经》中，载此山名，改称「大华严寺」。观国师於中造疏。至明太宗文皇帝勅重建，感通神应，自昔未有，故赐额「大显通」。古传中有两堂圣众，非戒定慧全者，莫预此寺。自明初以来，勅旨护持，凡十余道。永乐三年，设僧纲司，率合山僧祝厘，本州月给僧粮。至嘉靖间始革其粮。
王啸庵诗：
五月行踪入大孚　万松如翦雪平铺　寻真客到青萝嶂　驻锡僧居白玉壶　几代苔文留锦字　诸天钧乐护灵符　鑪烟经卷停云阁　不信人间有画图
丘坦之诗：
却向凋陵後　追思初建时　空廊留古像　毁殿落新泥　幡断犹存字　苔封不辨碑　圣人不复作　遗迹重伤悲
大宝塔院寺
显通之南，五峯之中，有育王所置佛舍利塔及文殊发塔，因为名。永乐五年，上勅太监杨昇重修大塔，始建寺。万历戊寅，圣母勅中相范江、李友重建。恢巍壮丽，冠于清凉。命比丘圆广，主其焚修。
释正秀诗：
佛刹岿巍倚碧空　诸天寒色照帘栊　琼楼静掩娑罗月　宝塔香飘薝卜风　百道明霞浮几上　数声清梵落云中　万年慧炬通霄汉　洪福应归圣主宫
丘坦之诗：
宝塔白毫光　传从阿育王　万山如磬拜　千佛共称扬　铃铎迎风乱　栴檀逆鼻香　夜深闻梵乐　清切动悲伤
百尺轮王藏　庄严不可当　曲藏无量佛　巧创大明王　登眺多高阁　经行有步廊　规模拟忉利　形胜擅清凉
镇澄诗：
御节下清凉　山林品汇光　皇华辉鹫岭　佛日焕龙章　宝刹开初地　金绳界上方　功兮何所致　明祚万年昌
大圆照寺
显通之左，古称「普宁寺」。永乐初，印度僧室利沙者来此土，诏入大善殿，坐论称旨，封「圆觉妙应辅国光范大善国师」，赐金印，旌幢遣送台山，寓显通寺。至宣德初，复诏入京，广宣秘密。无何，辞归山，上未许。明日示寂，上闻，痛悼之。御祭、火化，勅分舍利为二：一塔於都西，建寺曰「真觉」。一塔於台山普宁基，建寺曰圆照。正德间，封张坚参为法王，赐银印，兼有都纲印。
大文殊寺
即菩萨顶真容院。唐僧法云自建殿堂，拟塑圣像。有塑士安生，不委何来，请言圣仪。云曰：「大圣德相，我何能言？」相与恳祷，求圣一现。七日，忽光中现文殊像，遂图模塑成，因名「真容院」。历代人君，不废修饰。明永乐初，勅旨改建大文殊寺。勅赐贝叶灵文、梵文藏经、朱书横列、御制序赞。每帙盛以锦囊，约以锦縧，护以蒨毡，并钦造文殊镀金像。万历辛巳间，上勅太监李友重修。
释秋崖诗：
古今皇帝勅　寺启鹫峯头　客喜松间屋　僧栖云外楼
羣山皆北向　二水自南流　名字闻天竺　神僧荷锡游
镇澄诗：
古寺晚峯头　登临兴未休　林烟笼绀殿　幡影挂朱楼
僧度溪桥月　鹤翻双树秋　坐来深院寂　夜雨一灯浮
大广宗寺
鹫峯南半麓。正德初，上为生民祈福，遣中相韦敏建寺，铸铜为瓦，今称铜瓦殿。赐印，并护持，命秋崖等十高僧住。
紫柏真可诗：
方丈萧萧倚鹫峯　显通久寂讲经钟　更怜铜瓦风霜老　只恐重来不易逢
鳞鳞万瓦五峯中　不用泥烧用铸铜　无柰朔方冰雪甚　住僧无力可支倾
储御史诗：
仙宫开晓日　鹫岭住高僧　气宇闲林鹤　襟怀古涧冰
秋崖图晚节　苦海羡先登　坐见超凡界　崐仑驾大鹏
秋崖诗：
小朵天城寺　百年我遁中　青山云影淡　紫府树林丰
洗鉢龙吞水　扶筇鸟入空　天机何处是　黄叶舞秋风
罗睺寺
塔院寺东北隅，唐建。张天觉於此见神灯，有感，修饰。成化间，赵惠王重建。
广缘寺
鹫峯东，古名「大王寺」。世传昔有王子弃国出家，于此建寺。明朝改建。後有妃子寺，即王妃出家处。
法王寺
妃子寺後，明张法王建。
普济寺
华严谷，亦名「北山寺」。明成化间，澄孤月禅行闻於代王成炼，始建寺，今为代王香火。
孤月诗：
深隐岩阿不记年　名缰利锁莫能牵　七斤衫子重联补　日炙风吹愈转鲜
飒飒春风和鸟哀　清音直到耳边来　鑪烧柏子端然坐　对月残经又展开
镇澄诗：
落日北山寺　萧然古涧边　白云生翠崦　明月下寒泉
孤鹤栖双树　疎钟破晓烟　焚香坐清夜　暂尔已忘缘
正秀诗：
斋余聊结伴　来此叩禅关　古寺开前代　危楼倚北山
僧持灵锡去　龙带岭云还　寂寞烟霞里　优游且共攀
般若寺
楼观谷，唐无着尝入化般若寺，因建寺名焉。成化间，立禅和尚道行闻晋王，重建。
觉玄诗：
有缘尊者信前生　童子开门远迓迎　尽说曾游般若寺　不知谁在里头行
虞山瞿太虚诗：
寒岩一片云　徘徊长松顶　下偶幽栖人　往来樵牧境　相看两相得　无言意自永
冷风忽飘拂　吹度清凉岭　斐亹金色界　望望何辽迥　如逢绣墩翁　或对均提名
为问般若寺　可与衡茅并　仙衣几时还　天末日引领　那得寒潭中　复驻悠悠影
性善诗：
古洞岩阿一径通　石门幽掩薜萝中　青衣自昔迎先觉　金色於今摄後蒙
风奏松音回劫梦　日薰花气露春容　自怜未会三三意　把笔徒劳绘太空
太平兴国寺
楼观谷。宋沙门睿见结庐于此。平生自誓者四：「眼不观非法之色，耳不听非法之声，口不道非法之语，心不缘非法之事。」太宗平晋，闻师道，诏见行宫。勅建寺，赐额「太平兴国」，以师主之，即杨五郎之师也。中有五郎祠。五郎之後，真宝，代州人，以义为质，能外死生，钦宗厚遇。靖康之乱，宝为金酋所获，庭抗不礼。金不忍杀，百方劝诱，终不顾。且曰：「吾许宋皇帝以死，为佛弟子，岂当为妄言耶？」怡然受戮。上闻，痛悼不已，立祠本寺。今祠没焉。
秋崖诗：
宋世功臣志异常　弃名林下学僧郎　乾坤到此谁堪并　独许英风动帝王
阿师功业与天齐　恨杀丹青不与题　傥得将军常在世　宋朝争肯属单于
法云寺
即华严岭，唐三昧姑开化处。代藩中官王朝，因僧真善开拓重修。
丘坦之诗：
欲览诸山胜　先须渡法云　万山开釜口　五顶各支分
侑佛山中乐　留宾涧底芹　老僧慰辛苦　安置费殷懃
普恩寺
普济寺东山，旧称「西天寺」，元建。明洪武间，具生、室利板的达寓此。道闻于上，诏入京，应对称旨，赐龙章护持。正统间，赐藏经兼护持。
洪武御制诗：
师心好善善心渊　宿因旷作今复坚　与佛同生极乐天　观空利物来东边　目有神光顶相圆　王公稽首拜其前　笑谈般若生红莲
周旋俯仰皆幽玄　替佛说法近市廛　骅骝杂遝拥粉钿　飘飘飞度五台巅　红尘富贵心无牵　松下趺坐自忘缘　人间甲子不知年
此之谓「入如来禅」。
平章寺
金建。
报恩寺
并在华严谷，皆荒凉。
金界寺
华严谷，唐建。张商英於此见神物。成化初，清玉禅师重修。
万寿寺
亦名「玉花寺」，中台东南麓。隋有五百应真栖此，龙神修供。有骡数十疋，不用人驱，自能入市运粮。朝去暮归，率以为常。过夏俱隐。是时白莲生池，坚莹若玉，七日乃烁。代牧砌其池，志曰「玉花」。明改为「万寿」。
铁瓦寺
玉花池南，元建，三泉寺入焉。
寿宁寺
在三泉寺南岭，古名「王子焚身寺」。高齐第三子自识宿命，厌尘劳，于此燃身供圣，菩萨现形火光中。内侍刘谦之回奏，帝悼之，勅建寺焉。唐普雨大师奏昭宗重修，拨州田百顷，充常住费。宋景德初，勅改建曰「寿宁」。元华严菩萨者，有道僧。成宗及英宗幸山，命右丞相巴思重修葺焉。
西寿宁寺
元碧峯建。
三塔寺
鹫峯之西，万历初勅建，僧了尘主之。
李环洲诗：
八十禅翁号了尘　锡飞来自天之津　见明水月成空寂　风静岩花解悟真
法藏度流三塔寺　江山收尽五台春　浮生半日逢君话　浪迹乾坤愧此身
殊像寺
梵仙山左，有文殊驾狻猊像，神人所造，见者肃然，生难有想。
镇澄诗：
瞻对金容意黯然　依稀身在福城边　南询有路无人践　烟水茫茫镜暮天
南国莺啼花雨天　吾师开化福城边　等闲一顾青莲眼　证入无生已六千
吉祥妙德相难穷　有作何能尽至功　唯有菩提心界里　一轮秋月下寒空
日光寺
在凤林谷。嘉靖初，独峯和尚建。
宝林寺
日光北。嘉靖间，古灯禅师建。
凤林寺
嘉靖间，彻天和尚卓庵。尝有盗贼至，见二虎据门，贼乃革恶，因呼为「二虎禅师」。万历初，道闻于上，改建为寺，额曰「凤林」。五年勅建慈寿寺，使官徵之，不可。使官强起，师辟谷七日，乃终。赐祭，塔於本山。
一江和尚诗：
五月清凉界　谈经入凤林　松风和梵语　流水奏幽琴
云淡曼殊面　花妍古佛心　不须觅黄卷　徧演法王音
镇澄诗：
古木寒岩寺　山门控碧流　丹梯接上界　复道绕重楼
松老鹤巢稳　云闲僧舍幽　何时投杖屦　於此事清修
护国寺
鹫峯南，三里许。元成宗勅建，真觉国师住此，着《慧灯集》。明弘治间，周国母重建。
镇澄诗：
探奇来古寺　触目动幽怀　路绕万松曲　门迎一水开
丹墀迷蔓草　画壁没青苔　不见谈经者　空堂云自来
帝释宫
即今玉皇庙。
碑楼寺
宫南。
万圣佑国寺
交口东山麓，元海印大师居此，注《肇论》。英宗为建寺，赐号「弘教大师」。
镇澄诗：
白社翠巅头　登临思转悠　风烟千嶂暮　钟磬一林幽
清写藤萝月　寒生薜荔秋　虚堂无一物　坐看大云流
观海寺
即明月池，在大文殊院南二里，元魏建成化间，月舟禅师重修。清康熙间，吻叶和尚重建。後有夫缘和尚中兴，立为十方常住。慈心利物，本分为人。
法本诗：
万松深处梵王宫　幕翠回岚知几重
定起峯头新月上　一枝松影下帘栊
吉祥寺
即清凉桥，在中台南麓。思昙和尚重建，历四世而至离尘和尚，不剃度，不分爨，不私蓄，不别众，凡有作务，以身先之。故内外诸省，皆知有清凉桥丛林者，代不乏人尔。
佑国寺
即南山寺，台怀南五里，奎衷和尚重建。後有仁山和尚继兴，立为十方常住。结制安禅，寸阴不废。
大文殊院
即沐浴堂，在佑国寺南三里，吻叶和尚建。後有本空和尚中兴，立为十方常住。授戒安禅，躬行慎切。
护众庵
在观海寺南五里。原是丛林，因无其人，数年歇响。後有如然和尚，复整为十方常住，葺废修残，弘戒演经，晓夜不懈。
镇海寺
交口西南岭畔。
雷音寺
在海螺城。
紫柏真可诗：
云里有雷音　逶迤一径深　好将三里雾　化作万方霖
蛟室寒岩裂　僧房夏木森　我来了宿约　去住两无心
云集庵
在晓天梁。
天圣寺
井沟，嘉靖间建。
灵峯寺
阳白谷，唐建。成化间，义宾上人约五十三人，结社参禅。皇戚周善世来游，观众有感，割金三千重修。
秋崖诗：
一室千峯里　幽居少客临　经函就月案　禅榻倚云岑
极目空天地　潜心无古今　流馨到人世　故我得相寻
中峯寺、圣水寺、天城寺
三寺，俱在阳白谷，皆灵峯寺支院。
天盆寺
依山得名，近有空上座重修。
日照寺
天盆谷。
金灯寺
南台东北麓，元建。成化间，一庵重修。
性善诗：
梵刹碧山旁　金灯夜吐光　众生心有感　菩萨用无方　萝月庭秋冷　松风海曙苍　五更初定起　清磬听何长
金阁寺
南台西北岭畔，昔人见金阁浮空，因建寺。
杨彩诗：
尘中日夜恣昏狂　暮景来参古佛堂　高阁崚嶒银汉近　白云缥缈玉毫长
一乘此际窥宗旨　千手翻疑涉杳茫　兀坐颓然尘念净　数声清磬倚斜阳
王道行诗：
驾壑朱甍乍有无　云开福地忽平铺　莲华十丈承神足　贝叶千函锁佛图
香积厨中松火冷　涅盘会上石牀孤　瞻依共说通身眼　何似怀中不二珠
镇澄诗：
杰阁倚雄峯　登临兴未穷　怡然观物化　肃尔礼慈容
帘卷千山雨　窗含万壑风　倚阑何所思　霜月挂寒空
竹林寺
中台南三十里，唐法照悞入化竹林，因创寺，名焉。历代以来不废修葺。
丘坦之诗：
徧刻千尊佛　存来不记年　纤微岂人力　妙丽自天然
殿毁塔犹在　山荒名尚传　寺僧头尽白　亦复昧因缘
秋崖诗：
清凉山畔几丛林　罗列千峯万木森　溪涌寒云流碧玉　风飘落叶散黄金
纵横雁塔星霜古　攲侧龙碑岁月深　多少禅宫看代谢　徘徊谁不动愁吟
清凉寺
中台南四十里，元魏孝文建。历代以来，不废修饰。唐宋皆设僧正司。
祝颢诗：
後岭前峯迭送迎　景多目眩乱吟情　青山影里僧家住　绿树阴中客骑行
流水洗心尘垢净　凉风吹鬓梦魂清　山高已见诸天近　明日登临见化城
智导庵
中台南麓，即清凉泉侧。万历间，释明经建。
望海寺
东台，元建。嘉靖间，秋月禅师重修。
镇澄诗：
宝刹陵霄汉　登临意廓然　云霞连海岱　岚色接青天　远塞冥鸿杳　长空孤月悬　始知身是梦　回向礼金仙
普济寺
南台，宋建。成化间重修。
性善诗：
策杖寻幽上翠巅　清凉春尽景芳妍　千崖花缀千崖锦　五顶峯连五顶天
梵刹迢嶤陵日月　经堂寂寞锁云烟　真容欲覩知何在　极目苍苍意惘然
法雷寺
西台，唐建。明法聚重修。
晋阳西屏诗：
台山远蹑势陵虚　台上高飙不可居　五顶插霄皆嵲嶫　万林蔽日总扶疎
旧闻胜槩风光异　今觉闲游怀抱舒　徧历峯巅望四极　恍疑天近地无余
灵应寺
北台。五台唯此山高风猛，人难措泊，往者多冻馁而死。隆庆初，释圆广与徒明来构居，开粥以济饥寒。万历丁亥，释佛秀募造文殊大像，未遂，竟以劳死。感梦慈圣施金，佛始成。遣中使陈儒，载送峯顶，更建殿宇供奉，为祝厘之所。
丘坦之诗：
客子新游地　文殊旧道场　庄严托圣母　护法有龙王
殿与云霄近　山多松柏香　风涛复暴作　愁绝老僧房
演教寺
中台，唐建。弘治间，玉禅师重建。中有铁塔，藏舍利焉。
秋崖诗：
嵯峨高万丈　气宇眇蓬莱　塔影连云汉　钟声出斗隈
龙池藏日月　圣地绝尘埃　天下多名胜　难同是五台
净土庵
栖贤谷。嘉靖间，玉峯和尚开山，历试苦行，尝四十余日昏散不入。後广集缁流，事净土行，因结庵。
新安明渊诗：
雪发头陀遁僻林　定忘昏散道犹深　双眉不着人间梦　一尘高挥劫外音
野衲从风因有道　山禽相狎为无心　蒲团夜照清凉月　一榻松风独自任
龙兴庵
栖贤谷。嘉靖初，太虚和尚卓庵於此。初住，林茂无人。正旦，见金色女，手执莲花立石上，俄而不见，流光满谷。又尝闻龙鸣。居无何，大开社火，广接方来，丛林鼎盛，因为名。
镇澄诗：
纷纷逐荣辱　大士独惊心　避俗离寰闠　诛茅入远岑
林花观代谢　沤影识浮沈　定入千峯夜　寒云一榻深
灵鹫庵
华严谷东岭。正德间，僧官从铃建。
大鉢庵
紫霞谷。羣峯拱抱，茂林森耸，无边禅师得楚峯和尚道，济下廿八代。楚峯尝嘱曰：「尔後有鉢饭，当共衲子食。」嘉靖甲子卓庵於此，掘得铜鉢，受斗余，遂成丛林。
伏牛法光诗：
住老台山不记年　蔬餐涧饮乐心田　云埋五顶谁人到　雪覆千峯独自眠
击鉢谩歌佛祖句　缚茅常结水云缘　自从勘破西来旨　此段因缘不易传
镇澄诗：
羣山环抱树森森　大士开图岁已深　铜鉢埋来应有谶　可知原是旧丛林
静林庵
紫霞谷。释真云所构。学天目中峯禅，梓其书以施人。
寂江诗：
静林庵结碧岩阿　目极溪山乐处多　帘卷白云生远岫　窗含明月映澄波
灯寒绝涧龙蛇冷　路僻羊肠虎豹过　门掩清凉无个事　数声啼鸟隔烟萝
杂华庵
塔儿沟，僧正参建。
法云庵
即古弥陀庵，在龙门上。长干德清居此，号为「憨山子」。清幼岁，人呼为「清郎」。万历己亥与友妙峯卓庵於此，掘地得石座，上勒「清郎居」三字，有契焉，遂居之。
镇澄诗：
独宿千峯里　良宵开竹房　幽松发爽籁　澹月生微凉　野色凝心静　溪声引兴长　魂清眠不得　拥衲坐绳牀
大林庵
在凤林谷，金陵素庵法师构。
龙树庵
在车沟。嘉靖初，宝印、楚峯、玉堂同参大川和尚，曰：「向去三人载一车。」後至蛇沟，共结庵而居，致成丛林。盖蛇沟，旧名「车沟」也。
杨海州诗：
岩扉一榻安　便遣红尘累　巾裾带月清　枕簟流松翠
梵磬夕转幽　花雨晴还坠　莲社倘相容　日耽菩提醉
谢畹溪诗：
三老习禅静　结宇白云林　户外数峯秀　岩前众壑深
夕阴连雨足　空翠落庭昏　看取莲花净　方知不染心
栖凤庵
天盆北岭。嘉靖间，宝峯建。
释紫崖诗：
峯头嘉木绿依依　客子寻芳路转迷　清磬一声寒雨外　淡烟缥缈隔幽栖
华严庵
栖凤庵东北。嘉靖末，僧古檀能诵《华严》，於此卓庵。
白头庵
南台东北十余里。昔有行者，生而皓首，神异颇多。嘉靖间，卓庵於此，後罔知终焉。
性善诗：
皤然一老叟　来自无何有　手携紫节藜　飘飘鹤随後　两鬓带秋霜　未拟年多寿　隐显翠微中　樵牧传之久
乞食向人间　结庵倚山阜　紫气拥崖巅　丹砂煑星斗　乘兴入蓬莱　相寻不相偶　题诗细咨询　遗踪果非谬
卧云庵
中台西南麓，明建。
法光诗：
卧破白云不出山　终朝无事乐闲闲　一声清唳松头鹤　格外风光那可攀
不二楼
西台北，楼倚二圣对谈石。景泰间，宣城公子游此，遥见紫金楼跃出云表，因建重楼，拟所见也。嘉靖丙寅，永平法师慧月至此，见文殊、净名二圣对谈，须臾失之。有感，偈曰：
清凉有分归来晚　大圣无缘奉觐难
一句了然千圣外　相逢何事自颟顸
先是，成化间，有老尼居此，自忆宣公子再来，发其私隐，皆符契。将终，勒石志曰：「吾若来时，必阐《华严》，重修是楼。」月公至此，讲《华严》凡五徧矣。故时人呼为「华严楼」，亦曰「三生楼」。
镇澄诗：
大士谈经不二楼　八功德水印明秋　泠泠清梵满山谷　散入冥空不可收
谈经人在翠微中　缥缈烟霏隔几重　欲寄此心无可托　长随片月挂西峯
冰雪谈经岁已深　萧条瓶鉢挂高岑　虚空不住婆娑影　劫火难销刻苦心
台外佛刹凡三十六
东台外九寺
华林寺
在古华岩，唐建。至明朝凡四修。
香云寺
华林相邻。
香蘽寺
华林之东，中有ru头香蘽。
慈云寺
香蘽之南。
龙蟠寺
大会谷。其山状若蟠龙。
凤岭寺
龙蟠相邻。
温泉寺
台东南五十余里。古传昔有王者婴疾，至是就浴，疾差，因建寺。元重修。
铜钟寺
大会谷中。有神钟，受三十斛，雕文镂藻，绮焕可观。寺僧慧灯受戒赴京，及归，钟失。徘徊怆恻，冥启大圣。忽闻空中报曰：「钟乃拘楼秦佛时，兜率天王所造。今收入金刚窟中，尔何求耶？」灯遂勒石为铭云：「寺法器，世无伦。击振吼，息烟尘。集圣贤，灭苦因。被收入，金刚轮。谁得知，闻空神。」表神钟之去处，绝後代之疑人。
龙泉寺
台东南旧路岭，宋建。嘉靖初，羣盗纵横，往者惮之。有马大士者，不知何来，依止废寺，遇贼即杀，羣盗乃绝。由是道路复通，往来无难。马公将卒，以三门托燕京大智宗主，以慈惠及物。山之野民，靡然从化，耻为盗者。皆愿施，重修其寺。谚云：「前日马那吒，今朝智菩萨。」
燕京释永庆诗：
龙泉抱古寺　梵影出重城　乔木团青盖　丹崖列翠屏
朝烟诸壑暝　秋水半溪明　讲罢西斋月　萧然一榻清
南台外九寺
灵境寺
去台二十里。成化间，释清善建。
法本诗：
萧萧灵境倚云层　拽杖南来试一登　帀地莓苔敷卧具　半龛萝月代昏灯
缁衣有力耕南亩　白社无人叩上乘　览尽清凉多少寺　不堪愁思忆衰兴
石塔寺
亦名小柏寺，台东南谷，元建。
娑婆寺
台西南三十里。高齐释玄赜卓庵于此，诵《华严》。有妇携子，数来听经，赜疑之。妇即知其疑，告曰：「师莫疑！我名娑婆，乃龙母也。因闻法得悟，我将脱是类矣。」赜曰：「孰当信汝耶？」妇指龙池曰：「我若真悟无生者，此之深陂，涌成高阜。」言讫，随手而起，即成高阜，妇即化去。後人目其阜，名「龙宫圣堆」。玄赜於此建寺，名曰「娑婆」，龙母名也。
镇澄诗：
华座巍巍树影重　白云不散讲时钟　龙闻了义乘通去　梵宇犹存翠霭中
佛光寺
台西南四十里，元魏孝文建。帝见佛光之瑞，因为名。唐解脱和尚於此藏修。
参政王陶诗：
五台山上白云浮　云散台空境自幽　历代珠幡悬法界　累朝金刹列峯头
风雷激烈龙池夜　草木凄凉雁塞秋　世路茫茫名利者　尘机到此尽应休
嵌岩寺
台南六十里，元魏孝文帝建。
赤崖寺、圣福寺、法华寺、殊公寺
并在仙花山阳。其廓魔、石台、双岭等寺入焉。
西台外九寺
秘密寺
在秘魔岩，岩谷幽深，隐者星布。唐木叉和尚于此藏修，始建寺。
大千和尚诗：
览胜登临兴有余　秘魔岩畔几闲居　羊肠石径通幽谷　鲸首钟声透碧虚
隐隐龙宫多子母　萧萧僧舍少亲疎　何时得遂归来志　相共云间展鉢盂
圭峯寺
峨谷，隋建。
觉玄诗：
几年闻说圭峯寺　未暇从容试一游　丹凤翻来形势古　青猿啼断海山秋
霜钟捣日开金殿　铁鉢分泉漾碧流　嘉赏每思酬宿愿　爽吟先付管城侯
豹子寺、熊头寺、向阳寺、育王寺、望台寺、石门寺
六寺并在峨谷，隋唐所建。
铁勤寺
台西南六十里铁勤山，唐慧洪大师建。
镇澄诗：
西出清凉路转遥　铁勤方丈倚青[山*票]　铿锵涧水幽琴合　起伏云山翠浪朝
僧定虚堂生白月　  鹤飞双树动清飙　  头陀更在深岩下　 默默无言味寂寥
北台外九寺
宝积寺
台北谷。
木瓜寺
台北谷。
普济寺
大黄尖南麓，唐建。
公主寺
台西北谷，元魏第四诚信公主出家建。唐有尼，掘得尺璧，献武则天，下勅重建。唐末，唯德禅师重修。
净名寺
台西北繁峙县南，唐建。具九山龙戏龟之势，寺在龟背上。宋兴国间，勅建。金大定间，重修。元天历二年，推官郭琪重葺。
天觉诗：
月满汾川宝铎寒　谁来此地葬金棺　育王得道行空际　尊者飞光出指端
天上凝云常覆定　人间劫火漫烧残　三千世界无留迹　聊向阎浮示涅盘
正觉禅院
台北，临滹沱，宋称「天王院」。宣和初，黄冠所侵，改「神霄宫」。三年，复佛寺。时有真容院僧慧识主之，邑人仰重，相与踊跃葺之。复请额于朝，赐名「正觉禅院」。将立石志其事，识以言于大夫王公元礼，礼复言于承德郎高公植。植为文，其略曰：「昔我师释迦以修多罗教付阿难陀，以正法眼藏付大迦叶，由是宗教并行。今五台山善言佛者，宗则佛光解脱师，教则华严观国师。其间名流继出，代不绝人。自宋以来，唯教仅存，其言宗者寂无闻；顾识所主院独以禅名，柰何？」植复於礼曰：「事固有实废而名存者，虽圣人不去也。昔子贡欲去告朔之饩羊，孔子以为羊存，犹得以识其礼，故告之曰：『尔爱其羊，我爱其礼。』盖存其羊，冀礼之复行也。识之院榜之曰『禅』，其谁曰不可？」礼固知识之志也，请并记以告将来。其有能发最上乘者，庶几因是而得解脱。复於此土传无尽灯，则於世尊拈花嘱付之意为不孤矣。
清源寺
大黄尖下，二十里，元建。羣峯环抱，山气日佳，禅者之栖也。关西僧戒喜，久参悟中和尚。及辞，中曰：「尔缘在北，逢源而止。」万历初，至此卓庵，掘地得残碑，因识清源古基也。
兰若寺
大黄尖北二十里，唐建。万历初，法华道者游行五顶，诵《法华》，日夜无怠。後挂锡於此重修。中有卓锡泉、宋谷寺、天宫寺入焉。
镇澄诗：
清凉北控太行峯　望入烟霄紫翠重　日暮白云飞不尽　几回敲断夕阳钟
普光寺
今名「黎谷寺」，在文岫山，金璧峯藏修处。洪武间勅修，上赐诗以旌之。金公尝依《华严》，制为佛事，梵音哀婉，凡四十二奏。唯本寺袭其法，四方学者于兹灌顶受业焉。
御制诗：
沙门号璧峯　五台山愈崇　固知业已白　此来石壁空　能不为禅缚　区区几劫功　处处食常住　善世语庞鸿　神出诣灵鹫　浩瀚佛家风　虽已成正觉　未入天台丛　一朝脱壳去　人言金璧翁　从斯新佛号　盏水溢蛟龙　飞锡长空吼　只履挂高松　年逾七十岁　玄关尽悟终　果然忽立化　飘然陵苍穹　寄与璧峯翁　是必留禅宗
《清凉山志》卷第二终
附录：结莲社普劝文
如是我闻，西方有佛，名阿弥陀。一名「无量光」，一名「无量寿」。又有观音、势至二菩萨，助佛扬化，皆以大愿力，济度诸众生。其国以七宝庄严，清净自然，无诸杂秽，故名「净土」。其人皆莲华化生，寿命无量。衣食受用，随念而至。更无诸苦，亦无轮转，故又名「极乐世界」。以此返观我等现今所受之身，所处之世，较彼国土，净秽寿量，苦乐生死，岂止天地之相远耶？而昧者不知，或知而不信，自作障碍，颠倒执迷，不思解脱、舍此生彼，岂不哀哉？故我今者劝诸有缘，结此莲社。假使难知难办，犹当勉力精勤。况佛号甚易持，净土甚易往。八万四千法门，无如是之捷径。但能辍清晨俛仰之暇，遂可为永劫不坏之资。是则用力甚微，而收功乃无有尽，众生亦何苦自弃而不为乎？噫！梦幻非真，寿夭难保，呼吸之顷，即是来生。一失人身，万劫不复。此时不悟，佛如众生何？愿深念於无常，勿徒贻於後悔。净乐居士张抡劝缘

[book_title]清凉山志卷第三
高僧目录
摩滕法兰传  灵辩法师传  祥云大师传  令休大师传  窥基法师传
道宣律师传  清凉国师传  丰干禅师传  巨方禅师传  秘魔和尚传
隐峯禅师传  智通禅师传  仰山和尚传  法空大师传  光屿和尚传
金光照师传  业方大师传  志远法师传  无名和尚传  智頵大师传
取性道者传  必救都纲传  赵州禅师传  孚上座传  降龙大师传
三大师传  慧悟大师传  成觉大师传  善慧大师传  苏陀室利传
慧洪大师传  法冲大师传  佛日圆明传  华严菩萨传  真觉大师传
真觉国师传  了性法师传  弘教大师传  金璧峯传  大宝法王传
具生吉祥传  释迦也失传  孤月禅师传  大巍禅师传  宝印禅师传
楚峯和尚传  无边禅师传  瑞峯禅师传  如馨律师传  远清律师传
紫柏大师传  妙峯大师传  密藏幻余传  莲池大师传  镇澄法师传
憨山大师传  [卄/卬]溪禅师传  阿王老藏传  老藏丹贝传
悟尘和尚传       章嘉国师传          源修释柱传  达天和尚传
第五、高僧懿行
食拣沙之饭，披离尘之衣。入那伽定者，发可被体，爪可围身；住阿练若者，影不离山，履不蹈俗。无非欲解六情之稠网，出五欲之污泥。榘范人天，绍隆佛种。是故什师头首，八百高流；大监儿孙，千七列祖。罔不夙解尘缨，越爱河而昇彼岸；早祛俗累，炳慧炬以出重冥。他若杭标霅昼，采乐府於灵山；闽怀浙昙，资美谈於江表。览此清凉入传，盖同沧海一沤。略纪先正之典型，庸作後来之矜式。志高僧。
传载高僧者，所以彰夫清凉宝山，实陶化圣贤之域。自佛法入中土，凡能出尘体道，以极佛化者，称「高僧」。且以一德言之，神通若摩滕，超逸若宝志，心空若达摩，神悟若大监，高洁若远公，渊默若罗什，观智若天台，穷微若贤首，严净若宣公，至诚若僧会，在是例者，莫能尽举。或是根熟多劫，或是乘愿再来；罔弗体备万善、克证无生、眼目人天、舟航生死者。而其清凉入传者，特万分之一耳。今之所载，凡有二焉：或久栖胜地，道着清凉；或暂入兹山，感通大圣。参而录之，以冀後之住清凉者，见贤而思齐焉。
摩滕、法兰传
汉，印度国有摩滕、法兰二菩萨，以天眼观震旦有情，有大乘根器者已熟。并观五台文殊所居，而圣教未至，知归者少。遂賷释迦文佛画像，并《四十二章经》，将东适震旦。时汉孝明帝，於永平七年正月，夜梦金人，身高丈余，赫奕如日，来诣殿庭。旦令占之，通人傅毅对曰：「臣览《周书异记》云：『西方有大圣人出，其没千载，教当及此。』今陛下所梦，无乃是乎？」帝遣王遵等十八人西访。至月氏，值滕、兰，延而归汉。於永平十年丁卯十二月至洛阳，以经像上帝，帝披[叠*毛]覩像，果与梦符。帝以预梦告，滕、兰对曰：「此如来以大法嘱累於陛下也，愿陛下勉之。」帝问：「法王出世，何以御不及此？」对曰：「大圣应必以时，形必以感；彼土乃大千世界之中，羣灵并集，根器先熟。他机未感，故佛不应。譬之池澄而月皎，否则晦矣，岂月之咎哉？虽然，教光所及，各有迟速，亦随其宜也。」帝问：「此土岂无圣人居化耶？」对曰：「此土有五台山者，乃文殊大士所居，摄化无量天龙鬼神，然非戒定澄神者，莫能覩也。」即译出《四十二章经》。明年春，礼清凉山回，奏帝建伽蓝。滕以山形若印度灵鹫山，寺依山名也。帝复以始信佛化，乃加「大孚」，孚即信也。始度僧数十居之。先是，此山皆黄冠所居，佛化既至，异道无光。於是十四年正月，五台道士白鹿等，与五岳道士褚善信等，谋奏帝焚经，以辨真伪。真则作之，伪则逐之，帝许之。十五日，帝幸白马寺。道士立坛设祭，集七十二子书於坛中。滕以佛舍利、经像置於道西。斋讫，道士执香炬，绕坛泣曰：「臣等上启太极大道元始天尊，众仙百灵。今胡神乱夏，人主信邪，正道失踪，玄风坠绪。臣等敢置经坛上，以火取验，欲使开示蒙心，得辨真伪。」便纵火焚经，经从火化，悉成煨烬。道士失色，欲禁不能。时佛经像，烈火不烧，舍利光明，旋空成盖。滕兰踊身虚空，现十八变，为帝说偈曰：
狐非狮子类　灯非日月明　池无巨海纳　丘无嵩岳荣
法云垂法界　法雨润羣萌　显通希有事　处处化羣生
事毕，即旋印度焉。唐太宗文皇帝〈登焚经台〉诗云：
门径萧萧长绿苔         　一[同-(一/口)+巳]登此一徘徊　          青牛谩说函关去
白马亲从印度来　确定是非凭烈焰　要分真伪筑高台　春风也解嫌狼藉　吹尽当年道教灰
灵辩法师传
元魏灵辩，未详氏族，出家於悬瓮山。熙平初，顶戴《华严经》，日夜行道於五顶之间，足破血流，曾无少怠。如是三载，精勤如初。一夕松下坐，忽尔心光凝湛，见异比丘摩其顶曰：「子勤苦且久，当以信心入三摩地矣。」自是若梦忽醒，一切文字，触目冰释。造《论》一百卷，以释《华严》。为孝明帝所重，请於式乾殿，敷扬奥旨。宰辅重臣，皆北面而听。後终於清凉。
祥云大师传
高齐祥云，并州周氏子，童年依本州僧统灵询披剃。询欲观其宿习，开经藏，任其探取，乃得《涅盘经》。读之不期年，一部成诵。日诵一徧，率以为常。及闻清凉灵境，负经往游。观光五顶，栖止大孚寺，持诵弥勤。一日偶数官服者，光明俊伟，至云前，拜起曰：「我方洁吾居，愿神足降重，行道七日，以福我家耳。」师即随行。北趣数里，忽云雾晦冥；俄顷云开，眼景非常。前入大宅，庭室甚严，富丽无并。云方昇堂就坐，窃疑而问曰：「子何人也，巨富乃尔？」答曰：「我山神也，辱师慈驾，一至于此。」所进食馔，味非世有。行道七夕，神以珍奇数品为赠，云不受。神固进之，云曰：「贫道，道业未成，所患微命不长，不及造修。檀越如不弃，贻我灵药，得延天年，是我愿也。」神曰：「斯亦可耳！」取药一茎，状如童子，色白如练，奉之。云受即噉，遂获登仙。还经师所，陈谢而去。
令休大师传
隋释令休，河南人。乐寻圣迹，徧历名山。始至台山，志求神悟。经行林间，值一异僧。师叩首曰：「圣者，某尝闻文殊大士住五台山，我既徧求，了无所见。」僧曰：「汝安能无所见乎！汝蓄有见，是以不见。汝之无见，是亦见耳！若果无见，斯见文殊。且汝举足时，蹋破文殊面门；擡手处，捉着文殊鼻孔，有甚回避处？」休曰：「然则山河草木，是文殊乎？」僧曰：「若道山河是者，则二文殊；若云非者，则为妄语。於中实无是非二相。且汝无始至今，在文殊眼睛里虚生浪死，玩水游山。文殊只在汝眉睫间，转大法轮，汝曾不委！」休闻有省，稽首再告曰：「某柰有痼疾，道业无成，大德可能疗之乎？」僧曰：「无心之草，名『瞢[梦-夕+登]』，汝当服行。服之既久，瞢[梦-夕+登]即汝，汝即瞢[梦-夕+登]，是疾可差。」休徧探林谷，求草不得，即自悟曰：「非服草也，使我空心，灭烦恼也。且夫我身一『瞢[梦-夕+登]』也，万物一瞢[梦-夕+登]也。幻相似有，其体元空。由是了心法，脱然无系矣。」开皇二十年，端坐而逝，春秋七十有三。
窥基法师传
唐窥基，姓尉迟，父敬宗任松州都督，伯父即鄂国公敬德也。基童时，依玄奘披剃。永徽甲寅，年方十七，帝特旨度基沙弥为大僧，入慈恩寺，参译一切经论。过目成诵，义亦能解。从奘师受瑜伽、唯识宗旨。法相大乘，至基大振，着论凡百部，时号「百本论师」。天性尚侈，每出，必载三车，经书、食馔，时呼之曰「三车法师」。南山律师，严持戒品，兢兢细行，见基侈态，故薄之。律师常有天神送馔，基访律师，坐时过午，天馔不至。基去，天乃至。律师责以後时，天曰：「适大乘菩萨在，翊卫甚严，故无敢入。」律师闻之，大骇，悔过。永隆中，基来游台山，栖托一载。有诏旋京，将行，有异僧出林，止之曰：「法师报缘殆尽，何不就终於此，而欲他行？」基曰：「吾宿缘在彼。」异僧曰：「师善行，明年来会。」基行。华严寺行者，疑问异僧曰：「彼师何人？」异僧曰：「弥勒弟子也。」异僧入林，行者追之，竟无所见。基至长安，明年永淳改元，临终谓徒曰：「十方刹海，游戏之场。生死涅盘，等闲戏具。兜率故苑，吾将归矣。」言讫而蜕。世寿五十有一。御制像赞而伤悼焉。
道宣律师传
唐道宣，彭祖之後，吏部尚书钱申之子。母梦日轮贯怀而孕。生而好礼，正视听，肃容仪，其天性也。少事习诵，长叩玄关。讲师宗匠，无远不参。外通百氏，内洞三学。戒香芬布，逆顺咸闻。慧炬高悬，幽明俱彻。存护法城，着述无辍。尤攻律藏，穷极幽微。七聚五篇，焕然冰释。行高三界，道重百灵，感诸天常侍卫焉。《纂灵记》云：「律师尝游清凉，至中台，夜方禅寂，有天童子侍于右。师问曰：『子何人也？』曰：『我名玄畅，乃天人也。奉天帝命，巡狩圣境。闻师届此，故来相候。』师曰：『准《华严》说，此山乃文殊住处。今见丘陵草树，宛是凡居。圣人境界，果何有耶？』天童答曰：『大圣境界，固非凡夫二乘可得而知。我，凡夫也；师，二乘也。若以有思惟心，求不思议境，则殆矣。师岂不闻一法无异，三人殊见者乎？盖随其各具业报之眼有殊，而所见亦异。若某所见清凉山，碧琉璃色；诸台麓间，皆杂宝林，光明焕发，日夜无闲。而菩萨住处，非我所及也。』言讫而隐。」乾封二年冬，律师入灭於长安西明。穆宗制赞曰：
代有觉人　为如来使　龙魔归依　岳神奉侍　声飞五天
辞惊万古　金乌西沈　佛日东举　稽首归依　肇律宗主
清凉国师传
唐清凉国师，讳澄观，字大休，会稽人。姓夏侯氏，生於玄宗开元戊寅。身长九尺四寸，垂手过膝；口四十齿，目光夜发，昼乃不眴。天宝七年出家，肃宗二年受具。是年奉诏入内，勅译《华严》。初受具时，即以十事自励。曰：「体不捐沙门之表，心不违如来之制，坐不背法界之经，性不染情碍之境，足不履尼寺之尘，胁不触居士之榻，目不视非仪之彩，舌不味过午之肴，手不释圆明之珠，宿不离衣鉢之侧。」从牛头忠、径山钦，问西来宗旨。遥禀於贤首国师《华严》圆旨。代宗大历三年，诏入内，与大辩正三藏译经，为「润文大德」。既而辞入五台大华严寺，覃思《华严》。以三地圣人，栖身佛境，心体真如，犹於後得智，起世俗心，学世间解。由是博览六艺图史、九流异学、华夏训诂、竺经梵字及四围五明，圣教世典等书，靡不该洽。德宗建中四年，下笔着疏，先求瑞应。一夕梦金容当阳山峙，光相顒顒，因以手捧咽面门。既觉而喜，以谓获光明徧照之徵。自是笔无停思，乃以信解行证，分《华严》为四科，理无不包。观每慨旧疏，未尽经旨，唯贤首国师颇涉渊源，遂宗承之。制疏，凡历四年而文成。又梦身为龙，矫首南台，尾蟠北台，宛转陵虚，鳞鬣曜日。须臾变百千数，蜿蜒青冥，分散四方而去。识者以为流通之象。初为众开讲，感景云凝空，盘旋成盖，久而不散。又为僧叡等着《随疏演义》四十卷、《随文手镜》一百卷。贞元十二年，上遣河东节度使．礼部尚书李诜备礼迎观入京。特旨同罽宾般若三藏，翻译乌茶国所进《华严》後分梵夹。帝亲预译场，一日不至，即差僧寂光依僧欲云：「皇帝国事因缘，如法僧事，与欲清净。」观承睿旨，翻宣既就，进之。帝命开示《华严》宗旨，羣臣大集。观陞高座曰：「我皇御宇，德合乾坤。光宅万方，重译来贡。东风入律，西天输越海之诚；南印御书，北阙献朝宗之敬。特回明诏，再译真诠。光阐大猷，增辉新理。澄观顾多天幸，钦属盛明。奉诏译场，承旨幽赞。拚跃兢惕，三复竭愚。露滴天池，喜合百川之味；尘培华岳，无增万仞之高。极虚空之可度，体无边涯，大也。竭沧溟而可饮，法门无尽，方也。碎尘刹而可数，用无能测，广也。离觉所觉，明万法之幽邃，佛也。芬敷万行，荣耀众德，华也。圆兹行德，饰彼十身，严也。贯摄玄微，以成真光之彩，经也。总斯七字，为一部之宏纲，则无尽法门，思过半矣。将契本性，非行莫阶，故演普贤行海。行起解绝，智证圆明矣。」帝大悦，赐观紫方袍，号「教授和尚」。其後，相国齐抗请撰《华严纲要》三卷。相国李吉甫请述《正要》一卷。又为南康王韦皋着《法界观玄镜》一卷。仆射高崇文请着《镜灯说文》一卷。司徒严绶请撰《三圣圆融观》一卷。节度使薛华、拾遗白居易请制《七处九会华藏世界图》、《心镜说文》十卷。又与僧录灵邃等十八首座、三学上流，制《华严》、《圆觉》、《四分》、《中观》等经律论关脉三十余部。皆古锦纯金，随器任用耳。十五年，受「镇国大师」号。四月帝诞节，勅有司备仪辇，迎「教授和尚」澄观入内殿，阐扬《华严》宗旨。观陞座曰：「大哉真界，万法资始。包空有而绝相，入言象而无迹。妙有得之而不有，真空得之而不空。生灭得之而真常，缘起得之而交映。我佛得之，妙践真觉，廓净尘习。寂寥於万化之域，动用於一虚之中。融身刹以相含，流声光而遐烛。我皇得之，灵监虚极，保合太和。圣文掩於百王，淳风扇於万国。敷玄化以觉梦，垂天真以性情。是知不有太虚，曷展无涯之照？不有真界，岂净等空之心？华严教者，即穷斯旨趣，尽其源流。故恢廓宏远，包纳冲邃，不可得而思议矣。指其源也，情尘有经，智海无外。妄惑非取，重玄不空。四句之火莫焚，万法之门皆入。冥二际而不一，动千变而非多。事理交涉而两忘，性相融通而无尽。若秦镜之互照，犹帝珠之相含。重重交光，历历齐现。故得圆至功於顷刻，见佛境於尘毛。诸佛心内众生，新新作佛；众生心中诸佛，念念证真。一字法门，海墨书而不尽；一毫之善，空界尽而无穷。语其定也，冥一如於无心，即万动而常寂。海湛真智，光含性空。星罗法身，影落心水。圆音非叩而长演，果海离念而心传；万行忘照而齐修，渐顿无碍而双入。虽四心被广，八难顿超；而一极唱高，二乘绝听。当其器也，百城询友，一道栖神。明正为南，方尽南矣；益我为友，人皆友焉。遇三毒而三德圆，入一尘而一心净。千化不变其虑，万境顺通於道。契文殊之妙智，宛是初心；入普贤之玄门，曾无别体。失其旨也，徒修因於旷劫；得其门也，等诸佛在一朝。谛观一尘，法界在掌。理深智远，识昧辞单。尘黩圣聪，退座而已。」帝时默湛海印，朗然大觉。顾谓羣臣曰：「朕之师，言雅而简，辞典而富。扇真风於第一义天，能以圣法清凉朕心，乃以『清凉』赐为国师之号。朕思从来，执身心我人，及诸法定相，斯为甚倒。」羣臣拜贺，顶奉明命。於是中外台辅重臣，咸受益戒。一日，帝问师曰：「《华严》所诠，何谓法界？」师曰：「法界者，一切众生身心之本体也。从本已来，灵明廓彻，广大虚寂，唯一真境而已。无有形貌，而森罗大千；无有边际，而含容万有。昭昭於心目之间，而相不可覩；晃晃於色尘之内，而理不可分。非彻法之慧目、离念之明智，不能见自心如此之灵通也。故世尊初成正觉，叹曰：『奇哉！我今普见一切众生，具有如来智慧德相。但以妄想执着，而不能证得。』於是称法界性，说《华严经》。总该万有，即是一心；无碍融通，故名『法界』。」帝天纵圣明，一听玄谈，廓然自得。於是勅有司铸印，迁国师统冠天下缁徒，号「僧统清凉国师」。开成三年三月六日，师将示寂，谓其徒海岸等曰：「吾闻偶运无功，先圣悼叹；复质无行，古人耻之。无昭穆动静，无纶绪往复。勿穿凿异端，勿顺非辨伪。勿迷陷邪心，勿固牢鬬诤。大明不能破长夜之昏，慈母不能保身後之子。当取信於佛，无取信於人。真离玄微，非言说所显。要以深心体解，朗然现前。对境无心，逢缘不动，则不孤我矣！」言讫而逝。师生历九朝，为七帝门师。(九朝者，唐玄宗、肃宗、代宗、德宗、顺宗、宪宗、穆宗、敬宗、文宗。七帝者，即代宗以下。)春秋一百有二，僧腊八十有三，是为华严六祖。文宗深沐法泽，崇仰恸悼，特辍朝三日。重臣缟素，奉全身，塔於梵川华严寺(梵，今讹作樊)。未几，有梵僧到阙，表称於葱岭见二使者陵空而过，以呪止而问之。答曰：「北印度文殊堂神也，东取华严菩萨大牙，归国供养。」有旨启塔，果失一牙，唯三十九存焉。遂闍维，舍利光明莹润，舌如红莲色。仍諡号清凉国师妙觉之塔。相国裴休奉勅撰碑，其铭曰：
宝月清凉　寂照法界　以沙门相　藏世间解　澄湛含虚　气清锺鼎　雪沃剡溪　霞横缑岭　真室寥敻　灵岳崔嵬　虚融天地　峻拔风雷　离微休命　实际庞鸿　奉若时政　革彼幽蒙　炯乎禹质　元圣孕灵　德云冉冉　凝眸幻形　谷响入耳　性不可为　青莲出水　深不可闚　才受尸罗　奉持止作　原始要终　克谐适莫　凤藻珍奇　遗演秘密　染翰风生　供盈二笔　欲造玄关　咽金一像　逮竟将流　龙飞迁扬　疏新五顶　光衔二京　跃出法界　功齐百城　万行分披　华开古锦　启迪羣甿　与甘露饮　燮赞金偈　怀生保乂　圣主师资　聿兴遐裔　贝叶翻宣　译场独步　谭柄一挥　几回天顾　王庭阐法　倾河涌泉　属辞纵辩　玄玄玄玄　紫衲命衣　清凉国号　不有吾师　孰知吾道　九州传命　然无尽灯　一人拜锡　统天下僧　帝网冲融　潜通万户　历天不周　同时显晤　卷舒自在　来往无踪　大士知见　允执厥中　西域供牙　梵伦遽至　奏启石验　嘉风益炽　勅俾图真　相即无相　海印大龙　蟠居方丈　哲人去矣　资何所参　即事之理　塔锁终南
文宗御赞曰：
朕观法界　旷阒无垠　应缘成事　允用虚根　清凉国师　体像启门　奄有法界　我祖聿尊　教融海岳　恩廓乾坤　首相二疏　拔擢幽昏　闲气斯来　拱承佛日　四海光凝　九州庆溢　敞金仙门　夺古贤席　大手名曹　横经请益　仍师巨休　保余遐历　爰抒颛毫　式扬茂实　真空罔尽　机就而驾　白月虚秋　清风适夏　妙有不迁　缘息而化　邈尔禹仪　焕乎精舍
丰干禅师传
唐丰干，不知何许人，居天台山国清寺。翦发齐眉，布衣裘。人或问佛理，止答「随时」二字。尝诵唱道歌，乘虎入松门，众僧惊畏。本寺厨中有苦行，曰：寒山、拾得。二人执爨，终日晤语，潜听者都不解，时谓「风狂子」，独与师相亲。一日，寒山问：「古镜不磨，如何照烛？」师曰：「冰壶无影像，猿猴探水月。」曰：「此是不照烛也，更请师道。」师曰：「万德不将来，教我道什麽？」一日，师谓寒山、拾得曰：「若与我游五台，即我同流；若不与我去，非我同流。」曰：「我不去。」师曰：「汝不是我同流。」寒山却问：「汝去五台作甚麽？」师曰：「我去礼文殊。」曰：「汝不是我同流。」师寻独入五台巡礼。逢一老翁，师问：「莫是文殊否？」曰：「岂有二文殊耶！」师作礼未起，忽然不见。遂游五顶，徧历岩阿，将三载，还南。适闾丘胤出牧丹丘，将议巾车，忽患头疼，医莫能瘉。师造之曰：「贫道特来谒使君。」闾丘即告之病。师乃索净器，呪水喷之，病斯须差。闾丘异之，乞一言，示此去安危之兆。师曰：「到任记谒文殊、普贤。」曰：「此二大士何在？」师曰：「天台国清寺，寒山、拾得是也。」闾丘自後寻至山寺，问寺主丰干住处。主僧道翘曰：「丰干旧居，在经藏後，今阒无人矣。」复问：「寒山、拾得今在何所？」翘曰：「厨中执役。」闾丘入丰干房，唯见虎迹。复问：「丰干在此，作何行业？」翘曰：「唯事舂谷供僧，闲则讽咏。」闾丘遂入厨，见寒山、拾得围鑪语笑。闾丘即礼拜，二人连声咄叱。寺僧惊愕曰：「大官！何拜风狂汉耶？」寒山复执闾丘手，笑而言曰：「丰干饶舌。」自是寒山、拾得相携出松门，更不复入寺。师示寂於天台山。
巨方禅师传
唐巨方，安陆曹氏子。幼从明福朗公薙度，徧探经论。後参荷泽及造北宗秀。问曰：「子何来？」答曰：「清凉山。」问曰：「如何是清凉境？」答曰：「白云覆古顶。」又问：「白云散处如何？」答曰：「不昧。」又问：「如何是境中人？」答曰：「一衲卧千峯，不知天地老。」又问：「此後如何？」答曰：「一枝横出，五叶芬芳。」秀默许之。游化上党，座盈千众。後於五台阐化，二十年而终焉。
秘魔和尚传
唐秘魔和尚，不知何处人。得马祖之道，居五台秘魔岩。常持一木叉，每见僧来礼拜，即叉却颈曰：「那个魔魅教汝出家？那个魔魅教汝行脚？道得也叉下死，道不得也叉下死，速道速道！」学人鲜有对者。霍山通禅师来访，才见不礼拜，便窜入怀里。师拊通背三下。通起拍手曰：「师三千里外赚我来，三千里外赚我来。」言已便回。师以大法为务，与世漠然，後终於岩下。
隐峯禅师传
唐隐峯，福建邵武人，姓邓氏。幼若不慧，父母听其出家。初游马祖门，而未窥其奥；复来往石头，虽两番不捷(语见马祖章)，而後於马大师言下契悟。师在石头时，问云：「如何得合道去？」头云：「我亦不合道。」师云：「毕竟如何？」头云：「汝被这些多少时来了？」师不对。一日，石头剗草次，师在左侧，叉手而立。头以飞剗子，向师面前剗一茎草。师云：「和尚只剗得这个，剗不得那个。」头即提起剗子。师接剗子，乃作剗势。头云：「汝只剗得那个，不解剗得这个。」师无对。师一日推土车，马大师展脚路坐。师云：「请师收足。」大师云：「已展不缩。」师云：「既进不退。」乃推车碾过，大师脚损。大师归法堂，执斧子云：「适来碾损老僧脚底出来！」师便出，於大师前引颈。大师乃置斧。师到南泉，众僧参次。泉指净瓶云：「铜瓶是境，瓶中有水，不得动着境，与老僧将水来！」师便拈净瓶，向南泉面前泻，南泉便休。师後到沩山，於上座头，解放衣鉢。沩山闻师叔到，先具威仪入堂。师见山来，便作睡势。沩山即归方丈。师乃发去。少闲，沩山问侍者：「师叔在否？」曰：「去也。」山云：「去时有何言句？」曰：「无。」山云：「莫道言无，其声如雷。」师以冬居衡岳，夏住清凉。唐元和中，荐登五台，路出淮西。属吴元济阻兵违拒王命，官军与贼交锋，未决胜负。师曰：「吾当去解其患。」乃掷锡空中，飞身而过。两军将士仰观，事符预梦，鬬心顿息。师既显神异，虑成惑众，遂入五台金刚窟前。将示寂时，先问众云：「尝见诸方坐卧迁化，还有立化者无？」众云：「有。」师云：「倒化者有否？」众云：「未有。」师乃倒立，亭然而化，衣裳顺体。时众议舁就茶毗，屹然不动。远近瞻观，惊叹无已。师有妹为尼，时在山，乃抚而咄曰：「老兄！畴昔不循法律，死更荧惑於人。」於是以手推之，偾然而踣。遂就闍维，收舍利，塔於北台之顶。
智通禅师传
唐智通，初在归宗会下，忽一夜连叫曰：「我大悟也！」众骇之。宗明日上堂，示众曰：「昨夜大悟底僧出来！」师曰：「某甲在。」宗曰：「汝见甚麽道理，便言大悟？且试道看！」师曰：「师姑元是女人作。」宗异之，师便辞去。宗送与笠子，师接戴头上，拂袖便行，更不回顾。後居台山法华寺。临终有偈云：
举手攀南斗　回身倚北辰　出头天外看　谁是个中人
仰山和尚传
唐仰山和尚，一日游五台回。僧问：「和尚近日何往？」山曰：「五台。」曰：「见文殊否？」曰：「见。」又问：「文殊向和尚道甚麽？」山曰：「文殊道：『你生身父母，在深草里。』」
法空大师传
唐法空，隋末，任雁门鹰击郎将。年四十，以隋室荒淫，即生厌离。乃弃冠剑、妻子，独诣清凉。构茅深谷，草根木叶以为其食。尝诵《华严》「唯心作佛」之偈，无所参叩。时贼寇交起，府司追系，复归。至禁所，正念趺坐，不语不食，不瞬不息，几两月。守令以下，莫不惊愕，因而放之，任其所往。空至山居，一隐三十余载。禽兽忘形，人事绝交。後有异僧授般若玄旨，豁尔心空。临终，谓众曰：「自被拘狱之後，天机不动。自遇我师，烁破虚空了也。」言讫而逝。
光屿和尚传
唐光屿，金城韩氏子。幼业儒，有青云之志。尝梦神人曰：「若意干仕禄，若志鄙哉！若必求道，莫若如者也。」屿曰：「我将何之而可？」曰：「五台山者，圣贤所栖。汝与斯地且有宿缘，宜速归之。」即往清凉真容院出家。因读《净名》，至「依义不依语」，遂求讲学。稽诸大乘，唯《华严》圆极，即终身奉持。波涛於无尽义海，游泳於法界重玄。後还台山，顶戴《华严》，五峯行道。显德七年冬，示疾，谓诸子曰：「犹龙者，厌乎大患；如凤者，悲於逝川。诸行无常，是生灭法。」门人问：「四大百骸，既属生灭，如何是不生灭法？」师曰：「四大百骸。」言讫而化。世寿六十，僧腊四十六，烧得舍利甚多。
金光照师传
唐金光照，渑池李氏子。年十三，依宝云灵粲师披剃。十九，入洪阳山事迦叶和尚，服勤三载，衣不解带，寝不就席，负舂植刈，罔不克勤。一日，问叶：「如何是出家当为底事？」叶曰：「无为，是当为底事。」曰：「无为，何用为乎？」叶曰：「汝若不为，焉至无为！」又问：「欲为无为，作麽生为？」叶曰：「岂不见《圆觉经》云：『居一切时，不起妄念。於诸妄心，亦不息灭。住妄想境，不加了知。於无了知，不辨真实。』斯为无为之方也。」又问：「为与无为，一耶？异乎？」叶曰：「诸有智者，以譬得明。如金作器，就金求之，未尝有器。就器观之，器相宛然。金常非器，然离金外，无器可得。金喻无为，器喻有为。且金之与器，一耶？异乎？是以经云：『於有为界，示无为法，而不坏灭有为之相。於无为界，示有为法，而不分别无为之性。』故道常无为而无不为，佛常无应而无不应。虽恒沙异名，终会一实。感应权殊，隐显同体。」照既闻师法，遂有没齿山林之志。闻清凉胜境，忻然而归。适西北戎马生郊，道路艰阻。师复入姑射山事超禅师，接以微言，豁然启悟。乃知三界一心，了无别法。大历二年，方达五台，宿菩萨顶。夜方禅寂，见金色光自北台飞下，金色莲华，於中涌现。诸化佛身，坐莲华上，其金色光，流灌照顶。化佛舒臂，摩照顶曰：「善哉男子！汝今善入金刚三昧。汝从今去，名『金光照』，当以般若之水，涤濯其心，无以玄途而生窠臼。」照即问曰：「诸佛之身，是有为耶，无为乎？为有生耶，无生乎？」化佛曰：「善男子！诸佛之身，离诸言说，永绝心路。如大火聚，中不容他。如是分别，尽属戏论。」言已而隐。自此定起，四威仪中，常住三昧。寿七十有二而终焉。
业方大师传
唐业方，解脱和尚法孙。身长七尺五寸，貌古神奇，垂手过膝，目有重瞳。精勤白业，日夜无怠。方一日於中台入定，是日有人见在代州，持鉢行乞。太原信士数人，造文殊像送山，滹沱泛涨，因不能度。方振锡前行，水为断流，众人随过，水复湍激。大历元年，於秘魔岩畔，翘足而化。州宰建塔藏之。塔方成，一夕，火光亘天；明日视之，但见塔内烧痕，了无一物，灰烬亦无，异香数日乃已。
志远法师传
唐志远，汝南宗氏子。幼孤，事母以孝闻。母能诵《法华经》，远从母闻，亦自能诵。母为议婚，远固止曰：「某他时，别有事在，愿勿以世网系儿。」遂止。年二十八，母故。既葬，即投高德出家，事师尤谨。众中有难行苦行，以身先之。後参南北二宗，兼综经论。及闻台山圣地，有志归焉。遂结侣同游，栖华严小院，大弘天台宗旨。会昌四年，告门人曰：「吾平生无他善行，但心口不相欺耳，因得二种现报，睡安、觉安。而今衰穷，觅个梦想心了不可得。」言讫而逝。所着《法华疏》、《止观释义》并行於世。寿七十七，僧腊四十八。
无名和尚传
唐无名，渤海人，高力士之後。幼年慕道，落发台山。志克上乘，精求悟理。心渊湛寂，出语成文。贪瞋不扰其神，喜怒不形於面。冲淡自居，名利灰冷。孜孜禅道，如救头然。年虽垂老，其志弥坚。贞元二年，沐浴更衣，礼三宝毕，示诲寺众，跏趺而逝。其徒埋龛塚上，每有神光夜发，民以为金宝所藏，启之乃龛。其徒闍维，身骨棱层，钩锁而住，莹润如玉。准《涅盘经》「十地菩萨，身骨钩锁」也。
智頵大师传
唐智頵，中山人，未详姓氏。依五台善住院贤林披剃，戒珠圆洁，性天虚朗，衣鉢之外，一无所畜。爱老如亲，视病如己。久参大通之禅，兼闲教旨。其才有余，其德不形。敛迹灵峯，雅不事物。志虽韬晦，囊锥颖脱。元和中，众请典僧事，俛仰而从。由是清规肃肃，玄纲大振，远近依归。适观国师《大疏》成，众请頵讲，犹国师无恙。由是义学星驰，檀施云委。院僧圆义，亦诸僧之巨擘；以頵久典常住，意其有私。乃构流言，谤頵心非平等，志负贪婪，修德竞时，岂宜若是？頵闻之，不辩，退休而已。是夜有神叱义曰：「頵和尚乃千佛之一也，尔敢轻言若是！可速求忏，免沈恶趣。」义即大怖，至旦，诣頵礼忏所愆，义感眉须堕落。頵辞众曰：「梦幻空花，愚夫自保。圆明独脱，谁与缠缚？曾不反照，翻恨轮回。逐妄长迷，是谁之咎？」遂入静室，一坐三日而化。春秋七十七，僧腊五十八。
取性道者传
唐取性道者，未详其乡里氏族，出家於五台福圣院。外相粗鄙，内行莫测。衣敝衲，食众残。无得失之心，绝是非之念。举世谤而不怒，举世誉而不喜。虽众妓舞前，中无所动；千难加之，淡然自若。德无所形，人钦若圣，嚣嚣自得。而输诚施物者，惟恐不受。尝有偈曰：
幽哉幽哉　曼殊五台
百花春至　元为谁开
每见僧，则曰：「取性取性，勿助勿正。和尔思量，共尔做梦。」每入山，即操刀，见蛇即斩，唯云「取性取性」。却戒弟子勿杀，弟子难之。师咄曰：「老僧取性，何曾斩蛇！」後莫知其终。
必救都纲传
唐必救，未详氏族。住王子烧身寺，曾掌僧务，为都纲。道行超邈，神鬼钦畏。古之清凉府，即今五台县。邑宰王有相，夏夜独坐於公庑之下，忽见二使，状类殊人，至前曰：「大帝遣余追尔赴对。」有相大骇，起谓使曰：「死者古今常然，余不惧也；但老亲在堂，唯凭薄禄奉养，无人可托。若待百年，我死无憾。贻君千金，可奏大帝，宽宥得否？」使者曰：「大帝严命，某未敢擅奏。台山必救长老，帝所畏事，公可求之，必能为矣。」有相夜趋救居，啓扉叩室，救方禅寂。有相拜曰：「某邑宰也，帝使追之，老亲无养，求师解之。」救曰：「公能皈依三宝否？能行十善否？」相曰：「唯命是听。」救令趋避，默念阎老。阎老遣使至，长跪报救曰：「大帝奉师慈力，益彼十年之寿。彼念老亲，归命三宝，信行十善，更当弥福耳。」是年，更加禄位，过十二年乃卒。
赵州禅师传
唐赵州观音院从谂禅师，曹州郝乡人，姓郝氏。童稚，於本州扈通院，从师披剃。未纳戒，便抵池阳，参南泉。泉偃息而问曰：「近离什麽处？」师曰：「近离瑞像。」曰：「还见立像麽？」师曰：「不见立瑞像，只见卧如来。」曰：「汝是有主沙弥？无主沙弥？」师曰：「有主沙弥。」曰：「主在什麽处？」师曰：「仲冬严寒，伏惟和尚尊体万福。」泉器之，而许入室。异日问泉：「如何是道？」泉曰：「平常心是道。」师曰：「还可趣向否？」泉曰：「拟向即乖。」师曰：「不拟时，如何知是道？」泉曰：「道不属知不知。知是妄觉，不知是无记。若是真达不疑之道，犹如太虚，廓然虚豁，岂可强是非耶！」师言下悟理，乃往嵩岳瑠璃坛纳戒，却返南泉。异日，问南泉：「知有底人，向什麽处休歇？」泉曰：「山下作牛去。」师曰：「谢指示。」泉曰：「昨夜三更月到窗。」师作火头，一日闭却门，烧满屋烟，叫云：「救火！救火！」时大众俱到。师云：「道得即开门。」众皆无对。泉将锁於窗间过与师，师便开门。又到黄檗，黄檗见来，便闭方丈门。师乃把火於法堂内，叫云：「救火！救火！」黄檗开门，捉住云：「道道。」师云：「贼过後张弓。」又到宝寿，宝寿见来，即於禅牀上背面坐。师展坐具礼拜。宝寿下禅牀，师便出。又到盐官，云：「看箭！」盐官云：「过也！」师云：「中也。」又到夹山，将拄杖入法堂。夹山云：「作麽？」师曰：「沁水。」山曰：「一滴也无，沁什麽！」师倚杖而出。师九游五台，每游必经夏而返。一日将游，有僧作偈留云：「何处青山不道场？何须策杖礼清凉？云中纵有金毛现，正眼观时非吉祥。」师曰：「作麽生是正眼！」僧无对。师自此道化被於北地。众请住赵州观音院。上堂示众云：「如明珠在掌，胡来胡现，汉来汉现。老僧把一枝草，为丈六金身用。把丈六金身，为一枝草用。佛是烦恼，烦恼是佛。」时有僧问：「未审佛是谁家烦恼？」师云：「是一切人烦恼。」僧云：「如何免得？」师云：「用免作麽！」师扫地，有人问云：「和尚是善知识，为什麽有尘？」师曰：「外来。」又僧问：「清净伽蓝，为什麽有尘？」师曰：「又一点也！」又有人与师游园，见兔子惊走。问云：「和尚是大善知识，为什麽兔子见惊？」师云：「为老僧好杀。」僧问：「觉华未发时，如何辨真实？」师云：「开也。」僧云：「是真是实？」师云：「真是实，实是真。」僧云：「什麽人分上事？」师云：「老僧有分，闍黎有分。」僧云：「某甲不招纳时，如何？」师佯不闻。僧无语。师云：「去。」师院有石幢子，被风吹折，僧问：「陀罗尼幢子，作凡去，作圣去？」师云：「也不作凡，亦不作圣。」僧云：「毕竟作什麽？」师云：「落地去也。」师问一座主：「讲什麽经？」云：「讲《涅盘经》。」师云：「问一段义得否？」云：「得。」师以脚踢空，吹一吹，云：「是什麽义？」座主云：「经中无此义。」师云：「五百力士揭石义，便道无。」大众晚参，师云：「今夜答话去也，有解问者出来！」时有一僧便出礼拜。师云：「比来抛塼引玉，却引得个墼子。」有僧游五台，问一婆子云：「台山路向什麽处去？」婆子云：「蓦直去。」僧便去。婆子云：「又恁麽去也。」其僧举似师，师云：「待我去勘破这婆子。」师至明日，便去问：「台山路向什麽处去？」婆子云：「蓦直去。」师便去。婆子云：「又恁麽去也。」师归院，谓僧云：「我为汝勘破这婆子了也。」僧问：「恁麽来底人，师接否？」师云：「接。」僧云：「不恁麽来底，师还接否？」师云：「接。」僧云：「恁麽来者从师接，不恁麽来者如何接？」师云：「止止不须说，我法妙难思。」僧问：「如何是囊中宝？」师云：「合取口。」有新到僧，谓师曰：「某甲从长安来，横担一条拄杖，不曾拨着一人。」师云：「自是大德拄杖短。」僧无对。师敲火，问僧云：「老僧唤作火，汝唤作什麽？」僧无语。师云：「不识玄旨，徒劳念静。」新到僧参，师问：「什麽处来？」僧云：「南方来。」师云：「佛法尽在南方，汝来这里作什麽？」僧云：「佛法岂有南北耶？」师云：「饶汝从雪峯、云居来，只是个担板汉。」僧问：「如何是佛？」师云：「殿里底。」僧云：「殿里者，岂不是泥龛塑像？」师云：「是。」僧云：「如何是佛？」师云：「殿里底。」僧问：「如何是学人自己？」师云：「吃粥了也未？」僧云：「吃粥也。」师云：「洗鉢去。」其僧忽然省悟。师上堂云：「才有是非，纷然失心，还有答话分也无？」乐普在众叩齿，云居云：「何必。」师云：「今日大有人丧身失命。」有僧云：「请和尚举。」师便举前语。僧指傍僧云：「这僧作恁麽语话？」师乃休。僧问：「久向赵州石桥，到来只见掠彴。」师云：「汝只见掠彴，不见赵州桥。」僧云：「如何是赵州桥？」师云：「过来过来。」又有僧同前问，师亦如前答。僧云：「如何是赵州桥？」师云：「度驴度马。」僧云：「如何是掠彴？」师云：「个个度人。」师闻沙弥喝参，向侍者云：「教伊去。」侍者乃教去，沙弥便珍重去。师云：「沙弥得入
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:31:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>