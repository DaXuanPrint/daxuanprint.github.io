<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="俱舍论疏现存目次,俱舍论疏论本第一,俱舍论疏论本第二,俱舍论疏论本第四,阿毗达磨俱舍论疏卷第五,俱舍论䟽论本第六,俱舍论疏论本第七,俱舍论疏全文在线阅读,俱舍论疏全文在线下载,大玄古籍书库">
<meta name="description" content="唐神泰述，日本藏印题记，具云阿毘达磨俱舍论疏。今收于卍续藏第八十三册。略称泰疏。原本已不存，而原本之卷数有三十卷之说，有二十卷之说，今仅残存七卷，即第一、第二、第四、第五、第六、第七、第十七等七卷。神泰之传记不明，仅知其为玄奘之高徒，普光之先辈。其文词舒述简洁，所说稳健，普光之俱舍论记（略称光记）承神泰之说颇多，如俱舍论一部大科完全继承神泰之说。世称神泰疏及光、宝（普光、法宝）二记为俱舍论三大注释之书。_俱舍论疏_全文在线阅读_俱舍论疏_全文在线下载_大玄古籍书库">
<title>俱舍论疏_神泰_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">俱舍论疏</span> <br/>
          作者： <span class="inputVal" id="bkauthor">神泰</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]175928</span> <br/>
          说明： <span class="inputVal" id="bkdec">唐神泰述，日本藏印题记，具云阿毘达磨俱舍论疏。今收于卍续藏第八十三册。略称泰疏。原本已不存，而原本之卷数有三十卷之说，有二十卷之说，今仅残存七卷，即第一、第二、第四、第五、第六、第七、第十七等七卷。神泰之传记不明，仅知其为玄奘之高徒，普光之先辈。其文词舒述简洁，所说稳健，普光之俱舍论记（略称光记）承神泰之说颇多，如俱舍论一部大科完全继承神泰之说。世称神泰疏及光、宝（普光、法宝）二记为俱舍论三大注释之书。</span> <br/>
          封面： <span class="inputVal" id="bkimg">Z_533.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]俱舍论疏
[book_author]神泰
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]175928
[book_dec]唐神泰述，日本藏印题记，具云阿毘达磨俱舍论疏。今收于卍续藏第八十三册。略称泰疏。原本已不存，而原本之卷数有三十卷之说，有二十卷之说，今仅残存七卷，即第一、第二、第四、第五、第六、第七、第十七等七卷。神泰之传记不明，仅知其为玄奘之高徒，普光之先辈。其文词舒述简洁，所说稳健，普光之俱舍论记（略称光记）承神泰之说颇多，如俱舍论一部大科完全继承神泰之说。世称神泰疏及光、宝（普光、法宝）二记为俱舍论三大注释之书。
[book_img]Z_533.jpg


[book_title]俱舍论疏现存目次
卷第一分别界品第一之一
卷第二分别界品第一之二
卷第四分别根品第二之二
卷第五分别根品第二之三
卷第六分别根品第二之四
卷第七分别根品第二之五
卷第十七分别贤圣品第六之三
俱舍论疏现存目次(终)

[book_title]俱舍论疏论本第一
大慈恩寺沙门神泰述
○分别界品第一之一
阿毗达磨俱舍论一部之通名分别界品第一部内之别目阿毗此云对，达磨此云法，俱舍此云藏。无流忍智，向观为功，四谛涅槃，轨持性尔，境果并举，故称对法。言俱舍云藏者，此论一部，具其二义：一能摄藏，本藏胜义；二为本藏之所摄藏。具能所藏，故称为藏。对法藏义，如下文辨。言玄像表，理蕴于辞，寄之宾主，故称为论。剖折玄旨，故云分别。性持类别，故称界品。此论一部，品有其九，此品建初，故名第一。言尊者世亲造者，本音云婆薮槃豆，真谤师翻为天亲，此录文人谬也。今奘法师译婆薮此云世，槃豆此云亲，谓西方有天庙，是婆薮天庙也。其婆薮天像，多为世人亲近供养，西方人呼为世亲天。其世亲菩萨父母，于世亲天处祈请，得于此子，从所祈请处为名，故云婆薮槃豆。本音云提婆，此云天，本音既不言提婆槃豆，何得翻为天亲也？良由婆薮槃豆，总是天之别名，真谛三藏，总云婆薮槃豆天，多为世人亲近供养，故录文者，总言天亲也。此论一部，始末九品，奘法师依西方传世亲菩萨判释云：佛说诸经，有三法印，谓一切行无常，一切法无我，涅槃寂静。一切经法，为此三理所印，即真佛法。就三印中，一切行无常，唯局有为；涅槃寂静，唯无为。少分诸法无我，理通一切有为、无为。故今世亲菩萨依诸法无我法印，以造斯论。就九品中，前之八品明诸法，第九一品明无我。就前八品明诸法中，法虽无边，略就有漏、无漏以明诸法。以无漏慧所简择法，是四谛理，苦、集是有漏，灭、道是无漏，故约有漏、无漏以明诸法。故下论云：何法名为彼所简择？因此传佛说对法耶？颂曰：有漏、无漏法等。就前八品中，初界、根二品，总明漏、无漏；后之六品，别明漏、无漏。就初二品中，初之界品，明漏、无漏性，以性义是界义故；第二根品，明漏、无漏用，以增上胜用是根义故。就后六品中，初世间业随眠品宗，明苦、集谛有漏之法，于中虽有无漏之法，相从而来；随眠品末，明断烦恼九遍知等，寄明灭谛无漏之法，以灭谛无相无别品明；圣者定品宗，明道谛无漏之法，于中虽有有漏之法，相从而来。就初三品中，初世间品，明三界上下异熟差别宗，明苦谛设有业随眠，相从而来。就业随眠中，业为正集，所以先明；随眠缘集，所以后说。第二差别相续别，又业为差别集，所以先明；随眠相续集，所以后说。又释：初界根世品，总明苦谛有漏果报；设明无漏及业随眠，相后而来。于中，界品明苦谛性，根品明苦谛用，世品明苦谛位。余品判释，与前无异。所简择法，苦、集、灭、道，义次第也。此论一部，傍正总有六百七颂。于中，初有三颂，辨造论缘起，义当序分；次有六百颂，正明所简择漏、无漏法，义当正宗；末后四颂，谦退造论，劝求脱服，义当流通。于中，前三后四，非是正明漏、无漏法，故名傍颂；中有六百颂，正明漏、无漏法，名正颂也。就初三行颂中，复分为三：初之一颂，论主归敬佛宝，请求加力，明造论缘；第二行颂，出对法体，释俱舍名；第三行颂，说对法意。就初行颂中，复有其三：初之两句，先赞佛德；第三一句，自申敬礼；第四一句，许当说释归敬意。就初两句中，复分为三：初言诸一切种冥灭，显佛世尊灭一切种不染无知，智德圆满；第二诸冥灭者，显佛世尊四谛修道，染污冥灭，断德圆满。此智、断二德，自利德也。第三拔众生出生死泥者，显佛世尊恩德圆满，利他德也。第三、第四句，如下文释。就论释中，大文有二：初总述颂意，今欲我当造对法藏论故。此第四句意也。先显自释迦本师，其体三德，二德尊高，超诸二乘圣众，故先两句赞佛三、二德满，第三句方申敬礼也。第二诸言所表以下，别释颂本。于中有四：初释初句，显自利德。文复有五：初释诸字。诸言所表，谓佛世尊，此能永破染、不染闇，故下言冥灭。如其别言，释迦牟尼佛一切种诸冥灭者，诸外道等咸起谤言：世亲菩萨朋党己师，故偏叹德。故今论主不述己师别名，但言诸有九十六内外诸师，能灭染、不染污诸冥灭，我皆归敬。是故但言诸有一切种诸冥灭者，我皆归敬，显己无有朋属之心。然九十六种内外师中，以佛世尊灭二冥故。诸言虽通显无朋属，然能别表，谓佛世尊灭二冥也。二、言一切种诸冥灭者，牒颂六字。三、谓灭诸境冥者，迷四谛修道五门境，染污冥故，显佛断德。故正理论云：诸境界冥亦永灭故，断德圆满。此释颂中诸冥灭也。言一切品冥者，迷一切品类种别不染无知也。正理论云：一切种冥皆永灭故，智德圆满。此释一切种冥灭也。四、别释冥。以诸染、不染无知，能覆理事实义，及障理事真见，故说为冥。五、别释灭。唯佛世尊得理事永对治，于一切四谛修道境，一切品类种别法冥，证择灭、非择灭不生法，故称为灭。二乘虽灭诸冥，以五门染无知毕竟断故，非迷一切种不染无知断。所以者何？由于佛法所明，过去八万劫前，未来八万劫后极远时，及三千世界外极远处，及诸草木藂林等根茎枝叶，其体义类极微多少，无边差别，不染无知犹未断故，不称灭也。上来虽有五文，合为第一，释初句也。
自下第二释第二句，文中有四：初结前生后；二牒颂本；三由彼生死下，释生死泥；四众生于中下，释拔众生出。虽有四文，释第二句。自下第三释第三句，文中有五：初结前生后；二牒颂本；三释敬礼。稽者，至也，屈也。首者，头也。世亲论主屈己之首，相接尊足，故称敬礼。四释如是。诸有具前自他利德，故牒云如是。五释如理师。世尊称机授法，如实无倒教授诫勖，名如理师。下重释如理师言，重显世尊前利他德，能方便善巧说如理正教，从生死泥拔众生出，不由威力与愿神通也。轮王虽以轮宝威力降伏四方，令修十善，父母深恩有愿于子，独觉现通令暂生信，但可暂益，皆不能拔众生出生死泥也。虽有五文，合释第三句。
自下第四释第四句，文中有五：初、结前问后；二、举颂本答，释我当说；三、释论字，教诫学徒舍有漏苦集，取无漏灭道，故称为论；四、问：其论者何？五、答：谓对法藏也。
上来一行，颂论主归敬佛宝，请求加力，明造论缘。自下第二行，颂辨对法名体，释俱舍名。于中，初有两句，辨对法名体；后有两句，释俱舍名。就初文中有三：初、问：何谓对法？二、举颂答。于中，初句四字及第二句，辨对法体。初句中名对法，三字结对法名。三、释颂本。于中有七：初、释慧，谓择法。以推求名见，决断名智，简择诸法名慧，故以择法释慧也。二、释净，谓无漏，简有漏也。三、释随行。即前净慧相应、共有及无漏得，随净慧起，名曰随行。四、释名对法。如是净慧自性及随行，总说无漏五蕴，名为对法。此同杂心。若取自相，即觉法是阿毗昙，谓净慧也；若取众具，即五阴性，谓随行也。此二对法，皆是无漏，故云此则胜义阿毗达磨。五、释第二句。若说有漏世俗阿毗达磨，即能得此诸慧及论也。慧，谓能得此苦忍已去无漏净慧，即是暖、顶、忍等有漏修慧，以修慧通无漏故。以有漏别之，思慧是总、别念处，闻慧是五停，生得慧是七方便，前及随行是上四慧，相应、俱有及彼诸得是随行法。此从无漏慧向前数故，故云修、思、闻生得慧也。论谓传生无漏慧教者，阿毗达磨教也。摄论释云：择法因故，亦可通取十二部经。故婆沙云：受持、读诵十二部经，名生得慧。因生得慧，传生闻、思、修苦忍净慧，故言论谓传生无漏慧教。六、重结。初句名对法。此诸四慧及随行并论，是彼无漏净慧资粮，故从所资果为名，亦得名阿毗达磨。自古诸师立五种毗昙：一、自性毗昙，谓无漏慧同此净慧；二、共有毗昙，同此随行；三、方便毗昙，同此诸慧；四、名字毗昙，同此传生无漏慧教。此论总束为二：前二名胜义，后二名世俗；五、境界毗昙，谓四谛境。此论无文量，由前四是对，故文具有；第五是法，故对中不论。七、释此对法名者。一切诸法皆能持自相，故名为法。于中若是善、是常、胜义法者，唯是涅槃。若法相之法通四圣谛，此无漏慧对胜义法，以因对果。此无漏慧能对向涅槃，断惑证灭，从用及果为名，故称对法。若对法相四谛之法，以慧对境，观四圣谛，或能对观，故称对法。真谛三藏云：对有三种：一、如其相起对。无流忍智见分上有十六谛影像相，如其谛本性相起。如眼识见分上有青等影像相，如其青等本性相起，故名如其相起对。二、趣向至得对。谓无碍道能趣向至得，得无为，名为趣向至得对。三、至得对。解脱道起时，同时有得，得无为，名为至得对。且如见谛十六心对八谛境，皆是如其相起对，比则对观，故名对法。若以八忍、八智对于灭谛，于中具对不同。如苦、集、道三法忍比，此忍以不缘灭故，非如其相起对；非解脱道故，非至得对；以是无碍道故，是趣向至得对。若苦集道三法智三比智，以不缘灭故，非如其相起对。非无碍道故，非趣向至得对。以是解脱道故，是至得对。若灭法忍灭比忍，以缘灭谛故得，是如其相起对。以是无碍道故得，是趣向至得对。非解脱道故，非至得对。若灭法智灭比智，以缘灭谛故得，是如其相起对。以是解脱道故得，是至得对。以非无碍道故，非是趣向至得对。修道无碍道中，以无碍摄方便，以解脱摄胜进。四法四比智，约四道分别，具三对多少，类可知之。依毗婆沙，身作证慧见灭，有两种四句。初多刹那四句云：初句身作证非慧见灭，谓见苦集道时，断见苦集道所断使。修道以苦集道智等智，断修道所断使。第二句慧见灭非身作证，谓见灭时，见苦集道所断使。第三句身作证亦慧见灭时，断见灭所断使。修道中以灭智离欲。第四句除上尔所事。第二一刹那四句者，以灭法智得斯陀含果时，初句身作证非慧见灭，谓色无色界见道所断使。第二句慧见灭非身作证，谓欲界余不断使。第三句身作证慧见灭，谓欲界先所断使，及今所断使。第四句非身作证亦非慧见灭，谓色无色界修道所断使。古德释云：身中有得，得无为，名身作证。慧心缘灭理，名慧见灭。今改身作证无碍道，名趣向至得对。解脱道，名至得对。慧见灭，名如其相起对。于多刹那四句中，约无碍解脱，有两种四句。约一刹那无碍解脱，亦有两种四句。具三对多少，类以可知。旧传梵音，云阿毗昙。真谛师以来，传梵音云阿毗达磨。梵音具说，皆云达磨。汉听不了，总谓云昙也。然诸经论，解释不同，有三十六释。依分别功德经，有其二释：一云阿毗昙者之大法也，二云阿毗昙者无比法也。依杂心论，亦有二释：一云诸论中胜，二趣向解脱，名阿毗昙。若依旧，婆沙有九，大论师约二十一复次释阿毗昙。依今新译，婆沙有十二，大论师二十四复次释阿毗达磨。故婆沙第一卷云：以何义故，名阿毗达磨？阿毗达磨论师言：于诸法相，能善决择，能极决择，故名阿毗达磨。复次于诸法性，能善觉察，能善通达，故名阿毗达磨。复次能于诸法，现观作证，故名阿毗达磨。复次法性甚深，能尽源底，故名阿毗达磨。复次诸圣慧眼，由此诸净，故名阿毗达磨。复次能善显发幽隐法性，名阿毗达磨。所知法性，无始幽隐，离此无有能发故。复次所说法性，无有乖违，故名阿毗达磨。若有能于阿毗达磨，若有能于阿毗达磨，自相共相，极善串习，必无有能如法问难，令于法性有少达故。复次能伏一切外道他论，故名阿毗达磨。阿毗达磨诸大论师，邪徒异学，无能敌故。尊者世友作如是说：常能决择契经等中诸法性相故，名阿毗达磨；复次于十二支缘起法性能善觉了故，名阿毗达磨；复次以能现观四圣谛法故，名阿毗达磨；复次善说修习八圣道法故，名阿毗达磨；复次能证涅槃故，名阿毗达磨；复次能于诸法以无量门数数分别故，名阿毗达磨。大德说曰：于杂染清净系缚解脱流转还灭法，以名身句身文身，次第结集安布分别故，名阿毗达磨。胁尊者言：此是究竟慧，此是决断慧，此是胜义慧，此是不谬慧，故名阿毗达磨。尊者妙音作如是说：求解脱者修正行时，能为分别所未了义，谓此是苦，此是苦因，此是灭，此是趣灭道，此是加行道，此是无间道，此是解脱道，此是胜进道，此是向道，此是得果，能正分别如是等义故，名阿毗达磨。法密部说：此法增上故，名阿毗达磨。化地部说：慧能照法故，名阿毗达磨。如契经说：一切照中，我说慧照最为上首。譬喻者说：于诸法中涅槃最上，此法次彼故，名阿毗达磨。声论者言：阿谓除弃，毗谓决择，此法能除弃决择故，名阿毗达磨。何所除弃？谓结缚随眠随烦恼缠。何所决择？谓蕴界处缘起谛食，及沙门果菩提分等法。尊者佛护作如是说：阿毗者，是助言，显现前义。此法能引一切善法，谓诸觉分皆现在前故，名阿毗达磨。尊者觉天作如是说：阿毗者，是助言，显增上义。如增上慢者名阿毗慢，增上觉者名阿毗觉，增上老者名阿毗老者，此亦如是。此增上故，名阿毗达磨。尊者左受作如是说：阿毗，助言，显恭敬义。如恭敬稽首者名阿毗稽首，恭敬供养者名阿毗供养，此亦如是。此法尊重，可恭敬故，名阿毗达磨。解云：依俱舍论，有四种阿毗达磨：一、自性，谓净慧；二、共起，谓随行；三、方便，谓诸有漏慧；四、言教，谓诸论。毗婆沙中诸论师释，皆不起此四义释也。初师名阿毗达磨论诸师，旧论名阿毗昙者，即是萨婆多部古昔诸大师，谓造六足阿毗达磨师，及迦多衍尼子造八蕴阿毗达磨论身师等。有八复次释：一、以方便自性释诸法；二、以自性达诸法；三、以自性证诸法；四、以自性尽原底；五、以自性净慧眼；六、以言教显幽隐；法、以言教推问难；八、以言教制外道。二、尊者婆须密多罗，此云世友。有六复次释：一、以言教决契经；二、以方便觉缘起；三、以自性观四谛；四、以自性修八道；五、以自性证涅槃；六、以言教数分别。三、婆檀陀，此云大德。即是萨婆多部中达磨多罗，此云法救。萨婆多部敬重其人，故呼为大德。大德说曰：以言教名句文，次第结集分别法。四、尊者波奢，此云胁。其人年过八十，方始出家。时人讥调：老冒出家，此何所益？彼既闻已，三年修道，胁不至床。第一年中，修得初果，颂得修罗多藏。第二年中，修得第二果，颂得毗奈耶藏。第三年中，修得第三第四果，颂得阿毗达磨藏。时人号为胁尊者。胁尊者说曰：此自性无漏慧，是究竟慧等。五尊者瞿沙，此云妙音，作如是说，以言教阿毗达磨，分别所未了义等。六昙摩堀部，或云昙模德部，此云法密部。法密部说：此自性无漏慧，是增上法。七弥沙塞部，此云化地部。其人本国王，能化国地，后舍国出家修道，得罗汉果，善知三藏，化佛法地，故名化地罗汉。彼说自性慧，能照四谛法。八譬喻者，说于诸法中，涅槃最上。此自性无漏慧，是涅槃其次法，同杂心论趣向解。九学毗伽罗论者，名声论者言：本音云阿，此云除弃。本音云毗，此云决择。本音云达磨，此云法。谓此自性无漏慧法，离除弃决择，故名阿毗达磨。此依毗伽罗论释也。十尊者佛护说：本音云阿毗，此云现前，非正目无漏慧，但是助言。本音云达磨，此云法，正目无漏慧，以阿毗言助达磨，故名阿毗达磨。此云现前法，谓此自性无漏慧法，能以一切善法，皆现在前，故名阿毗达磨。十一佛陀提婆，此云觉天。觉天说：阿毗者，是助言，显增上义。此无漏慧，是增上法，故名阿毗达磨。十二此云左受，此罗汉便用左手受取衣食等，故名左受，或名左取。彼说阿毗亦是助言，非正目慧。阿毗，此云供敬。此无漏慧法，尊重可供敬，故名阿毗达磨。若依世亲菩萨摄大乘释，论以四义释，谓：一、对，二、伏，三、数，四、解。若依无性菩萨摄大乘释，论以二义释：一、择法因故，二、世共了故。依今俱舍，复有二义释：一云对向，二云对观，故称阿毗达磨。奘法师云：阿毗达磨，名含多义，义有傍正，皆无违也。如分别功德经，就义傍翻，名大法、无比法。杂心所云，诸论中胜，同无性摄。论第二义，世共了故。西方世俗呼阿毗达磨论，名为胜法，世人皆知，言世共了故。杂心第二义，趣向解脱，同俱舍，或名对向。此正释也。毗婆沙中二十四复次释，约自性共有诸慧，及论四种阿毗达磨释，如前分别。世亲菩萨摄大乘释云：对者，是法对向无住处涅槃故。同俱舍论，或名对向。二、伏，三、数，四、解。约教以释，同杂心论。诸论中胜，同无性释，世共了故。无性菩萨唯约言教，以二义释。所云择法因故者，同俱舍云：论谓传生无漏教故。数与择法为因，从果为名，说教名阿毗达磨也。二云世共了故。依西方世俗释，阿毗达磨教，名为胜法，世人皆知，故云世共了故。前云择法因故，学者方知，非世共了。俱舍二义，唯约无流慧释，故但云对向，或云对观。不约言教释，故不云诸论中胜，世共了故，择法因故，伏、数、解等诸义释也。
上来两句辨对法名体，自下两句释俱舍名。文中，初结前问，后已释对法。何故此论名对法藏？本音云俱舍，此翻名藏，故问此论名对法藏所由。次举颂答。颂中，初句举二摄义，第二句结立藏名。后释颂本，文中有三：初释颂摄彼胜义。将释此文，先列本藏及造论人。六足阿毗昙，五人所造：一、摄门足，舍利子造；二、法蕴足，大目犍连造；三、施设足，大迦旃延子造。此上三人，佛在世时造三论也。四、识身足，提婆设摩造。提婆设摩，此云天寂和须蜜多罗。独造二足：一、名品类足，旧云众事分；二、名界身足。此后二人，佛去世后大阿罗汉也。迦多衍尼子集前六足义，造八犍度阿毗达磨身。以前六论为枝、为分、为足。足与枝、分者，其义一也。此之七论，是萨婆多本藏阿毗达磨论也。由彼七对法论中胜义，入此俱舍论摄，故此论得俱舍名也。阿毗达磨是本藏七论所摄论也，俱舍是能摄论。此从所摄及用为名，故云阿毗达磨。俱舍论，此云对法藏论也。二释颂依彼故。或俱舍论依彼本藏七论，从彼七论引生，是彼七论所藏，故亦名藏。此从能藏相对受名也。阿毗达磨是七论能藏，俱舍是所藏，故云对法藏也。三释第二句结名。是故此论名对法藏。正理论云：此就依士及多财释。藏谓坚实，犹如树藏。对法论中诸坚实义，皆入此摄。是彼藏故，名对法藏，即是对法之坚实义。藏或所依，犹如刀藏。谓彼对法，是此所依。引彼义言，造此论故。此论以彼对法为藏，名对法藏，即是对法为所藏释。云此就依士及多财释等者，如言君之臣、主之民、提婆达多之物等类，皆依彼士夫，名依士释，或名依主释。言藏谓坚实者，如金银等诸坚实物，置库藏中，故名为藏。如草木等非坚实物，在外居停，不名为藏。犹如树心坚实，在于树内，故名树藏。六足阿毗昙及迦延经，此七部论，总名本藏对法论。对法论中诸坚实义，皆入此末俱舍论摄。此末俱舍论，是彼本论坚实义藏。故此末论，名对法藏，即是本论对法之藏，名对法藏。如提婆达多之物，故是依士释也。言藏或所依等者，此就多财释。如多财物，皆能资人，财物是人所依。用七部对法为藏，故名对法藏。如外道用解脱名天，名解脱天也。若依前依士释，对法之藏，名对法藏，藏是能依。此下依多财释，以彼七部对法为藏，名对法藏，故藏亦是所依。以藏能依所依不定，故言或也。犹如刀藏者，是刀鞘也。刀鞘名藏，是刀所依也。谓彼七部对法藏，是此末论所依。引彼义言，造此末论。故此末论，以彼对法为藏，名对法藏。引彼对法藏言义，资造此论。如人以藏中多财物资身，名多财释，即是用对法藏为所依义也。
上来第二行，颂辨对法名体。自下第三行，颂辨对法胜用及法主名。文中有三：初、问生起，二、举颂答，三、长行释。问中有二：一、问所说择法有何胜用因缘，须说彼择法阿毗达磨；二、问此择法根本是谁，先说彼之择法。若有胜用，是胜人所说，此可论主，而今造论恭敬解释；若无此二义，不应造论恭敬解释。颂中有二：初有两句辨择法胜用，答初问；次有两句传佛先说对法，答第二问。长行释中，文亦有二：初、释初两句；二、诸惑能令下，释后两句。于中有六：初、明诸惑能令众生漂生死海，释第三句。由惑造业，由业得报，惑为根本，故三法相续，无有边际，如大海之无边，众生无始漂转生死海中。二、因此传佛下，释第四句。因此择法是能灭诸惑胜方便故。婆沙师去，传闻诸佛先说彼对法，欲令世间弟子得择法故，越生死海，得涅槃彼岸。三、反释。若离佛先说对法，弟子不能于诸法相如理简择，得择法故也。四、然佛世尊下，明佛先散说，后弟子总集。然佛世尊在世之时，随诸方邑，处处散说。阿毗达磨佛灭后三百许年，大德迦多衍尼子等诸大声闻，总结集安置为八干度阿毗达磨等。言迦多衍尼子者，旧云迦毡延尼子者，音讹也。迦多，此云剪剃；衍，此云种。尼是女声，谓是上族婆罗门剪剃种家女之子也。其母族胜，故以名焉。婆罗门法，七岁已上，从父而学；十五已上，从师而学。受婆罗门小法，如佛法中受沙弥戒；学至二十，受婆罗门大法，如佛法中受大戒；三十已上，方始取妻，留其后嗣；年至五十已上，入山修婆罗门法。其上古时，有一婆罗门，一如其法，入山多时，须发皆长，无人剃剪。其婆罗门，有其二子，入山看父，须发皆长，为父剪剃，顶留少发，以简道俗。山中多有众仙，因请二子剪剃。其大子不违所请，与众仙剪剃。诸仙愿云：愿汝种族，于后世常尊贵。其第二子，众仙请剃，云：非我父不能剪剃。众仙瞋恨，遂为愿云：愿汝种族，生生贫贱。二子种族，至于今世，如仙所愿，贵贱不同。其迦多衍那，是其大子与众仙剃剪之贵种女，故从母立名，名剪剃种女之子也。五、举颂释。犹如大德达磨多罗，此云法救，所集诸经无常义，立为无常品等。邬陀喃颂本音云：邬陀喃，此云无问自说。经云：以在定故，能知世间生灭法相无常之理。散乱之人无定故，不自觉知，无人问佛，佛多自说。故是无问自说经。旧云优陀那经者，音讹也。六、毗婆沙师传说如此者。举执义人。论主不皆信诸阿毗达磨师所说，悉得佛意，故言毗婆沙师所传。若传之有谬，则失不在我。论主后破毗婆沙执，故先置此言也。
上来二行颂是序分，自下六百行颂是正宗。于中界品有四十四行，根品有七十四行，世品九十九行，业品一百三十一行，随眠品六十九行，贤圣品八十三行，智品六十一行，定品三十九行。就初界品四十四行颂中，初有二十五行，总明漏、无漏法蕴、界、处等；后一有见，谓已下有十九行，诸门分别十八界，故界品从此立名。就初二十五行颂中复二：初三行颂，总明漏、无漏法；后二十二行，别明漏、无漏蕴、界、处法。就初文，初问生起，次举颂答，后释颂本。初问意，前明择法是对法体，能净济慧，相隐难知，故问何法名为彼慧所简择，因此传闻佛先说对法也。杂心诸师以见杂心云：问：世尊说何法？答：有漏、无漏如是一切。即言杂心论以有漏、无漏法为宗者，不然。杂心云：若取自相，即觉法是阿毗昙。故知亦以慧为宗也。有漏、无漏慧是所简择，约所简择辨能简择，与俱舍文同也。成实论师云：成实论以四谛为宗者，不然。四谛亦是所简择法，但是诸论皆以慧为宗也。故婆沙云：分别慧，一云名阿毗昙。就三行颂中，初句总举有漏、无漏，次有三句别明有漏，后有八句引明无漏。就八句中，初一句别明有为、无漏，后七句别明无为、无漏。于七句中，初句举无为数，第二句列无为名，后五句辨无为相。就释颂中，文有其九：初、释初句；二、有漏法云何下，释余三句。于中有五：初、问有漏法云何；二、举颂第二句答；三、所以者何下，以第三句释有漏义所以。除道余有为是有漏者何？以诸惑漏于余有为中等皆随增故。故杂心云：若增诸烦恼，是圣说有漏。四、缘灭道谛下，释第二句中除道所以。五、不随增义下，指同后说。虽有五文，合为第二别释有漏。
自下第三别释无漏，于中有九：初结前问，后二举颂第五第六句答，三何等为三下释颂第七句，四此虚空等下总结无漏，五于略所说下释第八句虚空无为，六择灭已下释第九句择灭无为，即以离系为性，诸有漏法远离能系缚时，随所系法量证得解脱无为，名为择灭。下释其名，择谓简择，即慧差别忍智之功能也。推求名见，决断名智，简择名慧故也。慧能各别简择四圣谛境，苦谛可知，集谛可断，灭谛可证，道谛可证，道谛可修，慧简择力所得灭法名为择灭，譬如牛所驾车名曰牛车，法中略去力所得三言，喻中略去所驾两言，故作是说。七一切有漏法下释第十句，于中有七：初问一切有漏法同一择灭耶？二答不尔，三徴云何，四举颂释随系事别，谓随所系一一极微等所系事量无为，离系事亦尔，一一极微色等，一一想受心心法等，一一生住异灭不相应等，各别得无为也。五若不尔者，下萨婆多反难正量部，若不随所系事量离系事亦尔者，于证见苦所断烦恼灭时，应证一切余四门所断诸烦恼灭，以择灭是一故。若如是者，修余四门对治则为无用。六正量部问：离系事别者，灭有多体应有同类，依何义故灭无同类？七萨婆多答：依灭多体相望，自无同类因义，亦不与他作同类因，故经作是说，非无多体同类灭也。正理论第七十二云：断等三界，即分前说无为解脱以为自体，然三界体，约假有异，若就实事，则无差别。云何名为约假有异？谓离贪结，名为离界，断余八结，名为断界，灭余一切贪等诸结所系事体，名为灭界。何缘三界如是差别？谓有漏法，总略有三：一者能系而非能染，二者能系亦是能染，三者非二顺系染法。断此三法所证无为，如次名为断等三界。有余师说：唯断能系别有无为，断余不尔。彼说能系有缘八结，有缘余事，断此三种所证无为，如次名为断等三界。有余师说：唯断能染别有无为，断余不尔。彼师说受有缘八结，有缘爱结，有缘余事，断此三种所证无为，如次名为断等三界，随所系事，别得择灭。故三说中，初说为善。释云：断等三界，即分前说无为解脱以为自体，随所系事，别得解脱无为。如人被缚，离缚之时，但约所缚人说得解脱，不约能缚断说能缚解脱。然三界体，约假有异，若就实事，一一无无上假，说三界体，即无差别。云何名为约假有异？谓如一一极微等上离贪系义边，名为离界，断余八结义边，名为断界，灭余一切贪等诸九结所系体事义边，名为灭界有余。第二师说：唯断能系使缠垢等别有无为，断余不尔。彼说使缠垢等有缘八结，有缘爱结，有缘九结，余所系事，断此三种所证无为，如次名为断等三界。有余第三师说：唯断能染爱结，别有无为，断余不尔。彼师说爱，有缘八结，有缘爱结，有缘余事，断此三种所证无为，如次名为断等三界。后之二师，皆随能系事别，别得无为，三界体别。今评家评取初师随所系事别，别得择灭，一一灭上，假说三界有异，三界实事，则无差别。故三说中，初说为善。然苦集遍使，同一系缚，断苦下十使时，虽为集下遍使所缚未断，而说苦下使等得离系者，以自种系近，离自种能系时，所系得解脱。如人离自身上近枷锁时，说人得解脱。他种使远，虽复未离，而说解脱。如人狱中，虽复未离狱门远锁，而狱中人，已离身上近枷锁故，名已解脱也。修道门中，九品相缚亦尔。断初品时，自品近系，离说得脱。八品远系，虽复未断，而初品染污，说已解脱，得无为也。其余八品，例释可知。唯染污色，及余不染污五蕴，断九品能系尽时，所系之事，方说解脱。婆沙三十一云：评曰：应作是说：随有漏法，有尔所体，择灭亦尔。随所系事体，有尔所离系，亦有尔所体故。问：已知择灭，随所系事，有尔所量。诸有情类，证择灭时，为共证一？为各别证？设尔何失？二俱有过。若共证一，云何涅槃名不共法？又若尔者，若一有情得涅槃时，一切有情亦应皆得。若尔，则应不由功用自然解脱。若各别证，云何涅槃名不同类？又契经说，当云何通？如说：如来解脱与余阿罗汉等解脱无异。答：应作是说：诸有情类证择灭时，皆共证一。问：若尔，云何涅槃名不共法？答：涅槃体虽实是共，而约得说名不共。以离系得，一一有情自相续中各别起故。问：若一有情得涅槃时，诸余有情何故不得？答：若身中有涅槃得者，名得涅槃。无则不尔，故无一时一切有情得涅槃失。有余师说：诸有情类证择灭时，各各别证。问：若尔，云何涅槃名不同类？答：遮同类因，故作是说。谓诸择灭无同类因，名不同类。非诸有情无别择灭，展辨相似。问：苦法智忍无同类因，亦应名为不同类法。何故有为皆名同类，但说涅槃名不同类？答：苦法智忍虽无同类因，而能与他作同类因故，亦名同类。涅槃不尔。复次诸有为法，同蕴界处三门所摄、同随三世、同有生灭、同下中上、同有先后、同从因生、同能生果，故名同类。涅槃不尔，名不同类。复次一切法中唯有涅槃是善是常，余不尔故，名不同类。谓所余法有善非常、有常非善、有二俱非，涅槃独具善常二义，是故独名不同类法。问：契经所说，复云何通？如说：如来解脱与余阿罗汉等解脱无异。答：三乘身中解脱虽异，而善常同，故说无异。复次此显示一相续中有三乘道同证解脱，谓望他身所证解脱各有异，而一身中有三乘性同证解脱，随依何乘引起圣道，望能证得此涅槃故。评曰：彼不应作是说。应作是说：诸有情类普于一一有漏法中，皆共证得一择灭体，前说择灭随所系事多少量故。由此前说于理为善。问：于外物中为亦证得择灭体不？设尔何失？若尔，证得择灭体者，既于外法无成就义，云何成就彼择灭耶？又契经说当云何通？如说：尊者舍利子言：我断诸爱得内解脱。若外物中不得择灭，契经所说复云何通？如说：一切行断故名断界，一切行离故名离界，一切行灭故名灭界。答：应作是说：于外物中亦得择灭。问：若尔，既于外物无成就义，云何于彼得择灭耶？答：虽于外物无成就者，而亦于彼有得择灭。如不成就过去未来命等八根，即有于彼证得择灭，外物亦尔，何所相违？问：契经所说复云何通？如说：尊者舍利子言：我断诸爱得内解脱。答：说于内蕴得解脱故，当知于外亦得解脱。复次外物解脱依内得故亦名为内，谓内身中修道方得。复次外物解脱得是内故亦名为内，谓得彼得是内蕴摄。复次断内烦恼而得彼灭故亦名内，谓外物中所有择灭，断内能系烦恼方得，是故经言得内解脱。有余师说：外物中无择灭可得，唯断能系诸烦恼缚，得择灭故。问：若尔，契经说当云何通？如说：一切行断，故名断界，乃至广说。答：彼经应说：诸行断故，名为断界，乃至广说。不应言一切。而说一切者，当知彼说少分一切。谓一切有二种：一、少分一切，二、全分一切。彼经但说少分一切。有作是说：诸外物中，虽有择灭，而不可得。评曰：彼不应作是说：宁说为无？不应说有而不可得。既不可得，何须如是无用灭为？应作是说：亦有亦得。所以者何？诸有漏法，无始时来，烦恼所系，不得解脱。若断烦恼，彼离系故，便得解脱。如人被缚，后解脱时，人名解脱，非谓绳等。既于所系证得解脱，故外物中亦得解脱。若不尔者，与品类足所说相违。如说：云何得作证法？答：一切善法，若外物中，虽有择灭，而不可得，应有善法非得作证，便违彼说。故外亦有择灭可得。婆沙三十二云：问：择灭与非择灭，何者为多？有作是说：择灭多，非择灭少。所以者何？择灭通于三世法得，非择灭唯于未来不生法得故。有余师说：非择灭通于有漏、无漏法得，择灭唯于有漏法得。如是说者，应作是说：非择灭多，择灭少。所以者何？非择灭如有为法数量，择灭但如有漏法数量故。若不尔者，诸可生法，若得不生，应不得非择灭。二灭自性，多少虽尔，而依得者，应作四句，有法于彼得择灭，不得非择灭等。问：诸有情类，于非择灭，为皆共得，不共得耶？答：此不决定，于共有法非择灭，则共得，于不共法非择灭，则各别得。诸异生类，各住一趣，于余趣法，刹那刹那，得非择灭，以色等境，念念灭时，缘彼眼识等，毕竟不生故。如住一趣，一界一地一处亦尔。问：由何善法，诸修行者，于诸恶趣，得非择灭？答：或由布施，或由持戒，或由闻慧，或由思慧，或由修慧，诸修行者，于诸恶趣，得非择灭。问：三恶趣非择灭，为一时得，为别得耶？有作是说：必一时得。问：若尔，天授如何已得二恶趣非择灭，非地狱耶？答：彼于地狱，唯除一生，余一切生，与二恶趣，皆顿得非择灭。问：既除一生，岂非别得？有余师说：施戒闻等，若于恶趣，得非择灭，或别或总，顺决择分，得必总得。问：天授岂不得顺决择分耶？如是说者，忍位总得，前位不定。已说恶趣得非择灭，当说善趣得非择灭。增上忍时，唯除欲界人天七生，色界一一处各一生，于余一切生，皆得非择灭。预流者，趣一来果时，不起定者，加行道时，于欲六生，得非择灭，若起定者，要至第六无间道时，于欲六生，得非择灭。一来者，趣不还果时，不起定者，加行道时，于欲一生，得非择灭，若起定者，要至第九无间道时，于欲一生，得非择灭，尔时得欲界一切生择灭。不退法者，离初静虑染时。不起定者，加行道时，于初静虑一生得非择灭。若起定者，要至第九无间道时，于初静虑二生得非择灭，尔时于初静虑一切生皆得择灭。若退法者，离初静虑染时，若起定若不起定，俱至第九无间道时，得初静虑一切生择灭，不得非择灭可退生故。乃至离无所有处染，应知亦尔。不退法者，离非想非非想处染时。不起定者，加行道时，于非想非非想处一生得非择灭。若起定者，要至第九无间道时，于非想非非想处一生得非择灭，尔时于一切生皆得择灭。若退法者，离非想非非想处染时。不起定者，加行道时，于八地生得非择灭。若起定者，要至第九无间道时，于八地生得非择灭，尔时于一切生皆得择灭。已说生处得非择灭，当说烦恼得非择灭。增上忍时，于三界见所断烦恼得非择灭，至见道中随无间道，得彼择灭至于修道。不退法者，离欲染时。不起定者，加行道时，于欲界修所断烦恼得非择灭。若起定者，随至彼彼无间道时得非择灭，尔时得彼烦恼择灭。若退法者，离欲染时，若起定若不起定，随至彼彼无间道时，得彼烦恼择灭，不得彼非择灭。乃至离非想非非想处染，随所应当说。问：诸退法者，何时于修所断烦恼得非择灭？有作是说：信胜解练根得见至时，时解脱练根得不动时，于修所断已断烦恼得非择灭。评曰：应作是说：若得决定不复退起彼烦恼时，于彼烦恼得非择灭。已说烦恼得非择灭，当说圣道得非择灭。随信行者，于随法行道得非择灭。随法行者，于随信行信胜解时解脱道得非择灭。信胜解者，若决定依信胜解道得无学果，于见至道得非择灭。见至者，于信胜解时解脱道得非择灭。时解脱者，若决定依时解脱道得非择灭。究竟者，于不时解脱道得非择灭。不时解脱者，于时解脱道得非择灭。声闻种姓，于声闻道得决定时，于佛独觉道得非择灭。独觉种姓，于独觉道得决定时，于佛声闻道得非择灭。佛种姓，于佛道得决定时，独觉声闻道得非择灭。阿罗汉果有六种姓：退法种姓，若依退道至究竟者，于上五道得非择灭。思法种姓，若依思道至究竟者，于上四道及下一道得非择灭。乃至堪达种姓，若依堪达至究竟者，于上一道于下四道得非择灭。不动种姓，于下五道得非择灭。问：若胜进时得非择灭，此灭何故非道果耶？答：不为此灭而修道故，谓为涅槃及为离染勤修于道，以修道故于恶趣等得非择灭。若为此灭而修道者，于恶趣等不得此灭，非于生死不深厌患，可于恶趣得非择灭，故非择灭不名道果。
上来虽有七文，合为第七，释第十句。自下第八，释第十一、十二句。于中有三：初、结前已说择灭；二、举颂本，永碍当来生法，别得非择灭；三、释颂本，谓非择灭能永碍未来生法。得、灭异前，名非择灭。以得不因慧简择，但由阙缘。下指其事，如眼论助与意专取一色之时，余所不取。五尘谢往过去，应缘彼过去五境。五识身等住未来世，毕竟不生，由缘定故，不应余境起。又由彼五识不能缘过去境，以所缘境不具故，于五识等上得非择灭。第九、于有为法上得二灭，应作四句：或于诸法唯得择灭，谓诸有漏、过、现世、全未来应生法。或于诸法唯非择灭，谓未来不生法、无漏、有为。或于诸法俱得二灭，谓未来不生诸有漏法。以不生故，得非择灭；以有漏故，得择灭也。或于诸法不得二灭，谓诸无漏、过、现世、全未来生法。以无漏故，不得择灭；非未来不生故，不得非择灭。
上来三行，颂总明漏、无漏法；自下二十二行，颂别明蕴、界、处漏、无漏法。于中，初两行，颂总明五蕴；第二、色者，唯五根下，别明五蕴。就前两行颂中，初一行，颂总明漏、无漏蕴；第二行，颂别明有漏蕴。就前文中，初结前问，后次举颂答。于中，初两句，总出有为体；下两句，列有为众名：一、世路，二、言依，三、有离，四、有事。后释颂本。于中，文别有八：初、释第二句；二、如是五法下，释第一句。众缘聚集，共所作故。众缘所为，故名有为。无有少法一缘所生，故众缘作也。未来世法，虽未众缘所生，是彼过、现类，故未来世无妨。如犊饮乳，如薪火烧，名乳、名薪。未食、未烧之时，亦名乳、薪。是食、是烧，乳、薪类也。三、释世路。此有为法，亦名世路。过去已行，现在正行，未来当行。此有为法，三世路中行之体性也。正理论云：色等五蕴，生灭法故，未来、现在、过去路中而流转故。诸不生法，众缘阙故。虽复不生，是彼类故，立世路名，亦无失也。或为无常所吞食故。无常是世法，色等五蕴，是无常世法所吞食路，故名世路。真谛师云：万里之路，行行不已，终则尽极。五蕴亦尔，为无常所吞食，终则尽灭。四、释言依。此有为法，或名言依，言谓语言。此言所依者，即名与言俱起义，以与言便起法，是言依故。如是言依，具摄一切十八界有为法。若不尔者，应违品类足论所说。彼论说言依，十八界摄。正理论云：或名言依，言谓言音，或谓能说，此即语声相续差别。依得名俱义，即具摄五蕴。如经说：言依有三，无四，无五。由此善通品类足论。彼说言依，五蕴所摄，岂不亦依无为起说？何故彼义不立言依？彼义与名无俱理故。如说言依，谓名俱义。若义与名可俱说者，立为言依。以无为义与有为名不可俱说，无俱义故，不立言依。五、释有离。离谓永离。一切有为法，有彼离故，名有离也。六、释有事。以有因故，事是因义，如下五事中释。七、述执义人。毗婆沙师传说如此。八、总结。如是等类，是有为众，名
自下第二行颂，明有漏蕴众名。文中，初牒前生起，次举颂本：一、名取蕴，二、有诤，三、苦，四、集，五、世间，六、见处，七、三有。后释颂本，于中有八：初释名取蕴。文中，初问：此有漏名，于何所立？次答：谓立取蕴。于取蕴上立其取蕴，以蕴通漏、无漏故。有漏取蕴，亦得名蕴。或有唯蕴而非取蕴，谓无漏行也。后释取名。烦恼名取，润业受生，取自身故。蕴从取生，从因为名，故名取蕴。如草糠火，火非糠草，从草糠生，从因为名，名草糠火，同杂心论从漏生故。或蕴属取，从所属为名，故名取蕴。如帝王臣属帝王，名帝王臣，同杂心论漏处故。蕴为惑所使，如因瞋、欲等有杀等事，即是蕴随于取，如王臣随王所使。或蕴生取，从果为名，故名取蕴。如华果树，树非华果，从果为名，名华果树，同杂心论生漏故。二释亦说为有诤，可解。三释及苦，违苦忍智圣心故。涅槃颂句：无为无漏，圣人常求，故顺圣心；有为有漏是苦，故违圣心。四释集，能招后苦故。五释世间：一、念念生灭性，自可毁坏故；二、是有漏，有对治道坏故。具斯二义，故名世间。道谛唯一坏，无为无二坏，故是出世间。六、释见处。正理论云：或名见处，萨迦耶见等五见，住其论中，随增眠故。岂不有漏一切烦恼，皆随增耶？答：虽有此理，而彼诸见，于有漏法，一切种时，相无差别，坚执无动，随增眠故。贪等疑痴，则不如是。以彼贪等，有一切种，无一切时。痴一切时，非无差别。疑无差别，而无坚执。是故有漏，不说见处。释云：五见具四义：一、缘一切五种；二、一切时任运而起；三、唯有任运起相，更无差别；四、坚执无动。具此四义，随增眠故。诸有漏法，但名见处。贪等疑，则不如是。以彼贪等，等取瞋慢十缠六垢，缘五种故，有一切种义，无一切时任运起义。故杂心论云：贪恚慢，不能不见不闻不思惟起，由方便故。炽然痴，虽有一切时任运者，非无差别。以不共无明，及五见俱相应无明，于一切时任运而起。若与贪瞋慢十缠六垢相应无明，则不一切时任运而起。有此差别，故非无差别也。疑虽一切时任运而起，无有差别，犹豫不定，而不坚执。是故有漏，不说名彼贪等处也。七、释三有。惑业是有因，异熟等四无记是有依，皆三有摄也。八、总结。如是等，是有漏别名。
上来两行，颂总明五蕴。自下二十行，颂别明五蕴及处、界。于中，初五行半，颂别明色蕴及处、界摄；二、受领纳随触下一行半，颂别明三蕴、处、界相摄；三、识谓名了别下两行，颂别明识蕴、处、界、处相摄；四、总摄一切法下一行，颂以一蕴、处、界总摄一切法；五、类境识同故下一行，颂释眼、耳、鼻、处二界；一、六聚生门种族下一行，颂释处、蕴、界义，说三科所由；七、净根生死因下一行，颂释别立受、想蕴；八、有半行，颂释蕴不说无为；九、随粗染器等下一行半，颂释蕴、处、界次第；十、为差别最胜下一行，颂释处名通、别；十一、牟尼说法蕴下四行，颂摄异名蕴、处、界。就初五行半，别明色蕴及处、界中有五：初半行，颂总列十一种色；二半行，颂辨五根色；三、色二或二十下一行，颂辨五境色；四、乱心、无心等下三行，颂辨无表色；五、此中根与境下半行，颂以色蕴与处、界相摄。初半行，颂总列十一种色，如文可解。次半行，颂明五根色。文中，初颂结前生起，次举颂本，后释颂本。于中有二复次：释初复次，云彼谓次前文所说色等五境识，即能缘五境识。彼五境能缘识所依五种净色，如其次第，应知即是眼等五根。下引经证，五根是净色，如文可解。第二复次释。或复彼者，谓次前文所说，眼等五根识，即能依眼等五识，彼五根能依五识所依五种净色，名眼等五根，是眼等五识所依止义。如是后复次释，便顺品类足论。如彼论说：云何眼根？谓眼识所依净色为性。故知彼者，是眼等所依。眼识者，五根能依识，彼五根能依识所依净色，为五根性也。次一行颂辨五境文中，初结前生后，次举颂本，后释颂本。于中有六：初释色境文中，初牒颂色，二释，一显，二形。显色有四，谓青黄赤白为本，余烟云尘雾影光明闇八显色，是此四显色差别也。后之八色，或青或黄，或赤或白，故后八色，前四色收，离前四色，为后八色，故后八色，是前四色差别色也。若后八色所不摄四色，是前四色摄也。如十二部经，皆通名修多罗，故经云：修多罗者，始从如是我闻，终至欢喜奉行。故后十一部修多罗部之差别义。若十一部所不摄者，唯是初修多罗部摄。此中四八相对亦尔。形色有八，谓长为初，不正为后。
上来释颂色。二、自下释颂或二十。于中有五：初、举数；二、谓青、黄下，列二十名。正理论云：有说色有二十一种：空一显色，第二十一。此即空界色之差别，与此文问。有余师说：虚空中有一显色，名空界色。婆沙云：昼为明色所覆，夜为闇色所覆，非前二十色所摄，故为第二十一。依下文，空界色是前光、闇色摄，故但二十也。三、此中正者已下，辨二十色相。此中正者，谓形平等。成业论云：见面齐平，起于正觉；见面参差，起不正觉。释云：谓诸色面上平等名正，面上参差不平等名邪。地水气腾，说之为雾，可解。日炎名光，月等炎名明。真谛师云：光具二义：一、远照灼，二、带热触。日炎具二，故得光名：一、月，二、星，三、火，四、药，五、宝珠，六、电炎等。皆不具二名明，谓月、星虽能远照，而不带热触；火虽带热触，而不远照；四、天下药等，二义皆阙。如云：障日成阴，余色于中由显现可见，说名为影；须弥障日成阴，余色于中隐昧不复可见，说名为闇。余色易了，故论不释。问：长与高何别？短与下何殊？答：成业论云：见一面多，便起长觉；见一面少，便起短觉；见四面等，便起圆觉；见中凸出，便起高觉；见中拗凹，便起下觉。释云：长短据色四面，外相高下据色处中。中凸名高，中凹名下。婆沙云：火气名烟，龙气名云，地气名雾，风吹细土名尘。四、或有色处界下，以显对形四句分别。或有色处有显无形，谓青、黄、赤、白、影、光、明、闇。真谛师云：如天中琉璃，地纯青色；真金，地纯黄色。如此等天中四宝色地，犹如火明日光等，但有显色，无长短等形。或有色处有形无显，谓长等一分身表业性。释云：长短等形中，随有一分身表业，非余物中任运长短。问：此业形色，亦无离青黄等显色，而言有形无显；其余长短等，亦不离青黄等，何故有形必有显耶？答：余非业色，长短等任运恒有，与青黄等必俱生，故有显有形。有表业形，由心发起身业之性；显非业性，不必俱生，岂得为例？或有色处有形有显所余色。释云：余非业色，形必与显俱生，故具形显也。婆沙云：有色无形者，谓青、黄、赤、白、光、影、明、闇；有形无色者，谓身有作色；有色有形者，谓长、短、方、圆、好、不好、高、下、烟、云、尘、雾等十二种是也。准真谛师解，非业等长短等，与青黄俱是有形有显，即应有形有显有十六种。今既俱说十二种，故知一切青黄赤白皆是有色无形所摄。今更释三句：前八种色相别显著，故名有显；无粗形质不能鄣光成影，故是无形。如长短等鄣光，则有长短影；如青黄等鄣光，影无青黄等也。身有作色有形质，是方圆等色鄣光，则有方圆等影，故是有形。与报色俱不可分相别，名无显也。余十二种非业之色相显可知，名有显；有粗形质十二种鄣光，发十二种影，故是有形。方圆等八种，若是业色，迄三性第二句摄；若非业色，唯无记第三句收。前八种一向是初句，烟云尘雾唯是第三句。五、叙余师说唯光明色有显无形，文中有四：初、余师立唯光明色有显无形，以光明二色中长短等形不可见故，现见世间青黄赤白影闇色处有长等故。二、论主责如何一质事具有显形。三、余师释由于此一质中俱可知故，此中有者是有两智义，非有两境别质义。四、论主破若尔身表中亦应有显形两智别起义，非有两境别质义。正理论云：于显色中青黄赤白影光明闇唯显可知，于形色中身表业性唯形可了，余色形显俱可了知。如何一事有二体者，非宗所许，故无此过。辨业品中当更思择。上来辨色境
自下第二辨声境，文中有四：初举数声唯八种，二谓有执受下列名，三执受大种为因下辨相。执受大种为因声，谓言手等所发音声。正理论云：执受大种，谓现在世有情数摄长养等流异熟地等。与此相违，名无执受。此中执受大种为因，声有二种，谓有情类加行所生，及余不待加行所起。其有情类加行所生，复有二种：一者手等加行所生，二者诸表业为自性。此语表业，复有二种，谓依名起及不待名。依名起者，复有二种：一者有记，二者无记。不待名者，二种亦然。是有执受大种为因，声相差别。其无执受大种为因，声亦二种：一者有情加行所起，二者诸界扰动所生。初谓螺贝钟鼓等声，后谓风林河等所发。有情数者，语手等声，余声即是非有情数。如是诸声，闻生悦者，名可意声。与此相违，名不可意。八中唯有初二应理，以有情数非有情数，即有执受及无执受大种为因，声所摄故。于色等中，亦应可说可意等异，何独在声？色等亦应说有执受及无执受大种为因，理实应说。然由声处自性难知，故但就因说有二种，色等不尔，是故不说。释无执受中，此论但举诸界扰动所生，故言风林河等所发音声，略不举有情加行所起螺贝钟鼓等声。言有情名声，谓语表业，以语表业必与有情名味句合故也。余手等声，则是非有情名声不同。正理论，有情数声即有执受，非有情数声即无执受大种为因。四叙有余师说，声通有执受及无执受大种为因，如手鼓等合所生声。下论主破，如不许一显色极微，二四大造声亦应尔。正理论云：岂不有声用有执受及无执受大种为因而得生起，如手鼓等合所生声？无如是声，二具四大各别果故。二四大同得一果，为俱有因成过失故。虽有执受与无执受二四大种共相扣击，而俱为因各别发声，彼声各据自所依故不成三体。虽有执受与无执受手鼓大种相击为因发生二声，而相映夺随取一种，其差别相不易可知，是故声处唯有二种。
上来释声处。自下第三、释味处，文中有三：初、结前生后，二、举数，三、列名。正理论云：越次说者，显彼境识生无定故。
自下第四释香处，文中有三：初结前生后，二举数香有四种，三列名。正理论云：等不等者，增益损成，依身别故。有说：微弱增盛异故。本论中说：香有三种：好香、恶香及平等香。若能长养诸根大种，名为好香；与此相违，名为恶香；无前二用，名平等香。或诸福业增上所生，名为好香；若诸罪业增上所生，名为恶香。唯四大种势力所生，名平等香。此虽增上果，而亦有差别，故唯大种势力所生，亦是有情增上果摄。释云：微弱者多，名等；增盛者少，名不等。如世人无智者，多与众人相似，名等；有智少越于众人，名不等。已说香处，当说触处，文中有四：初结前生后，二举数有十一，三列名，四辨相。此十一中，四大种后文当说。滑涩轻重，如文可解。谓冷触所逼，必欲得暖，故约暖欲以释冷触。食欲名饥，饮欲名渴，此皆于因立果名故。作如是说者，如人不食，胀𦝩空虚，火大动，发生触，触身起食欲，名食欲为饥。如人不饮，肺𦝩虚燥，火大动，发生触，触身起饮欲，名饮欲为渴。欲是心数，不关触触为饥渴因，以于因立果名，故呼触名饥渴。如有颂言下，引于因立果名颂证。诸佛出世，体非是乐，以能生乐，故于因立果名，呼佛出世名乐。余亦如是。正理论云：食欲名饥，饮欲名渴。岂不欲是心所法故，违触相耶？以于因中立果名故，无相违失。余所未说。问：力劣等摄在此中，故不别说。闷不离滑，力即涩重，劣在软暖，轻性中摄。四、于色界中下，约界分别。于色界中，无饥渴两触，段食性故，有所余九触。彼界衣服，别无铢两，则不可称；积聚众多，有铢两故，则可称也。
上来别释五处，自下第六明五识取境总别。文中有四：初结前，此中已说多种色处；二明眼识取境总别。有时眼识缘一事生，谓于尔时各别了别；有时眼识缘多事生，谓于尔时不别了别。如远观察军众山林等三类应知，耳鼻舌等诸识亦尔。婆沙第十卷云：问：为缘一色能生眼识？为缘多色能生眼识？若缘一色能生眼识者，此云何通？如说：眼识能缘五色。若缘多色能生眼识者，云何不有二觉意？有二觉意即有多体。答：缘一种色能生眼识。问：若然者，能缘五色云何通？尊者和须密答曰：于缘据疾故，佛说俱缘，如旋火轮而实不匝。佛陀提婆说曰：于色不决了，故言俱缘，如观藂林。复有说者，如五色能生色，见一色时名见五色。复次若诸色集聚，则见多色生一识；若诸色别异，则见一色生一识。香入有四种。问：为缘一香能生鼻识？为缘多香能生鼻识？若缘一香生鼻识者，如今一时能嗅百种和香；若缘多香生鼻识者，云何不有二心？答：应作是说：缘一香能生鼻识。问：若然者，不能一时嗅百种香耶？答：或有说者，百种香能生一种香，生于鼻识。如是说者好。如多香聚集，则嗅多香生于一识；若香别异，则嗅一香能生一识。释缘色有四师：初和须密唯别缘；第二佛陀提婆不了总缘，了了别缘；第三师五色缘生异一色。如成实论云：青黄色合，缘生缘色。是成实论义，非萨婆多宗。准下缘香中，第四师是评家义。众色聚集，则见多色生于一识；若诸色别异，则见一色生一识。若总若别，俱通了不了，是评家正义。初师唯别；第二师不了总见，了了别见；第三师缘生异色，见一言见多，并非正义。今此文中，同毗婆沙第四评家正义。四、明身识缘境极多，以有大造不同故，与前四境异。有两师说：初师说身识极多，缘五触起；第二师说总缘一切十一触起。论主难：若尔，五识总缘境故，应取共相境，非自相境。何故经中说五识唯取自相，非共相取？下第二师救：约十二处自相故，经中许五识身取自相境，非约十一触事取自相境，斯有何失？婆沙云：问：为缘一触能生身识，为缘多触能生身识？答：十一种触能生十一种身识。复有说者，五触能生。问：若然者，云何不名总缘境界？答：同一触入故，不名总缘境界。评曰：不应作如是说，如前说者好。杂心云：问：几触能起身识？答：有说从涩至渴，有说五触能起四大与涩，如是乃至饥渴。复有说者，十一种起身识等，是身识境界，故无过。空法师云：杂心、俱舍，唯有异说，亦可杂心。前略举者，应是正义。今解诸论所以不同者，婆沙为乘前问云：为缘一触能生身识，为缘多触能生身识？以先问为缘一触能生身识故，即答云：十一触生十一种身识，即是缘一触生一识也。次有师云：如味中若味别异，即尝一味生一识。今触中四大造色，既不别异，一所造触，必有四大，故极少五触，方能生识。计不合理，故评非之，如前说好。如评家意，触尚能生十一，今生不待言也。俱舍论意，乘前文云：有时由多物，眼识得生。若是时中无所分别，应知耳等识亦尔，以前四识明总缘故。即类身云：身识若极多，由五触能生。此总极多，计不合理。复有师说：具足十一能生身识。下会通总别，合正理故。后总结云：斯有何失？俱舍据极多总缘，故言十一能生身识；若据极少别缘，亦十一种触生十一身识。故俱舍下云：身尘不定，或身缘四大，或缘所造，或复俱缘。能造、所造既得别缘，故知十一亦得别缘，不同前师能造、所造不别缘故，必缘五也。杂心乘前问云：几触能起身识？初师答云：七所造触得别异故，从涩至渴，一一能起；四大不别，异故不说。第二师云：所造七触自得别异，能造、所造必不别异，故五触能起。乘五触后第三师云：若据诸触聚集，即有十一种能能起身识，何但五也？皆乘前文意异说不同。据其道理，若多触聚集，即十一触生一识；若据别异，即缘一触生一身识，与前四尘说不异也。五、明身舌二识取境先后文中，初问。今应思择身、舌二根两境俱至，识既不并，何识先起？下答。随境强盛，彼识先生；两境均平，舌识先起。无始久习，食欲引身，令相续故；食中欲味，识强故先起。舌识有声，九微虽不相离，色、声离中，知风吹微香，独发鼻识，故不须释。触、味二境俱合中，知起识先后，以不定故，须思择也。
上来第三一行颂，辨五境色。自下第四有三行颂，次辨无表色。于中，初一行颂，正辨无表相；后两行颂，因论、生论，辨能造大种。文中有三：初结前生后。已说五根、五境及五识，取境总别先后相；无表色相，今次当说。二举颂本，三释颂本。于中有十：初牒乱心。释乱心者，谓此定心，余乱心也。二牒无心者，谓入无想及灭尽定。此二定中，无表色行；无想报中，无表不行，故不说也。三牒等言释。显示乱心等，取不乱定心；无心等，取有心。此四位中，无表恒行。四释随流。无表一起，前后相似相续，说名随流。五释净、不净。无表、不表无记，唯善、不善，名净、不净。六释大种所造性。为简别诸得亦相似相续，是故复言大种所造。得虽一起相似相续，非色性故，非大种所造。毗婆沙说：造是因义，谓作生等五种因故。如下文辨。七、释由此。显立名所因，故言由此。八、释无表。无表虽以身语色业为性，如有表身语业，同是色性。而无表业，非表示令他人了知内心善恶，故名无表。由此非表示令他了知，是立名因也。身语表业，表示令他了知内心善恶，故名有表。故成业论云：何故名表？此能表示自发业心，令他知故。为显此义，故说颂言：由外发身语，表内心所思，譬彼潜渊鱼，鼓波而自表。九、释说。说者，显此是萨婆多师宗言说也。正理论云：说者，显此是余师意，经主不许如是种类无表色故。十、略说无表色。一、从身语表业，二、及定心所生善不善色，名为无表。
上来一行颂正辨无表相，自下两行颂因论、生论辨能造大种。于中，初一行颂辨实四大，第二行颂辨假名四大。就初行颂文中有三：初、牒前问，后二、举颂本，三、释。颂本文中有六：初、释第二句。二、释，谓四界能持自相及所造色，故名为界。三、释大种，如是四界亦名大种，一切余所造色所依性，故是种类。正理论云：种与能生名差别故。下以三义释大：一、体宽广故。十种所造色中，一一极微皆有四大围绕，一一四大极微处，不必有余十所造色，故四大体宽应也。二、于地等增盛聚中形相大故。世界初成时，地大增盛，遍满世界，地形相大。后三灾起，水、火、风增盛聚中，水、火、风形相大。或起种种大事用故者，于世间中有所营造大事用，皆由四大起。初是体大，次是相大，后是用大。正理论云：又于此中，由大及种二言具故，唯四义成。虚空有大而无种，义与能生名差别故。造色及余有为非色，性能生故，是种非大。如前所说，大种二义互不相成故。随阙一种，不能生灭，成所余造色，故大种唯四。不增不减，毗婆沙者作如是言：减即无能，增便无用，如床座足。四、此四大种下，释第三句。长谓吹物增盛，或复吹水流引。五、业用既尔，释第四句，如文可解。六、会释经论。品类足论及契经问言：云何名风界？答：谓轻等动性。以轻与动相顺相似，故言轻等于动。品类足论及契经复说轻性为所造色道理，故应风界动为自性。然前经论答言轻等动性者，举所造轻业，显能造动体，故经论亦言轻为风界，而实轻是所造果也。所造轻果，七啭声中是，是第二啭业声，故说轻为业也。其七啭声，如摄大乘论疏释。正理论第四卷云：对坚等三，动最难了。故举轻果以显风因。虽四大种皆是轻因，而就增强，故作是说。火虽增强，而不决定。又轻与动相须相似，故论经言：轻等动性。
自下第二颂辨假名四大，文中有三：初问生起，二举颂本，三释颂本。于中有二：初别释颂本，如文可解；二何故此蕴下，总释十一说为色义。文中初问：故此色蕴十一种色，眼为最初，无表为后，说为色耶？下答有二说：初说由变坏故名色，二有说变碍故名为色。就初文中有八：初立宗，由变坏故名色；二如世尊说下，引经证；三问谁能变坏；四答，谓手触故等；五转释变坏，即是可恼坏义；六故义品中下，引经证恼坏；七重问，色复云何欲所恼坏；八答，欲所扰恼变坏生故。就第二说中，文有其七：初萨婆多立宗，有说变碍故名为色。二论主难：若尔，极微应不名色，无变碍故。三萨婆多救：此难不然，无一极微各处而住，众微聚集，变坏义成。正理论云：无一极微现在独住，积集住故，变碍义成。有说：亦有独住极微，然后变碍而不发识，五识依缘要积集故。如立极微，虽虽无方分，亦无触对，而许极微有碍有对，有障用故。应知变碍义亦如是。四论主难：现在众微集，变碍义可成，遇未众微散，应不名为色。立萨婆多救：此亦曾当有变碍故，及彼现在种类故。如所烧薪，正被烧时，可名为薪，虽未烧已烧，亦名薪者，是烧薪种款故也。六论主重难：十色曾当有聚集，变碍义可成，无表非极微，三世无聚集。诸无表色，应不名色。
自下第七有三毗婆沙师展转救。此第六难，文中三师即为三别。就初文中有二：初毗婆沙师以法喻救云：表色有变碍故，无表随彼表亦受色名，譬如树动，影亦随动。二论主破。此释不然。先破其法。无表非极微，无变碍故，何得无表随彼亦受色名？若无表随表亦受色名者，无表随表应是极微变碍，可见有对也。次破其喻。若无表随表亦受色名，譬如树动，影亦随动者，有表灭时，无表应随灭，如树灭时，影必随灭故。若影随灭，可言影随树动。无表既不随表灭，何得无表随表受色名耶？正论云：有释表色有变碍故，无表随彼亦受色名。此不应理，随心转色不从表生，应非色故。次明第二婆沙师救。文中五：初述彼师救。有第二毗婆沙师释前第六难，所依大种变碍故，无表业亦得色名，定散无表皆依大种也。二论主难。若尔，所依五根有变碍故，眼等五识应亦名色。三彼师救云：此难不齐。无表依止大种转时，亲依大种生故。迦延经缘品云：四大造色因增上。新毗婆沙释云：四大望造色，作生等五因，造皆是因缘摄故。新毗婆沙十因为因缘，谓相应、俱有等五因，及生依等五因也。譬如影亲依树发，光亲依宝生也。眼等五识依眼等时，则不如是亲依而生。五根望五识，唯为能作增上助生缘故，五识不随疏依有变碍也。四论主先破其喻。此影依树、光依宝言，且非符顺毗婆沙义。彼毗婆沙宗，八微不相离，影光等显色极微，各自依止影光中四大种故。何得说言影依于树，光依于宝？次破其法。假设许汝影光依止树宝，而无表色不同彼影光依树宝。彼毗婆沙宗许所依大种虽灭，而无表色常相续生，不随灭故。若无表色同影光依树宝者，如树宝灭，影光随灭，应四大灭；无表随灭，不相续也。五、结。是故如上所言，未为释难。次明第三毗婆沙师重救五识随根应亦名色难。文中有三：初、述。复有第三毗婆沙师别释彼所五识难言：眼识等五所依根不定，或有变碍，谓眼等同时根；或无变碍，谓无间灭意。无表所依，则不如是，唯依变碍。二、结前难。是故前引五识所难，定为不齐。三、结本宗。变碍名色，理得成就。正理论云：又理不应六识自性一法种类，亦色非色，无有无表不依色生，故应所依有变碍故，能依无表亦得色名。又言色者，如牛、孔雀，依少分类以立想名，非无差别，不应为难。释云：西方呼水牛为地眠，孔雀为地叫。如水牛在水，非则不得眠，要出在陆地方眠。然在水中亦名地眠者，从少分立名。孔雀飞时，则不能鸣，要在地上方能鸣，故呼为地叫。此亦从少分立名。依萨婆多宗，四法非变碍：一、极微，二、过去色，三、未来色，四、无表色。而名变碍者，亦从现在十聚集色少分立名也。
上来第四有三行颂辨无表色，自下第五以色蕴与界处相摄，如文可解。
上来五行半颂，别明色蕴及处界相摄。自下第二有一行半颂，别明受想行三蕴及处界相摄。文中有三：初结前生后，二举颂本，三释颂本。文中有四：初释初句。受蕴，谓三受领纳苦乐等三触。行解，即乐等受。二想蕴下，释第二句，如文可解。三除前已下，释第三句。文中有六：初正释颂本。除前说色受想三蕴，及后颂说识蕴，余一切四十四心数，及十四不相应行，此五十八法，名为行蕴。二会契经。然经中说六思为行蕴者，由最胜故偏说。三是故佛说下，结经偏说造作名行。四若不尔者下，萨婆多师反难经部。如正理论，有经部别师，心王之外，唯立三数，谓受想思，故今反难。若不就胜说者，余四十四心所法，及十四不相应，非蕴摄故，应非苦集谛。若非苦集谛，则不可为苦谛应知，集谛应断，应无能得罗汉果者。五引经证遍知遍断。如世尊说：若于一有漏果法，未为无碍道达，未为解脱道证知，我说不能作苦边际，得罗汉果。有漏因义，未为无碍道断，未为解脱道灭，故亦如是。六是故定应下，总结。虽有六文，合释第三句。四即此所说下，释余三句，可解。
上来第二有一行半颂，明受想行三蕴及处界相摄。自下第三有两行颂，别明识蕴及处界相摄。就初颂文中有三：初结前生后，二举颂本。于中初句正辨识蕴，下三句辨处界相摄。三释颂本，文中有三：初释初句。将释此文，先述正理。论第三卷云：识谓了者，是唯总取境界相义，各各总取彼彼境相，各各了别。谓彼眼识，虽有色等多境现前，然唯取色，不取声等，唯取青等，非谓青等，亦非可意不可意等，非男女等，非人杌等，非得失等。如彼眼识，于其自境，唯总取相，如是余识，随应当知。释云：谓如眼识，缘青本性相时，于眼识上，有青影像相现，即此相现，名为行相。然此行相，无别体性，即随见分蕴界处摄。谓识蕴上现，即识蕴摄，受想等上现，即受想等蕴摄。界处亦尔，非是所缘缘摄，即当大乘相分。然大乘相分，若似色，即色蕴摄，似受想等，即受想蕴等摄。界处亦尔，随所似本性相，判蕴界处亦是所缘缘摄。言识谓了者，是唯总取境界影像相义，简受想等别取境相也。谓六识各各别缘六尘，总取彼彼六尘境界影像相名了别，各是各别。各别缘六尘影像相义了别，是总取自境界义。谓彼眼识，虽有色等六尘多境现前，然眼识唯取色，不取声等四尘，简异。耳等四识，唯取青黄等二十种色义，非谓青等名，简异。意识取青义，亦取青名，是各各义。若如受数总取青相，别取违顺中容可意境。想数总取青义，别取男女人杌等相。思数总取青相，别取得失等相。皆有总别两解。识即不尔，唯总取青等相，不取可意不可意等。受所取别相，非取男女等，非取人杌等。想所取别相，非取思得失等所取别相。如彼眼识，于其各自境，唯总取青相等。如是余识，随应当知。问：想受等数，若有总别二解，云何无二体？何故杂心言无二决定？答：有二用，无二体。无二决定者，无二决定体也。今文唯言各各了别者，彼彼六尘境界，六识缘别，释各各义。总取自境影像相，影像相现时，各为了别，释了别义，故名识蕴。此复差别，有六识身可解。二、应知如是下，释。余三句可解。三、如是此十下，总结。五蕴与十二处，并十八界相，即
上来一行颂，正辨识蕴与处、界相即。自下半行颂，即六识身说名为意。文中有四：初、牒六识青异法意；二、答更无异法；三、即于此无异法中与颂本，由即六识身无间灭为意，故无异法也；四、释颂本。如文，可解。
自下半颂建立十八界，文中有三：初、前为问，二、举颂本答，三、释颂本。文中有三：初、释颂本。如是所依六根，能依六识，所缘六境，应知各六界成十八。二、若尔下，难。三、不尔下，释阙余润。生烦恼故，后识不生。
上来第三有两行颂，别明识蕴处界相摄。自下第四有一行颂，以一蕴处界总摄一切法。文中有三：初牒前问后，亦可牒别问总；二举颂答；三释颂本。文中有四：初释第二句，由一色蕴摄十一色，意处摄一切心，法界摄四十六心所、十四不相应、三无为，二应知总摄一切法尽。释第一句。三谓于诸处下，就胜义摄自非他。释余二句。四若于诸处下，就世俗摄他
自下第五有一行颂释眼耳鼻处二界一文中，初牒眼耳鼻处各有二，责十八界体非二十一；此难非理下，举颂本答。于中，初二句正释前难，颂、释俱可解。后二句释眼耳鼻各二处所由，文中有三：初、牒前为问，二、举颂本答，三、释颂本。文中有五：初、叙古释；二、此释不然下，论主非古释；三、若尔下，古师问论主；四、为所发识下，论主述今释；五、是故三根下，结。三根各二处，如文可解。
自下第六有一行颂释蕴界处义，文中有三：初结前问，后二举颂本答。三释颂本，文中有四：初释聚义，于中有四：初正释颂，诸有为法和合聚义是蕴义。二如契经言下，引经五门，略为一聚，证聚释蕴：一三世，二内外，三粗细，四胜劣，五近远，三结。由此经证，聚义得成。四于此经中下，述两师释，释经五门：初述毗婆沙师释，于此经中无常已灭等，释三世色可解。次以三义释内外：初约念处门，自身五根六尘色名内，所余他身非众生数五根六尘色名外。次约十二处辨内外，自他五根色名为内，自他六尘及非众生数色名为外，故言或约处辨。于中以内念处对内入处，有一种四句，以外念处对外处，复有一种四句，思而可解。次二义释粗细门，于中初约十色有对名粗，无表无对名细。次约十色相待释粗细，故言或相待力，如以桃待枣名粗，待瓜名细。若言相待粗细，无别体故不成。此难不然，所待异故。如桃待彼枣为粗，未曾待枣为细，待彼瓜为细，未曾为粗。犹如父子苦集谤等，亦相待立。杂心有对无对门，与相待合释者，谬也。次释胜劣远近门，可解。次类释余四蕴，故言乃至识蕴，于中亦然。如粗细一门有差别，四蕴俱无对，故不可言有对名粗等。四蕴谓依五根名粗，依意根名细。或约地辨，欲界地四蕴名粗，初禅地四蕴名细，乃至以无所有处对非想亦然。毗婆沙师所说如是。结执义人，次述法救师释。五根所取五尘名粗色，所余意根所取五根无表名细色。非可意二十一名劣色，可意二十一名胜色。不可见处色尘或十一色名远色，在可见处名近色。过去等三世门内外门，如自名显，受等四蕴亦然。随所依力，依自身名为近，依他身名为远，粗细同前。毗婆沙释，虽有四文，合为第一。释颂聚是蕴义。
自下第二、释颂。生门是处义，谓六根、六尘、心、心所法。生长门义是处义，释名可解。
自下第三释颂种族是界义，文中有九：初法说诸法种族义是界义；二如一山中下举喻显；三如是一身下举法同喻；四此中种族下重释种族是生根本义，如父母是生身根本名种族也；五问如是眼等谁之是生本；六答谓自种类同类因是生本；七难若尔无为应不名界，非同类因生根本故；八释心心所法同性类所缘缘生之本故；九叙余师有说界色表种类义。虽有九文，合为第三释颂种族是界义。
自下第四重问答分别，文中有二：初述经部难。萨婆多！若言聚义是蕴义者，蕴应役有多实积集共所成聚故，如声聚，如假我。二述三毗婆沙师释难。初师释云：此难不然，一实极微亦名蕴故。次述经部破。若尔，不应言聚义是蕴义，非一实物有聚义故。正理论云：若以聚义释蕴义者，蕴则非实，聚是假故。此难不然，于聚所依立义言故。非聚即义，义是实物之差别，聚非实故。此释显经有大义趣。论如言聚，离聚所依，无别实有聚体可得。如是言我，色等蕴外，不应别求实有我体，蕴相续中假说我故。如世间聚，我非实有。又一极微，三世等摄，以慧分折，略为一聚。蕴虽即聚，而实义故。余法亦然，故蕴非假。又于一一别起法中亦说蕴，故定非假。如说俱生受名受蕴，想名想蕴。余说如经于一切时和合生故。蕴虽各别，而聚义成。第二毗婆沙师有说能荷果重担义是蕴义，由西方世间说肩名蕴，物所聚处故。第三毗婆沙师释，文中有八：初述彼释可分段义是蕴义故。世间有言：三分放钱，汝加三还我，我当与汝钱。然言汝三蕴还，我当与汝。故知分是蕴义。二此释越经下，论主破。三若谓此经下，论主重牒救非。四故彼经言下，论主引经略为一聚，释前非意。五、结。是故如聚，蕴定假有。六、毗婆沙师反难论主：若尔，应许诸有色十处亦是假有，眼等极微要多积聚成生门故。七、论主非此难，非理。根境多积聚中，一一极微皆有因用故，一一极微皆生成成生门。如一丝不能制象，多丝聚集方能制象，多丝制象时，一一丝皆有制象力。极微生门亦然，以聚义是蕴义故，要多极微方成聚，一一极微不名聚故，不可以蕴例处也。若不一一极微有因用尔者，六根六境相助共生识时，别无因用者，应不立别处，是则应无十二处别。根境共生识，和合有因用，但应有六处。虽根境共生识，别有因用故，分为十二处。故知眼等极微聚生识，一一极微有因用，一一极微皆是处。八、论主述毗婆沙义。然毗婆沙作如是说：六、足对法。诸师云：若形观总假蕴，彼说极微是一界一处，以界处非聚故，一极微是一假蕴少分。若不形观总假蕴者，彼说极微即是一界一处一蕴。如林是有分，有众多树分故，树是分，是林一分故。极微对蕴亦尔，亦假蕴是有分，有众多极微分，极微实是分，是假蕴一分故。彼说极微名一蕴者，此应于极微分假说有分蕴。如烧少衣缕分，假说烧衣有分，言我烧衣也。
上来半行颂，释蕴、处、界义。自下半行颂，说三科所由。文中有三：初、问三种说，二、举颂答，三、释颂本。文中有二：初、总举宗。所化有三品，故世尊说三科。二、传说有情下，释颂本。或愚心所，总执我者，有诸众生，于色心不迷，知色蕴众分所成，说蕴有六，非真实物，但迷心所法，谓受苦乐，分别异相，能造善恶，悉是我功能，总执为我。为破此执，故说五蕴，开心法为五。色心不迷，故不开也。或唯愚色，执色为我，谓见色、闻声等，皆是我用。佛为破此愚执，故说十二处，开色为十处。心、心法不迷，说意处、法处，显色是聚众分所成，色非是我。或愚色心者，有诸众生，迷色及心，谓见色、闻声等，了别色、声等，皆是一我用。为破此执，故说十八界，开心为七，开色为十。不迷心、法等，故总立法界。根三、乐三，如文可解。
自下第七，有一行颂，释别立受相蕴。文中初问：何缘世尊说余四十四心所，总置行蕴，别分受、想为二蕴耶？二、举颂本答。三、释颂本。文中有四：初、释诤根。诤根有二：谓着诸五欲，起爱分诤；及着诸见，起见分诤。此见、爱二分烦恼诤，受、想二数，如其次第，为最胜因。以贪味受力故，贪着诸五欲，起爱分烦恼诤；以倒想力故，贪着诸见，起见分烦恼诤也。二、又生死法下，释生死因，可解。三、由此二因释下，释下两句。由此颂中二所以及后颂，当说五蕴次第所以，故应知别立。四、其五蕴次第，因、邻、次、后两句当辨。
自下第八有半行颂，释蕴不说无为所以。文中初问，二举颂答，三释颂本。文中有三：初释颂本。无为不可说在色等蕴中，与色等五义不相应故，谓体非色变碍义，乃至体非识了别义。亦不可说为第六蕴，与彼聚义不相应故。无为非如色等有过去等五门品类，可略一聚名无为蕴。又第二师言：取蕴为显染净所依，染净二依蕴言所显，以蕴通漏及无漏故。无为于此二义都无，故不立蕴。第三又师说：如瓶破非瓶，如是蕴息应非蕴。论主破云：彼于处界例应成失，处界息得无为为应非处界？摄正理论云：经主难言，彼于处界例应成失，谓处界息处应非处界，便违所宗全于蕴门。众生计我入无余位，诸蕴顿息，处界不然，非全生故，唯取蕴起假说为生。若诸蕴息亦立为蕴，般涅槃已余蕴应存，众生畏蕴有多过患，应于涅槃无安稳想。非处界中全有多过，故无余位处界犹随，故不应例彼成失。此息言意非显断空择灭，体非断故。此息言意显若于此处诸蕴相都无，名为蕴息。三无为上聚义都无，可名蕴息，非门族义于彼亦无，故不应例
自下第九、有一行半颂，辨蕴、处、界次第。于中，初半行颂，明五蕴次第。文中，初、结前生后，二、举颂本，三、释颂本。文中有六：初、释随粗次第立。色有对故，诸蕴中粗，是故先说四无色中粗，唯受蕴行相故。世说我手等痛言，不说我手等想对。行、识二蕴，想蕴最粗，男、女等想先了知故；行粗过识，贪、瞋、痴等取别行相易了知故；识最为细，总取境相难了知故。二、从无始下，释随染次第立。此行及前色、受、想三，皆染污识。余文可解。三、或色如下，释随器等次第立。如世间饮食，必须器置，故色如器。为先有器，须置饮食，故受类饮食为第二。饮食不可单进，必须𦵔肴，想同𦵔肴助味，故为第三。虽有可食之物，又须厨人炊㸑调和，故行似厨人第四。营之必有所拟食者，故识喻食者第五。四、释随界别次第立。谓欲界中有妙五欲，色相续了；受修诸禅，色界受相显了；想修无色，三无色中取无边空相等想相显了；第有中思感八万劫行相显了。前四即是四识住，识住其中，识为第五。显似世间田、种次第四。识住如田，识如种子五结，是故诸蕴次第如是。六、以后成前。即由如是诸四义次第，因离行蕴外，别立受、想二蕴。谓受与想，于诸行中相粗，是粗细门；生染，是起过门；受类饮食，想同助味，是器等门；二界中强，是界别门故。由此四义故，前颂别立受、想蕴。
自下有一行颂，释处界次第。文中，初颂前举宗。处界门中，应先辨说六根次第，由斯六境、六识次第可知。二、举颂本。三、释颂本。文中有四：初、释初句。于六根中，眼等前五，唯取现境，是故先说。意境不定，有三世无为，或唯取一，或二、三、四，隐故后说。二、释第二句。所言四境唯所造者，初句中前，字流至此，第二句中，应言前四唯所造。五境之中，前四唯所造色，显故先说。身境不定，或取能造大种，或取七所造色，或能造、所造，二俱通取，隐故后说。三、释第三句。余谓前四境中，如其所应，用远速明，是故先说。就前四中，眼、耳二根，取离远境，故在鼻、舌二先说也。眼、耳二中，眼用远耳，故先说眼，如远见山阿，耳不闻声故。又眼用速耳，先速见人撞击钟鼓，后耳方闻声故。鼻、舌两根，用俱非远，合中知故。先说鼻者，由速明故，如对香美诸饮食时，鼻先得香，舌后尝味，先得香故速，八微不相离。细味中香，鼻明故先得；细香中味，香、味故不得。四、释第四句。或于身中，随所依处上下差别，说根次第。谓眼所依，扶根四尘，最居其上，次耳、鼻、舌、身，根多居下，意无方处。是故第六，有即依止五根生者，是意根故，云在后说。
自下第十有一行，颂释处名通别。文中，初问：何缘十处皆色蕰摄，唯于一种立色处通名，余九立别名？又十二处体皆是法，唯于一种立法通名，余十一处立别名耶？二、举颂本。三、释颂本。文中有八：初、释为差别。为令了知五境、五根有境性种种差别，故于色蕰。就差别相，建立十处差别名，不总为一。色界之上，若无眼等九差别想名，而体是色者，从通立名，名为色界。此一色界，为眼等九名所简别。眼等九种，从别立名，唯色界一。从总受称，总名唯一，不通余九。虽标总称，而即别名，故十处名皆为差别立。二、释最胜。又诸十色中，色界最胜，故从通立名：一、由有对故，手等触时，即便变坏显现；二、及有见故，可示在此、在彼差别；三、又诸世间，唯于此色界同说为色，非眼等九。由此三义最胜，故立通名。四、又为差别余十一处立一法界，非于一切十一皆名为法。如前色释，虽标总称，而即别名。应知最胜即是增上，故不说也。五、释摄多法。又于此法界中，摄受、想等六十四种众多法故。从多论文，应立通名。七、释增上法。又增上法，所谓涅槃，此法界中摄，故从胜为名，独名法界。八、又余师说下，叙达磨多罗释，如文可解。
自下第十一，有四行颂摄异蕴、处、界。于中，初一行颂摄经法蕴，第二行颂辨法蕴量，第三行颂摄余经中诸蕴、处、界，第四行颂因论、生论，释阿含经六十二界中六界体相。就初颂文中有五：初、举释经有余蕴、处、界、名，名从想发，说名为想。二、问：为即此蕴、处、界摄，为离此蕴、处、界耶？三、答：彼皆此蕴、处摄，如应当知。四、且辨摄余经诸蕴、名、想，故举颂本摄。五、释颂本。依毗婆沙，有二师说：诸初师说佛教语为体者，彼说法蕴，皆色蕴摄；诸第二师说佛教名为体，彼说法蕴，皆行蕴摄。自古诸师，依萨婆多出教体性，或言音声为体，或言名、味、句为体，或言令取音声、名、味、句为体。今依新译毗婆沙评家义，唯取音声为体。故新译毗婆沙云：问：如是佛教，以何为体？为是语业耶？为名等耶？若语业者，此后所说，当云何通？佛教名何法？谓名身、句身、文身，次第行列，次第安布，次第连合。伽陀所说，复云何通？欲为颂因，文即是字，颂依名转，造者为依，若名等者，此文所说，当云何通，佛教云何，谓佛语言，乃至语表，是谓佛教？答：应作是说，语业名体。问：此后所说，当云何通，佛教名何法，谓名身句身文身，乃至次第连合？答：后文为显佛教作用，不欲开示佛教自体，谓次第行列，安布连合，名句文身，是佛教作用。问：伽陀所说，复云何通？答：有于名转，有于义转，此中且举于名转者，有说佛教名等为体。问：此文所说，当云何通，佛教云何，谓语言，乃至语表，是谓佛教？答：依展转因故，作如是说，如世子孙，展转生依，谓语起名，名显义，如是说者，语业为体，佛意所说，他所闻故。问：何故佛教，唯是语表，非无表耶？答：生他正解，故名佛教，他正解生，但由表故；又说佛教，耳识所取，佛语表业，耳识能了，无表不能，故非佛教；又说佛教，二识所取，佛语表业，二识能了，无表不能，故非佛教；又说世尊，三无数劫，求佛语表，今得成满，非无表业，
自下第二颂，辨法蕴量。文中初问，次举颂答，后释。颂本有三释。初师释言：八万法蕴，一一量等，六足阿毗达磨中，大目犍连所造法蕴足论，有六千颂，谓彼八万四千法蕴，一一有六千颂。如六足对法中，法蕴足说，如来八万四千法蕴，有八万四千六千颂。今据总数，但言八万法蕴。第二师说：随所诠蕴处界等言，所诠法门，一一差别，数有八万四千，故能诠法蕴，有八万四千。今文中略举所诠：一五蕴，二十二处，三十八界，四十二缘起，五四谛，六四食，七四静虑，八四无量，九四无色，十八解脱，十一八胜处，十二十遍处，十三三十七觉品，十四六神通，十五无静智，十六愿智，十七四无碍解等。余一切有八万四千所诠法门，一一能诠教，名一法蕴，故法蕴量，有八万四千。第三评家如实说者，所化有情，有贪瞋等八万行别，为对治彼八万行故，世尊宣说能对治行八万四千法蕴。如彼世尊所说八万四千法蕴，皆此五中二蕴所摄。以初师色蕴摄，第二师行蕴摄，二师合说，故言二蕴摄。若依婆沙评家，语业为性，故唯色蕴摄。亦可教体是语业，教用是名味句，体用合说，故二蕴摄。故毗婆沙云：应作此说，语业为体。问：此后所说，当云何通？佛教名何法？谓名身、句身、文身。答：后文为显佛教作用，不欲开示佛教自体。
自下第三行，颂摄余蕴处界。文中初类摄余蕴处界，次举颂本，后释颂本。文中有三：初摄异名蕴，于中有三：初释上三句；二如此论中下，释第四句；三且诸经中说戒等五蕴，彼中戒蕴，此色蕴摄；彼余四蕴，此行蕴摄。若依婆沙，无学道共戒，是戒身；无学空无相，即是无学定身；尽智无生智，无学正见相应解脱数，是无学解脱身。问：慧身解脱知见身何差别？答曰：无学苦集智是慧身，此二智缘缚法故；无学道智灭智是解脱知见身，缘无缚法故；复次无学苦集灭智定慧身，此三智缘解脱，不缘缘解脱无漏智故；道智是解脱知见身，缘于解脱，亦缘缘解脱无漏智。解脱有二种：有为者，苦集智所缘；无为者，灭智所缘；道智是解脱知见身，以道缘三智故。戒身在六地，余身在九地。依迦延，有两义异。初义云：云何无学慧身？答：无学思惟相应缘择法择观，种种观分别，是谓无学慧身。云何无学解脱知见身？答：尽智无生智。第二义云：复次无学苦智集智道智，无学慧身；无学灭智，无学解脱知见身。释云：初以无学正见智为慧身，以尽智无生智为解脱知见身，以尽无生在解脱身中故；第二义以苦集道智为慧身，以不缘无为解脱故；灭智是解脱知见身，以缘无为解脱故。
上来摄异名蕴，自下第二摄异名处。于中初摄十遍处，二摄八胜处，三摄四无色胜处，如文可解。五摄五解脱处。长阿含经第九卷中亦说：云何五难解法？谓五解脱入。何谓五？若比丘闻佛说法，或闻梵行者说，或闻师长说，思惟观察，分别法义，心得欢喜；得欢喜已，便得法爱；得法爱已，身心安稳；身心安稳已，则得禅定；得禅定已，得如实智，是为初解脱入。于是比丘闻法欢喜，受持讽诵亦复欢喜，为他人说亦复欢喜，思惟分别亦复欢喜，于法得定亦复如是。六摄无想非想二有情处，如文可解。又多界下，第三摄异名界。中阿含第四十七心品多界经第十：云何比丘知界？世尊答曰：阿难，若有比丘见十八界，眼界乃至法界，地界、水界、火界、风界、空界、识界，欲界、恚界、害界、无欲界、无恚界、无害界，乐界、苦界、喜界、忧界、舍界，无明界、觉界、想界、行界、识界，欲界、色界、无色界、色界、无色界、灭界，过去界、未来界、现在界，妙界、不妙界、处中界，善界、不善界、无记界，学界、无学界、非学非无学界，有漏界、无漏界，有为界、无为界。如经所引，有六种三，三种六，两种二，一种四，更加十八界，故有六十二。
自下第四有一行颂，因论生论，释阿含经六界体相。文中有五：初问。且彼阿含经中所说六界，四界前已说，空、识二界，上来未说其相。为即虚空、无为，名为空界耶？为一切漏、无漏识，名识界耶？二答：不尔。三问：云何？四举颂答，五释颂本。于中有五：初释初句，二如是下释第二句。文中初问，次答。婆沙传说：窍隙即是明暗，非离明闇二显色窍隙可取，故说空界明闇为体。应知此体不离昼夜，昼以光明为体，夜以暗色为体，即此明暗说邻阿伽色。婆沙传说：阿伽，谓门牕口鼻等积集粗色，极能为障碍，故名阿伽。本音云：阿伽，此云极碍。此空界细明闇色，与彼阿伽粗色相邻，是故说空界色名邻阿伽色。有第二婆沙师说：阿伽，即空界能邻色。此空色明闇色，为他所碍，不碍于他，此明闇中，无碍他故，名阿伽色。本音云：阿伽此云无碍，即阿伽无碍色，与余门窗等碍色相邻，是故说名邻阿伽色。前师释阿伽极碍色是所邻，空界色是能邻，空界能邻阿伽，故名邻阿伽色。此师释阿伽是能邻色，阿伽能邻余碍色，故名邻阿伽色。三诸有漏色下，释第三句。四云何不说下，释第四句。文中初问，云何不说诸无漏识为识界耶？次举颂答，由许六界是诸有情生所依故，如是诸六界，从初续生心，乃至命终心，恒能持生故，诸无漏法，则不如是，是断生故，不取无漏识。五彼六界中下，摄六入。十八前四界，即此十八界中触界所摄。第五空界明闇色，即此十八界中色界所摄。第六识界，即此十八界中七心界摄。彼阿含经余五十六界，如其所应，皆即此十八界中十八界摄。
俱舍论疏卷第一

[book_title]俱舍论疏论本第二
大慈恩寺沙门神泰述
○分别界品第一之二
就界品正宗中，上来有二十五行颂，总明漏、无漏法蕴、处、界等。自下有十九行颂，诸门分别十八界。于中，初行颂有三门：一、有见无见门，二、有对无对门，三、三性门。文中，初牒前十八界问三门。次举颂答。于中，初句答有见无见门，第二句答有对无对门，第三句答三性门。后释颂本。文中有十一：初释初句。十八界中，色界有见，以可示现此彼差别故。由此义，准说余十七界无见。正理论第四卷云：云何说此名有见耶？由二义故：一者、此色定与见俱，故名有见；由色与眼俱时起故，如有伴侣。二者、此色可有示现故，故名有见；可示在此、在彼别故，如有所缘。有说：此色于境等中，有像可现，故名有见；可示如彼，此亦尔故。不可说声有谷、响等，应成有见，不俱生故。由说此相，余界无见，义准已成。今此文中，但以第二义释。以可示现此彼差别，能有眼根见用故，说色名有见；如心有所缘境，说心名有缘也。旧云可见、不可见者，谬也。二、释第二句。文中，初结前二，唯色蕴摄十界有对，是碍义，正释颂本。三、此复三种下，因此广释有对义，此即举数。四、列三有对名：一、障碍，二、境界，三、所缘碍故。五、辨三有对相。障碍有对，谓十色界为体，如以手碍手，以石碍石故；或手、石二，更相碍也。境界有对，谓五根、七心界，全法界一分，即是十二界一少分。诸有前境法，于色等境中，为境所碍也。下引论证。如大迦旃延子所造施设足论，有两四句，如文可解。毕舍遮，旧经中名毗舍阇鬼，鬼中胜者也。室兽磨罗，形如象也。旧经律或云失收磨罗，或云矢守磨罗，梵音转耳，译云杀子鱼也。善见律云：鳄鱼也。长二丈余，有四足，似鼍，齿至利。有禽鹿入水，啮腰即断。广州土地有所缘有对，谓心心所于自所缘境，为所缘境碍也。六、辨二碍差别。文中，初问：境界有对，所缘有对，复有何别？次答：眼等五根，若于彼境法，此五根有取境功能力，说彼境法为此五根法境界；心心所法，执彼所缘境有体，起彼所缘于心心所等，名为所缘。此问意：根对尘明碍，然说根为境界碍，说心心法为所缘碍，此之二碍，复有何别？下答意：五根五尘，各自有体，各相续生，非由尘故，五根体生。俱五根取境功能，由境故生，越境则不生，故五根约功能为境界碍也。心及心法，亦有别体，异于所缘。但以心心所法体不能自生，必由所缘生；越所缘境，心心法体不能得生，故约心心法体，名所缘碍。就心心法中，分境界所缘碍差别者，约碍功能，名境界碍；约碍法体，名所缘碍。七、释有碍名义。文中，初问：云何眼等五根，于自境心心所法，于所缘功能法体转起之时，说名有碍？下答：越彼境界所缘，于余境界所缘，此五根及心心法不转起故。如人目睹南壁，但见南壁之北，不见南壁之南，说眼根为南壁之北之色碍也。或复碍者，是和会义。谓眼等法，五根于自境界，五识于自缘，和会转故，为自境所缘碍。不得越自境所缘而起，故名境界所缘碍。前引施设足论两种四句，可取此中意释也。正理云：唯色蕴摄十界有对。对是碍义，此有彼碍，故名有对。此复三种，境界、所缘、障碍别故。境界有对，谓眼等根、心及心所诸有境法，与色等境和会被碍，得有对名。故施设论作如是言：有眼于水有碍，非陆及至应说。彼论意言：有眼、水中与境和会而被拘碍，非于陆境。所缘有对，谓心、心所于自所缘和会被碍，得有对名。境界、所缘复有何别？若于彼法，此有功能，即说彼以此法境界。如人于彼有胜功能，说彼为我之境界。心、心所法执彼而起，彼于心等，名为所缘。八、应知此中下，拣别异通。上来虽通明三种有对，应知此颂中唯就障碍有对而说。故第二句但言十有色有对，更相障碍，有他碍故，名为有对。故正理论云：对是碍义，此有彼碍，故名为有对。由此颂中十有色有对义，准说余八界无对。九、若法境界有对下，四句分别，辨三对通局。于中以境界对障碍，应作四句。谓七心界全，法界一分心相应法，以能取境故，是境界有对；非极微性故，非障碍有对。是第一句，余句可解。次以境界有对对所缘有对，但作两句。依毗婆沙，若以宽问狭，顺后句答；以狭问宽，顺前句答。若互有宽狭，四句分别。诸若狭相似，答曰：如是。今文中，境界有对，宽通五根；所缘有对，唯心、心所。以宽问狭故，应顺后句答。谓若所缘有对，定是境界有对也。有虽境界有对，而非所缘有对，是眼等五根也。障碍有对唯色，所缘有对唯心、心所，性各别故，不须分别。十、此中大德下，引大德说，证有对、无对义。鸠摩罗多，此云童子，是经部师。彼大德说：如人目睹南壁北时，是南壁南处心欲生，他南壁北碍令不起，应知是有对、无对。此相违虽是经部说，不违萨婆多义，故云此是所许也。十一、释颂下，两句文中，初结前；次于此所缘下，正释颂本。于此所说十有对中，除色及声，余八无记。谓五色根、香、味、触境，不可记为善、不善性，故名无记。正理论云：应赞毁法，可记说在黑、白品中，名为有记。若于二品皆所不容，体不分明，名无记法。有余师说：不能记异熟果，故名无记。论主破云：若尔，无漏应唯无记，其余十界通善等三。谓七心界，与无贪等五自性善相应为善，与贪等五自性不善相应名为不善，余名无记。法界中，若是无贪等五自性善，猗等相应善，二定四相得无表等起善，择灭、胜义善，皆名善；若此贪等五自性不善，不信等相应不善四相得无表等起不善，皆名为不善，余名无记。色界、声界，若是善、不善心力等，起自语表业，是善、不善，余名无记。
自下一颂，第四，系不系门。文中，初结前问后，次举颂答，后释颂本。系谓系属，即被缚义。欲界所系，具足十八，色界所系十四种，除香味境，及鼻舌识。一、萨婆多立宗，除香味等者，段食性故。二、论主难，若香味段食性故无尔者，触界段食性，于彼应无。三、萨婆多答，彼色所有触，非段食性。四、论主难，若尔，香味类亦应然，色界应有非段食香味。五、萨婆多救，香味离食，无别受用，故色界无；触离段食，有造五色根，及衣服等用，故色界有。复有余毗婆沙师说：住此欲界，依彼静虑，现起等至，起眼耳通，见闻上界色声，入静虑时，有轻安触起，是故此色声触。三、生彼静虑，犹相随逐，生彼犹有；香味不尔，故生彼无。六、论主难，鼻舌彼应非有，如香味境，彼无用故。七、萨婆多答，不尔，二根于彼有用，舌根起言说用，鼻根庄严身用。八、论主逐，若为严身，及起言说，但须二根依处，色触二尘。九、萨婆多类释，如色界无男根，亦无依处；色界二根无者，依处亦无。十、论主逐，于彼可无男根依处，彼色界无用故；鼻舌依处，彼有起言说，及严身用，离根应有。十一、萨婆多救，有虽无用，而有根生，如定报业，处胎定死，根虽无用，而复得生；色界鼻舌，生彼无用，何妨得生？十二、论主责有：胎中定死，虽无有用，定报业根，而非无因。色界鼻舌，彼从何因，有根得起？十三、萨婆多答：于鼻舌有爱因，发殊胜业，此业即是鼻舌根因。十四、论主难：若尔，香味境爱，于根定然。彼离香味境贪，无爱发业，应无鼻舌二根。若言彼虽无有根境界爱业，而彼得有鼻舌二根，亦应彼离男根境爱，或应许彼男根亦生。十五、萨婆多救：男根丑陋，于彼不生。论主牒救云：若谓不生，由丑陋者。十六、论主难：若如世尊马阴，藏相隐密，百福庄严，上有华文，甚可爱乐，何容丑陋？又责：谓根生非由妄有用，若有因力，无用亦生。如胎定死者，无用根生。男根于彼，虽为丑陋，设许有因，于彼应起。男根在彼，无根爱业非有；鼻舌在彼，无根爱业应无。十七、萨婆多反难：若无鼻舌尔者，更违经说。经说：彼无支缺，不减诸根。十八、论主释经重难：随彼眼等五根，应可有者，说为不减，何所相违？若不随有不减，要具诸色根者，男根应有。十九、如是说者下，论主许立鼻舌二根所由，释无男根所以。二十、故于色界下，结会本宗十四义成。次释颂第四句。无色系后三，如文可解。
自下有一行，颂第五漏无漏门，如文可解。
自下有一行半，颂有寻有伺门。于中，初两句正分别，后一行颂因论生论。就初文中，初结前问后，次举颂答，后释颂本。于中，初释初句，可解；次后三下，释第二句。后三，谓是意、法、意识、六根、六境，六识中各居后故。此后三界，皆通三品：一、意界，二、意识界，三、及相应法界。除寻与伺，此二界全一少分。若在欲界，初定有寻有伺，中间定无寻唯伺，第二定以上乃至有顶无寻无伺。三界中，法界所摄非相应色、无为、不相应法，初定、中间伺亦如是，同第三句无寻无伺摄。
自下问：如欲界初定，寻一切时，无寻唯伺，同时俱起，无第二寻，故言无寻，但与伺相应，故名有伺，此可是第二句摄。伺在欲界初定中，三品不收，应名何等？次答：此应名云无伺，唯寻第四句摄，同时俱起，无第二伺，故名无伺，但与寻相应，故名曰有寻，由此摄法尽，故言有寻。有伺地有四品法，如文可解。次释第二句，余十色界寻伺俱无，常与寻伺不相应故。
自下一颂，因论生论。文中，初牒前问。若五识身有寻有伺，如何经说五识无分别耶？次举颂答，后释颂本。婆沙传说分别有三：由五识身虽有自性，无余二分别。说无分别，如一足马，名为无足。自性分别，体唯是寻。后文自释。余二分别，如其次第。意地散慧，意地诸念为体。散谓非定。意识相应散慧，能计度诸法，名为计度分别。在定之慧无分别故，不能分别计度诸法也。若定若散诸念，意识相应，皆能随念过去等境，名为随念分别。正理论第四卷云：散简定。意识相应散慧，名为计度分别。定中不能计度境故，非定中慧能于所缘如此如是计度而转。故于此中，简定取散。若定若散意识相应诸念，名为随念分别。明记所缘，用均等故。五识虽与慧念相应，择记用微，故唯取意。夫分别者，推求行相，故说寻为自性分别。简择明记片似顺寻，故分别名亦通慧念。由此三行差别摄持，皆令于境明了转异。于已了境遮简行生，故分别名不通于想。于未了境不能印持，故分别名不通胜解。释云：想于未了男女等境便能简择。行解生云：此是男，此是女等。若于已了境等不须简择，故于已了境亦遮彼想，拣择行生不得起故，故分别名不通于想也。若于已了境胜解能印持，于未了境不能印持，故分别名不通胜解。三种分别皆通分别已了未了，故不同此二。然此二数于未了已了有简择印持少分分别，故须对简。其余诸数少分分别亦无，故不须简。
自下一颂有两门：一、有所缘、无所缘，二、有执受、无执受门。如前七门也。文中，初牒前问后，次举颂答，后释颂本。文中，初释上两句。有所缘是境，七心、法界，并能取境，故名有所缘。前有是门，境有眼见，说境名有见。此中心有境，所缘说心，名有所缘。如文可解。十八界中下，释下两句。十八界中，九界无执受。前明七心界及法界全，此八及声九界，皆无执受也。所余九界，各通二门。眼等五根，住现在世，名有执受；过去、未来，名无执受。色、香、味、触，住现在世，简异过、未；不离五根，简离五根，名有执受。色、香、味、触，若住现在，离于五根，简不离根；或在过去、未来，名无执受。毗婆沙文：过去、未来，极微散在，处处不扶根故。又如在身内，若与根合发、毛、爪、齿，皆名执受；如不与根合发、毛、爪、齿，及大小便利、洟、唾、血等，及身外地、水等中色、香、味、触，如是法，虽在现在，而无执受。周易云：自目云涕，自鼻曰泪。问：有执受者，此言何义？答：心、心所共所执持摄，为所依处，名有执受。根、识损益，展转更相随故。即诸世间，说有觉触五根，及扶根四尘，此之九界，众缘所触时，能觉苦乐，故说此九界，名有执受。如人舍宅，主所执受，他人触时，主便执受，起苦乐觉，与此相违，名无执受。正理论第四卷云：谓心心所，执为己有，即心心所共所执持，摄为依处，名有执受，损益展转更相随故。若尔，色等即应一向名无执受，心心所法，不依彼故，非根性故。不尔，色等若不离根，虽非所依，而是心等之所亲附，故无此失。毗婆沙说：若诸色法，逼迫诸断坏，便能生苦，与此相违，即能生乐，是己身摄，名有执受。有余师说：若诸有情，执为自体，一切时方便防护，茅灰火刺霜雹等缘，是己身摄，名有执受。释云：正理论有三释，初释与此文同，第二毗婆沙释杂心同。毗婆沙说：若诸九色法，逼迫生苦，与此相违，饶益生乐，执此九法，是己身摄，执为己身，能生苦乐，名有执受。三有余师说：若诸有情，执此九法，以为自体，一切时处，方便防护，不使茅灰火刺等损，执为己身，名有执受。
自下一颂有两门：一、大种所造门，二、积集非积集门。如前九门文中，初结前问后，次举颂答。颂中，初三句答初门，第四句答后问后释。颂本文中有五：初、释初句；二、余九色界下，释第二分；三、法界一分下，释第三门。如文可解，义准余七。心界法界一分，除无表色，余三法界俱非大造二种。四、尊者觉天下，破佛陀提婆计。文中有八：初、牒计明不然；二、契经以下，以四义释非意：一、契经唯说坚等为大种故；二、此四大种唯触摄故；三、非坚等眼等所取，故知坚等非色等四尘；四、非色声等等身根所觉，故知色等四尘非四大摄。下结由此四义，是故彼说理定不然。
上来四义合为第二。自下第三、又契经说下，引经证非。四、如是经中释证非。如是经中唯说触处摄四大种，分明显示余九色处皆非大种。五、若下，觉天引经，反难论主：若余九界非四大种，尔者何故契经中言：谓于眼肉团中，若内各别坚性，是地界坚，类余三大？故知眼根是四大。六、论主释：不离眼根肉团有坚性等，以极微在四根，十种应当知。不言四大即是眼根，故无违经过。七、入胎经下，释文外难。觉天文外难云：若四大之外别有九色界者，何故入胎经中唯说六界？今论主牒入胎经中唯说六界。为士夫者下，释。为显能成士夫本事，识界心、心所本事，四大是九色本事。然士夫更有想、受等心所，九色界等非士夫，唯有尔所六界。彼入胎经复说六根为六触处，故知四大之外别有眼等五根。若六界中唯说四大故，则无别九色界者，亦应六界中唯觉识界故。又诸想、受、思等诸心所应非有。若尔，众生应不有蕴，觉天执心所即心。故今遮云：亦不应执心所即心，以契经言：想、受等心所法依止心故。岂可自体依自体耶？如指端不自触故。又经亦说贪心等心所故。八、结会本宗。由此破觉天执故。如前所说，诸界大种所造义成，虽有八文，合为第四，破觉天执。如是已说下，第五、结前生后，释颂第四句。十色可积集，如文可解。
自下一颂有三门：一、能斫所斫门，二、能烧所烧门，三、能称所称门。如前十二门文中，初、结前问后，次、举颂答，三、释颂本。文中，初、释能斫所斫。色、香、味、触成，假名斧、薪；此即四界，名能、所斫。问：何法能斫？答：薪等色聚极微，相逼续生；斧等破断，令各续起，此法名斫。身等五根不名所斫，非可全断令成二，非身等根可成二分。支分离身，但有四尘，则无根故。有身等五根亦非能斫，以净妙故，如珠宝光。二、释第三句。如能、所斫，唯外四界所烧之薪；能称之称，其体亦尔，唯外四界名薪、名称。身等五根亦非一事，如珠宝光。声界总非能、所斫等三门，以不相续故。三、释颂第四句。谓能烧火、所称金等，有异诤论。谓或有说：能烧、所称体亦如前，唯外四界，以八微不相离故。或复有说：唯有火界可名能烧、所烧，唯重触对性说故。据义不同，二说无违。
自下一行半，颂五事分别门，加前十三门。文中，初问，次举颂答，后释颂本。文中有六：初释初句。文中有四：初略释颂本，二释无等流。离异熟生及所长养，无别等流性，故不说。正理论第五卷云：岂不前生眼等五界，应言与后生及未生眼等诸根为因？决定如是。眼等应有等流同类因，生等流果故，何缘乃说遮等流性？不说眼等全无等流，但即长养异熟生性，无别等流，故应遮止。如异长养有异熟生，异异熟生有所长养，非异此二有别等流。为辨异门，废总论别。三释异熟生名义。于中有四释：初释其异熟生。从异熟因所生，名异熟生。如牛所驾车，名牛车。略去因所中言，故但言异熟生。说此异熟因言是总，下三义是别。二或所造业，至得果时，变异有力成熟，异未熟时，故名异熟果。从彼异熟生，从因为名，名异熟生。三或所得果，是无记因，是善恶果，与因引类，而是所熟，故果名异熟。而因从果名，名异熟因。果从异熟因生，果名异熟生，亦是果从因名。四、或于因上假立果名，故因名异熟。如于果上假立因名，如契经说：今身六根六触处，应知即前身所造业，说果名业。故是果上假立因名。第三、因从果名，说因名异熟。第四、因上假立果名，说因名异熟。前是相从得名，后是假立，故有异也。正理论更有一义，谓离因而熟，故名异熟。异熟体生，名异熟生。四、释长养。饮食资助，睡眠等持，胜缘所益，名所长养。有杂心说：梵行亦能长养。论主破云：此唯无损，非别有益，长养所起也。长养之色，起己相续，常能护持异熟相续，犹如外墎防援内城。正理论云：饮食等缘，于异熟体，唯能摄护，不能增益。别有增益，名所长养。无异熟生，离所长养。有所长养，离异熟生，如修所得天眼天耳。问：识支，一念身根初起，如何得有长养身根？答：一念根起，即有微风鼓击，为众具缘，故有长养身根而起。故下文言：外四大为因，故得有声。若初受鼓，无风击者，云何迦旃延言：欲色界众生，定成就声？
上来虽有四文，合为第一释颂初句。自下第二释颂第二句，文中有四：初释颂本，声有流养，无异熟生。所以无者，随欲转故。二外人难：若尔，不应施设。足论说：如来因地，善修远离粗恶语故，今成佛时，感得三十二大士相中梵音声三。有二毗婆沙师释：有初师说：声属第三转，虽远由彼业生，而声非异熟。谓从彼业生诸大种，从诸大种缘击发声。业为第一转，大种为第二转，声为第三转。从持不恶口戒，生霜佉四大。霜佉翻为蠡，如来喉中骨白，形相如蠡，从此生。梵音和雅，远彻霜佉。四大是报，而声非报。有第二师说：声属第五转故，虽由彼生，而非异熟。谓彼业生异熟大种等。业为第一转，异熟大种第二转，长养大种第三转，等流大种第四转，声为第五转，故声非异熟。四论主破前第三转。若尔，身识相应受缘，从业所生异熟大种触入生故，身受亦是第三转故，应非异熟。若身识相应受如声非异熟，便违萨婆多正理也。正理论云：岂不如彼施设论言：善修远离粗恶语故，感得大士梵音声相，虽由业感，而非异熟，以声起在第三转故。谓从彼业生诸大种，从诸大种缘击发声。若尔，身受因业所生大种发故，应非异熟。此难不然，非诸身受皆因大种及因业生大种所发，亦非一切皆是异熟。然诸身受亦因非业所生大种及非大种而得生故。谓身受起，要假身触身识等缘，由此亦缘外大种起，非要待业所感大生，于理无违，故通异熟。若执声界是异熟生，如是声界唯因大种，唯因异熟大种而生，不离如前所说过失。若说声界非异熟生，如是声界唯因大种，通因异熟及非异熟大种而起，于理无违，亦无如前所说过失。故应如是分别声界非诸身受唯因大种是异熟者，非异熟大种为因。又不同彼有违理失，是故所例理极不齐。有余师说：声非异熟，如何异熟大种所生？故应许声属第四转或第五转，故非异熟。谓从业生异熟大种，从此转生长养大种，此复转生等流大种，长养大种发长养声，等流大种发等流声。此说非理。岂不如从无记大种发善恶声，从有执受发无执受，从身境界发耳境界，如是若从异熟大种发非异熟，有何相违？是故彼说定为非理。释云：世亲论主破第三转存第五转，正理论师救第三转成立第四第五，总立声属第三第四第五转。救云：此难不然，非诸身受皆缘大种为因而起，及缘业生大种所发，亦非一切身受皆是异熟。下重释云：然诸身受亦因非业所生大种为所缘缘生，谓长养大种等及所造触非大种而得生故。谓身受起，要假身根触尘身识等缘，由此身识亦缘外山可大种起，非要待业所感大种为所缘缘生，于理无违，故身受通异熟。若有人执声界是异熟生，如是声界唯因大种，唯因异熟大种而生，不离如前所说过失，应非数数间断后还生，应非随欲生。若说声界非异熟生，如是声界唯因大种，通因异熟及非异熟大种而起，于理无违，亦无如前所说过失。故应如是分别声界非诸身受唯因大种是异熟者，非唯异熟大种为因，又不同彼有违理失，是故所例理极不齐。有余师说：声非异熟，如何异熟大种所生？故应许声属第四转或第五转，故非异熟。谓从业生异熟大种，从此转生长养大种，此复转生等流大种，长养大种发长养声，等流大种发等流声。此说非理，岂不如从无记大种发善恶声，从有执受发无执受，从身境界发耳境界，如是若从异熟大种发非异熟，有何相违？是故彼说定为非理。婆沙一百二十七云：问：一四大种，为但造一造色极微？为能造多？答：应作是说：一四大种，但能造一造色极微。有说：造多。评云：如前说者好。婆沙第九十云：身色声触界，欲色界成就，无色界不成就者。问：身色触界可尔，声界云何恒时成就？有作是说：大种合离，必生声界。有情若在欲色界中，大种恒有，故常发声。评云：彼不应作是说。若四大种必恒生声，此所生声，何大种造？若即此造，应多有对色一四大种生。若说余造，余四大种复必生声。如是展转，有无穷过。应作是说：生欲色界，有有情身中，多四大种，在一身内，有相击者，便发生声，不相击者，即无声起。虽一身中，必有声界，非诸身分，皆遍发声。解云：一身四大种，唯造一极微。故知声属第三转。造声异熟四大，更不造余异熟色香味触。未发声时，此异熟四大，任运恒起，而生造色。故发智云：有成就四大，不成就造色也。若言击异熟四大，更生余四大发声者，便有无穷过。若击长养等流四大，别发声者，自属第四第五转也。
上来虽四文，合为第二释颂第二句，自下第三释颂第三第四句。八无碍者，七心法界，非极微色故无碍，此有等流异熟生性。正理论云：诸有碍法，极微所成，同时积集，可名长养。诸无碍法，非极微故，无积集义，不名长养。四释颂余三，余谓余四，色香味触，皆通三种，可解。五释颂实唯法，实谓无为，以坚实故，此法界摄，故唯法界，独名实有。六释颂刹那唯后三，意界法界意识界，名为后三，于六三中，最后说故。唯此三皆有一刹那，谓初无漏苦法忍法，无同类因，非等流故，名一刹那。此苦法忍，凡夫位时，在未来世，皆名刹那，然非究竟。以在圣位，未来苦法忍，有同类因，是过现苦法忍等流果故。今此文中，说过去现在苦法忍品，究竟非等流者，方名一刹那。除过去现在苦法忍品，余有为十八界法，无非等流。苦法忍相应心，名意界意识界，余同时俱起法，名为法界，故云刹那唯后三。正理论云：谓初苦法忍，性非等流，故名一刹那。此说正现行，亦非等流者，等无间缘，势力强故，前因虽阙，而此得生。等无间缘，势力强者，与初圣道，品类同故。无量善法所长养，与初圣道性相等故。为此广修诸加行故。释云：依正理论，有二师释五事。初正理论师释：实唯法界，不通十七。实谓无为，以坚实故。余有为法，性不坚实，非实法也。刹那唯后三，不通十五。余有为法，无非等流。异熟长养，亦有等流。为辨异门，废总论别。若唯等流非熟养者，立等流名。俱舍同此说，杂心论不同。正理论述第二师云：复有余师，此中异说。谓一切法，皆有实事，有实相故。除无为法，皆一刹那速谢灭故。除初无漏心及助伴，余有为法，皆是等流。十界少分，是所长养。十七少分，是异熟生。由此眼等五内色根，各有二种，谓所长养及异熟生。虽有余三，而无别性，义杂乱故，所以不说。余皆准此。声界有二，五识亦然。意意识三，色等亦尔。法界有四，除所长养。释云：杂心论同此。第二师说：谓一切法，皆有实事，有实相故。然无为法，唯有实事，无余四事。故无为法，得实事名。余有为法，虽皆是实事，亦为辨异门，废总论别。故杂心论云：眼根无别依性故，不说刹那事亦尔。俱舍同初师义，但云无等流者，离异熟生及所长养，无别性故，不言无别刹那实也。次除无为法，皆一刹那速灭坏故。于中唯苦法忍、俱品、五蕴，若对实事，为辨异门，废总论别；若对余三，唯总无别熟养、等流，故苦法忍得刹那名。就熟养流中，等流是总，熟养是别，俱是熟养，皆是等流。为辨异门，废总论别，但名熟养，不名等流。若唯等流非熟养者，立等流名。等流望熟养，是总而非别，就总而立名；若望实刹那，是别而非总，为辨异门故，废总而论别，从别立名也。异熟、长养，二不相通，对余刹那等流实事，废总论别，立熟养名。故正理论第二师云：由此眼等五色根，各有二种，谓所长养及异熟生，虽有余三，而无别性，义杂乱故，所以不说。同杂心论，无别依性，故不说依，刹那事亦尔。然法师准俱舍论，无为贞实故，名实事刹那，唯苦法忍品，不通余有为。即释杂心云：但应言无别依性，故不说依，不应言刹那亦尔者，谬释也。俱舍是正理论初师义，杂心是正理论第二师义，故不可以俱舍释杂心也。
自下半行颂有两门：一、得门；二、成就门。加前十五门，文中有三：初、不定问。今应思择：若眼界是不成，今得成亦眼识界耶？若眼识界先不成，今得成亦眼界耶？二、如是等问。下举颂答。眼与眼识界独者，此得眼不得识，得识不得眼，两单句也。俱得者，眼识俱得，第三俱是句也。非者，眼识俱不得，第四俱非句也。等者，等取。以眼对识，四成就句；以眼对色，以眼识对色，得成就句。三、释颂本。将释此文，先述毗婆沙论。若依迦延，有五门：一、成门；二、不成门；三、得门；四、舍门，亦名弃门；五、退门。前之四门，通功德过患；第五一门，唯功德有退也。婆沙唯有前四门。依此论，成有八句，不成亦八句，得有十，舍有十二。成八句中，以眼对色有两句，以眼对识有四句，以识对色有两句。故论云：若成眼，亦成色。即答：成就眼，亦成色。颇成就色，非成就眼耶？答：有。生欲界，若不得，复得便失。若成眼，亦成识耶？答曰：作四句。成眼不成识者，第二、第三、第四禅，眼识不现在前。成识不成就眼者，生欲界，不得眼，设得便失。俱成者，生欲界，得眼不失。若生初禅，若生第二、第三、第四禅，眼识现在前。俱不成者，生无色界。若成色，亦成识耶？答：若成识，亦成色。颇成色，不成识耶？答：有。生第二、第三、第四禅，眼识不现前。得门十者，以眼对色有两句，以眼对色有四句，以色对识有四句。故论云：若不成就眼界，得成就眼识亦尔耶？答：有。若不成就色界，得成就眼界亦尔。颇不成就眼界，得成就非色界耶？答：有。生欲界，次得眼界。若不成就眼界，得成就识界亦尔耶？乃至作四句。不成眼得成非识者，无色命终，生第二、第三、第四禅，生欲界，次第得眼。不成识得成非根者，生第二、第三、第四禅，识现前。俱不成得成者，无色界命终，生欲界、初禅。非俱不成得成者，除上。若不成色，得成色识界亦尔耶？乃至作四句。不成色得成非识者，无色命终，生第二、第三、第四禅。不成识得成非色者，生第三、第四禅，识现前。俱不成得成者，无色命终，生欲界、初禅。非俱不成得成者，除上。尔所事释此宗，得唯新得，若先得今得不论得，先不得今不得亦不论得，唯先不得今得方论得。成通新旧，故先成今得亦亦论成也。文中初释颂本，以眼对识得四句。独得者，谓或有眼先不成今成非眼识，谓生欲界胎、卵、湿三生，渐得眼根，及无色界没，生上三禅时也。二、得识不得眼，谓生上三禅，眼识现起，及从彼三禅没，生下欲界及初禅。眼根先得今得不论得，眼识先不得今得方论得也。俱得者，谓有二界，先不成就今得成就，谓无色界没，生于欲界及梵世时。非者，俱非也，谓除前相也。等谓等取，以眼对识。四成就句，如文可解。如是眼界与色界得有两句：一、得色必得眼，二、得眼不得色。谓生欲界，渐得眼根。成就两句者：一、成眼亦成色；二、成色不成眼，谓生欲界，未得眼根，设得便失也。眼识与色界，得有四句：一、得识不得色者，谓生上三禅，眼识现在前，及上三禅没，生欲界及初禅；二、得识不得色者，谓无色界没，生上三禅中；三、俱得者，谓无色界没，生欲界及初禅；四、俱不得者，除上尔所事。成有两句：一、若成识亦成色，或成色不成识，生上三禅中，眼识不现在前，故言得成就等，如理应思。为摄如是颂中所未说义，是故颂中复总言等。正理论云：后五种三得，与成就并相望，及于不成，如毗婆沙广文示现。问：如下文二通变化三世得，何故此中生上三禅中，眼识不现在前，则不成就？答：奘法师释云：二通初禅系，依初禅地发自地通，三世成就，如善习自地成仪工巧三世得。下文言二通变化三世得者，据初禅二通说。此中据身生上地，起下地二通故，唯有法俱得。如身生上地，借下三识及仪心，非是善习法俱得。化心在意地，不类二通也。又依正理论师释，二通取意地胜无记慧，非眼耳识相应慧。故正理论第七十六卷云：经主于此作此释言：天眼天耳，无记性摄，是眼耳识相应慧。此释不尔，六通皆是解脱道摄，眼耳二识是解脱道，理不成故，应作是说。四静虑中，有定相应胜无记慧，能引自地胜大种果。此慧现前，能引自地天眼天耳，令现在前，为所依根，发眼耳识。故眼耳二识相应慧非通，但可说言是通所引。
自下半行，颂第十六内外门。文中，初结前问，后次举颂答。文中，初释颂本，可解。二、立宗。我依名内外，谓此余三。问：我体既无，内外何有？四、答：众生多执心王为我，心王我执依止，故佛假说心为我，故引经证心名我。故契经说：由善调伏我，智者得生天。世尊余经处，又说调伏心。如契经言：应善调伏心，心调能引乐。故佛但于心，假说为我也。眼等十二界，为此心所依，亲近心故，说名为内也。色等六境，为此心所缘，疏远故，说名外。六、问：若尔，未来、现在六识，应不名内；未至过去意位，非心依故？七、答：六识至过去意位时，不失六识界；未来、现在未至过去意位，亦非越意相。八、若异此者下，反难外人有违宗过。九、又若未来、现在六识无意界相，过去意界亦应不立相，于三世无改易故。
自下半行，颂第十七同分彼同分门。文中，初结前问后，次举颂答，后释颂本。于中有八：初、释法同分，可解。二、牒余二释，谓余十七界皆有同分及彼同分。二、问：何名同分彼同分耶？下释颂第二句。于中，初问；二、谓作自业下，举颂答；三、此中眼界下，释六根问分彼同分。此中眼界于有见色，过去已见，现在正见，未来当见，乃至意界各于自境应说自用，名为同分彼同分。五根有二，说不同。迦湿弥罗国师说：彼同分眼但有四种。西方诸师说：有五种，谓不生法。复开为二：一、有识属，二、无识属。若依正义，一切眼皆有识属应依，故无识属不正义也。四、彼同分色下，释五境彼同分，可解。五、若对自根下，五境各对自根辨同分彼同分，然意识约生不生辨同分彼同分，故虽缘五境生不生，亦名同分彼同分。六、眼若于下，明根境对人辨同分别。眼若于一人是同分，于余一切不见色人亦同分，彼同分亦如是，乃至意界亦然。色等即不然，望于见者是同分，望余不见者是彼同分。所以者何？色有是事，是一人所见，亦多人所见，如观明月等。眼无是事，一人眼根，二人能用见色，以眼不共故，依一人相续立同分彼同分。色是其见，故望他人相续立同分彼同分。如说色界，余四亦然。正理论第六卷云：或有诸色在妙高等山而住，于一切有情皆是彼同分。有天眼者，以无用故，亦不观彼。或有诸色唯于一有情名为同分，如独于幽已正当观。或有诸色于百千有情名为同，如共观月等粗类大同细有差别。故言声可如色，香味触三至根方取，是不共故。一人取非余，理应如眼等，不应如色说。杂心论云：第一义如眼说，俗类如色说。正理论亦云：然诸世间依假名想，有言我等同嗅此香等。今论主不同二论释，故云：虽有此理，而容有失。所以者何？香等三界在未来世，于一人及余人皆有可生鼻等识义，眼等不然，故第一义如色说也。七、眼等六识下，辨六识约生不生辨同分。彼同分如意界说。八、释同分。彼同分义文中，初问：云何同分下，以三义释。初义云：根境识三更相交涉，故名为分。如识依根时，根必能取境，识必能了境，境必为根取识了，根境识三同有交涉分，故名同分。第二义或复分者，是已作用，如眼能导养己身等作用，根境识三同有作用分，故名同分。第三义或复分者，是所生触，根境识三同有此触分，故名同分。与此三义相违，名彼同分。由非同分与彼同分种类分，同是彼同分之同类，故名彼同分。
自下半行，颂第十八见断等门。就释颂本中有三：初释初句；二复三界者下，释第二句，可解；三岂不下，释下两句。于中初问：岂不更有见所断法？谓异生性，及招恶趣身语业等，此皆与见道极相违故。次答：虽尔与见道相违，此法并非见所断。略说彼非所断相有三：一不染污法，二非六生，三色。此三定非见断。其异生性，是不染污无记性摄。已离欲者，成就非染污断；善根者，犹成就故非善；以非善非染故，是不染无记摄。此异生性，若见所断者，苦法忍位犹成就故，应是异生。如苦下十使，是见断法。苦法忍位犹成就六，谓意处异此而生，名非六生，是从眼等五根生义，即五识等色，谓一切身语业等前异生性。五识及此色，决定非见断。所以者何？此三法非迷谤理亲起故，不同见断相应法，亲迷谛理四相得等，亲见断法发起故也。
自下第十八、有两行，颂见、非见门，就释颂本等。初释初两句，法说可解。譬如夜分等者，如是世间诸见，有漏世间故，如夜分；五见有染故，如有云；善有漏慧是卅间故，如夜分；无染故，如无云。无学见出世间故，如昼分；在有染位，如有云。无学见出世间故，如昼分；是无漏位故，如无云。故四见观察法相，明、昧不同也。二、何故世间正见下，释第三、第四两句。于中，初问：何故世间正见唯意识相应？次举颂答。以五识相应俱生慧，如文可解。准此，所余五钝使及十，十惑及悔等，俱染、无染慧，及诸余十七界，全法界少分，非见应知。
上来第一、萨婆多立宗。二、论主述毗婆沙中昙摩多罗部难：若尔，眼根不能决度，云何多见？婆沙论云：昙摩多罗说眼识见。奘法师云：昙摩多罗是昙暮德部。三、萨婆多答：以能明利观照诸色，故亦名见。四、论主难：若眼见者，余识行时，亦应名见。五、萨婆多释：非一切眼皆能见。六、论主问：谁能见？七、萨婆多以颂第五句答：谓同分眼，非余。八、论主难：应能依识见色，非眼。九、萨婆多以颂余三句释：不尔，眼识定非能见，不能观视被障色故。下反难论主：若识见者，识无对故，应见障色。十、论主释难：于被障色，眼识不生；识既不生，如何当见？十一、萨婆多重问：眼识于彼何故不生？若如我宗许眼见者，眼有对故，于被障色无见功能；识与所依一境转故，可言于彼眼识不生。如论主许识见者，眼非见故，识不与眼同一境转，何缘眼识障外不起？十二、论主反责：眼岂如身，根根境合，方取而言眼有对故，为境所碍，不见被障耶？又颇胝迦有对所障，云何得见？是故不由眼有对故，于被障色无见功能。十三、萨婆多问：若尔，论主所执眼识，云何于壁色不见耶？十四、论主释：若于是颇胝迦等处光明无隔，于被障色眼识亦生；若于此壁处光明有隔，于被障色眼识不生。然经说眼能见色者，是见所依，假说能见。或就所依根说能依识业用，如世间说床坐言声。又如经说：眼所识色。然实非色是眼所识，亦就所依说能依业。又如经说：以眼为门，唯为见色。故知眼识依眼门见。亦不应言门即是见，岂容令经作如是说：以眼为见，唯为见色？经无此说，故知如前识依门见。十五、萨婆多问：若识能见，识外有谁复能了耶？十六、论主释：见与了别，二用何异？以即见色名了别故。譬如八忍少分慧，能推求故名见，亦能简择故名慧。然见即慧少分尽，无生智慧而非见。如是六识中少分眼识名能见，亦能了别见即识也。十七、有余犊子部难萨婆多言：若眼能见，眼是我见者，谁是我之见用？如人是斫者，外别有斧之斫用。十八、萨婆多非云：此言非难。如彼此共许识是能了别，然无了者。了用不同，见亦应然。十九、有余昙摩多罗部，复通前经，说眼能见色，言实眼识能见。眼是见所依故，眼亦名能见。譬如钟是鸣所依故，亦说钟能鸣。二十、萨婆多难：若尔，眼根识所依故，应说眼名能识。二十一、述昙摩多罗部释：无有此失。世间同许眼识是见。如人失牛，诸方觅时，问他人言：见我牛不？不言：识我牛不？随世言故。由彼眼识生时，说眼根能见色，不言眼根能识色。汝萨婆多毗婆沙中，亦作是说：眼识所受色，说名所见。是故经中，但说眼名能见，不名能识。唯约识现前时，说能识色，识外无别能识。譬如日现前时，说日能作昼，日外无别昼。二十二、经部诸师下，述经部师无定执者。二十三、然迦湿弥罗国下，皈宗述毗婆沙义。正理论第七卷云：彼谓佛说方域言词，不应坚执。世俗名相，不应固求。此言非顺圣教正理，于眼见性，亦不能遮。虽复有为皆从缘起，而说诸法相用故。谓有为法，虽等缘生，而不失于自定相用。故世尊说法从缘生，亦说地等有别相用。如地界等，虽从缘生，而有如前坚等自相，亦有持等决定作业。如是眼色及眼识等，虽从缘生，而必应有种种差别决定相用。由此差别决定相用，眼唯名眼，非色非识，色唯名色，非识非眼，识唯名识，非眼非色。此中虽无总实相用，可名能见所见能了，而于如是无有总实相用理中，如是可说有眼色等缘生于眼识，如是亦说色识等缘生于眼见。于如是等无有总实相用法中，随逐世情，似有总实相用显现。世尊于此总实相用，劝智者令除封着，故作此言。方域言词，不应坚执，世俗名相，不应固求。谓于世间，执有总实能见作用所起实能见体相所起言调，不应坚执，此相无故。及于世间，执有总实能见作用所起名相，不应固求，此用无故。如见相用，余类应知。不可以无总实相用，便越世俗假立名言，一向依随胜义而住。亦不可执别实用无，是故定应不违胜义，随顺世俗假立名言。由此但遮世间所起总实相用坚执固求，非谓亦遮诸法胜义各别相用坚执固求，以一切法缘起相用各实有故，非缘一切一切果生。是故我宗，双依二谛，说眼能见，两俱无失。而于彼中，妄兴弹斥，拨世俗理，蔑胜义宗，揸掣虚空，定唯在彼也。
自下有五行颂，因论生论，分别根、境、识义，非是诸门分别十八界义。于中有七：初半行颂，分别一、眼，二、眼见色之义。文中，初问；次此无定准下，举颂答；后释颂本，如文可解。第二、有半行颂，明六根取境有离有合。文中，初问，自举颂答；后择颂本。文中有二：初释初句及第二句不至。文中有六：初、举宗；二、谓眼能见下，指事；三、若眼、耳根下，反难外道，如成实论？根尘离合品说，外道立六根皆取至境，故今反难也；四、若眼能见不至色者下，外道反难论主；五、如何碍石下，论主反难外道。如磁石能吸不至铁，如何非吸一切不至铁耶？若言近铁势力及能吸，远方不及不能吸者，眼远见色亦尔，何得难耶？又如鼻等，内外同许能取至境，然不能取一切与眼俱有至香。如是眼根虽见不至，而非一切色。耳根亦尔，例同眼说，意无色故，非能有至也。正理论第七卷云：有说耳能取于至境，声相续转来入耳故，又自能闻耳中声故。此说非理，手才执铃，声顿息故。若声相续来入耳中，手执铃时，依铃声可息，从彼传生，中间离质相续不息，此声应可闻。然执铃时，现见一切铃声顿息，都不可闻，不可息余，余亦随息，不闻余故，余亦不闻。若谓如灯灭时，近远明皆灭者，此亦不然，俱不俱时转差别故，非一与一相续异故。谓灯与明现见俱转，灯焰才灭，则不见明。声即不然，彼许离质展转相续来入耳故，彼定应许闻至声时，初附质声久已谢灭。若不尔者，初所起声，闻位犹存，失刹那性，故声与彼灯明不同。然自能闻耳中声者，非如香等邻鼻等根，虽在耳中，仍非至境。由语逼耳，字句难知，欲审听者，遮其苦逼，故耳唯能取至境
上来虽有六文，合为第一、释颂不至。真谛师云：声来入耳，是正量部计。自下第二、释颂三相违。文中，初、萨婆多立宗。所余鼻等三有色根，与上相违，唯取至境。二、外人问：如何知鼻唯取至香？三、萨婆多答：由断息时不嗅香故。正理论第八卷云：此因非证。设有息时能嗅香气，何能证鼻唯取至香？以诸极微不相触故，实有息时触取香气。然不相触，至义岂成？今观至义，谓境与根邻近而生，方能取故。三、外人问：云何名至？四、萨婆多答：谓无间生三根，至境中间，无有极微不间生，故名为至。五、经部问：又诸极微为相触不？六、毗婆沙师答：不相触。所以者何？若诸二极微遍体相触，即有实物体相杂过。若触一分、不触一分，极便成有细分失，亦成有方分失。然极微既无细分，故不可说触一分也。遍身触、分触，并皆有过，故不相触。七、经部问：若尔，何故相击发声？八、萨婆多答：但由极微无间生故，极相逼近，说击发声。若汝经部许相触者，击石拊掌，极微体应相糅。九、经部难云：不相触者，聚色相击，云何不散？十、萨婆多释：风界摄持，故令不散等。十一、经部问：云何三根由无间至，名取至境？十二、萨婆多答：即由无间，名取至境。谓于中间，都无极微片物。依正理论，萨婆多宗有三师说异：一、说极微相逼，中间空隙，有空界色。故正理论云：虽于中间有少空隙，而无有对力拒遏其行。间隙者何？有余师说：是无触色。释云：中间空隙，是空界极微。空界极微，不能碍他，名无触色。触是碍义。故前论云：阿伽色，名无碍色也。第二师云：中间空隙，假说可如半极微量，不容一极微故。正理理论云：复有说者，都无所有。此是毗婆沙师正义。今此文中云：谓于中间，都无片物。许有中间空隙，然无空界极微色，故云都无片物。是正理论中第二师义也。三、大德法救说：极微相逼，中无空隙，然不相触。如下文述。
上来三师是萨婆多计。自下第四述经部执。鸠摩罗多，此云童首，是经部祖师，故云上坐。彼立极微有方分，同类不相受，异类得相容，不相障碍，同类得相触。故正理论云：然彼上坐于此复言，诸极微体即是方分，如何有体言无方分？此言非理，若许极微更无细分，由有体故是方分者，诸无色法既有自体，无差别故，应是方分。又彼所宗色有和合，亦不应理，应成一故，不应一体可名和合。又上坐说，二类极微俱无分故，住处无别。此亦非理，违圣教中有体言故。又彼所言，即由此故，许依同处说不相离。又言极少许五极微同在一处，不相妨碍。解云：彼立四大四极微造一极微色，俱是异类，不相妨碍，如一微量同处也。论云：此皆非理，若容五微同一处者，何物为障？有千俱时不许同处，如是
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:23:59-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>