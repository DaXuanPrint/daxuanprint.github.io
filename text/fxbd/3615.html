<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="见桃录叙,圆满本光国师见桃录卷之一,圆满本光国师见桃录卷之二,圆满本地光国师见桃录卷之三,圆满本光国师见桃录卷之四,见桃录全文在线阅读,见桃录全文在线下载,大玄古籍书库">
<meta name="description" content="凡四卷。全称圆满本光国师见桃录。又作本光国师语录、灵云见桃录。日本临济宗僧大休宗休（1468～1549）撰。收于大正藏第八十一册。集录正法山妙心寺语录、大龙山临济寺语录、青龙山瑞泉寺语录、偈颂、像赞、道号颂、立地、拈香、秉炬、掩圹、预请秉炬等，卷末附录宸翰、同门疏等。_见桃录_全文在线阅读_见桃录_全文在线下载_大玄古籍书库">
<title>见桃录_大休宗休_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">见桃录</span> <br/>
          作者： <span class="inputVal" id="bkauthor">大休宗休</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]98600</span> <br/>
          说明： <span class="inputVal" id="bkdec">凡四卷。全称圆满本光国师见桃录。又作本光国师语录、灵云见桃录。日本临济宗僧大休宗休（1468～1549）撰。收于大正藏第八十一册。集录正法山妙心寺语录、大龙山临济寺语录、青龙山瑞泉寺语录、偈颂、像赞、道号颂、立地、拈香、秉炬、掩圹、预请秉炬等，卷末附录宸翰、同门疏等。</span> <br/>
          封面： <span class="inputVal" id="bkimg">Z_3615.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]见桃录
[book_author]大休宗休
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]98600
[book_dec]凡四卷。全称圆满本光国师见桃录。又作本光国师语录、灵云见桃录。日本临济宗僧大休宗休（1468～1549）撰。收于大正藏第八十一册。集录正法山妙心寺语录、大龙山临济寺语录、青龙山瑞泉寺语录、偈颂、像赞、道号颂、立地、拈香、秉炬、掩圹、预请秉炬等，卷末附录宸翰、同门疏等。
[book_img]Z_3615.jpg


[book_title]见桃录叙
圆满本光国师匡徒于正法山之后。有有马郡主赤松氏之女模堂夫人。为国师创建梵宫于山之兑方。拜请居之。国师以灵云为扁焉。晚再有细川氏纲。营一静舍于大云山麓。以供国师之禅燕。复名以见桃也。皆用志勤禅师机缘。必有说。迨今而不容测其旨矣。因国师平生举场·开堂·示众·立地·偈赞。当时撮搜者题曰见桃录。其录传写所在秘珍。祇是多寡不均。踳驳尤甚。遥胄诸老常以为忧焉。甲寅岁胥议编定。乃罗致家家所藏十数本。交互摩研。质鱼亥。补闪脱。铲除叠沓。伦贯畔散。厘为四卷。于是乎。守塔衔众命。来款乎遁窝。告（忠）曰。参订既竣矣。请引事情于简首（道忠）。伏惟国师处于海字横溃之世。不坠天源所传之宗猷。道德厖鸿。文章藻缋。卓绝一代。
圣主禀法。武豪仰化。禅教真俗翻飞慕向。由委化迄于今。垂二百年所。云耳涌随。点定旧稿。㓶之木。而宣通遗言。以拟毛滴之报答。自匪源深流长。则岂能致之耶。此即是家庭盛事也（忠）。衰飒十拗。随喜三叹。不觉鸣笔砚。涂糊满纸。敢茂帅众嘱耳矣。凡展读是录者。不可昧却见桃之一着。茍徒摘叶寻枝。或在国师面前。则必不免热棓三十矣。
元文二岁次丁已壮月二十四日。
远孙稗比丘（道忠）谨书

[book_title]圆满本光国师见桃录卷之一
远孙比丘众等重编。
住正法山妙心禅寺语录。
侍者某编。
师永正十三丙子岁入寺。
山门（指云）大休歇地。乾坤一人（名大众）。闻门外雨滴声。么花开南浦春（喝一喝）。
佛殿。报化佛头（举右足）。谁独足立（即帽）。叵叵汝州风。哄落老僧笠（便礼拜）。
土地。东坡居士护法明王护个什么。山色清净。溪声广长。
祖堂。吾这狮子窟。不容野狐精。去去。天下太平。
据室。机关脱落。别讨生涯（放竹篦）。拄杖不在且坐吃茶。
敕黄。此三十三天大威德天子。折尼拘陀为佛作荫凉底一枝。为甚落山僧手。拈分付春风。媆桃笑开口。
山门疏。枯树老僧山门境致。露柱古佛今日交参（举疏）。是什么花似锦。水如蓝。
同门疏。说向太湖三万月。品论惠山第二泉。谁道千里远。元来一味禅。
拈衣。为北秀者袒右。为南能者袒左（搭起）。鹬蚌相持渔者利也。
登座。高高峰顶。荡正法船（㘞）骊龙行处浪滔天。
祝香。大日本国山城州平安城正法山妙心禅寺。新住持传法沙门（宗休）开堂令辰。虔爇宝香。端为祝延。今上皇帝圣躬万岁万岁万万岁。陛下恭愿百王百代芥城空而寿山弥高。乃子乃孙桑田而仁泽何竭。
将军。此香。大树奕叶仙李盘根。爇向炉中。奉为大檀越准三宫。资倍钓算。伏愿九州四海远人服兮戎狄和。二京三都大厦成而燕雀贺。将补衮手转正法轮。
敕使。此香。贵于天上棘林。重于海外婆律。爇向炉中。奉为敕使尊官左中辨。资倍禄算。伏愿宗门功第一。名上甘露麒麟。洛社会十三。龄逮元祐司马。以规以祝。维德维馨。
京兆。此香。爇向炉中。为外护檀越源府君右京兆。资倍禄算。伏以韩京兆起八代衰。仰才名于斗北。神尧帝为一门事。观义兵于晋阳。吾其庶几乎。民之所归也。
嗣香。这一辨香。昔大灯国师劈作两片付二神足也。以正法眼付第一神足吾关山祖。以诸庄园付第二禅足他彻翁师。是十目所视也。盖碧落碑无赝本者。只花园一枝而已。余薰八传至山野。山野秘之。三重五重裹复子。即今拈出。供养前住当山特芳老骨查。不肯报法乳。出乎尔者返乎尔。
垂语。世尊有密语。迦叶不覆藏（击禅床）。会么。鹧鸪啼处百花香参（问答不录）。
提纲。乾坤内宇宙间有一物。黑如漆。护身灵符。颐神妙术。得之者祸胎乎二三。滥觞乎四七。着著有出身。门门书大吉。林际风颠得之作金刚王。正令当行。巴蜀雪消春水来。松源聩祖得之用黑豆法。孤机峭峻。湘潭云尽暮山出。恁么不恁么。依俙相似越人为凫。不恁么恁么。仿佛不同楚人为乙。吾皇得之。西极混明。东略扶桑。昼降阎浮。夜升兜率（拈拄杖）。山僧今日得之。为国开堂。此事了毕。是故在圣同圣。巾上戴尧天。在凡同凡。杖头揭佛日。焦芽败种齐沾恩。森罗万象全归一。直得。石女立舞三台。木人坐吹觱篥。这新翻一曲。诸人还委悉。么倘复未然。高提一律去（卓一下）。摩诃般若波罗蜜。甚深般若波罗蜜。
自序（宗休）。出头跛鳌。颠倒狂猿。吁何幸哉。天书远召沧浪客。是亦时也。春衣夜宿杜陵花。惭赧惭赧。忸怩忸怩。
白槌谢。开堂之次。共惟养源堂头大和尚。规行矩步。学马胜威仪。放去收来灭洋屿宗旨。千古丛林改观。三代礼乐重新。兹辱。降尊就卑。鸣槌证法。下座必趋十笏室。展一炊巾。伏乞道照。
诸山谢。次惟诸位东堂大和尚。诸位西堂和尚。道香难掩。譬如栴檀叶叶起风。禅林有光。宛似珊瑚枝枝撑月。若罄褒词。恐渎大德。众慈贤察。
总谢。又惟山门东西两序。诸寮办事一会海众。诸位禅师。虽可致逐一谢。此日开堂专为祝圣。不敢繁词。并期小参次。各各昭亮。
拈提。记得。报恩逸禅师。因僧问。佛为一大事因缘出世。未审和尚出世如何。逸云恰好。一问一答谛当甚谛当。那僧作略认奴作郎。报恩好佛只是无光。有人若问。新妙心出世如何。祇对他道（拂一拂云）。九万里鹏才展翼。一千年鹤便翱翔。
当晚小参。垂语（拈杖）。虚堂拄杖杀活在我。试触着看。毒花毒果。有么（问答不录）。
提纲（竖起拂）。吾有一柄拂子。千圣不曾携。列祖提不起。竖起则竖穷三际。横拈则横亘十方。由是明月拂清风。未教赵州一生受用。霹雳惊天地。直得百丈三日耳聋。有来由无来由。即此用离此用。甚希有甚希有。日本国里说禅。也太奇也太奇。大唐国里打鼓。正与么时（拈杖云）。同行木上座。忍俊不禁跳出云。和尚与么道。早是龟毛长数尺。德峤不答话。汾阳罢夜参。谓之真家训而已。山僧咄云。休休你一拶。恰似兔边求角相似。只如头上定乾坤。毛端呑巨海底一句子。如何通个消息去（卓一下）。芍药花开菩萨面。棕榈叶散夜叉头。
自序（宗休）。暗证禅师。央庠座主。忝拜宸藻。叨污名蓝。泚颡弗鲜矣。
谢语。小参之次。共惟南昌堂头大和尚。西源的流。急雪鹡鸰相并。南昌故郡。落霞孤鹜齐飞。莫愧吾法兄。岂曰尊贵堕。春寒花迟。保爱珍重。
次惟养源堂头大和尚。声价大振。天下仰德爵齿之达尊。典刑犹存。僧中获才学识之三长。谁不岩瞻乎。又惟大心堂头大和尚。大心衲子掉龙泉乎舌端。本色白拈捋虎须乎这里。造次颠沛不失宗旨。谁敢近傍乎。
更惟山门两序。东斑都寺禅师。两翼相簉。鸳序鹄立分班。百废具兴。鲸暗鼍寂革响。不亦伟乎。
监寺禅师则监院。扣青林禅。丙丁求火。会和尚接白云祖。玉人治璠。不其然乎。
悦可禅师其才也。寔纪纲后佛。其机也况陶铸仙陀。不是华侄提唱乎。
副寺禅师副寺禅师。护法财。护世财。干父蛊。干母蛊。不亦宜乎。
典座禅师直岁禅师。蒸云母作饭。典座妙手乎。束虚空为棒。直岁活机也。
又惟西班堂中座元禅师。佛祖权衡。人天眼目。匡徒领众。宁曰讲经首座乎。降尊就卑。譬诸退位菩萨耳。盖不忘瓜葛法系之谓乎。
后版座元禅师。辅赞吾徒。合小释迦悬记。黼黻斯道。蹑大禅佛高踪。正好着力。
记室禅师。翰墨膏盲未疗。萤雪工夫勉旃。
知藏禅师知藏禅师。白传诗入大藏经。老韩同传。碧岩集赓公子行。泾渭异流。入与不入公其甄别。
知宾禅师知浴禅师。大应接客径坞。朝一人暮一人。太原主浴雪峰。火三昧水三昧。古之今之至矣尽矣。
侍香禅师。戒香定香解脱香。了天性司南于鼻孔。尘说刹说炽然说。谢吾道已东之证明。
侍状禅师侍客禅师侍药禅师。驰书不到家者侍状也。报客不知在帝乡者侍客也。疗病不假驴驼药者侍药也。桃药李白蔷薇紫。一以贯之。珠帘玉案翡翠屏。三重也有。
目子。某座元某座元。前资辨事二员问禅。一会海众。诸位禅师。各坐般若丛。百千文殊左右弥布。再开楞严会。四教阿难内外玲珑集大成矣。不亦盛乎。各乞恕宥。
拈提。记得。达磨大师曰。吾法于三千年后。未曾移易一丝毫许。后来覃葛庐颂曰。东西纵目乾坤阔。玉露澄秋气宇高。山是山兮水是水。何曾移易一丝毫。少室单传自有安期枣。葛庐一偈不贪王母桃。子细点捡。吠虚啀实一犬千猱。休上座打破野狐见解。翻案葛庐风骚去（拂一拂云）。少室别传旨。谁知来处高。将为碧瞳窄。千里一秋毫。
翌日玉凤院拈香。大日本国山城州平安城正法山妙心禅寺。凡为新住持者。开堂翌旦率合山清众。就于玉凤塔下。讽经一上。臣僧（宗休）攀其例。谨焚此妙兜楼。以奉供花园太上法皇尊前之次。唱拙偈聊充菲薄奠。云。玉凤衔花桑海东。太平门户竞春风。三皇五帝果何物（举香云）。一朵香云擎梵宫。
退院。祖翁一片旧田园。自荷锄犁称后昆。啼鸟落花留不住。倒骑佛殿出山门。
再住正法山妙心禅寺语录。
侍者某编。
冬节上堂祝香。萨诃世界南瞻部州。大日本国山城州平安城西京正法山妙心禅寺。住持传法沙门（宗休）书云令节。钦焚宝香。端为祝延。今上皇帝圣躬万岁万岁万万岁。陛下恭愿斩新日月歌王事无监之诗。太平山河奉圣主得贤之颂。
垂语（开两手）。放开线路。一气潜回（拈拂云）。要看云物么。试登鲁台。有么参。有僧出众云。冬至日永。缺少一丝毫间工夫。妙高雪漫。相见五十三善知识。有时有节。互古互今。师云。暖律飞灰。绣纹添线。僧云。记得。天泽老师至日上堂。僧问。群阴消尽。一阳来复。衲僧家到此如何转身。答云。恰如老鼠入牛角。端的也否。师云。虾跳不出斗。进云。学人转身处。和尚如何祇对。师云。倒却门前刹竿着。进云。天寒人寒。两人一碗。师云。别别珊瑚。枝枝撑着月。僧云。乌钵易见但礼拜。师云。见之不取。千岁难逢。
提纲。欲识佛性义理。当观时节因缘。作么生是时节因缘。冬至在月头则卖被买牛。木人倒吹葭管。冬至在月尾则卖牛买被。牧童遥指金鞭。僧堂今朝挂着慈明榜。首座昨夜掇退洞山禅。塞北天寒。十三叶牡丹开雪内。江南地暖。一两枝梅花绽腊前。正与么时（拈杖）。床角漆道士出来。咄一咄云。适来许多绪余土苴。徒费言诠。巍巍乎堂堂乎。同得同证本来因果。尘尘尔刹刹尔。无缚无解。应用无边。不拘时节。全绝变迁。别欲识佛性义么（卓一下云）。大树大皮裹。小树小皮缠。
自序（宗休）。廌头鼠目。驴颔马腮。江湖流离。将谓木瓜杲风子。天地弃物。元来蓬发休上人。惭汗。
谢语。上堂之次共惟。养源东堂大和尚。勃窣理窟天然作家。信手拈粗竹篦。敲出临济骨髓。治病以长松草。感得普明夙因。尊候如何。保养珍重。
次共惟。大心东堂大和尚。才地山长。行藏雪洁。丁一株荫凉树既倒之日。扶起正宗。遇五浊优昙钵再现之时。来称补处。百里兴云者龙也。千刃览辉者凤兮。瞻之仰之。
更惟。山门两序。满堂活衲。问话禅客。诸位禅师。机居东头。云居西头。可谓丛社兄弟。蛮属左角。触属右角。足称乱世英雄。各乞昭亮。
拈提。记得。古德冬至上堂云。恁么也是。不恁么也是。恁么也不是。不恁么也不是。恁么不恁么。总是总不是。何谓如此。阳气发生无硬地。古德提要。恁么不恁么强判鸿蒙。总是总不是。两处失功。阳气发生无硬地。穷则变变则通。山僧见处与他不同（拂一拂）。清风拂明月。明月拂清风。便下座。
岁旦上堂祝香。仰圣明。如日如月。祝睿算。同地同天。
垂语。开造化炉。铸铁昆仑。是么暂新日月特地乾坤。有僧出众云。万岁古佛出世。何管旧岁新岁之送迎。高提祖印。南极老人下天。宁分无极太极之先后。仰祝皇图。发狮子音。畅鸡旦贺。师云。山门增瑞气。草木发光辉。僧云。记得。赵王访赵州。州不立。以手自拍膝云。会么。王云。不会。不审佛法王法。是一般。是两般。师云。一锤两当。进云。兹承今上皇下纶命。建立吾正法门。可谓山中雨露新。师云。从这里入。进云。与么则上皇于上方。赵王于赵老。古之今之岂有优劣。师云。二十年来尘扑面。如今始得碧纱笼。进云。山花笑。野鸟语。师云。吾无隐乎尔。进云。百千雪窦圆悟合为一人。师云。低声低声。
提纲。年年是好年。春色无高下。日日是好日。花枝自短长。如水随器。不圆不方。在西干名新岁经。本于释氏。在东震曰先天易。始乎牺皇。洒法霈于九野。开寿域于八荒。也太奇也太奇。新罗国里拄杖作舞。甚希有甚希有。古郢城边落梅上堂。诸人还闻么。是甚瑞祥（卓杖一下）。卧龙才奋迅。丹凤亦翱翔。
自序（宗休）。系匏鲁叟不食。朽木宰予难雕。只愧无所取材。何敢可堪补职。汗颜。
谢语。上堂之次共惟。山门两序云堂四众。适来禅客位禅师。东有鳞虫。龙为之长。西有毛虫。虎为之长。南有羽虫。凤为之长。北有甲虫。龟为之长。由此观之。吾佛日祖翁粗竹篦下。打发四员禅将。凤也龟也龙也虎也。从斯分一源于四派。允有以哉。抑具正法眼破沙盆者。松源破庵·曹源万庵。岂不起中峰之道乎。猗欤盛哉。各各道体万福。
拈提。记得。大川济禅师岁旦上堂曰。正月初一若说佛法。三百六十日被佛法缚杀。若说世法。三百六十日被世法使杀。在川恁么告报。误认元字脚。打失双眼睛。何故会则途中受用。不会则世谛流布。休上座聻拂子。头上点出光明去。满堂露柱贺元正。不待千年河水清。非佛法兮非世法。绵蛮黄鸟出花声。
岁旦上堂祝圣。大日本国山城州平安城正法山妙心禅寺（云云）陛下恭愿。致君周宣汉武之上。举贤莘夫渭叟之间。
垂语（竖拂云）。这正法树开微笑花。有么风流属当家。有僧出众云。大王万福之赵古佛。金鸡报晓。正凤衔花。侍者三唤之忠国师。木马嘶凤。泥牛吼月。赖临法席。仰祝丕图。师云。日月垂秦树。乾坤绕汉宫。僧云。记得。西岩惠禅师岁旦上堂云。磨盘呈旧面。水确拜新年。无作而作。不然而然。是甚条章。师曰。只待雪消去。自然春到来。进云。法山今朝上堂。不涉新旧。贺正一句可得闻么。师云。普进云。云北岭冷。海南枝香。师云。侍者参得禅了也。进云。人人襟袖带香归（便礼拜）。
提纲。朝来花万福。莺奏起居声。是甚声（拈杖云）。木居士在侧。与吾同年同行。论晚节于松朋竹友。约岁寒于矾弟梅兄。其须拂履。其发脱缨。特地出来胡卢轩渠曰。钟鱼鼓板是甚声。虾蟆蚯蚓是甚声。长老长老何不聪明。依俙盲者日月。仿佛聋者雷霆。欲重宣此义。谛听谛听。昨送旧岁。今迎新正。是故一气资始品物流形。四时不忒。春以鸟鸣。秦岭霞秀。洛山雪晴。击节唱歌。东村王太白作诗换酒。南邻张先生门门大吉户户太平。御园牡丹着红。四海香风从此起。官池鸥波蘸碧。五湖烟景有谁争。人境不夺公安现成。举扬向上宗乘。骂释迦打弥勒。商量年头佛法。欺明教瞒镜清。拈却昆仑鼻孔。突出金刚眼睛。虽然恁么祝圣一句如何施呈（卓一下）。龙得水时添意气。虎靠山色长威狞。
自序（宗休）。廌头鼠目。鸟觜鱼腮。宗门一世衰。乌乎减师半德。住持千嶂月。胡为失他五缘。惭汗。
总谢。上堂之次共惟。山门东西序单寮蒙堂交资辨事一会海众适来禅客诸位禅师。宗门恶毒瓜牙。获得贤劫第四释狮子。错锤妙密手段。捉败洋屿五百活马骝。支分末流。譬四派乎江河淮济。护惜常住。配一年乎春夏秋冬。每日转食轮法轮。何时拜台帖钧帖。叮咛损德。各乞谅察。
拈提。记得。僧问雪峰。元正一日四相尽朝。未审王有何祇待。峰曰。四相随年老。真王不预春。一人拗曲作直。一人弄假像真。如举烛用燕说。似[(卯/亞)*刂]鼻运郢斤。山僧亦作偈效颦去。三皇五帝百花春。厨库山门雨露新。不借阴阳造工手。天然拄杖黑鳞皴。
岁旦上堂祝香。时属升平。扶桑树头凤舞。春入新曲。碧梧桐里莺啼。一愿致君尧舜上。而施尧舜雨露于四溟。二愿待我季孟间。而移季孟风俗于万世。
垂语（以拂指左）。左边去年梅（指右）。右边今岁柳（指中）。若问中间底如何。颜色馨香依旧参。僧出众云。太平有象。缘发将领百蛮。王事无监。缁衣礼复三代。法社之盛我道有光。师云。乌藤依旧黑鳞皴。进云。春风入门千花生觜。师云。又胜秋露滴芙蕖。僧云。记得。天泽祖岁旦上堂云。年年是好年。日日是好日。为甚有新旧。意旨作么生。师云。遇花成花遇柳成柳。进云。和尚今日上堂。不涉新旧底一句。可得闻么。师云。闻么。进云。上来且置。住山鈯斧开花时如何。师云。见么。进云。乌钵常在。师云。后生可畏（僧便礼拜）。
提纲。祖师妙诀谁家不春。年之元。月之元。日之元。元来无缝罅。天得一。地得一。人得一。一气转洪钧。因之野外绵绝复旧。雨余钟鼓响新。玉毫光耀紫栴檀。拜屈善住天子。青山涌出黄金宅。惊起释提桓因。尘尘说法。刹刹说法。处处全真。物物全真。乌张三吃酒。黑李四湿唇。放开则夜都落地。把住则并汾绝津（拈杖）。且道。放开。是。把住。是。瞎漆桶。痴兀兀。醉袈裟。笑訚訚。若复未会看看。尽大地一个木上人（卓一下）。只将补衮调羹手。拨转如来正法轮。
自序（宗休）。千年常住。百日主人。半德减师。苏长公效庭坚体云尔。至尊列位。韩非子编伯阳传者乎。汗颜谢语。养源和尚雪髦狮子。金翅鸟王沩峤善养其源。山下檀越萧然行李。叶波别传何法。水光林影勃窣伽梨。不翅谙三千威仪经。况复划六十华严易。道体万福孟春犹寒。
大心和尚大愚不愚。正法无法。风生八极。虎丘虎头虎尾一时收。云连九天。龙泉龙子龙孙两处化。哿哉后学甘露。佥曰。本色住山。人其不仰乎。师之所存也。山门东西序。都寺悦众宝公。不改生姜名。华侄谁道桃花媆。玲珑尔音。黼黻吾道。
前版后版。释迦不前。弥勒不后。易地皆然。临济如夏。云门如春。维时至矣。
记室知藏。一人透过积翠三关。一人打开少室大藏。扫烂葛藤于胸襟。耀文章花于盆盎。
侍香侍状。侍衣侍药。这个印香严本寂。鼻孔辽天。那个跨华林大空。威风遍野。想彼红粉侍者。得此乌钵道人。中有一个丛社风流。药龙人物更尽一杯酒。莫认三唤声。夫是之谓侍药职。
堂中万缁郎。适来十禅客。诸位禅师。渥洼奇种驰志。骓騑骃骆骊[馬*甾]騵。云台诸将论功。井鬼柳星张翼轸。个个立在转处。人人尽有光明。三年关山月谁是。知音一日长安花。各自着眼。至祝至祝。
拈提。记得。西岩惠禅师上堂。拈拄杖云。只如鹫峰老汉。于百万众前拈一枝花。直得。金色头陀。破颜微笑。你且道。是梨花耶。李花耶。梅花耶。杏花耶。卓一下云。一时分付与春风。子细点捡。首鼠两端。世尊信手拈来。春到人间无弃物。西岩依模脱出。月移花影上栏干。山僧聻。梨梅杏李一般寒。金色头陀被热瞒。拄杖花开太平日。春风着力试吹看。
结夏上堂圣。大日本国山城州平安城正法山妙心禅寺。云云。陛下恭愿。与天地合其德。与日月合其明。与四时合其序。与鬼神合其吉凶。
垂语。开圆觉伽蓝。说安居偈子。诸人还闻么。葵花无眼。芭蕉无耳。参。
提纲。十五日以前金乌东转。十五日以后玉兔西移。正当十五日傍有漆道士。眼如蒲萄朵。手攀珊瑚枝。圆陀陀地得得出来。筑着祖师鼻头。松直棘曲。吐露古佛心胆。绿暗红稀。拾一溪云作衣钵。接千嶂月称住持。或时与夺纵横。转圣作凡。脱却舍那珍御服。或时开遮自在。转凡作圣。拈起向上恶钳锤。濡首遍吉。贬向二铁围。空里磨盘生八角。惊走陕府铁牛儿。与么时节。腊冰鹅雪。不假修治。说甚么护生禁足。论什么取证克期。虽然如此。只要杀中透脱活处投机（卓一下云）。欲知无限伤春意。尽在停针不语时。
自序（宗休）。七十古来稀。菱花照雪。两三竿也足。修竹掩门。惭汗惭汗。
总谢。上堂之次供惟。鹄立东西序。蝉连左右侍。满堂一会龙象象。泰山不辞寸壤。故能成其大。河海不择细流。故能就其深。顾吾法山。高而如峰无顶。深而似海无底。谁不瞻仰乎。各请亮察。
解夏上堂祝香。大日本国。云云。陛下恭愿。南明公北明公掌左辅右弼之职。东王母西王母奉天长地久之篇。
垂语。翻关山月作夷则律（击禅床云）。闻么一二三四五六七参。僧出众云。大云庇九丘。临济之龙呈露头角。清风生八极。慈明之虎活弄爪牙。兹临自恣令辰。仰祝皇图万岁。师云。三雨全清六合尘。进云。蓂叶风凉。桂花露香。师云。吾无隐乎尔。僧云。记得。鹿门灯禅师僧问。西天解夏以腊人为验未审鹿门以何为验门云。雨来山色暗。云出洞中明。恁么酬对端的也无。师云。公验分明。进云。西天鹿门吾法山优劣如何。师云。问取露柱。进云。灯龙合掌。露住证明。师云。门外金刚因甚汗出。进云。溽暑犹甚。伏惟珍重。师云。名下无虚士。
提纲。正人说邪法邪法成正法。邪人说正法正法成邪法。何故法无定相。逢缘即宗。薰风一联之诗。赚杀杲木瓜禅和子。碧岩百则之话。惹着勤藞苴老冻脓。力口希咄咄咄。风从虎云从龙。恁么时节同行漆道人慕路相逢。能杀能活能擒能纵。口吧吧地道。秋初夏末各自西东。万里无寸草。何处留朕踪（卓一下）。巨灵抬手无多子。分破华山千万重。
自序（宗休）。虽同无著对文殊。称末法比丘。不异岩头唤钦山。作后生长老。汗颜。
谢语。圣泽和尚。禅源无竭。圣泽有余。老松卧壑。万牛不动。五丁愁少林向秋。众角虽多一麟足。至祝至祝。
大心和尚。真正正传。大心心印。禅之炮炙。禅之本草。换骨颐神。或底微笑。或底拈华。直指见性。歆羡歆羡。山门两序。一会海众。诸位禅师。合百亿红弥楼山为一山。高则高矣。较吾山门则只是蚁垤而已。合百亿香水海为一海。深则深矣。较吾海众则只是蹄涔而已。可贵哉。
拈记。记得。虚堂老师解夏上堂云。十五日已前休。十五日已后住正当十五日。休也休不得。住也住不得。虚堂叟逢人且说三分话。休上座为他全抛一片心。台前不有花含笑。可是东山一夏休。便下座。
冬至上堂祝香。大日本国。云云。陛下恭愿起春秋笔。曾出一角之麟于西周。上封禅书必致比目之鱼于东海。
垂语（叉手）。一冬二冬。叉手当胸。会么阇梨。饭后钟参。
自序（宗休）。少丛林汉。大萝卜禅。登狮子座。流野孤涎。渐汗。
谢语。养源和尚。甘棠故笏。苦海慈航。愿听法要。莫倦度生。
大心和尚。哦岐阳雪。不是十三生苏轼乎。化震旦风。可谓第二位颜回也。瞻之仰之。
山门东西班。满堂三千指。适来禅客。诸位禅师。人人如百千日月绕释天。个个似万丈波澜归大海。吁嗟伟哉。於戏盛矣。
结座（拈杖一划云）。划前有易。热则热。寒则寒。删后无诗。山是山。水是水。四序循环一气资始。繇兹梅花先漏泄。换却达磨眼睛。桃李终不言。敲出临济骨髓。格外玄谈当阳直指。何用。开周历员元正。登鲁台书云气。若约衲僧家。当甚弊皮履。正与么时唤作拄杖子便是。唤不作拄杖子便是。不是不是（卓一下）。吾道一以贯之。曾子曰。唯。
岁旦上堂祝香。大日本国山城州平安城西京正法山妙心禅寺。云云。陛下恭愿。虎拜稽首。屠苏白散。龄祝万年。鹄立侍臣。礼叶乐花。德迈三代。
垂语。把一枝笛奏万年欢。这里还有知音者么。阳春白雪和皆难。有僧出问云。太平有象。三台鹤舞花间。睿算无穷。千岁龟游叶上。时其至矣。德惟大哉。赖值夏正。愿沐周燠。师云。红日照扶桑。僧云。记得。世尊举花。迦叶一笑。意在花不在花。师云。雨个落草汉。进云。百万买一笑。风流属当家。师云。谁家不春。祖师有妙诀。进云。昔将正法眼付迦叶一人。可谓灵山及第。师云。众角虽多一麟足矣。进云。今日花园开一枝乌钵。谁昨微笑人。师云。看脚下。进云。与么则灵山一会俨然未散。师云。谢证明。进云。如来禅且措。如何是祖师禅。师云。亲者不问。问者不亲。进云。也胜秋露滴芙蕖。师云。雪亦输梅一段香。进云。宗门迁固谨谢答话。师云。鹤鸣九皋。其声闻天。
提纲。说妙谈玄。太平奸贼。拈槌竖拂。乱世英雄。临济金刚王倚天照雪。德山木上座骂雨打风。彀翻禅河教海。蹋倒虎穴魔宫。尔来说剑者堕迂庄圈缋。学射者游后羿彀中。无限衲僧跳不出。犹有梅花路未通。是故熊峰面壁九年。胡僧眼瞎。马师振威一喝。海兄耳聋。桶底脱时。事事无碍。机轮转处。法法圆融。如水投水。似空合空。正与么时。南山北岭云起雨下。千门万户柳绿正红。祖意明明历历。佳气郁郁䓗䓗。泥人举扬宗旨。石女仰赞圣躬。毕竟以何为验。布衣稷契诗书泽。治世巢由畎亩忠。
自序（宗休）。奔尺寸禄如蚁附膻。夸一小伎似虎挟乙。惭汗惭汗。
总谢。上堂之次共惟。山门东西班。丈室左右侍。单寮蒙堂前资辨事。满堂一会海众。适来问话禅客。诸位禅师。东有马鸣。西有龙猛。南有提婆。北有童寿。号为四日。能照众生感情。摧邪见山。然正法炬。顾斯山吾佛日下亦有四日。曰龙泉。曰东海。曰灵云曰圣泽。爀爀然照天地。昭昭乎辉古今。鸣呼盛哉拈提。记得。古德云。佛法年年依旧。胡饼日新鲜。古德恁么示众无义味话。说口皮边禅。风流可爱。公案未圆。超佛越祖谈且置。贺正一句如何敷宣。昨夜春风吹入门。初机桃李贺新年。衲僧活计无多子。间听松声被底眠。
岁旦上堂祝香。大日本国山城州平安城西京正法山妙心禅寺。云云。陛下恭惟。太伯孙领倭国。日升若英。小月走都汴河。家种葵藿。
垂语（竖拂云）。正月木犀树。乱世优钵花。若有仙陀客。秣我马。膏我军参。有僧出众（举坐具云）托出骊龙五色珠。灵光照彻尽阎扶。请师不借春风力。向上钳锤下得无。师曰。老将筋力不为能。进云。四寒狼烟断。九天凤瑞新。师曰。时哉时哉。僧云。记得。僧问赵州。如何是祖师西来意。州云。庭前柏树子。是什么陈葛藤。师曰。一回拈出一回新。进云。此山近移柏树于法堂前。不是乃祖恶芽孽。师曰。移入宫墙别是春。进云。赵州道底且置。灵云桃花着红也未。师曰。待柏树子成佛向汝道。进云。犹有梅花路未通。师曰。只待雪消去。僧云。参寥觉范合为一人。师曰。莫惭吾侍者。
提纲。天何言乎四时行。地何言乎百物生。莺南燕北。柳暗花明。玄玄玄分张林际骨髓。咄咄咄换却杨岐眼睛。重则重于九鼎重。轻则轻似一毫轻。也太奇也太差。青山白云开遮自在。不可量不可说。清风明月与夺纵横。虽然恁么贺正那一句。如何施呈去。东夷降。也西戎伏。野老农夫乐太平。
自序（宗休）。暗桃李俗。又来前度刘郎。黄杨木禅。好去闰位王莽。
总谢。上堂之次共惟。山门东西班。丈室左右侍。满堂一会龙象众。适来问话禅客。诸位禅师。丛林礼乐。一新凤衔花。鸡报晓。华藻文章三昧。犀玩月象惊雷。鸣呼盛哉。各各道体。起居万福。
拈提。记得。松源师祖住香山日。岁旦上堂曰。岁去实不去。岁来实不来。山僧都不会。露柱笑咍咍。山僧亦作偈击节去。春风露柱笑咍咍。咄个岳翁聋似梅。木上座呼新长老。山门八字向南开。
除夜小参垂语。腊月扇子。除夜纳凉。若有寒毛卓竖底汉。尽此一杯杏姜汤参。有僧。出众云。春入旧年。德山小参不答话。月印众水。断际全机继后踪。幸临法筵。愿闻家教。师云。今日早暮矣。僧云。记得。息耕老师岁夜小参。僧问。门前爆竹通消息。何必重新举话头。师云。刺脑入胶盆。端的也无。师云。冷灰豆爆。进云。灯笼合掌露柱点头。师云。诺诺。进云。法山今夜小参不堕息耕圈缋。天到梅边有别春么。师云。有。进云。来年更有新条在。伏惟珍重。师云。勿谓今年不学而有来年。僧礼拜。
提纲。腊雪连天。烹露地牛消得恁么。春风逼户。唱村田乐热杀阇梨。阇梨即云水。云水即阇梨。学北禅家教。董百丈丛规。只是寻常茶饭。衲僧底未为奇。舌走雷霆。林际金刚喝。神号鬼哭。气呑佛祖。松源黑豆法。斗转星移。冷冰冰地丧尽生涯。去年贫有锥无地。今年贫无地无锥。法山今宵分岁以何与大众来。龙肝凤髓暂待别时（卓杖一下）。莫嫌冷淡无滋味。一饱能消万劫饥。
自序（宗休）。击柝抱关三更五更。自御黄巾贼。打斋持钵一个半个。谁爱紫衣僧。依旧可怜生。元来没巴鼻。惭愧惭愧。
谢语。小参之次共惟。山门两序东顾一夜雨。滂澎打倒蒲萄棚。知事普请行者人力。拄底拄。撑府撑。撑撑拄拄到天明。子细看来。吾山都寺禅师。打雪商量。日日论庐陵米价。了花因果。夜夜分石窗灯檠。
悦众禅师。举宗因喻。论说陈那因明。分序正流。剖判华侄提唱。
西顾凤林堂中。座元禅师。张云门乐于洞庭。丹霄凤凰。现瑞应花于浊世缁林麇臻。
后版禅师。小释迦说梦。推木枕于率陀宫中。大禅师出头。靠藤杖于集云峰下。
记室禅师。僧中谪仙。酒杯酌翰林月。林下懒衲。袈裟裹煨芋烟。
知藏禅师。偈示佛日。千年象教回春。振起儒风。四库目录稽古。
更惟满堂三千指。丈室左右侍。问话禅客。诸位禅师。一毛头狮子百亿毛头现。百亿毛头狮子一毛头现。若罄褒赞。恐减威光。各乞昭亮。
拈得。记得。古德岁夜小参。因僧问。一切生死以何为舟航。德云。年尽不烧钱。那僧问端。敲冰求火。古德答处。门钉桃符似不曾。若有人致如上问于休上座。祇对他道。烧叶炉中无宿火。读宿窗中有残灯。
元宵上堂祝圣。大日本国山城州平安城正法山妙心禅寺。云云。灯节令辰。虔热宝香。云云。今上皇帝圣躬万岁万岁万万岁。陛下恭愿。惟天聪明。惟圣时宪。惟臣钦若。惟民风从。
垂语。少室一灯证龟作鳌。试出头天外看。珊瑚枝枝撑着月。有么。
提纲。十五日以前。金乌急玉兔速。十五日以后。泥牛吼木马嘶。禅厄闰年。宣州杲风子参得黄杨木。机运闪电。首山念法华唤作粗竹篦。胡打乱打。全提半提。张三饱吃酒李四醉如泥。口吧吧地。问东答西（拈杖）。来也来也。杖兮杖兮。向上宗乘事。未梦见在。远法师因甚不过虎溪。阿呵呵。天共白云晓。莫待五更鸡。
自序（宗休）。修吭矮身载方朔于滑稽传。巧唇薄舌嘲子云于太玄经。惭愧惭愧。
总谢。上堂之次共惟。山门东西班。丈室左右侍。耆宿单寮蒙堂前资。辨事一会海众。诸位禅师。多宝塔中二如来。开迹显本。楞严会上四菩萨。屈尊就卑。不堪感戴。各乞允容。
拈提。记得。临济栽松次黄檗问曰。深山里栽松许多为甚么。济曰。一为山门作境致。二为后人作标榜。黄檗问端移花兼蝶到。临济答处买石得云饶。有人若致如上问。只对他道。能为万象主。不逐四时凋。
结夏上堂祝香。大日本国山城州平安城西京正法山妙心禅寺云云。陛下恭愿。飞龙在天。肃宗宗帝即位于灵武。客星犯座。严先生应诏于炎刘。一丝九鼎。万春千秋。
垂语。劈破禁网。不守三期。要闻教外旨么。杜鹃啼在落花枝。有么。有僧。出众云。两个黄鹂啼翠柳。临济宝主历然。一双胡蝶上葵花。达磨兄弟来也。祖师禅且置之。愿听祝圣一句。师云。王登宝殿野老讴歌。进云。寒岩四月始知春。师云。律吕调阳。僧云。赵州古佛示僧曰。洗钵盂去。其僧便悟。此意如何。师云。掬水月在手。弄花香满衣。进云。学人未悟。请师慈悲。师云。三十棒。进云。不到荆山争得璞归。师云。侍者参得禅了也。
提纲。十五日已前。翠岩眉毛一茎两茎落。十五日已后。黄檗拄杖七尺八尺余。护生须是杀。刹尽始安居。是故能仁克期于九旬。蜂房作狮子窟。濡首度夏于三处。龙光射斗牛墟。龙蛇凡圣。泥玉车书。昆仑核子随机呑吐。虚空布衫信手卷舒（拈杖）。黑面翁在侧。出来轩渠云。西天腊人冰守株待兔。东士铁弹子缘木求鱼。不啻瞒顸佛性。况复儱侗真如。虽然恁么。这里何以分亲疏（卓一下）。陶潜懒入东林社。在在青山可结庐。
自序（宗休）。这雏道人称赝长老。有愧北岳移文。恐坐东坡诗案。汗颜泚颡。
谢语。上堂之次共惟。养源东堂大和尚。古道颜色。宗门爪牙。克家的流分禅源于末派。无边真照揭佛日于中天。不任泰瞻斗仰。谁辨泾浊渭清。
次惟大心东堂大和尚。气呑诸方。脚蹈实地。千万世之林际后人有标。七八生之云门知识无种。吾莫间然。自爱珍重。
又惟山门两序。满堂四众。诸位禅师。两序鹄立。雁行四众。象旋狮掷。甚希有甚希有。登摩利山片片皆栴檀。也太奇也太奇。入金刚窟寸寸是药草。集而大成。岂曰小补。各乞道照。
拈提。记得。偃溪闻禅师结夏上堂曰。十字街头大圆觉海。逐色随声。家风落赖。讨甚西天样子。一任东倒西擂。偃溪提唱绝胜古今。言端语端。寻常未免臭气。头正尾正。只是不逢知音。和我窗前月。弹君石上琴（拂一拂）。唵齿临唵部临下座。
冬节上堂祝圣。大日本国山城州平安城正法山妙心禅寺。云云。陛下。恭原有道。四夷守。无征万邦安。
垂语。冬日添线作一钓竿。有么要知向上事。莫话子陵滩。有僧。出众云。真照无边汉女。宫中一线日长。太平有象。鲁候台上五色云兴。振起宗风。祝延睿算。师云。早朝不审。晚后珍重。进云。枯木开花。虚空迸裂。师云。果然。僧云。记得。松源祖冬至上堂曰。晷运推移。日南长至。是什么祥瑞。师云。日日是好日。进云。不涉阴阳底列一句可得听么。师（以拂击禅床）闻么。进云。和尚道底与松源道底还有亲疏么。师云。亲者不问。问者不亲。进云。南山打鼓北山舞。师云。迦叶门前风凛凛。进云。诸佛智慧难解难入。谨谢答话。师云。孤负少年僧。
提纲。元亨利贞始乎一气。常乐我净本乎一心。一心即一气。一气即一心。是故暖律轻轻。飞灰则云物汹涌。冻雨霏霏。作雪则山岳平沈。小人道消斡回玄造。君子道长剥尽群阴。净裸裸露堂堂。东西得自在。明历历白的的。南北分商参。石女空中拍手。木人石上弹琴。如云韶掩夷[韋*朱]。只是不逢知音。床角拄杖子。闻得忍俊不禁。搅长河成酥酪。变大地作黄金。骂慈明臭老婆。傍提横按。逼临济白拈贼。活捉生擒叵耐。蒙庄座主说剑夸周宋镡。虽然如此。一阳未萌底时节。诸人向何处参寻（卓一下）。暗穿玉线。密度金针。
自序（宗休）。全俗全真。坐青油幕下作谢宣面。至愚至陋。临明镜台前。迷演若头。怜宗。
总谢。上堂之次共惟。山门两序。云堂万衲。问话禅客。诸位禅师。领百万众于舍卫。步步狮掷象旋。列七十子于孔门。个个龙蟠凤逸。盖支大厦者非一木。况感六瑞而散四花。鸣乎盛哉。
拈提。记得。古德冬节上堂曰。有物先天地。仰之弥高。无形本寂寥。钻之弥坚。能成万象主。瞻之在前。逐四时不凋。忽焉在后。古德拈语可入佛。不可入魔。山僧也一一代他去。有物先天地。紫金光聚照河沙。无形本寂寥。天上人间意气多。能成万象主。曾敕文殊领徒众。逐四时不凋。毗耶城里问维摩。
岁旦示众云。古道。兀正启祚万物咸新。元正启祚时。诸人如何下一转语。山僧有一偈。供养大众去。千刃衔书玉凤翅。元正启祚祝吾皇。春风吹起关山笛。打鼓梅花叫上堂。
岁旦上堂。珍重同行木上座。今朝随例打商量。新年佛法无多子。三尺龟毛添个长。
谢暾典座夏斋上堂。吾肥典座叫锅儿。蒸五台云作饭时。大地都卢无底钵。盛黄梅七百僧来。
骏州大龙山临济禅寺语录。
侍者某编。
山门（指云）。超长沙七步。透临济三关。更有那一关在。富士雪铁壁银山（喝一喝）。
佛殿。殿里底何物。飞花舞晚风。看看。天开二十五圆通（礼拜）。
土地。张大帝鬼神爷。四百年护汉家。以诗赠汝。思无邪。思无邪。
祖师。三芦东渡。余波未收。今日捉败了也。袁达李磨贼头。
据室。维摩室以月为明。山僧室以雪为明。别别（打云）三尺竹篦子。打破毗耶城。
府帖（拈拈云）。塞外将军令。旧邦其命新。补哀调羹手。拨转正法轮。
山门疏。淼文章波澜阔。呑陆海吸潘江。花簇簇锦簇簇。异代同名梦窗。
拈衣。黄梅夜半传卢公。一丝九鼎。金轮峰下付华侄。大法千钧（搭起云）无缝铁昆仑。两肩担不起。
登座。起于奋迅三昧。活狮子作马骑。灯王佛灯王佛。还我一座须弥。
祝圣。大日本国骏州路大龙山临济禅寺。新住持传法沙门（宗休）谨焚宝香。端为祝延。今上皇帝圣躬万岁万岁万万岁。陛下恭愿。国家安万石。玉烛调四时。多君苞桑计。百世其本支。
檀那。这香爇向宝炉。为源府君奉资倍禄算。櫜扶桑之弓。则东尽斋四履。匣青萍之剑。则西连魏三河。石女舞成长寿曲。木人唱起太平歌。
嗣法。这香爇向宝炉。酬虚堂十世前住大德后住妙心特芳老汉法乳之恩。
垂语。圣谛第一义。早是落便宜。要知诸佛出身处。么薰风自南来参。有僧。出众云。绵蕝束茅。百丈规矩曾拜紫诏。布金插草。三代礼乐今在缁衣。赖值佛法东渐时。愿示祖宗南顿旨。师云。三门依旧向南开。进云。允哉河出图洛出书。师云。划前有易。删后无诗。僧云。记得。虚堂老祖丁九九数再住径山。有敕祈雪。可谓奇外之奇也。师云。寒时寒杀阇梨。热时热杀式梨。进云。寒岩四月始知春。师云。鹧鸪啼处百花香。进云。老和尚应九九数。赐敕许初住吾山。况有雪颂乎。佥曰。老虚堂再出世。师云。家丑莫向外扬。进云。溪山虽异云月是同。师云。别别和风搭在玉栏干。师云。金舂玉应谨谢答话（便礼拜）。师云。此是选佛场。心空及第归。
提纲。乾坤之内。宇宙之间。中有一宝。秘在龙山。因府主请而开堂。提住山鈯斧。拜天子诏而入寺。鸣下濑玦环。吾祖昔住双径。此郎今领百蛮。东海儿孙八十一黄尘乌帽。西湖长老五十三白发苍颜。圆觉场中列圣象旋狮掷。通明殿上侍臣鹄立鹓班。黑漆拄杖子打魔佛。宝剑金刚王斩痴顽（拈杖）。正与么时。不待弥勒下生。夜摩琉璃。兜率玛瑙。不印香严本寂。钱塘鹦鹉。吴岫鹧班。明月珠光灿烂。流水经响潺溪。万年松抽万年枝。以规以祝。炎天梅吐炎天蕊。难望难攀。潜珍开无尽藏。良策定太平寰（卓一下云）。疏帘见雪卷。深户映花关。
自序（宗休）。欲居九夷。鱼叟匏瓜不食。将归三径。晋人松菊犹存。兹逼英檀命。拒辞不允。强升猊座。作野干鸣。惭汗惭汗。
白槌谢。开堂之次共惟。龙泰堂头大和尚。瑞龙兴大智云。非池中物。睡虎典多罗藏。立教外宗。众所归也。谁不仰乎。兹辱降尊就卑鸣。槌证法。无堪激切屏营之至。下座必趋十笏室展一炊巾。
总谢。又惟四来耆宿。一会名缁。诸位禅师。狮子产狻。出无量释迦于贤劫。鸡卵生凤。接河沙妙德于心源。不啻仰四天下独尊。况复称十地上大士。各各道体。起居万福。
拈提。记得。僧问松源曰。只如大师郡王于一毫端不劳弹指。成就如是清净宝刹。与昔贤干是同是别。师云。动容扬古路。不堕悄然机。此僧问端。掬水月在手。松源答处。弄花香满衣。休上座亦代聩翁聊表微去。乳峰耸碧。锦镜流辉。
尾州青龙山瑞泉禅寺语录。
侍者某编。
山门（指云）。瑞泉一滴。激扬松源（显视左右云）。驾与青龙者。来入个门（喝一喝）。
据室。扣玄室中。佛魔交接（打案云）。打草惊蛇。移花兼蝶。
拈衣。依俙曹溪直裰。仿佛灵山金襕。别别（搭起云）。一把柳枝收不得。和风搭在栏云干。
祝圣。大日本国尾州路丹羽县青龙山瑞泉禅寺。新住持传法沙门（宗休）谨焚宝香。端为祝延。今上皇帝圣躬万岁万岁万万岁。陛下恭愿。仁德回春。四三王六五伯。喜气消雪。右白虎。左青龙。仰弥楼山为寿山。湛香水海作福海。
开山（拈香）。攀折梅花雪一枝。住山薄福报恩来。无端穿却昆仑鼻。四海香风从是吹。
退院。自代乃翁称住山。三年光景鬓斑斑。一声杜宇袈裟角。割取蓬莱左股还。
偈颂。
佛涅槃（八首）。
鸟啼花落涅槃台。竺土山河冷似灰。割取须弥千百亿。瓣香唤醒卧如来。
西方有美背花归。生死涅槃皆昨非。无色界中多少泪。洒为细雨湿春衣。
是正法耶邪法耶。多罗八万撒尘沙。番番诸佛出于世。先始梅花终楝花。
紫金光聚照河沙。不识生耶是灭耶。欲向东风问斯意。和莺吹折一枝花。
业风吹起二千年。大地山河佛骨膻。今日一锤锤碎了。鸟啼花落又苍天。
西有美人无赖查。袈裟一别隔天涯。愁肠断尽昆仑铁。犹是春闺梦里花。
说玄说妙作么生。一字全无借笔耕。此老元来太平贼。果然陷却铁围城。
大小瞿昙叫度生。看来夺食又驱耕。帘前细雨溅花泪。五百由旬一化城。
佛生日（十首）。
他是西方一美人。银盘洛出晓妆新。袈裟错被毒花触。肠断毗蓝园里春。
东海鲤鱼薄伽尊。韶阳棒下两倾盆。尘劳八万洗何尽。满架蔷薇露一痕。
竺士山河襁褓中。不祥儿坐梵王宫。满身泥水狗何吃。一棒还他跛脚翁。
咄哉了角黑昆仑。坐断华堂称独尊。犹结冤仇二千岁。打花风雨老云门。
韶阳棒下不能平。药峤杓头弄化生。别泼吾家虫毒水。全身陷却铁围城。
未出母胎三十棒。西天东土祸殃生。蔷薇误被微风触。露碎水晶帘外声。
元是如来净法身。周行七步曳泥尘。药山杓柄长多少。叶底残红雨洗春。
露柱怀胎也太奇。果然生这不祥儿。余殃未了二千岁。洗出蔷薇雨一枝。
韶老棒头天下疼。等间敲出紫金容。若无雪耻蔷薇雨。也是阇梨饭后钟。
西天老沙门。报冤却以恩。献花春在手。洒水月无痕。
佛成道（八首）。
昨夜面南见北辰。眼中八万四千尘。瞿昙老也虚堂老。今古识羞无一人。
棒头有眼火星飞。逼活瞿昙陷铁围。坐到驴年不成道。满山风雨急归来。
六年岭北雪生涯。错认星儿老释迦。成道任他空劫外。工夫犹未到梅花。
还我瞿昙活眼睛。六年间坐钝迟生。依然未出旧窠窟。西有长庚东启明。
苦哉天竺古先生。雪北六年功不成。错堕无星秤子上。三千佛国一毫轻。
雪岭闻时九鼎重。明星见后一毫轻。今朝纵是叫成道。犹有梅花老主兄。
贪看天上一枚星。错作多罗多万经。今日欲重宣此义。黄莺出谷又叮咛。
六年雪北不毛地。一卷兵书打妄谈。星落营中死诸葛。卧龙旧迅活瞿昙。
智门莲华话。
透得智门公案中。荷花雨过一枝红。大唐国里无人会。吹起香风日本东。
蛰龙。
泥蟠岂久屈池中。不待桃花三月风。别有衲僧霹雳手。拈来拄杖靠虚空。
须弥枕子。
山形枕子任逍遥。大仰当机推不摇。忽被秋风吹梦破。须弥百亿小芭蕉。
仲秋颂破砂盆话。
七花八裂太虚空。正法元来在汝躬。𨁝跳密庵旧窠窟。秋天明月一盆红。
临济半夏上黄檗山。
风颠破夏等间还。蓦地踢翻黄檗山。若不为他行一棒。寻常黑豆老痴顽。
黄檗山头灭正宗。喝雷棒雨活机锋。寻常摆尾摇头去。济水那边化大龙。
铁狗。
铜头铁额黑昆仑。活吃紫金光聚尊。不入赵州皮袋里。一声吠月落花村。
云门札之一字。
云覆千峰天未晴。那僧问处太迟生。苍札之一字雷霆舌。吹散檐间积雨声。
佛法如一只船。
驾起慈明一只舟。垂丝千尺截凡流。骂风喝月浪花底。不钓金鳞誓不休。
鳌山值雪（二首）。
店上未眠僧一枚。今朝成道六花堆。当时若是岩头老。和却鳌山蹈倒来。
三人一队野孤精。何事连声叫老兄。个个看来白拈贼。鳌山成道假银城。
灵云见桃花。
呵呵大笑豁然时。触发春风桃一枝。打失娘生本来眼。灵云亦暗证禅师。
铁拄杖。
一条拄杖靠虚空。铁树形成全绝功。若使南泉行正令。普贤妙德落花风。
须弥笔。
东海涵松苏利倾。须弥百亿一毫轻。分明纸上灯王佛。跳入西来五字城。
成就四法。
妙之一字佛难宣。元是非莲非普贤。待四法成迟八刻。花开天地未分先。
大江和尚住百丈之日。有拜祖塔偈。依其韵。
百丈山高向上禅。真丹国也搏桑边。纵然野鸭飞过去。只在大江春水前。
追悼。
次不二和尚悼西源翁之韵。
翁负吾耶吾负翁。犹添冤苦哭苍穹。他家亲得白云子。天外青山有父风。
悼邓林和尚。
久响龙潭多少风。平生四海一禅翁。雷霆意气血盆口。吹灭纸灯霜叶红。
悼玉衡座元。
玉衡座元吾衡梅祖翁之徒也。守大愚祖塔而晨香夕灯无怠焉。一日触造化儿溘然逝矣。寔亨禄四年春二月王蓂也。吁吾门不幸莫大焉。闻讣者靡弗叹息。予亦作偈以助诸徒一哀云。
璇玑北转玉衡南。五十年前二十三。吾岂酬知无一瓣。鼻端先向晚梅参。
悼景堂和尚。
大心衲子活机锋。三尺龙泉灭正宗。□舌犹在雷声□。雨点□□□长松。
悼天龙寺真乘院祝英座元。
龙门十日折残花。不见其人感慨加。无色界中多少泪。作西山雨洒袈裟。
悼宗顺杜多。
三十才名可惜哉。胸中书传变寒灰。家山一片好风月。春在梅窗归去来。
悼大藏西江轩雪窗首座。
大藏五千文字禅。西江一滴错流传。先花吾首座行脚。春雪吹残窗半边。
悼谦仲护首座。
空记同名南岳碑。阎浮五十七年移。薰风不解吾徒愠。吹折炎天梅一枝。
悼宗庆庵主。和瑞应和尚韵。
瑞应堂上老师。追悼家兄宗庆庵主。余攀高韵助一哀。
不识家兄何日来。疏钟落月决然离。老松阅世卧云壑。定有奘公东指枝。
次韵悼誉禅尼。
龙女宝珠认一沤。辉腾今古价何休。荷花红碎新池雨。疑是芭蕉不耐秋。
悼某禅尼。
返魂一炷铁昆仑。欲报元来不是恩。大义渡头千古恨。落花流水绕江村。
悼天庆祐公禅尼。
卒赋一偈寄玉何藏主。悼天庆祐公禅尼。以偿不赴期年斋筵之罪云。
去年今日别风光。断尽梅花铁作□。小玉声中人不见。枕屏残梦觉犹香。
次韵悼先天居士。
橘家跨灶又跳楼。昨日慈恩今作仇。剑树刀山芭叶雨。不风流处也风流。
悼光翁亘公大禅定门（细川六郎殿）。
远者呑声近者悲。回头冬日影西移。牡丹一闰春如梦。王老庭前召陆时。
次韵悼德胜居士。
八十年非今日知。虚空消殒转身时。欲藏无去无来处。叫月梅花孤雁枝。
悼宗鼎宗斑二禅门。
龙吟金鼎虎藏山。脱却凡鳞露一斑。父子不传真消息。依然花带旧红颜。
天释和尚十三回忌。
恭以吾大法兄前住龙峰天释大和尚。大梅梅子而龙云鼻祖也。外示朴直。内怀温雅。臞然不胜衣。颇有古衲子之风焉。潜行密用谁窥其仿佛佛。热喝痛棒谁触其机锋。可谓百世临济也。愚昔志于游方发一步之初。扣老兄于妙法精舍。三到九登吃霜辛殆数岁也。夙缘所感恩仇难酬矣。老兄一日受师命。而遂董瑞泉之法席。缁素欢呼。遐迩欣伏。祖道江辉莫盛焉。瘴雨之攸濡。蛮烟之所染。俄尔微恙。溘然戢化矣。一门不幸可惜哉。其徒瘗履乎尾之犬山。图像乎摄之龙云。尔来乌积兔久。偻指今兹永五戊辰孟春二十有五蓂者。乃十三白辰也。其高弟妙法和尚设斋筵于先庐。斋供龙象之众。至乎。愚亦不获默止。叨唱村偈以共厥丹悃。盖将深心奉尘刹而已。伏乞昭亮。
元是吾家老大龟。嗣先师不肯先师。金襕传外无人会。间却春风花一枝。
景川和尚三十三回忌。依松岳和尚香语韵。
塔号大齿多少年。雷迁电绕斗牛躔。胸中五逆藏不得。热铁花开阿鼻烟。
景堂和尚七回忌依韵。
德爵齿蔑以加。吾禅鹦鹉叫拏茶。岐山雪白象王裤。银色普贤来献花。
普门寺某三回忌香语。
再现普门南海涯。栴檀沉水佛陀耶。拈来物物非他物。小铁围山大白华。
普门寺明岩座元三十三四忌。
普门示现老师翁。历数卅三在汝躬。不待春王正月朔。一炉沉水木犀风。
宝泰寺大器座元七年忌。
吾首座曾行脚来。炉香未冷七年移。仑昆鼻孔无功德。听取炎天梅蕊诗。
不孤轩德首座十三年忌。
百亿须弥小博山。八万阎浮一沉水。十有三年德不孤。菊余秋香梅吐蕊。
以心传公小祥忌。
大永六年季春十有一日。乃以心传公少祥忌辰也。聊唱伽陀一篇。以充菲薄之奠。
记得去年今日事。鸟啼花落一回新。当阳拈作小香瓣。唤醒春闺梦里人。
大玄宗济上座三七日忌（势州人）。
临济三关打破了。吹毛磨尽急提撕。满林霜陨秋光冷。一曲伊州残月西。
汝云妙庆大姊五七忌。
梅湖藏主为祖妣汝云妙庆大姊。五七忌预设斋。手誊写六喻经。唱贯华一章。以酬抚育之厚恩。愚也聊攀其韵。
生死海中无一沤。涅槃岸畔绝同流。半篱残菊真沉水。信手拈来专为秋。
荐渊了正源信士卒哭忌。
丹州人事一色幕下忠臣。远山氏渊了正源公。丁今兹永正丁卯夏五下八之日。轻命重义。阵前战死矣。所胃重赏之下必有勇夫者乎。盖忠臣出乎孝门者也。傍难难忍。况复父母兄弟之情乎哉。遂作野偈一章。以当百日之奠云。
都卢大地法身香。薰彻心源透十方。一色明边君自看。秋天依旧远山长。
远山氏某七年忌。
七年一枕黑甜余。慕父风兮读父书。乌钵远山无限好。先庐修竹影萧疏。
月溪常圆三十三年忌。
刹那三十有三秋。剑树刀山解说楼。不信回光返照看。一天明月入江流。
圣泉居士三十三回忌。
透霄汉也彻黄泉。这个一香三十年。不扫自家门外雪。只看春在早梅边。
先考十七年忌。
酬佛恩耶报父恩。露之一字老云门。劈开十七年前面。屋后青山笑不言。
柴屋居士十七年忌。
先入东关为看山。主人去十七年间。松门柴屋依然在。只恨听名不对颜。
某三十三回忌。
武阀曾从失此郎。几乎三十有三霜。无端拈出酬恩去。秋后满山枫叶香。
先妣三十三年忌。
真个娘生旧面皮。元来子母不相知。一恩三十三年后。雪重梅花腊月枝。
宗欢宗喜父子五七日忌。
君臣父子整三纲。殒命战场忠孝彰。剑树刀山百杂碎。当阳拈作本来香。
宗室禅门十七年忌。
热喝瞋拳五逆儿。掀翻阿鼻火坑来。报恩是也酬仇是。吹雪炎天梅一枝。
古月妙圆禅定尼七周忌。
一千佛母老摩耶。百万人师老释迦。今日酬恩消底物。腊天风雪七梅花。
华屋宗荣百年忌。
曾从华屋落泉台。荏苒光阴一百回。我有江南宝薰在。秋风吹入月中梅。
为骏阳僧荐其慈母追室妙清禅定尼。
报恩一瓣鹧鸪斑。深似海深高似山。山是士峰天下白。相逢不识对慈颜。
旭芳宗泉禅定门三十三回忌。
蜗牛角上一英雄。留取功名麟阁中。碧眼黄头休说梦。天堂地狱大槐宫。
玉叟玄继居士一周忌。
忠臣元出孝门中。近代麒麟第一功。五月牡丹花若梦。午帘雨过起微风。
宗琳居士七年忌。
今日相逢一笑新。分明记得七年春。檐头滴滴蔷薇雨。洗出阿爷净法身。
春阳宗照信女十三回忌。
春阳秋露十三回。杜宇声中唤不来。别有圣胎长养处。一枝结子绿苔梅。
瑞云开基玉峰大师十三年忌。
秋风叶落十三年。老泪湿衣何夙缘。劈破昆仑作香片。瑞云吹起玉峰前。
明叟宗鉴禅定门七周忌。
天文八祀八月二十九日。乃明叟宗鉴禅定门七周忌之辰也。孝子预于仲春二十九蓂。供佛斋僧之次。命苾刍众顿写一乘妙典。仍倩小比丘宗休手。梵这松子膜。以酬罔极之恩云。其偈曰。
这香佛祖不传传。秘在怀中已七年。今日看来松子膜。冲开碧落彻黄泉。
春溪智云大姊七周忌。
今兹文丑盂春二十六蓂。乃宜春轩主翁之蓂萱堂。春溪智云大姊七回忌也。休也七年之前。夜雨烧香。七年之后。春风烧香。盖夙缘所感耶。作偈以助孝子之一哀。
七年春梦老婆婆。为劝一杯红杏霞。谁也前身戒和尚。香烟散作百东披。
诗。
大云山龙安寺岁旦（四首）。
龙安龙宝一龙孙。当处豁开甘露门。不借春风多少力。大云吹起尽乾坤（举龙宝国师上堂）。
大云山里孟春寒。敢不受诸方热瞒。腊雪吹添新白发。逢花犹作旧时看。
佛法年头无却有。祖师鼻孔旧耶新。乾元一气从隗始。花亦黄金台上春。
大王万福春来也。花满扶桑六十州。若问眉毛长几尺。报言西岭雪千秋。
次德林和尚岁旦韵新年旧岁事如何。昨日今朝也任他。翁德辉春吾鬓雪。菱花半掩独高歌。
岁旦。
年年何用问新旧。佛法南方绝古今。屋后梅花无尽藏。门前柳色万黄金。
屋州青龙山瑞泉寺岁旦（二首）。
托出青龙颔下珠。春光烂熳接天衢。满堂花醉三千指。佛法新下一点无。
鸿钧一气转天关。杨柳舒眉花解颜。万古瑞泉流不尽。七珍八宝涌如山。
河州东吴庵岁旦（三首）。
新年佛法有耶无。拄杖殷勤来问吾。解缆春风舟一只。载千秋雪到东吴。
新年拄杖旧同参。今日相逢无俗谈。建法幢兮立宗旨。一茎春草活伽蓝。
斡回地轴转天轮。造化功成一气新。侍者报言花万福。太平春属太平人。
和儒士某少年试毫。
结发从师伊洛涯。缥囊缃帙色交加。天工欲试春风手。先发六经三史花。
和童子试毫韵（五首）。
砚池波暖浴梅辰。月是毛锥字字新。无复长绳系莺日。读书终日惜余春。
梅花标格雪精神。一岁新时诗亦新。持赠渠侬寸阴壁。从今可惜少年春。
春风呼笔贺新正。竹报平安花太平。谁把蒙求中一句。教雏莺得学诗声。
廿四翻风从此吹。鲤庭桃李竞开时。小童若是邹人子。学礼如何不学诗。
内苑花开胡蝶风。新诗入样墨痕浓。读书莫道来年在。春再不回颜不红。
和希周髫年试毫。
仁气一陶花木浓。春城无处不恩风。奇才何事朱崖外。合在玉堂云雾中。
题高野山。
高野山高绝点尘。松杉夹路古碑泯。花熏云雾烟霞底。自是龙华三会春。
题藤代。
山水尤奇天下多。花香多月影看如何。潚湘八景又添二。吹上沙和歌浦波。
题鸦山。
北苑风烟君可颁。吴僧煮茗说鸦山。鸦山虽好谁商略。待我前丁后蔡间。
题富士山。
何年鳌背负山来。百亿须弥绝点埃。四十由旬士峰雪。眼高看不到天台。
依人题士峰韵。
坡仙闻昔到斯间。独爱全身云水间。白尽乾坤士峰雪。眼高宋地似无山。
松风石。
出尽夫余万里和。松阴六月以风鸣。老来无力推残暑。嗽石枕流听此声。
继鹿尾见花（尾州）。
移鹿野春斯地看。千年象教一枝残。幽人指点花耶雪。片片和风上玉栏。
茅野看花。
云拥山樱千万重。多年天外望金峰。出花还又入花去。春夜朦胧古寺钟。
赠小僧。
古寺归来间记曾。十年前事谷成陵。山禽不语无人问。一榻秋风白发僧。
寄播阳太守赤松兵部大夫。
风流太守久闻名。水远山长情更情。拍手呵呵相见了。老僧门外送松声。
次韵洞下僧。
不远鲸波万里长。袈裟角裹草鞋香。青鹰入室果何征。记否浮山残梦床。
次韵寄梦庵老人。
湘山如黛洞庭须。月色朦胧雨气濡。中有画师难写处。诗僧间倚石屏孤。
宗艺喝食落发（丹州人俗姓井上）。
丹山产此凤凰儿。六艺文章好羽仪。井上碧梧风不动。栖巢高耸万年枝。
读欧阳修秋声赋（二首）。
醉翁亭畔响飕飗。声在西南定可秋。今夜暗中摸索识。梧桐一叶亦曹刘。
声在西南迷醉翁。暗知秋意属梧桐。宋家四百年天下。吹醒山川黄落风。
题盆石（京南宗珠请）。
奇石持来天与翁。九华何必在壶中。青螺如涌平沙上。无复江山出日东。
和某来韵。
月话秋兮花话春。问天何幸伴吟身。诗歌自有风流种。白发三千雪满巾。
和松岳和尚茶话韵欲原沩峤梦。侍者点茶来。茶罢梦醒后。钟声被月催。
（松岳和尚茶话诗云。茶兼禅味可。能避俗尘来。且欲停东话。枫林暮色催）。
送策彦西堂赴大明国。
北老禅机截众流。南游何日大刀头。海门风定鲸波稳。一叶舟中四百州。
送策彦西堂再赴大明。
千里莺啼远送人。白头何日又逢春。归舟早载西湖月。呈我梅花面目真。
饯仁泽老禅归岐阳。
诗家第一碧瞳胡。归去黄花有若无。九月岐阳定微雪。关山梅树觜卢都。
饯津首座归东关。
榔𣗖担来士峰雪。袈裟带去御园花。冤家何事添冤苦。杜宇一声天一涯。
送希庵老禅赴越。
误作杜鹃君莫闻。渊明去后晋无文。先花归雁知何事。飞入越山深处云。
送梅江藏主归关西。
欲话山云海月情。春风奉使出京城。君听三叠阳关曲。莺向花边不惜声。
送三省先生。
卜匪龟兮荚匪蓍。斯心四圣未曾知。机前划破与君看。六月梅花太极枝。
送明山藏主东归。
再会无期奈老颜。东游万里白河关。残红新绿满山雨。杜宇等间呼得还。
送哲上人归肥阳古寺。
渠侬何事忆高城。话尽三年海月情。西出阳关能记取。落花啼送杜鹃声。
饯天得首俯归岐阳。
海东得得来和尚。传祖师心宗大兴。万里乡关犹未忘。逐云飞去老乌藤。
送僧归九州。
甘棠茇舍慕先宗。秋入客衣归意浓。再会无期吾老矣。海西月落五更钟。
送功岳座元归骏阳。
松连三保持衣藤。天女献花龙点灯。来亦无心归亦好。孤云倦鸟一间僧。
重阳前日送十洲归乡。
茅鞋棕笠草袈裟。晓出长安残月家。可怪斯行先节去。渊明终不负黄花。
送真安藏主归艺阳。
误认他乡作故乡。巾瓶相侍五年强。拂衣好去家山路。秋海棠西欲夕阳。
送宗扩藏局归旧梓省母。
那处春山不故乡。娘生面目露堂堂。归来呈示老僧看。秋在信州红海棠。
枫林残照（游高雄山赋二首）。
枫桥何事等间过。山到晚秋胜概多。欲把一麾回落日。乌藤亦是鲁阳戈。
秋在花耶春在枫。夕阳斜挂满林红。红围绿拥寒山路。吟入牧之诗句中。
待杜鹃。
仿佛去年听杜鹃。暮云深拥蜀山边。一声定可晓天雨。窗掩长松独不眠。
藤绕庵。
卜地江南南更南。藤萝深处鬓毵毵。垂花挂蔓三千尺。缚住春风作一庵。
待花。
最怪东君马不前。为诗谁着祖生鞭。三千一念持花意。白发闲僧倚柱眠。
叶底残红。
细雨邑香新绿深。过墙黄蝶绕枝寻。满城春色永嘉末。一片残红正始音。
春池梅影池亭只为爱横斜。曾自难波移此花。道者家风若相似。晴澜吹月上袈裟。
蛰莺。
嫩莺势户未曾开。幽谷寒深似待雷。温顾若通冰雪底。春风先起卧龙梅。
五月菊。
在夏黄花胜在秋。山房五月小笆秋。一枝卧雨羲皇上。不待元嘉以后秋。
秋后观山。
斜风黄落雨斑斑。一鸟不啼秋后间。司马灰寒数峰色。元嘉时节独观山。
红雨。
朝埋游履迹凝雪。暮洒疏帘影讶花。可是巫山神女梦。为红为雨到君家。
凉萤度竹（三首）。
秦皇竹帛积成堆。萤火烟消冷似灰。小碧窗前无月夜。乘凉空照寂寥来。
腐草化萤凉意微。雨时添影月时希。分光不照书窗夜。修竹丛西缓缓飞。
新竹绿浓花不如。微凉吹暑入郊墟。夜来萤亦殷人鉴。莫照昔时非圣书。
寒雁。
旅雁声寒芦苇涯。江风彻晓不堪吹。霜辛雪苦翅翕短。归意待花花较迟。
竹窗听雪。
唤醒十年尘梦迷。半窗雪竹响高低。斯声不到画堂上。何事荆公独噬脐。
松寺听鹃（三首）。
耶溪古寺月斜明。留个长松杜宇鸣。何事问君归意切。一声却仿佛千声。
耶溪新绿胜花不。日暮杜鹃啼出幽云隔东关未归客。松声虽好却添愁。
个长松树换新铭。无复诗人着意听。啼落若耶溪上月。从今挂榜杜鹃亭。
寒云欲雪。
冻云欲雪拥层峦。半卷疏帘倚玉栏。不向阳台为暮雨。梅花被底梦应寒。
东川无杜鹃。
南人雪与北人梅。此地如雪杜宇来。未免疑团无亦好。旅檐残雨客肠摧。
水边梅花。
梅在江南野水涯。惊人春色两三枝。横斜影落黄昏后。添月鸥边也一奇。
寺近闻钟。
殷殷疏钟闻不迷。海山近接古招提。春来更有出花色。一朵红云斜日西。
中华书言日本凝露台戏题。
日出处东移汉家。瑶台凝露洛阳涯。合苏四海苍生渴。养得芙蓉八月花。
旅宿晓（题咏）。
异乡为客别先生。月落江村欲五更。白集归舟士峰雪。袈裟不裹杜鹃声。
花锦（和歌之题）。
剪取游丝百尺长。春见织出锦衣裳。花前莫怪无家客。欲带一枝还故乡。
花前见月（和歌之题）。
清水岩前爱白樱。有花有月二难并。兹游奇绝慰衰老。斗色争光不夜城。
梅关（和歌之题）。
锁断东风不漏香。春游佳客恼诗肠。鸡声啼破函关月。谁识花中有孟尝。
扇面八景（二首各四景）。
雁落平沙月上时。洞庭七十二峰奇。湘南湘北雨耶雪。水远山长归去来（落雁。秋月。夜雨。暮雪）。
帆腹含风归艇轻。市人争利不争名。半江日落渔村外。寺隔数峰钟一声（归帆。晴岚。夕照。晚钟）。
题山水图（二首）。
人倚柴门期月不。斜阳欲落钓鱼舟。西湖十景潇湘八。红树芦花一色秋。
青箬绿蓑张志和。斜风细雨十年过。山中虽好可无月。莫较江湖诗景多。
题竹间两省图。
竹间两雀吕耶刘。为借商山羽翼不。四海英雄鸿鹄志。大谋岂在稻梁秋。
扇面图（三首）。
先天有物谓之梅。凭仗画师资始开。桥上杜鹃村上雀。一编心易百花魁。
花到赵昌虽逼真。华光墨亦不精神。珍禽枝上向吾语。今古知梅只一人。
海外远移安石榴。开花结实夏远秋。辛酸甘苦备尝得。眼在神农一舌头。
题墨芙蓉。
芙蓉寂寞水之滨。淡扫蛾眉冷大真。在地连枝总虚语。秋风红脆马嵬尘。
题东坡画竹。
一竿也足此风枝。翠袖佳人潇洒姿。坡老胸中三斗墨。作湘江雨不禁吹。
题画梅。
颜色馨香谁写真。世无相马九方甄。诗僧若问花来处。太极光阴不记春。
鸡冠花图。
颈带绛罗头戴冠。木鸡斗倚玉栏干。花中纵有孟尝客。透白云关千古难。
海棠双禽图。
斗妍唐室几千红。宠在海棠春睡中。李杜相双如二鸟。为君翼弊落花风。
黄莲青雀图汉苑春风王母迟。却疑青雀偶归来。蟠桃末实三千岁。暂倚黄花借一枝。
扇面（不画）。
好个画师到此休。不涂红粉自风流。分明纸上西来意。雪里芭蕉笑点头。
见桃录卷之一（终）。

[book_title]圆满本光国师见桃录卷之二
远孙比丘众等重编。
像赞。
出山释迦像赞（二首）。
西竺老沙门。报冤却以恩。献花春在手。洒水月无痕。
香南雪北。失却路头。相随来也。个老比丘。
文殊赞。
把狮子窟。作活伽蓝。问多少众。前三后三。
达磨赞。
流蓬直指。落叶单传。大唐国里。将谓无禅。徒费柴米。面壁九年（咦）。吾祖来也。月在青天。
问讯梅耶又杏耶。九年面壁是拈华。一时赶出合行棒。魏主梁王非作家。
兀坐九年春。拈华间达磨。昔日对梁王。蓦面何不唾。
六宗叫受降。蹈倒葛藤桩。到处无人肯。空过龙庆江。足跨三国。眼贯五天。东走西走。衣破履穿。
面壁九年。堕圈缋里。若道会禅。西天万里。
同（半身）。
眼看东震。意在西干。失却了也。鼻孔半边。
百丈赞。
将谓奇特。坐大雄峰。小丛林汉。匡徒立众。
临济赞。
势似沛公先入关。吹毛盍斩老痴顽。莫言佛法无多子。黄檗山头吃棒还。
四睡赞。
四睡一觉人虎已分。无底蓝儿盛峨嵋雪。焦尾苕帚扫五台云。丰干饶舌非我同群（咦）。寥寥天地知音少。唯有松风不耐闻。
布袋赞。
二童笑里似藏春。梅里分身总未真。向布袋头空打失。长汀风月自家珍。
神农赞。
救民医国世难逢。着鹿皮衣显圣容。大地都卢禅本草。舌头具眼只神农。
钟馗赞。
终南进土阙北忠臣。虽不攀桂可以荐苹。三尺宝剑四海风尘。辅李唐主为杨太真。驱逐疠鬼折伏邪神。于今于古护法护人。移花兼蝶谁家不春。
赞福禄寿（雪舟图）。
曾降尘土。南极老人。向北斗里。藏长法身。福海无底。寿山嶙峋。眉毛生也。珍重万春。德云比丘大休叟。
灵照女。
不涂红粉面如花。有漏笊篱无赖查。庞老赚过儿女子。止啼黄叶满贫家。
赞白居易。
江南有野梅。空劫以前开。不扫即心雪。自然春到来。
北野天神（二首）。
万里飘然成逐臣。比来天地一诗人。三千风月不吟尽。松老梅飞北野春（骏州长谷川越前守藤原辉贞请）。
宽延圣代降菅原。现宰官身一普门。吟取三千好风月。梅花枝上定乾坤。
渡唐天神像（八首）。
诗语通禅歌威神。冠巾和尚假耶真。梅香直透龙渊室。花向扶桑漏泄春。
北野君元北阙臣。径云深处现全身。三千风月一衣钵。分付梅花总不真。
弃掷宽延王佐才。鲸波万里不舟来。径山文武大炉韛。炼得身形早到梅。
径云吼破一声雷。禅熟来耶诗熟来。此野春寒旧庐雪。终身合作卧龙梅。
龙渊窟里得龙鳞。此野君家别置春。万古乾坤开辟后。梅花世界一诗人。
扣龙渊室叫东来。吹起炉中文武灰。攀折径山三月桂。拈成北野一枝梅。
青衫白发老袈裟。非梦真参见作家。攀折径山三月桂。等间拈作小梅花。
四万三千首锦囊。径云敲月一禅床。是非合付梅花梦。惹得虚名满大唐。
赞今宫大明神。
扶桑六十六州中。神德昭昭仰此宫。护法护人威猛力。满山松竹亦仁风。
邓林法兄像赞。
南浦末派。西源的传。丛规井井。瓜瓞绵绵。店上阻雪则与吾有素。帘前赐紫则对御谈玄。兔角挑起日月。龟毛呑却坤干。住新宝林只缺虚堂八十。掌老黄檗不屑临济百千。谁知正法眼藏灭。向这瞎驴边。灭不灭再把恋胶续继弦。
宝林诸徒绘邓林翁遗像。就予需赞。事非可拒。联赘野语。充宝林常住供养。大永三年林钟吉辰。劣弟宗休烧香拜赞。
三纲见禅师寿像（洞家僧）。
大阳皮履裹袈裟。再使异苗抽毒牙。宝镜台前本来面。依俙相似赵昌花。
前住光通仙裔鹤禅师肖像。
眼中丁谓纸上张公。毒气未除。师蜀川乌头子。文字不立。祖熊峰绛衣翁。鸣板敲床。辉光法道。拈锤竖拂。振起宗风。夺奯老全机则古帆挂后。黄河向北。划牺皇艮卦则杂华资始。红日升东。咄要看真面目么。犹有梅花路未通。
竹溪筠长老图先师像。就予需赞。信口乱道。天文龙集癸卯林钟日。
前住普门泰云安禅师像赞。
斯老慈颜醉似霞。兰溪剩馥茁其芽。无端入得三摩地。宴坐春风小白花。
天文癸卯秋八月。灵云庵衲宗休赞。
密传座元赞。
他是有邻贻厥。自称玉峰密传。坐断曲录木上。问甲子答米年。记灵踪盘龙窟。灭正宗瞎驴边。真个灭耶不灭。夕阳长在我西。
小师等绘持德密传继禅师之寿像以需赞。信口乱道云。
前住长法春谷杲公藏主写照赞。
天源分流。太虚接响。洋屿神如蚌蛤。异代同名。虎丘机似烟菟。大藏在掌。万岳千峰。折拄杖头。十洲三岛。曲录木上。佛法不会。岭南卢能。徒拾堕樵。俗气未除。岩中幼舆。空留遗偈（咦）。岁暮天寒。松柏绿长。
大永年腊月日摄州西江开基雪窗最公首座像赞。
龙护宝所激扬大藏波澜。孤首古丘分张少林皮髓。仿佛三皇不同。依俙半月相似。首座行道也威音劫初。首座说法也率陀宫里。英气凛凛。玉音琅琅在耳。宝积之松作何色。不夺境不夺人。雪窗之兰抽其芽。有是父有是子。眇视双径云。吸尽西江水。还会么。这个聻咄众角。虽多一麟足矣。
西江开基雪窗最公首座有二神足。曰怡溪。曰温叔。命工绘师之像。寄予以需赞。
大永甲申腊月吉辰。
季友契公首座寿像。
钟谷遗响。百里震惊。龙津龙子。头角峥嵘。五逆儿孙。电卷雷走。一喝宾主。云起风生（咦）。黑漫漫地。慧日永明。
大藏中兴开基华屋宗荣首座大师偈赞。
大藏金翅。直取狞龙。搏九万里风则接禅源派。动三千刹海则探洋屿宗。不费脚力。坐通玄峰。净裸裸。赤条条。寸丝不挂。脱尼总持皮肉。明皎皎。白的的。一法所印蹑大爱道遗踪。铁壁通线路。须弥跳针锋。要看真相么。花影月重重。
圣寿开基天庆祐大师寿像赞。
混沌画眉。春山青兮春水绿。灯笼合掌。江月照兮松风吹。相逢不识。借问是谁。取人头取人腰。子湖之犬嗾刘铁磨。得吾皮得吾肉。少林之狐诳尼总持。生涯只有三事衲。圣寿以固万年基收。
天庆大师顷令工绘寿像。需赞语于老拙。拙辞曰。汝德大而吾才短矣。何不投江湖名宿炫其名遗其德乎哉。尼曰。不无大手笔。盖直指之才单传之器难哉。请叙一二以垂无穷足矣。一言铭肝。不及再辞。热觚赘其上云。永正十四仲春上浣日。
明窗宗珠庵主像。
四海九州唯一翁。传茶经外得新功。前丁后蔡春宵梦。吹醒桃花扇底风。
前左金吾额田耕云笑夫居士像赞。
纸上张公子。袖中邵尧夫。辅弼于汉室。优游于洛都。蚤侍右京兆。晚除左金吾。衮衮源流恭惟同出自。草草居士更有赤须胡。握住林际之宝剑。劈破天泽之衣盂。笑雏道者。骂赝浮屠。绿芜霜寒。或时兔臂一棚鹘。乌帽尘暗。或时追犬鞭十影驹。送夕阳迎素月。开琼筵坐花衢。次孟津而密谋。八百人不期会。临淀河而战死。三千卒为前驱。惜哉名父子。遗恨失呑吴。颜色犹依旧。莫作墨梅图。
永正十三霜季秋上浣日。
前贺州大守仁翁舜法禅定门画像赞。
绘月者不绘光。精神可掬。种树者如种德。灵寿深根。卜菟裘于江左。赏牡丹于洛园。喜读兵书。谙龙韬虎略术。勤知王库。御狗偷鼠窃冤。文武道未坠。典刑今尚存。竹椅蒲团。坐禅曾师璨可之迹。莲漏香火。念佛晚候远持之门。积善家余庆在。有厥子有厥孙。
右立入氏前贺州太守仁翁舜法禅定门之肖像。孝子就老拙求赞。不及拒辞。信口乱道。永正庚辰小春日。
德云院前刑部通叟宗普大居士肖像赞。
一王一姓六十六州。高蹑矢田前踪。新赐剑履。故称义家后裔。丕缵箕裘。诚哉千兵易得。眷夫一人拔尤。桃李园中宴群臣而醉月。梧桐名上处刑官以司秋。退灵鹫席骂释。登呼鹰台依刘。玉笛江楼。如今枕上无间梦。锦绣闾里。少日才华接贵游。其和也。霭霭然如春之行大地。其量也。浩浩乎似海之纳细流。活处投机。将谓丹霞居士别户相见。元来德云比丘还参得么收。
右德云院殿前刑部通叟宗普大居士者。乃远州太守胜益第三骨。而叔父一云叟之犹子也。壮岁游艺据仁。可谓乱代英雄也。春秋三十八上不幸而逝矣。不克无山崩梁坏之叹。仍𡥉子国庆命工图像需赞。赞以祝远大云。大永第四三月二十有六日。前正法山大休叟书于龙安室。
牡丹花梦庵居士像。
洛社耆英。恭惟本姓出久我也。天历贵种。矧亦中院为先君乎。五浊现乌昙钵。三昧笑赝浮图。或时采药草窥仙窟。或时拜芝诏朝帝都。讽古今一千首而拟周诗。律合雅颂。讲源氏六十卷而配台教。味同醍醐。托余情于花鸟。催归兴于炫鲈。和歌连歌感神感鬼。内典外典学佛学儒。手里团扇千亿放翁。飘飘风襟月臆。头上长帽七世坡老。萧萧雪鬓霜须。行李不俗。隐梧忘吾。伟哉如香孩儿属猪。出其群拔其萃。栩然似漆园叟化蝶。在则人。亡则书。清也清也。还要看真形模。么梦非庵庵非梦。牡丹花春一株咄。
花园主大休叟烧香赞。以梗等清禅者之需。大永龙集戊子盂夏四蓂。
一元院殿先天宗普居士像赞。
温公宋地之大医王。仁德育民治国。真卿唐朝之一元老。才名辉古腾今。将谓粗桃俗李。由来甘草人参父子兴家。领摄刺史。既逮累代。君臣重义。奉源京兆屡惜寸阴。众星韩斗。久星传霖。继薛嵩业而擅蹴鞠场。半梅半泥半雪。学雅经流而达和歌道。一觞一咏一吟。虽华其词语不芥于胸襟。平芜霜寒。呼鹰登台。雁影阵阵。长楸日落。追犬呜镝。马踪骎骎。考政于禹谟舜典。试武于齐锷周镡。传黄石一卷书。以冠苴履。参碧岩百则话。点铁成金。活吃瞿昙。如鲈鲙炙。生呑弥勒。似鹅汤燖。言言也褒也贬。着著有纵有擒。当机倒毗耶居士之床。默处雷走信手拈盐官国师之扇。意气风凛。乾坤内称独步。宇宙间绝知音。堪笑化鹏蒙庄。扶摇万里折垂天翼。合成卧龙诸葛。遗恨千载失呑吴心。流水东去。残月西沈（咦）。将相王侯岂无种。枝枝叶叶皆栴檀林。
药师寺国长公画先考一元院殿先天宗普居士之像需赞。信笔记厥大略云。亨禄初元戊子菊月日。正法山主大休叟越州太宗。
藤原朝臣松井云江守庆居士寿像赞（此像赞在丹波州桑田都金刚山龙潭寺）。
木公荣冬。斯郎能持晚节。藤氏譬日。其祖曾执朝权。名喧四海。德溢八埏。奉右典厩源家。则指麾幕下诸将。任前太守越国。则旁求野外遗贤。进退以礼。忠孝兼全。罹世之骚乱而踪迷淡路。遇时之嘉运而生还太田。锦绣照闾里。旌旗领山川。加之慕洋屿风衣盂三拜。入龙潭室纸灯再然。百八摩尼转回佛祖。一条白棒打定坤干。杜暹飘然孤僧早谢尘事。李源元来信士未尽俗缘。葛洪井畔秋老。丹阳廓里云连（咦）。续箕裘业。子孙万年。峕亨禄三祀龙集庚寅夏五吉辰。前妙心现居龙潭大休叟赞。
平氏松田古岩宗松居士像赞。
葛原之王子王孙引枝牵蔓。松田之难兄难弟并蒂同根。传文武道出忠孝门。裹五员于鸱皮。淅潮八月发怒。投灵均于鱼腹。湘水五日招魂。腰间剑照霜雪。手里扇握乾坤。噫亨禄辛卯腊月日。
云岫昌庆禅定门肖像赞。
前河州太守庄所重信公者。平氏芥河之华族。累代之武阀也。去岁辛卯五月二十一日。触造化小儿而逝矣。春秋四十七龄。未及知命。乌乎可惜哉。公存日洞家僧讳之曰昌庆。没后余字之曰云岫焉。今兹也家嗣绘厥像。需赞辞于图上。不克峻拒。卒赋村偈一章。以塞其请。寔亨禄五祀壬辰夏五初吉也。
葛原奕叶正盛孙。曾出王门列武门。积善余庆犹不尽。一张弓挂搏桑暾。
石云庵主太玄宗白居士寿像赞。
后生有扬子云。嘲玄尚白。本姓为藤原氏。恶紫夺朱。烹雪敲冰。茶烟半榻。酌花醉月。松醪一壶。追慕莲社十八贤。大念佛小念佛。坐破薄团六七个。死工夫活工夫。其右也拈日本扇。其左也转水晶珠。俗而无发。僧而有须。非僧非俗。是甚形模。吾道一以贯之。参乎参乎。
嗣子石黑诠尚绘老父寿像需赞。感厥孝志不克拒。书以为行实。
越州太守源朝臣额田西河宗昭居士像赞。
额田某。图其父宗昭寿像。需赞词于予。曰。某之祖父世家越之中。暨国之骚屑入洛。无几僦屋鸠岭之麓。而居有年矣罹丙丁之灾家谱烧失矣。再入洛侍右京兆胜元公。及公命药师寺元长领摄州刺史。令父宗昭辅佐之。自尔以来被坚执锐。百战百胜。其功亦大焉。予亦与宗昭有方外交。聊摛小偈塞其请云。
合在麒麟殿阁中。佐贤太守立忠功。化身千百亿春色。何事梅花画放翁。
土岐撑月道珊居士寿像赞。
文王是仁义释迦。岐下栖凤。儒童彼菩萨孔子。周末获麟。将谓第一圣谛。直得百亿化身。竖洞山五位旗则气劘魔垒。抛般陀八正彗则胸扫俗尘。艺兼文武。道合君臣。绣户映花。或时讲鲁论。名光乡党。珠帘卷雪。或时咏和歌。德感鬼神。唐书载东夷之国。建茶试北焙之春。被夷吾于方袍。将错就错。画放翁于团扇。逼真不真。水尾滥觞源流衮衮无竭。圯上进履。家声日日维新。譬之留侯菊。祝以蒙庄椿。咦。补衮调羹手。拨转正法轮。
右常阳信太庄江户崎主。姓源。世称土岐治赖。字撑月。讳道珊。庵主自绘寿像。远寄需赞于予。予耄矣。固辞不允。仍摛俚语。以为公之实录。
三友院殿前右京桓松岳桓公大居士赞。
川党领袖。源家栋梁。具文武才。蓝冰于多田满仲。传骑射妙。权舆于八幡太郎。东西驰马鸣镝。左右追犬逼墙。宰相古得再温公。云山改观。京兆今合十韩愈。星斗增光。或时会耆英于洛社。或时起义兵于晋阳。移本朝风则咏歌。学难波之什。余上已景则赋诗。飞曲水之觞。名喧四海。威振十方。照窗萤囊研精覃思。窥艺术圃。翔空凫舄蹴鞠练腿。擅游戏场。以松以竹以梅。榜之三友院。有兰有莲有菊。拟之四爱堂。加之在圣同圣。在凡同凡。脚下一条红线。逢佛杀佛。逢祖杀祖。掌内三尺金刚。燕寝水沈森戟。龙安夜话连床。人品高哉。光风霁月。意气凛乎。烈日秋霜。咦。绘花者不绘其香。
天文龙集癸卯林钟八蓂前妙心大休叟宗休焚香赞。
西月庆照信女寿像。
紫罗帐里系衣珠。百陋恰如逢一姝。浓抹淡妆无限意。丹青只合画西湖。
阪井备前守香林宗远像。
此郎榜阀敢谁论。从古忠臣出孝门。只有安刘一周勃。秋霜三尺定乾坤。
是云宗拂像。
高屋氏。讳宗拂。字是云。世为积德之门也。形虽处俗颇尘表物也。天文庚子夏五初一日。触造化小儿溘然逝矣。孝子不堪追悼。命画师写照。满面霜凛如生也。一日绍介于一僧。求赞于肖像。吁予之所感者孝也。其志可掷焉。叨题一偈云。
名高屋里主人公。五十一年春一梦。打鼓看来都不会。云雷吼裂太虚空。
兰庭常秀像。
山田氏兰庭常秀道人。予入室参徒也。盖如天衣下有秀铁面。不幸而逝矣。嗣子弥太郎命工图其像。一日持来需赘语于余。展之凛乎余勇如生。不克无感。仍作偈塞请云。
弓挽强兮箭用长。护吾法社作金汤。曹溪镜里本来面。花有清香月有光。
天文十三甲辰八月日。
自赞。
百亿须弥条拄杖。三千刹界小袈裟。将无法付大龟氏。梅里下生春在花。
赋山偈付愉龟年。大永癸未林钟初吉。
正法当住大休叟。
这无明秃憨腮。皤腹修吭矮身。拈达磨华。将错就错。画灵山月。逼真非真。苕帚扫自家雪。袈裟带御园春。瞎漆桶笑訚訚。谁道藞苴勤巴子。从来蓬发休上人（咦）。
亨禄庚寅林钟吉辰。为元从座元花园宗休赞。
画蛇添足竹篦子。种电寻根木面翁。若是当机行正令。韶阳临济落花风（韶首座请）。
我无定相。逐恶随邪。着金伽梨。入佛界。入魔界。用黑豆法。作主家。作宾家。瞎人天眼。暗撒尘沙。白逞威狞。当门一只艾虎。谁触毒气。据至三尺筠蛇。续西源派脉。穷东海津涯（咦）。扶起临济树。春风又发花。
天文八稔龙集己亥三月初吉。松源十三世花园大休叟宗休。应玄津首座请。书于灵云丈室。
三十年胡乱。元来掠虚头。唤作马则马。唤作中则牛。错错要见灵云。么桃花逐水流。
太原座元绘予幻质求赞。信笔赘其上天文龙集乙已夏五。住花园大休叟书。
吾扶桑国佛日再暾。捉败白拈林际。骂倒黑豆松源（咦）。唯余一喝。五逆雷奔。
因暾首座请大信叟自赞天文乙已夏五念八（此像赞在参州渥美郡长松川太平寺）。
龙而头上无角。蛇而眼里有筋。朝吸尽西源水。暮吐出南浦云。闻其名不如见。见其面不如闻。重一发轻千斤（㘞）。拈来天下与人看。拄杖开花春十分。
胸中五逆不能藏。坐我阿鼻热铁床。临济儿孙普天下。唯余一喝要商量。
祖台首座绘予幻质求赞。作偈以塞其请云。天文丙午八月初吉。前妙心大休叟宗休书。
道号颂（上）。
石庵（韶首座）。
坐断云根老衲衣。半岩春雨掩禅扇。银山铁壁迸开了。百鸟衔花别处飞。
月航（津首座）。
江水涵秋玉兔辉。孤帆高挂截流机。广寒八万四千户。一叶舟中稛载归。
东庵（宗暾首座）。
吠琉璃界一封疆。坐断孤峰不下床。佛日再暾明历历。眼头高挂在扶桑。
天庵（祖台首座）。
月斧云斤架法梁。把乾坤作一封疆。大机大用大人境。坐断普贤三昧床。
梅意（宗云）。
万里西来间达磨。门前湖水起波澜。暗香疏影黄昏后。月在天心君自看。
义岳（忠）。
高标卓尔直超宗。块视华山千万重。势薄层云何所似。秋天一朵玉芙蓉。
友室（益）。
知心自古世间无。卜此芳邻德不孤。入得还他梅与月。鸳鸯未了绣工夫。
兰谷（金）。
虽同蕙弟罢参地。不许梅兄入室春。元是曹溪那一滴。流芳千载果何人。
月堂（清）。
秋风扑鼻挂花香。始到心空及第场。光境俱忘底时节。呵呵拍手下禅床。
花庵（春）。
熊峰鹫岭一枝同。移入此门分外红。只为主人意安乐。太平无日不东风。
春溪。
太古乾坤一气浮。非冬非夏又非秋。绿杨芳草东西岸。牧得沩山老牸牛。
南芳（金）。
打破曹溪明镜台。梅花面目绝尘埃。重离六画分开后。四海薰风从此来。
天觉。
得一以清得一宁。世尊错是认明星。了然不动如如体。月在屋头花在瓶。
太虚。
竖盖乾坤横十方。法身边事露堂堂。谁知撒手长空外。塞雁影沈秋水茫。
天先（性）。
苍苍何色盖坤维。直得纯清绝点时。不待义皇春一划。梅开太极已前枝。
泽翁（濡）。
天地由来积德门。主人大坐直当轩。云梦八九胸中芥。庞老西江何足呑。
桂峰。
东土二三联奕叶。西天四七发芬芳。孤危峭绝难攀处。熊耳丛高秋色长。
阳甫。
一气生时天霭然。别春何必在梅边。金乌飞上扶桑树。达磨元来不会禅。
一翁。
元来天地是同根。四海之中独称尊。行道威音空劫外。强遭王老唤儿孙。
照岭（真）。
影杲杲时空寂寂。峭巍巍处坦荡荡。三千刹界光明藏。百亿须弥日月长。
灵源（性）。
神龙岂是池中物。脱却凡鳞登禹门。白浪滔天添意气。由来水出自昆仑。
玉中（恩）。
少林毒种遍扶桑。天下一株之荫凉。子叶孙枝繁茂处。秋媆桂久昌昌。
玄虚（聃）。
三要印开众妙门。依然天地是同根。欲知佛老深谈旨。黑漆昆仑空里奔。
荣溪（音）。
苍龙窟里夜沉沉。波浪声收万壑深。明月清风无价宝。高山流水没弦琴。
劫外。
行道威音王以前。虚空拍手叫同年。欲知少室别传旨。枯木开花时节缘。
悦岩。
破颜尊者叫同参。宴坐空生费讲谈。禅味忘时真法喜。石屏雨花响毵毵。
见外（参）。
若形文字语言中。更向那边立我宗。堪笑善财强寻觅。德云不在妙高峰。
龟伯（哥）。
舞袖翻风老饮光。吹篪仲氏绝宫商。饯行一句明朝吉。海上蓬莱日月长。
一是。
万法归空绝点尘。知非四十九年春。当阳直指即心佛。今日看来日下人。
铁船（梵盈首座）。
打就浑钢势太顽。浪花卷雪倒银山。古帆高挂挂后消息。载得海西风月还。
松屋（宗林监寺）。
栋梁材大几经年。厨库山门境致全。十里风声听愈好。三条椽下打安眠。
仰岳（祖泰尼）。
可望从来不可攀。一峰屹立插云间。针峰头上𨁝跳去。块视须弥百亿山。
春窗（祖椿尼）。
不借东皇第一功。豁开户牖百花红。无端捉败心猿了。唤醒南华化蝶翁。
古岩（秀桂尼）。
历尽阿僧祇劫长。险崖万刃绝瞻望。空生莫作旧时看。花落毵毵春雨香。
一宗（秀统尼）。
东震二三传派脉。西干四七叫同流。天龙佛法无多子。振起玄风竖指头。
龙川（秀济尼）。
四海五湖同一如。拏云[爪*（耯-耒）]雾上清虚。禹门激起桃花浪。回首诸方点额鱼。
花屋（宗因尼）。
九衢车马竞芳尘。吾爱吾庐别置春。不借凤楼修造手。桃红李白美哉轮。
月溪（妙光尼）。
胜游何必在南楼。绿净春深气似秋。独许寒山开口笑。冰轮西落水东流。
江甫（秀清尼）。
流水滥觞波势增。海东扶木日初升。出门一笑无人会。达磨元来宋少陵。
梅窗（理清尼）。
有物先天名未安。谁穿户牖被香瞒。牺皇一划华严易。小碧纱前和月摊。
心溪（宗田尼）。
佛祖元来传不传。琮琤日夜响潺湲。意中消息耳中得。为雨泉声落槛前。
汝舟（祖川尼）。
运济支那四百州。桅竿菅索截凡流。殷人去后无良弼。空载芦花明月秋。
春庭（训）。
神光立雪二三尺。达磨拈花八九年。别有东君传信息。黄鸟话尽玉阶前。
湖隐（贺）。
云归南浦水西源。朝市山林皆有烦。高卧安眠何处好。白鸥门外鹤乾坤。
春学（笃）。
燕子日长花发初。少年丛中惜三余。欲知西祖西来意。先读东丘东鱼书。
褒英（名赞一华的子雪村孙）。
春秋笔力势雄哉。千万人中称俊才。将谓少林消息断。雪村深处一华开。
旭峰（东）。
金乌出海一飞轻。先照高山升若英。拶到德云相见处。黑昆仑放大光明。
直庵（顺）。
捏聚乾坤竖毒拳。辨椽不断自天然。德山临济无门入。雪月风花一老禅。
梅室（春）。
不是西湖处士家。老禅方丈住南涯。猊床三万二千月。一夜工夫只为花。
菊裔（匀）。
花持晚节不曾移。晋后风流隐逸姿。檃括三玄三要语。小笆犹在傲霜枝。
古帆（顺）。
铁船陆地起波来。空劫之前未挂时。把五须弥成一片。东西南北任风吹。
月浦（宗光）。
远离海峤出云衢。推转冰轮凛凛乎。影落波心般若体。蚌胎吐出夜明珠。
林叔（梵靖藏主梦窗国师云孙）。
恭以逋仙同自出。相逢灵彻记何曾。一衣一钵西湖月。分付梅花树下僧。
安芳（榴）。
寥寥心地自平均。珍重归家稳坐人。四海香风吹不起。开花结实汉园春。
梅湖（鹤藏主）。
疏影暗香到家句。随波逐浪截流机。有僧若问花来处。春在孤山雪后枝。
玉海（善琛藏主）。
元自圆成磨不磷。珠还合浦物咸新。夜来撑着珊瑚树。月白风清无价珍。
材庵（承国门下僧讳曰轮）。
林无凡木一封疆。这里可容狮子床。不借作家宗匠手。百千日月挂雕梁。
春芳。
温然一气自东来。花发破颜微笑时。诸佛番番出于世。梅兰莲菊不同时。
怡庵。
花满门阑喜色加。夜垣何比马箕家。主人安乐活三昧。拾暮山云间煮茶。
喜春。
不耐欢悰积善家。韶光九十日相加。一枝佛法无多子。先付破颜微笑花。
芳园（菊）。
小牡丹花蔑以加。东篱秋色属君家。少年丛里回头看。晋后风流犹在花。
柏庵（元梁）。
指示庭前那一株。九年面壁碧瞳胡。若论赵老双华甲。太古庄椿在半途。
玉英（宗哲）。
晚成大器琢天球。千万人中独拔尤。色自粹温何所似。黄花爱看晋风流。
喜云（宗庆尼）。
曾经十地真菩萨。终始无心出岫来。持以赠君怡悦否。风吹一朵落天涯。
菊溪（宗芳）。
金茎一滴涛无疆。篱落水边犹傲霜。四海香风吹不尽。逢花问取几重阳。
月岑（宗珠）。
指来不是话来非。鹫岭曹溪共显机。今夜出头天外看。山河大地发光辉。
器伯。
似玉名圭磨不磷。六瑚八簋得其人。祭神如在庙堂上。北野梅花南涧蓂。
柏翁（宗郝）。
庭前立雪岁寒姿。古佛赵州酬得奇。天地同根同甲子。苍髯叟亦万年枝。
春庵（正意首座）。
环屋皆山称醉翁。蒲团纸帐坐春风。袈裟撩乱三杯酒。兴在檐花细雨中。
西柏（寿兄）。
竺土大仙传以心。抽龟毛叶翠森森。无端转作东来意。吾祖某棠一树阴。
檀溪（宗香首座）。
摩利山中无杂树。枝枝叶叶起香风。流传海外真消息。从此曹源一滴通。
桃谷（周仁尼首座）。
洞中春色异人间。路自武陵溪上还。不为秦皇洗尘垢。飞花逐水日潺湲。
觉林（妙等尼）。
佛之一字污人口。只么嗽来薝卜风。公案现成犹未了。二株媆桂绿丛丛。
钝翁
文武炉中百炼来。看佗铁汉铸成时。太阿宝剑未为利。庞老机关犹是痴。
稻屋（祖收）。
铁牛耕破一心田。秋水连门八九椽。捃拾法华遗穗法。民村户户乐丰年。
香室（严）。
五叶联芳春满堂。证龟作鳖一灯光。毵毵花落半岩雨。撼动毗耶三万床。
澄江（清）。
今千年不待黄河。泾渭异流看若何。[隠/木]括元晖那一句。风翻素练涌清波。
兰庭（秀）。
十蕙虽多输一花。幽芳绕砌小篱芭。风流千古岂无种。子叶孙枝满谢家。
玉渊（琳）。
衣里宝珠辉大千。入波惊起卧龙眠。好和庞老西江水。吸尽来看明月泉。
大用（宗硕）。
劫外灵机忽现前。威风凛凛动坤干。莫言佛法无多子。赚过裴休黄檗禅。
希道（宗弘）。
亡羊藏谷有多端。首鼠瞿聃无两端。不识人人脚跟下。一条活路透长安。
松屋（名绍长远州人）。
深根固蒂万年荣。一木支来大厦成。只有寒山较些子。近听愈好远江声。
芳心（宗妙）。
一字元来佛不宣。龙儿八岁称华鲜。月宫岂待三星绕。维德维馨当体莲。
古峰（名势云）。
高从尘劫绝跻攀。块视须弥百亿山。不是今时那一色。秋天依旧碧孱颜。
龟溪（慧兆藏主）。
出空谷也入禅河。正眼流通迦叶波。鸡足山中藏六后。一枝佛法不须多。
明室（珍）。
玉兔金乌不照临。灵光辉古又腾今。从门入者非他物。僧宝元来沧海琛。
凤岭（荣仪首座轩扁安巢）。
岐山有鸟绝同曹。得处安巢唰羽毛。不是丹枫碧梧上。孤岚百尺一峰高。
一麟（瑞祥）。
众角虽多独出群。四灵呈瑞气如云。汉王殿阁留遗像。鲁叟春秋修阙文。
闻庵（兴健首座）。
香严击竹竖拳机。铁壁重重无路窥。和却补陀岩畔月。偃溪流水入门来。
云如（宗慧）。
随风到处虽无蒂。触石生时似有根。临济大龙才奋迅。忽为法霈洒乾坤。
玉岫（珍）。
秘在形山无价珍。非金非石绝缁磷。东峰西岭云间处。托出天边月一轮。
觉林。
草木山河净法身。头头物物现全真。心花开发底时节。冷笑华严会上春。
瑞岳。
试问龟哥吉兆多。颓波砥柱立禅河。千年乌跋现何色。其面如花娑竭罗。
希溪（善灌尼）。
不慕少林尼总持。庶几当日老闲师。无端截断众流去。劈箭犹迟闲电机。
继芳（性胤）。
甘蔗拈华春授手。黄梅和月晓传衣。门门从是香风起。露邑路红吹不飞。
无参（宗参）。
减财从此绝游方。初发心登正觉场。不往西天与东土。玄沙元是谢三郎。
希云。
触石无根出岫飞。浮空不蒂逐风归。放开线路与他看。轻似道人身上衣。
逸峰。
五岳虽高吾可攀。飞来一朵出云间。当轩独坐底时节。块视须弥百亿山。
悦林。
破颜微笑老头陀。拈华宗旨不须多。给孤园里好春色。留作千年乌钵罗。
觉翁。
高叫心空吸尽江。角巾毳衲鬓双双。大疑团破底时节。拍手呵呵笑老庞。
月巢（初首座丹州人）。
丹山有凤现僧中。不接碧梧秋识风。占得桂花枝第一。搏霄高入广寒宫。
南阳（长成律师传南山律宗。称泉涌门下硕德云）。
传道宣宗律藏开。把戈佛日再麾回。岭头春色属梅后。四海薰风从此来。
雪庭（宗可）。
吾这里无心可安。黑漫漫地白漫漫。神光纵得少林髓。输却梅花彻骨寒。
安岳（隆泰）。
得一清兮得一宁。嵩呼万岁两三声。而今天下泰山上。不动干戈致太平。
密传（宗严）。
祖师心印付将来。何待南天铁塔开。会得真言成佛旨。眼头高不到黄梅。
玉岫（宗琳）。
磨尽尘劳光自生。人人具足本圆成。形山一宝可无价。莫换秦王十五城。
云屋（宗泽）。
邓林一木得君支。将谓冲楼跨灶儿。为瑞为祥雨天下。须臾盖覆四坤维。
瑞岩（宗祥）。
祥云乍起覆乾坤。轻似天衣拂石根。乱坠空华休试我。银山铁壁入无门。
华仲（净金）。
赵州甲子未为多。问路台山勘破婆。鸟奏埙篪百花里。木人笑唱太平歌。
以清（维泉）。
大地元来净法身。不知何处立纤尘。昙华现瑞底时节。河水千年一度新。
宝岳（法珍）。
衣珠一颗不磨圆。秘在形山历几年。端的出头云外看。夜光明月照青天。
大川（宗三）。
激起曹源那一滴。玄玄玄处立宗猷。银河倒蘸须弥笔。白浪滔天学字流。
高节（寿筠）。
多福一丛凌岁寒。霜前雪后报平安。冲天意气层云上。渭子湘孙千万竿。
虎林（正隆）。
典藏云窗雾阁间。风生八极出南山。瓜牙备羽翼成矣。临济儿孙露一斑。
补拙（勤）。
垢面蓬头老懒禅。鸣鸠呼醒一春眠。垂颐寒涕无心拭。手熟山中煨芋烟。
悦叟（玄怡）。
天开寿域八荒安。却算阶蓂几若干。试听西风一横笛。新翻唱起万年欢。
永年（玄甫）。
黄竹墟西青雀回。龟台金母宴瑶池。春风坐了九千岁。海上蟠桃结实迟。
柏心（梵茂）。
看他华甲赵州翁。错认西为双碧瞳。休与龟蛇斗其齿。三星夜夜绕蟾宫。
圣伦（慧勖）。
化彼真丹上大人。儒童菩萨是前身。不居仁里得名否。众角虽多唯一麟。
寿岳（宗仙）。
龟龄鹤算白头翁。不屑三呼万岁嵩。远看近听声愈好。长松修竹祝无穷。
月桂（宗光）。
云斤削玉辗冰轮。美誉芳声载得新。折取广寒枝第一。作诗远寄与佳人。
大宗（昌乘藏主龙渊派）。
龙渊深处老龙蹲。日本支那多少孙。一口平呑还吐出。乌头毒气溢乾坤。
松庵（宗藤藏主）。
山门境致人标榜。得栋梁材宗再兴。近听微凤声愈好。三间茅屋半间僧。
橘洲（宗金藏主）。
千江印月光明藏。古佛传心一个无。塔样机前若相问。南村梅白北村卢。
续芳（宗继）。
谁把鸾胶理断弦。九年弓自少林传。寒梅破甲六花阵。看箭威音空劫前。
维馨（宗葩）。
东君春信到君家。从是群芳次第加。传得逋仙香影句。暗中摸索识梅花。
有节（理忠尼医王门下）。
总持尼效少林颦。分得九年皮髓亲。若论宗门功第一。峻标清节上麒麟。
寿峰（宗丘）。
巍然突出众山中。比老彭依俙不同。鹤算龟龄休斗齿。常春藤挂万年松。
传岩（永霖）。
义薄层云大丈夫。圣朝雨落物皆濡。至今天下安磐石。在野遗贤人画图。
春芳（名桂。建仁寺沙弥）。
花发东皇第一机。根从蟾窟远移来。少年能记状元日。探取凌霄三月枝。
雪庭（名瑞。建仁原沙弥）。
普通年后宋丁卯。巽二先驱滕六多。松柏岁寒犹可忍。梅花太瘦又如何。
铁牛。
镕二轮围铸一头。胡僧心印有谁酬。当机拗折黄金角。少室山前高叫牟。
松云（长）。
固蒂深根亿万年。春空叆叇翠连天。随风若作夜来雨。留个一枝啼杜鹃。
月岑（宗圆净土宗）。
昨夜秋风动广寒。桂花影映数峰残。雪斤不借郢人手。削出青山玉一团。
清芳（净土宗）。
带水拖泥远社莲。昆仑鼻孔半边穿。归来莫认寥寥地。风送幽香落日前。
兰畹（四十字薮殿名宗芳）。
蕙草虽多蔑以加。托根林薮楚人家。从来合在朝廷上。香满春畦只一花。
寿岳（宗延明石则兼公）。
莫以尼丘比老彭。金华仙子授长生。嵩呼三十六峰外。四海波平万岁声。
龙云（掘礼后守名宗兴）。
神物蜿蜓出石根。至今韩孟约犹存。一飞不借风雷力。浪激挑花登禹门。
悦叟（鹤原氏宗怡求）。
春满门阑喜色多。老年花亦带温和。君家自有长生诀。鹤算龟龄不让他。
大业（宗继）。
三千世界眼中穿。百二山河掌内收。若论此郎功第一。武门阀阅续箕裘。
大成（宗功。备之甲族广泽）。
家业兴时日转新。美哉奂也美哉轮。篱边燕雀休相贺。三百周诗赋硕人。
义江（光忠禅门）。
濯足机前落便宜。急流勇退运阇梨。丈夫意气层云上。间却渡头风月来。
松翁。
根有茯苓经几春。传和扁术自颐神。苍髯岂敢染奏垢。万岳千峰一老身。
松屋。
苍髯叟有栋梁姿。一木今支大厦来。十里风声听愈好。儒门知识戒禅师。
荣仲（泉隆）。
士林从古出英豪。云拥新丰树影高。三尺吹毛元不动。太平天下卯金刀。
太阳（宗旭。信州知久氏）。
卫足葵花向日倾。致君尧舜抱丹诚。鹅湖山下神如在。阴德至今人诵名。
春芳。
造化无私备有邻。东君雨露百花匀。春于梅与秋于菊。敢保张良似归人。
芳室（宗葩尼）。
红释迦随春雨过。紫弥勒待晓风吹。天华乱坠珠帘外。撼动狮床三万来。
喜云（明怡大姊）。
十地初兮十地终。无心出岫又随风。赠君一朵须怡悦。春色光明兜率宫。
希周（宗鼎）。
留得螽斯诗一篇。有文郁郁不曾迁。齐家治国似任似。能保苍姬八百年。
花屋（周林信女）。
轮奂美哉桃李中。珠帘甲账坐春风。家家争富瞿昙花。多却一枝微笑红。
继芳（祖胤大姊）。
鹫岭一枝传别春。灯花续焰瑞光新。二三四七相承后。更有寻芳逐臭人。
梅隐（祐芳信女）。
一枝春色谢人间。赢得水边林下间。试看娘生真面目。月移花影小孤山。
桂室（宗昌信女）。
根是西天胡种族。少林门下二株抽。输香逊白梅兼月。清似姮娥宫里秋。
见室（妙心信女）。
佛眼难窥一丈方。藏机密密露堂堂。桃花乱落曼陀雨。撼动毗耶三万床。
月岫（慈圆信女）。
宫里姮娥独倚栏。移春花影与人看。千山万岳云收后。光照中峰玉一团。
慧云（宗智信女）。
顿超十地未为奇。参佛日禅无著尼。攀折径山三月桂。拈成黑漆竹篦来。
渭川（宗清信女）。
修竹林深千亩秋。清流何敢混泾流。钓竿直风稳禁池影。鱼畏龙颜不上钩。
天外（超）。
别传向上禅。坐断尽乾坤。出头天外看。毗卢脚下边。
花溪。
微笑尊者。广长能仁。有水含月。谁家不春。
灯溪。
四七续焰。二三同流。证龟作鳖。须弥点头。
玉岫（梵圭）。
温润缜密。山色连城。蓝田日暖。昆岗烟生。
润屋（宗玑信男）。
恩光雨露新。晚节保其身。无尽藏开也。杨州家里珍。
睡足（相国寺云泽仁恕请）。
胸中物八九云梦。眼底书三万禄渠。雨过海棠春院静。清风一枕黑甜余。
话月斋。
拾暮山云束作薪。煮茶对榻主兼宾。曹溪话月士峰雪。一语应无落俗尘。
万休斋。
白鸥似我未忘吾。迷悟圣凡无二途。瓦解冰消甚时节。心间朝市亦江湖。
半梅斋。
梅因分色逊三白。雪为不香输一筹。刘项元来天下半。枝南枝北割鸿沟。
大笑斋（五峰请）。
篱边斥鷃小鹏程。开口呵呵天地惊。到此寒山拱手立。柴门月色大江横。
松鸥斋（江心）。
多汝书斋实合名。青松社里白鸥盟。近听愈好远听好。十里清风扑鹿声。
愈好斋。
斋主老苍颜。栽松爱境间。微风听得好。天地一寒山。
道号颂（下）。
希云号。
定光精舍尾之古刹也。乃大觉门下一派也。其徒宗端藏局扣予室。朝参暮究。孜孜不倦。志勤矣。一日来告云。某讳端。请和尚字之以为华衮。仍命以希云焉。盖古希颜者颜徒。今日希白云者云孙。予所取在兹耳。系一偈于厥上祝远大云。
非颜非骥是非龙。棒雨喝雷风亦从。金圈栗蓬铁酸馅。甘棠故笏慕先宗。
明屋号。
神高山龙宝禅寺和之望刹也。其主宗朝典藏入吾门挂锡有年。晨参暮请不怠。厥志可嘉尚也。一日侍侧之次前席云。甘有讳无字。请和尚图之。仍以明屋称之。并赋村偈一章。以祝远大云。
心月孤圆大法轮。杨州不是自家珍。此中花竹有和气。占断风光作主人。
南华号。
河阳一县有雏僧。讳曰荣也。族逆卷氏也。自龆龀岁投宜春法兄室。执师资礼焉。染衣之后不几而主盛和坟寺之席。不忽绳墨。缁礼肃如。一日通华侄之好。就予征字。以南华命之。予虽不敏且说之。夫南方离卦也。离言丽也。日月丽天。草木丽地。其德文明而如华虫之有文也。华也。草木欣欣向荣。春秋腓咸是南讹长养之功也。盖南华真经庄座主荒唐之说也。蘧然化蝶。栩然入南华。然而不近梅。虽夸大椿八千之春秋。不奈朝菌一日之荣焉。予所不取也。因记。曹溪能大师唐龙朔中传黄梅衣。而建法幢于南华之地。斯时宗有南北。曰南能。曰北秀。彼一时。此一时。王侯之所仰慕也。宗门之荣莫大焉。加之吾临济大师亦南华人也。于檗峤棒下痒彻骨髓者。临济一人耳。故檗嘱曰。吾宗到汝大兴。繇是观之。或八十生知识或百世师也。荣也。为二师华胄称南华。不亦宜乎哉。他日回梅岭春于河内。布临济凉于天下必矣。祝祝偈曰。
日轮当午妙苍陀。花果同时看若何。欲识曹溪别传旨。一枝春色不须多。
一庵。
有一僧。讳曰虔。从肥之前州来。乃永明门下徒也。不忘昔因。一日扣予室征字。来意之所感。字之曰一庵。盖有来由也。昔马师住庵于虔上。鬼神为筑夜垣。果出八十四人于江西派下。下亦护法力乎。虔也。他时异日金鸡衔一粒供养十方僧者。非公谁乎。勉之。书以祝远大。其偈曰。
九州四海独称翁。山鬼难窥密室中。莫道夜垣非助我。江西从此振宗风。
汝云号。
神应主盟祖泰藏主。乃龙渊之龙孙。白云之云仍也。姓新见氏。备之甲族也。一日扣予室征字焉。予告曰。白云汝祖也。泰汝讳也。以汝云为称可乎。在凡云之言运也。山川之气触石而起。谓之云。舒则弥纶覆四海。卷则消液入无形。卷舒自在。变化不可得而测也。按公羊传曰。不崇朝而遍雨乎天下者。泰山之云也。予所取在兹焉。若据教家论之。吾佛说四种云喻四比丘。一曰。雷而不雨言。其诵十二部经而不为人说也。二曰。雨而不雷言。其颜貌端正好与善友相随也。三曰。不雨不雷言。其不具威仪不修诸善也。四曰。亦雨亦雷言。基偿问修习觉自觉他也。繇是三草二木沾恩。四生九类感德焉。四种之中亦雨亦雷。是龙渊之云耶。雨而不雷。是泰山之云耶。抑亦菩萨十地名法云也。始觉之智归入本觉之理。而始本不二也。是乃汝不二门也。智行运动则起大智云。澍大法雨。不是甘露门乎。佛人也。阇梨即云水。不二即甘露门也。德泽云乎哉法霈云乎哉。他日不崇朝而雨天下者。非汝云而谁也哉。勉旃作偈。以祝远大云。
直起龙渊覆四坤。尽扶桑国是仍孙。忽为霖雨苏枯槁。不二广开甘露门。
云华号。
巢林庵头祥公藏局。俗藤氏也。洞家名宿。字之曰云华。系以一偈。然而罹于世之骚乱。而亡飞鸟。失惊蛇。以为遗憾。顷寄楮皮于老拙。求伽陀一章。书以塞其请云。
盘石托根肤寸新。天呈瑞气地回春。青空一朵真乌钵。不耐持来赠道人。
梅江号。
对阳宗信藏主者。西源翁之小子也。侍余侧殆一两霜矣。然而升堂未入室。一日告归于旧梓。盖慈明省母之谓乎。饯之摘梅江二字。以为道称。夫梅之为梅。占春于牺易划先。白而不白。红而不红。分宗于龙朔年后。顿而不顿。渐而不渐。可谓百花魁也。呜呼道实不道花。说命阙文乎。不道实不道花。楚辞遗恨耳。牡丹无实。荔子非花。岂同日语乎。抑又江之为江。滥觞于江西。弥漫乎湖南。月在水犹春在花。清香于花。令姿于水。掬之月。弄之花。春湖白鸥自然宜哉。他时异日漏泄西来意。流传雪月花者。不是梅江乎哉。仍作小偈以祝云。
西天四七水传器。东士二三花满衣。毕竟非花又非水。暗香疏影野蔷薇。永正六冬节后一日。
古涧号。
昔有僧。问大龙。如何是坚固法身。龙云。山花开似锦。涧水湛如蓝。兹有一僧。讳曰良坚。寄纸求号。雅称之曰古涧。余所字其在大龙旧话端耳。坚禅禅。二六时提撕看。古涧寒泉非他物。若是瞪目争得见底偈云。
主人门外旧山河。风定湛然自不波。空劫不以前今日事。落花流水早蹉过。
文仲号。
竹隐轩主虎藏局求道称。称之曰文仲。仍唱贯华一章。以证其义云。
大器成时载道行。管窥错认老书生。一朝跳出南山里。凛凛威风动八纮。
龙光号
摄之下郡有古禅刹。曰医王。乃天龙门下之末派也。周表首座主其席也。自幼学医得卢扁术。换骨方颐神术。可谓今日医王善逝也。近顷就予征字。以龙光命之。昔宋司马温公天下宰相也。有僧。避相公讳光字。唱琉璃皎佛。古今笑具也。仍作偈以为左证。
扶桑树万八千东。医国养民唯一翁。不触净琉璃皎讳。人参甘草再温公。
春韵号。
令津首座乃水派下僧也。一日入室这次就予征字。字之曰春韶。仍摛俚语一篇。以塞其请云。
物逐阳和资始生。唐虞礼乐属升平。吾家一曲宫商外。洗尽闻尘流水声。
藏龙号。
鲁史云。深山大泽者龙蛇之窟也。宗泽藏主就予需道称。字之曰藏龙。作偈以为证云。
多年神物耐泥蟠。岂向池中独屈尊。若遇春雷开蛰户。鳞虫三百总儿孙。
东明号。
东山下小阿师。讳曰升如。就于予索字。雅称之曰东明也。仍制贯华一章。以祝远大。
先照高山日近耶。仰之仁义老奢迦。出头天外须看取。八十华严春在花。
芳才号。
禅佐藏主号芳才。吾邓林师兄之攸命也。寄纸求偈。
攒花簇锦好文章。觉范参寥不可当。转正法轮调羹手。僧中今视有斯郎。大永五年孟春。
桃岳号。
智康藏主求道称于予。命以桃岳二字。盖丹田之神认之桃康。义取于此耳。仍唱拙偈一章。以为左证云。
古来度朔仰神荼。直入丹田摧众邪。不羡洞中春色媛。金轮峰外有斯花时亨禄第四辛卯互侧吉辰妙心住山大休老衲书。
直指号。
吾山后版邓林一枝。讳曰谔也。俗甲族仁木也。就予需道称。以直指命之。因摛偈一章。以证其义云。
心地平时绳墨正。法梁高架邓林材。要成少室单传器。先自斯门入得来。天文龙集壬寅三月如意珠日。
兰圃号。
骏阳有沙弥。讳曰金。予字之曰兰圃。赋禅诗一篇。以祝远大云。
九畹移来深托芽。风流有种谢公家。春风竞秀山林里。十蕙一枝三四花。天文十七祀戊申夏五十又二。
桂峰号。
庆昌藏主需号。书桂峰二大字与之。偈云。
少林恶孽。忽发天香。出头云外。山色苍苍。
觉翁号。
贤等老人寄楮皮见求道称。命之以觉翁焉。盖教中有等妙二觉。自十信位历十地而至等觉。等觉一转而入妙觉。谓之觉行圆满也。佛者觉也。翁者老称也。佛是西天老比丘也。觉云翁云。字义炳然。若约吾宗。一棒一喝之下。顿成正觉者谁哉。四海一暮翁耳。其偈曰。
迷悟元来无二途。黄尘乌帽白头颅。眼高三世十方外。呼老瞿昙作我奴。
业仲号。
河阳有丹下氏。畠山源公幕下之臣也。世有忠功。而宗因信男者厥宗也。永正庚辰之春。为源公致命于战场。可谓乱世英雄也。其徒寄纸需因公之字。称之曰业仲。仍赋山偈。以为左证。
道合君臣非小缘。名字父子一时权。能医邦国功成后。日落葛洪丹井西。
云江号。
越太守藤氏松井宗信公者。源右典厩幕下三代之忠臣也。所谓武门干城。法社墙堑也。先师讳之曰守庆。老拙字之曰云江。仍唱伽陀一章。以祝远大云。
朝来出岫自无心。白鸟明边春水深。到此老庞难下口。旱天为雨又为霖。
荣中号。
多多良氏奈良元吉公者。源右京兆幕下之忠臣也。自弱冠奉主。而不废晨夕。官暇之日。于雪于萤读父书。而遂得射骑之妙也。一弛一张。文武之道未坠地者乎。加之公昔入吾邓林法兄之室受衣。安名曰宗繁也。所谓俗而真。真而俗也。今兹大永乙酉夏。以瓜葛于法门之故。扣予龙安室祝发染衣。厥志勤矣。一日话之次。出楮皮需立字。之命不可拒字曰荣中也。因记。汉朱翁子衣锦归乡。是翁子一时之荣耀也。宋苏内翰赐烛归院。是内翰一场之富贵也。盖公荣中于源君之命。而赐禄拜官。位至匠作也。一门之荣莫大焉。内翰富翁子荣。彼一时也。此一时也（予）。称荣中不亦宜乎哉。禅偈一章唱。以祝远大云。
富贵耀前春一场。锦衣莲烛带恩光。若非太守朱翁子。内翰昔时苏玉堂。大永五夏五吉辰。
东明号。
细川右京兆幕下有一老臣。曰秀纲也。姓者源也。氏者中泽也。世任越州刺史也。公蚤嗽六艺之芳润。而以继箕裘之业焉。衮衮源流。藉藉家声。不言而可知耳。先是公拜邓林翁之衣盂。而自称筹室先登。翁讳之曰宗晃。而后（予）字之曰东明也。夫公之为人也。揭仲尼之日月于扶桑。而挹厥末光焉。与天地合其德。与日月合其明矣。晃晃焉就之如日。盖明之为明。以无私照为明矣。然则谁不仰其德乎。谁不仰其明乎（予）。所命义在兹而已。公厥念之。
青帝司春居震方。道儒星月叵争光。元来宇宙无双日。赫赫威名照搏桑。大永乙酉夏五吉辰。
大业号。
宝泉寺殿前常州刺史。全勋大居士。源家栋梁。细川砥柱也。居士曾扣龙安之室。受衣盂于义天师翁。翁讳之曰全勋。寔宗门之金汤也。居士已薨而乌积兔久之。盖源深则流远。有厥子也。有厥孙也。一日来告予云。吾全勋居士者先龙安之所命民。然而记其讳而不记其字之。是遗憾耳。请为之字焉。厥辞铭肝。弗克拒之。称以大业也。因记。昔竺干猛将发人天百万之兵。张三百余阵。杂华为先锋。涅槃为殿后。被坚执锐攻魔垒。殆乎四十九白。于兹魔军大败。波旬瓜溃矣。遂舍邪归正者二千岁于今。其功不亦大乎。望之如云。其业不亦盛乎。就之如日。於戏谁不仰哉。夫居士者天竺氏之将种也。言家系则有源有本。论行迹则有忠有义。与秋天争高也。倘然称大业亦宜也。仍唱一祇夜。以为左证而已。
用得竺干猛将谋。源流衮衮继箕裘。昔年马上定天下。一剑霜寒两鬓秋。
桃溪号。
藤氏伴野尾州太守。讳永勤。就予征字。字之曰桃溪。盖取灵云见桃之义耳。仍赋贯华一篇。以为左证云。
武陵一自失源头。千古花流水不流。敢保灵云担板汉。随波逐浪几时休。
安邦号。
药师寺国长公者。梅宫奕叶。橘家栋梁也。幼而孤。敏而学。研精于骑射。覃思于倭歌。几乎有父风。世仕京兆幕下。竭股肱之力。持忠贞之节。寔远大之器也。一日官暇。扣予龙安室而打话之次。近前曰。请师安名。予咄曰。历劫无名。说甚安名。然而坚请不已。遂名之曰绍泰也。公信受而退矣。三四旬之后。寄吴笺需字。字曰安邦。夫安者止也。凡人之处一世。置安处则安。是故人情莫不欲安。吁居累卵之危而图泰山之安。是复人世之常也。邦者古谓。封诸侯为邦。礼曰。大曰邦。小曰国。二义既明矣。盖予所谓安邦不然。昔汉时贾谊上治安策。治安者何也。乃治国安民之策也。上古圣人以为设教施政之大本。窃以公之祖及子孙三代领津阳刺史。爰用治安策。而起苍生保社稷者有年矣。因记。洛社耆英司马光。偶与药师琉璃光佛同讳。儿童走卒诵之。元祐中召作相。先是民苦王吕新法久之。光及执政柄议以复旧。抑医国活民之术。如救焚溺尔。程明道尝曰。君宝之言如人参甘草。厥无妄疾勿药有喜之谓乎。由此观之。昔时温药师相宋室。而致君尧舜上。今日药师寺守津阳。而置枕泰山安。彼贤宰相。此贤太守。支桑虽异易地然。件件且措。吾宗别有安心药。公试尝过看。必到大安乐地祝祝。
为刘偏祖左边肩。国属升平四百年。且喜商颜犹不老。橘中一局汉山川。大永五稷季夏吉辰。
辉岳号。
摄之入江氏。有一奇男儿幼而抱栋梁之材。生而为风流之种。咏万叶千载。研精于雪。学六韬三略。覃思于萤。箕裘之业将寒冰矣。一日就于老拙。见需法讳并道称焉。乃授禅杲为之讳。辉岳为之字焉。且告曰。拙闻入江为藤氏的裔。厥家声也辉腾古今。昭昭乎就之如日。巍巍乎仰之如山。曰辉曰岳。不亦宜乎哉。作偈以祝远大云。
卓尔高标不可攀。日轮推出搏双桑间。三千刹界光明藏。百亿须弥福寿山。
模堂号。
有马郡主赤松氏。有一贤女。乃摄之刺史橘国长公之萱堂也。讳曰清范。字曰模堂。老拙为之作偈。以代字说云。
百丈业规今尚存。三千礼乐一乾坤。鲁般到此绝绳墨。月斧云斤不见痕。天文龙集癸已春日。大休老衲书于花园见么轩。
心源号。
菅家左金吾宗彻居士。就予征字。不克固辞。以心源命之。盖闻。居士参瑞龙门下诸老宿。乌积兔久矣。可谓檗峤下裴休药峤下李翱也。人中乌蔑希世之才也。仍擒祇夜一篇。以祝远大云。
龙渊派脉属菅原。闻说他东海的孙。莫谓祖师无意旨。黄河九曲出昆仑。
秀峰号。
骏州刺史源府君。入室参玄之次求法讳。名之曰宗哲。字之曰秀峰。按倒上秀者峰。盖义取于兹耳。仍作像以祝远大云。
富士蓬莱日本东。山颜不老寿无穷。虚空背上抬头看。百亿须弥立下风。
芥舟号。
尾之贤太守武卫源公幕下有秃居士。曰宗余。姓藤。氏织田。累代武门勋阀也。或人表其德而号芥舟焉。近顷介乎楮先生。求一偈于予。予闻之。芥千金屣万乘而若云梦者。八九泽不芥蒂其胸焉。寔光风霁月洒落之士也。盖所以号芥舟何也。取之于庄子逍遥篇耶。且夫水之积也。不厚则负大舟也无力。覆杯水于坳堂之上则芥为之舟。置杯则胶。水浅而舟大也。郭象曰。夫质小者所资不待大。则质大者所用不得小矣。故理有至分。物有定极。各足称其事其济一也。繇是观之。一尘翳天。一芥覆地。居士生其两间。仰瞻俯察。天地如杯水之浮芥。身为之舟也。然而为识浪不溺。浅深高低适情逍遥矣。飘飘乎纵一苇之所如。乐至矣。厥德昭昭乎天地之间。如庄之日月。予言掩其明。岂不异郭雾乎。鸣呼济川之材舍诸。用汝作舟。勉旃。
芥舟平地起波时。空里游丝欲系之。一夜风吹何处去。蟭螟负海入蚊眉。
春泽号。
备之后州有甲族。姓藤。氏广泽也。因食邑号安田。安田光忠虽予未见其面。远寄书信需讳号。讳曰宗光。字曰春泽矣。盖取之渊明春水满四泽之句耳。祇夜一篇。以祝远大云。
冰解雪消风不波。云梦八九未为多。天浮野水眼俱碧。一个白鸥黄达磨。
月虎号。
尾之甲族。织田又六郎信张。介于冷香轩主求讳号于予。予窃闻。此郎为人。威而不猛。如虎挟乙。爪牙具兮头角全。匪狐假其威羊象其皮之属焉。讳之曰宗乙。字之曰月虎。可乎。轩主颔之。抑虎之为虎也。按大戴礼云。西有毛虫三百六十。虎为之长。生而三不餐伏肉。有食牛之机。始入南山隐雾七日。厥文炳然。盖入虎穴捋虎须履尾者。非乙居士而谁也。昔长沙岑禅师玩月次。仰山指月云。人人尽有这个。中只是不得。沙云。恰是便倩你用那。仰云。你试用看。沙一蹈蹈倒。仰山起云。师叔一似个大虫。后来人号为岑大虫。繇是观之。曰月曰虎。不亦宜乎哉。气类相感则吼千峰之月。啸万岳之风。凛乎余勇至今斑斑。在儿孙乙居士之谓乎。作偈以祝远大云。
毛群三百六十长。兔子怀胎产大虫。跳出南山云雾里。一声吼破广寒宫。
玉云号。
宗圭信女寄纸求号。雅之曰玉云。因唱贯华一章。以证其义云。
昆山片片覆崔嵬。帝网重重锁殿陔。朝逐风虽出荆岫。暮为雨不到阳台。
云外号。
和之山中有甲族。称山田氏。武门阀阅。法社金汤。不忘灵山遗嘱者乎。是故儿卒诵之。草木识其名矣。宋之再温公耶。齐之诸田氏耶。可嘉尚也。复慕教外宗。日课碧岩集。手之口之不辍。近顷寄纸于予征字。或人讳之曰宗公。盖公之为义。天下无大小称之曰公。不宜讳也。余改公作兴之次。字之曰云外也。按大戴礼云。东有鳞虫三百六十。龙为之长。然则公亦为鳞虫之长。而兴云降雨。非人中龙何也。其变化难得而识。孔云休云。不亦诬乎。仍作偈以祝远大云。
和国山河瑞气浓。出风尘表露灵踪。由来不是池中物。且待春雷起卧龙。天文十三龙集甲辰菊月中浣日。
汝宗说。
大云山中有一侍史。讳曰派也。乃吾四源翁之含饴也。一日扣予室求字焉。命之以汝宗二字也。侍史曰。其说可得闻。乎。予曰。居吾语汝。夫建法幢立宗旨者。四七倡于西干。二三传于东震。而曹溪一滴自此分矣。波波浪浪淼弥乎江西湖南之间。或五家或七宗。天下滔滔者皆是也。谁不归吾宗。譬如无水不朝宗海也。虽然天下称本色白拈者。临济一人而已。因记。临济一日栽松次。黄檗问云。深山里栽许多作甚么。济云。一与山门作境致。一与后人作标榜。道了将钁头打地三下。檗云。虽然如是子已吃吾三十棒了也。济又以钁头打地三下作嘘嘘声。檗云。吾宗到汝大兴于世。一问一答师资道合矣。侍史今为厥孙定厥宗。夫予所字不在兹乎。他日若回南浦之春于花园。激西源之流于桑海。吾以汝为临济正宗。勉旃。
见桃录卷之二（终）

[book_title]圆满本地光国师见桃录卷之三
远孙比丘众等重编。
立地。
释迦如来文殊普贤二大士安座开光。
本是天然老释迦。金刚正眼绝尘沙。象旋狮掷大人境。一会灵山春在花。（笔点左眼云）错（点右眼云）错。（点顶门一只云）果然果然。
三岛江真光寺本尊弥陀如来开光。
青山录水无量寿。玉免金乌双眼睛。当处豁开安养界。傲霜黄菊一场荣。夫以。末劫浊乱。愿海澄清。含枳里俱三字之义。分上中下九品之名。枯木形段。渊默雷声。利济四倒八邪。空尽诸有。不舍十恶五逆。接取众生。右胁大势至。左边正法明。作主作伴。如弟如兄。凡圣同居。缩西方于十万亿。神仙灵境。移三岛于咫尺程。人人入如来地去。个个蹈毗卢顶行。也奇怪也奇怪。白鼻昆仑贺太平。山僧别点出真光。看看宝树宝台七重影。檀门成日寺门成。收。
观音点眼。
梵释照天双眼睛。作汤池也作金城。普门八字打开了。永护吾山正法明。
心安净源居士诵法华千部供养语。
萨诃世界南赡部洲扶桑国摄津州居住。奉三宝弟子藤原朝臣亲吉。形虽处俗心如浮图氏。从丱岁日课法华。寸阴分阴。手之不释。口之不辍。始乎一部终乎千部。可谓在家菩萨也。其功大哉。其德至哉。以那由他舌说到尘劫。岂可尽乎。夫法华者诸佛出世之本怀。众生成佛之直路。是故诸经中最为第一。以五时配之。则日午打三更。以五味分之。则酥酪变醍醐。妙之一字三世佛说不尽。历代祖提不起。展则拄天拄地。收则绝毫绝厘。妙之妙玄之玄。不可说不可说。不思议不思议。莲之为华内虚而外直。出五渴水心华开发。淆之不浊。澄之不清。其色也黄绢幼妇。其香敢八百鼻功德。当体莲譬喻莲。色即空空即色。然则离妙无莲。离莲无妙。开权显实之花。本迹二门一时豁开。伏冀心安净源居士。凭这经王读诵之功。不驾羊鹿牛。顿出火宅。叱起象兔马。直超三乘。加之致华封于三祝。盛藤氏于万世。梵释龙天为之证明。鬼主鬼官为之合掌。虽然如是。山僧别有拨转七轴底活手段。居士高着看经眼。翻转八邪辙。作一乘大车。欲到真宝处。风流属当家。
建石塔语。
元来无缝铁昆仑。塔样分明谁敢论。石火光中高着眼。风翻荷叶露团团。
拈香。
鼻祖忌。
说禅说道是争端。分肉分皮犹未寒。梁魏山河野孤窟。令人多少着疑团。
廓然一箭已离弦。面壁挂弓八九年。天下今无落雕手。等间飞过竺干西。
野狐跳入太平州。破却六宗诳俗流。熊耳峰高一痕月。空埋只履不埋愁。
眇观梁魏小山河。风卷浪花芦叶过。大藏五千余卷外。片冈别有一篇歌。
梁魏山河乱若麻。果然贼不打贫家。有何面目西归去。冷笑江湖鸥一沙。
神光三拜不相当。五逆儿孙错举扬。若道西来无意旨。直须东海变成桑。
只履西归只履东。九年面壁楚人弓。今朝拾得为香片。落叶吹残昨夜风。
从这野孤精首丘。丛林千古失宗猷。自家频扫单传叶。莫管梁王台上秋。
石上油麻生恶芽。西来万里裹袈裟。真丹虽阔无余地。移入扶桑开毒花。
达磨大师千年忌。
千年滞倾祖师禅。卖弄何曾直半钱。触着衲僧辛辣手。野狐涎亦作龙涎。
妙心开山忌拈香。
（举香云）关山梅向腊天开。和雪一枝拈出来。只为儿孙消五逆。卧龙奋迅起云雷。大日本国山城州平安城西京正法山妙心禅寺。大永元年腊月十二日。山门伏值开山师祖关山大和尚瘗履之辰。鸣钟率众。就于微笑塔下。严备香华灯烛菲薄礼奠。同音讽演大佛顶万行首楞严神咒次。住持比丘（宗休）割这昆仑耳。聊作小香材。上奉慈荫以充涓埃。余薰必亘三际遍九垓。共惟大和尚。活机电转。微笑春回。凌灭正法眼藏。卖弄本分钳锤。嗣国师而谒两朝帝王。卷轮冠无忧履。爱风颠而骂四海英衲。单传器直指才。御炉烟裹袈裟角。方丈雨洒锦绣堆。全依他力。长养圣胎。异代同名屈百千林际于七步。透关具眼空大小云门于半杯。坐来星彩收月华散。喝下地轴折天柱摧。信州海棠花迟。故园有忆。吴宫野草绿老。径路无媒。郊麟逃兮蒌凤窜。夜鹤怨兮晓猿哀。再来何时。且待祖塔变红码瑙。示寂斯日未见吾山露碧崔嵬。盖袒左者为吕。而趋风底从隗。酬仇则头纲八饼。报恩则热铁数枚。报恩是酬仇是。更道更道。快哉快哉（以香插炉云）。犹有傲霜一茎菜。向床脚下手栽培。㘞。
邓林和尚入牌祖堂（大永二年十一月二十五日）。
（拈牌云）列圣丛无赝本碑。诸方莫教海螺儿。鳌山一夜同参话。雪在梅花说向谁。共惟前住当山第十七世邓林法兄大禅。师通方作者见处过师。蚤辞京兆幕府。晚董百丈丛规。尘尘刹刹炽然说法。巍巍堂堂肃如威仪。祖月禅风效达磨氏学倭歌体。怪岩奇石拟寒山子题梵语诗。每详百则公案。痛骂八教阇梨。望鸾凤于云间。泰华峰仰弥高矣。辨龙蛇于格外。淄渑水尝而知之。接上根中根下根群衲。称正法像法末法住持。宾主互换。棒喝交驰。御园春回。草色染成蓝样翠。先庐秋晚。卢橘花开枫叶衰。瞎拄杖正好。着力烂枯柴捡束酬知。若不入驴胎马腹内。何其了鹊噪雅鸣时。错错且道。世尊传金襕外。别将甚付大龟（顾视云）。侍者点平胃散一盏来。
兴宗和尚入牌祖堂（天文四年乙未五月二十一日）。
这瞎驴堆容瞎汉。百千临济一丛林。后人标榜山门境。即是吾家大宝雕。共惟前住当山第二十三世兴宗松公大禅师。仰之佛日逢彼传霖。辛苦二年收汗马于心地。震惊百里起瑞龙于蹄涔。际吾宗大兴之日。感由来积德之阴。上有蕬下有苓。诸子抱密付之志。始于梅终于楝。斯翁回已坠之风。时现乌钵。地变黄金。真净宗教类大珠。横说竖说。虚堂儿孙在东海。以心传心。明月夜光多逢按剑。高山流水只贵知音。者里还有祖师么。不道井底栽林檎。咦。
花园法皇二百年忌香语。
昙华再现百花园稽首。
法皇无上尊。是报恩耶是酬德。龙涎吐出铁昆仑。
龙泉景川和尚七年忌。
扶桑国里一禅翁。舌振龙泉气吐虹。满肚无明七年雨。三千条罪落花风。
特芳和尚十七年忌。
知恩今日报恩易。中毒当时用毒难。将谓先师肉犹暖。疏篱残菊带霜寒。
特芳和尚三十三回忌香语（天文六年）。
灭吾正法瞎驴汉。项上铁枷三百折。一炷炉香阿鼻种。业风吹作北山云。
贤甫宗喆首座七周忌拈香（师时在河州）。
昔时何事结冤家。蓦地掀翻奈落迦。我有本来香一瓣。和风吹送七梅花。今兹永正第九仲春二十日。伏值贤甫宗喆首座七周忌之辰。厥徒外记愉乎告山僧曰。就洛之北桂荫旧庐。某兄某弟春色随分。或拈花供佛。或折柳斋僧。鸣呼以何为涓埃报乎。愿请师一偈。往以随例也。山野咄曰。一棒一喝不是外记之报乎。无言无说不是山野之偈乎。无垢称曰。施汝者不名福田。供养汝者堕三恶道。外记外记。报恩耶报仇耶。蔑以加焉。虽然乞不辍。遂唱香语酬请者也。夫惟（某名）古道颜色宗门爪牙。参洋屿黄杨禅则二十年吃辛苦。用松源黑豆法则三千里见誵讹。志凌鸿鹄。眼定龙蛇。盖首座说法如何。画阎浮夜兜率。而先师公案未了。水黄河山太华。余波虽及左右。残梦难裹袈裟。春风楼下爱生前酒。水晶帘中煎睡后茶。加之骂倒七步临济。惊起一宿永嘉。归去来归去来。天共白云晓。没交涉没交涉。泉冲石径斜。此是贤甫首座无尽藏陀罗尼三昧。别要履荫后昆底句。诸人试看媆桂长新芽（以香指真云）。幸字脚逻沙石上。种油麻㖿㖿。
前住普门月心照公座元三十三年忌香语。
按杂华人间有香。名曰象藏。因龙斗生。若烧一丸。即起大香云弥覆王都。于七日中雨细香雨（举香）。山僧亦有那一香。生铁铸成底鹘仑得之未兆先。即今锤碎将来软于兜罗锦。起大慈云于白花岩。则退猗兰四十里之臭气。澍小曼陀于金粟室。则夺蟾桂五百丈之芳鲜。上穿碧落。下彻黄泉。鹘仑即像藏。象藏即鹘仑。一回触这香气者。从三摩地入得普门。诸人还入得么。别别绿杨昼暗鹧鸪烟。大日本国摄州路慈云山普门禅寺守塔比丘圣安。维时亨禄三年龙集庚寅孟陬二十七日。山门兹迎前住当山月心照公座元禅师三十三白远忌之辰。先庚七日。就函丈修诸般善利。雕刻当忌佛尊像者一躯。读书经王妙典者如干部。修礼水月忏摩者一场。施设水陆净供者一会。今当散筵营辨香花灯烛茶果珍馐之仪。供佛嚫僧。仍集现前苾刍众。异口同音讽演白伞盖无上神咒之次。借手于洛下退藏野衲宗休。焚这一瓣。奉供养本师释迦牟尼善逝。濡首遍吉二菩萨。今日教主香集世界菊光佛。现座道场正法明如来。六道能化舅舅和尚。三世十方诸佛萨埵。乃祖大觉禅师。三国传灯列祖师。天主地神水族山灵一切含识等。伏冀觉灵沐这薰染。无党无偏。冤亲平等证行同圆。夫惟月心座元禅师。蚤游讲肆。晚赋归田。知识如优昙华。本朝始赐大觉之徽号。首座为僧中月。季运幸得无明之正传。其出兴也世尊灭后。其行道也威音已前。闹市厌喧。黄尘乌帽伽梨勃窣。间房投老。青山素发孤榻萧然。每日日课经坐。长夜夜抱佛眠。仰秀铁面于圆通。戒乘俱急。推照白眉于方广。名实兼全。或时着短蓑衣。而探早梅前村雪里。或时拈壬苕帚。而扫落叶夕阳溪边。南方佛法如何。桃红李白蔷薇紫。西来祖意会么。芒鞋竹杖布行缠。分身散影。尘尘尔。刹刹尔。放光动地。炜炜焉。煌煌焉。休休休。马鸣龙树千论未尽。错错错。鹿野鹤林一字不宣。初发心成正觉。真如性绝变迁。蚯蚓抹过东海。蟭螟呑却乾坤。虽然漝么。要见向上牙爪。听取祇夜一篇。山中无角老乌犍。高卧安眠三十年。忽化金毛活狮子。一声吼裂率陀天（喝一喝）。
大藏开基华屋宗荣尼首座三十三年忌香语。
这老婆于我太赊。多年香瓣裹袈裟（举香）。不如插向宝炉去。供养芙蓉八月花。大日本国河州路茨田郡多福山大藏禅寺住持苾刍尼宗玖。维时亨禄一载八月十蓂。伏值当寺中兴华屋宗荣尼首座三十三白远讳之辰。乃就于函丈修饰焚筵。菊光佛雕刻者一躯。僧睿笔授经王印书者若干。西湖遵式所制圆通妙忏修者一座。三摩耶形造立者一基。作善件件品目。维那写读之。不劳重举。虔备香华灯烛茶果珍馐之化仪。设供佛嚫僧大会。仍拜屈现前清净众清净尼。讽演大佛顶光聚悉怛多般怛罗无上神咒之次。借手于花园休上座。兜楼一瓣爇向宝炉。奉供养本师释迦牟尼善逝。濡首遍吉左辅右弼。当来补处慈氏尊。西方无量寿佛。世音势至二胁士。六道能化愿王佛。当忌至尊。香集世界能满虚空藏菩萨。三世历代乃佛乃祖。或天或鬼一切含识等。郁郁乎彻黄泉。则清于沉水。霭霭然穿碧落。则浓似红霞。伏愿。觉灵凭斯薰力。不历五百由旬险道。至一乘宝所。顿出四倒八苦火宅。驾三种宝车。娑婆即是华藏。寂光岂离伽耶。则个。夫惟。华屋宗荣尼首座。荣辉闾里。富润屋家。逆行顺行入针锋世界翘足。佛境摩境坐蒲团庵内结跏。其德也燕金有价。其名也赵璧无瑕。云北岭梅南枝。再兴曹溪宗。而瞒八十生大鉴祖。朝西天暮东士。重续兜率梦。而称第二位小释迦。截断脚下红线。脱脚项上铁枷。清风起兮。忽然忽然。投帏送叶。残暑去兮。端的端的。卷箔煎茶。万机休罢。丧尽生涯。三十年前。转凡成圣。转圣成凡。证涅槃于双树。示五蕴漏质。三十年后。离教无禅。离禅无教。开大藏于少林。传四卷楞伽。踏翻解脱毒海。淘汰无明尘少。时节因缘广寒之桂。半轮圆半轮缺。当阳直指多福之竹。一茎曲一茎斜。黑漫漫地强纳些些（以香指云）。老牸牛汝来也。为甚么没鼻巴。不犯他苗稼。不受他木叉。左旋右转牵犁拽把。叱。今日台山大斋会。香严童子叫无遮。
大藏住持明室宗玖尼首座三十三回忌预修供养语。
刹那三十有三霜。始不动尊终菊光。欲识老婆心切处。炎天梅蕊一炉香。萨诃世界南赡部州大日本国河州路茨田郡大藏禅寺住持明室宗玖尼首座。预修三十三回忌之冥福。仍雕当忌尊虚空藏菩萨像一躯。修礼圆通妙忏一座。供佛斋僧尽善矣。天文五年丙申六月初吉。命宗休小比丘。唱香语以供养始终焉。其功德不可说。三宝证明。诸天洞鉴。愿乘此香云永归本有故乡。夫惟（某名）软顽手段。铁作心肠。预知世寿有限。顿了诸行无常。菩萨作誓言。我代众生堕地狱。诸佛不妄语。汝使九族生天堂。五浊昙华现瑞。二株媆桂联芳。度大爱道于灵山会中。戒乘俱急。接尼总持于少林门下。皮髓分张。打八九年面壁。开三百余会场。借水献化。昨日供养。今日供养。淘沙去米。佛法商量。世法商量。无著放开线路。普化踏倒饭床。施者受者瞎汉。不免因斋赞扬（插香云）。人皆苦炎热。吾爱夏日长。
骏阳藤氏庵原世顺良朝庵主四十年忌拈香师。
无明为父大哉干。捡束酬恩四十年。业债重重士峰雪。拈成沉水一炉烟。于兹有骏州僧宗孚者。天文甲辰仲春二十四日。伏值先考庵原氏世顺良朝庵主四十年远忌。得得来西京花园。就于衡梅禅院设斋筵。盖报椿府罔极恩也。仍集六和众讽经一上之次。借手于休上座。焚这决愿香。奉供养三世佛六代祖。乃至日域大小神祇一切含识等。所冀顿脱凡骨。物地登仙去。夫惟庵主。阖国好骏。江湖横鳣。剃发染衣。僧非僧。俗非俗。出群拔萃。圣续圣。贤续贤。将谓川党软语鲁直。元来丘徒短命颜渊。长歌短歌拟唐诗。则香象渡河。金翅劈海。大篆小篆临晋帖。则怒猊抉石。渴骥奔泉。春树暮云千里缱绻。风花雪月万古流传。或时客路西游问津。老生涯得漫种。或时故国东归掩室。顺现业感夙缘。乃翁与骚层而失本贯。此郎营菟裘而卜终焉。加之清净法身坚固法身。螺甲割昆仑之耳。分段生死变易生死。龙光射斗牛之躔。理窟勃窣。意气凛然。时其至哉。乌钵昙华偶值一佛出世。道尚存矣。灯笼露柱高。叫九族生天。入涅槃兮奢迦后。成正觉兮音前。桃李不言。待三会春于率陀宫里。芭蕉无耳。闻五逆雷于济水寻边。力口希咄咄咄。妙难思玄玄玄。要识端的么。不可以言宣（举香）。看看。归来坐虚室。夕阳在我西。
无碍妙心禅尼香语。
（举香）妙妙妙兮非思量。心心心也不可得。此是娘生本来香。十月胜花丹枫色。夫以无碍妙心禅尼。内怀慈仁。外少缘饰。忽尔示双趺于棺椁侧。竺土仙日日涅槃。依然证三昧于宝镜前。曹家女时时拂拭。何处不风流。大地绝消息。虽然恁么到向上圆极龙门。别有公案一则。代他儿孙。报恩酬德去。阎浮树下笑呵呵。舜若多神面皮黑（举香）露。
文苑理总大姊香语。
永正第四三月侍史某。启老拙云。正当三十日者祖母文苑理总大小祥之辰。於戏吾无卓锥之地。以何报老婆心切之恩乎。老拙云。净名
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:33:08-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>