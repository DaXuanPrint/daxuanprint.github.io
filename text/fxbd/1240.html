<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="地藏慈悲救苦荐福利生道场仪文上,地藏慈悲救苦荐福利生道场仪文下,地藏慈悲救苦荐福利生道场仪提纲,地藏慈悲救苦荐福利生道场密教,地藏慈悲救苦荐福利生道场仪全文在线阅读,地藏慈悲救苦荐福利生道场仪全文在线下载,大玄古籍书库">
<meta name="description" content="中国佛教典籍。宋释元照集。四卷。明清云南阿吒力僧常用科仪。。本科仪主要以唐实叉难陀译《地藏菩萨本愿经》为依据而编集。包括仪文两卷，提纲、密教各一卷。举办法会时不仅仪文、提纲、密教交叉使用，而且还要依行仪的过程逐品唱诵《地藏菩萨本愿经》。在现存科仪中较有代表性。是研究佛教科仪的重要资料。。本科仪不见中外佛书着录，也未为历代大藏经所收。_地藏慈悲救苦荐福利生道场仪_全文在线阅读_地藏慈悲救苦荐福利生道场仪_全文在线下载_大玄古籍书库">
<title>地藏慈悲救苦荐福利生道场仪_元照_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">地藏慈悲救苦荐福利生道场仪</span> <br/>
          作者： <span class="inputVal" id="bkauthor">元照</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]34924</span> <br/>
          说明： <span class="inputVal" id="bkdec">中国佛教典籍。宋释元照集。四卷。明清云南阿吒力僧常用科仪。 本科仪主要以唐实叉难陀译《地藏菩萨本愿经》为依据而编集。包括仪文两卷，提纲、密教各一卷。举办法会时不仅仪文、提纲、密教交叉使用，而且还要依行仪的过程逐品唱诵《地藏菩萨本愿经》。在现存科仪中较有代表性。是研究佛教科仪的重要资料。 本科仪不见中外佛书着录，也未为历代大藏经所收。</span> <br/>
          封面： <span class="inputVal" id="bkimg">Z_1240.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]地藏慈悲救苦荐福利生道场仪
[book_author]元照
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]34924
[book_dec]中国佛教典籍。宋释元照集。四卷。明清云南阿吒力僧常用科仪。 本科仪主要以唐实叉难陀译《地藏菩萨本愿经》为依据而编集。包括仪文两卷，提纲、密教各一卷。举办法会时不仅仪文、提纲、密教交叉使用，而且还要依行仪的过程逐品唱诵《地藏菩萨本愿经》。在现存科仪中较有代表性。是研究佛教科仪的重要资料。 本科仪不见中外佛书着录，也未为历代大藏经所收。
[book_img]Z_1240.jpg


[book_title]地藏慈悲救苦荐福利生道场仪文上
坛前教诫　(锁佛龛)
(举)人天同听梵音声　(四声)
梵音声菩萨摩诃萨　(四声)
(唱)提纲
云何於此经，究竟到彼岸。
愿佛开微密，广为众生说。
(普念)摩诃般若波罗蜜
坛前教诫
稽首难思真法界，地藏海会众圣贤。
我今教诫演洪仪，望圣慈悲密加护。
教诫仪文，分为三段：
第一、教诫模范；第二、道场法则；第三、表扬咒水。
且初教诫模范者。切以如来出现，必为大事因缘；教法流通，斯有古规模范。所以说法，乃六种成就；今兹设供，则一切庄严。众等当生恭敬之心，无起分别之念。想像佛心平等，折伏我慢贡高。策勤三业，玉洁冰清；感格八位，日临月照。断贪瞋痴之苦本，修戒定慧之善因。永绝是非，休分人我。远离睡眠懈怠，制御掉举昏沉。则能舍妄归真，自可超凡入圣。果能如是，何莫由斯？檀那既同夤协恭此会，必博施济众。显案宣扬，先究其义而读其文；密教加持，必专其心而致其意。提纲者，撮其机要；唱咏者，和以梵音。咒水者，倍倍诵於总持；排坛者，事事成其利益。法乐接奏，歌咏赞扬，务在精专，毋令放逸。燃灯点烛，烧香献花，以至操持斋馔，须要精专。供养圣凡，所当严洁。当念圣贤徘徊法席，鬼神逼塞虚空。苦趣仰望於良因，凡圣岂容於苟简？欺罔自招大祸，勉旃宜策新勳。其有狂妄无端之流，疑惑不信之者，神灵洞鉴，罪责难逃，岂皏空言？敬白如是。
常精进菩萨摩诃萨
地藏法会作津梁，理道场融事道场。八总相门明日月，一方寸地莹冰霜。
威仪济济临坛[土*遣]，模范恢恢正纪纲。教诫倘能遵圣训，纷纷花雨散天香。
大圣地藏王菩萨
道场法则仪当演　(先唱题)
恭闻大觉瞿昙老子，昔在忉利天宫，显大神通，为母说法，放百千光明云相，出无量微妙之音。会十方万亿神天，集海岳山川龙鬼。出广长舌，震大雷音。演地藏之威神，赞菩萨之孝行。分为变化，累劫因缘。广说数千余言，分为一十三品。所谓忉利天宫神通品、分身集会品、观众生业缘品、阎浮众生业感品、地狱名号品、如来赞叹品、利益存亡品、阎罗王众赞叹品、称佛名号品、较量布施功德缘品、地神护法品、见闻利益品、嘱累人天品。如是一十三品，因缘不可思议，功德难量，称扬无尽。欲传大义，须借洪音。八句偈章，赞圣者德。
(举)常不轻菩萨
地藏威神讵可量？两为圣女救慈堂。尽形素仰莲花目，端坐常称自在王。
一旦佛慈俱感应，二生孝行愈增光。乃知因地勤修证，金口当年善赞扬。
表扬咒水仪当演　(唱题)
伏闻诸佛从真如海，起大悲心；众生入尘劳门，由烦恼障。所以现身现土，莫不利物利人。显教则有十二分经，总持乃是一切密语。持诵之者，观想之流。或见或闻，或信或受。则乃背尘合觉，如黄丹点铁以成金；决然入圣超凡，若片幡遇风而至海。今兹胜会，普及有缘。四生六道，感应而来；十地三贤，混融无碍。法事所务，咒水为先。凭仗伽陀，即成甘露。灭瞋心之业火，润功德之丛林。洒道场则浊秽顿除，沾会众则尘劳解脱。变饮食为法喜禅悦，化黑暗作智慧光明。然後悟法水之真空，证菩提之妙果。是乃平等法会，所谓广大胜缘。普与含情，同归华藏。加持密咒，一一宣扬。先咏偈章，聊伸赞叹。
地藏胜会启坛场，密咒柴油水米香。安息飞烟云雾卷，兰膏发焰慧灯光。
缁流济济皆精洁，贤圣巍巍尽赞扬。法雨满空甘露洒，道场何处不清凉？
南无无垢净光佛
(六部神咒　诸部因缘　梵语心经)
歌赞
一鉢寒泉，蠲除热恼，功瞕莫可量。注想曹溪水，别来几度春光？凝然湛寂，灌清净醍醐甘露浆。霏法雨，杨枝洒处，遍满坛场。
普愿沾濡，使含识俱蒙出离苦乡。饿殍焦面，了悟自性真常。我今法会，仗密语伽陀咒赞扬。周沙界，无人无我，尽获清凉。
南无清净慧菩萨　(回向　奏乐　止)
(登坛告白)
地藏海会佛菩萨　(四声)
开坛门部陀罗尼　(四声)
法不孤起，仗境方生；法随法行，法幢建立。法幢既立，必有因缘。今此道场，宁无由致？先当入坛，清净三业。今当焚香、洒净、净坛、结界、散花，以为佛事，清净三业。三业论文，请为宣演。
伏闻业同三世，从身口意之所生；罪起一心，自贪瞋痴之所造。坛场既备，法席洪开。凭密语以忏雪愆尤，仗佛慈而消除过咎。所谓道：洗净从前烦恼垢，不妨百炼见真金。净三业偈，谨为举扬。
身口意业本来同，一念迷真失本宗。
喝散障云无点翳，一轮杲日照常空。
南无除盖障菩萨　(和)摩诃萨
(加持净三业真言)
三业六根悉清净
焚香论文仪
伏闻真法性海，飘飘燃戒定之香；古佛道场，渺渺吐氤氲之气。耶输难中焚一炷，灵山会上遍垂祥。欲求解脱之真香，必假深坛作佛事。所谓道：莫学毕陵池畔过，河神捉要寻赃。焚香有偈，今为举扬。
五分法身真妙香，人人具足露堂堂。
无根树下亲拈起，供养无上大法王。
南无香供养菩萨　(和)摩诃萨
(加持焚香真言)
香云童子大菩萨
洒净论文仪
伏闻水不洗水，妙契法身；尘不染尘，返资自己。蠲除器界，荡涤坛场。洒枯木而再逢春，洁秽邦而成净土。所谓道：内外中间无浊秽，圣凡幽显总清凉。洒净有偈，今为举扬。
八功德水自天真，善洗众生业垢尘。
流入毗卢华藏界，个中无处不超伦。
南无清净慧菩萨　(和)摩诃萨
(加持洒净真言)
坛场内外悉清净
净坛论文仪
伏闻善财楼阁，到头已觉於城东；慈氏园林，触目遍闻於华藏。结成器界，立个道场。无去无来，不生不灭。所谓道：竹影扫阶尘有动，水流急处月无痕。净坛有偈，今为举扬。
聚沙成塔亘青天，举止分明在目前。
法界道场今荡涤，自然涌出一枝莲。
南无净坛场菩萨　(和)摩诃莎
(加持净坛真言)
雪山童子大菩萨
结界论文仪
伏闻铁关不闭，谁知内外分明？金壁将围，自然宝界清净。直要葛藤截断，还他水泄不通。左右方圆，卷舒在我。所谓道：东西南北门相对，无限金锤击不开。结界有偈，今为举扬。
荆棘林中业火生，经由大地恁纵横。
金刚结出摩诃力，直向如来行处行。
南无金刚界菩萨　(和)摩诃萨
(加持结界真言)
结大界菩萨
此处散花，入振铃持咒绕香坛。入句起时常行之散花真言。如不散花结界，依散花论文念去。(入散花果行道。)
散花之设，古有常规。咒师七行点净，檀越捧炉後随。知会举起散花，大众绕坛行道。　(接花文)
散花论文仪
伏闻万行因花，成就菩提之妙果；一生授记，已明般若之证因。五叶遍人间，一花开世界。所谓道：老胡座上亲拈处，迦叶微微笑点头。散花有偈，今为举扬。
一花五叶祖师传，浅白深红有万般。
宴座岩前无说处，纷纷坠落紫云端。
南无花供养菩萨　(和摩诃萨)
(加持散花真言)
烧香供养
恭闻戒香焚而众恶自息，定香焚而妄境不生。慧香永断於无明，解脱顿超於结缚。光明显现，知见寂然。氤氲周遍娑婆，靉靆普薰法界。严持身口意，供养佛法僧。誓度诸有情，皆共成佛道。
戒香定香与慧香，解脱知见法身香。
愿此香严亦如是，还作自他五分香。
香供养菩萨　(和)摩诃萨
赞叹三宝
夫三宝者，三宝有度生之愿，历劫何穷？众生有事佛之心，长时无间。倘一念之专注，必六通而鉴观。我今归命，建立道场。望圣慈悲，加持覆护。
众等志诚心，同诵叹佛偈：
真如实际佛陀耶，常寂光中即是家。
万古独尊千鹫岭，至今便请下龙华。
皈依常住佛陀耶
众等志诚心，同诵赞法偈：
真空法宝众经王，金口宣扬字字香。
海藏龙宫收不尽，人间天上广宣扬。
皈依常住达麽耶
众等志诚心，同诵叹僧偈：
声闻僧宝众中尊，传佛心宗挈後昆。
水月胸襟尘不染，冰霜戒行道长存。
皈依常住僧伽耶
(加持三宝出定真言)
大圣地藏王菩萨
叹佛宣疏　(传疏)
恭闻紫金严相，白玉神光。登十地以居尊，越五天而最胜。因修六度，果满三只。证无漏无学之身，演难穷难尽之教。顶旋螺髻，巍巍涌出浮云；绿柳眉间，弯弯而壮秋月。眼观三界，耳听四生。朱唇动处而可灭千灾，教眼开时而能增百福。鼻相垂利，嗅物者尽是馨香；舌似红莲，苦涩者皆为甘露。圆光顶相，如日乍出青山；足蹑千轮，举步红莲衬足。三界尽皈依，四生咸敬仰。威神莫测，变化无方。今乃入坛告请，所有设斋疏文，谨当宣读。(宣疏毕)
(奏疏化纳　回坛)
(举)凡情上达大圆镜　(二声)
佛法无私，普应圆明之境；乾坤有像，难逃照鉴之功。灵光耀而大千明，法雨洒而四生润。恳诚於意，应感在兹。一念既专，毫厘靡间。天上天下，无不庄严；世出世间，普皆回向。
(加持启告诸佛真言（至）普礼圣众真言)
(举)警策大众
欲伸敷座，先当警策大众。各各志诚，如法应和。
道场清净众，各各当志心。志心勤皈依，志心勤礼拜，
大圣大慈悲，法报化身佛。遍满顿渐法，清净和合僧。
大乘悲智人，历位阿罗汉。惟愿圣慈悲，不违本誓愿。
十方诸贤圣，开受我等请。圆满所荐严，我等当皈依。
应生难遭想，勿起放逸心。向诸圣像前，一心头面礼。
济度诸苦趣，同证涅盘山。今日已往去，永不复退转。
(三说)
信礼诸佛诸菩萨
(加持献花宝座真言　圣贤降真言)
歌赞
已灭瞿昙，未生弥勒，像季法弱魔强。迷头认影，终日只颠狂。斗争人我坚固，毁正法，违背爷娘。花报现，三灾八难，苦海绝津梁。
遵我师规鉴在，利生接物，火急回光。世尊指教，元照为提纲。世出世间行孝，思罔极，正好承当。斯法会，难遭难遇，信手炷心香。
皈依地藏王菩萨
大圣地藏王菩萨
礼请圣贤
上来归三宝已竟，今当入坛礼请。自有仪文，一一布露。
上来有是诚意，控告圣贤。是圣是凡，悉知悉见。天上天下，无不庄严；世出世间，普皆饶益。
比丘(某)，谨与修斋(某)，恭炷信香，稽首和南，皈命礼请。(标圣位在提纲内)
道场功德仪当演　(唱题)
伏闻人生死海，同归流浪之中；佛功德天，广度沉冥之下。能济法界虚空界，莫如大乘最上乘。肃座念经，冥司听诵而合掌；开藏取卷，阎罗闻说而赞言。文昌不过一丞，法王止云七篇。当知果报不可思议，何况有人如是布施。手卷累二千轴，口诵积四万篇。未尝得闻是经，甚为希有。我今实言告汝，於意云何？汝等从来，地水火风，本如梦幻泡影，一觉黄梁之梦，百年大槐之宫。牵丝刻木作老翁，捏目生花成妄境。水中有相，大沤灭，小沤生。灯外无形，昔有行，今子止。草头露，不须臾顷；岩下电，一刹那间。所谓道：六如尽空诸有，若人深解所说义，於法当作如是观。今为信士(某)等，(或预修念此，或荐亡念此，随斋事行。)
预修
愍浮生之幻化，念尘世之非坚。思惟现生受用之因，必前世所修之善果。欲布当来之福，须凭今日之修。是以延命缁流，修崇善果。伏愿今日今世，寿福德以弥隆；他日他时，亨阴功而永久。
荐亡
敬为正荐当斋亡者(某)魂拘主宰，魄散幽途。欲伸荐悼以生方，须假经功而脱化。敬设地藏之法会，转持本愿之真经。仗此功勳，少伸孝志。
总尾
今则坛仪整肃，科范宣行。恭望地藏海会诸佛、菩萨、八部、天神、诸龙鬼等，不违本愿，怜悯有情，光降法筵，主盟修奉。惟愿无边烦恼断，无上法门学，誓度诸有情，皆共成佛道。
(加持天府真言　（至）阎罗王众真言)
(回向)
(举)回向无上佛菩提　(四声)
佛真法身，犹若虚空；应物现形，如水中月。非云非雨，含润四生；非烛非灯，照明六趣。
上来开坛作法，赞礼功德，无限良因，仰赞上坛八位大心贤圣，利乐下凡六道胜劣有情。普奉三界天仙、十方神趣，上凭佛力，乞法资益(亡人某)早悟本心，齐成佛道。再劳大众，念十方三世一切诸佛、诸尊菩萨摩诃莎。
摩诃般若波罗蜜　(止)
(奏乐　下坛)
初时入坛　(佛龛)
仰告海会佛菩萨
大众志诚心，同诵叹佛偈：
佛面犹如净满月，亦如千日放光明。
圆光普照於大千，喜舍慈悲皆具足。
叙礼请仪　(唱题)
切以忉利天宫，集无量诸天龙鬼；狮子座上，数微尘亿劫因缘。长者子，因奋迅佛庄严，遂发无边誓愿；婆罗女，礼觉华王之宝号，方觉母氏生天。分身现诸地狱，而誓拔三途；化体历遍天宫，而勤修累劫。观众生之业重，说报应向佛母摩耶；感六通之阎浮，问轮回於瞿昙圣主。经标四品，俱悯三途。今此修崇，普皆饶益。
比丘(某)，稽首和南。(标圣位在提纲内)
(举)惟愿慈悲常摄受
今当第一时中，将敷宝座，诵演菩萨本愿真经。惟愿慈悲，加被我等，摧伏魔障，大振雷音。字字承明，言言见谛。普使闻者，俱获上乘。慈愍故，悲愍故，大慈愍故。
皈依地藏王菩萨
(叹佛宣疏　传初时疏)
多陀阿伽度。阿罗诃。三藐三菩陀。六通克备，万法周圆。无去无来，不生不灭。或名无上士，或称天人师。具足十号尊，是为三界主。面如满月，目若青莲，发绀螺纹，齿齐珂雪。唇艳苹婆之果，眉湾初长之杨。丈六金身化世间，千辐轮相随趺举。人非人瞻仰，色无色归依。宴座而诸天异口赞扬，说法而大地六种震动。巍巍德相，叹莫能穷。礼请疏章，谨当宣读。(宣疏　纳疏　如常　回坛)
(举)凡情上达大圆镜　(四声)
(加持诸佛出定真言　至普礼圣众真言)
警策大众仪当宣演　(和)大圣地藏王菩萨
将欲敷座，先当警策大众。各各志诚，如法应和。
道场清净众，各各当志心。志心勤皈依，志心勤礼拜，
大圣大慈悲，法报化身佛。遍满顿渐法，清净和合僧。
大乘悲智人，历位阿罗汉。惟愿圣慈悲，不违本誓愿。
十方诸贤圣，开受我等请。圆满所荐严，我等当归依。
应生难遭想，勿起放逸心。向诸圣像前，一心头面礼。
济度诸苦趣，同证涅盘山。今日已往去，永不复退转。今日已往去。
(重念　三说)
信礼诸佛诸菩萨
(加持献花宝座真言（至）圣贤降真言)
歌赞
已灭瞿昙，未生弥勒，像季法弱魔强。迷头认影，终日只颠狂。斗争人我坚固，毁正法，违背爷娘。花报现，三灾八难，苦海作津梁。
遵我师规鉴在，利生接物，火急回光。世尊指教，圆照为提刚。世出世间孝行，思罔极，正好承当。斯法会，难遭难遇，信手炷心香。
南无地藏王菩萨　(止　回向)
第一时陞座
(佛龛　加持字母真言)
歌赞
秘密伽陀，如云似海，难思难议。最要无他事，世尊金口亲宣示。四十二字母，法海详细。有顿教，华严广大，一一明宗旨。
自善财童子亲参礼，曾为举扬奥义。法界之中，罪垢多除。陀罗尼藏无边际，滥触爰从慈氏。信至道，人间天上，渴仰生欢喜。
皈依地藏王菩萨
道场仪序当宣演　(唱题)
诸佛众生一性也，地狱天堂一心也。达一性，则诸佛众生净染之法本空；明一心，则地狱天堂苦乐之趣何有？柰乎蠢尔有徒，曩从无始，迷真逐妄，皆觉合尘。习三缘而生三因，徇音□六情而趋六道。生死苦海，茫茫而罔离；涅盘彼岸，窈窈音杳而奚登？故诸佛也，於众生如慈父之怜子。众生也，於诸佛犹痴儿之舍亲。若斯类者，其可哀欤？故我释迦世尊，乘大智力，与大悲悯，以法界身，遍尘沙刹，广开超擢之户，普引沉溺之伦。所以四十九年，三百余会，法云靉靆而弥布八荒，教雨滂沱而散洒六合。盖欲拯拔一切有情，离生死苦海，登涅盘彼岸也。若人苟能依教奉行，如法修肄，达自本性，明自本心，了生死不从外来，证涅盘岂由他得，乃知三界万法，量同虚空，乌可得而思议也哉！
《地藏菩萨本愿经》者，往昔世尊在於忉利，为母说法，云音灵瑞之焕章，天神龙鬼之嘉会。文殊致疑，乃殷勤之启问；地藏法行，遂备悉而敷陈。其文似浅也，欲初学之易入；其义实深也，匪大智而莫探。於是虚空藏闻说赞扬於当日，阿难陀结集垂裕於後人。身毒界中，翻译来此；真丹国内，流通至今。故此发心书写，注意刊行，用广宣传，期多读诵。於亲於冤，三世同沾利乐；若存若殁，一时举悟真常。辄伸序文，庶几劝发云耳。
(举)大圣地藏王菩萨
三觉圆明大导师，历经沙劫指迷津。众生度尽方成佛，地狱空时现化身。
一颗明珠为海藏，六环金锡振天轮。愿垂金手提含识，普使同为解脱人。
(加持结跏趺座真言)
《忉利天宫神通品》经宣演　(唱题　讽经)
吟偈
菩萨弘誓妙难穷，十地增修道转浓。长者子身求佛像，婆罗门女获神通。
觉华示相因思孝，慈母生天赖善功。总是菩萨名地藏，化身南北与西东。
《分身集会品》经宣演　(唱题　诵经)
吟偈
如来慈念悯娑婆，恶习刚强造业多。生死妄缘皆是尔，涅盘真实岂由他？
瞿昙设教观仁者，地藏分身化爱河。示现百千诸国土，悉令调伏礼弥陀。
(加持献花座真言　（至）礼拜圣贤咒)
歌赞
誓愿弘深，狮子奋迅，具足万行庄严。众生度尽，方成正果，说法度人天。觉华自在王佛，婆罗圣女救亲，孝行因缘。大慈仁者，悲怜苦海，分身化现三千。
《观众生业缘品》经宣演　(唱题　诵经)
吟偈
圣母恭询善恶因，能仁一一为谘陈。铁城万里名无间，地狱千扃各有神。
任尔羌胡并貊狄，何分富贵与孤贫？生前若不知惭愧，难免其中受苦辛。
《阎浮众生业感品》经宣演　(唱题　讽经)
吟偈
两国相邻各一方，同兴愿力化豪强。思亲渴仰莲花目，启问先因自在王。
光目女身行孝道，如来金口演灵章。若能行此菩萨行，万亿龙天共赞扬。
(加持佛慈护真言　（至）四果阿罗汉真言)
歌赞
圣母摩耶悲怜六道，殷勤请问来因。慈尊开导人间善恶，地狱果报分明。二国王悲心发愿，光目女孝行思亲。冀诸仁者，无人无我，同音朗诵真经。
南无本尊地藏王菩萨
(回向　奏乐　下座)
地藏慈悲救苦荐福利生道场仪文上终

[book_title]地藏慈悲救苦荐福利生道场仪文下
第二时入坛
仰告诸佛诸菩萨　(四声)
大众志诚心，同诵叹佛偈：
佛身光耀等金山，清净殊特无伦匹。
亦如妙高功德海，故我稽首佛山王。
叙礼请仪当宣演　(唱题)
切以地藏菩萨，乃权示於河沙；众生度尽，方证果於菩提。振六环之金锡，以破阿鼻；持一颗之明珠，照开无间。是以普贤王故来启问，大仁者敬叙因由。地狱名号之不同，斩挫分身之不一，实难枚举。略而言之，大小铁围山间，轻重刀锋火镬，八寒八热，万死万生，剑树刀山，铁床铜柱，千千狱具，种种难穷。地藏万亿分身，化度十方罪类。普贤倾心而赞叹，世尊金口以称扬。若人旦夕钦崇，普使存亡获利。是经功德，不可思议。一历耳根，同成善果。大办问生存之福，鬼神发菩提之心。生前作福而十倍全收，殁後修因而七分获一。是知功德事，必假预修因。阎罗天子，统鬼王诣忉利天宫；释迦如来，度众生出阿鼻地狱。一声佛号，可灭千灾。三业处恭，闻斯五品。
比丘(某)等，谨与修斋会主(某)，恭炷信香，稽首和南，一心奉请。(标圣位在提纲内)
(举)惟愿慈悲常摄受。
今当第二时中，重趺宝座，再宣菩萨本愿真经中卷五品因缘。伏冀慈悲，俯垂加庇。令我音声，散周沙界，普使闻者，俱获上乘。慈愍故，悲愍故，大慈愍故。
(纳疏如常　皈坛)
凡情上达大圆镜　(四声)
(加持诸佛出现真言　（至）普礼圣众真言)
警策大众
大圣地藏王菩萨
欲伸敷座，先当警策大众。各各志诚，如法应和。
道场清净众，各各当志心。志心勤归依，志心勤礼拜，
大圣大慈悲，法报化身佛。遍满顿渐法，清净和合僧。
大乘悲智人，历位阿罗汉。惟愿圣慈悲，不违本誓愿。
十方诸贤圣，开受我等请。圆满所荐严，我等当归依。
应生难遭想，勿起放逸心。向诸圣像前，一心头面礼。济度诸苦趣，
同证涅盘山。今日已往去，永不复退转。今日已往去，永不复退转。
(重念一次)
信礼诸佛诸菩萨
(加持献花宝座真言　圣贤降真言)
歌赞
已灭瞿昙，未生弥勒，像季法弱魔强。迷头认影，终日只颠狂。斗争人我坚固，毁正法，违背爷娘。花报现，三灾八难，苦海绝津梁。
遵我师规鉴在，利生接物，火急回光。世尊指教，元照为提纲。世出世间行孝，思罔极，正好承当。斯法会，难遭难遇，信手炷心香。
大圣地藏王菩萨　(下坛)
第二时陞座　(佛龛)
(加持字母陀罗尼)
歌赞
秘密伽陀，如云似海，难思难议。最要无他事，世尊金口亲宣示。四十二字母，法海详细。有顿教，华严广大，一一明宗旨。
自善财童子亲参礼，曾为举扬奥义。法界之中，罪垢多除。陀罗尼藏无边际，滥触爰从慈氏。信至道，人间天上，渴仰生欢喜。
大圣地藏王菩萨
本末因缘仪当演　(唱题)
盖闻觉天广大，普令万像森罗；智海渊深，融设群生品类。今修法事，开阐慈门。嗟六趣之沉沦，逐诸缘之轮转。诸天身耽於欢乐，修罗尚炽於恚瞋。傍生怀獝狘之悲，地狱囷煎熬之苦。饥渴热恼，鬼趣心酸。惟人生虽秉於彝伦，柰浮世莫逃於大慧。死生老病，梦幻风灯。寿夭不齐，鹏鴳起庄生之乐；光阴何速？隙驹形魏豹之悲。由古迄今，有谁能免？自非觉天垂愍，仰告妙法流恩。若为拯溺於慈航，孰能烛幽於慧炬？是故先圣，设三乘随机之教，本尊救苦之仁，显谈地藏之因，开指菩提之路，俾回光於一念，咸脱鞅於重泉。切观阿含之文，且说泥梨之趣。惟地狱主，号阎罗王，居南赡部洲，於金刚山内，王宫纵广六十由旬。昔为毗沙国王，威神自在，遂与维陀争战。兵力不如，大臣具十八之名，徒从有百万之众，一时发愿，众志胥同。果符盟立之词，俱作幽冥之主。狱称无间，五般严宪以难闻；镜号业轮，一点何私而莫隐。剑树刀山之芨业，镬汤炉炭以崩腾。寸念或差，历劫永堕。盖亦巧权於方便，是为逆化之慈悲。名遮止而戒勖罪人，俾知苦而旋归善道。故昔本尊大士，慈愍粟深，出寂定於无垢界中，降真像於焰魔宫内，与阎罗王别床而坐。开妙音之智海，对示微言；为受苦之众生，怜悯救拔；至出狱之期缓，典案或差。慈风扇温厚之词，烈日回清凉之色。凡拘沉魂之魄，与夫拷掠之私，归称菩萨之洪名，永离波吒之恶趣。是时演难议之妙范，凭大觉之慈尊。仰祈阴君，开赦溟漠。伏愿玉毫照处，冰河敷[卄/(凵@(口*了*又))]蓞之苍；宝铎摇时，剑岭从菩提之果。尽化西方安养国，咸居内院率陀天。稽首大圆明，归依正等觉。
心融悲智愿难量，历劫弘慈救苦殃。不向泥洹登正觉，永居苦海作津梁。
风扬金锡停酸韵，月映明珠破暗关。度尽众生方成佛，归依惟愿拯存亡。
《地藏名号品》经宣演　(唱题　诵经)
吟偈
造业众生不可穷，故分地狱与天宫。刀山剑树三千仞，铁壁铜蛇几万重。
善恶两途难隐讳，无常二字不相容。仰凭地藏分身力，金锡明珠处处同。
《如来赞叹品》经宣演　(唱题　讽经)
吟偈
大士阴功莫可量，如来金口为宣扬。生天但念慈尊号，愈病惟称本愿章。
或铸金银铜铁像，须焚戒定慧心香。见闻一一皆随喜，普愿众生化吉祥。
(加持发菩提心真言　（至）大悲心真言)
歌赞
贝叶琅[王*(凵@(口*了*又))]，普贤启问。地狱名号多端，铁围山内，寒冰，雪窟，牛耕，拔舌，蛆镌。地藏王菩萨弘愿，琰魔罗遍界周巡。一称名号，延龄益筭，先亡祖祢生天。
《利益存亡品》经宣演　(唱题　诵经)
吟偈
大地众生造业多，是非人我动干戈。回心向善归真正，礼拜投诚绝党阿。
果报三途须辩论，存亡两字莫差讹。若能言下开明了，掀倒须弥直甚麽？
《阎罗王众赞叹品》经宣演　(唱题　讽经)
吟偈
阎罗天子大威雄，判赦惟凭业镜中。恶至遍身生猛火，福来满面扇慈风。
虽云圣者威而猛，其奈众生去复逢。故统诸天来启问，云何地狱不能空？
(加持生难遭想真言　（至）灭恶趣真言)
歌赞
大铁围山，阎罗天子，部领万亿神君。恶毒多毒，主命主疾，狼牙千眼飞身。启告如来：地藏发慈悲，护念弘深。一称名号，仰承佛力，咸来稽首能仁。
《称佛名号品》经宣演　(唱题　诵经)
吟偈
能仁悲愿数如麻，百亿分身现宝霞。拔苦口称洪名号，度生身挂紫袈裟。
天垂宝网重重盖，地涌金莲朵朵花。念彼一声名号者，自然获福等恒沙。
(加持发正觉真言　（至）六道离苦解脱真言)
歌赞
梵语伽陀，灵文贝叶，行行宝藏龙宫。端心持诵，一声名号，自然功德无穷。百亿分身示现，十方世界钦崇。慈悲主，门开利益，真果法王雄。
南无本尊地藏王菩萨　(回向　奏乐　下坛)
地藏道场二时经偈仪文毕
第三时入坛　(佛龛)
仰告诸佛诸菩萨　(四声)
大众志诚心，同诵叹佛偈：
佛德无边如大海，无限妙宝集其中。
智慧德水镇常盈，百千胜定咸充满。
礼请仪文当宣演　大圣地藏王菩萨
恭闻如来行愿，门门利益於群生；菩萨阴功，念念悲怜於六道。地藏观福业之不等，即生较量之心；慈尊说布施之重轻，故发修因之报。坚牢地主，宣十种利益之功；忉利天宫，现百千光明毫相。十方诸佛，赞叹而异口同音；百亿众生，见闻者生天利益。观音大士，重重启问神功；释迦如来，一一广宣威力。如斯悲愿，不可思议。嘱累人天，当生拥护。
(举)皈依地藏王菩萨
比丘(某)等，谨与修斋会主(某)，恭炷信香，稽首和南，一心奉请。(标圣位在提纲内)
(举)惟愿慈悲常摄受
今乃第三时中，将敷猊座，诵演菩萨本愿尊经。惟愿开重重之方便，放种种之毫光。大启慈心，加庇我等。音声朗彻，普遍娑婆。普使见闻，俱蒙利益。慈愍故，悲愍故，大慈愍故。
(举)南无地藏王菩萨　(纳疏　回坛)
凡情上达大圆镜　(四声)
(加持诸佛出定真言　圣贤降真言)
警策大众仪当演　大圣地藏王菩萨
欲伸敷座，先当警策大众。各各至诚，如法应和。
道场清净众，各各当志心。志心勤归依，志心勤礼拜，
大圣大慈悲，法报化身佛。遍满顿渐法，清净和合僧。
大乘悲智人，历位阿罗汉。惟愿圣慈悲，不违本誓愿。
十方诸贤圣，开受我等请。圆满所荐严，我等当皈依。
应生难遭想，勿起放逸心。向诸圣像前，一心头面礼。
济度诸苦趣，同证涅盘山。今日已往去，永不复退转。
信礼诸佛诸菩萨
(加持献花宝座真言　（至）圣贤降真言)
歌赞
已灭瞿昙，未生弥勒，像季法弱魔强。迷头认影，终日只颠狂。斗争人我坚固，毁正法，违背爷娘。花报现，三灾八难，苦海绝津梁。
遵我师规鉴在，利生接物，火急回光。世尊指教，元照为提纲。世出世间孝行，思罔极，正好承当。斯法会，难遭难遇，信手炷心香。
(回向)
第三时陞座　(佛龛)
(三宝字母真言)
歌赞
秘密伽陀，如云似海，难思难议。最要无他事，世尊金口亲宣示。四十二字母，法海详细。有顿教，华严广大，一一明宗旨。
自善财童子亲参礼，曾为举扬奥义。法界之中，罪垢多除。陀罗尼藏无边际，滥触爰从慈氏。信至道，人间天上，渴仰生欢喜。
道场次序仪宣演　(和)大圣地藏王菩萨
切以月含素魄，乃照昏衢；灯炬长明，方通暗室。自他有耀，岂假外求？五智十身，尽在心田之上；六通三昧，不离性地之中。体露真常，非关修证。若离烦恼，即现菩提。觉有异於後先，教遂分於顿渐。不立像法，曷臻无相之玄？非假言诠，难契忘言之妙。所以多宝佛土，用璎珞以庄严；震旦国中，以音声为佛事。虽别宗流之旨，咸归解脱之门。入圣超凡，同心异事。恭惟十轮大教主、六道救苦师、本尊愿王、冥阳地藏菩萨，夙承佛记，慈视众生，广愿力以无边，化多身於六道。曾於婆罗门女，往见无毒鬼王，泣泪求哀，问母生处。因闻业力深重，堕在无间狱中，以圣母供养觉华定自在王如来，母得解脱。又尝於光目女母，因杀害生灵，後乃堕在三途。女为母故，志心称念清净莲花目如来。夜梦佛身，金色晃耀，告言：汝母当得往生西方。以是因缘，发大誓愿：尽未来际不可计劫，所以三途六道，罪苦众生，誓愿救拔。若在地狱，若在饿鬼，若在畜生，如是等人，广设方便，尽成佛道。然後我等，方成正觉。佛言：地藏菩萨於阎浮提有大因缘，如文殊、普贤、观音、弥勒，化现百千身，度脱诸众生。而期愿力，尚有彼时，是地藏菩萨，语诸菩萨众，发广大愿力，救脱於六道恒河沙等众。是故众生，应当赞叹。佛言：未来现在，诸世界中，六道群生，临殒命时，得闻地藏菩萨之名，一历耳根，永离恶趣。况将宝饰，塑绘尊容，不退初心，弥加敬礼。是人眷属，造恶业缘，堕在三途，承此妙力，即生天上。何况夙植德本，早种善根，如火增膏，愈明愈炽。佛说地藏慈云广布，慧日遐舒，所以掌露明珠，将破除於[罩-卓+米]暗；坐垂一足，盖誓接於群迷。若能称硈之心，必获感通之护。今当归命，谨为敷扬。
幽冥菩萨妙难伦，应现真容处处分。六道四生闻妙法，三途十类沐慈恩。
宝珠照彻天堂路，金锡敲开地狱门。是日有情蒙接引，莲花台上礼慈尊。
《较量布施功德缘品》经宣演　(唱题　诵经)
吟偈
众生福业有精粗，富贵贫穷及寡孤。帝王大臣诸长者，癃残瘖哑众佣夫。
都缘夙积分轻重，致使今生别有无。伏请现前伸较量，分明果报不同途。
《地神护法品》经宣演　(唱题　诵经)
吟偈
地神圣主号坚牢，道德神通智种高。卫护坤维功赫赫，归依佛教意昭昭。
稻麻竹苇兼金石，火盗兵非与水漂。万卉丰隆灾害息，时时常把戒香烧。
(加持解结真言　（至）破地狱真言)
歌赞
富贵孤贫，盲愚瘖哑，皆因宿业精粗。能仁启问，瞿昙圣主，分明一一详敷。或为国王长者，或为下贱佣夫。冀诸仁者，依经较量，善恶不同途。
《见闻利益品》经宣演　(唱题　讽经)
吟偈
如来金口告观音，赞彼慈尊愿力深。身值诸灾遭枉横，或行险道涉山林。
水灾恶风并百病，幼亡兄弟及双亲。灾消所作皆如意，须诵能仁本愿经。
《嘱累人天品》经宣演　(唱题　诵经)
吟偈
慈尊愿力妙难量，大地分身现宝光。四七果中亲受嘱，三千界内总昭彰。
天宫启问虚空藏，佛口惟称地藏王。大阐威神恣本愿，提携品汇驾慈航。
(加持胜幡引路真言　（至）往生净土真言)
歌赞
佛语叮咛，重重赞叹慈尊。地藏威神，忉利天上，亲蒙付嘱，皆因愚昧众生。仗我佛慈心法语，誓愿度地狱皆空。明珠金锡，琰魔罗界阎罗王，稽首钦崇。
南无地藏王菩萨　(回向　奏乐)
胡跪忏悔　(佛龛　举)
救苦地藏王菩萨
志心顶礼，冥阳教主、救苦导师、地藏王菩萨
志心忏悔
众等自从无量劫，沉迷妄想背真如。四生九类断轮回，六道三途频出没。
只爱耽情恣世乐，不知乐是苦因缘。诸根罪障百千般，咸对慈尊求忏悔。
诸根罪过愿消灭
志心顶礼，冥阳教主、救苦导师、地藏王菩萨
众生自从无量劫，损他物命至今生。不知他苦怨千般，只要自餐珍百味。
冤家业缘难赦宥，镬汤炉炭定经过。今朝沥恳告能仁，求忏从前杀生罪。
杀生害命罪消灭
志心顶礼，冥阳教主、救苦导师、地藏王菩萨
众等自从无量劫，不知取舍是深冤。夺他财宝盗牛羊，吞谋田园侵界至。
纵恣偷心行暗昧，岂知天眼见分明。偿冤还债几时休？愿忏偷盗造业缘。
偷盗罪业愿消灭
志心顶礼，冥阳教主、救苦导师、地藏王菩萨
众等身为爱染业，耽荒邪境造诸愆。自忙家计盗贪淫，命尽幽关招众苦。
或卧铁床燋顶背，或把铜柱乐肝肠。今朝发露告医王，求悔无边染欲罪。
染欲罪过愿消灭
志心顶礼，冥阳教主、救苦导师、地藏王菩萨
众等自从无量劫，七支忘念息难除。欺心便起虎狼心，谋物频装罗绮语。
巧词言希相斗乱，机曾礼义结冤雠。当来受报见熔铜，今忏消除绮语罪。
绮语罪根愿消灭
志心顶礼，冥阳教主、救苦导师、地藏王菩萨
众等自从无量劫，两头扇惑结冤雠。教他骨肉两分离，使彼亲人不相见。
地狱门中招拔舌，泥犁苦趣受牛耕。今将口业沥披诚，求忏从前口业罪。
两舌罪垢愿消灭
志心顶礼，冥阳教主、救苦导师、地藏王菩萨
众等自从无量劫，不修善信起无明。恐嗟风雨发狂词，悖逆宗亲扬秽语。
有时枪刀伤体痛，犹如波浪起灾殃。铁围汤火报难逃，今礼慈尊求忏悔。
悖逆罪业愿消灭
志心顶礼，冥阳教主、救苦导师、地藏王菩萨
无始悭贪业缘重，不修因果作前程。朝朝扰扰办生涯，日日忙忙营业计。
只道百年长在世，那知一夕便沉沦。今此法会幸难逢，忏悔悭贪诸罪过。
悭贪罪过愿消灭
志心顶礼，冥阳教主、救苦导师、地藏王菩萨
无始不曾修善果，心常燥怒若燋燃。或瞋父母怨亲人，或害贤良轻善友。
但起憎慊生嫉妒，不能和忍学菩提。存亡善恶既无边，愿向法筵伸忏悔。
瞋恚罪业愿消灭
志心顶礼，冥阳教主、救苦导师、地藏王菩萨
无始愚痴没智慧，不修佛法是良缘。合尘背觉毁真诠，嫉善习恶作非事。
爱网重重迷去路，真乘寂寂失归宗。皆因邪见恣贪痴，今仗慈尊求忏悔。
愚痴罪过愿消灭
志心顶礼，冥阳教主、救苦导师、地藏王菩萨
众等心居无妄境，心猿意马起区分。既然十习积为因，宁免六交同受报。
劫劫不曾逢善会，生生惟是到幽冥。愿从今日改前非，一切罪冤皆忏悔。
三业六根罪消灭
志心顶礼，冥阳教主、救苦导师、地藏王菩萨
闻说铁围深邃处，无边地狱在其中。火梁火柱火庄严，铁铜铁城铁器械。
爰现皆由心造作，凌迟尽是恶众生。今朝投礼告能仁，愿忏阴天无间狱。
无间狱中罪消灭
志心顶礼，冥阳教主、救苦导师、地藏王菩萨
闻说荒郊并旷野，无边鬼类聚其中。头如华岳丑形骸，喉似针锋火相状。
随逐业风多受苦，皆因悭吝恶心招。今朝众等礼慈尊，忏悔愿消饿鬼罪。
饿鬼罪障愿消灭
志心顶礼，冥阳教主、救苦导师、地藏王菩萨
闻说循环报应类，皆因杀害枉烹炮。只食畜肉快心肠，畜死成人还相报。
强夺他财夸伎俩，不还彼债逞喽罗。因缘会遇定酬偿，忏悔愿消无间苦。
畜生道中罪消灭
志心顶礼，冥阳教主、救苦导师、地藏王菩萨
谁说业花皆结果？阴阳运度报难逃。随生欲诲造无明，现世身田因有患。
邪气非灾时蹇滞，形枯体重日沉痾。从兹发露礼医王，忏悔愿消疾苦罪。
夙疾罪根愿消灭
志心顶礼，冥阳教主、救苦导师、地藏王菩萨
闻说冤家并债主，随形逐影永相侵。业通三世既三防，事属一家还一改。
怨气如山山可裂，瞋心似海海须枯。今时回向证菩提，忏悔愿消冤债苦。
冤债罪根愿消灭
志心顶礼，冥阳教主、救苦导师、地藏王菩萨
父母恩重难可报，须知父母产生身。怀耽十月体如山，乳哺三年身臭秽。
岁去年来渐长大，心强语狂不依遵。一朝婚嫁得团圆，父母便看如外客。
五逆不孝罪消灭
志心顶礼，冥阳教主、救苦导师、地藏王菩萨
父母生身难以报，劬劳恩义几千般。心甜口苦自如然，四大六情慵似醉。
事养营生无暂歇，旦思暮念不曾闲。我今剖露礼慈尊，仰答二亲鞠育苦。
鞠育罪根愿消灭
志心顶礼，冥阳教主、救苦导师、地藏王菩萨
母欲产时生[病-丙+ㄐ]痛，至於转动命须臾。幸然母子各平安，血露满房奚可视？
触污地神并水府，更加杀害造诸僭。虔诚沥恳告慈尊，报答爷娘临产苦。
临产罪过愿消灭
志心顶礼，冥阳教主、救苦导师、地藏王菩萨
生下孩儿既洗尽，六亲眷属始开颜。抚怜顾视掌中珠，襁褓扶持怀内宝。
抱挟三年并乳哺，回乾就湿要儿安。今时沥恳礼能仁，报答双亲怀抱苦。
乳哺罪根愿消除
志心顶礼，冥阳教主、救苦导师、地藏王菩萨
众等自从无量劫，於诸法界遍经过。多逢恶友习非犍，罕遇良朋为善事。
傲物凌人行暴虐，欺贤罔圣毁忠良。愿蒙诸圣力提携，莫入涅盘常救护。
劝请已，归命礼地藏王菩萨。
志心随喜
众等今朝深庆幸，得获胜会结良缘。耳聆玉偈涤昏朦，面对金容生敬仰。
上报四恩皆获利，下资七祖尽超昇。一真妙性傥圆明，还入尘劳相度脱。
随喜已，归命礼地藏王菩萨。
志心发愿
愿谢阎浮生极乐，长辞八苦出三途。六亲无逐境缘生，万汇无从心识造。
三世业缘俱荡涤，一乘妙法早圆明。普愿法界众含生，齐证菩提无上道。
发愿已，归命礼三宝。
众等听说，地藏十王重忏偈：
众等奔驰无暂歇，光阴迅速若云飞。贪名逐利没休时，白发红颜相易变。
堪叹世人如聚泡，深嗟世事若浮沤。当时努力早修行，愿脱轮回生正觉。
教唆词讼广开张，刑势加临深屈抑。狼戾虎狠忘德义，机关蛇鼠妒贤人。
障人礼诵与修行，退彼道心无所益。犯戒破斋触供养，毁僧谤佛坏伽蓝。
谬传邪语滥宗乘，僻撰玄言安己典。楚挞善人非毁誉，欺凌尊长起憎慊。
经营买卖逞豪强，斛秤点瞒图小利。畋猎毛禽并走兽，罟罾虾蟆及游鱼。
火烧山谷亦无余，药毒涧溪白殆尽。女嫁男婚成罪爨，伤胎损子积愆冤。
养蚕煮茧剪绫罗，酝酿酒浆抛米谷。洗濯衣裳害蚤虱，赤身露体触神明。
热汤泼地杀混虫，不顾行途踏蝼蚁。践毁经书污字像，刻侵树木作葱痴。
损他利己讨便宜，口是心非相反倒。只向眼前争气势，那知死後有波吒。四蛇三毒贪瞋痴，
九结十缠常障染。惭愧今朝方觉悟，殷勤向道自修持。从前无限罪根源，一切志心皆忏悔。
忏悔已，归命礼三宝。
志心回向
遍法界中群品类，轮回苦趣自飘沉。愿承赞礼一毫功，迥脱河沙诸业障。
世世常蒙佛所化，心心密契法流通。愿回此善等虚空，同与含生登彼岸。
众等久漂生死海，菩提路远杳难寻。不能自觉出邪途，争解利他归正道。
五眼六通无弃背，三乘九地苦为登。菩提妙华遍庄严，随所住处常安乐。
事法供养仪当演
大圣地藏王菩萨
比丘(某)等，敬白清净合会大众：上来三时仰告，多种宣扬，能事云周，胜缘已毕。悟心见性，三生之彼我相忘；解脱除冤，六类之自他无碍。香花罗列，渐渐凋疏；灯烛荧煌，[采-木+有][采-木+有]披靡。将陈末法之供，岂怠最初之心？纯陀之供献翘勤，香积之敷陈广大。重将密语，以罄丹衷。梵呗揄扬，丹舒虔敛。伏愿一炷氤氲，十方普遍。不异雪山牛首，愿如象藏龙宫。更陈万行之因花，永绝十身之果德。银碗焰焰，光辉大夜之昏衢；仙果芬芳，永茂深根之固蒂。更以银河之水，无殊性海之泉。苹藻交差，广陈供养。鉢罗和中，人人饱足；曼拏罗上，处处圆成。功德无边，因缘浩大。伏愿诸佛菩萨，上天下地，一切灵神，不以鲜微，愿垂摄受，以尽凡情之勤典，承诸佛道之圆明。世出世间，功德圆满。
妙供敷陈理事兼，沉檀鼻观悟香严。银釭祖焰神光续，金色优昙古佛拈。
性水碧波澄海印，苹婆丹果味甘甜。殷勤奉献牟尼座，沙界均蒙法雨露。
(加持五供养真言　宣课疏如常)
礼别圣贤
上来几昼良霄，(一二三)期胜善，已沐完周。伏愿诸佛菩萨，海会圣贤，以垂降格之慈，必赐休祥之庆。六类尽承消灭，一心争不清凉？恋慕之深，劫石消而难舍；矜怜之甚，沧海竭而奚休？真身虽绝於去来，凡意未忘於阻隔。聊伸礼别，以尽倾虔。更祈在会僧俗真流，勿生懈怠之心，休纵栏珊之意。此乃收因结果，末後殷勤。通霄已荷於恭虔，少刻无令於阙误。众等各各志诚，起立礼辞众圣。当礼别时，(和)礼别圣贤。
诚心礼别，上来所请，此法会中，法身毗卢遮那佛、报身卢舍那佛、化身释迦牟尼佛，愿我等所求如意，(和)礼别圣贤。
诚心礼别，上来所请，此法会中，导师无量寿佛、药师琉璃光王佛、无垢净光佛、炽盛光王佛、十方三世一切诸佛，愿我等所求如意，(和)礼别圣贤。
诚心礼别，上来所请，此法会中，文殊师利菩萨、普贤王菩萨、大悲观世音菩萨、大势至菩萨、救苦地藏王菩萨、解冤结菩萨、弥勒菩萨、光目女菩萨、虚空藏菩萨、金刚藏菩萨、天上人间诸大阿罗汉众，愿我等所求如意，(和)礼别圣贤
诚心礼别，上来所请，此法会中，浩浩天京上圣、冥冥地府王官、滔滔水国龙君、烈烈阳间真宰，总三界若幽若显，尽四府乃圣乃凡，道场该罗，无边至化，愿我等所求如意，(和)礼别圣贤。
昼夜精勤广建修，收因结果欲云休。圣人岂离方洲部？凡辈徒嗟凤马牛。
既沐光临深有赖，更祈再会讵无由？谁知一月千江水，无去无来处处周。
(加持心月圆满咒　奉送圣贤咒)
(散金刚界咒　发遣鬼神咒)
(作三不舍　门外化钱)
地藏慈悲救苦荐福利生道场仪文下终

[book_title]地藏慈悲救苦荐福利生道场仪提纲
余杭沙门元照集
(打下三阵　举梵)
归命敬礼，菩萨地藏王。忉利天宫，世尊称赞叹。
最初发愿，狮子奋迅王；历劫度生，誓愿无边量。
苦趣流行，手执金锡杖；铁围山中，示现沙门相。
统领十王，业镜当空亮；显大神通，宝珠光灿烂。
坛前教诫　(佛龛)
(举)人天同听梵音声　(四声)
梵音声菩萨摩诃莎　(四声)
梵音初震一声雷，无限人天眼豁开。
怪得香风拂庭户，龙天围绕世尊来。
词句轻清，初传於鹫岭；梵音雅唱，得自於渔山。阿难陀首唱於竺乾，陈思王终和於华夏。古今同韵，凡圣交参。斯可以契圣达凡，斯可以利生接物。爰将法句，演唱梵音，面位仁师，云何清举？作梵
上来作梵功德，先伸仰答。上坛绀相，八位能仁。五眼六通，辟支罗汉。天地盖载，日月照临。国王水土之深恩，父母劬劳之厚德。四恩普报，三有均资。法界含情，同圆种智。
(普念)摩诃般若波罗蜜
南无《大圣地藏本愿经》　(和)冥阳海会佛菩萨
坛前教诫　(和)《大圣地藏本愿经》
地藏法会妙难量，龙象交参听举扬。
旷劫沉迷俱摄化，有何地狱与天堂？
比丘(某)，稽首和南，敬白清净大众：今此地藏菩萨救苦荐福利生道场，几昼宵中，两案陞猊，坛前教诫。今乃道场初阐，法席弘开，敷演教科，奉行法事，先伸教诫，然後加持。掌坛法师，一一布露。(入仪至)敬白如是
(举)常精进菩萨摩诃萨
吟偈
地藏法会作津梁，理道场融事道场。八总相门明日月，一方寸地莹冰霜。
威仪济济临坛[土*遣]，模范恢恢正纪纲。教诫倘能遵圣训，纷纷花雨散天香。
南无地藏王菩萨
道场法则仪当演　(和)《大圣地藏本愿经》
轻慢欺功报应彰，日中影里怎生藏？仪文备举分明事，伫听猊头为举扬。会中侧耳，师为分张。(仪至)赞圣者德
(举)常不轻菩萨
地藏威神讵可量？两为圣女救慈堂。尽形素仰莲花目，端坐常称自在王。
一旦佛慈俱感应，二生孝行愈增光。乃知因地勤修证，金口当年善赞扬。
表扬咒水仪当演　(和)《大圣地藏本愿经》
仰启灵山大觉尊，金口教演振乾坤。眉间万亿天龙鬼，大震雷音转法轮。洪仪轨范，师为分明。(仪至)聊伸赞叹
(举)南无无垢净光佛
地藏法会启坛场，密咒柴油水米香。安息飞烟云雾卷，兰膏发焰慧灯光。
缁流济济皆精洁，贤圣巍巍尽赞扬。法雨满空甘露洒，道场何处不清凉？
欲宣地藏因缘，会集人天龙象。柴油香米，故凭秘密加持；法水斋馐，须仗真言咒赞。
(加持大明神咒经　加持咒柴陀罗尼)
(诵大悲咒　咒油陀罗尼　阿閦咒　聪明咒　咒水香米陀罗尼)
(诵大明神咒经　六部神咒　诸部因缘　梵语心经　（至）闻经佛子罪消灭　念请水文随意　各处洒净毕)
坛场内外悉清净
歌赞
一鉢寒泉，蠲除热恼，功勳莫可量。注想曹溪水，别来几度春光？凝然湛寂，灌清净醍醐甘露浆。霏法雨，杨枝洒处，遍满坛场。
普愿沾濡，使含识俱蒙出苦乡；饿殍焦面，了悟自性真常。我今法会，仗秘密伽陀咒赞扬。周沙界，无人无我，尽获清净。
南无清净慧菩萨　(称念)　南无清净慧菩萨　(回向)
陀罗尼功德皆圆满　(四声)
回向无上佛菩提　(四声)
恭闻佛心无碍，伽陀开甘露之门；咒力所加，宝刹屋宅化琉璃之色。入意伏愿诸佛菩萨，以慈悲力，满一切心。鉴恳祷於周旋，回威光於顷刻。金铃一振，薝葡之香徐来；宝号重宣，楼阁之云大布。化此秽土，速成净邦。器用受七宝之珍，服食等六珠之妙。一闻密语，俱发善心。业火炽者，尽获清凉；障垢重者，俱蒙荡涤。迁趋人天之胜果，顿超圆觉之上乘。宜乎檀信之所求，圆满道场之胜事。又劳清众，结增善缘，念十方三世一切诸佛、诸尊菩萨摩诃萨。
摩诃般若波罗蜜
教诫毕
登坛告白　(佛龛)
地藏海会佛菩萨　(四声)
开坛门部陀罗尼　(四声)
比丘(某)，稽首和南，敬白清净大众：今此地藏菩萨慈悲救苦荐福利生道场本愿功德经法，义理无穷，功德难量。今欲礼请控告，大众先须三业清净，五体端严，意口坚持，尔心不二。入五节在仪　(法不孤起（至）烧香供养)
赞叹三宝　(宣疏　警策)
礼请圣贤　(标圣位)
上来皈依三宝已竟，今当入坛礼请。自有仪文，一一布露。上来有是诚意，控告圣贤。是圣是凡，悉知悉见；天上天下，无不庄严；世出世间，普皆饶益。
比丘(某)，谨与修斋(某)，恭炷信香，稽首和南，一心仰告遍法界主清净法身毗卢遮那佛、圆满报身卢舍那佛、千百亿化身释迦牟尼佛、当来下生弥勒尊佛、西方教主阿弥陀佛、十方无边世界不可说不可说一切诸佛、过去有佛、狮子奋迅具足万行如来、觉华定自在王如来、一切智成就如来、清净莲花目如来、无相如来、无边身如来、宝相如来、波头摩胜如来、狮子吼如来、拘留孙如来、毗婆屍如来、宝胜如来、宝相如来、袈裟幢如来、大通山王如来、恒河沙佛如来、净月佛如来、山王佛如来、智胜佛如来、净明王佛如来、智成就佛如来、无上佛如来、妙身佛如来、满月佛如来、月面佛如来、十方海会一切诸佛如来，惟愿万亿花台离净土，百千宝盖覆虚空，光降道场，证盟修奉。愿此信香，普同供养。
谨爇信香，稽首和南，一心仰告大慈大悲文殊师利法王子菩萨摩诃萨、普贤王菩萨、观世音菩萨、摄佞佛人得大势至菩萨、弥勒菩萨、无边身菩萨、虚空藏菩萨、大慈大悲冥阳救苦地藏王菩萨、化身光目女解脱菩萨摩诃莎、百千万亿无量世界所有地狱处分身地藏王菩萨、如来圣母摩耶夫人、[企-止+音]中启问定自在王菩萨、普广菩萨、化身无毒财首菩萨、设食供养大孝光目女人、救亲离苦婆罗圣女、地藏启问大办长者、久证无生化度十方现身长者、坚牢地神、缘觉、声闻、阿罗汉众，惟愿身垂璎珞，顶戴宝冠，光降道场，主盟修奉。愿此信香，(和)普同供养。
稽首和南，一心仰请释迦提婆因陀罗大天帝、大千界主摩醯首罗天帝、中千界主大梵天王、小千界主释提桓因天帝、二十八天诸天上帝、三官天子、四方天王、三元三品三官大帝、五方五老天君、十一活曜真君、二十八宿星君、十二宫分尊神、流年灾福星斗、合家所属本命星君、遍天列像斗杓玄衡，惟愿圣慈临幸花坛，主盟修奉。愿此信香，(和)普同供养。
稽首和南，一心仰告四方天王，须焰摩天、兜率陀天、化乐天、他化自在天天帝，梵众天、梵辅天、大梵天天帝，少光天、无量光天、光音天天帝，少净天、无量净天、遍净天天帝，福生天、福爱天、广果天天帝，无想天、无烦天、无热天天帝，善见天、善现天、色究竟天、摩醯首罗天天帝，乃至非想非非想处天天帝，一切天众、龙众、鬼神等众，惟愿圣慈临幸花坛，主盟修奉。愿此信香，(和)普同供养。
稽首和南，归命礼请东岳天齐仁圣帝、四岳四天圣帝、岳府嘉庆一切仙眷、北阴酆都大帝、酆都六洞魔王、酆都无鞅圣众，复有他方国土及娑婆世界海神、江神、河神、树神、山神、地神、川泽神、苗稼神、昼神、夜神、空神、饮食神、草木神、威灵等，惟愿圣慈降格花坛，主盟修奉。愿此信香，(和)普同供养。
稽首和南，一心奉请水府扶桑大帝、大川四渎源王、九江四海龙王、溪源潭洞真宰、五湖水帝、十二溪真、蓬莱三岛、浪苑仙乡、水府界中一切部众，惟愿圣慈降格花坛，主盟修奉。愿此信香，(和)普同供养。
稽首和南，一心奉请地府秦广都曹大王、初江龟录大王、宋帝明曹大王、仵官元琳大王、阎罗明贤大王、变成鹤庭大王、泰山宝畦大王、平政圭元大王、都市紫炁大王、转轮配生大王、生禄判官、赵判官、王判官、夏侯判官、崔判官，众掌预修院、受生院、功德司官，二十四案、七十四司、六院尚书、曹僚等众，惟愿圣慈降幸花坛，证盟修奉。愿此信香，(和)普同供养。
稽首和南，一心奉请忉利天宫阎罗天子所统他方国土及娑婆世界诸大鬼王、恶目鬼王、啖血鬼王、啖精气鬼王、啖胎卵鬼王、行病鬼王、摄毒鬼王、慈心鬼王、福利鬼王、大爱敬鬼王、无毒鬼王、多恶鬼王、大诤鬼王、白虎鬼王、血虎鬼王、赤虎鬼王、散殃鬼王、飞身鬼王、电光鬼王、狼牙鬼王、千眼鬼王、啖兽鬼王、负石鬼王、主耗鬼王、主祸鬼王、主食鬼王、主财鬼王、主畜鬼王、主禽鬼王、主兽鬼王、主魅鬼王、主产鬼王、主命鬼王、主疾鬼王、主险鬼王、三目鬼王、四目鬼王、五目鬼王、祁利失王、大祁利失王、祁利叉王、大祁利叉王、阿那吒王、大阿那吒王、牛颐狱卒、马面夜叉、鸟嘴鱼腮、黄幡豹尾、追押二魂使者、黄衣业道神君、奈河渡江使者、桥梁主执之神、阴府界中一切部众，恭望圣慈临幸花坛，主盟修奉。愿此信香，(和)普同供养。
稽首和南，一心奉请阳元宫庙祀典百神、行年太岁、至德尊神、当境城隍、土主、里社之神、病司现化气候神王、土府至尊、九垒高皇大帝、土司二千食禄官君、家堂香火福神、太阳司命灶君、住宅土地龙神、十二支干禁忌、当处土地、里域都官、三界功曹使者、四直等神、主道场神、金刚龙梵、法会所请无量之神，恭望圣慈临幸花坛，证盟修奉。愿此信香，(和)普同供养。
再炷信香，一心召请当斋亡者(某)，洎门中先近老少姻亲眷属等魂，留赴道场，领沾功德。
再爇信香，一心摄召铁围山间，起教大士、面燃鬼王，所统领者三十六部薜荔多徒，承佛神力，留赴寒林，领沾济度。
惟愿慈悲常摄受　(入仪（至）回向)
道场功德仪当演
大圣地藏王菩萨
佛以三身圆满，十号周全，出则大振乾坤，无等无双；入则澄湛虚空，无言无说。现神通，搅长河为酥酪；净方便，变大地作黄金。毛吞巨海，芥纳须弥。人间天上总归依，此界他方咸敬仰。一段洪文，请师宣扬。
(入仪至)皆共成佛道
(加持天府（至）阎罗王众真言)
惟愿慈悲常摄受　(回向)
初时入坛　(佛龛)
仰告海会佛菩萨　(四声)
大众志诚心，同诵叹佛偈：
佛面犹如净满月，亦如千日放光明。
圆光普照於大千，喜舍慈悲皆具足。
叙礼请仪当宣演　(和)大圣地藏王菩萨
比丘(某)，稽首和南，敬白清净大众：今此初伸礼请，经法功德，义理难穷，可以消灾度厄，可以请福延龄，可以拔罪解冤，可以生天作佛。言言见谛，句句全彰。发愿云：众生度尽，方证菩提；地狱未空，誓不成佛。闻此大愿，岂不伟哉？所有仪文，法师布露。(入仪至)普皆饶益
归依地藏王菩萨
比丘(某)，稽首和南，百拜礼请。(列圣位，依前礼请至仪内。警策毕。　回向)
第一时陞座　(佛龛)
(加持字母陀罗尼)
初登宝座，会集人天。四十二字母真言，加持念诵。
歌赞
秘密伽陀，如云似海，难思难议。最要无他事，世尊金口亲宣示。四十二字母，法海详细。有顿教，华严广大，一一明宗旨。
自善财童子亲参礼，曾为举扬奥义。法界之中，罪垢多除。陀罗尼藏无边际，滥触爰从慈氏。信至道，人间天上，渴仰生欢喜。
皈依地藏王菩萨
道场仪序当宣演　大圣地藏王菩萨
黄面瞿昙大法王，音声宝铎带天香。
欲崇善果资冥福，四品经题仔细详。
比丘(某)，稽首和南，敬白清净大众：今此法会，两案陞猊，初陈敷诵。道场法则，竖立坛仪。望圣意以昭彰，整凡心而懈怠。此斋之设，非小补哉！种种祈福禳灾，一一消冤拔苦。若存若殁宜可设，是荤是酒戒之哉。随喜见闻，薰成种智。仁师讲序，大众乐闻。　入仪
三觉圆明大导师，历经沙劫指迷津。众生度尽方成佛，地狱空时现化身。
一颗明珠为海藏，六环金锡振天轮。愿垂金手提含识，普使同为解脱人。
南无地藏王菩萨
(加持结跏趺座真言)
《忉利天宫神通品》经宣演
大圣地藏王菩萨
婆罗门女，地藏分身。知母氏造恶之深，告觉华自在王佛，感梦游於地狱，无毒稽首来迎。悦帝利以生天，脱幽沉而离苦。功因孝行，敢不归依？大众同音，诚心朗诵。
(入第一品经)
吟偈
菩萨弘誓妙难穷，十地增修道转浓。长者子身求佛像，婆罗门女获灵通。
觉华示相因思孝，慈母生天赖善功。总是菩萨名地藏，化身南北与西东。
南无地藏王菩萨
《分身集会品》经宣演　(和)大圣地藏王菩萨
分身集会，所有地狱之中；誓愿弘深，不处天宫之内。化诸刚强罪苦，咸令调伏其心。依教遗言，遵佛形像。冀诸大众，朗诵真经。
(入第二品经)
吟偈
如来慈念悯娑婆，恶习刚强造业多。生死妄缘皆是尔，涅盘真实岂由他？
瞿昙设教观仁者，地藏分身化爱河。示现百千诸国土，悉令调伏礼弥陀。
(加持献花宝座真言　（至）礼拜圣贤真言)
歌赞
誓愿弘深，狮子奋迅，具足万行庄严；众生度尽，方成正果，说法度人天。觉华自在王佛，婆罗圣女救亲，孝行因缘。大慈仁者，悲怜苦海，分身化现三千。
《观众生业缘品》经宣演　(和)大圣地藏王菩萨
佛母摩耶，请问众生业报；能仁圣者，为分各狱因缘。或行不孝而不敬三宝，或行杀盗淫而恣凶万状。千千罪障，劫劫难逃。生前恶业有珠分，死後定沉无间狱。灰河火镬，铁狗铜蛇。万种辛酸，一言靡尽。仰凭大众，同诵真经。
(入第三品经)
吟偈
圣母恭询善恶因，能仁一一为谘陈。铁城万里名无间，地狱千扃各有神。
任尔羌胡并貊狄，何分富贵与孤贫？生前若不知惭愧，难免其中受苦辛。
《阎浮众生业感品》经宣演　(和)大圣地藏王菩萨
两国相邻，念人民而沉业海；二王同誓，随愿力以作舟航。一发无上正真心，果因成就；一愿众生皆度尽，方证菩提。光目兴孝道之心，罗汉指归依之路。女生信敬，母获人天。一段灵文，同音念诵。
(入第四品经)
吟偈
两国相邻各一方，同兴愿力化豪强。思亲渴仰莲花目，启问先因自在王。
光目女身行孝道，如来金口演灵章。若能行此菩萨行，万亿龙天共赞扬。
(加持佛慈护真言　（至）四果阿罗汉真言)
歌赞
圣母摩耶悲怜六道，殷勤请问来因；慈尊开导人间善恶，地狱果报分明。二国王悲心发愿，光目女孝行思亲。冀诸仁者，无人无我，同音朗诵真经。
南无地藏王菩萨
(回向　奏乐　下坛)
第二时入坛　(佛龛)
仰告诸佛诸菩萨　(四声)
大众志诚心，同诵叹佛偈：
佛身晃耀等金山，清净殊特无伦匹。
亦如妙高功德海，故我稽首佛山王。
叙礼请仪当宣演　大圣地藏王菩萨
今当第二时中，入坛礼请，自有仪文。掌坛法师，一一布露。(入仪至)闻斯五品
归依地藏王菩萨
比丘(某)等,稽首和南,百拜礼请。(列圣位，依前仿礼请)
惟愿慈悲常摄受　(入仪内　警策毕)
(回向　下坛)
第二时陞座
加持字母陀罗尼　(二声)
重登宝座，会集人天。楞严字母，作法供养。
歌赞
秘密伽陀，如云似海，难思难议。最要无他事，世尊金口亲宣示。四十二字母，法海详细。有顿教，华严广大，一一明宗旨。
自善财童子亲参礼，曾为举扬奥义。法界之中，罪垢多除。陀罗尼藏无边际，滥触爰从慈氏。信至道，人间天上，渴仰生欢喜。
本末因缘仪当演　大圣地藏王菩萨
大觉能仁法报身，梵音初震海潮音。
见前在会诸仁者，端严重宣地藏经。
比丘(某)，稽首和南，敬白清净大众：今此地藏菩萨慈悲救苦荐福利生道场本愿功德经法，第二时中，敷扬妙义，重转法轮。五品真经，一乘解脱。有何奇异，未可闻乎？
(仪至)皈依正等觉
颂偈
心融悲智愿难量，历劫弘慈救苦殃。不向泥洹登正觉，永居苦海作津梁。
风扬金锡停酸韵，月映明珠破暗关。度尽众生方成佛，归依惟愿拯存亡。
《地狱名号品》经宣演　(和)大圣地藏王菩萨
地狱重重，极者八寒八热；罗叉队队，森然非鬼非人。向善者姓注青篇，判生天道；造恶者名标黑籍，押入铁围。夜叉暗里食人心，狱卒台边焚火镬。凛然伟矣，良可悲哉！本愿灵章，同音朗诵。
(诵第五品经)
造业众生不可穷，故分地狱与天宫。刀山剑树三千仞，铁壁铜蛇几万重。
善恶两途难隐讳，无常二字不相容。仰凭地藏分身力，金锡明珠处处同。
《如来赞叹品》经宣演　(和)大圣地藏王菩萨
金口重宣，赞地藏威神之力；玉毫遍照，告天龙人鬼之闻。善哉！普广发慈悲；伟矣！如来开利益。一闻妙语，十恶冰消。贝叶琅[王*(凵@(口*了*又))]，如法诵念。
(入第六品经)
大士阴功莫可量，如来金口为宣扬。生天但念慈尊号，愈病惟称本愿章。
或铸金银铜铁像，须焚戒定慧心香。见闻一一皆随喜，普愿众生化吉祥。
(加持发菩提心真言　（至）大悲心真言)
歌赞
贝叶琅[王*(凵@(口*了*又))]，普贤启问。地狱名号多端，铁围山内，寒冰，雪窟，牛耕，拔舌，蛆镌。地藏王菩萨弘愿，琰魔罗遍界周流。一称名号，延龄益筭，先亡祖祢生天。(举佛)
《利益存亡品》经宣演　(和)大圣地藏王菩萨
地藏能仁，悲念常忧於苦海；大辩长者，倾心启问於莲台。豁开生七之良因，遍说百千之业罪。劝修善果，广布福田。如是精勤，存亡利益。仰惟大众，同运潮音。
(入第七品经)
大地众生造业多，是非人我动干戈。回心向善归真正，礼拜投诚绝党阿。
果报三途须辩论，存亡两字莫差讹。若能言下开明了，掀倒须弥直甚麽？
《阎罗王众赞叹品》经宣演　(和)大圣地藏王菩萨
阎罗天子，统恶毒多毒之鬼；瞿昙老子，说今世後世之因。众生业障无边，才出轮回而又入。百岁荣枯有限，未遑乐极以悲来。一生如石火电光，万事若朝霞晓露。顿然醒悟，火急修持。本愿真经，朗然诵念。
(入第八品经)
阎罗天子大威雄，判赦惟凭业镜中。恶至遍身生猛火，福来满面扇慈风。
虽云圣者威而猛，其奈众生去复逢。故统诸天来启问，云何地狱不能空？
(加持生难遭想真言　（至）灭恶趣真言)
歌赞
大铁围山，阎罗天子，部领万亿神君。恶毒多毒，主命主疾，狼牙千眼飞身。启告如来：地藏发慈悲，护念弘深。一称名号，仰承佛力，咸来稽首能仁。(举佛)
《称佛名号品》经宣演　(和)大圣地藏王菩萨
过去如来名号，难见难闻；当来称赞功勳，无边无量。一历耳根者，得生六欲；何况持诵者，定灭千灾。绘塑庄严，金银刻铸。旦夕香花克备，更须礼拜殷勤。见生利益难量，过去津梁罔极。称佛名号，果报如斯。谛听端严，诵经如法。
(入第九品经)
吟偈
能仁悲愿数如麻，百亿分身现宝霞。拔苦口称洪名号，度生身挂紫袈裟。
天垂宝网重重盖，地涌金莲朵朵花。念彼一声名号者，自然获福等恒沙。
(加持发正觉真言　（至）六道离苦解脱真言)
歌赞
梵语伽陀，灵文贝叶，行行宝藏龙宫；端心持诵，一声名号，自然功德无穷。百亿分身示现，十方世界钦崇。慈悲主门开利益，真果法王雄。
南无地藏王菩萨　(回向)
地藏慈悲拔苦荐福利生道场提纲二时毕
第三时入坛　(锁佛龛)
仰告诸佛诸菩萨　(四声)
大众志诚心，同诵叹佛偈：
佛德无边如大海，无限妙宝集其中。
智慧德水镇常盈，百千胜定咸充满。
礼请仪文当宣演　大圣地藏王菩萨
比丘(某)等，敬白清净大众：今此第三时中，欲伸礼请，自有仪文，法师布露。(仪至)当生拥护
归依地藏王菩萨
比丘(某)，谨与修斋(某)，恭炷信香，稽首和南，一心奉请，遍法界中。(标圣位，依前礼请)
惟愿慈悲常摄受(入仪内　宣疏　纳疏　回坛)
凡情上达大圆镜　(四声)
(加持诸佛出定真言　（至）圣贤降真言)
入警策大众
(加持献花宝座真言　圣贤降真言　歌赞　回向)
第三时陞座
加持字母陀罗尼　(二声)
重登宝座，会集人天。三宝字母，加持念诵。
歌赞
秘密伽陀，如云似海，难思难议。最要无他事，世尊金口亲宣示。四十二字母，法海详细。有顿教，华严广大，一一明宗旨。
自善财童子亲参礼，曾为举扬妙义。法界之中，罪垢多除。陀罗尼藏无边际，滥觞爰从慈氏。信至道，人间天上，渴仰生欢喜。(举佛)
道场次序仪宣演
稽首释迦大慈父，地藏海会众圣贤。
今当敷座了真经，望圣慈悲密加护。
比丘(某)，稽首和南，敬白清净大众：今此地藏菩萨慈悲救苦荐福利生道场本愿功德经法，第三时中，敷扬妙义，转诵雄文。掌坛法师，一一布露。(仪至)谨为敷扬
吟偈
幽冥菩萨妙难伦，应现真容处处分。六道四生闻妙法，三途十类沐慈恩。
宝珠照彻天堂路，金锡敲开地狱门。是日有情蒙接引，莲花台上礼慈尊。
《较量布施功德缘品》经宣演　(和)大圣地藏王菩萨
业道众生，有千生受福而一身受福；轮回六道，或富者何如而贫者何如？地藏王启大悲心，释迦佛讲宣奥旨。若是国王长者，应当一视同仁；如逢瘖哑贫穷，务在等与布施。如此百千万劫，幸得七宝丰盈。心口坚持，功德无量。钟声振玉，经法宣演。
(入第十品经)
吟偈
众生福业有精粗，富贵贫穷及寡孤。帝王大臣诸长者，癃残瘖哑众佣夫。
都缘夙积分轻重，致使今生别有无。伏请现前伸较量，分明果报不同途。
《地神护法品》经宣演　大圣地藏王菩萨
草木珍沙，大地总关於圣主；稻麻竹苇，坤维皆禀於坚牢。利济无穷，神通莫测。所有山川土地，乃至水火风灾，若称地藏之洪名，必降神威而拥护。一音首唱，十种功圆。五体端庄，诵经如法。
(入第十一品经)
吟偈
地神圣主号坚牢，道德神通智种高。卫护坤维功赫赫，归依佛教意昭昭。
稻麻竹苇兼金石，火盗兵非与水漂。万卉丰隆灾害息，时时常把戒香烧。
(加持解冤结真言　（至）破地狱真言)
歌赞
富贵孤贫，盲愚瘖哑，皆因宿业精粗。能仁启问，瞿昙圣主，分明一一详敷。或为国王长者，或为下贱佣夫。冀诸仁者，依经较量，善恶不同途。(举佛)
《见闻利益品》经宣演　大圣地藏王菩萨
佛说地藏功能，见闻利益普告，天龙赞叹，异口同音。观音兴问敬之心，我佛发慈悲之念。或当堕诸恶道，或有重病萦身，或家多凶异，而或少失双亲，或身入沟[叔/石]音督，而或风漂河海。般般毒事，种种灾殃。或称地藏洪名，或礼菩萨形像，自然诸灾化散，万事如心。一品真经，端严念诵。
(入第十二品经)
吟偈
如来金口告观音，赞彼慈尊愿力深。身值诸灾遭枉横，或行险道涉山林。
水灾恶风并百病，幼亡兄弟及双亲。灾消所作皆如意，须诵能仁本愿经。
《嘱累人天品》经宣演　(和)大圣地藏王菩萨
世尊立教，无非利益众生；地藏兴慈，尽出仁人本愿。显是涅盘之理，方垂嘱累之因。未来世中，常当拥护。化诸恶识，速悟正真。五体端严，诚心朗诵。
(入十三品经)
吟偈
慈尊愿力妙难量，大地分身现宝光。四七果中亲受嘱，三千界内总昭彰。
天宫启问虚空藏，佛口惟称地藏王。大阐威神恣本愿，提携品汇驾慈航。
(加持胜幡引路真言　（至）往生净土真言)
歌赞
佛语叮咛，重重赞叹慈尊。地藏威神，忉利天上，亲蒙付嘱，皆因愚昧众生。仗我佛慈心法语，誓愿度地狱皆空。明珠金锡，琰魔罗界阎罗王，稽首钦崇。
南无地藏王菩萨
(回向　奏乐　三时毕)
(次下座　仪内入坛忏悔)
事法供养仪当宣演　(和)大圣地藏王菩萨
地藏海会表精虔，海篆苍云慧炬燃。性水苹婆呈供养，五般奉献法王前。事法供养，师为庄
（下残）

[book_title]地藏慈悲救苦荐福利生道场密教
(先办斋具完备，事事安於坛前。)
坛前教诫　唱题　(俱要按纲要在仪内行)
大明神咒经
观自在菩萨行深般若波罗蜜多时，照见五蕴皆空，度一切苦厄。舍利子，色空故无恼坏想，受空故无受想，相空故无智想，行空故无作想，识空故无觉想。何以故？舍利子，非色异空，非空异色。色即是空，空即是色。受、想、行、识，亦复如是。舍利子，是诸法空相，不生不灭，不垢不净，不增不减。是空法，非过去，非未来，非现在。是故空中无色，无受、想、行、识，无眼、耳、鼻、舌、身、意，无色、声、香、味、触、法，无眼界，乃至无意识界。无无明，亦无无明尽，乃至无老死，亦无老死尽。无苦、集、灭、道，无智亦无得，以无所得故。菩提萨埵，依般若波罗蜜多故，心无罣碍。无罣碍故，无有恐怖，远离一切颠倒梦想苦恼，究竟涅盘。三世诸佛，依般若波罗蜜多故，得阿耨多罗三藐三菩提。故知般若波罗蜜多，是大神咒，是大明咒，是无上咒，是无等等咒。能除一切苦，真实不虚，故说般若波罗蜜多咒。即说咒曰：竭谛竭谛，波罗竭谛，波罗僧竭谛，菩提娑婆诃。
加持咒柴陀罗尼
地藏愿力难穷尽，能与众生作福缘。
柴油净水诵真言，所冀吉蠲无触秽。
南无佛陀耶。南无达摩耶。南无僧伽耶。南无阿利耶。跋卢吉帝。摄皤罗耶。菩提萨埵耶。摩诃萨埵耶。摩诃迦鲁尼迦耶。哆癙他。阿私陀私。呼噜呼噜。周楼苏楼。娑婆诃。(止)
诵大悲咒
南无喝罗怛那。哆罗夜耶。南无。阿利耶。婆卢羯帝。烁鉢罗耶。菩提萨埵婆耶。摩诃萨埵婆耶。摩诃迦卢尼迦耶。唵。萨皤罗罚曳。数怛那怛写。南无。悉吉[口*栗]。埵伊蒙。阿利耶。婆卢吉帝。室佛罗。楞驮婆。南无。那罗谨墀。醯利摩诃。皤哆沙咩。萨婆阿他豆输朋。阿逝孕。萨婆萨哆。那摩婆伽。摩罚特豆。怛侄他。唵。阿婆卢醯。卢迦帝。迦卢帝。夷醯利摩诃。菩提萨埵。萨婆萨婆。摩罗摩罗。摩醯摩醯。唎驮孕。俱卢俱卢羯蒙。度卢度卢。罚闍耶帝。摩诃罚闍耶帝。陀罗陀罗。地利尼。室佛罗耶。遮罗遮罗。摩麽罚摩罗。穆帝[口*隶]。伊醯伊醯。室那室那。阿罗嘇。佛罗舍利。罚沙罚嘇。佛罗舍耶。呼卢呼卢。摩罗。呼卢呼卢醯唎。娑罗娑罗。悉唎悉唎。苏卢苏卢。菩提夜。菩提夜。菩驮夜。菩驮夜。弥帝唎夜。那罗谨墀。地唎瑟尼那。波夜摩那。娑婆诃。悉陀夜娑婆诃。摩诃悉陀夜。娑婆诃。悉陀喻艺室皤罗夜。娑婆诃。那罗谨墀。娑婆诃。摩罗那罗。娑婆诃。悉罗僧阿穆佉耶。娑婆诃。娑婆摩诃悉陀夜。娑婆诃。者吉罗。阿悉陀夜。娑婆诃。波陀摩羯悉陀夜。娑婆诃。那罗谨墀。皤伽罗耶。娑婆诃。摩婆利胜羯罗夜。娑婆诃。
南无喝罗怛那。哆罗夜耶。南无。阿利耶。婆卢吉帝。烁皤罗夜。娑婆诃。唵。悉殿都。漫哆罗。跋驮耶。娑婆诃。金刚胜庄严。娑婆诃。魔军胜庄严。娑婆诃。唵。跋折罗。室唎耶。娑婆诃。(止)
加持咒油陀罗尼
大行为油资智炬，森罗万像焕心光。
灯灯传照遍三千，更仗密言为赞助。
南无佛陀耶。南无达麽耶。南无僧伽耶。南无阿利耶。拔卢吉帝。烁皤罗耶。菩提萨埵耶。摩诃萨埵耶。摩诃迦噜尼迦耶。多癙他。私利私利。地利地利。地利私利。娑婆诃。(止)
东方阿閦佛灭罪神咒
稽首东方欢喜国，威德广大阿閦尊。不违本愿救众生，誓度有情超苦海。
十三大罪难忏悔，此咒能令得消除。辟支罗汉及凡流，诵念总达菩提岸。
南谟。婆伽嚩帝。阿屈刍。毗夜耶。怛他誐多耶。阿罗诃帝。三藐三菩陀耶。怛你也他。唵。誐誐宁。誐誐宁。卢枳帝。卢枳帝。答鲁吒宁。答鲁吒宁。怛罗叉宁。怛罗叉宁。波播罗帝。婆播罗帝。贺多宁。贺多宁。婆罗贺多宁。婆罗贺多宁。娑哩缚。揭哩摩。鉢哩波罗耶。阿曲刍。鞞野耶。度娑诃。
求聪明神咒
稽首圆通真大士，宣扬神咒破愚朦。
二百万遍我今持，智慧圆通观自在。
唵。波罗。波罗。三波罗。三波罗。微舒利耶。微舒利耶。利输陀耶。利输陀耶。唵。安宁。安宁。室哩耶。娑婆诃。(止)
加持咒水香米陀罗尼
咒水真言
荡秽消尘由法力，资生利物岂徒然？
阎浮五浊顿蠲除，更仗密咒为赞助。
唵。阿暮伽。惹罗波罗。塞罗嚩。[难/(向-口+?)][含*牛]。
咒香真言
名香达信非轻易，坛会无为供养初。
欲凭秘咒为诚心，愿锡香严通胜妙。
唵。波头迷。旃檀摩尼。摩诃遮。筏罗吽。
咒米真言
地前加行资粮位，等妙皆由此位成。
色身安快暮增修，故诵密言伸供养。
唵。嚩罗哩耶。娑婆诃。
(入六部神咒　入诸部因缘)
加持梵语心经陀罗尼
仰启真空无相教，梵音不译颇难思。昔因三藏往西天，遂感观音亲教授。
诵念除危并灭罪，听闻获福与延龄。咸期不退菩提心，一切善根速成就。
唵。叭嚩娘。波罗密多。逆邻那耶。素怛罗。阿利耶。嚩噜枳帝。湿嚩噜。没帝萨埵。没严鼻览。叭罗娘。波罗密多。左焰左夜嚩汝也。嚩噜伽耶。底萨麽畔左。思骞驮。萨埵惜。萨波婆。嚩戌涅婆。设帝萨嚩易贺舍利。卜怛罗噜畔。戌涅戌涅。驮嚩汝畔。噜畔那鼻那。戌涅哆。戌涅那耶。那鼻那。雪噜畔耶。嚩夜噜畔。戌涅驮耶。戌捏多。娑噜畔。[耳*壹]嚩弥嚩吠那曩。散虔娘。散娑娑伽罗。尾虔娘。南伊贺。舍利卜怛罗。萨罗嚩达麽。戌涅哆。落叉拏。阿耨多畔左。阿宁耶噜驮。阿麽逻。阿微野摩那。阿奴那。阿婆离。布罗拏。哆萨没。舍利卜怛罗。戌涅那耶。戌涅驮。那噜畔。曩吠那喃。散虔娘。娑婆散虔罗。尾虔娘。那研初怛罗。伽罗拏。唧贺娑伽耶。摩那惜。雪噜畔。设达言。驮罗婆娑。叭罗瑟吒。尾演达麽。曩研初大都。夜嚩那。莫汝尾虔娘大都。那尾涅。那尾涅。那微娘叉欲。那微娘叉欲。夜嚩那。左罗嚩罗喃。那左罗。嚩罗拏叉欲。那奴伽。三昧陀耶。宁噜驮嚩。失宁娘。尾虔娘。那叭微底。那脾萨摩耶。哆萨没那。叭罗微底。娑哆没地萨埵喃。叭罗娘。波罗密哆。嚩室邻也。尾贺罗耶。只哆嚩罗拏。只哆嚩罗拏。那昔底。答麽那。叭罗速都。尾婆哩。菩提伽罗。拏宁瑟吒。亦宁摩那。的邻达摩野。嚩昔鉢哆。萨埵没驮。叭罗娘。叭罗密哆。嚩室怜也。拏答览。三藐三菩陀。摩鼻三满哆。嚩室宁娘。尾演叭罗娘。波罗密哆。摩诃曼怛罗。摩诃尾欲曼怛罗。阿耨哆罗曼怛罗。阿娑摩娑鼻曼怛罗。萨嚩奴佉。叭罗舍麽耶。萨底耶。摩舍赞野。达麽叭罗娘。波罗密哆。暮忌都。曼怛罗。但雪多。雪帝雪帝。波罗雪帝。波罗僧雪帝。菩提娑婆诃。(止)
闻经佛子罪消灭
(念请水文一遍　各处洒净　回向)
地藏教诫咒毕
入坛启请
加持净三业真言
业垢本来无自性，还因妄执起尘根。
但存一念妄不生，业性了然无可得。
南无。萨嚩婆皤秫陀。萨嚩达麽。娑嚩婆嚩秫度含。(止)
加持焚香真言
信心一念周沙界，五分香云遍十方。
愿凭感格圣贤心，宝网光中齐出现。
唵(引)。跋折罗。度鞞恶。(止)
加持洒净真言
华藏海波融性相，阎浮檀水自清凉。
今将密语更宣扬，遍洒道场周沙界。
南无。三满哆。没驮喃。唵。阿鉢罗底。三迷伽耶。三迷三满哆。奴偈谛。鉢罗吃嘌底。微输睇。达麽驮都。微输达你。娑婆诃。(止)
加持净坛真言
凡地辄将严法席，唯忧垢浊未蠲除。
金仙秘密举扬时，所冀香坛悉清净。
唵(引)。罗儒祖。跋誐多。萨罗嚩达麽。(止)
加持结界真言
唯是娑婆多秽污，邪魔外道悉侵凌。
今将密语净香坛，凭此结成金刚界。
唵(引)。商迦羯唎。摩诃三昧耶。盘陀盘陀。娑婆诃。止
加持散花真言
已净香坛无垢浊，结成地界悉严持。
我今敷演妙伽陀，散众宝花陈供养。
唵(引)。荷暮伽。荷拏舍縒野。鉢头摩。蔓度梨吽。(止)
加持三宝出定真言
我佛初行菩萨道，广大因中大愿王。
今将讽诵望慈临，故诵密言加赞叹。
南无。那波那波底那[含*牛]。三藐三菩陀。俱胝那吽。
南无。那波那波底那[含*牛]。达麽俱胝那吽。
南无。那波那波底那[含*牛]。僧伽俱胝那吽。
多侄他。唵。摩隶毗摩[宁*页]。即哩[宁*页]。娑嚩娑嚩。讫诜迦哩。娑婆诃。(止)
加持启告诸佛真言
不动妙严为大定，必须警觉誓倾虔。
佛三摩地暂令安，刹刹尘尘同出现。
唵(引)。三昧耶。娑但鑁。唵(引)。嚩罗噜。底瑟吒[含*牛]。
加持请诸佛真言
如来大愿慈悲故，六通赴感靡不周。
欲伸礼请演密言，翘望今时临法会。
唵(引)。欠嚩罗驮都。
加持求见佛真言
韦提渴仰黄金相，调御躬临紫磨身。
当来有佛降生时，愿共众生皆得见。
唵(引)。怛侄他。伊呬哆呬。娑婆诃。
加持礼拜真言
称扬圣德将身礼，礼拜能除我慢愆。
五轮投地誓归依，又更宣扬礼拜咒。
唵。鉢头迷。瑟泥沙。旖暮伽。佐哩吽。
加持普礼圣众真言
佛身充满於法界，普现一切众生前。
凡夫愚昧不能知，仗此真言早开悟。
南无。三满哆。没驮喃。
唵(引)。萨罗怛罗。播罗底。诃哆帝。怛陀誐哆。句舍冒地。者哩耶。波哩布砮迦。萨婆诃。(止　警策)
加持献花宝座真言
众等庄严为法座，珍珠间错作花台。
诚心奉献光明幢，准教加持伸供养。
唵(引)。迦摩罗耶。娑婆诃。
加持净金轮座真言
金轮宝座庄严备，坐已降魔转法轮。
总持咒句为宣扬，离垢顿圆清净慧。
唵(引)。绍知伽。陀吽泮。
加持圣贤降真言
一切法空为此座，灯王常借净明来。
殷勤奉献诵真言，哀悯愿陞安圣众。
唵(引)。嚩罗那。鉢头迷。虎吽。(止)
加持天府真言
欲界色界无色界，四禅无想与空居。
愿闻方便下云衢，普为檀那圆胜事。
唵。阿鞞三摩耶。跋折[隶-木+止]。陀罗陀罗。虎吽。
加持地府真言
普天率土无边量，神圣威灵作主张。
坤维五岳众灵只，愿诵密言临法会。
南无。三曼哆。没驮喃。微。
加持水府真言
江河淮济无边量，百川浩浩尽朝宗。
神只所主莫能知，愿仗密言同赴会。
南无。那罗夜耶。娑婆诃。
加持阎罗王真言
仰瞻教主诸贤圣，下有阎罗大鬼神。
如来金口演真言，诵念鬼神获安慰。
唵(引)。阿鉢罗枳帝。遮伽罗耶吽。(止)
初时入坛
凡情上达大圆镜
加持诸佛出定真言
无垢定中非住想，有为功德救迷蒙。
凡情恳祷冀慈悲，振撼金铃先警觉。
唵(引)。嚩罗噜底。瑟吒[含*牛]。
加持警觉真言
迷凡妄蔽轮回久，散荡邪思未返真。
当须摄念睹金容，注想神光由性显。
唵(引)。欠嚩罗驮。都。
振金铃真言
薝卜花蔓陈妙供，兰灯宝炬簇坛筵。
翘勤迎请解脱尊，愿展无缘降慈副。
唵(引)。嚩罗室哩。摩诃室哩。摩诃三摩耶。室哩耶。娑婆诃。
加持普礼圣众真言
圣人本自无名称，种物随缘种种殊。
西天梵语略宣扬，应使闻知生信仰。
唵(引)。阿弥哆婆耶。娑婆诃。(止　回向　警策)
加持献花宝座真言
众等庄严为法座，珍珠间错作花台。
诚心奉献光明幢，准教加持伸供养。
唵(引)。迦摩罗耶。娑嚩贺。
加持净金轮座真言
金轮宝座庄严备，座已降魔转法轮。
总持咒句为宣扬，离垢顿圆清净慧。
唵(引)。绍知伽陀。吽泮。
加持圣贤降真言
一切法空为此座，灯王常借净明来。
殷勤奉献诵真言，哀悯愿陞安圣众。
唵(引)。嚩罗那鉢迷。虎吽。(止)
初时陞座
加持华严字母真言
字书名数无边量，种种皆从字母生。
修行佛法广难思，一切皆生於十地。
阿。多波左那。逻柂(轻呼)婆蒲我茶沙(史我)嚩哆(都我)也(以可)瑟吒((二合))迦娑麽伽(上轻)他(他可)社鏁柂。奢佉叉。娑多(二合)壤。曷攞多(二合)婆蒲我车娑(苏说)摩(二合)诃婆(二合)縒。伽吒拏(你可)娑颇(二合)娑迦(二合)也(夷可)娑。室左(二合)侘陀　(止　歌赞)
加持结跏趺座真言
如是我闻一时佛，灵山一会演真诠。
结跏趺座俨如山，不动不摇澄似水。
唵(引)。摩利军茶梨。虎[含*牛]虎[含*牛]。娑婆诃。(止　诵一品二品经)
加持献花宝座真言
十色芙蓉敷妙供，百千璎珞杂花台。
倾心持奉大慈尊，俨座舒光临五浊。
唵(引)。迦摩罗耶。娑婆诃。
加持圣贤座真言
慈怜悯接提蒙昧，愿力弘深拔有情。
分身现出入娑婆，愿坐道场垂摄受。
唵(引)。嚩罗那。波头谜。虎[含*牛]。
加持礼拜圣贤真言
三业倾虔归万德，屈躬五体捧千轮。
寂然一念证如如，不住能依所礼拜。
唵(引)。阿利耶。婆卢枳帝。摄波罗耶。菩提萨埵耶。摩诃萨埵耶。摩诃迦噜尼伽耶。哆侄他。鉢罗尼婆吒。毗知若波耶。弥波伽梵。摩诃迦噜尼伽耶。娑婆诃。(止　诵三品四品经)
加持佛慈护真言
纵使万端兴利害，如刀斫水岂能伤？
无边刹海总该罗，普使有情蒙覆护。
唵(引)。没驮。梅帝哩。缚罗洛叉唅。
佛宝真言
华藏世界庄严海，毗卢遮那法性身。
一华百叶一释迦，主伴互融来作证。
唵(引)。迦摩罗耶。娑婆诃。
法宝真言
如来大愿因缘力，五教三乘义相生。
演成八万总持门，今对道场重指注。
唵(引)。鉢头麽。娑罗娑罗。底吒底吒。摩诃目迦耶。娑婆诃。
僧宝真言
理智圆融和合义，因缘不断永流通。
禅心不昧早回光，与我共行同事摄。
唵(引)。佉知佉知。迦毗知。缄受缄受。多知娑知。兜帝阿密帝。阿周帝。娑婆诃。
二权菩萨真言
悲智二增菩萨众，僧伽行满复勤修。
分身化度入尘劳，八万行门周沙界。
唵(引)。鉢头迷。哆罗哆罗。度噜度噜。娑婆诃。
加持阿罗汉真言
定慧二心俱解脱，人间天上久栖身。
亲承付嘱不涅盘，的是众生植福地。
唵(引)。萨嚩喜利陀耶。步陀耶。娑婆诃。(止　回向)
第二时入坛
加持诸佛出定真言
檀那依仪修净供，虔恭奉请诸如来。
遥望法界礼慈容，仗此真言希出定。
唵(引)。三昧耶。娑怛鑁
唵(引)。罗达噜。底瑟吒[含*牛]。阿演都。娑吠步。嚩那迦萨罗。鉢罗。弥哆舍。叉罗迦。刍罗摩罗。娑乞叉得。纥哩哆。难驮娑嚩。娑嚩婆嚩。娑嚩演[口*步]。母难陀。婆嚩娑嚩。婆嚩。
加持普礼圣众真言
无始时中造诸恶，常於六道受轮回。
我今对佛悉忏悔，愿仗真言罪消灭。
唵。萨嚩婆跋悉普吒。捺贺曩。嚩縒罗耶。娑婆诃。
为厌阎浮诸苦趣，长时轮转若循环。
我今发愿往西方，惟愿随心获成就。
唵(引)。暮伽。萨嚩达罗。縒陀始。废[含*牛]。(止)
加持献花宝座真言
众等庄严为法座，珍珠间错作花台。
诚心奉献光明幢，准教加持伸供养。
唵(引)。迦摩罗耶。娑嚩贺。
加持净金轮座真言
金轮宝座庄严备，坐已降魔转法轮。
总持咒句为宣扬，离垢顿圆清净慧。
唵(引)。绍知伽。陀吽泮。
加持圣贤降真言
一切法空为此座，灯王常借净明来。
殷勤奉献诵真言，哀悯愿陞安圣众。
唵(引)。嚩罗那。鉢头迷。虎吽。(止　歌赞　下坛)
二时陞座
加持楞严字母伽陀
稽首光明大佛顶，如来万行首楞严。
光中化佛演微言，诵念普令祛夙业。
摩诃佛陀。乌瑟尼沙。哆陀阿伽度。鞠醯耶。醯都般帝般帝。毗勃陀。地瑟吒。阿罗陀。萨婆菩提萨埵。遮利舍那。娑诃娑罗。如来万行首楞严。摩诃修哆罗。(止　歌赞　诵五品六品经)
加持发菩提心真言
莲花出水知无染，方表菩提妙觉心。
道场密咒不思议，普使任持得成就。
唵。摩诃昧。捺罗野。萨颇罗。
加持广大心真言
一月丽天涵众水，无边刹海总该罗。
不拘内外及中间，一念顿熏周沙界。
唵。摩诃迦罗拏耶。萨颇罗。
加持大愿心真言
大愿任持於法界，尘尘刹刹悉庄严。
以此供养诸如来，悉使有情沾法水。
唵。摩诃秫陀。鉢罗目那。萨颇罗。
加持大悲心真言
菩萨由此登胜地，众生假此出樊笼。
我今发愿大悲心，以此法财施一切。
唵。摩诃护闭。娑萨颇罗。(止　诵七品八品经)
加持生难遭想真言
重兴四种难遭想，六道轮回业已空。
来依慧日既逢时，大善薰修皆出离。
唵。鉢头迷。瑟尼沙。弥摩利耶。娑婆诃。
唵。嚩罗味罗耶。娑婆诃。
加持阎罗王真言
地藏愿力难穷测，亲说微言召鬼神。
遍周法界愿同来，共礼慈尊成正觉。
唵。萨嚩焰摩罗。闍弟毗耶。娑婆诃。
加持诸鬼神真言
唵。旖暮迦。伽履娑野[含*牛]。
加持破地狱真言
地藏菩萨功德力，怜悯普度诸有情。
众生度尽证菩提，地狱未空不成佛。
曩谟。喝罗怛那。多罗夜耶。
唵。佉罗佉罗。俱住俱住。摩罗摩罗。醯罗吽。贺诃苏怛拏。[口*癹]沫回。莎婆诃。
加持灭恶趣真言
六道众生缘业重，生生劫劫逐轮回。
若非大士运悲心，何时得拔轮回苦？
唵。阿目迦。吠噜左曩。摩诃懵捺罗。摩尼鉢那。摩佐罗。鉢罗嚩罗。哆耶吽[口*癹]。(止　诵九品经)
加持发正觉真言
韦提广运波罗蜜，如来劝发正觉心。
我今依诵妙真言，普使有情皆解脱。
唵。止哆鉢罗底。味能迦噜弥。
加持教法流通咒真言
如来垂念加持护，等视众生起大悲。
今崇法会作津梁，教法流通凭此咒。
唵。萨婆陀胜。胜怛陵。胜怛陵。顒达陵。顒达陵。跛陀波野。跛陀波野。萨波阿鉢野。萨波阿鉢野。婆吠婆吠。娑婆诃。
加持坚固心真言
一切众生心净水，菩提影现在其中。
从教顶上铁轮旋，坚固此心常不退。
唵。菩提止哆。母怛跋那耶弥。
加持解脱真言
无遮法施功勳着，兴而复废废而兴。
英公特为广修崇，此会流传无壅滞。
唵。萨婆者。刍陀罗。伽罗耶。娑婆诃。(止　奏乐)
第三时入坛
加持诸佛出定真言
诸佛那知常在定，随机应感妙难思。
愿此铃音遍十方，如谷应声来集会。
唵(引)。嚩罗地吒吽。
加持诸佛集会真言
紫金严相周沙界，白玉明毫照十方。
我今瞻仰诵真言，愿赐慈悲临法会。
唵(引)。迦摩罗耶。娑婆诃。
加持圣贤降真言
菩萨遍观於六道，莫非皆是宿亲缘。
普伸召请赴香坛，愿仗密言垂加护。
南无。三满多。没驮喃。娑婆怛他誐哆。地瑟吒那。地瑟吒帝。阿者丽。微麽哩。萨摩罗嬭。鉢罗吃哩底。鉢履输睇。娑婆诃。　(止)
加持献花宝座真言
众等庄严为法座，珍珠间错作花台。
诚心奉献光明幢，准教加持伸供养。
唵(引)。迦摩罗耶。娑婆诃。
加持净金轮座真言
金轮宝座庄严备，坐已降魔转法轮。
总持咒力为敷扬，离垢顿除清净慧。
唵(引)。绍知伽陀。吽泮。
加持圣贤座真言
一切法空为此座，灯王常借净明来。
殷懃奉献诵密言，哀悯愿陞安圣众。
唵。嚩罗那。鉢头谜。虎吽。(止　下坛)
陞座
加持三宝字母真言
三身四智俱平等，五教三乘悉混融。
方袍圆顶火中莲，列派分余无已矣。
南无。罗曩。(二合)怛罗夜耶。
唵(引)。萨哩嚩。没驮冒地。萨怛嚩那。(止　诵十品十一品经)
加持解冤结真言
贪爱无明心迷妄，恣纵瞋痴起恶因。
千生万劫运相逢，佛赦真言解冤结。
唵。三陀罗。伽陀。娑婆诃。
加持解百生仇雠咒
我佛曾宣微妙法，能解冤结与仇雠。
更宣密语作加持，愿舍仇雠生欢悦。
唵。诺贺诺贺。萨嚩讷瑟吒。鉢罗讷瑟吒。怛罗喃耶。娑婆诃。
加持召罪障真言
五无间狱三恶道，修罗饿鬼及傍生。
若闻佛语妙伽陀，一切罪障皆消灭。
唵(引)。娑嚩婆嚩。迦哩洒拏。尼秫陀喃。三摩耶。跋日罗。吽惹。
加持忏罪真言
佛垂方便加持力，演说伽陀忏罪愆。
千生悔过愿哀怜，所仗密言获清净。
南无。喝罗怛那。哆罗夜耶。南谟无阿利耶。皤卢枳羝。烁皤罗耶。菩提萨埵婆耶。摩诃萨埵婆耶。摩诃迦卢尼伽耶。哆癙他。睹鲁睹鲁。阿西摩西。摩西摩诃。麽哩尼。枳波社摩哩尼。社鼙社鼙。那摩那摩。娑婆诃。
加持摧罪障真言
迷因谬果多邪见，虑堕三途受苦辛。
我今敷演妙伽陀，所有罪山俱破碎。
唵(引)。跋折罗。播抳微。萨普吒耶。娑婆诃。阿跋耶。曼驮那。[宁*页]鉢罗目吃叉耶。娑嚩婆嚩。誐地毗药。萨嚩娑埵喃。莎嚩怛他誐哆。跋折罗。三摩野吽。怛罗吒。
加持破地狱真言
功德威能真言力，碎尽刀山及铁围。
八寒八热焰咸停，众罪尘劳皆解脱。
唵(引)。迦罗帝耶。娑婆诃。
加持摧三恶趣真言
地藏大菩萨，慈悲化有情。执锡掌明珠，为救三途苦。众生不能觉，忙忙六道中。菩萨演真言，地狱皆消灭。
唵。阿瑟吒。设帝喃。三藐三没驮。俱胝喃。怛侄他。唵。拟野曩。嚩婆枲。地哩地哩。吽[口*癹]。(止　诵十二品十三品经)
加持胜幡引路真言
四心满足金刚定，六度庄严万劫因。
胜幡引导往西方，亲礼弥陀真教主。
南无。奢伽补陀耶。怛他誐多耶。阿罗诃帝。三藐三菩陀耶。怛侄他。唵。[口*奢]铭。[口*奢]铭。鉢罗奢铭。鉢罗奢摩铭耶。娑婆诃。
加持求见佛真言
散花坛上诸天会，无量庄严想道场。
如今世界生莲花，烧无价香如意宝。
唵。噜计湿嚩罗。迦摩罗。目迦佉摩罗。路者那迦摩罗那。迦摩罗。贺娑多。迦摩罗。梵麽尼。迦摩罗。迦摩罗。三婆嚩娑。迦摩罗。麽罗麽罗。叉罗曩。南谟窣睹帝。怛侄他。伊利多利。娑婆诃。
加持愿成就真言
教主国中求道日，多为作法苾蒭僧。
位登正觉利含生，印咒结成扶昔愿。
曩谟。阿弥哆婆耶。怛他伽哆耶。阿罗诃帝。三藐三菩陀耶。多侄他。唵。阿弥哩婆栖。阿波娑婆耶。娑婆诃。
加持往生净土真言
我等导师悲愿重，誓度众生即往生。
我今称赞妙伽陀，望赐慈悲垂覆护。
曩谟。阿弥哆婆耶。怛他誐哆耶。哆地夜陀。阿弥唎。都婆鞞。阿弥唎哆。悉怛婆毗。阿弥唎多。毗迦蓝帝。阿弥利哆。毗迦蓝哆。迦弥腻。迦迦那。吃哩耶。迦哩婆罗皤。波伽哩。焰迦哩。娑诃。(止)
(回向　奏乐　下坛)
(仪内入坛忏悔)
地藏慈悲救苦荐福利生道场三时毕
事法供养
加持五供养真言
香供养真言
曾祝万年天子寿，焚成五分法身香。
旃檀林里占都名，兰麝丛中俱上品。
唵(引)。萨嚩怛他誐哆。度波。布穰密伽。娑暮达罗。窣颇罗拏。三摩耶吽。
花供养真言
七宝池中呈国色，一枝月里占天香。
世尊拈起示诸人，达摩传来开五叶。
唵(引)。萨嚩怛他誐哆。补涩波。布穰密伽。娑暮达罗。窣颇罗三摩耶吽。
灯供养真言
一点八风吹不灭，寸心万劫镇长明。
西天佛子尽相传，大地众生消黑暗。
唵(引)。萨嚩怛他揭哆。你波。布穰密伽。三暮达罗。窣颇罗拏。三摩耶吽。
涂供养真言
雨过千江波皱玉，风摇四渎浪翻花。
洒为甘露润群生，沛作恩波沾法界。
唵(引)。萨嚩怛他揭哆。献陀。布穰密伽。娑暮达罗。窣颇罗拏。三摩耶吽。
果供养真言
福地栽来今日熟，心花结处自然成。
就中常占御园春，直下共圆菩提果。
唵(引)。萨嚩怛他揭哆。颇罗。布穰密伽。娑暮达罗。窣颇罗拏。三摩耶吽。
普供养真言
香花灯涂珍果等，供养海会诸圣贤。
惟希纳受鉴丹衷，清我檀那广大愿。
我以功德力，如来加持力，
及以法界力，普供养而住。
唵(引)。誐誐曩。三婆嚩。[椔-田+(罩-卓+戊)]日罗斛。(止)
礼别圣贤
心月圆满咒
唵(引)。底瑟吒。摩尼。跋罗鉢头摩。
奉送圣贤咒
法身无碍周沙界，为表凡情有送迎。
密言金铎举扬时，无去无来还本土。
唵(引)。讫哩都。嚩萨哩。嚩萨怛嚩罗他悉地耶。怛嚩野他拏。誐誐蹉特嚩没驮。尾沙焰布曩。罗誐摩野左。娑婆诃。
散金刚界真言
唵(引)。商迦羯唎。摩诃三昧耶。盘陀盘陀。文闍文闍。娑婆诃。
发遣鬼神真言
唵(引)。旖暮伽。三布罹难。布罗难。跛罗縒罗櫱撦塞嚩。皤嚩喃。旖弥[口*栗]哆。布[跳-兆+疑]吽。(止)
(散坛　奏乐　作三不舍　散花　门外送圣化钱)
地藏慈悲救苦荐福利生道场密教终

        </div>
      </div>
    </div>
  </div>
</div>
<!--update:2025-08-30 09:25:45-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>