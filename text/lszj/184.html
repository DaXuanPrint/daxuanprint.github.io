<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="儿世说,儿世说全文在线阅读,儿世说全文在线下载,大玄古籍书库">
<meta name="description" content="史料笔记，明·赵瑜编，赵瑜，其人事迹未详。书前署“天水赵瑜”撰，似为甘肃天水人。该书专收历代儿童颖异之事，分属对、言语、排调、文学、强志、至性、胆识、自新、恬裕、方正、师友、言志、赏誉、异征、豪爽、将略、纰漏等十七类。所收时代自汉代至明代，有很多历史上著名的儿童故事。其中或写儿童的良好品质，如孔融让梨的故事；写儿童的远大志向，如陈番少时不扫庭院，人问则答将扫除天下尘埃。所记最多的是儿童天资聪颖的故事，如司马光砸瓮救友的故事，文征明灌树穴以浮球的故事。这些故事反映了传统儒家思想对儿童的要求，而其以类相从和语">
<title>儿世说_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">儿世说</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,笔记,完结</span> <br/>
          字数： <span class="inputVal" id="bknum">[book_length]3774</span> <br/>
          说明： <span class="inputVal" id="bkdec">史料笔记，明·赵瑜编，赵瑜，其人事迹未详。书前署“天水赵瑜”撰，似为甘肃天水人。该书专收历代儿童颖异之事，分属对、言语、排调、文学、强志、至性、胆识、自新、恬裕、方正、师友、言志、赏誉、异征、豪爽、将略、纰漏等十七类。所收时代自汉代至明代，有很多历史上著名的儿童故事。其中或写儿童的良好品质，如孔融让梨的故事；写儿童的远大志向，如陈番少时不扫庭院，人问则答将扫除天下尘埃。所记最多的是儿童天资聪颖的故事，如司马光砸瓮救友的故事，文征明灌树穴以浮球的故事。这些故事反映了传统儒家思想对儿童的要求，而其以类相从和语言含蓄简洁的特点，又明显受到《世说新语》的影响。 今据《续说郛》本整理。</span> <br/>
          封面： <span class="inputVal" id="bkimg">Z_5652.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]儿世说
[book_author]佚名
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,笔记,完结
[book_length]3774
[book_dec]史料笔记，明·赵瑜编，赵瑜，其人事迹未详。书前署“天水赵瑜”撰，似为甘肃天水人。该书专收历代儿童颖异之事，分属对、言语、排调、文学、强志、至性、胆识、自新、恬裕、方正、师友、言志、赏誉、异征、豪爽、将略、纰漏等十七类。所收时代自汉代至明代，有很多历史上著名的儿童故事。其中或写儿童的良好品质，如孔融让梨的故事；写儿童的远大志向，如陈番少时不扫庭院，人问则答将扫除天下尘埃。所记最多的是儿童天资聪颖的故事，如司马光砸瓮救友的故事，文征明灌树穴以浮球的故事。这些故事反映了传统儒家思想对儿童的要求，而其以类相从和语言含蓄简洁的特点，又明显受到《世说新语》的影响。 今据《续说郛》本整理。
[book_img]Z_5652.jpg


[book_title]儿世说
屬對
詹金龍
金龍五歲，同弟召見，帝以果分賜金，對曰：「一盂果子，賜五歲之神童。」曰：「三尺草莽，對萬年之天子。」
王鏊
文恪兒時學于舅氏，媼遣婢饋茶，公戲執其手，舅聞試之曰：「奴手為拏，此後莫拏奴手。」公曰：「人言是信，從今毋信人言。」
李東陽
文正舉神童，入朝不能逾門限，帝曰：「神童足短。」曰：「天子門高。」帝置之膝上，時父伏丹陛，帝曰：「子坐父立，禮乎？」曰：「嫂溺叔援，權也。」
程敏政
篁墩舉神童，李賢許字以女，指席間果試曰：「因荷而得藕？」曰：「有杏不須梅。」
言語
王雱
雱數歲，時客有以一獐一鹿，同籠以獻，問雱「何者是獐？何者為鹿？」曰：「獐邊者是鹿，鹿邊者是獐。」
徐徲
徲九歲，嘗月下戲，人語之曰：「若令月中無物，當極明耶？」曰：「不然譬如人眼中有瞳子，無此必不明。」
楊億
億十歲，太宗召見，謂曰：「卿久離鄉里，得無念父母乎？」曰：「臣見陛下，一如臣父母。」
劉晏
晏七歲為正字，入禁中起居貴妃，妃置膝上，親為畫眉總髻，上問曰：「卿為正字，正得幾字？」曰：「天下字皆正，惟朋字未正。」
排調
何妥
妥八歲，顧良戲曰：「汝姓是荷葉之荷，為河水之河？」曰：「先生姓顧，是眷顧之顧，為新故之故？」
張玄之
玄之八歲缺齒，先達戲之曰：「君口中何為開狗竇？」曰：「正使君輩從此中出入。」
江從簡
從簡小時有文情，作〈採荷調〉以刺何敬容曰：「欲持荷作柱，荷弱不勝梁，欲持荷作鏡，荷暗本無光。」敬容不覺唯歎其工。
文學
庾子興
子興五歲，讀《孝經》，手不釋卷，或曰：「此書文句不多，何用自苦。」曰：「孝德之本，何謂不多。」
宗懍
懍少聰敏，好讀書，語輒引古事，鄉里呼為「小兒學士」。
祖瑩
瑩少耽書，父母恐其成疾，禁之。密於灰中藏火，父母寢，然後燃火讀書，先以衣被蔽窗戶，恐漏火光，為人所覺，內外呼為聖小兒。
范汪
汪少孤，六歲依外家，貧無以資袷注，乃廬於園中，燃薪寫書誦讀。
劉歊
歊十二，讀《莊子·逍遙篇》，曰：「此可解耳。」客問之，隨問而答，皆有情理。
王敬仁
敬仁十三，作〈真人論〉，長史送示真長，真長答云：「見敬仁所論，便足參微言。」
楊雄
子云：言吾家童子科，授校書郎，十一待制弘文館。
楊烱
烱中童子科，授校書郎，十一待制弘文館。
謝幾卿
幾卿十二補國子生，齊文慧太子自臨策試，辨釋無滯。
劉宴
玄宗封泰山，晏八歲獻頌，命張說試之，說曰國瑞也，授太子正字。
賈黃中
黃中六歲知臺閣事，七歲神童及第，父嘗取書與其身等高，令誦之，謂之等身書。
陶弘景
弘景四歲，以荻為筆，畫灰中學書。
強記
長孫紹遠
紹遠十三，王碩試以月令，讀一遍，誦之若流。
虞荔
荔九歲，陸倕問以五經十事，對無遺失。
賈逵
逵五歲不能言，其姐每攜聽鄰塾讀書，輒默識，後能言便誦之如流。
王粲
粲十四，讀道邊碑，背誦不失一字。
應奉
奉兒時凡所經履，莫不暗記。
昭明太子
昭明五歲能讀五經，顧野王七歲讀五經，張九成八歲誦六經。
至性
范宣
宣年八歲，後園挑菜，誤傷指，大啼，人問「痛邪？」曰：「非為痛，身體髮膚，不敢毀傷，是以啼耳。」
袁君正
正數歲，父疾晝夜專侍，人勸暫休曰：「尊患未瘥，眠亦不安。」
王充
充兒時不妄狎儕倫，不掩雀捕蟬。
劉殷
殷九歲，因母思堇，號於澤中，得堇數斛，又於籬下，得十五鍾粟。
駱統
統八歲，年饑，統飲食裒少，曰：「士大夫糟糠不足，我何心獨飽。」
王修
修七歲喪母，母以社日亡，來歲鄰里修社，會修感念亡母，哀甚初喪，鄰里為之罷社。
鮮于文宗
文宗七歲喪父，父以種芋時亡，明年對芋嗚咽，如此終身。
殷陶
陶十二喪父，有長蛇帶其門，舉家奔走，陶以柩在，獨居廬不動。
黃香
香九歲失母，思慕憔悴，事父夏則扇其枕簟，冬則溫其被席，京師號曰天下無雙江夏黃童。
楊香
香十四嘗隨父獲粟，父忽為虎曳去，時香手無寸鐵，乃搤持虎頸，虎驚逝，父得免。
宿食舒
舒自賣與王氏，得大麥九斛以養母，纔七歲，後官上黨太守。
膽識
岳柱
柱八歲，觀畫師何澄畫陶母剪髮圖，指陶母手中金釧，詰之曰：「此可易酒，何用剪髮？」澄大驚。
司馬光
公幼與群兒戲，一兒墜水甕中，群兒驚走，公取石破其甕，即得出。
文彥博
潞公幼與群兒擊毬，毬蹴入柱穴中，公以水灌之，毬浮即出。
荀攸
攸祖曇廣陵太守卒，故吏張權求守曇墓，時攸年十三，疑之，謂其叔曰：「此吏有非常之色，殆將有奸乎？」推問，果亡命者。
自新
蕭思詰
思詰十歲好騎屋棟打細腰鼓，鄰曲患之，後折節有令望。
恬裕
陶季直
季直四歲，祖父以四函銀列置前，令諸孫各取一，季直獨不取，曰：「若有賜，當先父伯，不應度及諸孫。」
王泰
泰數歲時，祖母散棗栗於床，群見競取之，泰獨不動，媼問之，曰：「不取，自當得賜。」
孔融
融四歲，與兄食梨，輒引小者，人問之，曰：「小兒法當取小者。」
宋虞願
虞願四歲，中庭橘熟，人競取之，願獨恬然。
方正
何晏
晏七歲，明惠若神，魏武奇愛之，囚晏在宮內，欲以為子。晏乃畫地令方，自處其中，人問之，曰：「何氏之廬也。」魏武知之即遣還。
杜根
根十三，入太學，號奇童，貴戚爭遺之書，並不發，壁藏之，及後捕按，貴戚賓客書封如故。
張元
元六歲，祖將元就井浴，元固不肯，曰：「不能褻露其形於白日之下。」
師友
荀爽
爽十二，通《春秋》、《論語》，喬玄見而稱之，曰：「可為人師。」
魏照
童子魏照，求事郭泰供給灑掃，曰：「經師易遇，人師難遭，欲以素絲之質，附近朱藍。」
言志
李宗諤
宗諤七歲，恥以父任得官，後舉進士，三館兩制，不數年如父職。
郭泰
泰十四，母使給事縣庭，泰曰：「大丈夫安能斗筲之役乎？」乃遊京師。
陳蕃
蕃少庭宇不掃，薛勤曰：「孺子何不灑掃以待賓客？」曰：「大丈夫當掃除天下，安事一室乎？」
獨孤及
及兒時讀《孝經》，父曰：「兒誌何語？」曰：「立身行道，揚名於後世。」
宗愨
元干小時，叔父少文，問其所志，曰：「願乘長風破萬里浪。」
褚淵
淵生母求寶物於嫡母，淵曰：「但令淵在，何患無寶。」後為司徒。
賞譽
王儉
儉幼篤學，叔僧虔曰：「我不患此兒無名政，恐名太盛耳。」袁粲見之曰：「宰相之材也，栝栢豫章雖小，已有棟樑氣矣。」
王僧祐
僧祐少便聰悟，叔父景玄撫其首，曰：「兄神明意用，當不作率爾人。」
謝安
安四歲，桓彝曰：「此兒風神秀異，當繼縱王東海。」
李禮成
禮成七歲，其姑曰：「此兒平生未嘗回顧，異日必為重器。」
索琳
琳八歲，父靖曰：「吾兒廊廟之才，州郡吏不足汙吾兒也。」
劉孝綽
長史細聰明，王融深賞異之，嘗歎曰：「天下文章，若無我當歸阿士。」
異徵
張鷟
鷟五歲，夢大鳥五采，降於家，占云：文章瑞圖。
江淹
淹十三，於樵所得貂蟬，將鬻以供母，母止之曰：「此汝休徵也。」
闞澤
澤十三，夢見名字，炳然在月中。
徐陵
陵數歲，家人攜候寶志，志摩其頂曰：「此天上石麒麟也。」
李嶠
嶠兒時，夢人以雙筆贈，文日有名。
豪豪
傅亮
亮四歲，能解衣與人，無吝，郤超稱其才名過乃父。
魯肅
肅十五，好為奇計，周瑜提兵過侯肅，併求資糧，肅家有二囷米三千斛，指與瑜，遂相結納去。
荀羨
羨七歲，蘇峻亂，羨隨父在石頭，峻愛之，置膝上，羨還謂母曰：「得一利刃，子足以殺賊。」母即掩其口。
將略
錢鏐
鏐細與群兒戲大木下，坐大石，指麾群兒為隊伍，號令有法。
曹彬
彬周歲日，父母以百玩之具羅於前，觀其所取以覘終身之業，彬左手提干戈，右手取俎豆，斯須取一印，餘無所視，後為樞密使用。
紕漏
李嶠兒
中宗召蘇頲及嶠子，時皆同年，帝曰：「汝等各以所通書，取宜奏者言之。」頲曰：「水能從繩則正，後從諫則聖。」李曰：「斮朝涉之脛，剖賢人之心。」帝曰：「蘇瑰有子，李嶠無兒。」

        </div>
      </div>
    </div>
  </div>
</div>
<!--update:2025-08-30 09:40:17-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>