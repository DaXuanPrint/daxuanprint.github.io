<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●嘉庆东巡纪事卷一,●嘉庆东巡纪事卷二,●嘉庆东巡纪事卷三,嘉庆东巡纪事全文在线阅读,嘉庆东巡纪事全文在线下载,大玄古籍书库">
<meta name="description" content="恭查圣驾每日寅末卯初动身己未午初入营路中常多乘马入营后宫门甚严听事官员俱在外层白布城外侍立严禁声音营盘总要宽阔钦派仪亲王稽查大营庆郡王稽查尖营將军每日隨营驻扎隨驾行走並在前查看修垫道路临营先到大营更换衣服在宫门外站班后恭候召见晚膳后膳牌发出以后始回他坦_嘉庆东巡纪事_全文在线阅读_嘉庆东巡纪事_全文在线下载_大玄古籍书库">
<title>嘉庆东巡纪事_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">嘉庆东巡纪事</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,笔记,完结</span> <br/>
          字数： <span class="inputVal" id="bknum">[book_length]20143</span> <br/>
          说明： <span class="inputVal" id="bkdec">恭查聖駕每日寅末卯初動身己未午初入營路中常多乘馬入營後宮門甚嚴聽事官員俱在外層白布城外侍立嚴禁聲音營盤總要寬闊欽派儀親王稽查大營慶郡王稽查尖營將軍每日隨營駐扎隨駕行走並在前查看修墊道路臨營先到大營更換衣服在宮門外站班後恭候召見晚膳後膳牌發出以後始回他坦</span> <br/>
          封面： <span class="inputVal" id="bkimg">Z_5929.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]嘉庆东巡纪事
[book_author]佚名
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,笔记,完结
[book_length]20143
[book_dec]恭查聖駕每日寅末卯初動身己未午初入營路中常多乘馬入營後宮門甚嚴聽事官員俱在外層白布城外侍立嚴禁聲音營盤總要寬闊欽派儀親王稽查大營慶郡王稽查尖營將軍每日隨營駐扎隨駕行走並在前查看修墊道路臨營先到大營更換衣服在宮門外站班後恭候召見晚膳後膳牌發出以後始回他坦
[book_img]Z_5929.jpg


[book_title]●嘉慶東巡紀事卷一
紀事
○紀事
恭查聖駕每日寅末卯初動身己未午初入營路中常多乘馬入營後宮門甚嚴聽事官員俱在外層白布城外侍立嚴禁聲音營盤總要寬闊欽派儀親王稽查大營慶郡王稽查尖營將軍每日隨營駐扎隨駕行走並在前查看修墊道路臨營先到大營更換衣服在宮門外站班後恭候召見晚膳後膳牌發出以後始回他坦
據章京沃什哩依克湯阿在關內探得七月二十二日聖駕駐蹕五里墩大營因白布城短搭八十架將值班護軍統領朱大人罰俸一年搭城護軍參領廣泰關德西拉布德通等四員革職聽候部議仍隨營當差二十四日奉旨賞回頂戴
二十三日　駐蹕柳新莊大營入營後有廂藍旗蒙古馬甲在武備院應役隨著挑飯盒人進黃布城內被太監拏獲奉旨將管院大人罰俸一年值班二等侍衞扎魯強阿三等侍衞尚中惠等革職該犯枷號一月發伊犂
二十四日　駐蹕夷齊廟行宮是日有山海關副都統富大人果什哈付隆阿汪八大人跟隨常春等馬怕駱駝驚跑由皇上車傍跑過前當經降旨著侍衞等赶上拏獲經軍機將富大人巴大人各擬罰俸九個月付隆阿常春杖八十革差
二十七日　駐蹕文殊菴行宮將軍各大人在文殊菴西邊十里許接駕遞連銜請安摺並遞文殊菴至中前所大營程站圖一分入宮後閱畢摺報召見富俊吉林將軍秀林盛京戶部花尚阿禮部多慶兵部榮麟工部薩彬圖直隸總督吳熊光晚膳召見熊岳副都統毓秀錦洲副都統來儀山海關副都統富疆阿奉天府尹良貴府丞梁上國欽派工部尚書蘊大人吏部侍郎軍機托大人刑部侍郎祖大人先往盛京金銀庫平兌銀兩是日晚間下雨三四寸道路微覺泥濘
二十八日　駐蹕中前所大營將軍進吉祥如意一柄馬九匹收四匹中前所至周家村大營程站圖一分秀將軍花大人良大人進如意馬入營後閱畢摺報召見富俊秀林侍郎花尚阿多慶榮麟薩彬圖良貴梁上國總督吳熊光是日因道路泥濘難行聖怒嗔怪經總理行營王大臣軍機大臣面詢富俊花尚阿
【 (缺頁)】 召見將軍富俊晚膳召見多慶榮麟阿爾楚喀副都統色爾滾
初二日　駐蹕杏山大營將軍遞杏山至興隆屯大營程站圖一分秀將軍進餑餑三盒來大人進如意一柄馬五匹馬革?占三十六塊入營後閱畢摺報召見將軍富俊府丞梁上國晚膳召見毓秀來儀副都統依冲阿是日梁大人帶領生員接駕並無諭旨
初三日　駐蹕興隆屯大營將軍進晚膳菜四品玉蘭片松子鷄萬年清酒煨肉四喜雞皮燕窩海參八寶鴨羹餑餑二品雞肉口蘑包子松仁澄沙饅首收興隆屯至金剛屯大營程站圖一分邊外喇嗎進馬入營後閱畢摺報召見富俊秀林多慶榮麟薩彬圖公晉隆晚膳召見公富印壽喜禮部侍郎文寧上駟院卿常付
初四日　駐蹕金剛屯大營將軍遞金剛屯至廣寧大營程站圖一分入營後閱畢摺報召見富俊秀林梁上國午正三刻賞飯演戲恩賞富俊黃馬褂荷包晚膳召見毓秀來儀是日五更時下雨一陣
初五日　駐蹕廣寧大營將軍遞賞黃馬褂謝恩摺查明顯佑宮景佑宮附片具奏廣寧至北鎮廟觀音閣程站圖一分進鮮鹿一隻黃羊一隻天津鹽院進菓品入營後閱畢摺報召見富俊秀林城守尉東林岳寧達嵩阿晚膳賞將軍富俊五言詩一首秀林五言詩一首五部侍郎七言詩一首是日因內裡什物未備妥協經阿七大人將旗民地方官參奏奉上諭一道將廣寧知縣穆克德恩布革去頂戴交部議處所備食物不准開銷是日皇上入營以前道傍有一山東人叩閽當即拏獲據云討差等語奉旨釋放又有一民人叩閽經侍衞等拏獲交看道兵送營審訊竟是瘋症信口胡說已交廣寧縣看管矣
初六日　仍駐蹕廣寧大營恭祭北鎮廟在備用房用早膳後前詣觀音閣奉上諭一道所有二處和尚俱賞銀錁將軍遞民典旗地寬免花利租息公同代奏謝恩摺賞五言詩句謝恩摺進麅二隻野雞九隻廣寧至常家屯大營程站圖一分秀將軍五部侍郎各遞賞詩謝恩摺還營後閱畢摺報召見富俊秀林多慶榮麟薩彬圖晚膳召見鄭親王將軍蒙恩賞菓品是日夜間有人吵嚷經內大班拏獲三人奉旨交廣寧典史辦理
初七日　駐蹕常家屯大營是日五更大霧未雨將軍代內務府莊頭進猪羊鷄鴨鵝等物常家屯至蔣家店大營程站圖一分入營後閱畢摺報召見毓秀來儀達崇阿東林岳寧晚膳召見將軍富俊奉上諭一道將毓秀調錦州副都統來儀調京富僧德調熊岳副都統是日有山東民人李士脩在道傍跪遞條奏奉上諭一道著兵部遞回原籍交該地方官嚴行管束
初八日　駐蹕蔣家店大營是日自丑時起至巳時止下雨三四寸天氣甚涼皇上帶圍脖將軍遞蔣家店至黃旗堡大營程站圖一分來大人毓大人富大人各遞謝恩摺入營後閱畢摺報召見富俊毓秀富僧德賞富長安防禦當即坐補水師營之缺又因常家屯至蔣家店道路妥協賞良貴四品頂戴承修官義州知州徐之寬寧海縣知縣西林交部議敘
初九日　駐蹕黃旗堡大營將軍進鮮鹿一隻黃羊一隻黃旗堡至舊邊大營程站圖一分代奏富六大人謝恩摺良大人遞謝恩摺入營後閱畢摺報召見毓秀東林岳寧達嵩阿晚膳召見富俊普薩保王宗成廣敏廣寧穆知縣經部議以革職留任准其頂戴
初十日　駐蹕舊邊大營是日聖駕經過巨流河河神廟拈香香係內監預備將軍遞舊邊至大台大營程站圖一分宜大人穆大人帶領文武官員兵等宗室覺羅多大人帶領高麗在卡倫門西邊接駕宜大人穆大人遞請安摺進馬花大人穆大人遞賞詩謝恩摺三額駙進羊交御前大臣擬賞盛京將軍衙門三隻府尹衙門二隻鳳凰城城守尉寧珠那興京城守尉恆付遼陽城守尉普順復州城守尉金付金州城守尉惠寧遞請安摺入營後閱畢摺報召見副都統宜興刑部侍郎穆克登額寧珠那恆付惠寧金付惟普城守尉偶得痰症未能召見晚膳召見將軍富俊秀林
十一日　駐蹕大台大營將軍進鮮鹿二隻鯽鯉魚九十尾大台至噶布街大營程站圖一分入營後閱畢摺報召見富俊榮麟富僧德毓秀未初二刻行在兵部帶領盛京文武官員引見文武官員站班
十二日　駐蹕噶布街大營將軍遞噶布街至蓮花淘大營程站圖一分福昭兩陵總管副總管關防等遞請安摺秀將軍進鹿麅鹿尾野雞入營後閱畢摺報召見富俊秀林榮麟總管新付純定晚膳後行在吏部等部帶領盛京文武官員引見內閣抄出上諭二道一將遼陽城守尉普順仍調補頭等侍衞回京養病一將昭陵總管純定調補遼陽城守尉
十三日　駐蹕蓮花淘大營將軍進野雞九隻鯽魚九十尾
【 係陵上預備】 遞蓮花淘至上夾河大營程站圖一分入營後閱畢摺報召見富俊富僧德毓秀梁上國純定
十四日　駐蹕上夾河大營將軍遞上夾河至永陵夏園大營程站圖一分永陵總管副總管關防等遞請安摺後同姨娘舅舅子孫等官在卡倫門外接駕入營後閱畢摺報行在兵部帶領盛京官九員兵九名射箭官兵仲三箭者各一員名
【 丟臉之至】
十五日　駐蹕夏園大營將軍進蘋菓九盒沙菓九盒檳子九盒香水梨九盒平頂香九盒花紅九盒白葡萄九盒月餅九盒西瓜九十圓猪十八口羊十八隻鷄四十五隻晾鹿肉九塊晾鹿尾五盤鴨四十五隻全收遞夏園至興京仍回夏園大營程站圖一分秀將軍進菓品九色是日皇上御素服經過大營恭謁永陵將軍穿素服先在啟運殿伺候恭揭窪單回營後閱畢摺報召見富俊秀林巴寧阿新放福陵總管豐順兵部侍郎趙秉冲晚膳召見達嵩阿東林岳寧金付恆付賞內外王大臣等官菓品又奉上諭一道盛京將軍副都統侍郎城守尉等本年俱毋庸年班入都陛見
十六日　仍駐蹕夏園大營將軍進鮮鹿二隻麅二隻遞城守尉等回任摺知道了夏園至上夾河大營程站圖一分是日皇上卯初一刻動身御朝服前詣永陵恭祭禮畢出東紅門至興京顯佑宮地藏寺拈香御座房更衣進興京城東門出北門至夏園關帝廟拈香回營後閱畢摺報行在兵部帶領吉林官兵十六員名射箭中五箭四箭三箭者十三員名賞將軍秀林黃馬褂又召見富俊秀林榮麟富僧德毓秀奉上諭二道一係顯佑宮地藏寺二處放香資各二十兩一係花大人降補內閣學士榮大人調補戶部兼憲廣大人陞補兵部良大人降補大理寺少卿五大人放府尹善知府降補寧遠知州八十三補放錦府克知州賞給八品筆帖式免其發遣是日欽派打鮮大人初次送到鮮麅鹿各一隻奏遞
十七日　駐蹕上夾河大營將軍遞上夾河至蓮花淘大營程站圖一分秀將軍廣大人榮大人五大人良大人遞謝恩摺入營後閱畢摺報召見富俊廣敏五誠額晚膳後召見榮麟
十八日　駐蹕蓮花淘大營進營時微雨將軍進鹿一隻鹿肉九塊鹿尾二盤鹿肉乾五十把蓮花淘至嘎布街大營程站圖一分花大人遞謝恩摺入營後閱畢摺報召見富俊秀林花尚阿榮麟五誠額梁上國
十九日　駐蹕嘎布街大營將軍遞嘎布街至馬官橋大營程站圖一分盛京戶部莊頭進猪羊鷄鴨入營後閱畢摺報召見富俊廣敏恆付是日因本報遲悞特派富大人毓大人前往稽查
二十日　駐蹕馬官橋大營是日微雨將軍遞馬官橋至瓦子峪大營程站圖一分宜大人穆大人薩大人寧城守尉惠城守尉出城在烟台牛彔村接駕皇上御素服恭謁福陵禮畢經過大營至額依都墓賜奠後回行由西門入大營後閱畢摺報召見富俊秀林宜興穆克登額薩彬圖晚膳時因昭陵至瓦子峪道路修理曲灣較遠會銜參奏將承修之承德縣知縣伊誠交部議處隨奉旨出派丹貝勒前往查看改道取直修理奉上諭一道將該縣改為嚴加議處榮大人五大人到任未久免議將軍宜大人扣除應賞銀兩免交部議是日有徐桂因地畝事件叩閽經軍機會同審明奏交盛京刑部審辦
二十一日　駐蹕瓦子峪大營將軍遞瓦子峪至盛京宮程站圖一分榮大人五大人遞謝恩摺宜大人穆大人薩大人多大人出城遞膳牌皇上由馬官橋大營御朝服恭祭福陵禮畢仍回馬官橋大營更換素服經過瓦子峪大營恭謁昭陵禮畢詣揚古利墓賜奠仍經過大營至費英東墓賜奠後回大營閱畢摺報召見富俊多慶榮麟穆克登額奉上諭三道一因承德縣修理道路迂繞花大人並未請罪將花大人降補宗人府郎中良大人降補宗人府員外郎將軍宜大人督辦道路尚屬認真將應得賞銀减半賞給將軍一千五百兩宜大人四百兩一毓大人榮大人多大人穆大人薩大人各賞銀四百兩梁大人賞銀三百兩三陵總管三員關防三員內務府佐領三員共賞銀一千五百兩一赶修揚古利至費英東墓道路之城守尉東林協領扎布扎那佐領何藩阿爾嵩阿防禦二保發福里每人賞小八絲緞一疋佐領干成烏津哈什太防禦黑成額爾登每人賞小五絲緞一疋再賞內務府大臣阿明阿黃馬褂是日有洪明宜在道傍叩閽因伊表弟湛大被修道官役毆打落水身死地方官不為審辦奉旨交軍機行在刑部會同審辦
二十二日　入盛京宮隨駕王公大人將軍副都統侍郎等各遞如意一柄俱已回賞將軍副都統五部侍郎府尹府丞等遞賞銀謝恩並連銜請安摺城守尉等遞連銜請安摺巴大人遵旨遞保修工監督摺將軍大人進貂尾帽沿九副貂脊帽沿二十七副黑色帽沿九十副紫色帽沿九十副紅綿絨九十疋青綿絨九十疋馬革?占九十塊鮮野鷄九隻馬九匹收六匹是日皇上御朝服由瓦子峪大營恭祭昭陵禮畢至長寧寺拈香更龍袍擺鑾駕至實勝寺拈香後由小西門進武功坊作樂過大清門下馬時御用朝珠斷落當即更換入太廟行禮後乘大轎進大清門入宮後閱畢摺報召見富俊巴寧阿薩彬圖奉上諭二道一富六大人賞二等侍衞伊子錫大爺賞三等侍衞跟隨進京當差一巴大人因修理一切工程賞紅頂花翎監督奇玖佐領聶付興延付主事奇明額遇有應陞缺出儘先陞用監修人十四員名遇有應補缺出儘先補用
二十三日　駐蹕盛京宮將軍宜大人遞賞銀謝恩摺保尚協領摺由宮至壇廟等處程站圖一分總管關防內務府佐領遞賞銀連銜謝恩摺召見富俊秀林富僧德毓秀多慶薩彬圖榮麟梁上國五誠額寧珠那恆付東林滿福奉上諭五道一將協領尚奎降級調用照依所奏改為降三級留任一將昭陵新任總管豐順所得賞銀賞給前任總管純定一為陵寢工程著總管敬謹看守遇有應修處所即行報修倘仍前不以為事經欽派王大臣查出定將總管治罪一欽派儀親王定親王七額駙榮郡王丹貝勒縕四大人在小教廠驗看本省官兵射箭二十員官內中五箭者一員賞五絲緞三疋中四箭者三員賞五絲緞二疋中三箭者五員賞五絲緞一疋兵二百三十名內中五箭者四名賞一兩重銀錁八個中四箭者十八名賞一兩重銀錁六個中三箭者六十二名賞一兩重銀錁四個一將防禦英付革職歸案審辦
二十四日　駐蹕盛京宮將軍薩大人遞請旨出派大臣勘估石牌樓橋座摺宜大人遞請派查辦錦州莊頭水冲沙壓地畝摺內務府進猪羊等物戶部莊頭進本地乾菜等物皇上用膳後行在兵部帶領水師營驍騎校引見防禦出文德坊至景佑宮拈香文廟行禮順城根出大東門恭詣堂子行禮進地壇西門向南行禮畢仍出西門至尖營少憇進天壇南門向北行禮畢仍出南門至克勤郡王墓賜奠由小南門進武功坊入宮閱畢摺報召見將軍富俊晚膳在宮內嘉蔭堂賞飯午正三刻進內伺候其處與熱河大戲台一樣未初皇上陞座王公大臣分左右在東西廊內坐定開戲賞茶賞飯猪羊肉各一盤餑餑二盤外小菜飯畢隨駕王貝勒貝子公大臣各有賞太監持送至廊賞富俊秀林白玉雙喜鼻烟壺翎管各一枚荷包二個榮麟多慶穆克登額廣敏薩彬圖毓秀富僧德各刀子一把火鐮一枚賞畢均至丹墀一跪三叩散出奉上諭四道一出派巴大人勘估石牌樓橋座一出派毓大人五大人查辦莊頭水冲沙壓地畝一景佑宮放香銀十兩一阿爾楚喀准添前鋒十六名是日有山東人周効思在小南門街上叩閽為伊在軍營曾經出力得有千總頂戴未領委牌等情經軍機大臣會同審擬軍罪奉旨遣回原籍交該地方管束不准出外滋事
二十五日　駐蹕盛京宮皇上御龍袍袞服卯正陞崇政殿寶座作中和韶樂隨駕王貝勒貝子公大臣在左將軍各部大人及本省文武官員在右均在大清門內排班鴻臚寺官帶領聽贊齊跪寺官宣讀表後行三跪九叩禮中堂恭請恩詔盛京禮部侍郎恭接轉遞該部司員恭捧送至大政殿供俸禮部讀祝官宣讀闔省文武大臣官員跪聆畢將詔送至盛京禮部頒發詔內隨從王等紀錄三次大臣官員及奉天文武大臣官員俱加一級隨從兵丁執事人等俱賞一月錢糧奉天山海關文武大臣官員兵丁宗室覺羅三陵官兵俱賞緞疋錢糧奉天府屬十一年地丁銀兩寬免旗民老男婦賞緞布米石試職官員俱准實授死罪減等軍流徒杖俱寬釋莊頭九年以前積欠俱寬免皇上還宮後閱畢摺報召見富俊宜興是日欽派諸位大人隨從大臣吃肉儀親王奏匿名揭帖二紙為內務府佐領等攢凑丁銀辦差交軍機大臣審辦
二十六日　駐蹕盛京宮將軍同諸位大人遞加級謝恩摺同巴大人遞估外多修工程請領銀兩摺查明未逾固限著賠工段摺進晚膳菜四品鷄皮燕窩鹿觔酒肉八寶饟鴨火肉白菜餑餑二品白糖油糕猪肉盒子收是日祭祀將軍進內吃肉皇上辰正乘轎出大清門至大政殿陞寶座作樂筵宴王貝勒貝子在殿內排座本省將軍諸位大人在殿外堦上東邊排坐蒙古王公在西邊排坐宗室覺羅姻戚官員朝鮮陪臣在堦下院內排坐賞將軍蟒袍料一件龍緞一疋大緞二疋火鐮一把小刀一把所有入宴之隨駕王貝勒貝子公大臣本省諸位大人宗室覺羅等俱分別賞賚緞疋小刀火鐮等物未入宴之文武官員並各項人等俱分別賞給緞疋銀兩等項獻詩士子賞緞疋此項緞疋俱由內務府關領賞朝鮮鞍馬緞疋銀兩奉上諭十一道一將官兵支借俸餉寬免過半其餘分作十年扣還坐扣官兵木蘭習圍等差需用盤費六千九百兩准其按年於參餘項下動用開銷一旗民被災地畝查明賞給一月口糧一旗民應納本年米豆草束免徵一半九年以前積欠全行豁免民地錢糧全行豁免一戶部莊頭交納糧石俱各豁免一府尹衙門借支參餘銀三萬兩交各該州縣承辦道路橋梁全行免其繳還一賞格外吧口?結官兵銀牌一萬兩分別等第賞給一滿漢文武官員所得各項處分悉予寬免一隨從王大臣官員准其以所加一級抵降一級一盛京滿合二號及奉天所屬各學於科考廣額一次一將內務府延付皂住鄭羲演祥瑞張自然李孔寅銷去恩詔加一級仍交部議處此次賞得賞項扣除因公處分不准開復將軍失察及收受食物之內務府大臣司員等俱銷去恩詔加一級交部議處一未逾固限工程免其著賠將軍巴大人薩大人晉公未能查出聲明交部察議
二十七日　駐蹕盛京宮將軍遞賞緞連銜謝恩摺宗室覺羅並文武官員兵等賞緞疋銀兩連銜代奏謝恩摺同宜大人遞官兵支借俸餉寬免過半謝恩摺加賞出力官兵一萬兩銀牌謝恩摺文武官員所得處分悉予開復旗地本年應納米豆免徵一半連銜代奏謝恩摺進黃羊一隻麅一隻野鷄九隻遞盛京宮至舊邊大營程站圖一分皇上閱畢摺報召見富俊秀林榮麟多慶穆克登額薩彬圖五誠額寧珠那東林奉上諭一道湛大被毆落水身死一案防禦英福改發伊犂當差已革知縣伊誠發烏魯木齊當差驍騎校德特赫降為領催三兒絞監候秋後處決罰將軍宜大人出銀二十五兩賞給屍妻姜氏二十兩洪明宜五兩
二十八日　駐蹕舊邊大營將軍遞御用甲冑櫜鞬等件敬換皮??截摺舊邊至黃旗堡大營程站圖一分皇上還愿用膳後卯正啟鑾出大清門武功坊小西門鑾駕送至頭分尖營諸位大人率領文武官員在尖營之西送駕旋省皇上入營後閱畢摺報召見將軍富俊是日有申有道呈遞策題奏明將該犯遞籍管束
二十九日　駐蹕黃旗堡大營將軍遞挖參製給腰牌摺黃旗堡至蔣家店大營程站圖一分入營後閱畢摺報召見富俊榮麟五誠額行在理藩院帶領達呼爾世襲佐領引見奉上諭二道一每票准其五人試辦一年是否於參務邊防有益再行具奏一達呼爾引見佐領擬陪之人在御前控告揀選不公將將軍觀明副都統斌靜素教不嚴著交部查議
九月初一日　駐蹕蔣家店大營將軍進黃羊一隻麅一隻遞蔣家店至常家屯大營程站圖一分入營後閱畢摺報召見將軍富俊奉上諭一道刨夫出口挖參仍定為一票一人每票准其携帶炊爨人四名給予腰牌以憑查驗
初二日　駐蹕常家屯大營將軍遞常家屯至網戶屯大營程站圖一分入營後閱畢摺報召見將軍富俊是日有小黑山兵劉永付因族長劉士忠等霸佔房地中途叩閽經軍機會同刑部審明具奏交將軍會同盛京刑部審辦
初三日　駐蹕網戶屯大營將軍進鹿一隻野鷄九隻遞網戶屯至金剛屯大營程站圖一分入營後閱畢摺報召見富俊內務府大臣巴寧阿岫巖城守尉東林是日有復州旗人得凌阿因該旗不令伊弟兄入冊當差又不給予賞項銀兩在卡倫門外叩閽經軍機會同刑部審明奏交將軍提集檔冊人證審辦
初四日　駐蹕金剛屯大營將軍遞金剛屯至興隆屯大營程站圖一分入營後閱畢摺報召見富俊晚膳召見榮麟富僧德
初五日　駐蹕興隆屯大營是日大風將軍進鹿一隻麅一隻遞興隆屯至杏山大營程站圖一分入營後閱畢摺報召見富俊廣敏奉上諭一道將東三省旗員應領葬銀碑銀均由本處發給報部核銷
初六日　駐蹕杏山東大營將軍遞杏山至五里河大營程站圖一分入營後閱畢摺報召見富俊榮麟富僧德
初七日　駐蹕五里河大營是日大風將軍進黃羊一隻野雞九隻遞五里河至沙河所大營程站圖一分入營後閱畢摺報召見富俊廣敏奉上諭三道一因杏山至五里河一段道路塵土飛揚並未灑水申飭將軍一因遲悞本報兵部廣大人到任未久仍將榮大人交部議處一因副都統慶昌將道旁叩閽之人所持紅帖接過復為遞還革去副都統鑾儀使仍留男爵在頭等侍衞上行走其副都統之缺補放汪巴大人鑾儀使之缺補放喜昌第二日又遞接奏係為地畝大可解疑
初八日　駐蹕沙河所大營是日大風將軍遞因道有塵土未及派員潑水會請交部議處摺晚膳遞參承修總查看管道路旗民各員摺沙河所至周家村大營程站圖一分入營後閱畢摺報召見軍機大臣晚膳召見富俊榮麟五誠額奉上諭一道將將軍富大人自請議處寬免榮大人五大人交部議處所參旗民十七員照依所奏交部分別議處是日有顯親王莊頭劉文宣為買賣地畝叩閽經軍機會同行在刑部審明奏交將軍會同盛京戶部查辦
初九日　駐蹕周家村大營將軍進鹿一隻野雞九隻同富大人遞寬免處分謝恩摺周家村至中前所大營程站圖一分入營後閱畢摺報召見東林五誠額八十三晚膳召見富俊廣敏奉上諭一道此次大差皆因旗民分辦是以不妥嗣後大差著將軍總理所有副都統侍郎府尹等總聽將軍分派道路著修老道
初十日　駐蹕中前所大營將軍遞中前所至文殊菴行宮程站圖一分山海關副都統富大人鈔官齡大人直隸總督吳大人布政司裘大人學政清河道楊志信通永道匡楚賢霸昌道那祥口北道和倫古北口提督薛大烈宣化鎮總兵愛興阿馬蘭鎮總兵豐伸濟倫乾清門玉貝勒等俱穿蟒袍在卡倫門外接駕入營後閱畢摺報召見豐伸濟倫貝勒永譽吳熊光裘行簡富疆阿薛大烈愛興阿晚膳召見富俊富僧德毓秀榮麟是日有站丁黃國霖因地畝不清叩閽經軍機會同行在刑部審明奏交將軍會同盛京戶部審辦奉上諭一道為將叩閽人等交將軍逐件速行審辦具奏
十一日　駐蹕文殊菴行宮將軍穿蟒袍補褂帶領本省官兵配帶弓箭撒袋穿鄂爾布在交界牌道北起直排至紅牆同熊岳錦州副都統兼憲戶部兵部侍郎恭送聖駕府尹帶領文職在將軍侍郎後旗官兵之前駕過將軍同榮大人廣大人富大人毓大人進關伺候賞飯餘俱由關外散回皇上入宮後閱畢摺報召見富俊吳熊光楊志信匡楚賢那祥和倫午正二刻賞飯皇上在宮門設御座王大臣即在兩廂房之前地鋪黑毡東西各一條飯桌各十張週圍圈布帳南搭戲台演戲將軍同王貝勒貝子公大臣道等入坐蒙賞荷包四枚象牙搬指套一個總督吳熊光提督薛大烈賞穿黃馬褂其餘王大臣各有賞
十二日　駐蹕文珠菴行宮是日皇上膳後卯正動身前詣天后宮海神廟龍王廟澄海樓拈香將軍同富大人毓大人榮大人廣大人穿蟒袍補褂到宮門站班後回宮時在東卡倫門外道東送駕後換行衣出關住中前所
將軍親記
七月二十七日　卯初在文殊菴宮門會齊錦州副都統來熊岳副都統毓戶部花禮部多兵部榮工部薩府尹良府丞梁出西卡倫門十五里在道南跪接聖駕已初隨至宮門已正召見將軍都統侍郎晚膳後召見府尹府丞並奉旨派工部尚書蘊布軍機吏部侍郎托津刑部侍郎祖之望盛京戶部侍郎花尚阿前赴盛京平兌前解到銀一百六十萬兩有無短少內務府大臣面要協濟各處車六十二輛膳房要車三十五輛軍機戴大人面言要拉懋勤殿書車一輛
七月二十八日　中前所二十七日夜雨以致泥濘道上無夫皇上震怒命總理行營軍機傳問呼應不靈之故因奏州縣陞遷調轉以及倉庫案件向不會銜府尹專辦遂奉旨將府尹知府摘去頂戴仍將花尚阿良貴交部嚴議富俊議處
七月二十九日　申刻由周家村大營起身查道出東卡門二里許有道一塊軟顫原擬回來平墊不意走至二台子由北暴風雨雹馬不能行頭南尾北站立後稍住各溝響流大水前行至中後所街中大水無夫因宣諭眾舖戶居民各為修墊前至六股河閱看橋座水勢尚無妨礙即為旋回至前看軟顫處所已深陷矣因派官兵夫丁連夜修墊亥正回他坦丑初即起飯畢起身至原軟顫處見有轎並有許多馬回走大眾喧嚷回去罷中堂大人回奏歇宿窪陷走不得了吾赶呌官兵詢問因天黑暗不得手眼後將昧爽即令兵夫赶抱秫稭並賞夫銀一錠中堂大人果奏人馬深陷傍無繞道不能行請音得密奉旨派巴林王珠五大人前來看視天己將亮看去數丈深陷且傍有繞道赶回回奏三額駙隨至有旨問將軍走得走不得吾一時心橫即云走得三額駙去後即為赶墊馬巴大人溫大人帶領虎鎗人等隨至幫墊稍妥皇上已到站班過去不知前途如何放心不下隨由傍繞道欲跑前去又遇大溝不能過丹貝勒看見令侍衞呌回云汝係將軍可由轎傍前去於是由轎傍飛跑直前又遇泥陷赶拿秫稭平墊伺候皇上過去又復前跑如此三次至大營奉旨尚屬吧口?結來儀毓秀均未同行著將富俊昨日議處寬免來儀毓秀著交部□□以後著隨將軍同行欽此
八月初四日　在金剛屯大營賞飯午正三刻進黃城內大蒙古包前設黃涼棚寶座兩邊釘鋪黑毡各一盪南面設涼棚戲台聖駕陞座之前先賞荷包頭品四枚二品二枚共四十三人皇上陞座開戲眾皆站立坐後一叩坐進茶眾皆跪飲茶眾一叩畢賜茶跪接一叩飲畢一叩搭膳棹上兩傍分放棹猪羊肉各一盤餑餑小菜飯用刀片肉善撲人上食畢撤棹御前大臣綿二爺在聖駕傍跪起向隨事太監□□□褂一件奉旨著賞富俊二爺持褂□□□□□黃涼棚前摘帽磞頭二爺給披身上即□□□□磞頭下仍歸坐少刻皇上還內戲止眾散出各王公大人送單夾棉皮黃馬褂共二十一件料二件
八月二十日　福陵演禮並將昭陵官員傳來一同演謁陵奠酒禮大饗禮由楊古利墓至費英東墓道路承德縣知縣伊誠所修迂繞參奏奉旨派丹貝勒踏勘取直修理將軍隨往即照將軍原派協領扎布扎那改修□□□□加夫連夜赶修本日細雨夜半即□□□□□□□□刻均修妥協矣
嘉慶東巡紀事卷一

[book_title]●嘉慶東巡紀事卷二
路程
○路程
東華門起
七月十八日　慈雲寺備用房中伙
【 十七里】 　木廠中伙
【 二十八里】 　燕郊行宮
【 二十二里】
共六十七里
十九日棋盤莊中伙
【 二十四里】 　三河中伙
【 二十三里】 　白澗行宮
【 二十五里】
共七十二里
二十日胡李莊中伙
【 二十二里】 　陳新莊大營
【 二十八里】
共五十里
二十一日　張官屯中伙
【 二十七里】 　八里堡大營
【 二十八里】
共五十五里
二十二日　沙流河中伙
【 二十三里】 　曹家莊中伙
【 十八里】 　五里墩大營
【 二十里】
共六十一里
二十三日　周家莊中伙
【 二十一里】 　魯家莊中伙
【 二十一里】 　柳新莊大營
【 二十二里】
共六十四里
二十四日　野雞坨中伙
【 二十三里】 　夷齊廟備用房大營
【 二十里】
共四十三里
二十五日　胡家莊中伙
【 十七里】 　波羅嶺東山根中伙
【 十八里】 　天台山大營
【 十八里】
共五十三里
二十六日　李家莊中伙
【 十七里】 上白石堡中伙
【 十九里】 　深河村西大營
【 十八里】
共五十四里
二十七日　西王家嶺中伙
【 十七里】 　東王家嶺中伙
【 十五里】 　文殊菴備用房大營
【 十九里】
共五十一里
二十八日　姜女廟備用房中伙
【 十九里】 　中前所東大營
【 二十一里】
共四十一里
二十九日　陡坡台中伙
【 十六里】 　涼水河村東中伙
【 十九里】 　周家村西大營
【 十九里】
共五十三里
三十日保關嶺中伙
【 十九里】 曲河堡中伙
【 十九里】 　沙河所東大營
【 二十一里】
共五十九里
八月初一日　李家村中伙
【 十九里】 俞家屯中伙
【 二十里】 　五里河村大營
【 二十里】
共五十九里
初二日塔山西中伙
【 二十一里】 　高橋村中伙
【 十九里】 　杏山東大營
【 十九里】
共五十九里
初三日石門東中伙
【 二十一里】 　興隆屯大營
【 二十二里】
共四十三里
初四日大凌河東中伙
【 二十里】 　李家堡中伙
【 十八里】 　金剛屯北大營
【 十九里】
共五十七里
初五、六日　閭陽驛中伙
【 二十里】 　莊正堡中伙
【 十八里】 　廣寧大營
【 十九里】
共五十七里
初七日車家屯中伙
【 二十里】 　平安堡中伙
【 十九里】 　常家屯大營
【 二十里】
共五十九里
初八日岔溝南中伙
【 二十里】 　劉家窩鋪中伙
【 十九里】 　蔣家店大營
【 二十里】
共五十九里
初九日大白旗堡中伙
【 二十里】 　曹家屯東中伙
【 二十里】 　黃旗堡大營
【 十九里】
共五十九里
初十日珠爾胡珠北中伙
【 二十里】 　古銅莊中伙
【 十九里】 　老邊大營
【 十八里】
共五十七里
十一日後新台中伙
【 十九里】 　方家胡中伙
【 十八里】 　大台大營
【 二十里】
共五十七里
十二日上水泉西中伙
【 十九里】 　新屯東中伙
【 十九里】 　噶布街西大營
【 二十里】
共五十八里
十三日二道房申中伙
【 十七里】 　扎克丹村中伙
【 十九里】 　蓮花套大營
【 十六里】
共五十二里
十四日哈塘溝中伙
【 十八里】 　古路村中伙
【 十七里】 　尚家河西大營
【 十九里】
共五十四里
十五、六日　瑪爾敦東中伙
【 二十二里】 　和睦屯中伙
【 十九里】 　過夏原大營
【 十九里】 　永陵
【 五里】
夏原大營
【 五里】
共七十里
【 駐蹕日大營起五里至永陵十里至顯祐宮地藏寺備用房二里至興京關帝廟十六里至夏原大營共三十三里】
十七日和睦屯中伙
【 十九里】 　瑪爾敦東中伙
【 十九里】 　尚家河西大營
【 二十二里】
共六十里
十八日古路村中伙
【 十九里】 　哈塘溝中伙
【 十七里】 　蓮花套大營
【 十八里】
共五十四里
十九日扎克丹村中伙
【 十六里】 　二道房申中伙
【 十九里】 　噶布街西大營
【 十七里】
共五十二里
二十日新屯東中伙
【 二十里】 　燕台呢嚕村中伙
【 十三里】 　福陵
【 九里】 　馬關橋大營
【 三里】
共四十五里
二十一日　福陵
【 三里】 　過馬關橋大營
【 三里】 　過瓦子峪大營
【 十七里】 　昭陵
【 四里　謁陵後至揚古利墓】 　瓦子峪大營
【 四里】
共三十一里
二十二日至二十八日　昭陵
【 四里】 　常寧寺
【 四里】 　實勝寺
【 五里】 盛京宮
【 五里】
共十八里
二十九日　方四屯中伙
【 十九里】 　後新台中伙
【 二十里】 　老邊大營
【 十九里】
共五十八里
九月初一日　古銅莊中伙
【 十八里】 　珠爾胡珠北中伙
【 十九里】 　黃旗堡大營
【 二十里】
共五十七里
初二日曹家屯東中伙
【 十九里】 　大白旗堡中伙
【 二十里】 　蔣家店大營
【 二十里】
共五十九里
初三日劉家窩鋪中伙
【 二十里】 　岔溝南中伙
【 十九里】 　常家屯大營
【 二十里】
共五十九里
初四日平安堡中伙
【 二十里】 　車子屯中伙
【 十九里】 　網戶屯大營
【 十八里】
共五十七里
初五日莊正堡中伙
【 十九里】 　閭陽驛中伙
【 十八里】 　金剛屯北大營
【 二十里】
共五十七里
初六日李家堡中伙
【 十九里】 　大凌河東中伙
【 十八里】 　興隆屯大營
【 二十里】
共五十七里
初七日石門東中伙
【 二十二里】 　杏山東大營
【 二十一里】
共四十三里
初八日高橋村中伙
【 十九里】 　塔山西中伙
【 十九里】 　五里河村大營
【 二十一里】
共五十九里
初九日俞家屯中伙
【 二十里】 　李家村中伙
【 二十里】 　沙河所東大營
【 十九里】
共五十九里
初十日曲河堡中伙
【 二十一里】 　保關嶺中伙
【 十九里】 　周家村西大營
【 十九里】
共五十九里
十一日涼水河村東中伙
【 十九里】 　陡坡台中伙
【 十九里】 　中前所東大營
【 十六里】
共五十四里
十二、三日　姜女廟備用房中伙
【 二十二里】 　文殊菴備用房大營
【 十九里】
共四十一里
十四日東王家嶺中伙
【 十九里】 　西王家嶺中伙
【 十五里】 　深河村西大營
【 十七里】
共五十一里
十五日上白石堡中伙
【 十八里】 　李家店中伙
【 十九里】 　天台山大營
【 十七里】
共五十四里
十六日波羅嶺東山根中伙
【 十八里】 　胡家莊中伙
【 十八里】 　夷齊廟備用房大營
【 十七里】
共五十三里
十七日野雞坨中伙
【 二十里】 　柳新莊大營
【 二十三里】
共四十三里
十八日魯家莊中伙
【 二十二里】 　周家莊中伙
【 二十一里】 　五里墩大營
【 二十一里】
共六十四里
十九日曹家莊中伙
【 二十里】 沙流河中伙
【 十六里】 　八里堡大營
【 二十三里】
共六十一里
二十日龔家山村中伙
【 二十三里】 　小稻地莊中伙
【 二十二里】 　隆福寺行宮
【 二十里】
共六十五里
二十一日　天台山中伙
【 六里】 　昭西陵
【 三里半】 　孝陵
【 九里半】 　孝東陵
【 一里】 　景陵
【 二里】 　裕陵
【 三里】 　隆福寺行宮中伙
【 十二里】 　朱華門
【 九里】 　八窪莊中伙
【 二里】 　桃花寺行宮
【 十三里】
共六十一里
二十二日　獨樂寺行宮中伙
【 二十四里】 　白澗行宮
【 三十二里】
共五十六里
二十三日　三河中伙
【 二十五里】 　棋盤莊中伙
【 二十三里】 　燕郊行宮
【 二十四里】
共七十二里
二十四里　木廠中伙
【 二十二里】 　慈雲寺備用房中伙
【 二十八里】 　東華門
【 十七里】
共六十七里
盛京駐蹕六日
八月二十三日　盛京宮起
出大北門　費英東墓
【 八里】 　山裏紅屯中伙
【 十二里】 　額伊都墓
【 一里】 　進大北門
盛京宮
【 二十一里】
共四十二里
二十四日　賞飯
二十五日　盛京宮起
出大南門　天壇
【 八里】 　克勤王墓
【 三里】 　進小南門 　盛京宮
【 七里】
共十八里
二十六日　陞殿　筵宴
二十七日　盛京宮起
出大東門　堂子
【 三里】 　地壇
【 二里】 　進大東門　文廟
【 四里】 　景佑宮　盛京宮
【 一里】
共十里
二十八日　祭祀
二十九日　還愿用膳啟鑾
由京至永陵二十七站由永陵至盛京六站由盛京至京二十四站共五十七站駐蹕九日共計六十六日
嘉慶東巡紀事卷二

[book_title]●嘉慶東巡紀事卷三
雜記
祭北鎮廟儀注
盛京陞殿儀注
欽定進本不進本日期單
行營條例
扈從諸臣姓名錄
○祭北鎮廟儀注
禮部謹奏恭查乾隆十九年臣寺具奏親詣北鎮廟是日　皇帝御龍袍袞服行二跪六拜禮祝文內不填寫御名不閱視祝版隨駕之王公二品大臣以上及二品以上地方官員俱齋戒一日穿蟒袍補服陪祀其不齋戒之官員於行宮兩傍跪迎跪送等因具奏奉旨是欽此伏查乾隆十九年四十三年恭遇高宗純皇帝致祭北鎮廟乘輿進廟中門換亮轎由東邊門陞階至御香殿東山牆南降輿步入御香殿進大殿行禮今此次恭遇　皇上致祭北鎮廟臣等仍請照乾隆十九年四十三年之例敬謹預備為此謹奏
○盛京陞殿儀注
禮部等衙門謹奏為禮儀事恭照　皇上謁陵禮成駕盛京陞殿羣臣進表行慶賀禮禮成頒詔布告天下并舉行筵宴各事宜臣等謹案乾隆八年各典禮并查照乾隆四十八年成案將應行禮儀先期奏明遵辦恭查本年八月二十二日　皇上駕至盛京是日王公大臣官員等皆穿蟒袍補褂預至大清門外祗竢法駕鹵簿全設作馬上樂由尖盤起程至大清門王以下皆跪候　皇上進宮稍憩　皇上御龍袍袞服詣太廟尊藏冊寶前行禮王公大臣等咸蟒袍補服隨行禮禮成　皇上進大清門陞崇政殿寶座賜御前大臣侍衞等茶畢　皇上還宮二十六日　皇上陞殿頒詔王公大臣官員等進表行慶賀禮是日隨駕王以下及盛京文武大臣官員等穿蟒袍補服禮部鴻臚寺官預設詔案表案各一於崇政殿內東旁又設黃案一於丹墀正中鑾儀衞陳法駕鹵簿於崇政殿前陳黃蓋雲盤於丹墀內樂部陳中和韶樂於殿簷下兩旁陳丹陛樂於兩樂亭皆北向內閣學士恭捧詔文安設於殿內東旁黃案上龍亭香亭預設於禮部堂上禮部官捧王以下所進慶賀表文置於亭內校尉舁亭作導引樂至大清門外東偏安設禮部官捧表由大清門左旁門入安設於殿內東旁門黃案上屆時鴻臚寺官引隨駕王公並蒙古王公等在殿外兩旁排立引隨駕文武大臣官員等在丹墀東旁各案品級排立引盛京文武大臣官員及陵寢官員等在丹墀西旁各案品級排立引朝鮮使臣等在丹墀西旁百官之末排立耆老領催等咸集於大清門外禮部堂官奏請　皇上御禮服乘輿出宮禮部堂官恭導　皇上陞崇政殿中和韶樂作奏元平之章　皇上陞座樂止鑾儀衞官贊鳴鞭丹陛內三鳴鞭鳴贊官贊排班王以下文武各官暨朝鮮使臣等俱排班戲竹合丹陛樂作奏慶平之章鳴贊官進贊跪王以下文武各官暨朝鮮使臣等俱進跪贊宣表宣表官從黃案上捧表跪於殿簷下正中大學士二員左右跪展表戲竹開樂止宣表官宣畢捧表起立丹陛樂作奏慶平之章宣表官仍捧表置於黃案上退鳴贊官贊叩興王以下文武各官暨朝鮮使臣等俱行三跪九叩頭禮興鳴贊官贊退眾皆復原位立樂止大學士捧詔至殿簷下授禮部堂官禮部堂官跪受由中階左旁下至丹墀正中陳於黃案上行一跪三叩頭禮興禮部官跪捧雲盤禮部堂官捧詔置於盤內禮部官起立鑾儀衞官執黃蓋導引俱由中道出大清門鑾儀衞官贊鳴鞭丹墀內三鳴鞭禮部堂官奏禮成中和韶樂作奏和平之章　皇上起座還宮樂止自王以下文武大臣官員等皆出禮部官捧詔至大清門外置於龍亭行一跪三叩頭禮興校尉舁亭亭前作導引樂批頭御仗前導禮部堂司官隨至大政殿外亭止禮部官行一跪三叩頭禮捧詔置於高臺黃案王以下文武各官皆於大政殿外排立鴻臚寺官贊排班進眾排班皆進耆老領催等另一班排立宣詔官登臺向西立鳴贊官贊有諭旨眾皆向北跪宣詔官宣滿漢詔書畢禮部官恭捧設於龍亭鳴贊官贊三跪九叩頭禮禮畢校尉舁亭作導引樂批頭御仗前導至禮部月臺上亭止禮部官預設香案恭捧詔書設於案上禮部堂官行三跪九叩頭禮謄黃刊刻頒行天下是日巳刻　皇上御崇政殿筵宴隨駕王以下及盛京文武大臣官員皆穿蟒袍補服先集預設中和韶樂於崇政殿簷前階下設清樂於東旁設丹陛樂於大清門之東西兩旁皆北向預設御宴桌於寶座前正中稍遠張黃幔於丹墀正中陳金器於反坫桌上殿內兩旁設入班王公大臣並蒙古王公等桌張丹墀左右設羣臣等桌張朝鮮使臣等桌張設於左旁之末鴻臚寺理藩院官引班入各就本位立至時內務府大臣奏請　皇上御龍袍袞服陞崇政殿中和韶樂作奏元平之章　皇上陞座樂止王以下文武各官暨朝鮮使臣等各就位次行一叩頭禮坐內管領護軍參領等進餑餑桌張丹陛樂作奏海宇昇平日之章尚茶正進茶　皇上用茶時眾俱於坐次行一叩頭禮侍衞分賜眾茶畢各於坐次行一叩頭禮飲畢復行一叩頭禮坐樂止展席羃掌儀司官由反坫桌上捧壺爵金巵從中路進丹陛樂作奏玉殿雲開之章眾先起立掌儀司官上殿階西向立酌酒進爵大臣出殿釋補褂入殿內跪眾俱於坐次跪掌儀司官捧爵入跪授進爵大臣起退進爵大臣接爵起進御座側跪進爵復至原跪處跪　皇上用酒時進爵大臣行一叩頭禮眾皆行一叩頭禮進爵大臣起進御座側跪接爵退仍至原跪處跪掌儀司官跪接爵退眾皆起立掌儀司官以金巵酌酒立賜進爵大臣進爵大臣跪受行一叩頭禮飲畢掌儀司官立接巵退進爵大臣復行一叩頭禮興出殿穿補褂入就原坐眾皆就坐樂止尚膳正進饌清樂作奏萬象清寧之章　皇上用饌尚膳正分給各筵恩賜食品領侍衞內大臣起監視侍衞等分賜酒眾行一叩頭禮飲畢復行一叩頭禮樂止隨進世德舞樂曲次喜起舞大臣分對於殿廊下依次進舞畢次進善撲人十對畢眾皆於坐處行三叩頭禮興內務府大臣奏筵宴禮成中和韶樂作奏和平之章　皇上還宮樂止各退所有應用筵宴桌張照例由各該表文由內閣先期撰擬進呈其筵宴坐次由內務府繪圖屆期呈進至行禮筵宴各儀注臣部屆期再行恭呈御覽伏候命下臣部等衙門遵奉施行再此摺係禮部主稿合併聲明為此謹奏請旨於嘉慶十五年閏六月十七日具奏本日奉　旨依議欽此
○欽定進本不進本日期單
一祭圜丘祈穀常雩　皇上親詣行禮前三日齋戒及祭日俱不進本
一祭方澤太廟社禝壇　皇上親詣行禮前三日齋戒不進刑名本祭日不進本
一祭朝日壇夕月壇先農壇歷代帝王廟文廟恭遇皇上親詣行禮前二日齋戒不進刑名本祭日亦不進刑名本如遣員行禮前二日齋戒不進立決本祭日不進刑名本
一　皇上親祭奉先殿一日不進本
一祭先蠶壇一日不進刑名本
一　皇上謁陵日不進本
一　皇上恭詣盛京展謁祖陵禮成陞殿行慶賀禮一日不進本
一　皇上親詣社禝壇祈雨并謝降前三日及本日俱不進刑名本如遣員祈報前三日不進立決本本日不進刑名本
一　皇上親詣黑龍潭祈雨謝降俱不進刑名本
一　高宗純皇帝誕辰不進本
一恭進玉牒日不進本
一實錄告成恭進日不進本
一　皇上陞中和殿恭覽實錄一日不進本
一每月初一日不進刑名本
一每逢庚辰日不進刑名本
一十月初六日　皇上萬壽聖節初一日進賀本初五初六日俱不進本初三初四初七初八初九俱不進刑名本自九月二十日起至十月二十日止俱不進重辟本
一十月初十日　皇后千秋令節不進刑名本初九十一兩日亦不進刑名本
一恭進萬壽聖節千秋令節元旦長至令節各儀注本章禮部先期知照是日不進刑名本
一王公大臣進慶賀表章一日不進刑名本
一經筵耕藉臨雍大閱臨幸翰林院俱不進刑名本
一　皇上御惇敘殿筵宴宗室一日不進本
一冬至次日陞殿慶賀一日不進本
一文武傳臚日不進刑名本
一　皇上陞殿頒詔日不進刑名本
一鴻臚寺奏請　皇上陞殿日不進刑名本
一啟鑾回鑾日俱不進刑名本
一　先師孔子誕日不進刑名本
一佛誕日不進刑名本
一端陽日不進刑名本
一立春中秋重陽日俱不進刑名本
一皇子生不進刑名本
一皇子完姻公主下嫁及歸寧俱不進刑名本
一冊封妃嬪日不進刑名本恭進冊封儀注日亦不進刑名本俱由禮部先期知照其奏冊封吉期日仍照常進本
一開印封印日俱不進本
一開印後三日俱不進刑名本
一奉旨輟朝日不進刑名本
一朝審勾到日不進刑名本以上各條俱係現行事例如遇有典禮俱臨時引照酌辦
○行營條例
一行宮行營重地宿衞宜嚴凡御前侍衞乾清門侍衞批本奏事處章京奏蒙古事侍衞於聖駕駐蹕後令本日正班人員下門吃飯幫班人員代為坐班俟正班飯畢上門再令幫班人員各散如頭班該班令三班五班幫二班該班令四班六班幫上晚門時俱令全到於應散時始准幫班者各散其大門侍衞向係十人該班總令有六七人常川在門其餘輪替下門喫飯違者應令該管王大臣等查明參奏如正班人員無故終日不到者照宮禁曠班例革職幫班人員無故不到者降三級調用到而先散者降二級調用總理行營王大臣及軍機大臣知而不奏者降一級
一駐蹕行宮各門凡侍衞所管之門即與乾清門無異王公大臣官員等俱不准帶領護衞官弁家奴等隨入進班侍衞官員及太監等鋪蓋飯盒均不准家奴民夫送進違者王公大臣官員降二級調用有頂戴首領太監革去頂戴作為太監無頂戴太監責打一百板其隨入者有祿人降一級無祿人笞五十其護軍官兵所管之門仍准照常隨入
一蹕途扈從豹尾鎗以前尤宜整肅應請嗣後凡遇皇上巡幸出入乘車轎之時其粘竿處侍衞拜唐阿鑾儀衞章京應在豹尾鎗之前隨從者仍照嘉慶八年所定名數在前行走外其餘備差侍衞章京拜唐阿等俱不准在前行走至隨侍內監等亦應令在豹尾鎗之後緊隨行走俟距行宮行營二三里程途視其道路寬闊地方再行從旁繞至豹尾鎗前行走違者照違令律官員罰俸九個月拜唐阿及有頂帶太監罰錢糧九個月無頂戴太監笞五十在大隊內行走之王公官員以及拜唐阿校尉人等除奉旨向太監等要取什物及包衣昂邦向總管太監有應行詢問查辦事件外均不准與太監交談嘻笑如違照交結近侍律交刑部治罪太監等若勾引外人說話亦照此律交慎刑司治罪
一行營黃布城門外宜嚴禁閒人以昭嚴肅查　皇上巡幸各處進班之御前侍衞乾清門侍衞及門上侍衞內廷一切進班人員往往令家人將鋪蓋等物直送至黃布城以外而執事太監等亦多有將鋪蓋飯盒令民夫摃擡至黃布城外始自行攜入殊不足以示嚴肅嗣後內廷進班各項人員及太監等鋪蓋飯盒等物俱令在二層白布城門外自行携入違者官員革職有頂戴首領太監革去首領作為太監其無頂戴太監及聽從擅入之人責杖八十板其失察看守二層白布城門官員革職兵丁鞭一百
一隨從王公大臣官員宜嚴禁隨帶護衞跟役家奴任意行走以昭整肅伏思　皇上巡幸各處網城以內距黃布城甚近理宜嚴肅乃扈從王公大臣官員等往往任意攜帶護衞親隨官弁家奴等直進網城至黃布城者殊非體制嗣後扈從之王公大臣官員俱不准攜帶護衞官弁家奴等徑進網城並交該管大臣章京等不時留心稽察違者王公大臣官員罰俸三年其跟隨擅入者如係有祿人罰俸餉一年如係無祿人杖八十
一行營茶膳房在網城之內黃布城之旁距內較近且該處執事人役眾多尤宜加意稽察嚴行管束應交該管大臣等督率該章京等留心約束人役稽查閒人出入網城俱著派員帶領勿稍懈弛倘有閒雜人等並非該處人役擅行冒入者照擅入禁門例杖一百其失察之茶膳房章京等罰俸三年其該管大臣等罰俸一年
一扈從之王公大臣官員俱宜隨營居住以符定制查　皇上巡幸各處隨從人員自宜隨營支搭帳房居住方不有誤差使而易於約束乃日久玩生往往有預往前站居住者有租賃民房居住者殊非體制嗣後除應行前途預備差使之大臣官員仍照向例行走外其前途並無差使人員俱令在行營按照圖中指定地方支搭帳房居住倘有任意預往前站及租住民房者一經查出王公大臣官員罰俸三年兵丁杖八十
一管聲音帳房宜懸挂燈籠以便觀瞻查管聲音帳房向安設在白布城以外雖有號燈俱係就地設放恐外人不能望見或致混行闌入嗣後宜令管聲音帳房每門安設長竿懸挂大燈籠二個庶行營人眾遠近便於瞻視再管聲音之章京等往往先拿幾個賣草人拴在帳房杆上若要高聲之人即送上塞責如無事至晚始行釋放再有似此者章京革職兵丁杖四十
一帶纛散秩大臣宜令嚴管閒人以專責成查向來皇上巡幸各處大纛以前不許閒人行走雖經屢次嚴傳但無差使兵弁及無知家奴等日久疏放往往馳騁擁擠應令各該管大臣等於帶纛行走時率領侍衞等留心嚴加查察務使蹕路肅清人無雜亂再豹尾鎗以後大纛以前並應照舊例嚴禁騎騾行走倘有違者照蹕路管轄不能清肅例專管官罰俸一年統轄大臣罰俸三個月其擅入之兵弁家奴等照違令律笞五十
一管道大臣宜令按段實力嚴管以符體制查每遇皇上巡幸各處管道大臣原係分為八段管轄但日久疏懈該大臣等往往坐車預往所管附近地方覓房居住俟　皇上將到時將所坐車輛暫為藏避始佩櫜鞬侍立路旁候聖駕經過即乘車隨後緩行殊非敬事之道嗣後管道大臣等不准坐車前往覓房住宿應令先期各赴該管段落地方督率所屬嚴行管束如聖駕行至頭段即令頭段大臣在豹尾鎗後纛前管束閒人二段三段四段亦如之其後四段大臣令其在纛後旗前管束閒人並令各段管道大臣等督率所屬嚴禁人馬踐踏禾稼如遇皇后隨行應俟皇后駕過後陸續在豹尾鎗後扈從管束閒人違者照蹕路管轄不能清肅例專管官罰俸一年
一行營白布城仍宜搭設二層以昭慎重而符舊制每逢　皇上駐蹕行營白布城俱係搭設二層惟乾隆十九年聖駕前往盛京時經總理行營王大臣等因黃白布城蒙古包帳房等項一分恐有遲誤奏請預備二分以便輪轉將白布城酌量勻為二分每營僅實搭一層花搭一層各在案伏思　皇上駐蹕行營自應嚴肅環衞以資稽察而壯觀瞻此次　皇上前往盛京請照例將白布城仍搭設二層以昭嚴密
一隨營兵丁宜添派三百名以符舊額查乾隆八年十九年聖駕前往盛京時係派前鋒護軍等一千名四十三年經總理行營王大臣等以盛京將軍弘晌派有接駕兵丁奏明裁減三百名此次二分白布城既議仍實搭二層所有牽駝及搭城官兵自必不敷應請仍添派八旗護軍等三百名共一千名再虎鎗營官兵原係派一百五十名後經裁減僅派七十名未免過少今請酌添三十名共派一百名交該管大臣等分派差使以符舊制
一山海關外各處行營晚間應酌添堆撥以便稽查恭查每逢　皇上恭謁陵寢及巡幸避暑山莊等處沿途行宮牆外週圍晚間俱有綠營兵弁排燈守護所有關外駐蹕行營自應一體慎重但山海關以外向來並未設有兵弁排燈守護查舊例盛京迎接聖駕之官兵至關外即幫同京城隨往之官兵該班當差茲擬添派護軍三百名足敷當差似可無庸盛京官兵幫班應請行文該將軍等酌派兵弁於關外行營管聲音帳房以外週圍安設堆撥帳房十六處每處派兵十名晝則竪立旗幟夜則懸挂燈籠以資巡邏而昭嚴肅
一虎鎗營官兵宜令在陵寢御路兩旁排立以昭慎重恭查向來皇上謁陵俱於先期派令虎鎗營官兵前往壓山此次　皇上恭謁永陵風水地方山深林密且恭祭之日天氣較早尤應倍加慎重此項虎鎗營官兵於壓山後既無別項差使應令在山路窩集之所摘去鎗帽排列俟謁祭禮成回蹕仍令其在山林內排列倘敢偷安先散照擅離職役律官員罰俸六個月兵丁笞四十
一行營宜照舊圖酌量略為改制以昭嚴肅查向來皇上巡幸各處行營官兵四圍支搭帳房俱有一定處所併經繪圖存案但日久疏懈隨營大臣官兵並不按照圖式支搭帳房竟致日漸廢弛臣等謹按舊圖酌量變通另繪圖式恭呈御覽嗣後行營扈從王公大臣官員兵丁如不按照圖式任意支搭帳房居住者一經派出管營護軍統領查出王公大臣官員俱照違令律罰俸九個月兵丁笞五十倘該護軍統領等並不實力稽查經總理行營王大臣查出將該護軍統領等一併參處
一支搭帳房宜在卡倫門內以符舊制查　皇上巡幸各處扈從人員支搭帳房往往有希圖地方寬闊將帳房搭在卡倫門外距行營甚遠者若不嚴行禁止必至行營帳房日漸稀少殊不足以昭環衞嗣後除蒙古王公額駙台吉等仍照舊例於卡倫門外寬闊地方支搭帳房住宿外其餘俱照行營圖式各按方向在卡倫門以內空地支搭帳房不准在禾稼地內支搭並不准牧放馬匹違者均照違令律王公大臣官員罰俸九個月兵丁笞五十
○扈從諸臣姓名錄
宗人府　睿親王　鄭親王　儀親王　定親王　克勤郡王　慶郡王　榮郡王　員勒綿譽
【 病】 貝子奕純　奕紹　公綿偲奕灝　祿義　晉隆
內閣　慶桂　董誥　學士普恭　廣敏　蘇沖阿
吏部　慶桂　托津
戶部　戴衢亨　那彥寶
【 差】
禮部　多永武　文寧
兵部　慶桂　趙秉沖
刑部　董誥　祖之望
工部　縕布
理藩院　慶桂
翰林院　侍講學士覺羅桂芳
起居注　少詹事王宗誠　侍講學士桂芳
詹事府　少詹事王宗誠　右贊善英良
太常寺　多永武　少卿哈寧阿
光祿寺　文寧
鴻臚寺　多永武
欽天監　定親王　監副保福
太醫院　院使花映墀
鑾儀衞　丹巴多爾濟　慶長　本志
內務府　大臣縕布　阿明阿
提督衙門　左翼總兵文寧
上駟院　丹巴多爾濟　國勒敏色　卿常貴
武備院　定親王　珠爾杭阿　卿伊昌阿
奉宸院　阿明阿　卿蘇沖阿
御前大臣　定親王　拉旺多爾濟　額勒登保
【 病】
領侍衞內大臣　定親王　拉旺多爾濟　額勒登保　丹巴多爾濟　阿克棟阿
御前行走　丹巴多爾濟　索特納木多布齊　瑪尼巴達喇
御前侍衞　哈迪爾　鄂爾哲伊圖　國勒敏色　喜恩珠爾杭阿　扎克塔爾　達勒精阿
乾清門行走　睿親王　榮郡王　綿譽
【 病】 　奕純
乾清門侍衞　綿偲　載錫　慶長　桑吉斯塔爾　富翰　傅陞　蘇沖阿　格布慎　隆福　佛楞保
散秩大臣　晉隆　祿義　壽喜　福印
廂黃旗　蒙古副都統富僧德　漢軍副都統佛楞保
正白旗　滿洲副都統定親王　蒙古副都統國勒敏色　漢軍副都統阿明阿　護軍統領珠爾杭阿
廂白旗　滿洲副都統托　蒙古都統丹巴多爾濟　漢軍副都統普恭　護軍統領扎克塔爾
正藍旗　滿洲副都統文寧　蒙古副都統巴特瑪　桑吉斯塔爾　漢軍都統額勒登保
【 病】 　副都統菩薩保　護軍統領巴特瑪　右翼前鋒統領鄂勒哲伊圖
正黃旗　滿洲都統慶　副都統多永武　隆福　蒙古都統拉旺多爾濟　副都統傅陞　漢軍副都統慶長　漢軍副都統格布慎　護軍統領奕紹
正紅旗　滿洲都統儀親王　副都統珠爾杭阿　蒙古都統榮郡王　副都統扎克塔爾　溫春　護軍統領溫春
廂紅旗　蒙古都統哈迪爾　副都統達勒精阿　漢軍都統縕布　副都統蘇沖阿
廂藍旗　滿洲副都統本志　蒙古副都統富翰　伊沖阿　護軍統領國勒敏色
管理圓明園　慶　拉旺多爾濟　瑪尼巴達喇　本志
管理健銳營　拉旺多爾濟　丹巴多爾濟　國勒敏色　扎克塔爾　巴特瑪　溫春　多永武
管理火器營　定親王　拉旺多爾濟　索特納木多布齊　富翰
總理行營　儀親王　定親王　拉旺多爾濟　慶　額勒登保
【 病】 丹巴多爾濟　哈迪爾
嚮導處　拉旺多爾濟　丹巴多爾濟　鄂勒哲伊圖　那彥寶
【 差】
嘉慶東巡紀事卷三

        </div>
      </div>
    </div>
  </div>
</div>
<!--update:2025-08-30 09:41:32-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>