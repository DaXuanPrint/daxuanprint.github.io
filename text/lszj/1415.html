<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="英軺私记,英轺私记全文在线阅读,英轺私记全文在线下载,大玄古籍书库">
<meta name="description" content="一卷。清刘锡鸿撰。刘锡鸿,字云生,广东番禺(今广州)人。举人出身,官至通政司参议。光绪七年(1881),因弹劾李鸿章而被革职。曾随郭嵩焘出使英国,并撰有《英轺日记》。是书即为《英轺日记》的姊妹篇,分别介绍英国国王临上议院之仪式,上下议院、地方官制、讯按规模、野士凌敦(乡名)养老院、税课之重、民数、选练兵士之法、民兵、监狱等各方面的情况,并有总论英国政治、杂论英国人的讲求教养、伦敦多善举以及英国人的舞会、茶会、游憩、种树、美亚嫁女、丧葬礼仪、西方人不重视子嗣、西方人不愿受家庭拘束等内容。以东方人的眼光看西方">
<title>英轺私记_刘锡鸿_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">英轺私记</span> <br/>
          作者： <span class="inputVal" id="bkauthor">刘锡鸿</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]93509</span> <br/>
          说明： <span class="inputVal" id="bkdec">一卷。清刘锡鸿撰。刘锡鸿,字云生,广东番禺(今广州)人。举人出身,官至通政司参议。光绪七年(1881),因弹劾李鸿章而被革职。曾随郭嵩焘出使英国,并撰有《英轺日记》。是书即为《英轺日记》的姊妹篇,分别介绍英国国王临上议院之仪式,上下议院、地方官制、讯按规模、野士凌敦(乡名)养老院、税课之重、民数、选练兵士之法、民兵、监狱等各方面的情况,并有总论英国政治、杂论英国人的讲求教养、伦敦多善举以及英国人的舞会、茶会、游憩、种树、美亚嫁女、丧葬礼仪、西方人不重视子嗣、西方人不愿受家庭拘束等内容。以东方人的眼光看西方,对英国的政治、议会民主、官制以及社会生活都有见解,并且因为是实地考察得来,多有可借鉴之处。《英轺日记》中有褒中抑西之词,而是书则对西方政事推崇备至。如《日记》中论格致书院,曰所谓西学,盖工匠技艺之事,所以将格致书院之名改为艺林堂。而是书则赞扬英国无闲官、无游民、无上下隔阂之情、无残暴不仁之政,无虚文相应之事……。是书有湖南刻本,《丛书集成初编》 本。</span> <br/>
          封面： <span class="inputVal" id="bkimg">Z_6883.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]英轺私记
[book_author]刘锡鸿
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]93509
[book_dec]一卷。清刘锡鸿撰。刘锡鸿,字云生,广东番禺(今广州)人。举人出身,官至通政司参议。光绪七年(1881),因弹劾李鸿章而被革职。曾随郭嵩焘出使英国,并撰有《英轺日记》。是书即为《英轺日记》的姊妹篇,分别介绍英国国王临上议院之仪式,上下议院、地方官制、讯按规模、野士凌敦(乡名)养老院、税课之重、民数、选练兵士之法、民兵、监狱等各方面的情况,并有总论英国政治、杂论英国人的讲求教养、伦敦多善举以及英国人的舞会、茶会、游憩、种树、美亚嫁女、丧葬礼仪、西方人不重视子嗣、西方人不愿受家庭拘束等内容。以东方人的眼光看西方,对英国的政治、议会民主、官制以及社会生活都有见解,并且因为是实地考察得来,多有可借鉴之处。《英轺日记》中有褒中抑西之词,而是书则对西方政事推崇备至。如《日记》中论格致书院,曰所谓西学,盖工匠技艺之事,所以将格致书院之名改为艺林堂。而是书则赞扬英国无闲官、无游民、无上下隔阂之情、无残暴不仁之政,无虚文相应之事……。是书有湖南刻本,《丛书集成初编》 本。
[book_img]Z_6883.jpg


[book_title]英軺私記
○１．副郭嵩燾使英
皇上御極之元年，總理各國事務衙門奏請照西洋事例，遣使駐紮各國，以通中外之氣。爰派侍郎郭嵩燾、道員許鈐身偕使英，業有成命矣。
先是，英目翻譯官馬嘉理，領總署護照，往緬甸迎印度派來副將柏郎等。既得遇，折回雲南。正月十七日，行至騰越廳屬蠻允地方，馬嘉理被殺。英人據探，以為雲貴總督岑毓英實主使之。朝廷特簡湖廣總督李瀚章、前侍郎薛煥會同查訊，奏言係因野匪索過山禮不遂，起意殺害。駐京英公使威妥瑪不服，故郭、許二使尚未啟行。二年七月三十日，始由欽差便宜行事大臣、大學士、直隸總督李鴻章，在山東煙台與威妥瑪籌結議平。八月十四日，許鈐身改派駐紥日本。
十五日，奉旨以鴻副郭嵩燾使英。九月十五日陛辭。十八日出都。十月初八日到上海，郭公已駐節於是三日矣。奏帶同往者，參讚官黎庶昌（蓴齋），翻譯官德明（在初）、鳳儀（夔九），洋人馬格理（清臣），隨員劉孚翊（鶴伯），張斯枸（聽帆）、姚嶽望（彥嘉），暨武弁七人，跟役十餘人而已。是時蘇鬆太道為馮俊光（竹儒），上海縣令為莫祥芝（善徵行九），機器局員李興銳（勉林）、鄭藻如（玉軒）、輪船招商局為徐潤（雨之）、陳樹棠（弼南）、朱其詔（雲黼）、盛宣懷（杏生），書院掌教為劉熙載少司成（容齋），稅務司為洋人吉羅福。其各國駐滬領事，英則麥華陀也（翻譯達文波），法則葛駕也（翻譯師克勤），美則美爾師（翻譯晏瑪太），奧則卜理挖皆（翻譯夏士），德則克勞爾（翻譯穆麟德），日本則品川忠道（翻譯巨鹿篤義），大和則海騰（翻譯蔣堃），瑞典則葛德生也。
縣令莫君，黔人，氣象雄偉，瞻矚非常。與之談，識慮尤越恒俗。微叩其行誼於他人，則性固剛決無脂韋習者，意者其任事之才歟！
○２．始論鐵路
英公使威妥瑪在都初相見時，輒言政在養民，當以開煤鐵礦、創造鐵路為中國目前急務。此次由天津南下，同舟洋人立論，亦專主於此。余以中國立教尚義不尚利、宜民不擾民之說曉之。伊輩辨論往返，殊不憚煩。初不知其何樂於中國之富強，而進言懇切若此？
及抵上海後，於初十日往觀格致書院。馮觀察示以洋人昕獻鐵路一圖，由五印度取道關外以達京師，自北而南竟成一線，始知其心非猶占埠通商之故智矣。當軸若不立意堅拒之，則海疆辦事諸人喜新悅奇，將中其陰謀而不知悟。（商賈圖利，播散其說以惑官，官吏喜功又張大其說以惑朝廷，其禍遂以不可遏。然而無足惑也，市道不足以治天下，技巧不足以臻上理，今豈遽異於古所云邪？）鐵路一成，全局安危變於俄頃，非細故也。
竊謂吾入持論，當直言鐵路之造，不惟有害於中國，並有害於英。蓋百姓此時憤心未平，一旦創造鐵路，復毀其田廬墳墓，則眾怒益甚。而伏莽之賊，遂得借共殺英人為名，因眾心以作亂。不惟沿海商販地方被其蹂躪，且徑達印度之鐵路，亦適足以資賊用，而反噬為憂。眾心齊一，勢若江河，斷非火器精工便能抵禦。遠事如美國之華盛頓，近事如廣東之三元里民，皆可為鑒。勿第謀縱火，而忘反風之自焚也。日中則昃，月盈則蝕，弦過急則弓易折，花過繁則樹易枯。猛進之過，即是退機，倚伏之理，微參可怊。我中國歷代聖君賢相，才智非遜於西洋，而卒無有刳天削地，妄矜巧力，與造化爭能，以圖富強者；蓋見理深而慮禍遠，非如英入主徒知計利，一往而不復返顧也。以此暢快與言，可冀其知悟否。
○３．觀格致書院後
大學之言格致，所以為道也，非所以為器也。身心家國天下之理，有各正者，有相因者。不研窮其理之各正，則不知所以遞致其功，不究極其理之相因，則不知所以綜握其要。知之不真，斯行之不篤，而意不誠矣。不誠其意以自課，斯心無由正，身無由修，而齊、治、平皆失其本矣。故聖經教人於入學之始，先究明其理之各正而相因者。俾見解既到，自能不惑於歧趨，不紛於外務，不域於淺嘗，以實用吾意於正、修、治、平焉。物之云者，即身心家國天下也。非謂用功於身心，反先推求夫一器一技之巧也。一器一技，於正心修身奚與？入學而先事此，不且役亂其心，淆雜其意，愈考索而愈乖其所向哉？
自西洋各國以富強稱，論者不察其政治之根柢，乃謂其富強實由製造。於是慕西學者如蟻慕膻，建書院以藏機器，而以「格致」名之。殆假大學條目以美其號，而召眾以來學也。雖然，此豈可假哉？原夫士之所以可貴而置諸民上者，謂其志行之超越庸俗也。乾嘉以前，雖以時藝取士，而文字必具有根柢，窺見學問經濟之蘊，乃能譽望重一時。故先輩教人，常令浸淫於經史，饜飫於先儒語錄，深求聖賢自治之道，博考帝王御世之方。最其下者，亦必集四書諸講義研悅而貫通之，夫然後可以為文。爾時以讀書自命者，類皆潛心一室，日手簡編，置紛華徵逐於不問。習之積久，遂不覺其人志趣漸臻遠大，心思漸底安謐，盲動漸見端凝，而識見之澄定亦因之。夫時藝之用，不可以窮達相通者也，身心之用，則可以窮達相通者也。識見雖待閱世而精，然其本體既明，推廣亦易，而無俟別求者也．由是登科第，任官職，即其讀書時之為人。以從事吏治，其遽至貪侈昏情，忍心害民者，十無二三。是以其時庶政就理，民生富庶，國勢亦以強焉。
今之時藝則不然。間嘗取一科之中選者而遍閱之，往往無一語窺及聖賢命意者。影響近似，遂掇科名。竟致應舉之人，不必誦習經史語錄，不必講求學問經濟之理，而惟取時文之習套，略觀而摹仿之，即可自謂文士。夫今之讀書，雕摩摶埴之百工也。今之仕宦，操奇計贏之商賈也。以百工商賈之行，而為臨民治世之事，安望有裨哉？故欲拯今白之貧弱，當由飭吏治始。飭吏治，當由端士習始。端士習，當由審義明道始。若猶令殫心西學，使益致力於百工，與商賈習處，是適增其商賈之行也。宮中多一商賈，即國多一蠹，民多一賊。豈政令不講，民生不恤，而惟船炮機器之是恃，遂足治天下邪？然則西學必不可講乎，是又不然。所謂西學，蓋工匠技藝之事也。易「格致書院」之名，而名之曰「藝林堂」。聚工匠巧者而督課之，使之精求製造以聽役於官，猶百工居肆然者，是則於義為當。夫士苟自治其身心，以經緯斯世，則戎器之不備，固可指揮工匠以成之，無待於自為，奈何目此為格致乎？
○４．香港
十月十八日，由上海搭英國「搭拉萬闊」輪船起程。廿一日，到香港。港督克乃悌遣中軍總兵歐克勒根以乘輿來迎（輿皆以白布蒙之，輿夫四人白褂而紅緣）。水師提督賴德、副提督瓦得三亦同時到，拜客，去。余與郭公登岸，洋兵列隊接於道旁（兵皆紅衣），鳴炮十五聲，作洋樂。兩騎前導，中軍傍輿，同赴港督署（署在山腰）。沿途樹木陰森。港督率刑司美拉斯、廣州領事羅伯遜暨文武官迎門內（武職皆胄而手劍。職之大者，衣嵌金版於兩肩上，長逕尺，廣約二寸，小金片五綴其末如組垂。職小則惟右肩有之）。入座，主人居中，客夾之，如宴飲儀。屬官列兩旁，或朝內坐。主人有所問，則起對，等威亦若甚嚴也者。茶酒畢，主人命總教習司九阿、副教習佛格那導觀學堂。學堂構三層閣，其下初學居之。學既進，則以次而升於上。所習有華文，有洋文，殆將混而一之也。學規嚴整，客至無偶語嬉笑者。回舟，水師亦鳴炮十五聲相送。
廿二日，克乃悌到輪舟報拜。命其中軍以乘輿迎往，觀於獄。獄亦構三層閣，下者居初犯，中則在獄復犯者，上則女犯及罪應淹禁者，皆白衣。房舍寬敞整潔，各有衾薦，故囚徒不染癘疫。囚各白飯一盂，鹽漬魚數尾。禁至三年者，肉各一臠。司獄驗而放之，故囚徒無瘐死之患。西洋例，罪入夜拘禁，晝輒令赴勞役，造橋修路皆使焉。克乃悌以作苦非被禁者所堪，創為弄鐵丸、運石砧之法，俾活動其筋骨而已。鐵丸重約二十斤，庋諸地，兩手拾而上之，與胸腹平，少頃復置庋間，凡十起落即畢事。砧長約尺，厚廣約各六寸，是日尚未見其演試也。凡演試，皆列隊以序進。放飯與飯畢而歸其器，亦以序，魚貫而前，不稍紊亂。在獄三年者，令織毯。禁錮終身者，運鐵軸，日一萬四千轉，皆司獄督課之。迨罪既得釋，而人不傷，技藝且成，可藉以圖蝴口。刑罰也，而教養寓焉矣。回船後，台灣稅務柏卓安來謁。
○５．新嘉坡
廿三日寅刻，由香港起輪，行南而略西。辰初，過驢耳山。廿五日，遙見西面山影，則安南境也。廿八日午刻，至新嘉坡，水程凡四千三百一十一里，途間蒸熱不能重衣。坡與香港，皆群山環抱一水，船可放碇避風，故洋人利之。港山高峻，入口出口處較狹，坡則岡阜連延，或起或伏，長八十一里，廣五十二里，不知港之收束，而地勢舒展物產豐盈則過之（十月猶有波羅蜜、枇杷、檬果、茄、瓠、黃瓜諸物）。至之日，坡督哲威斯（總督兼轄檳榔嶼、馬拉甲、衛麗斯厘。三處巡行時及之，而以新嘉坡為常駐之地）遣其副德格力暨中軍巴屯以馬車來迎。
時福建船政廠之「揚武」兵船亦巡洋至此，帶兵官蔡國祥，國喜兩提督、（國祥號瑞庵，國喜號月卿，兄弟皆以船勇轉戰江南有功，薦升今職，廣東香山人也，洋煙癖疾形於面），偕本坡客長胡璿澤來見（璿澤號瓊軒，年六十，攜眷經商於此三十餘年，番禺黃埔鄉人，洋人呼之曰黃埔，以其秉性忠直，咸崇信之，俄羅斯封以男爵，英亦賜以四等寶星）。璿澤請先憩於其圃，然後往拜坡督。蓋其客居積產殊富，園中所蓄珍禽異物，多目所未經睹也（物之尤異者，一曰駝鳥，鳥甚巨而首如駱駝。一曰袋鼠，鼠面而形如小狗，前兩足長僅二、三寸，後兩足長尺餘。一曰六足大龜，龜背徑尺五六寸，其足縮於內，如栗子綴成。一曰魚頭錐，長七八尺，銳其末，海中巨魚頭戴之，如人之插雉尾，遇兵船則以此相刺。其所謂鸞鳥者，羽毛淺紺色，遍身白點如碎花，而紅爪。雄者曳長尾，雌則否。風雨至乃鳴，開屏時彩色焜耀逾孔雀也）。
坡督鳴炮列隊，率其刑司費力樸等相接，儀如香港，並見其妻及二女。
是處墾荒六十年，洋人寓此者不及二千（多由印度、錫蘭來），華人則不下十萬（廣東五大縣及新寧人共二三萬，潮嘉等屬共五六萬，其餘則閩產）。歲征稅課英金錢三十六歹磅（合總督所轄四處言之。每磅時價值洋銀三兩三錢有奇，蓋銀實百餘萬矣）。詢之坡督，類皆茫然。請觀於其學館、監獄，則謂監獄整肅不如香港，無可寓目，學館須俟料理，明日乃遊覽也。地處偏僻，不生戎心，亦無屬耳目之眾。故官此土者樂養庸福，諸事輒不經意。雖以英人之喜炫才力，亦不免頹廢焉，豈非勢使之然哉！
炮台因山為之，布置殊疏略。台下棟宇雲連，絕礙施炮。守台兵一百三十名，頭等月餉洋銀十圓，二等七圓。列二等者，狀貌齷齪，委瑣不堪用。有豪傑者出，以眾數百泛漁舟循山麓上，借屋宇自障蔽，直突其壘，斷非其炮所能抵禦。由是別築炮壘於水口及沿岸以守，英人得毋有南顧之憂乎？
廿九日，哲威斯與其翻譯官必麒麟到輪舟報拜。送客畢，遂啟行。
○６．馬拉甲途中
新嘉坡西北約二百餘里，為馬拉甲。對面有島，不知其名。馬拉甲先屬葡萄牙。乾隆間，荷蘭奪之。嘉慶元年，英吉利又奪之。計中尺五百七十六里，土民五萬八千名（自新嘉坡至錫蘭，土民皆以花布裹頭及腰以下，不衣不履襪，面微黑．其色如鍋底者，則亞非利加之民也），華民一萬三千四百五十六名。廿九日申正由新嘉坡開船，戌初遙見此洲，三十日辰刻猶未盡度也。
十一月初一日午至檳榔嶼。嶼廣二十七里，長四十二里，距新嘉坡凡一千一百四十三里。其民六萬一千七百九十七名，華產實十之七八焉（華產者，亦自稱英人，若不知有中國者，蓋生聚於此久矣）。山色蔥秀，瀑布長十八丈。惜是日雨甚，未獲登岸一遊。
嶼之對河，為衛麗斯厘，地廣二百一十二里，舊稱格大國。乾隆五十二年，英人得之，謂是格大國王所讓也。
其民七萬一千四百三十三名，華產惟二萬。與馬拉甲、檳榔嶼，均轄於新嘉坡酋。有協尉段熙奕駐守於此，是日適其請假回國，附載於余所乘舟。華民製 「忠勤正直」四字旗以頌功德，鼓樂送之行。凡洋官離任。民商有所饋獻，則什襲之以傳子孫。好名之心，較中國為勝矣。抵檳榔嶼，稍停泊。夜間仍開船折而南，經蘇門答臘，乃西上。凡行三千六百三十九里，於初六日夜至錫蘭（出新嘉坡西口，即遙見蘇門答臘，本可由此逕西以達錫蘭．其繞赴檳榔嶼者，英船往其屬埠頭載客耳。故既至檳榔嶼，仍須折而南，取道於蘇門答臘也）。
○７．錫蘭
錫蘭之屬英吉利，亦在嘉慶元年。其地縱七百九十八里，橫四百二十里，無寄寓華民。土著長發面黑，不衣履，腰以下係花布，與檳榔嶼等處同。總督葛蕾戛理駐格侖伯，距錫蘭二百餘里，不及親赴迎送，遣其副名談布者代焉。宴客於海濱酒店，同席為刑司路司瑪闊、遊擊克拉爾克、戶部司布萊斯未。宴之先，遣土官得西拉瓦，以馬車導客遊觀。途中所見多椰子樹（每歲每樹稅洋銀半圓，有椰樹幹株之家，即屬殷戶）。蓬寮木屋，疏布林間，類皆棲止貧民。有臥佛寺兩，殿宇狹隘，僅足旋踵．畫壁羅漢及所繪故事，工皆粗陋，不堪入目，亦無堂廡可以延客。僧人露頂赤足，以黃布纏身，出所藏貝葉經相示（貝葉狹長堅厚，從葉心直紋折而復之，以為篇簡，橫長尺五六寸，闊約二寸），字如小圓圈，連屬不絕，偶或間以勾撇及張弓形，不可辨認。令其諷誦，則嘔啞嘲哳，惟「南無」二字聽之頗分明耳。詢土官以繁鬧處所，則云在島中央，遠不及往。將觀於其海濱炮台，則以日暮為對，意者台中布置猝不及整，恐貽笑遠客歟。是日為中國之冬至節（「搭拉萬闊」載至此，為易大輪舟長四十餘丈者，其名曰「北紹爾」，腳費由前舟攬出）。
○８．英人經營南洋
新嘉坡、馬拉甲、檳榔嶼等處，所產有椰子、檳榔、香蕉、波羅蜜、胡椒，玉果、檬果、加非、茶葉、薯茛、藤條、甘蔗、樹漿皮、沙轂米、佳紋席、蘇木、丁香、木香、降香、龍涎香、翠毛、燕窩、牛皮、牛角、羚羊角、犀角、象牙、蛤蜊、螺蚌殼（有如盤、如碗、如杓、如大葵花者）、金剛鑽石、金、銀、鉛、錫之類。錫蘭亦大略相同，而寶石，玳瑁、明珠、象牙、檀香、烏木、肉桂為多（肉桂勝於粵產），貨寶充盈。英人以此地為西南洋衝要，姑薄其稅，招徠商賈，冀成大埠，以供其往來困乏之需。迄今惟錫蘭海面，巨艦尚不甚多，其三埠，則帆檣雲屬，初不遠遜香港。然設兵均止二、三百名，如錫蘭幅員之廣，亦隻四百各。蓋其立國意在四出占踞埠頭以圖富。而又不願分駐多兵，耗費餉糈。故苦心孤詣，創為輪船、電報（輪船本創自法國，而踵事增美者則英人也），俾其往返迅速，以省兵力，營謀亦盡善矣。然今俄羅斯因其舟楫南來，水陸相隔，謀並土耳其國以疏四達之海道。土耳其國一失，則由紅海建瓴而下，不特印度須加嚴守，即亞丁東南各埠，處處當設重兵。左顧右盼，防不勝防，英人將有跋胡疐尾之憂乎？
○９．亞丁
錫蘭放舟西上後，巨浸彌漫，數日絕無所睹。十三日始見一山，曰梭哥得辣，綿亙二百餘里。十四日辰正，又一山，曰加得非，則亞非利加之東境也。凡曆六千四百零二里，十五日抵亞丁，時已薄暮，不及登岸一行。遙望童山濯濯，高者矗立百餘丈（番書云高一百七十六丈）。臨水有洋樓十數間，東、南兩面各立炮台（南面圓台二，東面方台一）。西北莽蕩平原，云是亞刺伯國土（亞刺伯即天方）。以其水口峰巒對峙，若別為一港，覺與新嘉坡等處無異耳。
據番書內載，亞丁山後有小道，與亞刺伯似斷實連，如果蒂之與枝相綴（故不名為島），計中國一十八里。道光十八年，英吉利以金易得其地，設炮台（多大炮，其極大者四萬餘斤），撥兵防守，駐以總兵，統轄於孟買總督。蓋此地距紅海口三百五十里，居亞細亞及亞非利加兩洲之中，為小西洋往來衝要。平時屯煤於此，備火船取攜。有事亦可扼守，以固歐洲門戶（亦錫蘭以南各處之咽喉），故英人重焉。
土民遍體漆黑，其數八千；印度人二千，兵二千，粵省工匠十人。緣與亞非利加洲相對，故雇工人多彼洲，不可以數核。同治十三年，英國核算每年進口貨，值金錢三十五萬磅，出口運載赴英之貨十九萬磅，買賣亦不可謂寥落．然其地古稱火山，盡日陽蒸，罕有雲氣，凡兩、三年始逢雨澤一濡，生殖是以枯促，惟產駱駝獨多而已（駝鳥亦產於此，洋婦以其毛為飾。卵大如碗，過客必售數枚以為奇玩）。是夜子正，仍開船。
○１０．地近赤道則熱
地近赤道則熱。以漸而近，則以漸而熱。如由香港以至紅海，真所謂炎方火維之域，不知有冬令者也。香港在赤道北二十一度，十月杪尚可重袷。迨南行三日，度水程約二千五百里，地在赤道北十七度半，則僅可單衣矣。抵新嘉坡，則距赤道僅一度二十分，雖單衣亦汗浹腹背。由是而檳榔嶼，而錫蘭，凡七、八日，所行均在赤道北之五、六度，時已冬至，猶欲披襟當風。初九日以後，相去漸遠（初九日八度零，初十日九度零，十一日以至十五日皆在十五度內外），其熱乃漸殺。既至亞丁，則涼飆送爽，儼然新秋，服紼裕不可以無數矣。出香港後，未至亞丁之先，五日不滂沱大雨，雨畢輒晴，與夏令不稍異．至是，然後陰雨不作。
○１１．紅海道中
紅海入口處，僅闊一百三十里，且多礁石，船行之道隘甚。小島曰碧鱗者，實塞其衝。英人踞之，立炮台山上，為握吭計。余舟十六日巳正經此，歎其布置良獨周也，然亦賴其兵船較多，足供策應耳。否則兩岸上下遊駐敵兵，絕其糧道，一島孤懸海中，恐不可以守。地利在人善用之，亦在人善奪之哉！
入紅海後，船北行而略西，兩岸峰巒時隱時見。東岸為阿剌伯（十六日午正，過其莫駕城，樓閣玲瓏，臨於海濱，萬戶千門，一望堊白如雪），西岸為阿非利加。所過阿非洲之國，有曰阿秘西尼亞者，有曰牛秘阿者．十九日，至埃及國境（洋人譯之曰埃及國，《瀛寰志略》則曰麥西）。童山高下，蜿蜒水濱，數百里不絕，對岸亦頗相稱。二十一日辰初，抵蘇爾士．由亞丁至此，水程共三千九百二十四里。
十七日，為西人元旦賀歲，儀文固彼所不講也。十八日後，天氣頓寒，可衣重綿（在赤道北二十餘度）。
○１２．西曆不應天象
西曆每歲三百六十五日，仍分十二月。每月三十日者，惟四月、六月、九月、十一月，其餘皆三十一日，二月則二十八日，無所謂晦、朔、弦、望。四年則加一日於二月，如中曆之置閏焉。夫一月之命名，係乎天之月魄。月魄盡，則一月以終，月魄生，則一月以始。天顯其象於上，人遂因而之。至於因餘置閏，而月魄之死生，仍適協其時而。不稍舛。容成之造曆，所以可為萬世法也。西人測算之學號稱最精，乃參差其日以為月，致一月之終始日，與月魄絕不相符，命名曰月，其實則全乖矣。因言西人元旦，類記之。
○１３．蘇爾士開河
蘇爾士，埃及國土也．紅海與地中海判然而二者，以此一片陸地隔之。同治三年，埃王倡議開通，攢合各國股銀，延請法國人羅西北士（素以開河著名者）辦理，以機器代畚鍤，越六年而功成。並地價實費金錢約一千萬磅。立約榷船稅償本息，而按股瓜分之。十三年，英人畀以金錢四百萬，遂兼承焉（兼承埃及股分，各國股分則如故）。今三百里，水綠波平，貫注兩海，初不知前此之為陸地也。
抵此後，乘火輪車上街一遊（街市洋樓數十間，堊皮多已剝落。婦女皆以黑帕蒙面，惟自眼至額則露之，此埃及閨教也）。徐駕小艇，往觀其開河機器，薄暮始回舟。機器製甚巨，以無蓋數艦乘之。面水與陸，各斜立一鐵槽，夾以參天大木，旁植鐵柱以為固。輪徑及丈，貫於其巔。槽間水戽數十，有若珠串．環以鐵綆，可上可下。機動輪轉，則戽次第下極水泥，扱既盈，則次第上，而輸於彼槽，如中國活板水車之過水焉。起土之捷，每時可得千數百石。洋人每有創建，皆商民合湊股分，謂之日公司，雖數千萬金不難克期而辦。凡鑿山開河，窮天究地，製造奇器，創置新埠，罔不恃此，所謂眾擎易舉也。
中朝興建大事，輒須動用國帑，夫安得不自阻？然使欲效其公司所為，則又有不可強致者。欺詐之風流行日甚矣，數人合伴以業商賈，資本或僅千百緝，苟非身親注睇其間，猶輒為同夥攘竊以去。況數千萬金之重，誰則信之，而肯通力以合作哉？
○１４．始見火輪車
余之見火輪車，始諸此。車製，前後四輪，上蓋板屋數間（載貨則數間通而為一），機器居前（亦可倒行）。屋高約六尺，深廣各如車之大小。一車不足，輒綴屬數車行。長亙百步，而行不滯。鐵路寬約四、五尺，兩旁墳起如小埂以承輪。程之慢者，一時亦百餘里，故常數晝夜而萬里可達。技之奇巧，逾乎縮地矣。
然以行諸中國，則裸股肱、執策綏、操舟挽輦以度載人貨者，莫不盡廢其業。曆朝以騷動百姓為戒，鑿山開礦，事難紛紛。舉行萬口嗷嗷，療窮何術？迫而為盜者日眾，則華洋貿易，安堵無期，非恃強力以兵臨之，即可遏其饑焰也。中國遊客之多，富商大賈之眾，懋遷獲利之厚，皆不如歐洲。火車開造鐵路，工費不貲，非厚取腳價，不足以償本息。然華俗尚儉，往來販運，類多日用樸素之需，估利實屬無幾。今粗貨百擔，運赴千里，動須千數百金。行程雖捷，誰甘割膏血，以相飼者？故各省十數豪商而外，尋常販客，必不搭載火車。我聖朝綏奠群黎，同安樂土，農工百藝，莫肯輕去其鄉。豐裕之家，間有約伴遊觀者，亦第馳跡近鄉，流瞬城市，即足以豁聞見。非若洋人遠誌，一動行縢，輒越數萬里，然後可洗顓蒙。是即火車創行，樂其奇巧者，急一嘗試，絡繹奔赴以就駕；不及半載，勢將乘坐寥寥，求抵一日之煤費工需，而不可必得，遑問本息？況撙節愛養，國有常經，必不肯驚擾億萬眾生靈，傾輸千百兆銀幣，以舉此見利欲速之工程乎？是故火車之不能行於中國，猶清靜之治不能行於歐洲，道未可強同也。
余正倚船欄凝睇，適洋翻譯官禧在明旁立，因顧之而言。此禧君者，威妥瑪所遣伴行，由滬上相偕至此者也。聞余言，點頭。英人他日有持火車之說相商相勸者，當以是嗆之．其或相逼勒，則請正告曰：「此我之內政也。自主之國，他人不得預其內政，爾萬國公法固云然，今奈何相強邪？」就其自立之法折之，意必消阻。
○１５．馬格理論中國無法治
二十二日申正，起輪由新開河西上。河道極狹，兩舟不能並馳。有西來者，東舟必停泊稍寬處，以待其過，且時或擱淺。故蘇爾士至波賽僅二百六十一里，二十四日午後始到，凡行兩晝夜矣（波賽多珊瑚、石珠、香油，舟到此略停，販者聯袂而上）。自是入地中海，仍一望汪洋。海固多島，波浪殊惡，船身簸蕩，不可駐足，二十五、六日皆然。二十六夜，船略穩。余與馬格理燈下談及新金山事，馬君謂：「中國民人易鈐束，愈於洋人。今其在新金山者十五、六萬，皆改裝從英服，驅駕毫不費力，從未有恃眾抗官者。然於本國則動輒犯法，何也？」答曰：「馭眾難於馭寡也。」馬君曰：「不然，其故有三。中國法密而不果行，行之亦不一致，故人多幸免心。英則法簡而必行之，歷久不易。一也。中國待官吏寬，有罪未必皆獲譴，獲譴未必終廢棄，故敢於幹冒典刑，以為民倡。民視其所為，不服於心，遂藐官並以藐法。英則犯法之官，永不錄用，亦不使有謀食之他途。故皆謹守其度以為治，民之畏官者以此。二也。中國官各有界限，百姓非所管轄，雖目睹其惡，亦隱忍以避嫌，故宮勢孤，而耳目難遍。英則犯法之民，凡官皆可斥治，若以非職而置度外，則人轉訾其惰。三也。今外洋欺侮中國，為自強計者，先宜整飭法度，使之必行。然後可及船炮。法度修明，人自敬畏，不生覬覦心。若船炮，則雖多且良，終出洋人技藝之下，不足震懾其志，徒多費錢耳。江南諸路，新築炮台，不堪禦外寇。置炮屋下，其煙難散，眯守卒目。台高而薄，不實沙於腹以藏炮子，又易為敵炮所摧。中國籌餉匪易，以此耗散，豈不可惜。」余聞其言，相對默然久之。
日本國政令改用西法，並仿其衣冠禮俗，西人皆鄙之。謂摹仿求合，太自失其本來也。「揚武」船帶兵官蔡國祥言：宴會洋人，應自用中國器具。彼免冠，我應拱手答之。若舍我而效彼，且反為笑。容閎華官洋服，馬格理以為羞。中國之士，有事於邦交者，當鑒此．
○１６．摩兒大島紀遊
波賽至摩兒大島，水程二千八百十四里。島在意大裏國西奚裏島之南，阿非利加居呢司國之東。其長五十一里，廣二十七里，周一百六十餘里，居民十五萬（市人以荷蘭、意大裏、西班牙為多，亦有法郎西者），本法郎西屬地。嘉慶六年，英人取之，建炮台十一座，設總督領兵五千駐焉。今總督為司坦班喜，咸豐七年，以襲粵功，晉子爵，與魁英（英人稱今國主日魁英）次子愛兒弗來地協守此島，凡五年。英製，世子曆官與庶僚同，不生而貴異。其於長吏，亦馴馴執屬官禮。今國主次子，則久仕於外，以葛蘭公會督此島水師者也。英人以此島據海腹，實歐洲往來衝要，特重視之。炮台歲輒增修，炮亦隨時改易新式。佘於廿八日履其地，匠作之聲，猶隆隆然。
先是，子刻船抵此。司坦班喜怦來，約辰正相過。掌船者以行程甚迫，辭之。司氏令少留，於巳初遣其中軍訥爾泗、多遜二人迎正使與余，宴於其署。署，故王宮也。白石樓三層，絕閎敞。鐵鑄戰卒形數十，被服鎧甲，持械班列路側，以及於堂（戰卒高四尺有奇，據云百年前英人身量僅如此。今則長輒五尺餘且六尺矣，非其地氣之發泄日盛使然邪），如護衛狀。司氏迎於前樓，導見其妻。坐少頃而宴。宴畢，則導觀其堂所懸畫．畫無軸，長約丈二、三尺，闊約五、六尺，以色線織成人物卉樹，無異絢繪。又導觀其古槍、炮、刀、矛（有槍如中國線槍而身略粗大，刀矛亦與中國製不甚殊，蓋百年前，戰陣猶以兵刃相接，今則純用火炮，不知擊刺技矣），及前人戰下各國所收械器，降書，及白石琢成拿破倫像（法郎西王為英所擒者）。觀既畢，則又同車而往，導觀其炮台名「賢愛謀」者。沿途百姓，見總督免冠或反手及額為禮，總督答禮。兵弁見總督，免冠或反手及額為禮，總督亦答禮。司氏年近七旬，貌慈和，待客情禮周洽。自言領兵赴粵時，巴夏禮為領事，威妥瑪僅充小翻譯。駐粵三年，攜花果數種歸植，今皆繁茂。常願見中國人一談，惜限於行期，不足盡悃素。權非不能留此船信宿，第以閑興阻擾商人，事非所願耳。賢愛謀炮台，因山累石為之，布炮殊密，計一百餘門。炮之大者七萬六千斤（英人稱為三十八噸），次者三萬六千斤（英人稱為十八噸），小亦二萬斤，皆表裡瑩滑，如葫蘆形，底大而口長狹。間有舊式者，謂將漸次改鑄云。其三萬六千斤者，司氏督令演試。以四人運之，轉動良捷，轟擊可及十二里。此炮台之一耳，而炮之多且大且精良如此，新製益工又如此。午正，定期開行，餘十台不及遊覽。司氏令中軍送回舟，迎送儀如香港。是日同宴，有水師提督魯阿德、總兵葛蘭達等文武二十餘人。愛兒弗來地過冬於聖安多尼，距督署十八里，未及晤會。
此島市宅華潔，樓多五層，崇麗有逾倫敦。沿岸石壘重設如層城，樹碧草青，藤蔓之花紅簇成錦，殆所謂四時皆春者乎。
因山以為炮台，故堅不易摧。自山麓斜上至嶺，道路皆築平，故升降可以馳騁。炮位不覆以屋，故煙不自蔽．惟炮兵所棲止，則以鐵板屋之。凡垛牆，厚皆盈丈，故守者不危。山以儲火藥，故不至為敵炮所燃。兵房建於山凹，以山為障，故安於憩息，以便呼應．此英國炮台之制也。
○１７．直布羅陀炮台
廿八日，甫開船，逆風大作。寅正，大雨，浪躍起數丈，過船入艙。船左右傾側，杯盤箱篋，莫不隨之，撼撞之聲，如墮屋壁，駭心驚魄。廿九日，浪尤惡。所經小島曰戛呢達者，地未墾辟，殼所屬。然波掀舟舞，不能憑欄一觀矣。十二月初一、初二日復然（初一日所見南面高山，乃法郎西屬阿遮利亞邊地）。
初三日風始息。未初，抵直布羅陀。是處為地中海西口，西班牙之南界，大西洋之門戶也。長十里，廣二里。石山面海，矗立千餘丈。乾隆五年，英人與西班牙力戰得此土，鑿山開道，刳空山腹，為洞穴以置炮。上下數層，自巔及麓，隨在可拒敵，而敵不能知其炮兵屯守之處。岡巘斷，則累石為城補之，殫勞極費，六年畢工，遂成奇險，為諸國所不敢睨視。由此而東，而南，如摩兒大，如印度，如亞丁，如錫蘭，檳嶼、新坡，香港，如澳大利亞，沿海數萬里，往來衝要，可以泊舟，可以成市者，英人皆篡取其口岸而布置之，獨無所利於其內地，其營謀亦可想見。船抵此時，總督那辟爾遣中軍北乃司迎至署，儀如各埠。其款接者，為總兵色摩賽、副總兵狄倫、刑司靠赤連、太醫戛爾頓。敘寒暄，茶畢，總督問所欲往，語以將觀其炮台。則令狄倫同車導往營務處，墨爾甘相隨。既出城，繞石山下一周。仰睇炮眼，密如蜂房。狄倫告以西班牙分界處（兩國疆界，以公地二里隔之。隔河有小山名西王御座，蓋西班牙王駐此與英人苦戰兩月，矢死不去，卒不得遂其志而返，因得名）．繞城外亦一周，乃登城閱其炮。炮數百門，皆新式葫蘆形，多三萬六千斤者，炮子大或如桶。徐登山四里許，入炮洞（層級遞上）。洞高逾二丈，寬丈餘，道廣狹亦如之。腰腳不健，未能陟巔遍觀也。城內市宅，略遜摩兒大街，道亦狹。每街鑄鐵為柵，守兵佩其鑰。通城駐兵五千。兵房寬敞，各就其戍地建置。那辟爾即咸豐十年領兵入通州者。
自摩兒大至此，凡二千九百四十三里。地在赤道北十三度三十六分。
○１８．初至倫敦
初三夜，入葡萄牙界西北行。初四日，過賢馬利雅山，賢溫遜山，皆葡境也。由是而北，過立士本，風大作，船身簸揚，較前月廿八，九日殆甚。初五、六日，東北行，風仍不止。初七日，出比四吉而東。申正，遙見紅燈閃爍，則衛拉斯之西南界，地名斯大達盤者也。厥明，距騷士庵南安普敦墩（庵字以粵省土音讀）二十里。天大霧，迷於所往，船遂擱淺。倒退十數里，乃利於行。所過處，水靜波平，證明一碧，與兩岸畫樓相掩映，風景有若湖蕩。午初，禧在明、金登斡由倫敦來接，告以館舍既定（禧在明由蘇爾士起早，先到倫敦報信。金登幹則稅務司赫德令駐倫敦，為中國辦運船炮者也．未出都時，正使函囑其卜宅。既得卜，故來告）。毗魯領事官計羅穆與本地稅務司亦來見。未初，抵騷士庵墩。計自直布羅陀至此三千四百五十三里。
船未泊定，官紳士女即接踵而來，看中國使者。申正登岸，乘六馬大車，行約數里間，將馬脫去，銜火車前進，電駛風馳，僅及一時，已竟二百七十餘里。既至倫敦，換馬車赴波兒克倫伯里斯（伯里斯華言坊也）第四十五號房屋，即金登幹代賃之舍館也。業主係蘇葛蘭人、伯爵，月租金錢一百零十二磅，房三層。卸車時，已戌刻矣。告假回籍之天津稅務司屠邁倫來款接。移時，乃晚膳。
初八日，使車未至波兒克倫伯里斯之先，威妥瑪已再過相訪。初九早遂晤會，商請先至外部衙，私見總理大臣伯相德爾秘，詢問一切。正使頷之，致函德氏，約相見期。一面報拜威君，將呈遞國書誦詞稿就商（進見國主時，另有宣誦之詞，言奉命來使意，誦畢，然後呈遞國書，洋式也）。威君請以私質諸德爾秘。辭出後，乘便周遊街市。衙路之寬潔，第宅之崇閎，店肆之繁麗，真覺生平得未曾見也。道上有鎧甲紅衣乘馬而立者，謂是國主護軍，守路彈壓，遙望之如鐵鑄人。入夜，各街燈燭攢光，火山星海，殆無以過。
初十日，新會人伍廷芳來謁（一名伍秩庸），蓋赴英學律，三年已成，考取律師者（英國審案，必延請律師數人辯證是非）。年約三十歲，明白俊爽。告余曰：「英國之政，君主之，實民主之。每舉一事，百姓議其失，則君若臣改弦而更張。此間乏中國人，遇有交涉案件，惟憑彼一面之詞，肆口怨詈，故百姓每鼓掌而請用兵。今遣使駐紮以通氣，誠中肯綮。然猶須多蓄才智人，效為洋語，散布此地，並刊傳新聞紙，以持其曲直，乃有濟也。」緣余命駕將出，匆匆辭去。送客畢，偕正使同赴外部衙門。德爾秘與其佐龐斯茀得出見，司員桑得孫、丁達坦，翻譯優雅芝，暨威妥瑪、禧在明與焉。寒暄已，德爾秘曰：「兩大人之來將駐紮於是，期敦永好乎？」答曰：「然。」曰：「君主適他出，未獲遽接使者，當相期十日之內，必不延慢。既而又曰：「數日閑暇，盍遊觀以遣懷？欲有所適，請見告，願為派人之前導者。」衙署巍峨，白石為柱，大皆徑兩圍，在當呢司特力達（司特力達華言街也）。
十二日，威妥瑪偕其夫人來。戌刻，接外部來信，詢取駐紮文憑查驗。緣各國駐紮公使，均有訓條，如中國敕書故也。中朝未諳此式，故遣使時並未頒發，擬專摺籲請補領。翌日，正使晤威妥瑪，以此商之，威君謂可將情轉達。是日，余作家書，未與威君會。
十三日，戈登來。戈登者，李少泉相國撫蘇時所用之戈登驍將也，本英國人，英武之氣，見於眉宇。十年前由江南回，仕埃及國，管轄其新地。今假歸久，將回埃及。聞中朝使者至，故來見。申刻，參讚官黎庶昌往外部齎送國書副本，及呈遞國書之誦詞，洋例也。又行文請訂進見期，數日未覆．
十六日，谘送隨使官員丁役名單。英國戶口，凡用奴雇，皆有稅甚重。惟使者所帶人則不稅，亦不受地方官管轄，故須谘明。
十七日，總稅務司赫德之弟赫政來見。未刻，偕正使報拜前任駐京阿公使（名里克）及戈登，金登幹、戈登之胞兄弟在座。其兄監督英國炮局，弟則邇局以居。生雖同根，氣象遜戈登遠矣。伍廷芳來見之次日，余與正使商，欲以翻譯處之。伊卑視翻譯，不肯就。至是參讚黎君、文案劉君均育熟悉此地情形者少，伍廷芳才實可用。因令以意往留，仍固辭。
○１９．英國錢幣
英國錢幣凡十一種。大金錢重市平二錢二分，名色伍侖，值中國銀三兩三錢五分六厘零八絲，每枚易小金錢（重市平一錢二分）名哈夫色伍侖者二枚。每哈夫色伍侖值中國銀一兩六錢七分八厘零四絲，易大銀錢（重市平七錢）名克老恩者二枚。每克老恩值中國銀八錢三分九厘零二絲，易小銀錢（重市平一錢四分）名息零又名先林者五枚。每息零值中國銀一錢六分七厘八毫四忽，易次小銀錢（重市平七分）名西盤司又名西本司者二枚。每西盤司值中國銀八分三厘九毫零二忽，易再次小洋錢（重市平三分五厘）名薩力盤司又名色本司者二枚。每薩力盤司值中國銀四分一厘九毫五絲一忽，易大銅錢（重市平二錢七分）名辨尼又名邊士者三枚。每邊士值中國銀一分三厘九毫八絲，易中銅錢（重市平一錢五分）名海邊士者二枚。每海邊士值中國銀六厘九毫九絲，易小銅錢名發爾英者二枚。每發爾英值中國銀三厘四毫九絲五忽。又中銀錢（重市平三錢五分）名哈夫克老恩者二枚，作克老恩一枚，每枚值中國銀四錢一分九厘五毫一絲，此錢不甚通行。又上中銀錢（重市平二錢八分）名福老倫者，每枚值中國銀三錢三分五厘六毫六絲，易息零二枚。錢票名班克比拉，自金錢五磅起至十百千萬。總之中國庫平銀一百兩，實易得英金錢二十九枚（英人謂之二十九磅）七分九厘六毫六絲六忽，若以易小銅錢，則得英小銅錢約二十八千六百枚。以百兩之銀而換小銅錢不及三十千，此英國之所以米珠薪桂，居之殊不易也。
○２０．倫敦新聞紙
倫敦新聞紙，乃清議所係。國主每視其臧否，為事之舉廢弛張。有曰「戴晤士」者，才識特優之紳士主之，朝野所共覽者也。次則曰地哩牛士。次則曰地利家其。曰司丹達者，則官授之意者也。曰磨棱卜士者，則備載仕宦往來與其升黜，無異中國之宮門抄．轅門報者也。論政者之有所刺譏，與柄政者之有所伸辯，皆於是乎著。
○２１．國主出居行宮
先是，使車未至之前兩日，國主出居溫宅爾，距倫敦三十餘里。迨使車既至，則又出居阿思本（該處有行宮，地溫暖。國主每歲過冬在此，今則英之正月下旬矣），距倫敦二百八十餘里。
○２２．英人知禮
十八日，隨員張斯枸之跟役入市采買，路遇本土醉人，以肱戲擊其顛，落帽。巡捕共擒是人，送羅地美亞審辦（羅地美亞者，鄉長也。英製地方公事皆鄉長治之）。美亞以中國使者憩駕甫數日，土人遽敢妄為，從重羈管兩月示懲，並刊布新聞紙，令眾力同護使署隨從人等（英國凡有號令，皆以新聞紙傳之）。郭正使致書德爾秘，請以其醉戲寬之（凡各國使臣於地方官有所請，皆須函會外部總理大臣轉飭，不得逕行其下，亦不得遣屬宮為其下言之，西洋通例也），仍未得釋。又前在北紹爾舟中，有附載洋客訶詈余僕，掌船者見之，到亞丁遽逐洋客於岸，亦經余為之討免，乃罷。向疑英人僻處海島，惟知逞強，無敬讓之道．乃上下同心。以禮自處，顧全國事如此。
○２３．國書未著名銜
是日未初，英國前任兵部尚書喀得威拉偕其婦來拜。戊正，威妥瑪來述德爾秘之意，謂國書無鴻名銜，例不得進見其國主。查國書未及臣鴻，曾於都中聞人言之。時正使已奉書先發，不可追挽。余意以滇案關係重大，此行能左右郭公，善為修好弭釁，私願即畢，不必定著己名，為三年駐紮計，故遂置之．又洋例；凡駐紮公使未見國君不得蒞任視事，亦不得與其國官紳及他國公使往來。今英人以國書無鴻名，為奉使無據，不欲以使禮接待，則鴻固無由自效其職，徒耗朝廷俸薪矣，能勿自愧？爰備摺稿，自請撤回郭公亦以接受國書時未及檢點，備摺自請議處，且以告諸威妥瑪，與德爾秘再商。二十一日，馬格里致威妥瑪意，以事可轉圜，囑余勿遽發摺。至二十三日，仍無確耗。
○２４．倫敦
倫敦街道兩旁，白石平墊，通男女往來。中則沙土碎倫敦市容石築成，車馬所經也。道之廣者，可七、八車並馳，狹者亦可四、五車，皆潔淨無稍垢穢．民居，官署規模不甚懸異，結構類皆四層，並入地者計之則五層（各屋皆有入地一層，為下房，為廚、為屯煤所）。白為牆、為柱，鑄鐵為護柵，為欄杆，環於門外。其內糊壁以花錦，鋪地以細氈毯，嵌窗以玻璃數尺，亦鐵柵護之。估肆則臨街大玻璃棍，貨物咸鑒澈於外。惟耶穌堂、銀行、客店、信局、電報局、施醫院，制度獨崇閎。每遊騁道上觀之，左右房舍峻整華潔，數百街如一式。問其房價，動須數十萬金錢，可以知其地之富足矣。數街輒有廣囿一區，蔭以雜樹，有池沼而無亭台樓榭。沿路安長鐵幾，以便遊者憩息。地由國主建置，百姓男女均往焉。蓋以其人所居皆層樓疊閣，無呼吸通天處（民居估肆皆無院子），慮以氣鬱生疾疫，故特辟此囿，俾民人閑暇，散步舒懷，以暢其氣，重育民也。每夜九點鍾前，市肆猶烘鬧，男女絡繹。途問路燈，皆煤氣為之。
昴、虛、星、房四宿值日之辰，即耶穌教禮拜日。廿二日，虛宿所值也。正使與余往拜德爾秘，未遇。道上車行稍遲，正使曰：「何不鞭之？」馬格理曰： 「今日禮拜，不鞭馬。且不特禮拜而已，倫敦有仁心會，禁人虐使牲畜，鞭馬酷則捕役執訊（捕役為羅地美亞所轄，猶中國之團練壯丁，工食由各行戶捐給），故以為戒。」查禮拜日，官不治事，民不力作，馬不效駕，牛不負犁，所以節群勞也。屆期前一日（其俗謂之禮拜六），過午，遂各遊息。閭左之奴雇，店肆之幫夥，莫不探視親屬，以遂其情，逶迤園囿，以暢其志。張而弛之，七日一周則復張，時氣又一振，力必倍勁，無疲惰偷安之患。馬格理云，倫敦昔多偷盜，最為巧黠。過路者，囊金腰間，一偎身已被摸去。鑄鐵為室以儲寶，環廬邏守終夕，比曉而寶已亡。故街衢分段置巡捕（疏通道路，彈壓喧爭，皆捕役事），近宮數武一火槍兵，皆晝夜更替，堅立其地不遠離。別有馬隊二十人為一班，頂盔披甲，挾槍周巡，日數輪轉。每竊盜，發一呼嗬，而巡捕已至。巡捕一鳴哨，而近街兵捕亦至，防範嚴緊。
倫敦無城，其鞏若城闕者，火車所經之橋梁也。民居稠密，不可以行火車。爰以巨石為飛橋，於萬家煙戶之巔，架以鐵板，墊以沙土，俾往來焉。臥百尺樓，時聞其上雷轟隱隱不斷，則火車過也。乘車眺望，遙見其下行人如織，街市閭巷渺若重淵，幾疑其穴地為之，而不知身在橋上也。又或高淩寶塔之尖，俯拾帆檣之頂。初至其地，駭心驚目，無非異觀。聞人言：南至海口，北至蘇葛蘭，鐵路共數十道。每行百里，人納車價僅一息零，較之未有火車時，省費數倍。故商旅之車，有群居之室，有別室，皆漆皮軟幾，玻璃明窗，坐臥殊覺暢適。其貴者所乘，則錦壁、繡簾，文榻、畫案，瓶添淨水，盤供鮮花。雖輪行如飛，風霆貫耳，終不改書齋閑憩之樂。車後廁腧洗器，亦極整潔。其價則百里一金錢，或不可少矣。
馬車式亦不一，有單馬車、雙馬車，以木夾漆布兩重為車屋，可敞可蔽。尋常出遊，以之。有四馬車，則富人以之行數十里內者。又有街道車，形如畫舫，而卑其輪，兩馬駕之上下兩層，可坐數十人。每人附載三里，僅給價一邊士。其高輪彩畫大車亦然。
余嘗問不立城郭之故於英人，據云：前百餘年，固有之。自火炮盛行，城不足自衛。閉關以守，傷人愈多，故毀去。今增固海口炮台，禦敵較可得力。即不幸被敵闖進，猶可出兵各路以驅逐之。外洋之無城郭，正不獨英。
○２５．英君主接見
二十四日申刻，外部來信，訂期明日兩點鍾三刻於柏金哈木巴雷士遞國書，副使可以同見，蓋其國君已回自阿思本矣。柏金哈木者，華言卜靜也，巴雷士者，華言宮殿也。戌初，正使遣德明、馬格理往見威妥瑪，詢問進見禮節，答以不知。廿五日早，又往詢內務大臣席模爾，亦含糊以對，蓋將以試我也。要之《星軺指掌》載有三鞠躬明文，誌（剛）、孫（家穀）、崇（厚）三星使，前經行之各國，亦一律，無可頓增者．使其明言無他，豈不更見誠直？
柏金哈木宮，白石為城門形，亦巍然宮闕也。門外繞以鐵柵，門內大院落寬廣約數百步，樓閣延亙兩旁。過此為園囿，約里許，為內宮門。是日兩點鍾一刻，正使與余同往。至內宮門下車，德明、馬格理相隨。守門軍官頂盔被金花紅短衣者前導入。升階三重，至一堂，金繡眩目。其外部總理大臣德爾秘、掌璽大臣堅爾勘士、內務大臣席模爾暨威妥瑪、禧在明、優雅芝咸在焉．鍾三刻，堂之前玻璃槅扇開，德爾秘等三人先入。少頃復出，導使臣入。下階一重，循回欄，至一小室。國主黑衣裙，披蓋頂白線織通花巾，當戶立，其公主曰秘阿他麗姒者侍於後，餘人皆旁侍。使臣入戶，鞠躬，國主亦鞠躬。凡三鞠躬至其前，德明授國書於正使，正使兩手敬捧之，宣誦其所撰詞畢。馬格理復以英語誦之，亦畢。正使遞書，國主受之，轉授德爾秘。謂使臣曰：「兩公遠來通好，以後當永和睦．」咸答日，「是。」又問：「中國大皇帝安好？」答曰：「大皇帝安。」又言：「既受大皇帝書，必有復書交兩公齎回。」答曰：「是。」遂鞠躬退。威妥瑪送出。又至一大堂小坐，觀其所陳玩器，乃歸。
國主即威廉第四之兄女維多里亞，在位三十九年，今年五十八歲。面肥澤，有嚴毅氣。西人以黑為素服，今服黑，為其故夫博雅那持終身服也。博雅那者，日耳曼沙河堡侯之子，死已十餘年。國主築台於囿，鑄金像之位於台，與宮相對。台下鑿石為諸名臣．環台四隅，立四石墩，肖四大洲人畜，大皆等身。日前嘗往觀焉。
郭正使所撰誦詞云：
大清國欽差大臣郭嵩燾、副使劉錫鴻謹奉國書，呈遞大英國大君主、五印度大後帝：上年雲南邊界蠻允地方，有戕斃翻譯官馬嘉理一案，當飭雲南巡撫查報。嗣經欽派湖廣總督李瀚章馳往會辦，並將南甸都司李珍國拿訊。又經欽派大學士直隸總督李鴻章馳赴煙台，與貴國欽差大臣威妥瑪會商辦理。威妥瑪以寬免既往、保全將來為詞，一切請免議。中國大皇帝之心，極為惋惜。特命使臣前詣貴國，陳達此意，即飭作為公使駐紮，以通兩國之情，而申永遠和好之誼。敬念大君主、大後帝含宏寬恕，仁聲義聞，遠近昭著，必能體中國大皇帝之意，萬年輯睦，永慶升平。使臣奉命，惋惜之辭具於國書，謹恭上御覽，並申述使臣來意，為講信修睦之據。
○２６．開會堂情形
每新歲後，國主諏吉親臨議政院，集臣工士庶，詢問政事得失，諭眾公議，並刊示上年度支出入之數，俾共核算，名曰開會堂。今歲，會堂期為西曆二月初八日，即中國之十二月二十六日，呈遞國書之次日也。先期，內務大臣席模爾以外部丞相意，函請正使與余赴會，訂明隻帶翻譯一人。據馬格理言。向例，國使畢集。遂允之。既而又以照票來，謂另備兩坐次，以俟參讚、隨員往觀者。是日士女填衢塞道，候觀君駕。巡捕彈壓，皂帽雲連。沿途房店，亦有懸紅張彩者。會堂門外，紅衣兵挾槍排隊立。使車至，則兩手舉槍為禮。入其門，護軍官皆兜鍪，被服金花紅短衣。登其堂，堂上設御幾。距幾數武，陳紅錦榻其下。世爵貴臣，位於庭中央。女眷之尤貴者，左右夾之。右之上，為各國使臣坐次。樓上，以處庶僚及其妻及隨使官員。我中國參讚黎君、文案劉君，固布坐於左樓上方也。貴臣皆常服，襲無袖朱衣，其長曳地。有五等爵者，橫縫白羔皮，長狹如版，於其背之右，自四道至一道，各如其等（公四道，侯三道，伯二道，子、男均一道）惟律師、教士服青長袍，亦曳地。國使皆朝服。彼所謂朝服者，衣未及膝，大鏤金花飾其肩背襟袂及四衩，嵌寶星於襟之左，多寡各如所賜（西洋例；有功者賜寶星，各有等，如中國之賞戴翎枝，非官階也，寶星形如菊花，雕鑿金銀為之），圍腰以金帶，右肩斜掛雜帛，抵左肘下結之，亦有以金為絲繩，攢兩膊者。武職則金版飾肩，圓其末，綴金穗如組垂，佩長刀於腰（文職佩劍，亦有不佩者）。所著禪，無文武，咸緣金片於兩旁，自腰及足．獨美利堅使臣，服其常服，無他飾，蓋民主之國，上下不異以等威也，免冠則同。土耳其、波斯所服如各國，而不免冠。眾既集，律師數人據案中庭，攤紙執筆，以俟君至。無何，其長嗣威兒士（其名曰阿拉伯爾。又名藹達倭爾。威兒士則其所封爵，如中國所謂某郡王也。次子以下皆稱白鄰士，如所謂某國公）與夫人相繼入。威兒士位御几右，隔以屏。夫人戴鏤花鑽石為額，繡甲，袒露兩臂及胸背之半（西洋婦女以袒露胸背為至敬），位於紅錦榻中央，朝御几坐。又一刻，乃聞君車。護軍官八人，各執儀仗前導。仗長約三尺，以金為寶蓋，或鏤獸形踞於其巔。首相秘根士非爾持長刀，樞府大臣李誌門地捧御冠。三公主綠衣姒，四公主碧阿他麗姒，繡甲袒臂，皆先入．左右分侍御幾旁。主黑衣裙，緩步而來．樓上下皆起，宦眷皆袒。國主環向點頭，就坐，良久肅然。俄聞會堂門開，士庶擁進，環庭外鐵柵立。掌璽大臣堅爾勘士，啟白洋紙書，琅琅宜誦，逾刻，畢。國主降自御座，與長媳接吻而去。（掌璽大臣決軍國疑難大事，位在王公之次。）所宣書詞譯如右：
諸爵紳士：今重開會堂，以備顧問，而匡不逮，此我誌也。上年集議會堂之先，土耳其與塞爾非亞國、捫德尼哥羅國構釁，我甚以為憂，深欲與盟邦從中調處。塞國旋亦以調處之事來請，我因之為土耳其言和。土國公會意亦願從，故我商請其暫時罷戰，或祈求各國駐紮公使，或懇各國特簡大臣，從長討論，共立大概章程。務使各王國與遭亂各省均賴以底定，弊政賴以革除，方為盡善盡美。我當時即派公使赴會妥議，如此汲汲，原冀歐洲永享升平，非欲冒犯土國自主體製。無如伊國會謂我與盟邦所定章程為不協，未肯俯聽，事竟無成。今章程儼然具在，．揆諸事理，實屬有裨。趁此罷戰之期展限未滿，我國若與各盟邦實力實心，共成善舉，未嘗不可使諸國和睦如故。凡此事始末案卷，即交汝官紳集議．若夫五印度依得理地方，上年加我帝後之號。印度酋長黔黎，同心推戴，深愜予懷．惟該處地方現遭荒歲，在彼官吏亟宜注意所事，方能登民於衽席。允宜布告，咸使聞知。此次災患吃重情形，不減於一千八百七十三年（即同治十二年），馬得拉斯、孟買兩大部被災尤廣，我必須設法拯救，並追究遭荒緣由，嚴示將來之範防。又現在德藍司瓦拉民主國，在南阿非利加政多失道，復與鄰境構釁，使我南阿非利加之民不能安居。我將何以處置，乃可奠定？爾下議院諸紳，所有額克司佛爾德暨克柏理支兩學院擬修律條，以及增改虧空律，增修頒發創造文憑律，闔國
監牢宜如何立法、撙節，核實辦理，俾省地方之累？均宜一一妥籌。至於增改，估計英蘭財產例，刪減修改工作例，整頓各地方徑行理事之例，並擬修纂蘇葛蘭街道橋梁及贍養窮黎諸例，更請於阿爾蘭設立刑部，授該處各郡理事之權。以上應議各節，暨其餘未盡之條，爾諸爵紳士，應各抒所見，殫誠襄讚，以迓天鑰鴻庥。
凡開會堂，官紳士庶各出所見，以議時政。辯論之久，常自晝達夜，自夜達旦，務適於理、當於事而後已。官政乖錯，則舍之以從紳民，故其處事恒力據上遊，不稍假人以踐踏。而舉辦一切，莫不上下同心，以善成之。蓋合眾論以擇其長，斯美無不備，順眾誌以行其令，斯力無不殫也。
聞此次紳民所詰駁，如上年印度海溢漂溺丁口三十二萬，所宣詔書漏未及此，經當事以遺忘謝過，已無他言。惟調處土、塞兩國事，眾議有非之者，辨難數日未已。惜翻譯人少，末由遍讀新聞紙。（出使西洋，必須熟於翻譯者多員，遍觀其書報，乃有濟。向謂洋語洋文不必廣募人學習者，誤耳！）
每年度支出入，刊列細數，普示紳民，稍有虛濫，則人共詰駁之，此不惟見其公也。英稅至重亦至煩瑣，犬馬之畜（家畜一馬，歲稅金錢三，畜一犬，稅金錢一），珍異之佩（指環、手釧非常用者，歲稅洋銀十元，五元不等），莫不有稅。而店肆則計其贏利之多寡以為賦，住戶則計其進項之多寡以為賦。隱曲細碎，剔抉殊不易易。苟非條列刊示，則瞞匿影射，豈其民獨愚？吞蝕侵挪，豈其官獨潔？至於弊竇百出，然後立法以懲之，斯閭閻之被擾不堪，仕宦之藏奸日巧矣。．眾耳眾目，故人不敢欺；公用公銷，故人不忍欺。以通國之財，治通國之事，而無所沾潤。於上不足，則眾分任之，苛斂又將誰怨？此次會堂，有詰秘相以歲費過多，不如葛蘭斯敦之舊者。秘曰：「葛相之省費，以諸物弗遑也。譬諸居室，補葺修蓋，概所不事，何需於財？然而廬舍坍塌，漸不支矣．諸君以糜貴相責，請觀年來增置船炮，培築城壘凡幾。」眾乃噤。英國宰相之進退，視乎百姓之否臧。而眾官之進退，又視乎宰相之進退。持其失者多，則當國謝去，公舉賢能，告諸君而代之。相既易，則各曹長皆易，由代相者自置其人，以期呼應靈動。進必群進，退必群退，故常相傾軋，有一利必有一弊。
○２７．拜會各國駐英公使
先是廿五日，由柏金哈木宮退出，即往外部丞相德爾秘、首相秘根士非兒、缷前大臣赫弗寓所拜會（洋式，使者未見國主而拜客，以詢問一切，謂之私拜．既見國主，仍須再往拜之，謂之官拜）。旋拜俄、法、德三國公使。惟法使哈爾沽爾與其夫人接晤，餘皆未遇。至廿七日，復命駕遍拜各國公使，亦惟日本使上野景範及波斯國沙兩者會面而已（波斯謂王曰沙。上野景範言：遞國書後三日內，須遍拜該國大臣及列國公使，但投刺不會面。俟他日事暇再往，然後拜會，亦洋式也。請小國，則可遣參讚代拜）．法公使謂中朝不遣使於其國，殊似相慢。英國之於美、法，締為至交，其餘則亦遣使，我中朝采其意而用之。
○２８．英國衙門官制
廿八日，遍拜英國各大臣。其衙門有曰霹靂斐空訴者，中國所謂樞府也，丞相而外，大臣為李誌門地。有曰羅德伯裏斐思樂者，司璽印者也，大臣為堅爾勘士。有曰嗬末亞非士者，理本國事務，家部也，總管為哥羅士。有曰福林亞非士者，理各國事務，外部也，總管為丞相德爾秘。有曰印度亞非士者，印度部也，總管為索拉司福立。有曰哥羅尼亞爾亞非士者，理屬國之部也，總管為堪那萬。有曰撾爾亞非士者，治陸兵者也，總管為哈爾狄。有曰按末地者，治水師者也，總管為窪兒恒德。有曰那思格德者，司出納者也，總管為諾司克達。有曰博兒地亞夫得黎地者，理貿易者也，總管為阿達利。有曰卜士地亞非士者，官信局也，總管為馬訥斯，各皆設有幫辦。惟禮儀無專官，隸於家部。百工各司其事，亦無總辦者。刑司以其律例，與國君抗衡。教師以其教，與國君抗衡。其尊崇均若特席，非老死不易其人。外埠總督，則以武職為之。
英製，武職可補文官，文官不能攝武職。蓋入官之始，咸先讀書。其所謂文，非有文章詞賦之肄也。天文、地理、算法各載籍，人人自幼誦習，以至長成。願就文者，隨所長而用之。願就武，則於學成後別入武學館，講求兵法技藝。凡數年乃赴考，拔其尤而儲以待用，猶且置諸行陣以曆練之，然後授職。文官未習其事，不可以揮麈談兵，驅萬人而就死地也。
○２９．禁鴉片煙
鴉片煙之害，不惟每歲銀出洋數千萬而已。大夫君子喪其行，則為治之本乖，農工商賈怠其業，則生財之源絕，將帥士卒衰其氣，則禦患之力弛。莫非鴉片煙為之，其禁絕宜亟矣。舟次香港，同年生桂皓庭（文燦）孝廉以同鄉唐德峻諸公呈請禁煙狀。及英人牧師丹拿所刻禁煙論函寄，請到英後酌辦，匆匆尚未暇籌及也。
歲除日，嶽斯笏書院掌教李格來謁，言及鴉片事。謂英國號稱仁義，惟此則不仁不義，故紳民共立一會，欲除其害。使者可於上議院，侃侃陳說，請斷鴉片根源，勿稍畏怯，國人必協力相助等語。李格遊吾粵三十餘年，能為粵語，茲以英文翻譯四子書及詩書兩經已成，思以變易其俗，未審能無誤否。禁鴉片事，聞會紳業已集眾撰為說帖。公舉首領，約期到寓面商辦理。
○３０．蠟人館
光緒三年正月元旦，東向恭拜聖牌，行三跪九叩首禮。午後，與正使及參讚各員觀於蠟人館。入門右首，則林文忠公（則徐）像也。館凡三層，前兩層摹其歷代賢國主及列國名人像，後一層為罪人像，皆酷肖。混諸生人中，不可辨別。文忠前有小案，攤書一卷，為禁鴉片煙條約。上華文，下洋文。夫文忠辦禁煙事，幾窘英人，然而彼固重之者，為其忠正勇毅，不以苟且圖息肩也，可謂知所敬。最後一小閣，置法國鋸人刑具，並繪土耳其非刑懸右壁。
查英國製法最恕，無殊死刑，惟謀殺叛逆者縊殺之；鬥殺擬流，誤殺、過失殺責賠家口終身養贍銀，或十年，或二十年，各如屍身生前歲入之數。官為存放，按歲支給其親屬。親屬死，則餘銀充公。其他各罪犯，則第罰鍰與拘禁而已。拘禁之限，由數日，數十日以至十年、八年。皆因其罪之輕重，由司刑者臨時察例議之。瘋病者，禁錮終身，恒犯不改亦然，並優給以食，若香港監牢所見狀。但英國無予人以坐食者，必驅以勞役，如運石、負土、築
城、造橋、除道、建舍諸事．男子二十一歲，女子十六歲。謂之成人，有犯乃科罪。未至成人，勿治也。鞭撻之刑，第施於凶狠較甚者，不數數見。以民命為重，而懲戒從寬。
○３１．馬格理言土耳其事
初二日，遊萬生園，國主所建以畜珍禽奇獸者也，有獅、象、虎、豹、犀兕、羚羊、海豬、二丈餘巨蛇及諸異鳥，多生平所未經見。途中馬格理言土耳其事，謂其相美達德有卓識，拜書蘇爾丹哈密德（土人稱國王曰蘇爾丹，哈密德其名也）陳政要，哈密德怒流之意大裏國云。土國介地中海咽喉，由歐洲赴印度、南洋所必經。其王本韃靼種，奉回回教，以刑斂煩苛代傳為衣缽。又偏袒回族，非回咸不授官。東西藩部服天主、耶穌、希臘教者，皆擐甲以叛，勢成瓦解。俄羅斯因之謀吞並，以通海道，蓄誌蓋有年矣。咸豐六年，俄人大舉侵伐，英、法兩國恐其滅土為禍歐洲也，夾持之，勸土王入萬國公會以自固，兵燹得少息。上年，又有布加力亞之事。
布加力為瓦拉基都城，與波斯黎亞、赫斯哥非納兩部皆耶穌教，多俄種。回民訐以謀叛，請諸蘇爾丹，集鄉兵圍之，淫掠屠殺殊慘。俄人陰唆其眾，連臂奮起。塞爾維亞國、捫德黎哥羅國遂相繼稱兵。土政雖虐，其類曰羅美里、日特魯西、曰黑爾西者，俗尚豪勇善鬥，塞、捫兩軍舉非其敵。俄人顧畏公法，不敢公言助戰，爰使士卒偽為投軍者赴塞國壘。故塞帥翟乃由弗為俄世臣，又命親王尼可拉士將重兵屯黑海以觀釁。英人憂之，撥兵船二十握麻西戛灣（土國都城君士但丁外馬木拉海出地中海之水口），傳柬德、奧、意、法諸盟邦，特簡大臣會集，為土謀息爭。德、奧依違其間。英使沙爾斯伯裏議停戰半年，更土政，立約章，俾回族不得淩虐他教。土王恥受鄰國約束，辭不可行，國會諸使散歸。今土又逐美達德而相藹逖音巴夏，土事益不可為矣。美達德所拜書，大意言君民臣庶，各盡其職則國強。蠢回臣僕，有此至語，得不曰賢？
○３２．上摺請撤回國
國朝遣使，皆正、副並行，所以相維製也。外洋於副使則謂之幫辦，聽驅遣於正使。自出都後，體製從外洋，凡行洋人文件皆單銜，事事無從與商榷，徒食俸薪而已。故仍拜摺自請撤回，稿初就，以告正使，懇蓋給印花。初三日晨早，摺遂發。
○３３．聖瞻士宮朝會
初三日，英國主邀請各國公使帶同參讚隨員赴聖瞻士宮，命其長嗣威兒士代行接見禮。聖瞻士建自數百年前，體製簡易，與市肆毗連，非君車出入所便，故道光間另建柏金哈木以自處，惟大朝會乃在舊宮。宮外亦白石為城門形，護軍數百，紅衣挾槍，列隊於內。門衛皆金鎧胄軍官。入門，升階兩重，至一大堂，有執鉛筆以記人數者（洋人書寫皆以鉛筆），其名曰赫弗，內大臣之侯爵者也。又一大堂，國使朝服畢集。惟中朝是日忌辰，故使者獨行裝。兩點鍾，內宮門開。其所謂御前大臣尚書者先入，國使按序入，以到國先後為序，不以國之大小為序，防爭也。威兒士狀貌軒豁，衣金花紅短衣，立君座下。左為日耳曼士子喀士巔，又左為國戚沙壑二：乖馬，士子又左為公爵梯壑。赫弗居前，接受銜名而唱之。凡進見銜名，洋字書以洋白紙。橫長約三寸，縱約二寸，著簡明進見事由。初見者，紅其兩旁及其背。繼見，則猶是拜客洋名片而已（中國使者拜客亦用洋名片，蓋人家無能翻譯者，華字非其所識，不得不從俗也）。國使惟書某國欽差而已。正使與余率同黎庶昌、德明、鳳儀、劉孚翊、張斯枸等，魚貫而入。見威兒士鞠躬，威兒士亦鞠躬。其語正使曰：「貴使之來，甚愜私意也。」語畢而退。文武官紳相繼進見，有與威兒士素識者，亦握手致敬焉。是日，所過大堂凡三，皆壯麗甭皇，金光眩目。回寓，有商會請飲之事．英商行販各國，立總商會於其都中，公舉議院紳司之。商人有不便，則告渚紳，紳即以達議政院，酌度可否，行駐紮各國公使籌議，故其情常通而不隔。緣英商販於中國者多，故亟亟以酒食結納。詢知無他國使與會，威妥瑪亦不赴，遂辭焉．
○３４．麗如銀行
初四日巳刻，威妥瑪、禧在明到賀年，偕正使答拜之。又拜紳士懷德戴蛤、耆老費爾厘及倫敦羅地美亞，隨往麗如銀行一觀。銀行鑿石為門洞，如堅城重關。有陪客者言，國帑出入之所尤宏峻，凡金錢交納累千萬分兩，不如製者以機器抉出之，衡量選擇不事人勞。蓋英製金錢重二錢二分，用之久則不能無輕減。倘置不問，必漸至輕錢滿布圓闐，奸偽且生，無以一市價。然人力銓擇又慮煩怠，抑啟爭辯，故制為機器，區別其類。輕者每枚加稅三邊士，官中聚而重鑄之，不繳稅則剪截其錢還之，使不可用。所出皆新鑄者，錢寶無輕重失倫之弊，蓋以此。
申正，赴內務大臣衙門，與赫弗會，薄暮而歸。過戴晤士江邊施醫院，遙望之，廣廈八所，皆五層，每層各小屋十數間，以居貧苦病民。每所相距約三、四丈，中通以橋。馬格理謂是善會所建。倫敦廬舍均無隙地見天日，而此獨有露橋者，將使病人舒息其間，吸取清陽氣以自調暢也。醫士數十人，病者飲食皆聽其節制，俟體既健而後出。布置之善，惜未及停車一觀。
○３５．電報局與信局
電報局之報有二。其，以銅管為之，氈筒盛函納管中，用火輪機鼓水氣以催送，一刻飛遞數百里，此第可行諸倫敦者也。其一，以鐵線為之，或橫亙半空，或潛伏海底，注以電氣，直達其接報之處，顛末皆係於盤針（發報之處為顛，接報之處為末）。發處針一點，則接處亦一點，發處一畫，則接處亦一畫。按英國二十六字母推之，即得其所報之意（亦有聆音以得者，如丁聲為一點，得聲為一畫。丁丁得為兩點一畫，得得丁為兩畫一點之類）。電氣以紫銅、白鉛、硫黃為之（凡兩金相合，皆可為電氣），謂之曰藥水。計里遠近，用藥水多寡，亦一刻數百里，此可遍行諸海內外者也。
初五日，余攜張斯枸觀於其總局。司收發者少女凡千人，各執所事者亦千人。局主一一指點演試，悉得其詳以歸。案電報創於乾隆間，由法郎西流行英倫，其始第民間私製而已。商民薈萃之區，書柬紛馳，可以獲利，人皆樂為之，商民較少者則否。英議院以為利便不均也，於是盡廢私局，改由官局製辦。各路均用電線傳報，而厚取其值。局凡十數處，調盈劑虛，一歲可贏金錢二、三十萬，以濟公用，謀國者誠巧於斂財矣。
尋常寄書亦然。書不緘封，可專足自遞，緘則皆官司之。每街各設書匭，鍵以鐵，而留其缺以受書。每家先納資官中，領印票。寄書則黏票書上，納諸匭。旋有來收集轉遞者，日凡十亡一本作四，五）次。若寄遠，則持書詣信局，衡其輕重以取費，每重半兩為一等。如寄香港、上海，半兩以內一息零二邊士，一兩以內二息零四邊士，按等以次遞加。行較遲如蘇士愛母登（遲七日），則費減。一歲亦贏金錢五、六萬（五、六十萬）。綜信局、電報局算，每歲其贏銀不下三百萬（二百餘萬兩）。其取民類如此。然民樂其便，無或怨者。
○３６．外國往來之節制
張斯栒有素識洋人，曾在上海經商者，寓倫敦三十里村莊。初六日，余本擬偕張君訪之，藉以審視田野，詢問農務、田稅及其民家計之豐嗇。據馬格里言，西洋崇視公使，不宜與民間往來，自褻體統，遂中止。查使者所至，庶僚百姓既未可下交，當事大臣亦須有要件面商，先訂期三日，然後獲晤（否則謝客不見，細事隻應行文谘商而已）。各國公使除初次投名片相拜外，燕會可以閑談（燕會之地，不得談公事），公事可以相過，餘日亦罕觀面。至於會堂諸紳，源源接見，非例所禁，惟不易與言公，此外國往來之節制也。聞俄國駐土使臣伊哥納地厄福，俄主資以重金，令其與該處藩屬紳民廣為結納，陰唆以叛貳，故土國之勢進裂，他邦得毋有鑒於是？
○３７．交涉撞船事件
初七日晚，正使將上海寄到湖南鹽商周復順、何楚材等呈詞一件交閱，內言伊鹽船至江西彭澤獅子山，為「惇信」輪船撞沉，溺斃水手二名。經赴上海道及駐滬英刑司控告，斷令輪船賠償銀一萬，該被告借詞上控狡脫，致被拖累兩年各情。初八日，往外部署將為德爾秘面言之，並行文詢問此事有無上控。適是日德爾秘詣會堂辨論土耳其事，未獲晤會。蓋國人以土事為不當預聞，訾秘相之辦理錯謬也。旋往拜會秘相，坐少頃，以其會議事忙，遂辭出（在坐有秘相記室曰滿得九柯黎者）。
○３８．公使應酬大概情形
初九日，拜會美公使畢爾尼邦，其人蓋未奉使以前久客倫敦者。叩以往來應酬之禮，據云。使者至此，既見國主後，應拜其各衙門總管．若幫辦以下，則俟其來，乃答拜。否則令參讚先施，然非不可缺之禮也。凡公使所拜之官，公使夫人即當拜其夫人。公使未與夫人偕，則親兼拜之。凡拜客未會，可不必再往，俟有事然後訂期相見。凡大臣國使請飲，越兩日面謝，逾年乃酬其席。六、七月而設席者，謂之至敬，禮不常行。國主請見，辭之則為不恭等語。
又拜會土國公使默蘇拉士，詢知彼國與俄構兵，經英人調處，酌擬和約，令讓路於俄，俾其舟楫可通地中海，尚未知俄人允否也。土國內政不修，既托英、法以自固，又欲援係中朝。故其使臣一見，即以通好為請。
○３９．新聞紙之報道
倫敦新聞紙將正使與余狀貌書刻傳示，而綴議論於其後，如中國所謂跋文者然。十二日，馬格理以華言譯之，其文揚詡正使學問、履歷，甚至謂余學雖優，不如正使，故文翰不足以入詞林，而武略則獨擅，膽氣尤大，亦肯辦事，在中國曾充大統領與撚匪戰，治軍嚴整，為賊所畏，且亦曾與英軍對仗。今其來，使英人不惟不以此恨之，益深敬之。前到摩兒大島，總督與之歡飲，惜該督未知其為疇昔之敵人耳。如知之，禮必倍加，為其能盡厥職也。今兩使者出門，百姓夾道歡呼，男摘冠、女搖巾以為禮，可知英人一意敬愛賢能，不分疆界。
○４０．養民之政
英國年終稽查戶口，歲除日獻其冊於君。凡冊挨戶編號，男丁女口，均具實年若干歲（英人以足三百六旬有五日為一歲），治何術業，按名書之，孩赤仆雇不遺。所管田廬店肆，歲入租息，亦一一開載。其君受冊，派員詳核，編分老幼少壯各為一類，士農工商各為一類。以知其人之死生壽夭、勤惰貧富。死而夭者多，則究其所以然之。故令醫生察勘其地，或攘剔其障蔽以通天氣，或疏浚其溝渠以通地氣，或糞除其道路以免疾疫。嘗有石匠群處，因勞促壽，教以運力節勞之法，乃遂永年者。向來倫敦市肆，早開遲閉，今改定九點鍾開肆，八點鍾歇工，亦以人死稍多，特汰其工作之苦也。人無業而貧者，不令沿街乞丐，設養濟院居之，日給饔餐，驅以除道造橋諸役。故人知畏勞就逸，轉致自勞而自賤，莫不奮發以事工商。國之致富，亦由於此。
葬死之事，亦官主之。製地一區為塋兆，有死者，概由醫生開具病由及藥治情形，報官詳核，乃令赴瘞其地，不能私埋，亦不能他葬。所以憂民之死於凍餒，死於困鬱，死於視疾之無人也。醫生皆由官考試，不易中選。其中選者，國主輒召見之，廁諸朝班。故皆自愛，不至有徇情受賂，妄報捏報之事。
凡婦女產子，皆男醫為之接生。其國患民之不庶，首以生齒為重。故一孩赤死，必推求其致死之由，責其不善字養者。（其俗，無論官民，皆以子女多為累，子女少為美。故立法督察之。）接生以醫，猶是意耳。慮婦媼無知，誤傷其氣血，致不能育。愛以深明醫理者，葆之於脫胎之始。蓋意在繁衍，不以男女當別為義也。第揆諸中國聖教，則募令婦女習醫，俾充接生，義固兩全矣。
○４１．見王子及國主
十四日，再赴聖瞻士宮，見威兒士。諸國使，官紳亦畢集，鞠躬如前儀。惟不交一語，不用銜名紙（凡再見即不用此紙）。回寓，銀行主阿拉伯斯訥德偕其夥曰柏安斯，曰倭拉金色者來見。柏安斯幫辦船務，面請赴其廠看造船，尚未與訂期也。余問阿氏，該行每年納稅若干。答以稅課無定，惟計一歲所贏之利以為準，贏一金錢則稅三邊士云。
十八日，再往柏金哈木宮見其國主。各國使並其夫人咸集，皆一鞠躬而退。本土官紳之妻相繼見。侍其國主之側者，為威兒士之妻，為大公主綠衣姒。凡婦女皆肉袒。不以男子擠擁為嫌。手捧花冠，裙采不一色，其後折疊數層成蜂窩形，曳地五、六尺。無男女，但識面皆與握手。進見者，至國主前，侍臣掬取其裙，彼此相傳，牽執以過，防其躡之而傾蹶失容也。
○４２．會館來請入會
直督李相遣遊擊卞長勝、守備王得勝，軍功朱耀彩，赴德國斯邦達地方軍營學習兵法、洋語，以其國武弁李邁協向導之。卞長勝等寄言，到營後被其人淩虐，因令德明往查。十九日，偕正使拜會德國駐英公使閔士達，商發路票，以利德明之行（凡路票，應由本使臣給發，所往之國公使加蓋印章）。閔言：路票不如書信為便，應由彼函致其國關口免查，知會火車行好護送也。
由德使寓所歸，便道往觀由乃地德維士葛羅部。由乃地，華言合並也，德維士，華言公事也，葛羅部，華言會館也：言其水陸營武職合並辦事之會館也。倫敦文武職各有會館，為其人清談燕息之所，有事則於其處聚論之。數日前，該會館請正使與余入會。文武職本不相混，而武會乃邀請者，以疇昔皆嘗在軍營耳。到館時，總管道秘尼、耆老葛廉接陪。凡入會皆先納金錢百枚，每歲復納七枚，酒食另給價，惟余二人入會不科錢。是日，回籍之廣東幫辦稅務司賈雅格來拜，蓋能為華語者。
○４３．觀戴晤士報館
戴晤士為倫敦第一報館，日售新聞紙七萬分。每分四紙（每紙長約二尺六寸，寬約一尺八寸），價值三邊士（海邊士值中國銀約一分四厘）。計每日入紙價洋銀四千三百七十五元。周年除禮拜五十二日停工外，實共入洋銀一百三十六萬九千三百六十五元。其有買賣各貨，尋訪失物，雇夥覓主，請登入報中者，每事每日工費銀八息零（一息零約值中國銀一錢八分。登報一日以外，工費銀遞減。至一月，兩月則益賤。以字板之無庸另雕也），積數尤巨，生計可謂大矣。然新聞紙七萬分，共二十八萬紙，刷印固不用人力也。
二十三日，接正使赴該館閱看。館人二演試。其先以銅活字板填砌入銅格，壓印紙上為凸凹形如其字，置諸小圓鐵匣熨貼平，灌鉛液以成模，遂付諸司機器者。機器形類小瓜蔓架，前面橫貫小鐵軸二，大鐵軸一。小者以刷墨，大者以屬模。其下鐵長匣為切刀。機器前，紙卷貼地，大如車輪。機動則紙飛過大鐵軸，即印成字。轉入鐵長匣下，即截而斷之。復飛上架，由後面墮落。每落皆兩紙，別一機器將紙各折疊平整。電馳風掣，為時僅及瞬息，新聞紙之堆案者，已累累然。故一點鍾而七萬分皆就。倫敦報事，閱一時而畢周者，以此。雖其館會計之手，送報之足，役人非不多，然就刷印新聞而論，則第司字模者二人，司機器者五、六人，即敷用矣。
以余遲鈍之見籌之，若專用人力，當令每人自備活字板一分。凡新聞撰成，各限一時刷百紙，力無不給也。計二十八萬紙，應得二千八百人刷印之。以每日所入洋銀四千三百七十五元，分給諸二千八百人，每人可得一元半有奇。雖英國澆裹費重，八口之家亦足贍養。是二萬數千人之生命，托於此矣，何為必用機器，以奪此數萬人之口食哉？
說者曰：此英之所以富也。英人願力至大，謀利輒以億兆計。今制一機器而獲巨資，則側睨其旁者，必各出智計，以效為營謀。夫心思之用，日出焉而不窮者也，貨產之精，並行焉而各當者也。心愈用愈巧，貨愈出愈多，商賈之攬巨資者乃愈眾。豪富既眾，則百貨自易銷售，貧民自易為生，國課自然充裕。倫敦之地，每有所購買賞賜，動須金錢，不能以銅錢應（買一粗物，賞一微勞，亦費多金，在息零以下者絕少）。而人不病為過費者，以其得之易也。英國每歲度支，動言百十兆磅（一兆磅計中國銀三百三十餘萬兩），政教所係，溥澤無不周全，而國不憂其虛耗者，以其入之多也。假令斤斤然以一事之利，贍養數萬人，則此數萬人者安於粗賤之役，不進而求厚獲，雖不至道堇相望，然蕪廢有用之心力，閉遏生物之根源為不少矣。英人技藝爭鳴，各樹一幟。苟可經營以立業者，雖毫髮之細，亦必推究其所以然，雖數萬里之遙，亦不憚跋涉以尋求之。男女子自幼咸入學讀書，天文、輿圖、算法、雜學無不畢講。十二歲以上，即皆能殫竭智力，以就一藝。
○４４．外相夫人茶會
廿三夜戌正，德爾秘宴中國使者於外部署。亥正，其婦復以茶會請。英俗，凡宴客，必夫婦親之，赴宴者亦夫婦偕至。賓主坐次，皆先定而標識之，無遜讓禮。婦坐不與夫偕。男賓之貴者，扶挾主婦，就席並坐。餘皆以次挾客婦坐。主人分尊，則婦皆肉袒。宴將畢，婦人先起，男賓復酌，少頃乃散。所謂茶會者，煮加非及茗，劑以白糖牛酪，佐以餅餌，布席堂側，以俟客至而飲之。客多，則皆立談。是夜，德爾秘之婦所請客，凡二百餘人。婦女盛飾，袒露胸背之半，摩肩躡踵於堂，與男子見，輒握手。
○４５．柏金哈木宮
到倫敦後，兩入其柏金哈木宮。英人慮我匆匆進見，末由深觀其陳飾，無以炫華美也。二十四日，內大臣拔刺佛爾德來拜，約翌日往遊，並言是日無暇分身，惟令幫辦潘孫璧徽音為導。廿五日未刻赴焉。
入其堂，凡六、七所，以及客寢，以及國主燕見親臣之處、用膳之處，公主居息之處。惟國主寢室不可入。客寢者，俄羅斯、土耳其國王疇昔親聘，曾此信宿，距君寢咫尺耳。其堂室，皆以花錦緞為壁衣，有紅、綠，黃、藍四色。幾榻鋪墊。各與壁色稱。藉地以雜采花毯，亦各異色。壁間懸玻璃鑲金格子洋畫，或方或長，以多為貴，皆繪其今昔君臣、列國主狀貌，與蒞軍行樂之事。前庭一圖，維多裏亞（英國主名）裸體而臥。玻璃明鏡，高輒丈餘，亦鏤金為格。屋頂鑿花飛金，懸大小各式玻璃燈。幾榻皆飾金，有全體象牙鏤花者十數具。煤爐亦飾金。
其陳設多花瓷瓶缸罌缶，輒金其口，鏤金為座。遊廊夾道，皆遍間以古銅、瓷器。有象牙船三，如吳粵花船，雕刻人物，篙槳畢具。有九層寶塔數座，高盈丈，嵌空玲瓏，或銅、或象牙為之，有雜寶攢成花卉，罩以玻璃。有白石琢成裸女子形，全體胥露，臥立不一，在於眾目交集之地（各處宮觀及富室大家，多以白石琢為裸女子立於前庭，街道旁亦間有之，想由國主為之倡也）。其餘器具几案，為玉。為石，不能盡名。置身其間，惟覺金光燦爛，極人間之奢麗而已。
遊覽畢，又令馬廄長挪敦導觀其馬廄鑾輿所。馬八匹為一廄，皆駿良膘壯，毛色紅黃黑白，區之以類。鞍鐙羈絡亦異色，紅黃者飾以金，黑白者飾以銀，無相混用也。鑾輿高大，如中國製，輪蓋支柱，皆金為之。前後各有金身海神二，鱗甲執械，若護衛者然。即位四十年，未嘗一駕。其駕以嘉會者，一高輪車，蓋上以金為臍，屬以四爪，持其四角。餘八輛，皆尋常官車，惟略高耳。
○４６．上下議政院
上議政院有四百九十九座：國戚五、大教士二（國人稱之曰堪特伯裏阿知必什、曰樂爾哥阿知必什。宮於南者，日堪特伯裏阿知必什，宮於北者，曰樂爾哥阿知必什。堪特伯裏、樂爾哥皆地名，阿知必什，大主教之稱也。南為正，北為副，位皆尊於五等爵。其所居亦曰宮，與國主相同。）公二十一，侯九、伯一百一十三，子二十四、必什二十四（必什亦教士）、男二百五十七，此皆英倫所命宮爵。加以蘇葛蘭世爵十六，阿爾蘭世爵二十八，合而為四百九十九座。無坐次於議政院者，會堂不與。英國制祿雖厚，然其用浩繁，宰相而下皆不足以給，故以富人之有才識者為之。商賈既富，亦可授官，惟既官則不得復事商賈，蓋防其憑藉官勢以侵民利，且體統尤不可褻也。因病予告者，按年勞酌給俸祿，贍其終身。以貪墨敗，則奪俸，不齒於人。然仕宦皆富室，其志在名不在利，常數十年無以貪著者。
下議院紳士，為英國最要之選。號令政事，每由此起，而後上議院核定之。亦有倡議自上，而交議於下者。然必下情胥協，乃可見諸施行．紳主之，官成之，國主肩其虛名而已。城鄉鎮埠，各按地段分立紳士一、二人。凡其利病之當興除，曲直之當伸辨，隨時以布諸同院而上陳之。紳士由眾公舉富入充當，惟房產在其地較多者之意所向，蓋利害尤切身也。英倫五十三部、一百九十八城，三大書院（學塾也，紳士以曾入塾者充當），有議院紳四百八十九人。蘇葛蘭三十三部、二十二城、四書院，有議院紳六十人。阿爾蘭三十二部、三十一城、一書院，有議院紳一百零三人。合必利敦而論（英倫隻一島之名耳，合三島總名為必利敦），共六百五十二人。蘇、阿兩島之紳，比英倫為少者，以戶口固遜耳。
○４７．遊伯來墩
伯來墩，濱海市鎮也，長十二里。富戶厭倫敦喧，且霧氣重（其地多晴朗，與倫敦殊），多居此。夏日炎熵，倫敦人亦多徙就乘涼者。其議院紳為阿施伯利。阿君固豪富，歲入租息金錢十萬。上年遊曆諸洋以至中國，余未出都，曾於威妥瑪寓見之。洎回英，來訪，訂以二十六日迎往伯來墩一遊。屆期，偕正使攜同黎、劉二君暨馬格里赴焉。
至維多裏亞（地名也，命地以國主名，誌愛戴國主之意也。英人每以祖父母、伯叔父母及諸親友之名命其子女，國主亦輒以己名賜諸臣下之子女，示誌之也）登火車，約一點鍾飛行一百五十六里，穿山洞凡五，遂抵其地。阿君候道左，以馬車同至寓廬，則布榻展衾，熾炭於爐，注水於瓶，以備宿客久矣。少憩而飯，飯畢而遊，既詣故行宮（寥落一空房耳），又觀於亞魁廉魚館（該處百姓湊錢蓄魚，以備遊戲）。魚類不一，各就山凹為奩，涵水蓄之，如窺鏡影。有蟹隆其背，大如龜。有蝦奮其螯，大如蟹（皆是處水產）。有巨鼉，鳴如鼓。有海豬、海狗。有洋琴、海笛、笙、箏諸樂器，見中國使者至，則樂並作。男女雜遝，簇擁來觀，衣履相躡。禧在明、優雅芝實左右焉，口指手語，惟恐不及睹其物異。館人司諦溫士，土人梅爾美亞、許德。世爵黎諾志士，塞錫各士（城名）之議院紳司葛德，多發之斐來士非爾德，印度之沙遜（即在中國開沙遜行者，獲賞頭等寶星），咸相隨。將暮，乃歸。
既宴，復遊覽畫影於戲園（阿施伯利遊曆所至，各以藥鏡摹以山川、人物、宮室為圖畫。是夜，帷台，集眾數千來觀。燃火鏡匣中，照畫影於其帷。畫紙小不盈掌，而影乃高闊數尺，亦一技也），敘茶話於許德宅（同會多婦女）。寅夜，乃返息於阿君之廬。翌午，赴宴於沙遜，閱輪船於海口（阿施伯利有輪船三，此則與人競渡得賽者）。阿君供晚膳，然後復登火車回倫敦，則時已亥正矣．
○４８．英人之獎製造
人知英人製造之巧，而不知其有所獎而成也。英人於物之不適於用，或適用而意猶未快足者，則竭其心思之力，廣其耳目之助，不惜資本，不避況瘁，遍訪天下，曆試諸法，以務求其當。或數十年，或十數年，一旦有得，則以告諸白丁德亞非士（官名也，專管人之創製新物者）。驗之而果濟於用，則給以文據。凡夫人之效為此者，皆納資於英創造之人焉。由是遍告鄰近諸國，亦官主持之。有私仿其式而不納資者，則信罰。故一物既成，其利輒以億兆計。非然者，幾經求索以發斯秘，他人坐享其成，無所控訴，誰則甘虛費財力以創始一物者？故英國之富，以製造之多也。其制造之所以多，則官為經理以歸利，人人咸樂圖謀也。
他國之人之不肯用心者，則反是也．火輪車之行，輪鐵迅激，輒生火焰，而車被焚。阿施伯利之父創為新法，製油以涼之，行久而輪不熱，遂獲厚利，家以豪富。英之富家，如是致者比比。且不惟是，創製既成，告諸官而官不以為異，猶可訟諸刑司，俾審斷之。近有妥瑪士者，籌得利炮新法，不獲見收於官，宮中實陰用之。妥瑪士以控刑司，卒斷令國主賠給金錢六千。人有一得之技，尊如朝廷，不能以勢相抑遏，夫安得不勸？
○４９．留德習陸軍人員
二十八、三十兩日，英國主再接見於柏金哈木宮，如前儀。其文武初覲見者，至前屈一膝，國主握其手，臣則俯而嗅之（嗅國主之手）。有以勞勤賞寶星者，侍臣拔劍進，國主授焉，倚諸肩。
德明之於役德國也，查明卞長勝官高自大，不甘受洋人約束，又與先赴斯邦達陸營學習之守備袁雨春、軍功查連標、劉芳圃、楊德明等不相能（四人亦李相國所遣往）。故李邁協惡之，並王得勝、朱耀彩均逐往博洪廠（博洪係德國地名，有城距斯邦達八百十里，廠則製造之所也），學習木工、鐵工、繪圖照相之事。德明知所學非遣者意，而陸營又不能復入，遂與德國總兵巴蘭達商，改令學習水師，巴蘭達囑其往見兵部尚書戛美開、水師總管石多士面議。
既允約，遂回英，稟請核行。二月初一日，到倫敦。據稱曾在斯邦達營看查連標等操演，係先練腳步臂力，及跳牆登山緣木等技。次練擊刺法，兩人各披戴鐵鎧甲，舉矛相刺，以楊得明所學藝為最優云。又言德國百姓盡人為兵，雖世家子亦當兵三年，乃許仕進。不願者以病告，廢棄終其身。
○５０．赫來士學館
赫來士嗬斯必鐸者，大學館也。赫來士為耶穌別名，嗬斯必鐸則房院之統稱也。建自三百五十年前，規模特大。學徒自十歲至二十，凡七百人，衣食皆取給於館。二十五人為一所，膳寢相偕，領以同學年長者，一老媼調護之，費由公捐，捐金錢五百以上，則授杖，可與館事，可汲引學徒。學徒無濫引，惟聰俊有門第者，乃許廁其列。十五歲後，見可造，則升諸嶽斯笏大書院，衣食亦由館致之。總其事者，公爵襟比厘誌，司會計者阿剌伯。每禮拜之四日晚，集學徒奏樂，誦耶穌經，序班次行禮，環堂而觀者甚眾。
我中國二月初一日，耶穌教之禮拜四也，六點鍾，偕正使往觀。至門，持杖者出迎，袈裟執銀花棒者導入，學徒起迎於堂。是日襟比厘誌患病，阿剌伯代為主人，登堂當中座，客左右夾之（西洋賓主相見禮皆如此）。執棒仗者立侍，學徒分班就長案坐。堂下眾樂並作，誦經之聲如歌詩。少間則飯，肅靜若無人焉。飯已復歌，歌竟而退。每班年最幼者一人攜案頭花供以先，最長者一人負飯筒以殿，餘皆兩兩為偶，前一偶挾小筐之盛刀匕者，咸詣正座前鞠躬，行止有次，趨步有方，其眾濟濟，而序不紊。所衣長褂，襟衩當中，學長則加藍帶於襟右。言是數百年前之制，服之以示不忘焉。奏樂亦學徒司之。
○５１．老工師勸修鐵路
火車路工師第溫馴，年七十餘矣，初二日來謁，自言英倫、印度兩處鐵路，皆其所造。英倫鐵路五萬一千里，工料費金錢六百三十兆，每年載客五百零七兆，貨物二百兆噸（英人以二千斤為一噸），共入車腳價金錢六十二兆，除煤火工費共出金錢三十三兆外，實獲利息金錢二十九兆。印度鐵路一萬九千五百里，工料費金錢一百零五兆，每年載客二十七兆，貨物四兆零四十萬噸，共入車腳價金錢七兆零四十萬，除煤犬工費共出金錢三兆零七十六萬外，實獲利息金錢三兆零六十四萬。今以中國民人之多，物產之富，倘由廣州造火車路以達潮州亡疑當作韶州）、長沙、岳州、漢口，沿大江東折至江寧。遂北而鎮江、揚州、淮安、臨清、景州、天津，直抵京師，凡六千里，其費隻金錢二十兆（中國銀六千數百萬兩），獲利必厚。俟行之有效，然後更開支路以赴各城鎮，中國氣象當煥然改觀。因以平日所繪圖呈覽。正使問其年若是高，尚能自造否？答以不能躬親，惟當督率籌辦。遂留圖而去。
○５２．接晤禁煙會紳
初三日，禁鴉片煙會紳五十九人來見。其未來也，前二日會首多爾德屑其友德爾訥爾投書訂見期，並錄送陳詞稿一道。馬格理謂：「華官辦理此事，恐難實力。會紳來見時，隻宜以囫圇之語慰謝，不可堅確允行。」鄙意以為是在英入耳，英果欲禁之，無不絕者。何也？數百萬稅課所自出，英不旨徒自棄之，以富其鄰也。將必傳柬各國，同立約章，言明他日有聽任百姓種賣者，天下共擊之。畫諾既畢，乃申其禁。猶且派人巡查洋海，訪察華民，俾此害確然盡蠲，然後自舍其利而不悔。信如是也，疇敢先渝此盟？即官吏之疲玩較甚者，亦必加意警奮，求免禍首。鴉片來源，當悉斷矣。來源既斷，則雖嗜癖特深之人，亦病其接濟無術，不待驅迫，自然力戒。夫天下事，未有誠懇戒之，而病不除者也。就令山深林密之處，巡察未周，亦尚有冒禁以種鶯粟者。然城市間不敢公然販賣，稠人中不敢群然吸食，傳染之患已漸少。由是延彼會紳（會中皆樂為善者），勘明何處根株未淨，勸化督治，自可損之又損，以至於無。解鈴還是係鈴人，豈非千載一時之機會哉。然與會紳言，宜謂鴉片之流傳，中國受其實害，英國蒙其惡名。若不禁止，則人終儕英於蠱術邪教，留穢萬世。但禁止又須善辦，迫而持之，是縱販賣以播毒者惟英，借禁止以尋釁者亦惟英矣。如此立言，庶可激之必行，而杜其責效太速、滋生事端之弊。正使深韙餘論，令馬格理照譯之。
是日接晤會紳伯爵沙富斯伯厘，先起立誦其陳詞。大意言「鴉片流毒中國，英人不能不捫心自愧。四十年來屢請議院嚴禁，因華民嗜此者多，疑為樂受其毒。且中朝禁種鶯粟，屢不果行，又疑憎惡之心不實。是以議院尚在觀望。今特來請明示。鴉片是否害人７中國聰明之士是否同惡？切願設法與英並力斷絕此種貿易」云云。誦既畢，司求爾德及李格、丹拿三人復各陳其說，意略相類。又有教士以香港會友、粵人溫清溪等禁煙呈狀授余，倉猝未及問教士名。馬格理述使者意，咸慰謝之，其於餘論尚未翻譯明暢也。是時，正使已先撰就會銜請禁煙疏稿，定於初六日拜發。
○５３．總論英國政俗
到倫敦兩月，細察其政俗，惟父子之親、男女之別全未之講，自貴至賤皆然。此外則無閑官，無遊民，無上下隔閡之情，無殘暴不仁之政，無虛文相應之事。
宰相而下，各署皆總辦一人、幫辦四人、司事數人不等。每日自十二點鍾後，咸勤其職，至六點鍾乃散歸。庶僚固奔走維煩，即國相。曹長亦五官並運，有應接不暇之狀。是謂無閑官。
士農工商各出心計，以殫力於所業。貧而無業者驅之以就苦工。通國無賭館，煙寮，暇則賽船、賽馬，賭拳、賭跳，以寓練兵之意：是謂無遊民。
城鄉鎮埠，各舉議院紳一，二入，隨時以民情達諸官。遠商於外者，於倫敦立總商會，亦以議院紳主之，為上下樞紐。民之所欲，官或不以為便，則據事理相詰駁。必至眾情胥洽，然後見諸施行。是謂無隔閡之情．
製治最恕，無殊死刑，亦不事鞭撲．犯罪者輒監禁，而仍優養之。牛馬之類，且戒箠楚。孤窮廢疾與異方難民，皆處以養濟院，國君時遣人查驗其寢食。每數里即有廣廈，為病人調攝之所．亦由國君派太醫臨視之。凡構兵，惟陣前相殺死者勿問。戮俘囚、傷百姓並嚴禁：是謂無殘暴不仁之政。
有職役則終其事而不惰，有約令則守其法而不渝。欺誑失信，等諸大辱．事之是非利害，推求務盡委折，辯論務期明晰，不肯稍有含糊。辭受取與，亦徑情直行，不偽為殷勤，不姑作謙讓。男女盡人皆然，成為風俗；是謂無虛文相應之事。
兩月來，拜客赴會，出門時多，街市往來，從未聞有人語喧囂，亦未見有形狀愁苦者。地方整齊肅穆，人民鼓舞歡欣，不徙以富強為能事，誠未可以匈奴、回紇待之矣。觀其自直布羅陀以東以南，如摩兒大，如印度，如亞丁，如錫蘭、檳嶼、新嘉坡，香港，如澳大利亞，沿海數萬里，往來衝要，可以泊舟，可以成市者，皆篡取其口岸而布置之，獨無所蠶食於其內地，則其營謀隻在商販可見。且西洋例，凡入萬國公會者，同盟之國不能無故加兵。俄羅斯謀並土耳其以通海道，執土政之亂為詞，英人約會各國夾持之，俄遂未敢公然用武。余於二月初七日，舉出洋後所見大概，致書都中諸貴暨直督李相國云然。
孔子言：治國之要，曰節用。用而無節，則罄天地之藏，不足以供之，英國是也．英之政治，無一不殫力講求。其於教民、養民、整軍、經武，尤能不惜重貧，然常有不必用而用，不當用而用者。如今年印度上尊號，頒詔大赦，民之告貸被禁者，國君代償所欠，釋出萬數千人之多，此不必用者也。珍奇玩好羅列紛綸，一木一石之異，越數萬里而舟車致之，此不當用者也。維多里亞在位，而後構兵屢勝，國勢日強。迄今每歲所入，皆不敷出，積欠國債至八萬萬金錢，實中國銀二十六萬七千二百四十萬兩有奇．初七日，張斯枸，姚嶽望至麗如銀行，司出納者為其言之，按每兩輸息三厘，計歲息已八千零十七萬餘兩。
○５４．播犁地士母席庵
余在京師，即聞英倫有播犁地士母席庵者，大書院也，各國之書畢備，到此後急欲一往觀之。初八日，家部遣其幫辦謝溫伊伯尊、記室蔑德佛爾特為導，威妥瑪．禧在明，優雅芝暨其國所謂名儒阿溫者均從焉。
地廣數百畝，結構數百楹，中央堂室連延，重閣疊架，自顛至趾，層層庋書，金題錦褫，各有鱗次。其陳諸案者，書與圖並。據威妥瑪等所指說，大約敘述五大洲輿地、列代戰績者居多。有譯出四子書及注，餘皆不辨其文字，故未披閱。後一堂，男女觀書者三百餘人。早入暮歸，堂內之書任其檢讀，但不令攜去。
我中國自漢以後，校定群經，立碑太學。至於孟蜀，鋟板刊行，天地至文，莫不公諸海內。人第有誌稽古，即得取諸坊間，署諸笈篋而誦之。其資學較優者，復選直禁中，俾盡窺內府之秘藏，周知本朝之掌故。用是名儒輩出，輝映後先，文教誕敷，為遐荒所共尊仰。英之僻處，夫豈能然？幸其國寫書多用羊皮（二千年前用蠟，病其易於刮滅，改用埃及國木葉，又不能經久，改用羊皮），書衣皆以漆布，雖萬爪騰拿，不易滅裂，尚可聽人就讀耳。雖然，隋煬帝之藏書也，蒲博鷹狗之說，無所不登。唐元載之括天下圖書也，千錢易一卷，人輒偽作以獻之。惟我朝四庫，搜羅皆有關學問政治之要，至精至粹，足式萬邦。今英人自
矜其藏書八十萬卷，目錄亦六千卷之多，然觀其所贈數冊，閨閣之繡譜、店窯之圖記，得諸中華者，且纂集以成一編。則其琳琅滿目，得毋有擇焉而不精者乎？是當有以進之。
旁一所十餘楹，外圖畫寶玩及歷代璽印之式。璽圓如璧，紅黃蠟為之。各肖其君狀貌於上。由此逶迤前行，又數十楹，羅列古跡，零銅斷瓦，雜遝珍收。其大者石碑、石柱、石像、石棺。皆埃及、猶太、羅馬、希臘諸國一二千年前之物。間有字書，如周秦篆體，渾厚可貴。降階復升，重門洞達，銜百餘楹。舉凡天地間所有之鳥獸、鱗介、草木、轂果、山川之精英，淵叢之怪異，博物誌所不及載，珍玩考所不及辨，格古論所不及詳，莫不雲布星陳，各呈其本然之體質。其在動物，則取已死者存其骨殖，被以全體皮毛，充之紙棉以實其內，屹立無異於生。至於人骸，大小亦十數具焉。再進，則為前古後今中外各國所用之家具與一切兵器，而本國之新製繼之。
夫英之為此，非徒誇其富有也。凡人限於方域，阻於時代，足跡不能遍曆五洲，耳目不能追及前古，雖讀書知有是物是名，究未得一睹形象，知之非真。故既遇是物而仍不知為何者，往往皆然。今博采旁搜，綜萬彙而悉備之一廬。每禮拜一、三、五等日，放門縱令百姓男女往觀，所以佐讀書之不逮，而廣其識也．英人之多方求洗荒陋如此。每年經費十三萬金錢。所藏有中國經史諸載籍，云是善板。典之者為德葛蘭士，能華語亦習華文。日暮人倦，相期異日再觀。此時匆匆一過，即已涉目者尚多未及詳考，堂室方向亦不暇究，作記固自模糊也。
○５５．觀實學士演光學
初十日午刻，斯博的斯武德請茶會，與其師丁達演光學以助談柄。光學者，所以明色之變也。其法以炭燃火置諸鏡匣，炭小如指之一節，鏡小如杯，而圓光之印諸帳幔者，則大數圍。隔以方玻璃，猶一色耳。以三角玻璃映之，則其光五色燦然，界畫井井，由是挈紅繒以附諸紅光，繒之紅不改。附諸綠光，則繒變為藍。附諸自光，則變為黃。又鍥水晶使稍分厚薄，轉諸鏡匣中，則其光善於變色。燒水晶使熱，復涼以水，亦變色。勁力以握玻璃，亦變色，緩之則無色。又以鹽煉木熱火，則人面及五色之物皆藍，以五色畫一車輪而急轉之，則第見其白。合五色粉而勻之。亦變為白。
是日在坐，皆其國名下士。精於天文者，曰侯根士、曰海音德。精於輿地者，曰伊溫士、日輿敦、曰李嘉子、曰吳安。精於製造者，曰誌溫士。精於勾股算法者，曰霹靂佛兒、曰夏黎葛布、曰勒色。精於電氣者，曰阿達庵士、曰花士德。博識花草蟲魚者，曰阿拉蠻（著書言珊瑚是水蟲結成），曰邊敦、曰赫格斯厘、曰斛格爾。知化學者，日葛蘭士敦。知醫者，曰白羅士、曰錫滿。探冰海者，日阿蠻呢。能造火車鐵路者，曰合格沙。又有葛羅佛太太，亦以博學著名。英人皆謂之實學，蓋形而下之事也。
○５６．正使與英人談禁煙事
未正，復赴馬爾甘茶會。馬為世代將門之子，其父領兵赴粵，所收粵中寶玩甚富．會既散，往拜議院紳布羅士（訂天津和約之歐爾仁是其兄，前任駐京布公使是其弟），談及鴉片煙事。布曰：「中國吸此者多何等人？」正使答曰：「多衙門丁幕書差及兵弁。」布曰：「少吸能有害否？」正使曰：「既吸之，則必不能少。」布曰：「我國亦禁酒。然酒之為用，少飲不但無害，且可益人。其亂性誤事者，惟多飲耳。」意以比例鴉片，謂害由多吸之自貽，不能歸咎是物也。余欲與辨言，及吻而去。
禁煙會紳之來見也，馬格理翻譯答詞，誤以荷蘭禁鶯粟為種鶯粟，且於禁煙之難，言之過多，轉到應示禁處，亦少力量。律以中國文法，殊未慊懷。然不種則何由而禁，義尚無大刺謬也。洋人言語之際，但論意不論文詞，故當時諸紳均歡愜而去。及刊布新聞紙，正使以所譯非其意，深病馬君，波及德明、鳳儀兩翻譯．余謂：如以為病，第致書諸紳改之，即可挽回。十二日，正使自起草函達紳士，大意言煙之為害甚大，但中國不先禁絕，不敢以請諸貴國云云。十四日，德爾訥爾來見。盲此次書函，有礙伊等所為。蓋禁煙之舉，若須責諸中國，則英入之設會，直多事矣。正使再三言新聞紙之當改，伊乃謂改去荷蘭種鶯粟字樣，以免開罪荷蘭，亦未嘗不可。德爾訥爾操粵音，故是日問答，皆餘傳之。
○５７．觀倫敦鑄錢局有感
錢幣必造自朝廷，然後可以富國，可以便民，可以一市價之低昂，可以杜奸商之欺偽。然造錢幣固不易易。錢過重，則患在私銷，錢過輕，則患在私鑄。一弊弭，而他弊輒隨之，愈變更，則害愈甚而已矣。英制錢幣三等，曰金、曰銀、曰紅銅。金錢之大者，重二錢二分，中雜以銀約數分，其值計銀三兩三錢五分（所值隨時價為低昂，然大致初不甚遠）。銀錢之大者，重七錢，中雜以銅約數分，其值計銀一分四厘弱。錢輕而所值者多，銷之則無利，故私銷之弊泯。抑其造錢也皆以機器，金、銀、銅之方質者熾而紅之，一過機器而成薄片，再過機器而得錢形，三過機器而邊棱以彰，四過機器而王面圖字以顯，由是復以機器衡其輕重，輕重稍不如製者，機器剔出之，另付工匠熔鑄。故其制造精工，非木模、土範、刀鏨，斧鑿所能仿佛，則私鑄之弊亦泯。無私銷，故錢不虞其乏。無私鑄，故錢不虞其壅。而錢身較輕，又非如中國元寶之重滯，數至累千，即難遠齎，須貼腳費。此英倫制錢所以通行於屬地，雖程之遠如澳大利亞，俗之異如五印度，亦莫不遵而用之。而帑藏遂收無窮之利也。
倫敦有羅亞泯剔者，譯言皇家鑄錢局也（羅亞譯言皇家，泯剔譯言鑄錢局）。十五日，禧在明導往觀之。其副總管曰非蠻得兒者，先與試驗其天平，雖加損寸發而輕重立見焉。繼令管機器之希勒，逐一試演其機器，碾鑿印刷迅捷，幾不及瞬。尤足異者，辨別金錢輕重之具，形製僅如小匣，罩以玻璃。入錢數十枚，其間輕僅杪忽者自歸一區，重僅杪忽者自歸一區，無稍輕重者亦自歸一區。錢之流於器，如蚓之行，其聲如草蟲之。時甫半刻，千錢早巳衡遍。故不特千萬新鑄之錢分兩一式，即交納舊錢稍因磨刷而輕減者，亦不能欺其權衡，必令補交鑄費而銷之。錢之日新而不陳者，蓋以此。
嗣復往觀其彭克柯弗英葛蘭。彭克柯弗者銀行之謂，英葛蘭則其國名也，猶言英國銀行也。英之文法輒倒置，故云。然銀行之票，地各異式（如印度別有印度之票式）。紙皆自造，堅韌殊常。每日所出銀，輒在一百數十萬以上（余往觀之前一日，出銀一兆零二萬六千），足見其流行之廣。
夫中國未嘗不知自鑄錢也。明時，洪武、嘉靖、萬曆均令各省鼓鑄。我朝康、雍、乾隆間亦令各省鼓鑄。其始皆以為便民便國之計，其後每因錢法壅滯，得不償失，輒復停止，則以為民間慣用雜錢使然。然而廢古用今，王莽時嘗行之矣。盡銷古錢，隋時亦嘗為之矣。卒之古錢廢而新錢仍不可用者，其病源蓋在上而不在下也。京省開一鑄錢局，凡大小官吏、書役，工頭之花銷澆裹，期盈期侈者，罔不出於其中。侵蝕視為固然，得缺即以相慶。於是工本物料。層累克減，錢身攙雜，體粗質脆。市上用之，或隨手而破壞，民間蓄之，或未久而朽腐。雖禁令嚴密，率皆不以為寶，廢格而不行。宮中病其無以應朝廷之詔也，遂為掩耳盜鈴之術，惟官放官收者，概用新錢，以符國製，不復強之於闞闐。此錢法所以壅滯，鼓鑄所以徒為虛耗也。銅錢且如此，況其在銀，又況其在金哉了今使中國開金銀礦，置辦機器，效為英倫，錢幣私銷私鑄之患，誠可免矣．而弊之在上者不除，則金錢之雜銀，銀錢之雜銅鉛，或幾及半。百姓知其所值本少，不以為寶，卒亦不可以流通，勢必仍至官民異價，以成糊弄之局。且錢幣創行之始，須盡民間所蓄舊錢而繳銷之。民不繳銷，則顯違法令，固召吏胥訛索。民若繳銷，則舊錢一入宮手，發還原值將不知何時。赴衙門以待給領，獲領之價，必不能彌補其待領之費。是便民之效未彰，擾民害民之禍已立見矣。無已，則惟各省分設官銀號，召募誠實商賈司之，俾民得自與交易，庶乎其可。夫商賈之力能報名於官者，難期其果為誠實也。就令誠實之選幸如所期，然銀號之設，將以官監之乎了抑不以宮監之乎？如不監以官，則呼應不靈，駔儈有恃強以輕錢勒用者，必待訟諸公庭批示審斷，然後息爭，則銀號不可以自立。如監以官，則索取規費，又無異鼓鑄之局，是粒米而蟲之攢集蛀齧者凡再也，尚望其錢幣之能行哉！
余問馬格理曰。錢局天平，皆罩以玻璃，何也？答曰；不使侵以寒熱之氣也。人身之與百物，見熱則舒，見寒則縮。故熱地之人，其長也恒速，年二十而身軀已定。寒地之人，其長也恒緩，三十以前猶可增高。五金及木皆然。故寒暑針，以水銀為之，亦可以銅為之。時辰鍾，盛夏則行緩，隆冬則行速者，熱則擺子舒而長，故緩，寒則擺子縮而短，故速。有木模於此，掌握之久，則拓大而不適於用，置之於地，頃刻復還其原。此皆寒熱之氣所為。天平之輕重不爽杪，忽然偎之以人，薰之以火，所衡之物輒加輕者，則熱氣所中，其器舒長也。濡之以水，扇之以風，所衡之物輒加重者，則寒氣所中，其器縮短也。銅最畏寒熱，銀次之，鋼次之，玻璃最不畏，故罩天平以玻璃，使輕重不失本來耳。
英國屬地銀號天平皆頒自倫敦。有輕重或爽者，控告至官，則羅亞泯剔提其天平而比較之，別為頒給。每歲官中潛派員至所屬，就市肆買物以覘其秤之協否。有不協，則取而折之，仍量示罰，給以新者或熔鐵加於其秤錘。英製之平權衡，非徒具文如此。
○５８．井上馨談學西洋
日本井上馨者，十四歲入倫敦學藝，十年而返，以英人船炮火車之用告於其國。咸惡之，屏不與語，有指為私通西洋而群毆之者。迨英軍攻日本，力不能支，乃乞井上馨言和，擢戶部尚書，獻策更政令以從西洋。今又來英，稽求征稅之法。十五日，正使與余由英國銀行歸，便道訪之。井言英稅例，但征進口之貨，不征出口之貨。出口者本國所產，征其貨則國人苦費巨，不願販運於他國，第就本土銷售，獲利必微，無以勸藝殖匠作而富其民。故先不征之，俟其販運獲贏資，乃計磅取三邊士以為稅。民既獲利，輸納自非所難，由是而樂於遠販者多。遠販多，則銷流廣。業農工者，自不待驅迫而咸勤於作苦以供所需。英國富民之道，莫善與此。
又言：倫敦創造火車之始，國人莫不騰謗，謂舉國牧禦由此廢業，妨民孔多，群起而沮之。豈知火車既行，牧御營生乃益繁盛。蓋無火車，則人貨之往來者少，有之，則商旅絡繹於途。火車不能到之處，須以尋常車馬濟之，故其生計滋豐也。
正使叩以查考英之稅課當看何書？並以書名「威羅士屙弗呢順士」者為答（威羅士者豐也，屙弗呢順士者國也，書言豐裕其國之道，故名）。此書係挨登思蔑士所著，難於翻譯，非習英文者不能閱。據馬格理言，不如「播犁地家兒伊哥那密」（書名，剸蔑兒所著）較易譯看。
○５９．土耳其政教不修
十六日，布羅士來拜。正使言及土耳其虐政，布曰：「土政之虐，在二十年前，今則失之寬縱。兵本素強，非諸國所及。倘得好官，何至受侮於人。」問： 「官何以不好？」答曰：「愛錢不治民事。嘗有彼國貴官之素識者，見其怠逸，規勸之，以無事可治為對；蓋廢弛之久，竟忘其所以然。不知食祿取財而外，更有何事矣。普天之下，雖野人亦自英有賞罰政教。賞罰不當，政教不修，而惟恃兵能殺人，從未有立國可久者。今土國文恬武嬉，雖有勁卒，誰實驅率使前，此敗亡之所以可憂也。第差勝於兵，亦不強者耳。」嗟乎！布羅士之盲，與夫人之論土政者不合，得毋有所諷刺乎！其人年六十餘，舉止言動，似有深心遠識者。又言。土國制祿太薄，不足養人廉恥。近開火車路，然亦太少，不能周通往來。欲強其國，須增官俸，而嚴懲其貪且惰者，以飭政令，廣開火車路，以收貿易之利，而富其民，然後可望治。
○６０．故王宮
哮爾歐伍倫敦者，故王宮也，創於西曆一千零七十八年。石牆厚一丈五尺，環宮瀦水為溝池，建炮台以守。閱三百年，廢為拘禁犯罪大臣之所。今改以儲軍器，並駐兵二千焉。內有君公將帥鐵鑄像數十具，或步或騎。火藥百數十箱，新式後門槍六萬杆，古今刀械盔甲不可數計。別一所，奉今國主禮冠。冠製大如冬瓜形，紫倭緞為之，上綴巨珠四，縷界為四辦，頂嵌鑽石，大若鴿卵，冠武亦密綴金花鑽石為飾。余於十八日往觀，旋赴戴晤士江，閱江底火車路。蓋由平地而下，凡石階八十七級乃至之。巨石為左右垣墉，厚鐵板為上蓋，以隔江水，如甕城然。火車馳其下，煤氣燈相照引。構造雖巧，然非必不可少矣。
○６１．觀繪畫
廿三日，遊拿慎呀兒戛拉利（拿慎譯言國家也，戛拉利譯言樓也，呀兒者語助辭），蓋其國聚圖畫處也。繪畫各國人物為多，山水次之，間有花卉，皆數百年前名手所為，以鏤金格子裝成，密布壁間，樓房十數座皆遍。男女紛紛就其下立版染毫，依樣摹擬（摹畫者，皆以木版立架上）。夫既有布犁地士母席庵以便民讀書，又有此以詔民學畫，英之百姓男女所以咸擅一藝，而無束手凍餒之憂歟？
○６２．倫敦監獄
英之制刑雖寬，政令則甚嚴。凡其民小有忿爭，或動止稍不如法，則巡捕弋獲之，致諸其長而詰禁焉，故其設獄特多。然犯之輕者，不與重犯混，慮其伍匪染惡，益不自愛也。倫敦輕犯之獄凡五，美亞及議院紳主之。重犯之獄凡二，家部主之。輕犯應禁數日以至數年者，期滿即釋。惟罪在監禁五年以上，則送部獄拘之九閱月，乃解海口獄，使就修城、築壘諸苦工。海口之獄，不一其名（曰達爾德穆爾、曰波得蘭、曰戛庵，又有海島之獄曰勃地斯母士阿爾蘭之獄曰士擺客埃蘭）。部獄，則有曰密拉班克者，有曰奔敦維辣者。其立法從同。二十二日亡江氏刻本作二十三日）函會家部，往觀於其奔敦維辣。家部派幫辦錫拉溫伊必存，記室糜德佛爾至其地，與獄官陸士為前導。所往之處，所遇之物，纖悉胥詳告焉。
其獄則崇樓廣廈，遍繞回欄，壁淨階明，塵垢俱絕。屋一千一百六十五間，現禁犯一千零十五名，凡屋高七尺，深十四尺，廣十一尺，一犯居之，皆有牖以通天陽，不以湫隘閉鬱其氣也。非夏令，則機器送暖，分布於其屋，為禦寒也。初入獄者，去舊衣歸諸其家，授以囚服，易別識也。親屬來見，別有一室，以鐵柵隔之，獄官與犯並坐，察其所言，杜私弊也。衾薦器用，給以完好，不賤視之也，日膳凡三，肉食必具，劑以湯茗，惠養之道也。樓每重各立天平一具，有以肉少為嫌者，則面衡示之，昭均平也。飲食寢處，咸適其意，而氣體充矣。每日六點鍾即起，各自洗刷房地內外牆壁，料理衣物，務令整潔。浴室十餘所，七日禮拜一澡濯，恐其垢穢致疫癘也。犯衣浣以機器，陳於椸枷，入火櫃烘之，櫃有編號，防混淆也。早膳後，同詣講堂聽經，以一點鍾為度，禮拜日則再往，導其復善之心也。凡聽講，獄官必高坐臨之，糾其不恭者。諷經協以洋琴，琴一而五音皆備，薰陶以禮樂也。六工及紡織、烹炊之事，各就其所能，使執一藝。不能者，教以工師。初入獄，則析舊繩。每日率六時作苦，收其放心，且進以技藝也。午膳既畢，舒步院間，依所畫地，按序而行，以活筋脈而仍不使肆也。舒步已，則觀書兩刻，牖其明也。操作之時，與食息相間，調其勞逸也。在獄無老少，莫不體胖色華。而堂室、几案、雕鏤、畫繪之巧，莫非犯人為之。遇客至，咸肅然端立，若素嫻禮教者，以此。
獄中有高台，矗立數十丈。獄官時登臨之，以察犯人從違．其或不率教，則禁諸黑牢。牢深入地下，由階梯委折而至。牆垣厚一尺四寸，凡三重。夜不給燭，惟日仍給膳饌如常數。毆官者，以九尾虎鞭之。九尾虎形如塵拂，尾綴細麻繩，故名。其次則捶以木杆。非是，不鞭撻也。越獄者，以火槍逐擊之。由此獄移彼獄者，以鐵索係其右手，加以鎖鑰，人兩兩相連。非是，不施鎖銬也。人或負疾，則別置樓下高朗之室，以精美饌食供之。醫既愈，則坐諸機器，所為權衡，稱其輕重，以瞻肥瘠，而知血氣之復充與否，然後復歸其舊牢。病甚者，聚諸一所，以便省視。此倫敦部獄之章程也。紳士所管五獄，寬嚴各隨主者。家部病其參差，業已商允下議院，定為畫一之法矣。
英製之待罪囚，如此其優，人猶不堪，至有墜樓求死之事（此是近事）。蓋拘苦為素所未經，則役作辛勞，已不如家居之優遊自適，不在乎重以懲之也。夫鬥狠由於悍戾，
為盜迫於饑寒，其人未嘗不知法而自禁。然忿之所起，貧之所逼，當時實無如何。不馴其勃發之氣，不予以謀生之技，則雖嚴刑示懲，卒難免再蹈於後。英人知此，故立為規教以約之，制為役限以課之，調適其身體使不至以頹弱而自廢。然後其出獄也，可以忍性，可以效功，可以耐勞，不復為鬥毆盜賊之行。倫敦百姓，類皆安靜勤奮，有由然矣。
又聞有侯士嗬佛哥勒格神者，譯言改過房也。童子孤貧，無父兄之教，或父兄實不能教，致陷匪類者，宮中勾攝至其地，飲食馴誨之，蒞以師傅，慈以保姆，俟其成人，學藝既足，然後放歸。英之育成人材，用心為良苦矣！
○６３．與井上馨談寶藏
廿七日，井上馨來，與正使並接晤之。井曰：「中國寶藏實多，何為貨棄諸地，胡不效西法改弦而更張之？」正使未及答，余曰：「且君之綜司戶部，亦嘗革戶部之弊政否？」答曰：「甚願與革，眾不我從。」余曰：「此非眾之好為疑沮也。祖宗製法皆有深意，曆年既久而不能無弊者，皆以私害法之人致之．為大臣者，第能講求舊制之意，實力奉行，悉去其舊日之所無，盡還其舊日之所有，即此可以復治。若改弦而更張，則驚擾之甚，禍亂斯生，我中朝敢不以貴國為戒乎？金、銀、煤、鐵等礦，利在焉，害亦存焉，非聖天子所貪求也。」井唯唯。其友談詩半晌而去。
○６４．會堂議事情形
每歲自開會堂之日始，爵紳皆集倫敦，至七月乃散。其未散也，日赴議院商榷一切。惟彼教禮拜六，七兩日不往。旅此數月來，聞其徹夜辯論者數矣。甘九日見阿師伯立，囑其遇有議事，知會往觀。三十日四點鍾，阿氏躬親來接，登樓覘之，各國使與諸事外人，亦多有詣此作壁上觀者。凡集議之先，紳士有詰於官，則赴院掛號，聲明所詰事目，該管官吏預籌答詞，屆時俱至。設几案堂中央，司事三人執筆攤紙，正坐以記言。各官就案旁坐，諸紳以次列坐。司批克特立於上，按掛號序次，傳呼其人出詰。有所詰答辯論者，皆起立向眾言之，詞畢復位，然後他人啟齒，毋許饞言忿爭。不如法．則司批克扶出之。論相錯而得失不能決，則分左右袒，以人多者為勝，施行其言。司批克，猶所謂主議之人，通曉律例，嫻熟議院故事者也。
是日在坐數百人，以雜事致詰者凡數起，然後及土，俄兩國事。會堂首事，倫敦意主不與聞，陸兵總管哈爾狄則咈之。兩人言論甚繁，皆逾半時而後竟。當其言之未竟，無急於騁辯者，可謂從容有制矣。嗣此發言者尚多，因有演看電氣之約，正使與余先眾散去。
雲南戕殺洋翻譯一案，格參讚查訪回英，約及一月。或以其確實情形未登新聞紙，致詰於外部。答者惟以威妥瑪尚未開報為詞，不知尚有葛藤否。今司批克姓博蘭。
馬格理每謂「中國尚偽，不說實話，不做實事。每有所議，心不以為然，口則許可之。及其見諸行事，又不如此辦理，洋人最以是為憤恨。試思人各有真意，事各有真理。己非人是，固不可矯強相持，若既見人言為非，何妨直陳其所以剌謬之處，明白曉暢，使人心服。倘既言之而仍不服，別出一解以相駁，亦不妨再細思量，或即立時伸辯，或訂異日重商，務令已之意，事之理，咸喻於人。洋人並非豺虎，安能遽肆吞噬，奈何含糊其詞也？」答曰：「此高一層辦法也。辯論易致忿爭，維口興戎，故含忍優容，以息爭端而安天下。」馬et：「面從心違，既諾旋背，正足啟爭。若據理直言，人即不服氣，亦須服理。當辯論時似是爭競，究竟兩心相喻，自各恬然，何爭之有了」余聞言而姑頷之。今觀其會堂辯論得失，各不相假，迨事歸一是，眾遂俯首相從，不存勝負之見。
○６５．觀電學有感
電學者，以小筒盛兩金並硫磺水，入銅鐵線於水中，但電使其線相接萬千里不斷，則電氣直及萬千里，可以裂金石，碎鋼鐵，可以擊人至斃；置之暗室，則其光閃爍，與天上之電無異是也。熱學者，金木之類互相磨壓，力重則生火，凡物閉鬱久亦生火是也。天文學者，日不動而地動，月與五星皆動，月為地影所掩則有圓缺之類是也。氣學者，天地之氣最重，火氣最輕，入火氣於皮球，人駕之可以淩空而起，入火氣於銅鐵大鍾，以機器壓而實之，人坐其內，入水不濡（倫敦有館，曰坡裏提克呢克音司的究甚者，其鐵鍾可坐四人，曾令演試之以為戲），凡物注氣既滿，其力足達遠而摧堅是也。光學說見前。廿八至三十，連日觀藝師演此。惟力學、化學，尚未及睹。此皆英人所謂實學。其於中國聖人之教，則以為空談無用。中國士大夫惑溺其說者往往附和之。
余為之辨曰：彼之實學，皆雜技之小者。其用可製一器，而量有所限者也。子夏曰：雖小道，必有可觀者焉，致遠恐泥，君子不為。非即謂此乎？聖人之教，仁義而已。仁者，人心固有之純善。義者，處事自然之條理。仁義之道，矢之於口，則為嘉言；踐之於身，則為懿行，而其大用，則維持夫君臣、父子、兄弟、夫婦、朋友之五倫。君非臣則無手足，臣非君則無頭目，故君臣至親。子非父無以生其身，父非子無以傳其世，故父子至親。兄弟者，同稟父母之血氣以生，猶折一身而二之，非他人所能同，故兄弟至親。夫婦者，相與成家而育後嗣者也，故夫婦至親。朋者，吾之同類，友者，吾之輔助也，故朋友雖疏而亦親。惟親故相聯屬，惟親故相愛恤。此固有之善心也，仁也。君所以治其臣，故君尊臣卑。有父而後有子，故父尊子卑，而凡與父同等者皆尊，與子同等者皆卑。有兄而後有弟，故兄尊弟卑，而凡與兄同齒者皆尊，與弟同齒者皆卑。夫婦者，陰陽也，陽天陰地，陽日陰月，天高而地下，日大而月小，故夫尊婦卑。朋友無尊卑，其道主於相敬，不自尊而卑人。夫尊自尊，卑自卑，無尊卑者自無尊卑，此自然之條理也，義也。
天下生民，日日相接，不外此五倫。果其洽以仁而不相棄不相害，締以義而不相侵不相淩，一家如是則家安，一國如是則國安，天下如是則天下安。故聖人之教，所以奠安宇宙而助天地惠育萬物之功者也。非是則情意乖忤，君與臣互為殘賊，父與子互為傷夷，兄與弟互為摧剝，夫婦朋友互為戕殺，民物無以全其生，天地且為之擾亂而不能帖然於其位。教之為用，孰大於是？孰實於是？
聖人慮人之違其教也，佐之以兵刑。兵刑者，不得已然後用之，所以驅不仁，不義之人咸歸於仁義，而非以逞忿、非以恃強者也，故兵刑亦仁義也。中國自秦、漢以迄元、明，修其教則治，淪其教則亂。其治也，遐荒向德，重洋慕化，仁義之風遂漸及於四裔。其亂也，人多騖利而尚力，海內糾紛，然君臣、父子、兄弟、夫婦、朋友之倫嚼然猶存，非甚不肖，猶知顧畏仁義，不敢過肆其桀驁，故剝擊屠戮，較之聖化未被之地，其慘忍終殊。夫天地間含生負氣、具有耳目爪牙者，莫不知飲啄求多，攫搏求勝，非獨人而後能之。人之所以可貴者，為其倫紀不紊，知有善而非惟尚力，知有理而非惟鶩利耳。
今西洋之俗，以濟貧拯難為美舉，是即仁之一端，以仗義守信為要圖，是即義之一端。誠因其所明推之，以率由五倫之教，君臣相愛而堂廉之分明，父子相愛而喬梓之道明，兄弟相愛而長幼之序明，夫婦相愛而內外之辨明，朋友相愛而敬讓之誼明。藹藹乎，秩秩乎，雍穆整齊，不因好勝而奮爭心，不恣貪欲而動殺機，生靈之禍，即於是乎息。非然者，一意講求雜技，使趨利之舟車、殺人之火器。爭多競巧，以為富強，遽謂為有用之實學哉？
中國白天開地辟以來，曆年最多，百數十大聖繼起其間，製作日加精備，其言理之深，有過於外洋數倍者。外洋以富為富，中國以不貪得為富。外洋以強為強，中國以不好勝為強．此其理非可驟語而明。究其禁奇技以防亂萌，揭仁義以立治本，道固萬世而不可易。彼之以為無用者，殆無用之大用也夫！
○６６．日本兵船下水
日本國於英倫造兵船二號，其一已告成，於三月初一日下水，公使上野景範集眾觀之。以中華密邇其國，特邀使者與會，示親切也。船匠頭目為沙穆德，裁定船式者為李德，皆藝之最優者。其船長二十一丈，載貨可四萬六千八百六十石（英語曰二千三百四十三噸）。船尾雙輪，鼓其一則船於所止之處瞬息可以轉身，無俟繞行之遠，所以利戰陣也。氣爐別有新式，可省煤火，所以免煤乏退兵之患也。加製風帆，一點鍾能達三十里，不必專藉火輪，亦以作煤力之不及。近來船法之精巧如此。
英俗，凡船下水，注酒盈瓶而碎之，以女賓斷其船係岸之索，則船隨流滔滔去，岸上群鼓掌歡呼，以送其氘事畢，就船廠設宴，受船者為賓，匠頭為主人。饌既畢進，主賓互相頌禱，以及其國，坐客擊案舉盞慶之。是日，中國使者在坐，故亦為中國祝，正使以吉語酬焉（英俗，凡盛宴皆有主賓互祝之事）。船廠在播比臘，距倫敦約二十里。
○６７．御花園
園圃之式，大地多自生樹者曰巴爾格，結構以藝花卉者日家爾墩。倫敦之南十餘里，地名曰邱者，有羅亞家爾墩，譯言御花園也。其地周回六里，乾隆間英主若耳治第三所建，仿中國形製，有亭，有台，有橋，有館，今皆圮，惟十層塔尚存，維多裏亞增廣之，羅致五大洲千百國木料花草於其地，各有標記，著其名目功用及所自出。縱令百姓往觀，以資博物而擴其匠材醫藥之識。余於初三日遊此。木料瑩澤堅致，奇形巨體，為生平所未見者甚多。惜未習番書，不能一讀其所標記者。園中工費，每年金錢二萬，實中國銀六萬六千餘兩。歸時，園務總管胡格爾折鮮花盈筐以贈。
○６８．烏里治製造局
製造官局，在倫敦之東，距使寓三十餘里，地名烏裏治，英語呼是局為羅亞兒遜那拉其。監督曰楊何思本德，副監督曰顧德訥富，曰薩繆愛拉戈登。薩即李少泉相國舊部將戈登之兄。戈登本其姓，當時隻以姓行耳．初五日巳正，由蔗林覺羅士（地名）附火車抵局，觀其火器。
楊何思本德等先請看演威德哈德魚雷。威德哈德，蓋製造者姓名。魚雷，則水雷之象魚形者，首尖尾銳，有鬛，有鰭，有翅，長十四尺，重一百十九磅（十二兩為一磅）。身三段相接，前一段有機竅，銅為之，形如小菊花，以定魚行之遠近。中一段，機竅伏於內，以定入水之深淺，其訣秘不示人（雖本國且同局製造者亦不使知之）。後一段以實火藥。火藥用棉花練成，燃速而力猛。將施放，以印度膠管注氣魚腹，既滿，乃推納水中。魚行處，水無聲而微浪。緣為客演試，僅令入水五尺，故跡象可見。行僅里許，旋收之。若以禦敵，則入水當在十尺以上，水面並不見其形。雖敵舟遠隔十五里，亦一刻駛到矣（一點鍾能行六十里，然施放必於六十丈內乃能有準）。
魚雷凡兩演，繼則演放來福大炮。炮皆新式，如葫蘆形（底最大，腹次之，口則長狹）。炮子亦新式，如饅頭而上殺。每炮子之腹，實以小炮子無數，皆注鬆香黏之如瓜甄，然空其底與心以載藥。其上為校遠近之火機。至敵陣，火機發，則炮子炸而小炮子飛出，如群蜂傷人於數百步外，故亦名蜂窩炮。子身上下皆有方銅釘，與炮筒中線路相合（炮筒中密為小長坑如路然，自腹至口），所以免炮子之乘風滾轉也。炮七萬六千斤（英語曰三十六噸），配以炮子之重五百二十五斤者（英語曰七百磅），火藥則一百五十斤（英語曰二百磅，凡藥之重，皆視炮子約四之一）。藥不以粉而以磚（形如小黑磚），取其熱透較慢，不致勢太暴以傷炮也。盛藥不以紙與布，而以羊毛袋，取其一放再放之後，炮筒餘火不至遽著於藥以傷人也（羊毛不著火）。
演試之炮，周身左右有xiao穴三、四。裝子藥既畢，則以螺旋鐵棒長約尺餘貫穴中。鐵棒上數寸心空，以銅條約一寸置其間，塞以小鐵杵，為試驗藥力之用。蓋藥發，則其力直壓鐵杵以搗銅條。此銅條之搗扁若干，即可覘其藥力之大小。炮筒內。子離藥以徐出，斯氣漸鬆而力亦漸薄；故近底之銅條搗扁較甚於近腹者，近腹之銅條搗扁又較甚於近口者。驗之既確，則上下之間，用藥多寡，可以無誤矣。炮之前面里許，有木架，橫係電線，連延至一室，與機器相屬。機器上立小銅箭，炮子過架，則電線斷而銅箭落。因其落之時刻杪數，以知炮子飛行之遲速。舊式圓炮子，每一杪時行二百丈，行速而不能及遠。今式炮子，一杪時行一百二十丈，行慢而力能及遠。英人之於火器，其精心審驗如此。
七萬六千斤之炮，其底大幾兩圍，製以熟鐵，內外瑩滑，從古未聞鑄熟鐵器能至此之大者。既而往觀其工匠製造之處，則莫非機器為之。鐵爐大者，崇廣如裏門。其外關以鐵閘，能自合辟。煤亦自躍入爐，不須人為添撥。煽爐之風（鐵無風則不化），以機扇輪鼓入洞中，歸於總氣管，分布各爐，以供其用。凡鑄大炮，化鐵為汁，灌諸模內，成方鐵柱，長僅二尺，俟既冷，復燒諸爐而出之。以自轉之巨軸碾之，軸數轉而柱已長二、三丈。再冷再燒，繞諸倍大之軸，卷為層圈，捶以鐵郎頭。郎頭自屋頂而下，其大數圍，重八萬斤（英語曰四十噸）。隆隆數聲，而層圈之縫已合。乃以鐵鼓置其上，捶之入圈，以廣其腹。然後付諸各機器，重疊劃薄之，磨礱其內外，刷以油，套入鋼管，以為炮心。鋼管取其不炸，其鑄造磨刷之法，大致如製炮筒，惜未嘗親睹其為之也。槍炮所需雜具，長者、短者、大者、小者、圓者、銳者，皆造自機器，其捷無匹。一堂之中，匠人司機以作者，千數百具，咸統於巨機。巨機動，則凡機皆動。雷鳴風激，令人耳目為之紛亂。
綜計一局，執藝者共七千餘人，每歲經費金錢三百萬，實中國銀一千萬兩有零。今七萬六千斤炮鑄成八十八門，十六萬斤炮（英語日八十噸）鑄成五門，其較小者則尤夥。炮子大細羅列道旁，不啻墉之崇、櫛之比。然炮身過大、隻宜於守城壘。若以備船戰，則船之小者，不足以多載，船之大者能多載炮，又恐易為敵炮所中。故英人之於船炮，務求至大至堅，以相誇尚。不及數年，必將嫌其鈍重，一切改為之，徒浪費而已。即如後膛大炮，前數年以為新式，今知其易炸，悉棄諸道途，惟手槍尚用後膛者。易炸之炮，以賤值售諸中國。采買委員利其可以冒報銀數，輒與收之。
魚雷初製，亦多不可用，並為中國購去（美國人萊姓所造，以電氣鼓雷行水中，人在岸上執電氣總管，如執轡以馭馬者。然其雷輒露形水上，敵船易拒避之，絕不可用。亦有一種十放九不應手者）。彼人藉以稍償工料之本，然耗折固已多矣。以知保國之道，惟治功當日進而不已。戎器則第在足用，無取過求誇多。鬥巧之風一開，流弊不知胡底。西洋人每練沙為石，以備修築。錫蘭、摩兒大島之炮壘，多此技所為，堅逾於石，炮子不能穿。初八日閱新報，荷蘭人亦有練沙築塘主事。
○６９．訪前宰相專勒士
三十年前宰相曰專勒士者，年八十五矣，寓李誌門（地名）之偏布祿羅址（里名），相距二十四里，囑威妥瑪致意，訂期來相訪。以其年高，不欲勞之，於十一日特往就見。其人步履雖艱，目光熒熒尚能讀書，日以著述為事。自謂幸延殘年，得見中國名下士，告別時猶戀戀若不舍也。是日經行之處，見地下亦有火車道，有貿易市肆，甚繁鬧。過戴晤士江邊，遙望小舟三兩，容與中流，不見有打魚者。因問馬格理以漁獵之事，究知英國每年自二月至八月（英之二月即中國正月，八月即中國七月），禁漁獵樵采．民於其時，無有以網罟入滂池，以斧斤火槍入山林原野者。
○７０．俄土戰事
土、俄兩國之事，停戰半年，期已過矣，不能成盟。俄責土以盡改其政，土期俄以先撤其兵。俄曰：我師一退，土王將苟安，目前病曷有瘳也。土曰：俄不退師，我方勞瘁於邊防，何暇自理其政也。英人左右調之。俄約一年為期，土政不改，則仍臨以兵。英慮土政不易猝更，將假俄師以名，不敢允其議。
二月，俄使至英，與德爾秘面商，既有成言，則又於各國畫諾時，以言激土人怒而罷焉。蓋吊民伐罪，俄第借以為詞，非真欲土王之創艾也。十二日英倫電報，俄師已於上一日渡布羅士江，營於土屬魯美尼亞國界。先是俄王遣人謂魯美國，助己事成，當立為自主之國，魯美國善言謝之。令俄師駐彼疆而不拒禦，則魚已啖餌矣。彼國與土接壤，戰事恐不可止。
○７１．英倫訊案規模
民間訟獄之事隸於美亞。美亞所不能治，或既治之而仍不服者，則控諸議院以上聞，交刑司審斷焉。刑司之權，足以訊治其國主王公大臣。故英倫有君主不尊律例為尊之語。其推鞫之法，兩造各請律師六人代質。刑司據台上坐，律師環台下坐。台上有所詰駁，則台下檢案卷起立辯答，無跪審刑訊之事。綜計通國大律師六百人，小律師一千二百人，皆考試其律學之差等而拔置之。蓋恐民愚不克自達其情，故代以律師也。
英倫問案之處曰林坤辛，其堂名有六：一日迷達拉坦木布，二日印那爾坦木布，三日魁蔭司班墀，四日格蕾新，五日艾克司柴克爾，六日闊爾達敖伍靠滿普力斯。然刑司不常駐此．時往來三島城鄉，就地訊案，不勞訟者遠涉。本月適其讞事於林坤辛，有禧在明之友曰哈力斯者導往觀之。並入其庋置律書之室，律書四萬冊，學律者日詣其處習讀焉。又有堂曰豪四敖伍頗布力客蕾闊，自係其存積案卷處。門窗架閣，皆鐵石為之，不雜以寸木，防火眚也。其國新君嗣位稟受大教師誡條，及各國和好之約章，皆藏於是。案卷咸編號，百姓有往抄者，則司事按其所求抽示之，不禁阻，亦不索費。
○７２．化學演試
使寓之北半里許，有明士德拉陸義者善雜藝，十五日請正使與余往觀其演試。先以銀納鏹水中（鏹水以磺或硝石合輕氣、養氣成之），銀化為粉，入鹽少許，則銀粉下墜，瀉去鏹水而煉之，則銀粉黝黑如切碎之牛角，再以火吹之，則仍為銀。據其言曰，凡物化形，皆可煉之，以還原物。如以炭灼火，罩諸玻璃中，玻璃二斤，炭四兩。及炭化灰，則數分耳。然合玻璃封固而衡之，猶是二斤四兩也。蓋炭雖化，而氣固在也（玻璃罩物最不泄氣）。以皮袋兜取其氣，合灰煉之，仍復為炭。置鐵於簷下，久而生鏽，刮其鏽以煉之，仍復為鐵。又如熱炭於室，其氣外散，草木受之，則復成炭材。燃煤於爐，其灰下撲，地土受之，則復毓煤胎。是故人死復生而為人，畜死復生而為畜，此物理之固然，無可疑者。其立論如是。嗣演電氣，與前所見，大略不殊。
是日，余患腹痛，未及畢觀其藝，偕德明先歸。至夜，身體殊不適。馬格理曰；此鬱居一室所致也。外洋謂天氣為養氣，謂人腹所吐及凡物鬱積之氣為炭氣。人受養氣多則無疾，受炭氣多則疾生。故須遊行空曠，常見天日，以吸養氣。即止於室中，亦宜敞開窗牖，使與養氣相接。假如有人於此，其體素健也，其所居廣廈也，飲食非缺也，闔其扉，塞其牖，盡彌其罅隙，不及數日，其人必死。以養氣胥絕，所吸皆炭氣也．深房邃閣，鍵閉之久，乍入之而死者，中國以為逢祟，非祟也，船艙地窖，儲積米豆，驀進之而仆者，中國以為中毒，非毒也，皆炭氣所為也。火最食養氣，故閉門熟睡，不可熾火。水最食炭氣，故臥榻之旁，不妨置水。
○７３．臥病一月
十五日，余患腹瀉，自是頭昏而黃，胸脹氣喘，日漸臥病增劇。苦無醫藥，不得已令洋醫視之，謂肝經有痰，授以紅藥水一小瓶，使服焉。服後，瀉血半盆，神誌惝恍，脈息頓亂，其勢甚危。故十八、二十等日，英國主接見公使，皆未赴．嗣得參、術等藥，日以大劑進，至四月初旬乃漸愈，然臥病已一月矣。此數十日內，諸事茫無所知，亦未有以事來告者。惟聞俄人已與土國構兵，屢戰獲勝。三月二十七日，在土東威的印及戛拉佛達地方，大戰復捷。英人現守局外之規，不與其事云。
正使在京奏調之廣東候補知縣李荊門，於三月十八日到英。監督學習水師官生之候選道李鳳苞、洋人日意格，亦於二十八日到。官生共三十二人，分赴法國學習者二十人，留倫敦者十二人．四月初一日，帶領來見。
○７４．英人愛重中國
余臥病中，有倫敦紳士上書，言英人之欺負中國有六事：一、鴉片流毒，二、中國聖教最善，外洋傳教實為多事，三、商人不歸地方官管束，而以領事自理，袒護不公；四、擅造吳淞火車路，反索賠償其費，五、雲南人命不就案辦案，借以強索馬頭，六、接待使者禮有未至。中國欽差，若許面畢其詞，當集合同志為向議院爭辯等語。正使以婉言辭之，辦法良是。蓋使於其國，不便妄聽紳民唇舌，以與彼君國為難也。然英人之愛重中國，實其本心。凡宴飲茶會，惟外部署及各國公使所請，必有其他國使。此外官紳私局，非中國使者，未嘗與焉。每日茶會輒數家，赴不勝赴。與其官紳相見，常諄切懇至，囑以自強，永敦和好。且或自言其國人所為，無以對中國者。
○７５．水晶宮觀煙火
四月十二日，為維多裏亞生辰，西曆之五月二十三也。英例，每年五月二十日起至三十日止，各衙署皆不治事，百官休沐鄉園。國主因其生辰在停差期內，故改於六月初二日為觴祝之期，然官民仍有相慶者。
倫敦東南三十餘里，有水晶宮，博雅那所築館舍也。窮窿廣廈，上罩玻璃。琢石為人，森立道左．花間樹外，鑄鐵肖澳大利亞洲野人形，張弓矢，持戈矛，若鬥若獵。其人面色赭黑，散發裸體。或釘板於唇，挺出二寸許，如中國之船唇然者。亦有貫木於耳，如耳牌然者。別一所，效埃及屋壁之制，繪刻人物，粗陋殊甚。其餘數十楹，遍懸洋畫，皆宏麗而不免於俗。惟蓄魚養花處，略可觀耳，今廢為貿易場矣。
是夜為煙火之戲，有博樂佩芝者，邀請臨觀。煙火製造之巧，非中國所及。其最巧者氣毯，燃放地上，徐升空中，散為數十巨星，光分五色。又於水池，施放火蛇，飛騰數丈，互相往還其旁。噴水筒十餘，水泉滾起如百道飛瀑，與火焰相間。又為其國主像，眉目口鼻，冠縫衣折，皆以火呈現之。又為溫宅宮，規模巍煥，萬戶千門。火光中，遙見層階環檻，大木扶疏，青碧之色，蔥蓓若活，真奇觀也。
○７６．與波斯藩王論強弱
十四日，接到總稅司赫德由京發來電報，令金登幹帶領博郎來見，以備余用。博郎蓋英人，幼居德國讀書，長則效力於中國，歷十餘年，能華語者。十五日，偕馬格裏出門謝客，以余患病時，英官紳與列國公使候問者多，故病愈而拜謝之也。與波斯藩王相見。余聞本月十一日，喀什噶爾遣使來英，以該王同為回教，問其知彼來意否。答曰：「總未相見，不知之也。中國現與喀構兵，徒利俄人。覽天下大勢，俄英之強，皆未有艾，而貴國與敝國乃以弱承之，將來必為所並，第不知歸英抑歸俄耳。」余曰：「是必不然。天道禍盈而福謙。如俄之貪噬無厭，安知不奪其魄，使之驟致喪敗，．若拿破侖之滅亡？強弱勝敗，何常之有。大清威行四裔，殆二百年。自咸同間，蟊賊內訌，財力稍困。朝廷顧惜民命，不肯黷武於外洋，其勢遂似於弱。今掃平海內，漸靖西陲，武功既成，一意政教，不及數載，綱維大張，國威自可復振。貴國君臣苟能發憤，事亦如之，何至遽被蠶食於彼暫強者乎？」
王曰：「中國孔聖之教，禁人言利，戒人尚力，知斂退而不知奮進，故易弱其國也。」余曰：「是更不然。孔聖之戒言利，為斂財害民者耳。其禁尚力，亦為恃強肆惡者耳。足食、足兵，治國何嘗不務富強？但所以致富強者，準繩乎仁義之中，故其教為萬古所不能易。中國曆朝強盛由此，我大清乾隆以前，遐荒效順，重洋慕化，亦由於此。今英國知仁義為本，以臻富強，未始非由久入中國，得聞聖教所致，奈何以為貽害也？」王曰：「我兩國亦何嘗不求前進，但西人之前進也百步，我之前進僅數步，故覺瞠乎其後，勢利遠不及耳。」余曰：「絕跡而奔者，人喜其捷，而不知有顛隕之虞。緩步而行者，人苦其遲，而不知無傾跌之患。水雷火炮，慘殺生靈，以此為雄，他日必反受其害君何慕為？」王曰：「中國何以不製火輪車？」余笑曰：「方今政府，謀於朝廷之上製造大火車。正朝廷以正百官，正百官以正萬民，此行之最速，一日而數萬里，無待於煤火輪鐵者也。」王聞之亦大笑。余自到倫敦，凡出拜客，必正使與偕，未嘗向人稍伸辯論。此次每一答駁，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:46:58-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>