<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="国朝宝鑑序御製,进国朝宝鑑笺,诸臣姓氏,総叙,凡例,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五">
<meta name="description" content="国朝宝鉴，朝鲜史书。记述李朝历代诸王政绩及史事。世宗年间(1418—1450)起拟定编撰计划,世祖年间(1455—1468)设修撰厅,专司其事,并完成太祖、太宗、世宗、文宗四部“宝鉴”。此后历代进行续撰。1908年(纯宗隆熙二年)成书。采编年体。共九十卷。书中所记历代君王政绩,名为来自各朝实录,实则为其歌功颂德,粉饰太平,故史料价值不高。_国朝宝鉴_全文在线阅读_国朝宝鉴_全文在线下载_大玄古籍书库">
<title>国朝宝鉴_权㧛_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">国朝宝鉴</span> <br/>
          作者： <span class="inputVal" id="bkauthor">权㧛</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]877366</span> <br/>
          说明： <span class="inputVal" id="bkdec">国朝宝鉴，朝鲜史书。记述李朝历代诸王政绩及史事。世宗年间(1418—1450)起拟定编撰计划,世祖年间(1455—1468)设修撰厅,专司其事,并完成太祖、太宗、世宗、文宗四部“宝鉴”。此后历代进行续撰。1908年(纯宗隆熙二年)成书。采编年体。共九十卷。书中所记历代君王政绩,名为来自各朝实录,实则为其歌功颂德,粉饰太平,故史料价值不高。</span> <br/>
          封面： <span class="inputVal" id="bkimg">Z_5950.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]国朝宝鉴
[book_author]权㧛
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]877366
[book_dec]国朝宝鉴，朝鲜史书。记述李朝历代诸王政绩及史事。世宗年间(1418—1450)起拟定编撰计划,世祖年间(1455—1468)设修撰厅,专司其事,并完成太祖、太宗、世宗、文宗四部“宝鉴”。此后历代进行续撰。1908年(纯宗隆熙二年)成书。采编年体。共九十卷。书中所记历代君王政绩,名为来自各朝实录,实则为其歌功颂德,粉饰太平,故史料价值不高。
[book_img]Z_5950.jpg


[book_title]國朝寶鑑序御製
正祖大王
實錄與寶鑑。皆史也而其軆不同。事巨細得失。無不筆。藏之名山。以竢天下萬世者。實錄是已。取其訓謨功烈之大者。特書而昭揭。爲後嗣王監法者。寶鑑是已。故實錄秘而寶鑑彰。實錄期乎遠而寶鑑切於今。是二者皆不可闕。而揆諸虞夏商周之史。夫子所刪百篇之旨。則寶鑑爲尤近之。然有國者。皆有實錄。而寶鑑則惟我朝有之。其作自光廟始也。攷之前代。如宋之三朝寶訓。傳法寶錄。皇明之祖訓錄文華寶訓之類。非不亦揚先而裕後也。若其幷記言動。兼該德業。約而不遺。信而可徵。未有若我朝之寶鑑大聖人制作。信乎其盡美矣。夫然寶鑑有三。而國朝寶鑑。載太祖太宗世宗文宗四朝而止。宣廟寶鑑。肅廟寶鑑。各自爲一書而不及乎後前盖美矣而未備也。粤若定宗端宗世祖睿宗成宗中宗仁宗明宗仁祖孝宗顯宗景宗玆十二朝之謨烈。無述焉。雖其名山之藏罔有墜逸。而孰得以窺之。肆惟我先大王有志補輯。甞與羣臣謀而不遑擧也。逮予嗣服之五年辛丑九月。先大王實錄成。議將纂修寶鑑。仍竊惟念先大王道本孝弟。政先鱞寡。五紀憂勤。一念繼述。用咸和臣庶。允升于大猷。苟有以揄揚萬一。其爲後嗣監也。無以尙之。寶鑑之役。固宜亟毋緩。而昔之不遑補輯者。亦安知不有待於今也。夫以十二朝之有功有德丕顯丕承。而竟未有以特書昭揭。則是豈予奉承宗廟意哉。詩書所載成王周公之所諷誦勸戒。雖多道文武之事者。然又必追述太王王季。以及乎公劉后稷之迹。盖欲其揄揚者備而監法者廣也。予其敢專於昵而忽於遠乎。於是命館閣臣。幷取十二朝實錄。分編纂修。越明年三月工告訖。十二朝曁先大王寶鑑皆成。乃與四朝寶鑑。宣廟肅廟寶鑑。通爲一而次以世。摠而名曰國朝寶鑑。凡六十有八卷。予敬受而讀之。曰嗚呼。美矣又備矣。四百年心法典章。盡在是矣。凡其典學修德之要。敬天尊祖之實。與夫節用愛民興敎正俗之方。列聖相因萬目畢張而記載無闕。功化孔彰。炳日月軒天地。將以垂諸無窮。愈久而愈光。斯則先大王之志而今焉有成。豈不幸哉。嗚呼。卽是書而仰軆先大王之心法。修明先大王之典章。因而溯乎列祖之心法典章。用勿墜列祖曁先大王之所以予詒者。而詒之予子予孫。寔予之責也。雖然。君之有臣。猶天之於四時也。故列聖朝盛德大業。尙亦有賴于名臣哲輔左右協贊之力。矧予寡昧微羣工勵翼。曷其有獲。且古之承弼。亦惟廷臣乃祖乃考。今其嘉謨嘉猷。班班見乎是書。則是書之爲鑑。奚獨予一人也哉。詩曰。於乎皇王。繼序思不忘。又曰。佛時仔肩。示我顯德行。盍相與勖之。遂書以爲序。時予踐位之六年。壬寅陽月。
憲宗大王
昔我正宗大王。聖知天縱。道冠百王。制作侔於造化。聲明彌於寰宇。成己成物。躬致太平者二十有四年。尤以崇奉宗廟承先謨揚先烈爲制行之本。由是卿士庶民。咸服其大孝焉。始我世祖大王命輯太祖太宗世宗文宗四朝謨訓之有關監法者。號曰國朝寶鑑。其後宣祖肅宗兩朝寶鑑。各自成書未爲一統文字。我英宗大王嘗有意於會通而未遑焉。及正廟初。始修英廟寶鑑。仍並修十二朝寶鑑未及編者。彙爲一書。凡首尾幾三百年。歷屢聖而後。書始成。媺矣哉。正廟親撰序文。畧曰。詒之予子予孫。寔予之責也。大哉言乎。書云。啓佑我後人咸以正罔缺。詩云子子孫孫勿替引之。予小子曷敢不敬遵而繼成之乎。肆我純宗大王躬曾閔之行。軆勛華之德。恭儉寅畏。道洽政治。盖三紀如一日。其嘉謨嘉猷之當大書特書者。不可悉數。亦我皇考翼宗大王明達之姿仁孝之性。克繼克承。德爲聖人。雖大統未集。而追王之禮已擧矣。况代聽四年之間。厚澤至善。有沒世而不能忘。今玆三宗寶鑑之續纂。不宜緩也。此正建天地質鬼神而百世以俟聖人者也。詢謀旣同。考校旣訖。有以仰光廟之事英廟之志正廟之繼述之盛也。且是年。卽我東朝殿下恰躋六旬。慈聖殿下光届望五之歲。而我家罕有之慶也。於是乎銘之以琬琰。播之以管絃。以揄揚慈德之萬一。而又追上我純翼兩廟徽號。予小子靡極之誠。庶或少稱。此際寶鑑適成。有若湊合者然。宗邦之幸。孰大於是。原編旣有正廟御題弁卷。故予小子又不敢不敬遵之。是亦奉先思孝之一大義諦云爾。
予踐位之十有四年戊申八月。
純宗皇帝
國朝寶鑑之書。始於光廟丁丑。大備於正廟壬寅。繼而三朝寶鑑成於憲宗戊申。於是列聖相傳之心法政謨。粲然具備。秩然有序。足以垂示於永久。惟憲哲兩朝寶鑑。未遑續纂。堂搆繼述之責。在我後人。予小子何敢辭焉。書曰。監于先王成憲。其永無愆。詩云。不愆不忘。率由舊章。後嗣王繼統守成之道。惟在於監于成憲不忘舊章而已。雖然。監法于遠。未若監法于近之爲親且切也。以其耳目之所覩記。風敎之所擩染。不待想像而自有觀感之效耳。猗我憲哲兩朝之豐功盛德。夫人皆可得而言之。憲宗則冲齡御極。乾剛在手。右賢左戚。朝著淸明。哲宗則舊勞于外。知稼穡之艱難。藹然惻怛之詔。不絶于策。是以三紀之間。風雨時若。年糓屢豐。四境寧謐。人民樂業。至今黃童白叟歌詠聖化。尙切朱絃綠竹之思。此豈非近而可監者乎。或以兩朝享國不永。施澤於民未久。爲憾。然。竊稽周之成康。漢之文景。明之仁宣。賢聖相繼。號爲郅隆之世而考其歷年。近者十年。遠者不過三四十年。而其遺風善政。洽于民心。綿國祚於數百年之久。我兩聖在宥。亦僅二十有九年矣。其親賢樂利之化。使人久不能忘也。佑啓我萬億年無疆之基。可以媲成康而軼漢明。豈不休哉。朕旣命館閣耆老諸臣。採輯日錄。掇拾遺聞。纂述兩朝寶鑑各四卷。以續前編。又於前編略加刪補。合爲一統之書。閱十月而鋟梓告成。書凡九十卷。於戱。兩朝治化。如太虛過雲。無跡可尋。若無是書。予小子何所監法焉。遂書弁文。以寓自勖之義。
隆煕三年六月。

[book_title]進國朝寶鑑箋
金尙喆、李福源、徐命膺
大匡輔國崇祿大夫領中樞府事臣金尙喆。大匡輔國崇祿大夫議政府左議政兼領經筵事監春秋館事臣李福源。輔國崇祿大夫行判中樞府事致仕奉朝賀臣徐命膺等。伏奉敎旨。續撰國朝寶鑑鋟印訖。謹奉箋投進。臣尙喆等。誠惶誠恐。稽首稽首。上言。伏以千年聖作。會大人之文明。一統書成。載列祖之謨訓。若待今日。猶及闕文。竊惟帝王之洪猷。咸有方策之昭布。文武創守之道唐貞觀之政要可徵聖神煕洽之治。宋三朝之寶訓尙在。體異木天之衮鉞。別爲編摩。義同王府之關和。永垂監法。猗我家傳十九聖。而盛德難一二書。䂓模誕定於一初。革羅麗厖荒之俗。禮樂大備於中葉。酌殷周損益之文。五世禪受之休。民無稱於至德。兩朝撥反之烈。天實眷於宗祊。再造山河。中興之功業無競。萬折江漢。皇祖之志事不忘。疆土則北拓而南賓。制作則典六而儀五。日月齊耀。代著塗莘之祥。風雲應期。朝多元凱之譽。盖累聖相傳精一。裕昆之嘉謨孔彰。雖歷年或有短長。沒世之令聞不已。惟英考享國最永。故仁聲入人也深。行高百王。基萬化於孝悌。治隆五極。導一世於會歸。敬天愛民之誠。至堯齡而彌篤。勤邦儉家之德。雖禹聖而蔑加。凡五紀一政一言。悉合典謨雅頌。嗟今人若卿若士。誰非陶鑄作成。爰稽四百載治平。奚止六七作賢聖。精神敎化之妙。譬如太虛之過雲。親賢樂利之思。長留薄海之遺澤。登歌淸廟。縱慰如復見之忱。藏史名山。每有於何考之歎。念光廟刱玆寶鑑。盖聖意啓我後人。當時闡揚。自四朝而伊始。繼此纂輯。期萬世而無窮。睿廟成廟之時。嘗有意而未果。宣祖肅祖之紀。各爲書而不聯。至先朝畢擧闕章。然玆事尙稽成命。慨羣臣之荏苒久矣無成。閱幾聖之經營時乎未至。朝野互異。歎文獻之莫徵。歲月寢遙。懼懿美之或逸。恭惟主上殿下。以內聖外王之學。承祖功宗德之基。修集賢之古䂓。詩人獻棫樸之頌。揭奉謨之新扁。太史占奎璧之祥。輝光積中。極聲明之彌宇。馨香升上。配陟降之昭天。百度皆本於精微。一念惟勤於繼述。肆當實錄之告訖。亟命寶編之續修。橋山之聖慕方新。旣述前寧王大業。蘭臺之秘牒可攷。俾成我列朝全書。奉玉音於涵亭。發金匱於沁嶽。法醞㶑灧。軫載筆之微勞。宸章焜煌。藹見墻之孝思。伏念臣等。才短測海誠切摹天分編排年粗自效於程課。發凡起例。皆仰資於禀裁。越七月而甫完。曁三鑑而始合。叙次以世。稽史體而則然。詳約因時。在禮意而無憾。六十編丕顯之烈。粲然日麗而風行。幾百年未遑之功。展也金聲而玉振。承以法衮。用周王受丹書之儀。薦于閟宮。倣宋殿藏玉牒之制。旣增光於聖孝。覬留神於睿監。想開刱之艱難。恒思休恤之責。仰功化之嵬煥。益勉持守之方。惟納諫求賢。固家法之有受。若欽刑愼爵。宜舊章之不愆。天生聖人。豈無意於一治。鑑在先后。將有感於斯文。縱蔑功於汗靑。庶畢效於忱赤。臣等無任激切屛營之至。謹以所撰國朝寶鑑六十八卷隨箋。奉進以聞。
上之六年十一月日。大匡輔國崇祿大夫領中樞府事臣金尙喆。大匡輔國崇祿大夫議政府左議政兼領經筵事監春秋館事臣李福源。輔國崇祿大夫行判中樞府事致仕奉朝賀臣徐命膺等。謹上箋。
趙寅永、鄭元容、洪敬謨、金蘭淳
大匡輔國崇祿大夫領中樞府事臣趙寅永。大匡輔國崇祿大夫議政府領議政兼領經筵弘文館藝文館春秋館觀象監事臣鄭元容。輔國崇祿大夫行知中樞府事兼判義禁府事臣洪敬謨。崇政大夫判敦寧府事臣金蘭淳等。伏奉敎旨續撰國朝寶鑑鋟印訖。謹奉箋投進。臣寅永等。誠惶誠恐。稽首稽首。上言。伏以奉列祖之瑤圖。誕撫五百年景籙。述三宗之寶訓。丕承十九室原編。成始終玉振金聲。邁古昔天球弘璧。言念此篇之作龜鑑。允符前代之有典謨。在丌上尊閣之心法則相傳精一。見書中備載者治功則悉叙六三。較石室之瓊函。規模或異。倣璿源之玉牒。詳略不同。粤光廟初年。始刱四朝之紀。逮元陵繼序。擬成一統之書。洪惟我正宗大王。挺不世出之姿。膺大有爲之運。天德人文之本。虞夏可徵。外王內聖之工。漢唐何論。尊正統以承魯史。寤寐風泉。集羣書以會宋儒。秋陽江漢。於昭對越。思先績之丕彰。至昃勤孜。軫舊章之永率。遂有全書之序次。亶由初政之發揮。揀詞苑之臣而分任製述。考木天之史而皆仰禀裁。聖子神孫。燕詒之曰有受。文謨武烈駿惠之於不忘。肆惟我純宗大王。德洽蒼生。功參玄宰。三紀帲幪之化。八埏皷舞之治。北辰不動而拱衆星。躬先恭儉。東海可推而準晠孝。行貫神明。闢洋島之異言。民彜是奠。靖潢池之小醜。邦討用張。譬時雨普覃。皆自得於太和元氣。雖虛雲寂斂。尙餘思於海澨山陬。亦惟我翼宗大王。代庶政於倦憂。協重光於巍蕩。仁孝英明之孔暢。固至德之難名。謳歌訟獄之攸歸儘大猷之弘濟。昕庭琬琰。備物采於顯親。淸廟圭璋。盡情文於攝祀。振窮乏於蒲盧之政凡厥庶民。育俊英於喬木之家。思皇多士。猗宏治之相繼。而續纂之未遑。憲章祖述之功。前聖旣傳於後聖。堂構菑畬之事。今文可監於古文。恭惟主上殿下。纘祖宗創守之基。懋天地彌綸之道。雲章播頌。博尋禮樂之原。奎彩協占。上應圖書之府。拓神殿而增肅雝之美。頻覲耿光。遷喬陵而獲融結之祥。永寧幽兆。啓昌辰於鼎盛。鳳曆調元。迓休象於升平。龜疇集福。肆以奉先之念。聿追裕後之䂓。合六慶而肇稱。載颺顯號。趁三元而虔告。爰擧賀儀。若寧王彜訓之輯成。卽我后淵衷之義起。寓羹墻之慕。質聖無疑。作型範之資。發凡爲例。伏念臣等。自前歲而編摩載始。曁今秋而考校甫完。才識空踈。敢自期於摹畫。課程淹滯。竊有愧於述刪。如繫月紀年之或簡或繁。就本文而謹定。至敬天尊祖之大經大法。因舊體而恪遵。玆惟六十載布昭。允矣三聖人柯則。照臨如日月。煥有文章。沛決若江河。本諸典學。弁卷之文繼作。宸藻煒煌。進書之禮復行。衮衣端穆。增光于昔。大備於今。宜常目濩淵。以爲金鏡。每澄心夙夜。如奉玉音。累朝垂經國之方。惟在親賢而樂利。百世有安民之術。政須匡直而勞來。克儉克勤。比禹功而無間。庶言庶愼。雖文德而罔兼。斯皆萬化之源。可以一隅而反。非止歡欣於匝域。寔爲悅豫於在天。縱無汗竹之勞。詎忘獻芹之悃。臣等無任激切屛營之至謹以所撰國朝寶鑑十四卷。隨箋奉進以聞。
上之十四年十月日。大匡輔國崇祿大夫領中樞府事臣趙寅永。大匡輔國崇祿大夫議政府領議政兼領經筵弘文館藝文館春秋館觀象監事臣鄭元容。輔國崇祿大夫行知中樞府事兼判義禁府事臣洪敬謨。崇政大夫判敦寧府事臣金蘭淳等。謹上箋。
李完用、閔丙奭、李容元
大匡輔國崇祿大夫領中樞府事臣趙寅永。大匡輔國崇祿大夫議政府領議政兼領經筵弘文館藝文館春秋館觀象監事臣鄭元容。輔國崇祿大夫行知中樞府事兼判義禁府事臣洪敬謨。崇政大夫判敦寧府事臣金蘭淳等。伏奉敎旨續撰國朝寶鑑鋟印訖。謹奉箋投進。臣寅永等。誠惶誠恐。稽首稽首。上言。伏以奉列祖之瑤圖。誕撫五百年景籙。述三宗之寶訓。丕承十九室原編。成始終玉振金聲。邁古昔天球弘璧。言念此篇之作龜鑑。允符前代之有典謨。在丌上尊閣之心法則相傳精一。見書中備載者治功則悉叙六三。較石室之瓊函。規模或異。倣璿源之玉牒。詳略不同。粤光廟初年。始刱四朝之紀。逮元陵繼序。擬成一統之書。洪惟我正宗大王。挺不世出之姿。膺大有爲之運。天德人文之本。虞夏可徵。外王內聖之工。漢唐何論。尊正統以承魯史。寤寐風泉。集羣書以會宋儒。秋陽江漢。於昭對越。思先績之丕彰。至昃勤孜。軫舊章之永率。遂有全書之序次。亶由初政之發揮。揀詞苑之臣而分任製述。考木天之史而皆仰禀裁。聖子神孫。燕詒之曰有受。文謨武烈駿惠之於不忘。肆惟我純宗大王。德洽蒼生。功參玄宰。三紀帲幪之化。八埏皷舞之治。北辰不動而拱衆星。躬先恭儉。東海可推而準晠孝。行貫神明。闢洋島之異言。民彜是奠。靖潢池之小醜。邦討用張。譬時雨普覃。皆自得於太和元氣。雖虛雲寂斂。尙餘思於海澨山陬。亦惟我翼宗大王。代庶政於倦憂。協重光於巍蕩。仁孝英明之孔暢。固至德之難名。謳歌訟獄之攸歸儘大猷之弘濟。昕庭琬琰。備物采於顯親。淸廟圭璋。盡情文於攝祀。振窮乏於蒲盧之政凡厥庶民。育俊英於喬木之家。思皇多士。猗宏治之相繼。而續纂之未遑。憲章祖述之功。前聖旣傳於後聖。堂構菑畬之事。今文可監於古文。恭惟主上殿下。纘祖宗創守之基。懋天地彌綸之道。雲章播頌。博尋禮樂之原。奎彩協占。上應圖書之府。拓神殿而增肅雝之美。頻覲耿光。遷喬陵而獲融結之祥。永寧幽兆。啓昌辰於鼎盛。鳳曆調元。迓休象於升平。龜疇集福。肆以奉先之念。聿追裕後之䂓。合六慶而肇稱。載颺顯號。趁三元而虔告。爰擧賀儀。若寧王彜訓之輯成。卽我后淵衷之義起。寓羹墻之慕。質聖無疑。作型範之資。發凡爲例。伏念臣等。自前歲而編摩載始。曁今秋而考校甫完。才識空踈。敢自期於摹畫。課程淹滯。竊有愧於述刪。如繫月紀年之或簡或繁。就本文而謹定。至敬天尊祖之大經大法。因舊體而恪遵。玆惟六十載布昭。允矣三聖人柯則。照臨如日月。煥有文章。沛決若江河。本諸典學。弁卷之文繼作。宸藻煒煌。進書之禮復行。衮衣端穆。增光于昔。大備於今。宜常目濩淵。以爲金鏡。每澄心夙夜。如奉玉音。累朝垂經國之方。惟在親賢而樂利。百世有安民之術。政須匡直而勞來。克儉克勤。比禹功而無間。庶言庶愼。雖文德而罔兼。斯皆萬化之源。可以一隅而反。非止歡欣於匝域。寔爲悅豫於在天。縱無汗竹之勞。詎忘獻芹之悃。臣等無任激切屛營之至謹以所撰國朝寶鑑十四卷。隨箋奉進以聞。
上之十四年十月日。大匡輔國崇祿大夫領中樞府事臣趙寅永。大匡輔國崇祿大夫議政府領議政兼領經筵弘文館藝文館春秋館觀象監事臣鄭元容。輔國崇祿大夫行知中樞府事兼判義禁府事臣洪敬謨。崇政大夫判敦寧府事臣金蘭淳等。謹上箋。

[book_title]諸臣姓氏
原編
奉敎緫裁大臣
大匡輔國崇祿大夫領中樞府事臣金尙喆
校正
原任大提學大匡輔國崇祿大夫議政府右議政兼領經筵事監春秋館事臣李福源
原任大提學輔國崇祿大夫行判中樞府事致仕奉朝賀臣徐命膺
纂輯
輔國崇祿大夫行知中樞府事臣蔡濟恭
正憲大夫知敦寧府事兼知春秋館事臣趙㻐
資憲大夫工曹判書兼知經筵春秋館事同知成均館事弘文館提學臣李命植
資憲大夫漢城府判尹兼知春秋館事藝文館提學臣金熤
資憲大夫行江華府留守兼鎭撫使三道統禦使知春秋館事臣徐浩修
資憲大夫刑曹判書兼知春秋館事同知經筵事五衛都摠府都摠管臣金魯鎭
嘉義大夫戶曹參判兼同知經筵春秋館事五衛都摠府副摠管臣徐有隣
嘉善大夫兵曹參判兼同知春秋館事臣鄭昌聖
嘉善大夫漢城府右尹兼同知義禁府春秋館事五衛都摠府副摠管臣洪良浩
通政大夫承政院右副承旨兼經筵參贊官春秋館修撰官臣閔鍾顯
折衝將軍行龍驤衛副司直兼春秋館修撰官知製敎臣李秉模
通政大夫吏曹參議兼奎章閣直提學春秋館修撰官知製敎臣鄭志儉
通政大夫弘文館副提學兼經筵參贊官春秋館修撰官奎章閣直提學知製敎臣沈念祖
考校
通訓大夫前行弘文館修撰知製敎兼經筵檢討官春秋館記事官東學敎授臣趙城鎭
禦侮將軍行龍驤衛副司果兼春秋館記事官臣尹行元
禦侮將軍行龍驤衛副司果兼春秋館記事官臣尹履相
通訓大夫前行弘文館應敎知製敎兼經筵侍讀官春秋館編修官臣李宗燮
通訓大夫行承政院注書兼春秋館記事官臣李祖承
彰信校尉龍驤衛副司果兼春秋館記事官臣洪仁浩
朝奉大夫兵曹正郞兼春秋館記事官臣李錫夏
秉節校尉忠武衛副司果兼春秋館記事官臣李魯春
通訓大夫行司諫院正言兼春秋館記事官臣李益運
通訓大夫行京畿都事兼春秋館記事官臣李顯默
承議郞兵曹佐郞兼春秋館記事官臣朴宗正
禦侮將軍行龍驤衛副司果兼春秋館記事官臣李東稷
宣略將軍行龍驤衛副司果兼春秋館記事官臣曺允大
繕寫
通訓大夫前行弘文館校理知製敎兼經筵侍讀官春秋館記注官臣李敬一
通訓大夫前行弘文館校理知製敎兼經筵侍讀官春秋館記注官臣尹東晩
通訓大夫宗簿寺正兼春秋館記事官臣李運彬
禦侮將軍行龍驤衛副司果兼春秋館記事官臣徐配修
通訓大夫軍資監正兼春秋館記事官臣朴聖泰
禦侮將軍行龍驤衛副司果兼春秋館記事官臣崔烜
禦侮將軍行龍驤衛副司果兼春秋館記事官臣宋銓
禦侮將軍行龍驤衛副司果兼春秋館記事官臣魚錫光
通訓大夫行工曹正郞兼春秋館記事官臣朴長卨
禦侮將軍行龍驤衛副司果兼春秋館記事官臣許晪
禦侮將軍行龍驤衛副司果兼春秋館記事官臣李日運
禦侮將軍行龍驤衛副司果兼春秋館記事官臣李爗
啓功郞權知承文院副正字兼春秋館記事官臣吳翼煥
啓功郞權知承文院副正字兼春秋館記事官臣李顯道
參訂
大匡輔國崇祿大夫領中樞府事致仕奉朝賀臣金致仁
大匡輔國崇祿大夫行判中樞府事臣鄭存謙
大匡輔國崇祿大夫議政府領議政兼領經筵弘文館藝文館春秋館觀象監事臣徐命善
大匡輔國崇祿大夫行判中樞府事臣鄭弘淳
大匡輔國崇祿大夫行判中樞府事臣李徽之
大匡輔國崇祿大夫議政府左議政兼領經筵事監春秋館事臣洪樂性
崇政大夫行龍驤衛司直兼弘文館大提學藝文館大提學知成均館事奎章閣提學臣金鍾秀
資憲大夫兵曹判書兼同知經筵事藝文館提學臣李性源
資憲大夫行龍驤衛副司直兼知義禁府事同知成均館事弘文館提學臣鄭民始
通政大夫承政院左承旨兼經筵參贊官春秋館修撰官臣徐有防
通政大夫承政院右承旨兼經筵參贊官春秋館修撰官臣李在學
御製校閱
原任奎章閣提學大匡輔國崇祿大夫議政府左議政兼領經筵事監春秋館事臣李福源
原任奎章閣提學大匡輔國崇祿大夫行判中樞府事臣李徽之
原任奎章閣提學輔國崇祿大夫行判中樞府事致仕奉朝賀臣徐命膺
原任奎章閣提學輔國崇祿大夫知中樞府事臣蔡濟恭
原任奎章閣提學崇祿大夫行判敦寧府事臣黃景源
奎章閣提學崇政大夫行議政府左參贊兼判義禁府事知經筵春秋館事弘文館大提學藝文館大提學知成均館事臣金鍾秀
奎章閣提學資憲大夫刑曹判書兼知經筵春秋館事藝文館提學臣兪彦鎬
原任奎章閣直提學資憲大夫禮曹判書兼知經筵義禁府春秋館事弘文館提學同知成均館事臣鄭民始
原任奎章閣直提學資憲大夫行平安道觀察使兼兵馬水軍節度使管餉使平壤府尹臣徐浩修
資憲大夫漢城府判尹兼知義禁府春秋館事同知經筵事五衛都摠府都摠管臣鄭昌聖
嘉善大夫行承政院都承旨兼經筵參贊官春秋館修撰官藝文館直提學尙瑞院正臣嚴璹
原任奎章閣直提學通政大夫吏曹參議知製敎臣沈念祖
奎章閣直提學通政大夫弘文館副提學兼經筵參贊官春秋館修撰官知製敎臣鄭志儉
原任奎章閣直閣嘉善大夫漢城府右尹同知義禁府事知製敎臣李秉模
原任奎章閣直閣通政大夫守原春道觀察使兼兵馬水軍節度使廵察使原州牧使知製敎臣金憙
原任奎章閣直閣通政大夫承政院左承旨兼經筵參贊官春秋館修撰官知製敎臣金宇鎭
原任奎章閣直閣通政大夫成均館大司成知製敎臣徐鼎修
通政大夫承政院左副承旨兼經筵參贊官春秋館修撰官臣李時秀
奎章閣直閣通訓大夫行成均館司藝校書館校理別兼春秋漢學敎授中學敎授知製敎文臣兼宣傳官臣金載瓚
原任奎章閣待敎通訓大夫行吏曹正郞別兼春秋漢學敎授東學敎授知製敎臣徐龍輔
原任奎章閣待敎禦侮將軍行忠武衛副司果別兼春秋南學敎授知製敎臣鄭東浚
御製書寫
通政大夫承政院左副承旨兼經筵參贊官春秋館修撰官奎章閣直提學知製敎臣鄭志儉
監印
資憲大夫戶曹判書兼同知經筵成均館事弘文館提學臣李性源
資憲大夫刑曹判書兼知春秋館事同知經筵事五衛都摠府都摠管臣鄭昌聖
折衝將軍行龍驤衛副司直知製敎兼宣傳官臣沈念祖
禦侮將軍行龍驤衛副司果兼春秋館編修官臣趙城鎭
通訓大夫行校書館校理臣成大中
奎章閣檢書官宣敎郞沙斤道察訪臣李德懋
奎章閣檢書官宣敎郞金井道察訪臣柳得恭
奎章閣檢書官宣敎郞濟用監主簿臣朴齊家
奎章閣檢書官宣敎郞司宰監主簿臣徐理修
續編
奉敎總裁大臣
大匡輔國崇祿大夫領中樞府事臣趙寅永
校正
大匡輔國崇祿大夫行判中樞府事臣鄭元容
輔國崇祿大夫行知中樞府事兼判義禁府事臣洪敬謨
崇政大夫判敦寧府事兼知春秋館事臣金蘭淳
正憲大夫議政府左參贊兼知春秋館事奎章閣檢校提學臣金興根
正憲大夫工曹判書兼知春秋館事奎章閣提學臣朴永元
纂輯
崇政大夫判敦寧府事兼知春秋館事臣金蘭淳
正憲大夫議政府左參贊兼知春秋館事奎章閣檢校提學臣金興根
正憲大夫禮曹判書兼知春秋館事弘文館提學奎章閣提學臣朴永元
資憲大夫行水原府留守兼摠理使知春秋館事臣李若愚
資憲大夫淸寧君兼知春秋館事臣金東健
資憲大夫行廣州府留守兼守禦使知春秋館事臣趙斗淳
資憲大夫行龍驤衛大護軍兼知春秋館事臣徐箕淳
考校
通訓大夫行通禮院右通禮兼春秋館編修官臣趙然昌
通訓大夫行弘文館副校理知製敎兼經筵侍讀官春秋館記注官臣沈承澤
通訓大夫行成均館司成兼南學敎授春秋館編修官臣朴承輝
通訓大夫行司憲府執義兼春秋館編修官臣李寅奭
通訓大夫行弘文館修撰知製敎兼經筵檢討官春秋館記事官東學敎授臣鄭翊朝
通訓大夫行司憲府執義兼春秋館編修官臣沈宜冕
通訓大夫行弘文館副修撰知製敎兼經筵檢討官春秋館記事官臣朴來萬
宣略將軍行龍驤衛副司果兼中學敎授春秋館記注官臣兪致崇
通訓大夫行弘文館校理知製敎兼經筵侍讀官春秋館記注官臣金世均
禦侮將軍行龍驤衛副司直兼春秋館記注官臣李敎英
通訓大夫行弘文館副應敎知製敎兼經筵侍講官春秋館編修官臣沈膺泰
宣略將軍行龍驤衛副司果兼春秋館記注官臣金翊鎭
繕寫
禦侮將軍行龍驤衛副司直臣兪鎭五
宣略將軍行龍驤衛副司果臣李裕膺
通訓大夫行弘文館校理知製敎兼經筵侍讀官春秋館記注官別兼春秋臣李|
宣略將軍行龍驤衛副司果臣柳進翰
通訓大夫行弘文館校理知製敎兼經筵侍讀官春秋館記注官臣趙煕哲
宣略將軍行龍驤衛副司果臣金元植
通訓大夫行弘文館校理知製敎兼經筵侍讀官春秋館記注官臣李承輔
宣略將軍行龍驤衛副司果臣朴斅默
通德郞行司諫院正言別兼春秋臣洪祐命
宣略將軍行龍驤衛副司果文臣兼宣傳官別兼春秋臣金炳雲
參訂
大匡輔國崇祿大夫行判中樞府事臣權敦仁
大匡輔國崇祿大夫行判中樞府事臣金道喜
大匡輔國崇祿大夫議政府右議政兼領經筵事監春秋館事臣朴晦壽
崇祿大夫行吏曹判書臣徐憙淳
正憲大夫行龍驤衛大護軍臣李嘉愚
嘉善大夫工曹參判奎章閣檢校直閣臣尹定鉉
通政大夫成均館大司成奎章閣檢校待敎知製敎臣南秉哲
御製校閱
原任奎章閣提學大匡輔國崇祿大夫領中樞府事臣趙寅永
原任奎章閣提學大匡輔國崇祿大夫議政府領議政兼領經筵弘文館藝文館春秋館觀象監事臣鄭元容
原任奎章閣直提學資憲大夫工曹判書兼弘文館提學同知成均館事臣金學性
奎章閣直提學嘉善大夫行龍驤衛護軍兼春秋館修撰官知製敎臣金大根
奎章閣直提學嘉義大夫開城府留守兼管理使春秋館修撰官知製敎臣趙秉駿
原任奎章閣直閣崇政大夫行水原府留守兼總理使臣金左根
原任奎章閣直閣資憲大夫行龍驤衛大護軍兼知春秋館事臣李景在
原任奎章閣直閣嘉義大夫工曹參判臣金鼎集
原任奎章閣直閣嘉善大夫行龍驤衛護軍臣吳取善
原任奎章閣直閣嘉善大夫行龍驤衛護軍兼五衛都摠府副摠管臣徐有薰
奎章閣檢校直閣折衝將軍行龍驤衛副護軍知製敎臣鄭㝡朝
原任奎章閣直閣通政大夫行安岳郡守兼黃州鎭管兵馬同僉節制使中營將討捕使知製敎臣金始淵
奎章閣檢校直閣通政大夫承政院左承旨兼經筵參贊官春秋館修撰官知製敎臣尹致英
原任奎章閣待敎資憲大夫知中樞府事兼藝文館提學臣金英淳
原任奎章閣待敎折衝將軍行龍驤衛副護軍知製敎臣金英根
奎章閣檢校待敎折衝將軍行龍驤衛副護軍知製敎臣南秉哲
奎章閣檢校待敎通政大夫成均館大司成知製敎臣李㘾
奎章閣檢校待敎折衝將軍僉知中樞府事兼曹司五衛將知製敎臣李裕元
奎章閣檢校待敎禦侮將軍行龍驤衛副司果知製敎中學敎授臣洪淳穆
御製書寫
崇祿大夫行戶曹判書臣徐憙淳
監印
崇祿大夫行戶曹判書臣徐憙淳
嘉善大夫吏曹參判臣金鼎集
嘉善大夫行承政院都承旨兼經筵參贊官春秋館修撰官藝文館直提學尙瑞院正同知成均館事臣尹致秀
通訓大夫行弘文館應敎知製敎兼經筵侍講官春秋館編修官臣趙然昌
通訓大夫行成均館典籍臣任百淵
奎章閣檢書官朝奉大夫造紙署別提臣金徹義
奎章閣檢書官朝奉大夫氷庫別提臣金周敎

[book_title]総叙
世宗。嘗覽宋史。甚喜。國史院撰進正史實錄之後。又輯祖宗宏謨要政。撰寶訓以備邇英講讀曰。此可法也。命藝文館大提學權踶。集賢殿大提學鄭麟趾等。采摭太祖太宗宏謨要政。編爲兩朝寶鑑。竟未之成。
世祖二年丁丑春正月上欲成世宗未卒之志事。命輯太祖太宗世宗文宗宏謨要政。設修撰廳。以集賢殿大提學左贊成申叔舟。集賢殿大提學判中樞院事權擥。皆兼知春秋館事。吏曹參議李克堪。判典農寺事姜希孟。判司宰監事成任。皆兼春秋館編修官而爲堂上。藝文館直提學韓繼禧。右輔德直集賢殿金之慶。右文學藝文應敎金壽寧。皆兼春秋館記注官而爲郞廳。且謂寶鑑實本於宋國史院撰寶訓與正史實錄偕行也。修撰諸臣幷稱史官。至三年戊寅春正月爲書七篇。具箋以進。上覽而善之。賜堂上五人鞍具馬。郞廳三人加資。復宴。修撰諸臣極歡而罷。
序曰。自古國家之所以長治久安。歷年綿遠者。以其子孫能守祖宗之遺訓。不敢失墜也。其所以旋得旋失。運祚不長者。以其先世雖有遺訓而子孫蔑棄之不守也。是以繼體守文之賢主。兢兢慄慄。奉遵成憲。不敢自滿自賢者。有見於此也。我太祖大王。創業垂統。貽謀萬世。太宗大王。世宗大王。時當太平。中外寧謐。功成治定。制禮作樂。與民休息。文宗大王。承之亦克。同底于治。凡四朝經遠之䂓。寬大之政。聖謨之施於事業者。聖情之見於言行者。並煥乎實錄。第恨藏之金匱。人莫得而見也。天順元年春。我殿下命臣叔舟。及知春秋館事臣權擥。編修官臣李克堪。若曰。予寡昧嗣承丕基懼不克負荷。惟祖宗是憲。未敢遑寧。世宗嘗命權踶鄭麟趾等。編集太祖太宗兩朝寶鑑而未就。爾等其撰四朝謨訓。俾予寡人有所矜述。且令子孫知大業積累之艱而所以凝天命結人心者。不如此則不可也。臣等奉承嚴命。不敢以荒陋辭。書成以進。命臣叔舟序之。臣竊惟商湯光啓亳命而賢聖之君六七繼之。文武開周業而成康謹守之宣王中興之。商周之祀至數百年。不過能守祖宗之遺訓耳。我列聖聖神相繼。闡帝王之道而德冠乎百王。極事物之變而智周乎萬物。動靜云爲。發號施令。皆至理之所在。至道之流行也。列聖雖已沒世。精神思惟寓於此書。使子孫而念此。觀祖宗之勤政講學則思所以存心出治之道。觀祖宗之求言納諫則思所以舍己從人之美。體敬天勤民之訓則必致謹於天命人心之際。法進賢退邪之謀則必立辨於君子小人之情。引而伸之。靡不皆然。常若先王儼臨乎前焉。則必有惕然而自省。惻然而不忍者矣。夫如是。則吾之心卽祖宗之心。吾之政卽祖宗之政。而二帝三王之治。不足致也。然則是書也。誠爲千萬世子孫之寶鑑。而我殿下欽奉祖宗揚厲無前之盛美。以遺後人之成䂓者。嗚呼至哉。天順元年十二月日。輸忠協策。靖難同德。佐翼功臣。崇政大夫議政府左贊成集賢殿大提學知春秋館事兼判兵曹事成均大司成。高靈君。臣申叔舟謹序。
箋曰。輸忠協策。靖難同德。佐翼功臣。崇政大夫。議政府左贊成。集賢殿大提學。知春秋館事。兼判兵曹事。成均大司成。高靈君。臣申叔舟。輸忠衛社。協策。靖難同德。佐翼功臣。崇政大夫。判中樞院事。集賢殿大提學。知經筵春秋館事。兼判吏曹事。吉昌君。臣權擥。推忠佐翼功臣。通政大夫。吏曹參議。兼春秋館編修官。臣李克堪等。伏奉敎旨。撰國朝寶鑑已訖。謹繕寫投進。臣叔舟等。誠惶誠恐。稽首稽首。上言。伏以瑤圖撫運。承列聖之丕基。金匱紬書。實萬世之懿範。俯殫管見上徹宸聦。竊觀堯舜之功稽典謨而可擧。文武之政在方策而不隳。皆備當時之憲章。用遺後人之矜式。恭惟我太祖大王。勇智天錫。聖敬日躋。提三尺而集大勳。肇開王業。登五位而布寬政。垂裕後昆。太宗大王。盛德在躬。沉機先物。武定亂略。宗廟社稷之再安。文致太平。禮樂刑政之四達。世宗大王。以不世之聖。當有爲之期。巍乎功煥乎文。制作軼於三代。漸以仁磨以義。治敎洽於羣生。逮文廟之誕承。按成䂓而謹守。勳華授受。並是精一之相傳。明良都兪。莫非時幾之交勑。仰惟祖宗之謨訓。實爲子孫之儀刑。恭遇主上殿下。文武聖神。聦明睿智。參兩儀而建極。每念艱大之遺。繼四聖而重光。方恢持守之道。爰命史局。備撰鴻猷。臣等俱以庸資。仰承隆委。體會要之遺意。搜掌故之舊章。凡發政施令之宜。粗述梗槩。而垂世立敎之要。悉提綱維。縱未精於編摩。亦庶便於考閱。儻加省納。措諸設施。宜古宜今。益隆致治之美。善繼善述。更期卜曆之長。臣等無任激切屛營之至。謹奉箋隨進以聞。天順元年十二月日。輸忠協策。靖難同德。佐翼功臣。崇政大夫。議政府左贊成。集賢殿大提學。知春秋館事。兼判兵曹事。成均大司成。高靈君。臣申叔舟。輸忠衛社協策。靖難同德。佐翼功臣。崇政大夫。判中樞院事。集賢殿大提學。知經筵春秋館事。兼判吏曹事。吉昌君。臣權擥。推忠佐翼功臣。通政大夫。吏曹參議。兼春秋館編修官。臣李克堪等。謹上箋。
睿宗嘗欲命纂世祖寶鑑。以續於國朝寶鑑。而竟未之成。
成宗二年辛卯秋九月。上御寶慶堂。夜召入直經筵官朴孝元。講國朝寶鑑。盖用宋朝邇英講寶訓之例也。遂賜酒。命自今經筵官二員直宿。十年己亥夏五月。領議政韓明澮奏曰。太祖太宗世宗。盛德大業。載於國朝寶鑑。而世祖朝尙闕焉。請以世祖訓辭及兵法。纂輯成書。以續國朝寶鑑。上可之。命大提學徐居正撰進。竟未之成。今文苑故家或有寫本續寶鑑。紀世祖成宗時事。稱徐居正撰。然義例大異於寶鑑。如稗官小說之體。且多引筆苑雜記。而筆苑雜記。卽居正之所撰。必無自引己書之理。况居正卒於成宗之世。亦不當預撰成宗寶鑑。其爲贗作。斷可知矣。
中宗三十一年丙申夏五月命設撰集廳編次祖宗朝嘉謨善政。以續國朝寶鑑。撰集廳將考春秋館實錄。副提學成倫等啓曰。考見實錄。事重體大。况祖宗可法之事。盡載國朝寶鑑。今雖更撰。亦無可加。至於廢朝可戒之事。瞻聽未久。不須撰輯也。上曰自古有大事考實錄。例也。纂寶鑑而不考實錄可乎。撰集廳已設不可止也。然竟未之成。
明宗二年丁未夏六月軍資判官尹齡。撰進國朝寶鑑類抄二卷。其目二十有八。曰爲治。爲學。勤經筵。敦孝友。興學校。明敎化。議禮樂。闢異端。敬大臣。開言路。求賢能。辨人才。擇守令。勸農桑。愼刑罰。省徭役。崇敬畏。欽天災。勤民瘼。謹鑑戒。崇儉約。戒逸欲。養世子。敎戚屬。防宦侍。重邊將。嚴武備。馭夷狄也。上嘉其志。命陞僉正。
仁祖十九年春正月。大提學李植上箚言。宣廟實錄。爲奇自獻李爾瞻等陰削舊錄。自加誣筆。與章蔡之誣宣仁。同一姦軌。宜及此野言家錄未盡散亡。開局改撰。上可之。又因大臣言。專委植在家撰集。且敎曰纂修畢後。抄出聖謨可以爲法於後世者。別爲一冊以進。植未及撰進而卒。
孝宗五年甲午夏四月敎曰。古人有言。欲法堯舜。當法祖宗。子孫之當遵行者。莫如國朝寶鑑而近世罕有。此書其令校書館鋟印廣布。參贊官金益煕奏曰。國朝寶鑑。止於文宗以上。而世祖至宣祖事實。閭巷間亦往往有搜輯者。今因此會開局續纂。以成全書宜也。上是其言。命議大臣。大臣皆以爲可。領中樞府事李敬輿。尤力贊之。遂命開局。以金壽恒爲都廳。竟未之成。
肅宗六年庚申冬十一月工曹參判李端夏上䟽言。臣父修史之日。親承仁祖聖敎。諭以畢役後抄出實錄中聖謨可以爲法於後世者。別爲一冊以進。而事未及就。臣父遽歿。此爲遺恨之大者也。今以考見凡例移奉宣廟朝修正實錄。就其中抄出謨烈政敎如國朝寶鑑。以備睿覽則其有補於取則。當不淺尠。臣父受敎未就之恨。亦可伸其今日矣。䟽下備局。備局覆奏曰。李端夏父故大提學臣植。親承仁祖聖敎。未就而歿。則今因抽閱秘史。端夏兼管此事。抄出成書。以副仁祖之成命。以終其父之遺志。公私俱宜。幷令依䟽辭施行。七年辛酉春正月。端夏以備堂奏于次對曰。故相臣李敬輿建白於孝廟朝請續編國朝寶鑑。今領相金壽恒爲都廳而事未果行。今於實錄廳加出一堂上。專掌此事。而江華留守李選。嫺於考閱。委任責成好矣。上可之。竟未之成。十年甲子夏四月。端夏以宣廟寶鑑十編隨箚以進。上下敎嘉奬。命賜馬。
箚曰。議政府左參贊臣李端夏。伏以臣先父臣植。在仁祖朝。箚請刊正宣廟朝誣史。朝廷遂以屬筆。仁祖仍命纂修畢役後。抄出聖謨可以爲法於後世者。別爲一冊以進。而事未及就。臣父遽歿。此爲遺恨之大者。臣於庚申冬。忝冒先朝實錄改修之任。伏見宣廟朝修正實錄。以考見凡例而移奉。若就其中抄選謨烈政敎如國朝寶鑑。以備睿覽則其有補於取法。當不淺尠。而臣父受敎未就之恨。亦可伸於身後。故臣以此意陳䟽上請。下廟堂。覆議請依䟽辭施行。得蒙允許矣。臣考閱全史抄四冊。遍示史院諸僚。裁取于揔相商確刪定。而又達於榻前。請以宣廟朝寶鑑名之。盖聞孝廟朝故相臣李敬輿建請續編國朝寶鑑。將設局而未果。此事他日或復擧行。則宜以此所抄編入。故乃以寶鑑爲名。而未及投進。臣遽顚沛下鄕。其後因揔相陳達。令玉堂校正繕寫以進。而儒臣見草本多有可疑處。寫置進御之件。待臣上來。今臣到京取覽。更校略正其謬誤。而不復與實錄印本對勘。尙有疑晦未定文字。實錄考閱。事係重大。亦不可只爲此事啓請開庫。若於日後有考史之擧。則玉堂請還出奏御之冊。考校以進。亦合事宜。故可疑處今姑付標紙頭投進。臣又伏念國朝原寶鑑五朝事止三冊。今玆抄出者一世事。至於四冊。多少不侔。覽者以此爲疑。而然觀古史。卷數多少。惟視事蹟繁簡。未嘗有一定之䂓。恭惟宣廟朝崇極而圮。中興於大亂之餘。國朝多事。未有若此時者。至於名賢終始可見禮遇非常之聖德。忠臣節義可見培養有素之聖化。討倭寇事實則尤可見聖朝功烈之盛而非可爲懲毖之方。故於三者載錄頗詳。他日續編寶鑑之時。或仍或刪。惟在秉筆者意見。故臣今不以多取爲嫌。而揔相之意亦然。惟聖明垂諒焉。臣旣任此事。久未完就。今始投進。踈謬尙多。不勝惶恐。取進止。
英祖五年己酉秋九月上以太祖太宗世宗文宗宣祖皆有寶鑑而列朝俱闕焉。遂欲纂續爲一統文字。問議大臣。皆曰可。於是命極選有文學人以備編輯。竟以事重體大未易成就。寢其命。仍命前大提學尹淳。兼知春秋館事。設纂輯廳。編摩肅廟寶鑑。冬十月以御筆書下凡例三條。曰一。今玆纂集寶鑑之命。欲彰我聖考四十餘年敬天聖孝。恤民勤政。從諫尊儒。崇儉與豐功盛烈之意。其雖精抄纂集。亦未能一一記焉。至於章奏。則只錄因事褒嘉者。而原䟽亦依國朝寶鑑例。記其大略焉。一。己亥禮說事。本邦禮。豈不重也。而前後章奏甚多。且有史焉。有記焉。若一一載錄。非簡閒漫彰至德之意。又非提略而曉焉者。幷勿錄焉。一。斯文事。乃儒林間事。與邦禮寔有間焉。且辭說浩繁。記史焉載記焉。今不錄禮說。則尤無異矣。一體勿錄焉。會掌令申處洙以禮說斯文之不載寶鑑。發啓劾淳。上敎曰。禮說。斯文之不載已示意於書下凡例。今日臣子孰敢異議。其所發啓。非特語無倫脊斯文雖重豈比尊周而不遵君父之手書沮戲莫重之寶鑑决不可循例處之。申處洙甲山府極邊遠竄。由是淳還納守禦使密符逬出門外。上屢勉出而終不膺。遂命大司成李德壽兼春秋館修撰官。代爲堂上專管編摩。而以副護軍柳儼。兼春秋館編修官。弘文館校理鄭羽良。兼春秋館記注官。司諫院正言尹志遠。副司果李載厚。承文院副正字南泰齊朴璲柳逸南泰溫。兼春秋館記事官。幷爲郞廳。十二月復書下凡例一條曰。辛巳年十月初八日。大處分中備忘辭旨至明至嚴。豈可泯滅於後世而提起今日有所不忍。且旣詳於國乘。玆不備錄。略記凡例以垂後焉。六年庚戌春二月。德壽爲書十五編。隨箋以進。上賜堂上鞍具馬。郞廳儼羽良加資。志遠以下並陞叙。
箋曰。通政大夫成均館大司成兼春秋館修撰官知製敎臣李德壽。伏奉敎旨撰肅廟寶鑑已訖。謹繕寫投進。臣德壽誠惶誠恐稽首稽首上言。伏以寓羹墻之聖慕。思勒鴻猷。閱木天之秘藏。庸紀茂實。旣訖功於纂集。覬垂覽於燕閒。竊稽聖考四紀之治功。實爲後王萬世之侀範。勤勤焉敬天恤民之德。格上下而交孚。孜孜乎正心修身之工。貫終始而如一。脩明闕典。儀文軌度之咸章。賓禮儒臣。弓旌玉帛之相屬。治敎上軼三代。仁恩旁浹八區。惟政令施措之間。動符堯舜。故文辭言語之發。皆合典謨。宜有成書。庸詔來裔。恭惟主上殿下。孝隆述事。道光承基。勑羣工而勵精。無偏無黨。體列聖而制治。不愆不忘。肆以維則之孝思。俾裒無前之徽烈。伏念臣編摩職忝。潤色功踈。取捨悉禀睿裁。論撰直據實錄。莫測乾坤之蘊。敢曰擧要而提綱。第輸鉛槧之勤。惟知紀事而摭實。凡日用時措之義。靡不謹書。若天經地紀所關。別爲序次。諒有補精一傳心之法。奚但爲朝夕寓目之資。記動記言。惟懼片善之或軼。有典有則。仰冀先烈之是繩。臣無任望天仰聖激切屛營之至。謹奉箋隨進以聞。上之六年庚戌二月日。通政大夫成均館大司成兼春秋館修撰官知製敎臣李德壽謹上箋。
正祖五年辛丑秋七月。敎曰。實錄告完。我先王五十年。豐功盛烈。可傳千百世。而秘史藏之石室。有非昭布人耳目者。惟是寶鑑。備述聖德。以寓闡揚之忱。然前編條例各有同異。誠宜博訪細詢。不失謹始之體。時原任大臣閣臣。明日入侍。明日上御涵仁亭。召見諸臣。詢問英祖寶鑑義例。然後上曰。今召卿等有意矣。光廟朝撰成寶鑑後。只有宣廟肅廟兩寶鑑。其餘十二朝。尙爲闕文。非但三寶鑑不得成一統文字。且聞國朝寶鑑間逸不傳。百餘年前。始得於故老家。印行于世云。諸寶鑑不相聯屬。各自孤行。時移事往。安知又不如國朝寶鑑之間逸不傳也耶。今因此會。並編十二朝寶鑑。與三寶鑑及英廟寶鑑。合成一書。則其於闡揚列朝之德業。成就列朝之志事。庶乎可以兩得之。卿等以爲何如。諸臣齊聲對曰。此是累朝未遑之事。若果成就。則豈非我國家億萬年之慶耶。上乃命趙㻐李命植金熤兼知春秋館事。差纂輯堂上編次英祖朝事實。以送于校正所。又命原任大提學李福源徐命膺。依李植李德壽之例。在家校正勒成寶鑑之體。其郞廳三人兼編修記注記事。而原任領議政金尙喆檢攝之。英廟寶鑑旣成。以次及於十二朝寶鑑。而上慮春秋堂上抄出外史庫實錄之際。有厨傳外邑之弊。忙遽遺漏之患。乃敎曰。昔宣廟朝爲纂東國名臣錄。命考列朝實錄。此事詳載於文翼公鄭光弼遺稿附錄中。朝臣言行。尙考實錄。况於寶鑑撰次乎。又况實錄曾因修改有數次移奉之已例。寶鑑撰次。豈有異於實錄修改乎。因命春秋堂上至江華之鼎足山城。奉定宗端宗世祖睿宗成宗中宗仁宗明宗八朝實錄。移安于仁祖孝宗顯宗景宗四朝實錄。所奉之春秋館。差十二堂上。十六郞廳。堂上兼春秋。郞廳兼記注記事。直宿于館。各抄出一朝實錄。上頻賜法膳御詩以勞之。甫閱月盡抄十二朝實錄。命趙㻐編定宗端宗睿宗仁宗景宗五朝事實。鄭昌聖編世祖朝事實。金魯鎭編成宗朝事實。洪良浩編中宗朝事實。徐有隣編明宗朝事實。閔鍾顯編仁祖朝事實。金熤編孝宗朝事實。李命植編顯宗朝事實。每一編訖陸續以送于校正所。校正一如英廟寶鑑校正之例。至若校正所之去取增損。則又自奎章閣皆禀上裁。取旨擧行。自夫禮樂度數。以至典章因革。實錄之所未備。名儒之所疑難者。多有推演修明。〈如文宗廟移奉夾室。本爲燕山時事。前後議禮諸臣皆莫能知。而今表出書之。宗廟雅俗樂九成之辨。前後名儒碩輔。皆未能覰而今發揮明之。檢校職官人皆未曉其本末而今該載於定宗朝編。亥子囊制世亦莫詳其所從起而今備著于成宗朝編。若此類甚多。皆聖旨也。〉仍以三寶鑑參互義例合成六十有八卷。而猶慮其未盡潔淨。復命時原任大臣及時文任反復參訂。期至於無復可改然後。設監印廳。付諸剞劂。上以三寶鑑印出皆用活字。則以活字印全書。是亦繼述之義。然活字僅印若干紙。旋卽毁撤。終非壽傳之道也。乃命以活字先印一本。以此一本翻刻於梓木。使繼述之義壽傳之道。並行不悖。閱三月工告訖。盖不惟三百年列聖朝志事至是始成。且其編書之䂓模義例。密合世宗朝該載要政之本旨。則世宗朝志事。至是始大成也。六年壬寅十一月。董事諸臣。以進書儀進書于上。上親祗迎敬受。初上敎董事諸臣曰。昔者經國大典旣成。以世祖志事之成。告獻于世祖廟。寶鑑豈非列朝志事之大者乎。書成後。宜遵邦禮告獻宗廟。仍藏于各室如大訓寶器之藏諸周廟也。於是用上冊寶儀。告獻于宗廟。遂櫃藏各室寶鑑于各室以爲萬世楷式。
純祖十九年。玉堂趙庭和。上䟽請纂正祖朝寶鑑。上詢大臣。右議政南公轍曰。臣嘗欲仰請者也。請卽開局。上許之。竟未遑焉。
憲宗十二年丙午秋七月。上謂大臣曰。國朝寶鑑。正宗朝以後。尙未續纂。實未遑也。純宗翼宗寶鑑。今宜同編。領議政權敦仁曰。實爲闕典。纂成宜也。越明年丁未春二月。上又召見時原任大臣。敎曰。寶鑑今當續纂。領中樞府事趙寅永曰。繼述揄揚之聖意。臣誠欽仰。上命諸臣輪覽寶鑑首卷。寅永曰。十二朝寶鑑撰次時。抄出史庫實錄。今三朝事實。不必更考實錄。就內閣日省錄。政院日記。各司掌故可攷閱搜集。上可之。乃命文苑諸臣差纂輯堂上。兼知春秋館事。郞廳。兼編修記注記事。仍以寅永揔裁之。判中樞府事鄭元容等校正之。書成合十有四卷。續原編爲一統書。上親撰序文。附編於正祖御製序文之次。至翌年戊申之秋九月。工告訖。如儀進書。上祗受告獻于太廟。奉藏各室。如上冊寶之禮。是書之成。斷自聖衷。而義例儀節。悉遵正祖志事。光前裕後。以爲萬世監法者也。
今上隆煕二年九月詔曰。憲宗哲宗兩聖朝寶鑑。迄未編上。實爲未遑之典也。現今官制異前。不必張大設廳。其令奎章閣專管纂修。乃命大提學李容元等。爲纂輯官。又差委員幾人。就日省錄誌狀。及承政院日記。各司掌故。攷閱搜集。分年編纂。又命総理大臣李完用等校正之。書成合八卷。續原編爲一統書。上親撰序文。附編於正廟憲廟御製序文之次。閱十月工告訖。進書之儀。奉藏太廟之禮。壹遵戊申往例。是書續纂寔由聖斷。繼述揄揚。以爲昭示萬世者也。

[book_title]凡例
一英祖卽阼之五年。欲撰成國朝寶鑑。命考列朝實錄。博選諸臣中有文學者而竟未之就。惟我聖上方當英廟寶鑑纂輯之時。乃有國朝寶鑑並編之命。盖不惟修明列朝之曠典而已。亦所以成就英祖朝志事於五十年之後也。
一我朝寶鑑有三。國朝寶鑑也。宣廟寶鑑也。肅廟寶鑑也。三鑑凡例。互有異同。故悉奉聖旨。以前照後。以後參前。務歸於一統文字。
一國朝寶鑑。則不載御諱御字。宣廟寶鑑。則只載登極後御諱。肅廟寶鑑。則俱載御諱御字小字。今奉聖旨。依少微通鑑之例。篇首徽號之後元年之前。謹載御諱御字在位聖壽陵號。俾體段謹嚴齊一。
一國朝寶鑑。詳年紀而略干支。宣廟肅廟兩寶鑑。先年紀而後干支。歷考前史。凡干支以天時而係之於年紀之上。年紀以人事而係之於干支之下。此是史家之成憲。故今依通鑑之例。先干支後年紀。
一三寶鑑。凡於所尊敬處。皆極行書之。故一行或不滿三四字。有妨簡編之體段。今奉聖旨。依列聖誌狀之例。皆隔一字。其命敎等字。從舊本連書。
一宣廟寶鑑。凡於字句傳寫之誤。顯然易知者。皆有註釋。如覊的之的。註之曰實錄作靮。如圖合之圖。註之曰實錄作圍。若此類甚多。徒眩觀覽。故今直據註釋。一一釐正。而註釋則並省去之。
一國朝寶鑑篇目。稱太祖一。太宗一。以下皆然。寶鑑與前史不同。宜務典重謹嚴。故篇目列聖下。皆加朝字焉。
一凡四時孟月。必加以春夏秋冬。而仲月以下則否。其或孟月不書。乃於仲季月。加以春夏秋冬者。此是紀事之書不易之例。而國朝寶鑑。略倣此例。宣廟肅廟。兩寶鑑則不然。今以國朝寶鑑而正之。
一三寶鑑。叙事立文。互相牴牾。不可追改者。則復發例於新編以就之。如國朝寶鑑。則每朝必起之以上某廟第幾子。宣廟肅廟兩寶鑑。則每朝必起之以某大王幾年。故今於新編。凡傳禪之位。則從國朝寶鑑。以國朝寶鑑皆傳禪之位也。承統之位。則從宣廟肅廟兩寶鑑。以兩寶鑑皆承統之位也。如國朝寶鑑。則不書母后。肅廟寶鑑。則特書母后。故今於新編。凡列朝皆不書母后則從國朝寶鑑。以國朝寶鑑。乃是書之原編也。端廟編書母后。以爲復昭陵張本。中廟編書母后。以爲辭推戴張本。仁廟編書母后。以爲誕降海州府。追崇啓運宮張本。則從肅廟寶鑑。以肅廟寶鑑。乃原編之一例也。要使無義者有義。不齊者至齊。渾涵湊合。不見其縫罅云。
一文祖代理時。謨訓繼序。續編起義刱例。實由顯揚之聖孝也。篇目廟號下。以代理書之。紀年以純祖紀年書之。
一列聖朝廟號徽號之未載於編首者。依憲廟戊申。英廟徽號追載之例。謹書之。
一太祖正祖純祖文祖。追尊帝號。謹載於編首。而原編內叙事立文。則今不敢追改。

[book_title]卷一
太祖朝
太祖至仁啓運。應天肇統。廣勳永命。聖文神武。正義光德。高皇帝。
諱旦。字君晉。初諱成桂。字仲潔。至元乙亥十月十一日己未。誕降于永興黑石里私邸。在位七年。在上王位十年。永樂戊子五月二十四日壬申。昇遐。壽七十四。葬健元陵〈在楊州。〉
壬申元年
秋七月丙申。上卽位于壽昌宮。初高麗政散民離。上勳德旣隆。中外仰慕。人皆歸心。或於稠人廣衆中揚言曰。天命人心。已有所屬。何不亟爲勸進。太宗與同知密直司事南誾定計。誾密與吏曹判書趙仁沃。判三司事趙浚。忠義君鄭道傳。大司成趙璞等五十二人。協謀推戴。然畏上震怒。不敢以告。侍中裵克廉等。遂率國人奉國寶。詣潛邸塡咽街巷。上閉門不納。至晩克廉等。排門直入。置寶廳事上。羅拜呼千歲。合辭勸進。上固拒之曰。自古王者之興。非有天命不可。予實否德。何敢當之。遂不應。國人擁衛不退。勸進益切。不獲已卽位于壽昌宮。百官朝賀。上謙讓不升御座而受之。命六曹判書以上升殿謂曰。予爲首相猶懷惕慮。常懼不克盡職。豈意今日乃見此事。予若平康匹馬可避。適今罹疾。手足不得自用以至於此。卿等宜各一乃心力。以輔凉德。乃敎中外大小臣僚領職如舊。於是立廟社之制。存王氏之後以奉其祀。定科擧之法。著冠昏喪祭之禮。重守令之選。褒節義之人。哀鰥寡而賑窮乏。蠲徭賦而裕國用。愼刑罰而正經界。庶政一新。○大司憲閔開等上䟽。一曰。立紀綱。善爲國者。不視其安危而患紀綱之不立也。昔周之衰。諸侯放恣。傳數十世而天下不傾者。紀綱存焉耳。願殿下鑑前世之興亡。立一代之紀綱。垂裕後昆。以傳萬世。二曰。明賞罰。賞罰人主之大柄。有功不賞。有罪不罰。雖堯舜不能以善治。賞罰平則公道明而人莫敢議矣。人主之於賞罰。當如天地之於萬物。栽培傾覆。付之無心。不可容一毫私意於其間也。三曰。親君子遠小人。君子小人。固不可不辨。正言格論。特立不倚。進思盡忠。退思補過。磊磊落落。知有社稷而不知有其身者。君子也。憸邪諂佞。阿附取容。竊權弄勢。掠美施恩。唯唯諾諾。苟利於己。不恤人言者。小人也。君子難合而易踈。小人易親而難退。且以玄宗一身。用姚崇宋璟。以興開元之治。任林甫國忠。以致天寶之亂。是知君子小人之用捨。國家之治亂興亡係焉。可不戒歟。書曰。任賢勿貳。去邪勿疑。願殿下苟知其賢。雖有過。進而用之。苟知其佞。雖有功。斥而遠之。四曰。納諫諍。經曰天子有爭臣七人。雖無道。不失其天下。諸侯有爭臣五人。雖無道。不失其國。此萬世之格言也。人臣之所進諫者。非爲利己。乃爲國家也。且人主之威。雷霆也。人主之勢。萬匀也。冒雷霆觸萬匀。以進藥石之言。夫豈易哉。一言之從違而禍福起焉。一事之廢置而利害生焉。故人君常開導而求諫。和顔色而受之。用其言而顯其身。士猶恐懼而不敢進。况震之以威。壓之以勢。則藥石之言無由而進。壅蔽之禍不期而至矣。書曰。從諫弗咈。又曰。后從諫則聖。願殿下留意焉。五曰。杜讒言。帝舜曰。朕堲讒說殄行震驚朕師。讒說之易以惑人。大舜之聖。猶以爲慮。可懼也哉。盖讒諂之徒。羅織百端。以惑人主。甘言卑辭之請。有時而從。浸潤膚受之愬。有時而聽。至使黜陟賞罰。皆失其當而危亡立至矣。詩曰。君子信讒。亂是用餤。若明以照姦則百邪不能遁而讒言杜絶矣。六曰。戒逸欲。書曰。無敎逸欲有邦。逸欲之害德。夫豈一事哉。宮室之欲其安。飮膳之欲其麗。妃嬪媵妾之奉。遊畋弋獵之娛。與夫廐馬之養。花卉之玩。皆足以伐人性而蕩人情。固不可不愼也。且天命無常。惟德是輔。若毫髮幾微之不察。頃刻畏謹之不存。而一念之微。或陷於逸欲。則天之視聽。實可畏也。七曰。崇節儉。卑宮室而惡衣服。夏禹之盛德。惜百金而衣弋綈。漢文之美事。彼貴爲天子。富有四海。尙且節儉如此。况東韓之地。介在山海。生齒之數。財賦之額。無幾。豈可以不量其出入而妄費哉。前朝小有災變。不知恐懼修省。惟務事佛事神。糜費不可殫記。此殿下之所明知也。願自今法夏禹漢文之儉德。凡服餙器用。宴享賞賜。一從儉約。佛神不急之費。並皆革去。凡所施爲。毋使縱侈。則下民觀感。而亦歸於厚矣。八曰。嚴宮衛。宮衛之設。所以尊主勢而嚴內外也。今殿下以天挺之資。化家爲國。其潛邸之舊。姻婭之屬或有夤緣出入而門者莫敢詰焉。竊恐請謁由是而盛行。讒說由玆而得入。以間內外。以亂政刑。乞令守門之士。無職任而擅入宮門者。一皆禁斷。其婦女巫呪邪媚之徒。尤宜斥退。上嘉納之。○侍中趙浚。上箋曰。臣始事玄陵。侍奉帷幄。中遭否運。杜門讀書。欲以終身。殿下龍潛。一見如舊。是天以臣遇殿下也。歲戊辰正月。殿下與大將崔瑩。廓淸十有五年毒民之羣兇。是殿下除殘之德在民心矣。瑩無學術。乃與僞主謀犯遼東。師渡鴨江。殿下擧義旋旆。使三韓之民得免於糜爛。是殿下康濟之功在社稷矣。殿下是時擧臣爲大司憲。臣知無不言。殿下言無不從。振起頹綱。布昭公道。登崇俊良。斥逐姦回。除害下民。結好上國。乃黜僞朝。以復王氏。天子嘉之。遣使來勞。是殿下匡復之功聞天下矣。初殿下之擧臣爲憲司也。殿下慨然爲萬世開太平。告于上天神明。排羣邪之謗。犯巨室之怒。革私田積年之弊。拯生靈於湯火之中。足兵食於艱難之際。以之造樓船。以之築城堡。武威以奮。漕路以通。三韓四十年倭奴之患。一朝而息矣。置科田於京畿。以優士大夫。置軍田於州郡。以養師徒。以至鄕吏津院。皆給之田。田有定制。國有成法。各有分限。不相侵奪。兼並絶而億兆之田宅定。賦斂薄而鰥寡之衣食足。俸祿厚而廉恥行。倉禀實而國用足矣。殿下與臣憤汚吏之殘民也。庸帥之養寇也。建議擧大臣而授鉞。廵諸道而黜陟。藩鎭用律而奔敗之虞絶。州郡奉法而貪殘之風戢矣。以令長之出於胥吏也。乃陞其秩而重其選。用臺諫六曹之保擧。而田里無愁歎之聲。流亡有復業之樂矣。訊逋逃冒職之吏而還其鄕里。擊鄕原土猾之姦而役其蔭戶。縣各置宰。驛各置丞。而墟丘變爲井邑。蓁莾化爲稻粱矣。以冗官之耗天祿。宦嬖之穢天工。工商皁隷之濫冒官。浮屠坐食之多占田。無功之封君。弱子弟之曠職也。立法以汰除。僥倖之門屛。而奔競之路塞矣。立家廟而設忌祭者。所以厚民德也。廣學校而置敎授者。所以明人倫也。文治旣洽。武威遠昭。扶桑之寇奉珍來庭。琉球南蠻重譯入貢。王氏十六年旣亡之業。實賴殿下而復興矣。而王氏昏迷反生忌疾。而僞辛逆亂之徒。喪田失職之輩。魚鱗左右。流言浸潤。指殿下爲權重。誣臣等爲朋黨。謀去殿下。兇謀萬變。及今年三月。殿下以儲君之入覲而東也。出迎京西數百里之遠。又將躬獵以來而展賀焉。不幸墜馬。卧于草次。姦臣鄭夢周。殿下之所卵翼也。身爲冢宰。手握國政。逢迎王氏。嗾使臺諫。謂臣與鄭道傳南誾。爲殿下之腹心。乘間騁謀。羅織罪辜。先行竄逐。次圖殿下。殿下輿疾倍道而還。於四月四日。國人共憤。夢周伏辜。殿下布好生之德。其餘姦黨。一無所誅。卧疾私第。杜絶賓客。尙冀王氏之覺悟。使刑賞之權。出于上矣。而王氏尙不之覺。兇黨益肆禍在晷刻。至七月十四日。天怒民離。三韓幡然推戴殿下。天命人心。旣至於此。殿下欲守子臧之節。其可得乎。殿下於是封王氏于江陵之杆城。是成湯之放桀于南巢也。封王氏母弟于畿縣之麻田。使奉神聖恭愍之祀。是武王之封微子于宋也。安置諸王子于江華巨濟而廩給之。漢魏以降。更革之主所未及也。向若殿下有心於取國。則鴨江之旋旆也。豈肯出萬死捐一生而建興復王氏之議乎。己巳之冬。詔旨之來也。豈肯擇立宗親之長而歸政於王氏乎。豈肯早立旣冠之儲君而欲定國本乎。豈肯開經筵進名儒於左右。獻貞觀政要而朝夕納誨乎。豈肯設書筵集多士於東宮。進大學衍義而日講治道乎。豈肯釋上相之政柄。分宅里於子壻。乞歸休于桑梓。至再三而愈力乎。前年之秋。又豈肯建議見儲君於天子乎。殿下爲王氏之至誠至忠。上天所監臨。三韓所共知也。而王氏惑於讒賊。不能如燕昭之於樂毅。齊襄之於田單。乃以雲臺之勳。反爲机上之肉。是天厭王氏之德而啓殿下之業也。克勤于邦。克儉于家。禹之所以繼舜也。從諫弗咈。改過不吝。湯之所以代夏也。反商政而天下治。武王之所以造周也。親賢臣遠小人前漢所以興隆。親小人遠賢臣後漢所以傾頹也。今天旣命殿下。以父母三韓矣。願殿下法三王之至治。鑑兩漢之得失。兢兢業業。念玆在玆。以爲億萬世聖子神孫之龜鑑。○命兩府六曹臺諫。各擧賢良遺逸。○定開國功臣。次第論功行賞。立碑紀功。建閣圖形。嫡長世襲。不失其祿。宥及永世。載諸信書以賜之。信任以事。無所疑貳。或於燕閑之暇。與之擊毬內庭。或數與宴饗。功臣等亦數享上歡洽之情。上下無間。有疾病則遣醫治療。使人存問。相屬不絶。於其卒也。或至親臨殯次。悲痛殊甚。恤典賻贈恩數優隆。功臣雖有罪。必曲原之。終上之世。功臣無一誅死者。○幸平州溫泉。駐駕野次。與上洛伯金士衡。宜城君南誾。論潛邸相得之情。及開國勤勞之事。盃酒相屬。親如舊時。○殿中卿卞仲良。與兵曹正郞李薈言曰。自古政權兵權。不可兼任一人。兵權宜在宗室。政權宜在宰輔。今趙浚鄭道傳南誾等。旣掌兵權。又掌政權。實爲不可。仲良以此言於義安君和。和告于上上召仲良問之。對以實。上怒曰。此數人。皆我股肱之臣。終始一心者。如或可疑。誰可信者。爲此言者。必有以也。命大司憲朴經同廵軍雜治。流仲良于寧海。薈于順天。○監察金扶。與監察皇甫琠。飮酒于同僚金仲誠家。過侍中趙浚第曰。雖作大家。何能久居。後必爲他人有矣。浚聞之以啓。上怒曰。浚。開國元勳。與同休戚。扶以浚爲不久。是以朝鮮社稷爲不久也。命亟置極刑。罷同扶飮者十八人。○以左諫議大夫李文和。三司左丞李臯。爲京畿左右道按廉使。禮曹典書趙璞。司憲中丞沈孝生。戶曹典書金希善。大將軍鄭擢。司農卿鄭當。爲楊廣。慶尙。全羅。交州。江陵。西海道按廉使。敎曰。予以否德。因臣民推戴。勉登大寶。夙夜惟寅。凡所以勵精圖治。施澤於民者。尙賴中外官寮交修不逮以弼予治。凡大小軍民官。如有出奇制勝。力捍勍敵。政平訟理。撫安生靈者。悉以名聞。予將擢用。如有行師失律。望風奔潰。贓汚廢職。蒞官不敬者。兩府以上。監禁申請。嘉善以下。就當處决。以明予信賞必罰之意。○大護軍李扶。奉常小卿許晐。有不遜語。大司憲南在等。上䟽曰。自古帝王之興。惟天所命。不關世類。今殿下以寬仁大度。當王氏衰亂之季。天命乃歸。羣臣推戴。奄卽大寶。今李扶許晐等。不思殿下再造之恩。皷扇妖言。以惑衆心。宜令有司鞫問治罪。上笑曰。帝王之興。不係世類尙矣。大明皇帝。亦以匹夫得天下。世類之說。何足介意。况偶與家人語乎。何必鞫問。諫官上䟽固請。上只流于外。○裵克廉趙浚金士衡鄭道傳南誾等。啓曰。王子諸君。服御騶從不可不備。用度不可不足。乞於本科外。加賜土田。上從容語潛邸時事曰。本科百餘結。亦不至飢寒。若又加賜。則人必謂予私己子也。况京畿土田有限。豈可濫給。卿等若欲加給則先給功臣。以例及之乃可。誾曰。諸功臣科田外。旣有別賜田。加賜王子田。豈爲不可。上目誾曰。謂予旣賜功臣田。亦賜諸子耶。○諫官上䟽曰。公論者。天下國家之元氣。諫諍。公論之根柢。佞諛公論之蟊賊。有國家者。常培其根柢而去其蟊賊。則讜論正議。日進於前。而甘言卑辭。不聞於耳矣。今明良相遇。治具畢張。若無事可言。而臣等所以切切於聽納公論者。正欲殿下有恢恢之量而不厭逆耳。無訑訑之色而不憚屈己。伏願殿下開導而求諫。誠信以聽納。則臣等當盡言不諱。庶使生民之利病畢陳而無壅。國家之元氣流行而不滯。上曰。事有關於治體者。陳之無隱。予悉聽納。○諫官上䟽曰。臣等聞君心出治之源也。君心之邪正。天下國家之理亂安危係焉。存養省察之功不可不至。大舜之兢兢業業。湯文之慄慄翼翼。乃其泰和雍煕之本也。先儒眞德秀。作大學衍義以進經筵。其書首之以帝王爲治之序。次之以帝王爲學之本。莫不自身心始。此所謂綱也。首之以明道術。辨人材。審治體。察民情者。格物致知之要也。次之以崇敬畏。戒逸欲者。誠意正心之要也。次之以謹言行。正威儀者。修身之要也。次之以重配匹。嚴內治。定國本。敎戚屬者。齊家之要也。此所謂目也。首之以聖賢之訓典。次之以古今之事實。人君所當知之理所當爲之事。備見於此。恭惟殿下自在潛邸好觀書史。其於窮理正心之學修己治人之方。固已知之明講之熟矣。臣等寡昧。何敢有所擬議。然而經筵之設。徒有其名而未聞有進講之時。殿下意必謂廣廈大庭。無地非學。何必拘於常典。日御經筵然後。以爲學哉。臣等以爲人君之學。非徒誦說。其所以日御經筵延訪採納者。一以接賢士大夫之時多而薰陶其德性。一以親宦官宮妾之時少而振起其怠惰。且創業之主。子孫之所儀刑也。殿下若以經筵爲不急。則後世藉以爲說。其流必至於不學。豈細故哉。伏願殿下日御經筵。講論聖學。以極格致誠正之學。以致修齊治平之效。上從之。乃命大司成劉敬。內史舍人柳觀。更日入直。進講大學衍義。又命左散騎常侍曺庶。書洪範以進。○工曹典書李敏道。上書論時務。一曰。擧賢才修廢官。賢才者。國家之基。治亂實係其進退。諸葛武侯言於蜀主曰。親賢臣遠小人。前漢所以興隆。親小人遠賢臣。後漢所以傾頹。此實千載之格言。前朝之季。任用憸小放黜忠良。自底滅亡。殿下之所親見。殷鑑不遠。不可不戒。書曰。無曠庶官。天工人其代之。君子在位則庶政以和。小人在位則庶事以墮。可不愼哉。二曰。遠佞臣杜讒言。佞人承迎人主之志欲。大姦似忠故人主不知反以爲忠。言無不聽。計無不從。以至變亂是非誣陷忠良。伏望殿下於用人之際。辨其忠佞。無使混淆。大抵磊磊落落犯顔諫諍者。忠也。唯唯諾諾順旨無違者。佞也。苟知爲忠則進而親之。苟知爲佞則退而放之。三曰。立宗廟禁淫祀。前朝尙淫祀。或一神而分祀數處。或一日而再行數祭。使祀典瀆亂。以至於亡。方今應天受命。以新一代之治。不可復踵前朝之弊。許令禮曹詳定施行。上嘉納之。○右侍中趙浚。判中樞院事南誾。左承旨李懃等。入侍。上曰。近天譴屢見。天意必有所在。戊辰年間誅死者。家産奴婢並皆屬公。妻妾子孫。孑立窮困。哀怨日深。天之譴告。恐或由此。自戊辰以後卽位以前。凡坐籍沒者。一皆原宥。家産奴婢。並給妻子。俾遂生業。
癸酉二年
夏四月。上憂旱。傳旨都評議司。卹貧困。理寃抑。甄賢能。凡便民之事。區畫以聞。是夕雨。○繕工監將構亭於世子邸。上聞之。謂都承旨李稷曰。比年工役稍繁然。皆不得已也。予豈樂爲。世子雖無亭榭可也。其罷之。○楊廣道按廉使趙璞來見。因乞免曰。臣未嘗有尺寸之效。濫與一等功臣。實布衣之極。不敢自安。又委一道之任。如蚊負山。豈敢當哉。且自古人臣受命。勤勞于外。反罹讒毁者多矣。願殿下釋臣此任。俾全臣命。上曰。卿何出此言。予待臣。雖有譽之者。必察焉。雖有毁之者。必察焉。必得其實然後。行賞罰。卿其往哉。○宦者金師幸啓曰。尙衣院人物在西北者。率多脫漏。乞差人點檢。上曰。內藏私事。非國家急務。前是差人之弊。予所詳聞。敢煩驛騎乎。師幸力請再三。不允。○敎曰。自古王者。初定大業。猶恐前朝苗裔爲己後患。多生疑忌。必欲剪除。予則不然。天命寡躬。以爲一國之主。凡在境內者。皆吾赤子。一視同仁。以答天意。已將恭讓君。從便安住。妻子僮僕。完聚如故。獨其族屬。入處海島。生理艱苦。予甚愍焉。其令王氏之族在巨濟者。劃日出陸。各於州郡安置。以遂生理。毋致失所。如有才幹者。選擇以聞。予將任用。於是王氏在巨濟者。皆令分處于完山尙州寧州。仍召王康王承寶。○左散騎常侍劉敬啓曰。臣蒙至恩。居顯秩。無補國家。但糜廩祿。乞辭職學仙。上曰。爾之遇知於我。非一日也。今爾忽然遁去。人將謂何。且學仙者必遺君父。爾棄我則不忠。棄親則不孝。爾欲學仙何也。
甲戌三年
臺諫刑曹請徙王康王承寶王承貴王鬲于海島。上不允。令勿復言。對曰。此輩。殿下雖待之甚厚。必不懷恩。且康。智謀過人。承寶承貴。勇力無敵。若在京都。必扇不測之變。上又不允。謂康等曰。卿輩皆可用之材。故召置京都。親信無疑。今者諫官請徙海島。予已不聽。卿等宜勿驚懼。○敎曰。前朝之季。徭役寔繁。民甚苦之。予自卽位以來。思欲安集。以期蘇息。城者國家之藩籬。禦暴保民之所。不可不備。故前歲之秋。徵發京畿楊廣西海交州江陵之民。以修都城。大役之餘。隕命者多。予甚愍焉。其放築城役徒。仍復其家三年。○帝。以本國遣人至遼東。賫布帛金銀假以行禮。誘邊將。又遣人說誘女直。潛度鴨綠江等事。下手詔責之。上表辨明。其略曰。至若行禮於遼東。是亦景仰於上國。當使介往來之際。有賓主交接之儀。在禮則然。於誘何敢。其有女直隷于東寧。旣皆作軍而當差。安肯遣人而說誘。但遼東都司起取脫歡不花之時。其管下人民或有不卽隨行者。由彼安土。非臣勒留。無所供於我邦。各自守其舊業。鄭道傳之辭也。帝以表辭倨傲益怒。命遼東毋納朝鮮之使。使臣至遼東。不得入而還者。凡五輩。帝遣使諭上送親男時。我太宗爲靖安君。上曰。天子若有所問。非汝莫能對。太宗對曰。臣爲宗社大計。豈應辭避。上涕出曰。禀質素瘦。萬里之路。能無恙而還乎。朝臣皆爲太宗難之。參贊門下府事南在曰。靖安君。有萬里之行。吾輩高枕死於此可乎。乃自請往。遂命太宗與趙胖。南在奉表如京師。上國之士。見太宗。皆稱朝鮮世子。甚敬之。過燕府。太宗皇帝時爲燕王親見之。溫言禮待甚厚。太宗離燕在道上。太宗皇帝乘安轝朝京師。驅馬疾行。太宗下馬見於路側。太宗皇帝。停駕亟手開轝帷。溫言良久。乃過行。太宗至京師。帝引見再三。太宗敷奏詳明。帝優禮遣還。乃命通朝聘之路。○命都承旨韓尙敬。傳旨于都評議司曰。王氏絶祀。天乃俾予肇造邦家。實爲斯民也。若不敬天勤民。天之降殃必矣。自古以來。世之所以未治者。君臣未得相遇也。予雖否德。每謂卿等應時而出。爲我股肱。以創大業。宜與夙夜勵精。以答天意。予因老病。倦於聽斷。但保卿等耳。願治之心。豈敢忘於須臾。卿等宜各盡心。以補不逮。侍中趙浚金士衡等。感泣而對曰。臣等俱以庸愚。獲遇聖上。敢不盡竭心力。以補萬一。
乙亥四年
夏四月。以災求言。敎曰。時當正陽之月。有此陰沴之災。變故非常。予甚懼焉。且人事有得失。天之災祥。各以類應。故古先哲王。每遇天災。必求人事。或側身修行。或博採羣言。寡躬代天理物。然不能獨治。乃與宰相共之。其時政得失。生民休戚。陳之無隱。庶幾遷善改過。以答天譴。○命鄭道傳。名新宮諸殿。道傳撰名幷書所撰之意以進。名新宮曰景福。臣按宮闕。人君所以聽政之地。四方之所瞻視。臣民之所咸造。故壯其制度。示之尊嚴。美其名稱。使之觀感。漢唐以來宮殿之號。或沿或革。然其所以示尊嚴而興觀感。則其義一也。殿下卽位之三年。定都于漢陽。先建宗廟。次營宮室。越明年乙亥。親服衮冕。享先王先后于新廟。宴羣臣于新宮。盖廣神惠而綏後祿也。酒三行。命臣道傳曰。今定都享廟而新宮告成。嘉與羣臣宴享于此。汝宜早建宮殿之名。與國匹休於無疆。臣受命謹拜手稽首。誦周雅旣醉以酒。旣飽以德。君子萬年。介爾景福。請名新宮曰景福。庶見殿下及與子孫享萬年太平之業。而四方臣民亦永有所觀感焉。然春秋重民力。謹土功。豈可使爲人君者徒勤民以自奉哉。燕居廣廈則思所以庇寒士。生涼殿閤則思所以分淸陰然後。庶無負於萬民之奉矣。故幷及之名燕寢曰康寧殿。洪範九五福。三曰康寧。盖人君正心修德。以建皇極。則能享五福。康寧乃五福之一。擧其中以該其餘也。然所謂正心修德。在衆人共見之處。亦有勉強而爲之者。在燕安獨處之時。則易失於安佚而儆戒之志每至於怠矣。而心有所未正。德有所未修。皇極不建。而五福虧矣。昔者衛武公自警之詩曰。視爾友君子。輯柔爾顔。不遐有愆。相在爾室。尙不愧于屋漏。武公之戒謹如此。故享年過九十。其建皇極而享五福明驗已。然盖其用功嘗自燕安幽獨之處始也。願殿下法武公之詩。戒安逸而存敬畏。以享皇極之福。聖子神孫。繼繼承承。傳于千萬世矣。於是稱燕寢曰康寧。名東小寢曰延生殿。西小寢曰慶成殿。天地之於萬物。生之以春。成之以秋。聖人之於萬物。生之以仁。制之以義。故聖人代天理物。其政令施爲。一本乎天地之運也。東小寢曰延生。西小寢曰慶成。以見殿下法天地之生成。以明其政令也。名燕寢之南殿曰思政殿。天下之理。思則得之。不思則失之。盖人君以一身據崇高之位。萬人之衆。有智愚賢不肖之混。萬事之繁。有是非利害之雜。爲人君曰苟不深思而細察之。則何以別事之當否而區處之。人之賢否而進退之。自古人君。孰不欲尊榮而惡危殆哉。親近匪人。爲謀不臧。以至禍敗者。良由不思耳。詩曰。豈不爾思。室是遠。而孔子曰。未之思也。夫何遠之有。書曰。思曰睿。睿作聖。思之於人。其用至矣。而是殿也。每朝視事於此。萬幾輻湊。皆禀殿下。降勑指揮。尤不可不之思也。臣請名之曰思政殿。又名其南正殿曰勤政殿。其門曰勤政門。天下之事。勤則治。不勤則廢。必然之理也。小事尙然。况政事之大者乎。書曰。儆戒無虞。罔失法度。又曰。無敎逸欲有邦。兢兢業業。一日二日。萬幾。無曠庶官。天工人其代之。舜禹之所以勤也。又曰。自朝至于日中昗。不遑暇食。用咸和萬民。文王之所以勤也。人君之不可不勤如此。然安養旣久。則驕逸易生。又有諂諛之人。從而道之曰。不可以天下國家之故。疲吾精而損吾壽也。又曰。旣居崇高之位。何獨猥自卑屈而勞苦爲哉。於是或以女樂。或以遊畋。或以玩好。或以土木。凡所以荒淫之事。無不道之。人君以爲是乃愛厚。不自知其入於怠荒。漢唐之君。所以不三代若者此也。然則人君其可一日而不勤乎。然徒知人君之勤而不知所以爲勤。則其勤也流於煩碎苛察。不足觀矣。先儒曰。朝以聽政。晝以訪問。夕以修令。夜以安身。此人君之勤也。又曰。勤於求賢。逸於任賢。臣請以是爲獻。名其東西二樓。曰隆文隆武。曰文以致治。武以戡亂。二者如人之有臂。不可偏廢也。盖禮樂文物。粲然可觀。戎兵武備。整然畢具。至於用人。文章道德之士。果敢勇力之夫。布列中外。是皆隆文隆武之至。庶見殿下文武並用。以臻長久之治焉。名午門曰正門。天子諸侯其勢雖殊。然其南面出治。則皆本乎正。盖其理一也。若稽古典。天子之門曰端門。端者。正也。今稱午門曰正門。命令政敎。必由是門而出。審之旣允而後出。則讒說不得行而矯僞無所托矣。敷奏復逆。必由是門而入。旣允而後入。則邪僻無自進而功緖有所稽矣。闔之以絶異言奇邪之民。開之以來四方之賢。此皆正之大者也。○上以庚申夜。召判三司事鄭道傳等諸勳臣。置酒張樂。酒酣。上謂道傳曰。寡人之得至於此。卿等之力也。相與敬愼。期至子孫萬世可也。道傳對曰。齊桓公問於鮑叔曰。何以治國。鮑叔曰。願公無忘在莒時。願仲父無忘在檻車時。臣願殿下無忘墜馬時。臣亦無忘鎖項時。則子孫萬世可期矣。上曰然。工歌文德曲。目道傳曰。此卿所撰進。卿宜起舞。道傳卽起舞。遂賜裘衣。歡甚乃罷。○嘗宴韓山伯李穡。上聞文德武功二曲曰。歌頌功德。實惟過情。每聞此曲。予甚愧焉。鄭道傳對曰。殿下有此心。歌所以作也。
丙子五年
帝覽賀正表箋。怒以爲有戲侮字。徵撰表人鄭道傳。道傳稱疾。藝文春秋館學士權近請曰。撰表之事。臣亦預知。願隨使赴京。上以非有徵命止之。近復曰。臣於前朝之季。身被重譴。幾不保首領。幸賴殿下欽恤之仁。獲保性命。及今國初。又蒙收用。再造之恩。如天罔極。而臣未有報效。願乞赴京。如天之福。庶得辨明。少答聖恩之萬一。上密賜黃金贐行。及到鴨綠江。使臣孛羅與諸宰相問入對之辭。而不問於近。近曰。大人何獨不與我言。孛羅改容曰。今子無徵命而自往。國之忠臣也。帝有何所問。子亦何所對。及入朝。禮部爲留撰表人。移咨本國。勑召近視咨草。近扣頭曰。小國事大。不因表文。無以達情。而臣等生於海外。學不通方。使我王之忠誠。不能別白於黈纊。誠臣等之罪耳。帝然其言。待以優禮。命題賦詩十八篇。每進一篇。帝嘉歎不已。仍勑有司備酒饌具妓樂。使之遊觀三日。亦命賦詩以進。帝乃親製長律詩三篇賜之。勑仕文淵閣。得與翰林學士劉三吾許觀景淸張信戴德彜相周旋。每稱上事大之誠。帝聞而嘉之。亟稱老實秀才。乃命遣還。○降倭㡱六等。來獻土物。上引見賜衣冠。六曰。聞殿下撫綏降者。不念舊惡。願請土而爲氓。上曰。降者非獨汝也。受降者非獨我也。天下皆是。汝去則不必追。來則不必拒。去就惟汝心耳。汝可還與爾輩言之。其中豈無有福智者乎。六感泣而退。
丁丑六年
致祭于麻田郡歸義君王瑀曰。有天地生民之功者。當享萬世無窮之祀。卿之先世肇一三韓。典章文物。垂五百載。其功德之及於民者深。宜永厥世。以享無窮之祀。而廢興存亡。天道之常。至于衰季。政殘民怨。使先世之廟。不祀忽諸。予以否德。荷天之寵。革命之初。乃稽古典。以卿象賢。封之爵邑。統承先世之祀者。實遵三代之禮。方將修其先代之禮物。恪愼克孝。與國咸休。曾未幾年。天不憗遺。嗚呼哀哉。聞訃以來。痛惜殊深。爰命有司。以禮葬之。令致奠于柩前。卿其不昧。體予至懷。仍以其子上將軍珇。襲封歸義君。奉王氏祀。命其道觀察使。發近縣丁夫。營高麗太祖神聖王廟于麻田。○慶尙全羅道都安撫使朴子安。應接降倭。失誤軍機。罪當斬已。移書令誅之。以事干彼賊。秘而不宣。外人莫得知之。其子實詣我太宗潛邸。適有諸宗親來。太宗出門迎接。實投地痛哭。請活父命。太宗心傷之。欲與諸宗親請貸其死。宗親曰。此國家秘事也。上若問從何得知。何辭以對。太宗曰。我將任其咎。卽詣闕令內官曺恂啓請之。恂曰。此秘事也。何得知之。太宗曰。刑人殺人國之大事。外人豈有不知之理。恂入啓。上乃悟。卽命宥子安之死。馳馹傳命。子安方臨刑。乃得不死。實本無才能。太宗賢其救父。使掌禁旅。位至二品。○全羅道水軍萬戶崔原忠。獲倭船一艘獻兵仗。上曰。原忠旣盡獲一船。何無一生擒者乎。乃命親從護軍金瞻審覆。果使船也。遣判典農寺事金鼎卿曰。原忠賊殺使者。奪其禮幣。與麾下分之。死有餘辜。爾同金瞻鞫訊依律。處刑以徇。○命都堂曰。佛氏之道。當以淸淨寡欲爲宗。今住寺院者。務營産業。至犯其所謂色戒。恬不知愧。身死之後。其弟子有以寺社及奴婢稱爲法孫相傳。以至相訟。予自潛邸。思革其弊。其令有司勘究以聞。○琉球國王。遣使稱臣奉箋。歸國人之爲倭所虜者。暹羅國王。又遣使獻方物。三國之末。平壤以北。悉爲野人遊獵之所。高麗徙南民以實之。自義州至陽德。徑築長城。然不安其居。數爲畔亂。至用兵以討之。南方之地。倭寇肆暴。東西數千里。去海數百里。屠燒城郭。暴骨原野。絶無人煙。安邊以北。多爲女眞所占。政令不能及焉。睿宗遣將深入。剋捷有功。建置城邑。然尋復失之。上卽位以後。聲敎遠被。民始得安生樂業。田野日闢。生齒日繁。野人酋長皆服事潛邸。東征西伐。靡不從焉。上卽位。量授萬戶千戶之職。使李豆蘭招安女眞。被髮之俗。盡襲冠帶。改禽獸之行。習禮義之敎。與國人相昏嫁。服役納賦。同於編戶。且恥役於酋長。皆願爲氓。自孔州迤北至于甲山。設邑置鎭。以治民事。建學以訓經書。文武之政畢擧。延袤千里。皆入版籍。江外殊俗。爭相慕義。或親來朝。或遣子弟。或請受爵。命。或徙內地。所畜之馬。若産良駒。皆不自有。爭來獻之。近江而居者。有與國人爭訟。則官辨其曲直。或囚之。或笞之。莫敢有怨。又於邊將畋獵之時。皆願屬三軍。獲獸則納官。犯律則受罰。與國人無異。○義興三軍府啓曰。漢之軍政。始用羽檄。以召天下之兵。後用虎符。以合郡國之信。膠西。欲擅發兵而弓高詰之。嚴助。以節發兵而郡守拒之。其召兵也。周密如此。故人無姦心。諸呂七國變生倉卒。而備禦素具。北胡南越連兵數年。而邦本不搖。盖高祖出入兵間。熟究利病。其四百年之䂓模宏矣。乞依此制。令有司作虎符。凡內外動兵之事。敬奉敎旨。以符發之。無符而召兵者。以擅發論。上從之。○以奉化伯鄭道傳爲東北面都宣撫廵察使。畫定郡縣地界。且許以便宜從事。道傳遣其從事崔兢啓事。上以中樞院副使辛克恭爲都宣慰使。以手書賜衣酒于道傳曰。相別日久。思想殊深。欲遣辛中樞往問行役。崔兢適來。備知動止。稍自慰解。今將襦衣一領以備風露。春寒。若時自愛。以旣邊功。
戊寅七年
以奉化伯鄭道傳。花山君權近。爲成均館提調。集四品以下儒士講習經史。○命李文和傳旨都堂曰。宋藝祖。於國用之外。別立內庫。似爲私藏也。然嘗語近臣曰。軍興飢饉。須預爲備。臨事厚斂。非長策也。又曰。朕憫八州之民。久陷夷虜。使蓄滿五百萬緡。以贖山後諸郡。然則宋朝內帑之立。非爲私也。自是泉貨金帛。分命有司。專職守也。參驗定數。防滲漏也。今予置有備庫。所以專應軍需。其所入錢糓布帛。令三司量入爲出。如有兵興。臨時取旨。量宜調度。○慶尙道觀察使請賑飢民。左政丞趙浚曰。飢饉之民。諸道皆然。如皆發廩賑乏。臣恐國無餘蓄。上曰。廩尙有粟。何不賑之。○以旱求言。言者皆以亟罷土木之役。汰女官䆠官之職。早朝聽政。親君子遠小人爲對。於是罷宮闕造成。惟功臣妻母封翁主外。悉停宮主翁主宅主女官之祿。使李文和問于都堂曰。卿等所言雖切。然不直書其事直指其人而微諷何也。○刑曹判書柳觀啓曰。人之氣禀輕悍剛果。柔懦怯弱。不同。故或有眞犯而能耐捶楚。終不招承。或有被誣而不忍苦毒。終不脫免者。掌刑者唯喜人之承服。不顧人命之重。設法外之刑多方掠訊。其罪未著而已斃於梃下。有違聖上好生之德。乞令中外用刑者。止依律文以行拷問。其法外之刑。一切禁斷。常令辨其辭色。驗其證左。要明其眞僞。不得妄加捶撻。上嘉納之。

[book_title]卷二
定宗朝
定宗。懿文莊武。溫仁順孝。大王。
諱曔。字光遠。初諱芳果。至正丁酉七月朔日。誕降于咸興歸州洞私邸。在位二年。在上王位十九年。永樂己亥九月二十六日戊辰昇遐。壽六十三。葬厚陵。〈在豐德。〉
戊寅卽位年
上太祖第二子。天姿溫仁恭儉。勇略過人。仕高麗累官至將相。常從太祖立戰功。及太祖卽位。封爲永安君。洪武戊寅八月。靖安君〈太宗大王〉平鄭道傳之亂。太祖欲冊靖安君爲世子。靖安君以序固讓于上於是冊上爲世子。九月受內禪。卽位于景福宮之勤政殿。尊太祖爲太上王。冊嬪金氏爲德妃。
己卯元年
春正月朔。上朝于太上王。還御正殿。受朝賀宴羣臣。平壤府尹成石璘。進欹器圖。京畿左道觀察使李廷俌。進歷年圖。右道觀察使崔有慶。進無逸圖。上皆嘉納。○上御經筵。揭欹器圖于壁。以示羣臣。知經筵事李舒。推演虛則欹。滿則覆之理。備陳持盈之難。上悅。○始令史官入侍經筵。門下府上䟽曰。史官之職。凡人主言動時政得失直書不諱。所以備觀省而垂勸戒也。前朝之末。荒淫無度。憚史官直書。使不得近。宜鑑前失。令史官日侍左右。記言動時政以爲萬世弘䂓。上從之。○遣右政丞金士衡如京師。賀建文皇帝登極也。上幸弘濟院餞之。○蠲湖西民轉輸宮城盖茨及漕軍漁塩之役。從忠淸監司李至之請也。○湖西饑。命以本道軍資賑之。○兀狄哈等來朝。○除各道監司賜米。從實職頒祿。○二月。上幸齊陵。親行寒食祭。歷臨開城留後司。登壽昌宮北苑。顧謂左右曰。以前朝太祖之智。建都于此。豈偶然哉。○上至自開城。○三月。遷都開城時。漢陽宮闕草刱。閭閻未備。百官軍民。皆懷舊都。太上王亦思之不置。上以遷都之意。問于宗室大臣。僉曰可。遂以是月戊寅。上奉太上王啓行。庚辰至開城都焉。上每進見太上殿。留儀衛於洞口。以數騎入。從容侍話而退。○命罷東北面及江原道船軍。减西北面及京畿慶尙忠淸全羅豐海諸道船軍。時船軍防戍爲諸道痼弊。上謂筵臣曰。生民之苦。莫甚於船軍。比來倭寇寢息。邊境稍安。輪番代戍。分泊要害。擧烽相望。傳檄相聚。則可以濟也。遂詢于都評議司。關東及東北面防守船軍。幷令除罷。其餘諸道减十之一二。○置集賢殿。令文臣更日會講。初高麗仁宗改延英殿爲集賢殿。選置文學之士。國初有其名而無其實。至是大司憲趙璞。請多置書籍。令文臣之帶館閣者。更日而會。論經義備顧問。上從之。以趙浚權仲和趙璞權近。爲提調官。文臣五品以下充校理。七品以下充說書正字。尋改集賢殿爲寶文閣。○忠淸全羅豐海諸道饑。分遣敬差官賑之。且察守令勤慢。○夏四月。太上王將幸金剛山。上請曰。去年水旱。民罹饑饉。矧今孟夏。農作方殷。大駕所臨。雖簡其扈從。恐妨民事。太上王悅曰。父爲子言。子爲父言。安有不慮而發乎。乃止。○敎禮曹曰。齊陵祭儀其倣宗廟。禮曹啓言祭陵非古也。神懿王后雖未入廟。旣奉原廟。行四時祭。則不當又祭陵也。上不從。只命去牲。○初。太上王元年。命禮曹議定麻田縣仰巖寺。高麗太祖影幀所奉處。別建殿宇。祀高麗太祖及惠宗成宗顯宗文宗忠敬忠烈恭愍七王。而未及經始。至六年。命京畿觀察使。發丁夫營之。至是乃成。妥享如儀。○五月。上率百官進宴于太上王。太上王歡甚。手解所御黃金帶以賜上曰。父沒子傳常也。豈若父子親相授受。以盡親愛之情乎。上頓首謝。宗室公卿。迭起上壽。竟夕乃罷。○日本國大將軍。遣使獻方物。盡還被擄男女百餘人。上御殿引見。命來使立四品班行禮。○兀良哈獻狼。上謂筵臣曰。此雖遠人所獻。而畜之宮苑。則月費六十雞。豈可以有用之物養無用之獸乎。命放于野。○上以宗廟在新都不能親祀。欲移建宗廟于開城。參贊門下府事李居易。力陳其不可。且請遣大臣攝行。上從之。○秋七月。命禁京外濫刑之弊。○八月。敎曰。昔舜命龍以堲讒殄行。箕子告武王以民無有淫朋。前朝之季。朋黨相結。讒譖相尙。以至於亡。餘風未殄。奔競聚會。讒人煽動者多。惟爾廟堂。體予至懷。痛行禁令。一革前朝之俗。挽回虞周之治。以永朝鮮億萬年之業。時諸功臣。各擁兵衆。私謁成風。交相讒毁。故有是敎。○命圖寫御容及定社功臣。義安大君和等。十七人像。以定芳碩之亂也。○門下府上書曰。求言納諫。人主之要道。日者臺諫上䟽。或不賜允。或留中不下。言路塞而下情不達。願自今臺諫所啓。卽賜兪允也。自夏至秋未有視朝聽政之日。今天妖地恠。屢彰譴告。豈非怠政事之致歟。願每月六衙日。令各司具啓。親自裁斷也。三年之喪。萬世之常經。起復之制。一時之變禮。當國家危亂之時。有才兼將相者。奪情起復。是豈治平之世所可行者哉。願毋起衰絰之人以授任也。上嘉納。○分遣行臺監察於各道。廉察民間利害守令得失與豪右之病民者。○九月。上將畋于海州。仍幸溫泉浴疾。憲府以倭寇未平。諫止之。上不聽。明日謂參贊門下府事李茂曰。昨不從憲司之諫。竟夕不安。况百姓之弊。不可不念也。遂命停行。○冬十月。大雷電以雹。敎曰。上天之譴告如此。予甚懼焉。其令兩府各司。陳刑政得失及民間疾苦。實封以聞。○始置條例詳定都監。下百官章奏。命擬議以聞。○太上王屢謂上曰。予之侍衛將士。鎭日守直。予庸愍焉。盍撤之。上不得已命撤。太上王喜甚。語左右曰。王性純厚。未嘗咈我心。眞孝子也。○上率百官享太上王。沈德符成石璘侍宴。夜分乃罷。○太上王幸新都。○十一月。命罷家兵。初自高麗末。有家兵謬制。國初猶因循未革。至是臺諫交章言。今朝廷之上。各擁兵衆。門列棨戟。或被堅執銳。出入宮門。有若交兵對敵之時。豈不爲守文之累乎。願遵古制。擇宗親有忠義者典之。其餘勿使掌兵。以盡保全功臣之道。上遂簡宗親勳臣分典諸道兵。其餘典兵者。悉罷之。○太上王至自新都。上率百官備儀仗。迎太上王于長湍渡頭。奏樂獻壽於行幄。太上王命上先行。○命六品以上。各擧賢良。○倭寇豐海道及西北面。上遣降倭仇陸等。招諭之。仇陸等至宣州。見萬戶藤時羅老等。諭上威德。倭皆感悅遂降。命授降倭司直以下職。賜銀帶。每朝使之入參西班八品之下。○十二月。憲司上䟽曰。時御所。垣墉淺狹。帶弓劒者出入無常。願自今中門內外。守以䆠官。把以甲士。跟隨之人。一依經濟六典。不許持兵焉。分决庶務。各有攸司。而憸小之徒。直訴於內。非爲政之體也。願自今越訴之狀。禁而勿受焉。仕于朝者。或言父母有疾。或言室家有故。妄干口傳。至受舖馬橫行州縣。願自今糾察推劾。以懲其罪焉。上嘉納。○門下府上䟽言。歲末循資之政尙矣。以都歷狀覈其勤慢。勤者陞之。慢者罷之。使新授者得受翌年之祿。以供其年之事。名曰歲末都目政。苟爲不然而待頒祿除授。則癏官廢職者僥倖受祿。都目受職者不得其祿。豈任官頒祿之義哉。請一依成憲行除授之法。從之。○上侍宴于太上王。從容言曰。兩政丞皆乞解。何以處之。太上王曰。趙浚金士衡。人傑也。然苟力辭。則沈德符成石璘。可代也。於是上拜兩人爲左右政丞。○右政丞成石璘。以從弟服不視事。都評議使司啓言。大臣雖在服中。如有國家大事。請以特旨就職著爲式。從之。○各道都觀察使。經歷都事。皆令以京職兼差。從判中樞院事鄭洪之言也。
庚辰二年
春正月朔。羣臣請獻壽。上以太上王幸聖居山未還不許。及太上王至自聖居山。上率百官上壽於太上王。○上御經筵。知經筵事權近奏曰。人主之學。不但讀書。必務正心。心有所蔽。則一言一事之應。皆不得其正。故傅說告高宗曰。惟學遜志。遜者虛心之謂也。上深然之。○門下府上䟽曰。前朝官人。必署經臺省者。乃所以精選人才也。今五品以下。只令本府署出。四品以上。直授官敎。用人一也而告身歧而二之。恐非經久之典也。臺省公論所在。故凡謚誄口傳等事。皆令糾察。而除拜庶官。豈可使之不察乎。願革官敎之法。告身令臺省署出。司憲府亦言。太上王。當人心離合之際。特用官敎之法以待勳勞之士。斯乃取便一時。而非所以垂憲萬世也。今當守成之運。凡草創權宜之法。在所當改。上詢于都評議使司。命復行各品告身署經臺省之法。○二月。冊靖安公爲王世子。上以靖安公冊世子之意。白于太上王。太上王曰。此國家長遠之計也。於是上敎曰。國本定然後。衆志定。母弟靖安公。開國之初。有大勳勞。今命爲世子。都督內外諸軍事。遂號世子府曰仁壽。○都評議使司。請令各道觀察使酌量各州縣驛可幷者幷之可减者减之。如其言。○三月朔。日有食之。上素服率羣臣。伐皷以救之。○上率王世子謁齊陵。○王世子如新都。謁宗廟。○王世子還都。○始祀先蠶。○夏四月。命各司每衙日陳所懷。○大司憲權近啓曰。名器。人君之大寶。不可紊也。邇者。除授之法。不論實職。或以添設典書。陞爲檢校中樞。或以檢校中樞。超拜省宰。甚未便。願自今受實典書者。乃陞檢校中樞。受實中樞者。乃陞省宰。則差除有序矣。從之。檢校卽權攝之名。自唐宋已有其職。我朝之有檢校。昉於此。○始定京軍官十二牌更日直宿之法。○命罷私兵。大司憲權近上䟽曰。兵權。國家大柄。魯之三家。晉之六卿。漢末之羣雄幷起。唐季之藩鎭跋扈。皆以私兵搆亂。此後世之鑑也。惟我太上王開國之初。特置義興三軍府。專掌兵權。䂓模宏遠。而議者以爲革命之初。人心未定。宜令勳親。各典私兵。以備不虞。由是私兵未盡除。而典私兵者反謀煽亂。禍在不測。賴上天啓佑。殿下靖亂定社。式至今日。而私兵尙且因循。臺諫已嘗上章請罷。而殿下以宗親勳臣可保無憂。復使典兵。未幾禍發蕭墻。由是觀之。私兵秪以生亂。未見其益。今又不罷。則將來之禍。不可不慮。又况外方軍馬。分屬諸節制使。番上之煩。徵發之擾。其弊甚多。陪從之衆。田獵之數。勞苦旣極。暴露雨雪。直宿私門。衆心怨咨。方今之弊。莫甚於此。願自今悉罷各道留京諸節制使。以京外軍馬盡屬三軍府。以爲公家之兵。而私門直宿。一幷禁斷。以應古者家不藏甲之義也。䟽入。上與世子議。卽日罷諸節制使軍馬。悉放還其家。○命門下侍郞贊成事河崙。更定官制。改都評議使司。爲議政府。中樞院爲三軍府。左右僕射爲左右使。中樞院承旨爲承政院承旨。中樞院堂後爲承政院堂後。都評議使司錄事爲議政府錄事。復置藝文館大學士一員學士二員。掌三軍者及都揔制以下幷令不得兼議政府事。○命宗室期大功之親。皆令封君。並與駙馬勿任以事。從大司憲權近之言也。○五月。王世子獻壽于上世子嬪亦獻壽于中宮。義安公和等。侍宴。夜分乃罷。○上御經筵。知經筵事河崙奏言。前朝辛氏卽位之初。設書筵擢儒士。日就於學。後爲憸小所誘。遊畋聲色。以至于亡。上曰。然。予於其時。爲侍讀官。麗主厭之。授予以將軍之任。日與林堅味等習畋獵。遂底于亡。今予老矣。無及於學。而人君當鼎盛之時。常接儒臣。講論治道。則其裨益大矣。○六月。建太上宮府。宮曰德壽。府曰承寧。置判事尹小尹判官丞主簿等官。班次三司之下。○號桓王眞殿。曰啓聖殿○河崙言。儒者登科則棄卷不講。及試職多不稱。自今各年及第。悉令重試。以備擢用。上然之。○時久旱。左政丞成石璘。右政丞閔霽等。各陳勉戒。上拱手斂容曰。卿等之愛我誠至矣。寡人氣質本懶。雖不能勉強以應天心。然卿等以赤心警予。予豈敢不勉。是日。上恐懼修省。竟夕不遑寧。至夜霈然下雨。三日而止。○復置奴婢辨定都監。初太上王患奴婢法紊。置辨定都監。及上卽位。屬之臺省。刑曹。門下府䟽論。臺諫主彈糾。刑曹掌刑决。不宜兼治奴婢。遂寢之。至是。因大司憲權近言。命復置都監。分爲十五房以掌之。○命擇朝士充廵軍之官。左散騎常侍朴訔上䟽曰。廵軍之職。掌廵綽捕禁兼治刑獄者也。往往以不學之輩。僥倖冐廁。訊以難對之言。施以慘酷之刑。殘虐無辜。以傷和氣。願自今擇朝士之有器度學識者。以差其任。而法外之刑亦令嚴禁。以愼刑獄也。從之。○成均學正鄭以吾上䟽言。殿下旣命東宮委以監撫之任。乃於宮中。別置三軍府。多養宮甲。東宮監撫之義安在。請罷宮甲。上曰。以吾之言。甚合予志。卽罷鎭撫所甲士而鎧仗皆送于三軍府。只留潛邸時麾下百人。○秋七月。上尊號于太上王曰啓運神武。上率世子及百官。朝于德壽宮。進玉冊金寶。頒赦中外。仍上壽盡歡。至暮乃罷。太上王賜封崇都監諸臣等緞綃廐馬有差。○命科田陳告遆受。一依田制。門下府郞舍朴訔等。上䟽曰。前朝之季。紀綱陵夷。田制大壞。我太上王卽位之初。正經界定田制。以爲子孫萬世之法。今宜遵而勿失。凡受科田者。或犯罪或無後或科外餘田。許令科田不足者。與新來從仕者。陳告遆受焉。從之。○禁賤隷之城內騎馬。○流判三司致仕崔永沚于海州。初。永沚以西北面都廵問使。築平壤城。而前代陵墓之石被發者多。至是朴訔等䟽論其罪。上以永沚武人。不識義理。只命流之。○八月。東北面民饑。發倉賑之。○九月。上與世子詣德壽宮。設宴獻壽。太上王作詩曰。年雖七十心相應。上屬對曰。夜已三更興不窮。盡歡而罷。○濟州伯太子遣䆠者。獻良馬三匹及金環。○冬十月。琉球國王察度。遣使奉箋獻方物。其世子武寧獻禮物於王世子。使者又別以土物遺左右政丞閔霽河崙。霽等皆辭不受。上曰彼遠涉而來。推誠致聘。卿等不宜却之。受而厚報可也。○十一月。上禪位于王世子。敎曰。恭惟祖宗仁厚積德。以集景命。逮我啓運神武太上王之肇興也。王世子明炳幾先。灼知天命。首倡大義。以建鴻業。則我朝鮮之開國。惟爾功寔多。故當初建儲之議。物望咸歸於爾。不期權奸貪立幼孽。將傾社稷。天誘其衷。建策戡定。以安宗社。則我朝鮮之再造。亦惟爾功是賴。國於伊時。已爲其有。乃執冲謙申啓。太上王謂予不穀。居嫡之長。俾命以位。予辭不獲。黽勉卽政。于玆三年。天意未允。人心未孚。旱蝗爲災。妖孽洊至。是皆寡昧非德之致。慄慄危懼。俯仰有怍。矧予素纏風疾。眩於萬幾。勞神應務。恐致彌留。思釋重負。以付有德。庶可以上答天心。下慰輿意。咨爾王世子禀剛明之德。挺智勇之姿。早以濟世安民之量。克成撥亂反正之功。謳歌之所歸。宗社之所賴。惟賢惟德宜承大統。予遜王位。俾傳於爾。予將退就私邸。優遊怡養。以保期頤。於戲天人之情。必附於有德。宗社之統。當傳於至親。故世及之相承實古今之通義。爾其益虔于德。夙夜祗懼。敬天勤民。俾萬世無斁。權近製也。判三軍事李茂奉敎書。都承旨朴錫命奉國寶。詣仁壽宮。世子涕泣不受。上復申諭。世子黽勉承命。遂尊上爲上王。上尊號曰仁文恭睿。府曰恭安。中宮府曰仁寧。

[book_title]卷三
太宗朝一
太宗聖德神功建天體極大正啓佑文武睿哲成烈光孝大王。
諱芳遠。字遺德。至正丁未五月十六日辛卯。誕降于咸興歸州洞私邸。在位十八年。在上王位四年。永樂壬寅五月十日丙寅。昇遐。壽五十六。葬獻陵。〈在廣州。〉
庚辰卽位年
上太祖第三子。生而神異。英睿絶倫。見高麗政散民離。慨然有濟世之志。河崙素好相人。傾心附之。每見必謂人曰。斯人盖天英氣。壬申秋密與諸將相定策開國。太祖卽位。封靖安公。戊寅。鄭道傳南誾等。貪立幼孽。謀去諸嫡。炳幾剪除。國人皆歸心焉。固讓于恭靖大王。恭靖大王二年庚辰。大臣請立爲世子。恭靖大王曰。是予意也。遂冊爲世子。句當軍國重事。初臺省上䟽。請罷私兵。皆屬三軍府。從之。參贊門下府事李居易憤怨不卽納牌記。於是貶爲雞林府尹。慶尙道觀察使趙璞。言於知陝州事權軫曰。居易謂我曰。吾悔信趙浚之言。問曰何故。居易曰。當革私兵時。浚與我言衛王室莫若兵強。余信之。不卽納牌記獲罪。以至今日。軫拜諫議大夫。以璞之言。私自增益。與憲臣權近諫臣朴訔等。交章言浚居易等罪。恭靖大王曰。浚豈有是言。留其狀。近等更上書固請。時朝臣捃摭浚平生過失攻之者衆。於是。下浚于獄。近等請置各處鞫問。恭靖大王。使知申事朴錫命。議於上曰。臺諫皆以爲分遣人就居易璞所在。訊之如何。上曰。犴獄之事。雖在外者。必進於京中者。欲聽之衆而辨之明也。分遣人問之。恐爲不可。又私謂錫命曰。雖細民之事。尙欲明辨。使無寃抑。况浚元勳大臣。不相對辨。羅織其罪可乎。恭靖大王。命廵軍執居易璞以來。上召尹抵謂曰。上以卿爲處心公正。必不阿私。以爲廵軍萬戶。卿其愼之。以臺省狀示之曰。太上開國。主上嗣位。予以不肖爲世子。以至今休。皆浚之功也。今忘昔日之功。不覈虛實。但信有司之請。皇天上帝。甚可畏也。卿若使浚得罪而死。人其以卿爲忠臣乎。浚若有是言。大有罪焉。抵再拜而出。臺省咸進闕庭。更請分遣人鞫問。恭靖大王不允。令廵軍治之。璞與軫之言。與臺省䟽意不同。恭靖大王大惡近等。繫居易與璞對置。璞屈大有慙色。貶璞于利川。流軫于丑山島。浚被鞫。魄喪魂迷。直視而已。不得一言。獄幾成矣。賴上力救得免。○吉再仕高麗辛氏朝。爲門下注書。及王氏復立。棄官歸善州。奉養其母。鄕黨稱其孝。上在潛邸。再侍學于成均館。上與書筵官論遺逸之士。乃曰吉再剛直人也。我嘗同學。不見久矣。正字田可植再同貫人也。具言在家孝行之美。上下令三軍府。移牒徵之。再乘傳至京。上啓恭靖大王。授奉常博士。再不詣闕謝恩。乃上書于上曰。再於昔日得與邸下讀詩泮宮。今之召臣。不忘舊也。然再於辛朝登科筮仕。及王氏復位。卽歸于鄕。若將終身。今者記舊徵召。再欲上謁耳。從仕則非再志也。上曰。子之所言。乃綱常不易之道也。難以奪志。然召之者吾也。官之者上也。告辭於上可矣。再遂上書曰。臣本寒微。仕於辛氏之朝擢第至門下注書。臣聞女無二夫。臣無二主。乞放歸田里。以遂臣不事二姓之志。孝養老母。以終餘年。恭靖大王嘉其節義。優禮以遣。命復其家。○冬十月〈璿源譜略作十一月。〉上受恭靖大王內禪。卽位于壽昌宮。令羣臣直言得失。毋得隱諱。又於經筵。令諫官入侍。隨事䂓諫。○上講大學衍義。論趙高事曰。䆠官之設。本以給事於前也。豈可任以國柄。承旨朴信曰。古之人君。亦知其不可也。但朝暮侍側。甘言卑辭。阿諛苟悅。人君若不能明察。則必墮於術中矣。故當防微杜漸。消患於未然。上又曰。人君旣不能側身修德。以致天災地恠。便設祈禳非也。人事正於下。則天氣順於上。人事不順而欲求天氣之順。安有是理。○壽昌宮災。上下敎曰。盖聞天人之際。相與無間。政失於下。謫見於上。災異之興。實由人作。天之譴告。可不懼哉。予以否德。纘承丕緖。夙夜軫念。期至于治。四方之廣。萬務之煩。豈能周知而無過。比者雷雨失當。星文示警。又於今月壬子。壽昌宮失火。咎至於斯。痛自刻責。動作失當而己德虧歟。嬖寵得進而私謁行歟。刑罰不信而人無勸懲歟。用捨失宜而人才堙欝歟。享祀不潔而百神不歆歟。賦役不均而庶民怨咨歟。姦邪撓法而獄訟滯寃歟。豪猾肆兇而里有愁歎歟。此皆上干和氣。以召災異者也。欲修弭災之道。宜求讜直之言。凡寡人闕失左右忠邪。政令之臧否。民生之利病。救弊之術。極陳無諱。言而可採。予則有賞。雖或不中。亦不加罪。咨爾中外大小臣僚。各以所見。實封條上。尙其協心交儆。勉修厥職。補予不逮。以副予畏天勤民之意。參贊門下府事權近上書曰。殿下當卽位甫閱一月。未有過擧之時。先降災咎。此必所以警告殿下。以大有爲。天心所在。昭然可知。殿下痛自刻責。以求直言。應天之道。可謂得矣。一曰。篤誠孝。臣聞昔者文王之爲世子。朝於王季日三。殿下嘗在東宮。奉事太上。誠敬備至。可謂孝矣。今旣卽尊。萬幾至繁。日日親朝。誠所難爲。宜於每日三次遣臣。致膳問安。每旬一次。親詣覲省。不備法駕。但率禁衛。以從簡便。每事必竭誠敬。務悅其心。雖日盡誠。不敢自以爲至。必欲如舜文王之事親。二曰。勤聽政。古者人君。每日昧爽。坐朝聽政。自秦二世。深居宮中。令䆠者傳命。隋煬帝又爲五日一朝。謂之衙日。或居中不出。遙受朝禮。或受禮而不聽政。或幷與其禮而廢之。徒有其名而無其實。日就陵夷。以至失國。此殷鑑也。夫人主深居宮中。䆠寺傳命。是將內外壅蔽姦慝肆行之漸也。遠則秦隋之亡。近則前朝之季。覆車之轍。可爲永戒。臣嘗入朝京師。淹留數月。隨班文淵閣中。親見皇帝每日昧爽坐朝聽政百官奏事之禮。臣今請依其法。撰進儀注。伏望殿下擧而行之。三曰。接朝士。君臣之分。其禮雖嚴。其情當親。古者人君。親近大臣。接見朝士。一日之內。見卿士大夫之時多。而親䆠官宮妾之時少。故讒邪無自而進。欺罔無自而生。君臣之道交孚。上下之情不蔽。人主得察忠邪之心。人臣得進啓沃之益。後世人主深居宮中。朝見之臣虛拜而退。君臣情意。邈不相接。以致憸邪罔上。愚弄蒙蔽。外庭得失。民間利害。懵不聞知。以至亂亡。此古今之通患也。願自今常坐正殿。終日接見卿士。其有出外辭行者。自外來朝者。無論官品貴賤。皆賜接見。溫言以慰。淸問以聽。則羣臣皆有感激之心。殿下周知民間之事。其益豈不弘哉。四曰。勤經筵。帝王之道。由學而明。帝王之治。由學而廣。自古王者。必設經筵。以講聖學。良以此也。殿下卽位以來。雖設經筵。停講之日。盖亦多矣。殿下天性英明。學問精博。儒臣進講。豈能有所發揮者哉。然而殿下御經筵。凝神講究。方寸之天。義理昭著。必有異於燕居無爲之時。聽政多務之際者矣。聖學豈不由是而益進哉。五曰。褒節義。自古有國家者。必褒節義之士。所以固萬世之綱常也。王者擧義創業之時。人之附我者賞之。不附者罪之。固其宜也。及大業旣定守成之時。則必賞盡節前代之臣。亡者追贈。存者徵用。並加旌賞。以勵後世人臣之節。此古今之通義也。惟我國家應運開國。三聖相承。文致太平。而褒賞節義之典。尙未擧行。庸非闕歟。竊見前朝侍中鄭夢周。本以寒儒。專蒙太上王薦拔之恩。以至大拜。其心豈不欲厚報太上。且以才識之明。豈不知天命人心之所歸。豈不知王氏危亡之勢。豈不知身之不保。然猶專心所事。不貳其操。以至殞命。是所謂臨大節而不可奪者也。韓通死於周。而宋太祖追贈之。文天祥死於宋。而元世祖亦追贈之。夢周死於高麗。獨不可追贈於今日乎。光山君金若恒。在前朝爲司憲執義。當太上開國之初。推戴之臣多其親友。誘以建義之謀。乃守臣節。固執不應。及皇明假以表辭不恭。將罪我國。受太上王命。入朝京師。被其鞫問。榜掠甚苦。終不屈服。帝用嘉之。以釋其罪。後以他故竟不得還。是其節義。亦可尙也。此二人者。宜加封贈。錄其子孫。以勵後人。前注書吉再。苦節之士。殿下在東宮。不忘舊要。且嘉篤孝。白於上王。授以爵命。再乃自以嘗事僞朝。不欲臣於今日。殿下聽還鄕里。使遂其志。再之所守。雖曰過中失正。然在革命之後。尙爲舊君守節。能辭爵祿者。唯此一人而已。豈非高士哉。宜更禮召以加爵命。苟守前志。尙不肯來。卽令其州旌門復戶。以光盛朝褒賞節義之典。六曰。行厲祭。自古凡有功於民。及以死勤事之人。無不致祭。無祀之鬼。亦有泰厲國厲之法。今洪武禮制。其法甚備。我國家朝祭之禮。皆遵皇明之法。唯此厲祭一事。獨不擧行。冥冥之中。豈無或抱寃抑或懷憤恨。結而不散餒而求食者乎。此足以積怨氣而生疾疫。傷和氣而致變恠者也。凡無祀之鬼。厲祭之法。一依洪武禮制施行。凡此數事。非有高遠難行之事。乃以殿下英明果斷不世出之主。而反循前代因襲之弊。不能修擧而行之可乎。苟在殿下而不爲。是永無可爲之時矣。上皆從之。命贈鄭夢周領議政府事謚文忠。金若恒議政府贊成事。並錄用其子孫。
辛巳元年
上以久旱命金科。講詩雲漢篇。仍曰。雖下禁酒之令。飮酒者不止。是予不斷酒之使然也。命不進酒。國人無敢飮者。○罷禁中誦呪僧人。○上講大學徹章。謂金科曰。讀了此書。乃知學問之有益於人也。科對曰。經筵官皆欲陳賀。已詣宮門矣。上曰。非知之艱。行之爲艱。待予能行然後賀。未晩也。讀了一書。何足賀也。
壬午二年
始設申聞皷。以通下情。○書雲觀上言曰。高麗太祖統三之初。或者進言曰。背山逆水之地。置寺安佛。設某道塲。則可以鎭安國家。乃命有司隨地置寺。量給田民。後之君臣。益信而創大伽藍。各稱願堂。施納田民。由是五百年間。京外寺社。不可勝記。於是禪敎各宗。爭執有田民之寺。肥馬輕衣。甚者溺於酒色。靡所不至。寺雖數千。僧雖數萬。其所行如此。雖其道儻有福國之理。何有一毫之補哉。古人有言曰。國無三年之蓄。國非其國。又曰。暴師久。則國用不足。以今之蓄積觀之。數萬之兵。一年之餉。尙且不足。萬一興師動衆。將何以應之。伏願其付密記京外七十寺外。諸寺土田之租。永屬軍資。奴婢分屬諸司。上從之。○上召金瞻曰。壁上欲畫前代可法之事。以資觀省。瞻對曰。周文王爲世子。問寢於王季。漢高帝獻壽於太上皇。周宣王后諫宣王晏起。唐長孫皇后賀主明臣直。皆可圖也。上卽命圖壁上。○御淸心亭講書。暑雨不輟。嘗謂侍講金瞻曰。隋煬帝以虞世基失天下然乎。瞻對曰。世基固有罪矣。然用之者煬帝也。且以聲色而亡。上曰然。聲色實敗天下之本也。○上命侍讀金科無時召對。每日聽政之暇。御便殿引入講論。從容賜酒。科亦竭其所知以對。如有所疑。質諸權近以對。上天性聦明。好學不倦。讀書。嚴立課程。讀史徹卷。謂金科曰。予於歷代治亂興亡。略知之矣。欲講四書五經。何書爲性理之淵源。科曰。帝王之學。臣何敢輕議。上曰。精一執中。帝王之學也。遂講中庸。○上曰。元閔生來自西北。問其所歷。禾稼皆槁。何天之降灾至此也。判承樞府事趙英茂對曰。咎在上國。不關我朝。上曰。非也。古人遇灾。必責之於己。不歸之於人。上憂旱流涕。日一御膳。命罷供上之獵。知申事朴錫命言。以一國奉一人。數百人之獵。不足爲弊。上不允。○召臺諫諭曰。邇來言官不顧大體。屑屑於小節。由是君臣相踈。同僚相猜。至不相容。爾等恪謹乃職。務存大體。予之此言。非欲不言予之過失。不劾庶僚之是非也。但期諫必以正。劾必以公耳。對曰。臣等旣聞命矣。敢有一毫私意。
癸未三年
上慮本國書籍鮮少不能博觀。命置鑄字所。範銅爲字。隨其所得印之。命李稷朴錫命李膺。監其事。出內府銅以支其用。○是歲。太宗皇帝卽位。遣左政丞河崙。賀登極。崙與副介趙璞李詹等議曰。天子旣與天下更始。則吾王之爵命印章不可因舊。遂申禮部以奏。太宗皇帝遣都指揮高得左通政趙居任等來賜誥命印章。上賜書褒崙等。賜土田臧獲鞍馬。崙等辭。上曰。卿等入奏天子。以遺我子孫萬世無疆之休。用錫土田臧獲。傳諸子孫。卿無固辭。遂錫宴于淸和亭。○上謂左右曰。臺諫請人之罪。必有罷職流配等語。只請依律施行。不亦可乎。其召臺諫諭之。又曰。古人言君出言。自以爲是。而卿大夫。莫敢矯其非。如是國安得不危。卿輩勿効此。○慶尙道漕船三十四艘。沒于海中。上聞之。臨朝慨然曰。責實在予。是驅人就死地也。又曰。米不足惜。死者何罪。右代言李膺曰。陸輸之難。甚於水運。上曰。牛馬之勞。不猶愈於人之死乎。○幸益安大君芳毅第。芳毅久疾。扶出跪泣。上亦下淚。賜鞍馬鷹子。遂置酒。上曰。兄病矣。煩兄久坐欲還。芳毅曰。殿下臨幸臣家不易。臣亦病深不能上謁。今日願見臣醉卧。上留竟日。芳毅扶立而舞。上亦起舞。○右政丞成石璘進戒曰。殿下以明睿之資。樂聞善道。臣等喜甚。然始勤終怠。德必無成。請毋怠荒。殿下明睿照物。聽斷如神。讒言無自而進。然讒諛之人。變亂是非。投間抵隙。願殿下愼之。上謂朴錫命等曰。汝等識之。尙書一部。亦其時君臣相戒之言。今乃益知書之有味矣。
甲申四年
召元子諭善薛偁及侍學侍直等曰。今爲元子多設僚屬者。欲其薰陶漸染。以成其德也。國祚長短。生民休戚。實係焉。其可不謹乎。侍直。皆功臣子弟也。其父兄。予已任用無疑。其子弟。元子他日亦將用之。世世輔翼。不亦美乎。爾等交相戒飭毋敢或怠。○上謂宰輔曰。昔唐太宗嘗得佳鷂自臂之。望見魏徵。匿諸懷中。徵奏事故久。鷂竟斃懷中。何畏徵之甚也。侍中趙浚曰。此非徵之賢。乃太宗之賢。上曰然。
乙酉五年
夏四月。隕霜。上自責太甚。禮曹判書李文和曰。殿下宜日愼一日。以答天譴。上曰。讒邪行歟。民有怨歟。何天譴之至此極也。○元尹李伯溫。殺其婢夫。上赦其罪。大司憲李來等請曰。古者天子之父殺人。司寇執法而論。天子不得而私焉。願置於法。以慰無辜飮泣之魂。再三申請。上曰可。黜諸都外。來等伏閤固請。上令宗簿寺同廵禁司杖流咸州。憲府縛送之。上怒縛持平李洽。下廵禁司獄。來曰。伯溫之兄。在前朝殺人。伯溫今又殺人。是伯溫兄弟實汚殿下好生之盛德也。所以縛送者。慮其逃也。上曰。卿非李氏社稷之臣乎。何待宗親如是也。來曰。臣等非所以辱宗親。乃輔殿下之德也。臺官皆退待罪。諫官趙叙等請曰。李洽執法不變。請釋其罪。以慰人望。上遂釋之。命來等就職。來曰。人事感於下。天變應於上。今以旱灾。恐懼修省。减膳止酒。誠美意也。然不親决萬幾。善言不進。願殿下日御正殿。與大臣論事。且刑罰得其當然後。可以合天心。今死罪皆宥。姦惡何由而止。請自今毋輕赦宥。上曰。予之不聽政。非怠也。心不寧也。予之輕宥。非欲以此祈雨。閔雨之至。無所不至耳。來請力疾聽政勿復輕宥。上曰。後當且已。○領議政府事。平壤府院君趙浚卒。上聞訃。慟哭素膳輟朝。與世子親臨殯次。吊慰喪主。初。太上在潛邸。雅聞浚名。召與論事大悅。擢知密直司事。兼司憲府大司憲。事無大小。悉以咨之。浚感激思効。知無不言。立經陳紀。興利除害。革私田以厚民生。世家巨室怨謗沸騰。浚論執益力。太上意與浚協。竟排羣議而行之。太上卽位之夕。召浚入卧內曰。卿知漢文帝入自代邸夜。拜宋昌爲衛將軍鎭撫南北軍之意乎。因賜都統使銀印。畫角彤弓曰。五道兵馬。皆委卿揔之。遂拜門下右侍中平壤伯。策勳第一。上在潛邸。嘗過浚家。迎之中堂。置酒甚謹。因獻大學衍義一部曰。讀此可以爲國。○召左司諫李垠等謂曰。今年春夏旱灾太甚。夙夜兢惕。引咎自責。飭躬正心之道。未至歟。政令未平歟。大臣百執事。未稱職歟。䆠官宮妾。干謁行歟。爾等職在言責。當極言不諱。予當容受。垠等曰。今殿下憂旱。自春减膳。憂勤惕慮之意至矣。大臣百執事亦皆小心供職無敢縱怠。殿下雖不奬誘。臣等若有所見。安敢不言。上命近臣曰。省郞近因禁令。不飮酒。宜饋之酒。上謁齊陵。因觀稼。見禾糓不稔。泣下。趙英茂曰。臣以功臣坐享富貴而年歉如此。奈百姓何。亦泣。上曰。自古雖有灾異。無如今日。實予否德不合天心之所致也。○上。嘗問世子曰。桀紂何以謂之獨夫。世子對曰。以失人心也。上曰。桀紂爲天下主。而失人心。一朝至爲獨夫。况予與爾。若失人心。必不能一朝居是位也。其可忽乎。
丙戌六年
上聞囚瘐死獄中。謂知申事黃喜曰。可殺則殺之。豈可使滯獄而死乎。自今令法官勿滯獄。○帝遣太監黃儼。迎銅佛于濟州。佛像至使館。儼欲上先拜佛像。然後行禮。上曰。銅佛自天朝而至。則予當拜之以致敬。朝廷之意。今不然。何拜之有。河崙趙英茂曰。皇帝崇信佛道。遠求銅佛。且黃儼無狀。天下所知。願從權禮佛。上曰。予之羣臣無一守義者。畏儼如此。其能救君難乎。高麗忠惠被執如元。國人無肯救者。我雖危難。殆亦如此矣。人主擧動。不可以輕。予之拜佛。於禮何如。遂謂儼曰。藩國禍福。在天子。不在銅佛。當先見天子使臣。豈容拜吾土銅佛。儼仰天良久微笑許行禮。竟不拜佛。○上憂旱。减膳止酒宥中外囚。謂左右曰。天之不雨。實由寡昧。因泣下沾襟。左右感動。召六曹臺諫曰。旱氣太甚。予恐賞罰無章。用人失當。宮禁之中。服御過制。以召災變。宜各直言無隱。予其庶幾改之。大臣之可爲政府六曹者。職秩雖卑。可爲將帥者。可爲臺諫者。具名以聞。予其用之。○時。爲匿名書揭市街者非一。皆謂旱氣由河崙執政所致。崙上箋請避位。上曰。箋詞切至。實乃諫䟽。予觀方策。災異之來。非宰相之咎。今之不雨。罪實在予。豈關於卿。甲申之夏。卿以久旱。固請避位。未幾復有大水之災。今日之旱。不爲卿明矣。飛語造謗。予固不信。卿何嫌焉。崙對曰。政令自政府出。臣不任責。將欲委誰。
丁亥七年
上覽祈禱祝文。謂左右曰。可諭詞臣。自今於祝文。毋爲爲寡躬祈福之辭。○諫官言。古者。三公遇災避位。今河崙趙英茂。貪寵不辭。更立制度。以紊先王之制。又黃儼帝所寵信者也。儼曰。國王待予雖厚。政府待予甚薄。此言若布中國。聞者必以爲權在大臣矣。上曰。近來爲相如河崙者鮮矣。大臣休戚所同。豈有毫髮之疑。自今以後。爾等勿復動搖。大臣務存大體。○封金氏爲王世子淑嬪。拜其父漢老同知揔制。召漢老曰。卿遠鑑沈孝生。近以閔氏爲戒。予自幼深知卿謹厚能守富貴。故擇卿女。以配世子。卿宜敬受吾言。毋忽。
戊子八年
浚慕華樓南池功久未就。司憲府劾提調官朴子靑。上怒召責持平崔自海。勒歸其家。執義權遇等。皆待罪。左司諫金相知曰。臺臣以言爲責。但欲盡職而已。殿下挫辱如此。非所以貽範後世也。大司憲南在曰。臺諫。人主之耳目也。言雖不中。亦不加罪者。所以開言路廣視聽。爲萬世計也。子靑被劾。事不足論。設若姦臣用權。事關大體。而臺諫緘嘿不言。則非細故也。卽命遇等就職。○太上王薨。上哀毁不聽政。領議政府事河崙等上䟽曰。臣等竊謂人君之德。莫大於孝。而致孝之道。與衆人不同。諒闇之法。殷周之前。已不能行。惟高宗行之。周成王崩。康王卽位。受羣臣朝。釋冕反喪服。先儒謂天子諸侯之禮。與士庶人不同。盖人主當以天下國家爲體。宗社生靈爲計。大位不可以久曠。大權不可以暫分。觀其時勢。不得不然故也。殷周盛時。人心醇厚。世道隆平。諒闇之法。猶且難行。况後世乎。自漢文帝遺詔短喪之後。歷代遵守。皆不行三年之喪。惟晉武帝魏孝文周高祖獨能行之。然軍國重務。皆自聽斷。宋之眞仁英神四宗。皆賢主也。外庭羣臣。皆用易月之制。而內庭實行三年之喪。今考當時帝紀。坐朝聽政除拜大赦。皆在未葬之前。夫宋三代以後。治敎休明之世。眞儒輩出。制度文爲。皆可爲後世之法。故今日外庭羣臣行喪之禮。悉遵宋制。今我殿下。哀慕太上。孝誠切至。深居諒闇。不肯聽政。羣臣遑遑。罔有禀令。前日臣等。謹率百官。合辭以請聽政。殿下不卽兪允。臣等聞命。不勝感愴。竊伏惟念舜稱大孝。周公稱達孝。盖遭父母兄弟之變而善處之者也。戊寅之變。姦臣乘我太上之不豫。挾幼謀亂。宗社安危。間不容髮。幸賴殿下應機誅除。再安宗社。萬世永賴。則我朝鮮億萬年無窮之業。太上開之於前。殿下定之於後。其善處變而能繼述者。實可與舜周公無愧矣。是盖以宗社爲念。以行大孝矣。今我國家。雖號小康。中外之虞。不可不慮。殿下欲效三代盛時之禮。恭默不言。不肯聽斷。臣等竊恐庶事必至於陵替。或貽宗社之憂。終有虧於大孝也。伏望殿下抑哀順變。一遵宋朝之制。素服臨朝日聽庶政。上以隆宗社之大孝。下以慰臣民之輿望。以永太上草創之業。以貽萬世持循之法。䟽上留中。六曹又率百官上䟽陳請。竟不允。○議政府請曰。殿下近日飮膳甚菲。臣等不勝驚懼。上曰。予於平日。亦不嗜盛饌。但一味而已。性本如此。非以哀毁而然也。黃儼等在館。上以淡服乘素輦。如客館慰儼。儼喜請肉膳。上辭曰。三年之喪。自天子達于庶人。今我淡服。只爲使臣耳。在宮中服衰絰。不可食肉。儼再請。上固辭。
己丑九年
丹山府院君李茂。以罪繫獄。獄官幷鞫其子公柔。公柔受杖幾九十。終不服。上聞之曰。是問之者過也。子爲父隱。寧至於死。安敢證成父罪乎。卽命釋之。○上謂宰執曰。予深慮武備踈虞。其令將兵者。習知紀律。且讀兵書。又曰。刑官議人之罪。若功臣顯官及其子孫。雖犯重罪。例從輕比。至無勢之人。乃一一坐以所犯。是豈合於天心乎。○諫官李種善等上䟽曰。臺諫人主之耳目。上補衮職。下糾百司。當其論奏之時。一有議不諧者。必先除去。稽諸往古。唐御史大夫李承嘉嘗召諸御史責之曰。近日御史。言事不咨大夫禮乎。蕭至忠曰。故事臺中無長官。御史。人主耳目比肩。事主得自彈事。若先白大夫。則如彈大夫。不知白誰也。又宋仁宗。以夏竦爲樞密院使。臺諫交論其姦邪。上未省遽起。中丞王拱辰引上裾前後十八䟽乃罷。至於前朝正言李詹全伯英等二人。極言侍中李仁任之罪。亦非除去不同者而後爲之也。願自今臺諫論事之際。詢謀僉同。則合辭以奏。其或論議不同。則不必去其不同者。使人人得自論事。從之。○東北面饑。上曰。東北之民。不種麰麥。雖値麥熟之時。必仰賑貸。自今守令春秋勸其民以耕麰麥。因謂左右曰。每當山水崩渴日月星辰風霜雷雨之變。禽鳥蟲魚之恠。常懷警懼。益勵修省。以至今日。豈可謂適然而慢天戒乎。○夏四月。大雷電。雨雹大如彈丸。有一人中死。禽鳥亦多斃者。上謂左右曰。考諸傳記夏雹乃政令繁苛徭役煩重之所致也。命書之以示議政府。○御廣延樓。知司諫院事韓尙德進曰。舜爲聖人。臯陶以無若丹朱爲戒。唐太宗亦英明之主。魏徵以無若隋煬帝戒之。今臣亦以無若辛禑爲戒。殿下久不聽政。臣意謂未寧也。上曰。予當此節。每發眼疾。今年亦然。尙德曰。事大以誠。禦寇以威。中外無事。號爲太平。然願常自敬畏。明四目達四聦。進賢退不肖。安不忘危。治不忘亂。則今日之治。三王可及。上欣然曰。三王安可及哉。尙德曰。殿下正心誠意。與天地合其德。毋曰予不敏焉。則能及古之聖人矣。尙德出。上曰。韓尙敬言甚切至。其弟亦然。自予卽位以來。諫官進戒。未有如尙德也。他日視事。尙德又進曰。今當炎夏。氣失其調。天久不雨。凄風如秋。臣未知君德之失歟。時政之爽歟。上曰。政事闕失。諫官宜自知之。尙德曰。命令之出。政府承行。臣等雖或有聞。事已施行。前日請屬諫官于政府以此也。上問故事如何。黃喜曰。國初李文和尹思脩。皆以諫官兼經歷。上曰。此非美法。經歷雖重任。宰相屬吏。君上之動靜。政令之得失。皆得䂓正者。諫官也。以諫官兼經歷。非所以尊朝廷重諫官也。尙德又曰。近日臺諫。俱以言事罷黜。非惟罪止其身。鞫問相與論議之人。是以士林相戒。不過諫官之門。又曰。殿下言動之間。政敎之施。無可䂓者。然不曰政已治民已安。每當淸燕。深自警省曰。所存之念。何者獲戾于天。所行之政。何事見咈於民。非惟懼其已然。亦常慮其將然。則禍患可消。古昔賢聖。莫不如此。上曰。昌言也。尙德猶不退。上曰。復有所言乎。尙德曰。去歲凶歉。人不聊生。柳廷顯在忠淸道。厚斂督責。重困百姓。臣等旣已劾問。適經赦宥。未得請罪。臣聞傳曰。與其有聚斂之臣。寧有盜臣。自今觀之。盜國財似重。斂民財似輕。古人垂戒。其旨深矣。上曰。代言在予左右尙且不言。予何從知之。卽命都堂覈實以聞。○以旱止酒。議政府請進酒。上曰。予之止酒。非獨憂旱。亦慮百姓之饑饉也。因下敎求言。禮曹佐郞鄭孝復上言曰。屯田。是萬民之所共惡。女子非䆠官之所宜畜。此而不禁。何以爲政。臣之未解一也。兵不在多。惟其精。官不必備。惟其人。不急之官多。無用之兵衆矣。民安得不困。國安得不貧。臣之未解二也。僧徒何補於國。受職牒乘肥馬乎。倭奴何德於吾民。船粟米周饑饉乎。臣之未解三也。嗚呼。功同而賞有高下者。從其貴賤也。罪一而罰有輕重者。以其親踈也。夫如是則賞何能勸罰何能懲哉。一夫有罪。國人皆謂可殺。猶不殺之。衆心其得自安乎。衆心未安。國家其得不危乎。臣之未解四也。嗚呼。政不足與間也。人不足與適也。安得悉以事事而擧之。惟願殿下崇儉節用。以厚民生。卑宮惡衣。以移風俗。賤貨而貴德。勿畜言利之臣。厚本而抑末。痛禁遊手之徒。正賦之外。不納進獻。用物之外。不許營繕。事必師古。勿立新法。如承大祭。毋輕民事。脅從罔治。以示至仁。勿聽無稽之言。勿用不詢之謀。勿侮老成之人。三復七月之詩。潛心無逸之書。以古昔堯舜禹湯文武之善行。爲今日之善行。臯陶伊傅周召之所以告戒其君者。便作今日之耳聞。勿恃富貴。勿恃崇高。勿恃兵甲之多城郭之完山豀之險。常懷戰兢之心。敬天命畏小民。上覽之。稱歎久之曰。直哉。廷臣未有直言如此者也。御筆親自批點功同罪一四句。擢拜司諫院右獻納。○上謂左右曰。外戚封君。在我朝始於象山君康繼權。閔氏亦皆封君。是非古法也。又謂禮曹判書李膺曰。后妃之族封君。非古制也。卿宜考歷代之制以進。於是悉罷外戚封君者。○下敎曰。盖聞自古帝王之世。君臣都兪。同寅協恭。以成正大光明之業。長治久安。以基萬世之太平。世衰道降。人心澆漓。讒姦交作。迭爲傾危之習。予固憫焉。今者不逞之徒。或憑國家利害。或挾一身愛惡。造言往來。以爲阿附之階仕進之徑。間我君臣。構我宗室將相。其爲國家之禍。將有不可勝言者矣。興言至此。予實痛心。議政府統百官施號令。以補寡人之治。其令臺諫體予至懷。輒隨所聞。陳達無隱。則雖宗室功臣。事關宗社。當以法論。已載盟書。予不敢宥。其有爲宗社計者。或直來親告。或實封以聞。以廣言路。上欲以大學衍義后夫人可法可戒之事。敎中宮及世子淑嬪以下諸宮人。命書衍義齊家之要以進。○上歎人才不古。欲振起之。傳旨成均館曰。諸生所讀經書。置簿以聞。予將進諸生于廣延樓下。使文臣詳加講論。又命李稷趙璞柳觀李詹。往成均館訓儒生。

[book_title]卷四
太宗朝二
庚寅十年
召司憲掌令郭德淵曰。人家臧獲有投屬本宮者。予聞其主欲言而不敢。爾等其明辨之。投屬者悉加禁斷。○夏旱。命卜師占雨期。書雲觀察雲氣。上不進酒。徹夜不寢。親自候察謂近臣曰。山崩水湧。占書皆言。咎在君上。予則不以爲意。每遇水旱。但以民受其災爲憂耳。遂命釋輕囚。○左政丞成石璘辭職曰。陰陽不和。水旱相仍。皆由老耄不能爕理。妨賢病國之故。上曰。水旱之災。實予否德所致也。昔河崙爲相。修改法令。時有水旱之災。人指以爲謗。其後趙浚金士衡李舒相繼爲相而亦無歲無灾。予以否德。不見答於天心。水旱荐至。然予則進退惟艱。久居厥位。憂勤惕慮。欲賴匡救之德。圖惟厥終。卿身雖老。體予至意。毋庸退休。○上率百官詣文昭殿。行禫祭還宮。議政府率百官請賀。上以餘哀未盡不許。政府啓曰。喪畢受朝。禮之大者。不可廢也。竟不許。命諸道勿進箋陳賀。宗親政府功臣上壽。上傷母后先逝。與大臣言母后祔廟之事。泣下。悲不自勝。○冬。講武于豐海道。次于江陰縣。雷電雨雹。震馬二匹。上輟膳。還至木村。天乃開霽。泣謂羣臣曰。予以否德。不堪負荷。天變若是。因示遜位之志。李叔蕃曰。父母之於子。常責其所短。天其仁愛殿下。示災異耳。若以災變遂厭萬幾。怠心生矣。宜克勤克念。以答天心。○西北面都巡問使朴訔啓。義州之民。去歲因旱失業。今年困於奔命。請減今年田租。上曰。漢文屢減田租。以恤百姓。我國地褊人少。田租甚寡。且爲軍需未得減租。然義州非他郡比。其從訔言。○上曰。戶布之斂何歟。戶曹判書李膺曰。備軍需也。上曰。雖爲軍需。無故取民。非法也。周禮宅不毛者有里布。是勸農桑之意也。若是則取之有道。民亦不怨。
辛卯十一年
上曰。代言之任重矣。先儒言。非堯舜之道。不敢陳於王前。堯舜之道。非儒者不知也。欲日與文臣講論經義。近侍之臣。當用有學識者。○御經筵講孟子。至有事君人者事是君則爲容悅者也曰。臣之事君。禮也。其曰事是君則爲容悅者也。何也。趙末生對曰。臣之於君。陳善閉邪。匡救其失職也。若一以事君爲心。見君之失而不言。則是阿徇以爲容。逢迎以爲悅者也。上曰。然。○上聞西北豐海等道大旱。責知申事金汝知曰。爾胡不言歟。昔王安石。以爲天變不足畏。爾欲效之歟。今聞其民飢乏。宜速遣官賑之。○初。中朝太僕少卿祝孟獻之還也。李穡子孫。以河崙權近所撰行狀。囑孟獻求銘於中國。至是孟獻以國子助敎陳璉所撰碑銘。授通事送之。其文有恭讓君立。用事者忌公不附己。劾貶長湍等語。上覽之。謂左右曰。璉焉知穡之行事而叙之詳密乎。昔本國使臣有因卜筮而生釁者。通事何得私通孟獻。其召責之。成石璘請穡子孫私通中國之罪。上不從。諫院又請穡子種善之罪。上曰。種善欲顯揚其親耳。有何罪焉。諫院又請河崙權近之罪曰。碑銘言用事者忌公不附己。指誰而言歟。又曰。庚午五月。誣以遣彜初于上國。繫公等數十人于淸州。將用峻法。鍛鍊成罪。天忽大雨。舘舍皆沒。問事官攀樹僅免。淸之父老以爲公忠誠所感。彜初之訴于上國。已有明降。可謂誣乎。其用峻法。鍛鍊成罪。又指誰而言歟。水灾穡果有周公之德而致之乎。又曰。壬申七月。我太上王卽位。忌公者。誣公以罪。欲加極刑。臣等以爲我太祖初非有意於開國。盡忠王室。穡與其黨謀去太祖。禍在不測。豈無罪而加之極刑乎。其所謂忌公者。誣公以罪欲加極刑。又指誰歟。請訊崙依法治罪。近斬棺瀦宅。籍沒家産。以懲後來。崙凡四上書自辨曰。所謂忌公者。指南誾鄭道傳而言也。若用事之臣。陰謀之事。皆以爲出於太祖之命。則如縊殺李種學。杖殺李崇仁等六七人之事。此豈太祖之所知哉。上曰。崇仁種學之死。予曾不知。以太祖剛明創業之初。曾有如是之事乎。卽命憲司覆實以聞。果敎書使孫興宗。體覆使黃居正。承道傳南誾指。興宗杖種學不死縊殺之。居正杖崇仁腰不死。橫載馬上。馳送傍邑而死。命下居正興宗巡禁司獄。謂議政府六曹臺諫曰。居正興宗希權臣意枉殺崇仁種學。河崙權近所言用事者。非指太祖明矣。廵禁司當以出入人罪。上曰。興宗居正不從太祖之命。聽權臣之嗾。濫殺無辜。以汚太祖好生之德。是知有臣而不知有君。宜當論以重律。獄官更以謀殺人當之曰。首議者斬。從之者絞。上亦不以爲然。下議政府。政府啓曰。居正興宗。實從道傳南誾之計。種學崇仁。皆高麗遺黨。道傳等欲衛我社稷耳。豈有他心。上曰。卿等之言誤矣。壬申七月。大業已定。焉有彼此之黨。功臣趙英茂韓尙敬鄭擢上書。又如政府言。上曰。道傳南誾。懷挾私怨陰嗾使臣。枉殺無辜。予非爲崇仁種學復讎也。爲天下萬世之計也。太祖。剛明之主也。尙有如此之臣。後世儻有庸君弱主。臣而效此。將無所不爲矣。予欲以春秋之法。罪道傳南誾。垂法以杜亂萌。而掌刑者言律無欺君正條。下政府議之。欲聞公論也。卿等。何遽以此上請。乃命道傳興宗居正廢爲庶人。子孫禁錮。誾以開國功高勿論。臺諫劾成石璘等誤按律。上命皆就職。石璘等上言。政府百官之長。今爲臺諫論劾。無顔復仕都堂。上曰。臺諫尙論人主。其論政府何足恠乎。謂金汝知曰。道傳藏凶暴於巨肚。密嗾興宗等。戕殺無辜。崇仁有才。固其所忌。種學未知何故。二人罪若合死。當正名誅之。本非當死。敢擅殺之。是無君之心極著。而大臣謂之不關宗社。何哉。英茂質直少文。不必責也。韓尙敬。鄭擢號爲儒者。亦請減何也。○高麗於德積白岳松岳木覓等處。春秋令䆠寺及巫。張女樂祀之。謂之祈恩。至是。上曰。神不享非禮。令禮官博考古典罷之。遣朝官奉香以祀之。兵曹又循重房舊例。每歲設祝壽齊。上曰。脩短有數。何用祈禱。遂幷罷之。○上親祼太室。謂近臣曰。今行享事。執事之臣。各盡誠敬。禮儀不愆。予甚喜之。前此親享後。例於齊宮。除拜享官。至是。上曰。親享宗廟。自是常事。除拜享官。恐爲後法。遂停之。賜終獻官河崙鞍馬。奉俎官金承霔贊禮安省。執禮許稠及諸代言廐馬各一匹。召宗室大臣。設飮福宴于廣延樓。極歡而罷。○上謂議政府六曹曰。今國家無事。予當沍寒。每日視朝。煩卿等早朝者。無他。欲與卿等克勤無怠。以盡敬天勤民之道。韓尙德對曰。勤政。帝王之美德。宴安。古人之所戒。雖無事。每日視朝。誠美法也。○掌令李倣。劾知議政府事朴經誤議。黃居正孫興宗之罪。有朦朧啓聞等語。議政府請曰。朦朧者。以白爲黑。以是爲非之謂也。臣等見此。闔府驚駭。願下倣攸司治罪。上從之。下倣廵禁司獄。旣而謂金汝知曰。李倣之事。未爲不是。大臣予所敬重。不得已從之耳。前此未嘗以大臣之言而繫諫臣者。予今老矣。不宜以此示後嗣也。遂宥之。○冬雷木稼。上曰。古之人君。若有天灾地恠。必廣詢民瘼。遂分遣禮曹參議李之剛等于諸道。咨詢民瘼。審理寃獄。謂曰。在京掌刑官吏非一。猶有誤斷者。况州郡乎。昔趙大臨之獄。聞獄官急於大臨。緩於仁海。乃遣黃喜監問。果得其實。仁海伏誅。若不更覆。必誤斷矣。自是益知獄訟之不可不審。之剛等陛辭。上曰。在位十餘年間。天灾地恠。無歲無之。予每反躬自責。然民生疾苦。安能洞見。爾等其往敬之。○上謂代言等曰。大學衍義。西山眞氏集古今格言爲書。予每讀之。其間德刑先後之分。田里休戚之實。尤其要者也。乃命右副代言韓尙德。大書殿壁。使羣臣觀之。○上論漢唐以後。外戚用事之弊曰。使外戚通籍宮中。出入無防。非人君長遠之計也。宜當制之於未萌。又謂左右曰。衣食民生所重。不可偏廢。古者有后夫人親蠶之禮。自今宮中納麻枲。以備紡績。○禮曹。上元會樂章次第。以夢金尺受寶籙爲首。上謂承政院曰。夢金尺受寶籙。是夢與圖讖之說耳。豈可爲樂章之首。右副代言趙末生曰。麒麟之生。異於犬羊。神人之生。異於常人。故美稷之生者曰。履帝武敏歆。美契之生者曰。天命玄鳥。降而生商。受寶籙夢金尺。實太祖受命之符也。以爲樂章之首。未爲不可。領議政府事河崙亦曰。寶籙之說。臣嘗聞之。開國之前。有僧得之。不可謂妄也。孔子雖不言恠神。然蜀人董五經之說先儒亦言之。靑靑千里草。亦指董卓。而朱子寓諸感興詩。則讖亦古人所不廢也。上曰。自古帝王之興。在乎天命人心。豈符讖之足論哉。乃以覲天庭受明命之曲。爲首章。上又謂代言等曰。圖讖不足信也。今寶籙之說。予不信矣。其一曰。三奠三邑應滅三韓。人謂三奠爲鄭道傳鄭捴鄭煕啓也。煕啓無才德。無勳勞。是果應時而出乎。其二曰。木子將軍劒。走肖大夫筆。非衣君子智。復正三韓格。人謂非衣是裵克廉。克廉作相不久。輔治無効。亦皆應時乎。自今樂府宜削此曲。崙固請。乃以受寶籙爲第三。崙又請爲太祖撰歌詞以代受寶籙。上許之。崙撰進保東方受貞符二篇。上曰。受貞符亦符讖之說。恐爲不可。宜令政府六曹議之。金汝知以崙之言啓曰。有一秘記云。高麗都松嶽四百八十年。朝鮮都漢陽八千歲。高麗氏歷年之數果驗。由此觀之。秘記之言
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:41:37-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>