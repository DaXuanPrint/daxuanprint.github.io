<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目録,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,《史通》标点本,史通【四库本】全文在线阅读,史通【四库本】全文在线下载,大玄古籍书库">
<meta name="description" content="唐刘知几撰。二十卷四十九篇。成书于唐中宗景龙四年(710年)。内篇三十六篇,多论史书源流、体例与编纂方法;外篇13篇,多论史官建置沿革和史书得失。作者主张史家须兼“史才”、“史学”、“史识”三长,而尤重于“史识”,赞扬“实录直书”,反对“妄生穿凿”与浮词滥调。对当时官修史书的弊病,亦多所揭发。提倡编纂记传体断代史书。增加都邑、氏族、方物、方言四志。为中国第一部史学论著。注本有清浦起龙《史通通释》,新标点本附《史通补释》《史通通释补》及《史通增释序》三种。_史通【四库本】_全文在线阅读_史通【四库本】_全文在线下载_大玄古籍书库">
<title>史通【四库本】_刘知几_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">史通【四库本】</span> <br/>
          作者： <span class="inputVal" id="bkauthor">刘知几</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]96784</span> <br/>
          说明： <span class="inputVal" id="bkdec">唐刘知几撰。二十卷四十九篇。成书于唐中宗景龙四年(710年)。内篇三十六篇,多论史书源流、体例与编纂方法;外篇13篇,多论史官建置沿革和史书得失。作者主张史家须兼“史才”、“史学”、“史识”三长,而尤重于“史识”,赞扬“实录直书”,反对“妄生穿凿”与浮词滥调。对当时官修史书的弊病,亦多所揭发。提倡编纂记传体断代史书。增加都邑、氏族、方物、方言四志。为中国第一部史学论著。注本有清浦起龙《史通通释》,新标点本附《史通补释》《史通通释补》及《史通增释序》三种。</span> <br/>
          封面： <span class="inputVal" id="bkimg">Z_5853.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]史通【四库本】
[book_author]刘知几
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]96784
[book_dec]唐刘知几撰。二十卷四十九篇。成书于唐中宗景龙四年(710年)。内篇三十六篇,多论史书源流、体例与编纂方法;外篇13篇,多论史官建置沿革和史书得失。作者主张史家须兼“史才”、“史学”、“史识”三长,而尤重于“史识”,赞扬“实录直书”,反对“妄生穿凿”与浮词滥调。对当时官修史书的弊病,亦多所揭发。提倡编纂记传体断代史书。增加都邑、氏族、方物、方言四志。为中国第一部史学论著。注本有清浦起龙《史通通释》,新标点本附《史通补释》《史通通释补》及《史通增释序》三种。
[book_img]Z_5853.jpg


[book_title]提要
钦定四库全书　　　　史部十五
史通　　　　　　　　史评类
提要
【臣】等谨案史通二十卷唐刘子元撰子元本名知几避明皇嫌名以字行彭城人弱冠擢进士第调获嘉尉迁凤阁舍人兼修国史中宗时擢太子率更令累迁秘书监太子左庶子崇文馆学士开元初官至左散骑常侍後坐事贬安州别驾卒於官事迹具唐书本传此书成於景龙四年凡内篇十卷三十九篇外篇十卷十三篇盖其官秘书监时与萧至忠宗楚克等争论史事不合发愤而着书者也其内篇体统纰缪弛张三篇有録无书考本传已称着史通四十九篇则三篇之亡在修唐书以前矣内篇皆论史家体例辨别是非外篇则述史籍源流及杂评古人得失文或与内篇重出又或抵牾观开卷六家篇首称自古帝王文籍外篇言之详矣是先有外篇乃撷其精华以成内篇故删除有所未尽也子元於史学最深又领史职几三十年更历书局亦最久其贯穿今古洞悉利病实非後人之所及而性本过刚词复有激诋诃太过或悍然不顾其安疑经惑古诸篇世所共诟不待言矣即如六家篇讥尚书为例不纯载言篇讥左氏不遵古法人物篇讥尚书不载八元八恺寒浞飞亷恶来闳夭散宜生讥春秋不载由余百里奚范蠡文种曹沫公仪休甯戚穰苴亦殊谬妄至於史家书法在裒贬不在名号昏暴如幽厉不能削其王号也而称谓篇谓晋康穆以下诸帝皆当削其庙号朱云之折槛张纲之埋轮直节凛然而言语篇斥为小辨史不当书蘧瑗位列大夫未尝栖隐而品藻篇谓高士传漏载其名孔子门人欲尊有若事出孟子定不虚诬而鉴识篇以史记载此一事其鄙陋甚於褚少孙皆任意抑扬偏驳殊甚其他如杂说篇指赵盾鱼飱不为菲食议公羊之诬并州竹马非其土产议东观汉记之谬亦多琐屑支离且周礼太史掌国之六典小史掌邦国之志则史官兼司掌故古之制也子元之意惟以褒贬为宗余事皆视为枝赘故表历书志两篇於班马以来之旧例一一排斥多欲删除尤乖古法余如讥後汉唐之采杂说而自据竹书纪年山海经讥汉书五行志之舛误而自以元晖之科録为魏济阴王晖业作以後汉书刘虞传为在三国志中小小疎漏更所不免然其缕析条分如别白黑一经抉摘虽马迁班固几无词以自解免亦可云载笔之法家着书之监史矣自明以来注本凡三四家而讹脱窜视均如一辙此本为
内府所藏旧刻未有注文视诸家犹为近古其中点烦一篇诸本并佚其朱点此本亦同无可校补姑仍之焉乾隆四十二年五月恭校上
总纂官【臣】纪昀【臣】陆锡熊【臣】孙士毅
总　　校　官【臣】陆费墀

[book_title]目録
钦定四库全书　　　　史部十五
史通目録　　　　　　史评类
内篇
卷一
六家第一
卷二
二体第二　　　载言第三
本纪第四　　　　世家第五
列传第六
卷三
表历第七　　　　书志第八
卷四
论赞第九　　　　序例第十
题目第十一　　　断限第十二
编次第十三　　　称谓第十四
卷五
采撰第十五　　　载文第十六
补注第十七　　　因习上第十八
因习下第十九
卷六
言语第二十　　　浮词第二十一
叙事第二十二
卷七
品藻第二十三　　直书第二十四
曲笔第二十五　　鉴识第二十六
探赜第二十七
卷八
模拟第二十八　　书事第二十九
人物第三十
卷九
核才第三十一　　序传第三十二
烦省第三十三
卷十
杂述第三十四　　辨识第三十五
自叙第三十六
外篇
卷十一
史官建置第一
卷十二
古今正史第二
卷十三
疑古第三　　　　惑经第四
卷十四
申左第五
卷十五
点烦第六
卷十六
杂说上第七
卷十七
杂说中第八
卷十八
杂说下第九
卷十九
五行志错误第十　五行志杂驳第十一
卷二十
暗惑第十二　忤时第十三

[book_title]原序
史通原序
长安二年余以着作佐郎兼修国史寻迁左史於门下撰起居注会转中书舍人暂停史任俄兼领其职今上即位除着作郎太子中允率更令其修史皆如故又属大驾还京以留後在都无几驿徵入京专知史事仍迁秘书少监自惟历事二主从官两京遍居司籍之曹久处载言之职昔马融三入东观汉代称荣张华再典史官晋朝称美嗟予小子兼而有之是用职司其忧不遑啓处尝以载削余暇商?史篇下笔不休遂盈筐箧於是区分类聚编而次之昔汉世诸儒集论经传定之於白虎阁因名曰白虎通予旣在史馆而成此书故便以史通为目且汉求司马迁後封为史通子是知史之称通其来日久博采衆议爰定兹名凡为廿卷列之如左合若干言于时岁次庚戌景龙四年仲春之月也唐刘子玄撰
史通原序
刘子玄本名知几楚州刺史胤之族孙也少与兄知柔俱以词学知名弱冠举进士授获嘉主簿证圣年有制文武九品已上各言时政得失知几上表陈四事词甚切直是时官爵僭滥而法网严密士类竞为趋进而多陷刑戮知几乃着思慎赋以刺时且以见意凤阁侍郎苏味道李峤见而叹曰陆机豪士所不及也知几长安中累迁左史兼修国史擢拜凤阁舍人修史如故景龙初再转太子中允依旧修国史时侍中韦巨源纪处讷中书令杨再思兵部尚书宗楚客中书侍郎萧至忠并监修国史知几以监修者多甚为国史之弊萧至忠又尝责知几着述无课知几於是求罢史任奏记於至忠【云云文载史通忤时】至忠惜其才不许解史任宗楚客嫉其正直谓诸史官曰此人作书如是欲置我何地时知几又着史通子二十卷备论史策之体太子右庶子徐坚深重其书尝云居史职者宜置此书於座右知几自负史才常慨时无知己乃委国史於着作郎吴兢别撰刘氏家史十五卷谱考三卷推汉氏为陆终苗裔非尧之後彭城丛亭里诸刘出自宣帝子楚孝王嚣曾孙司徒居巢侯刘恺之後不承楚王元交皆按据明白正前代所误虽为流俗所讥学者服其该博初知几每云若得受封必以居巢为名以绍司徒旧邑後以修则天实録功果封居巢县子又乡人以知几兄弟六人进士及第文学知名改其乡里为高阳乡居巢里景云中累迁太子左庶子兼崇文馆学士仍依旧修国史加银青光?大夫时玄宗在东宫知几以名音类上名乃改子玄二年皇太子将亲释奠於国学有司草仪注令从臣皆乘马着衣冠子玄进议曰古者自大夫已上皆乘车而以马为騑服魏晋以降迄乎隋代朝士又驾车马历代经史具有其事不可一二言也至如李广北征解鞍憇息马援南伐?鞍顾盼斯则鞍马之设行於军旅戎服所成?於便习者也按江左官至尚书郎而辄轻乘马则为御史所弹又顔延之罢官後好骑马出入闾里当代称其放诞此则专车凭轼可擐朝衣单马御鞍宜从?服求之近古灼然之明验也自皇家抚运沿革随时至如陵庙巡谒王公册命则盛服冠履乘彼辂车其士庶有衣冠亲迎者亦时以服箱充驭在於他事无复乘车贵贱所行通用鞍马已臣伏见比者銮舆出幸法驾首途左右侍臣皆以朝服乘马夫冠履而出只可配车而行今乘车既停而冠履不易可谓唯知其一而未知其二也何者襃衣博带革履高冠本非马上所施自是车中之服必也韈而升镫跣以乘鞍非唯不师古道亦自取惊今俗求诸折中进退无可且长裾广袖襜如翼如鸣佩行组锵锵奕奕驰骤於风尘之内出入於旌棨之间傥马有惊逸人从颠坠遂使属车之右遗履不收清道之傍絓骖相续固以受嗤行路有损威仪今议者皆云秘阁有梁武帝南郊图多有危冠乘马者此则近代故事不得谓无其文臣按此图是後人所为非当时所撰且观代间有古今图画者多矣如张僧繇画羣公祖二疏而兵士有着芒屩者阎立本画明君入匈奴而妇人有着帷?者夫芒屩出於水乡非京华所有帷?创於隋代非汉宫所作议者岂可徵此二画以为故实者乎由斯而言则梁南郊之图义同於此又传称因俗礼贵缘情殷辂周冕规模不一秦冠汉佩用舍无常况我国家道轶百王功高万古事有不便理资变通其乘马衣冠窃谓宜从省废臣怀此异议其来自久日不暇给未及推扬今属殿下亲从齿胄将临国学凡有衣冠乘马皆惮此行所以辄进狂言用申鄙见皇太子手令付外宣行仍编入令以为常式开元初迁左散骑常侍修史如故九年长子贶为太乐令犯事配流子玄诣执政诉理上闻而怒之由是贬授安州都督府别驾子玄常知国史首尾二十余年多所撰述甚为当时所称礼部尚书郑惟忠尝问子玄曰自古以来文士多而史才少何也对曰史才须有三长世无其人故史才少也三长谓才也学也识也夫有学而无才亦犹有良田百顷黄金满赢而使愚者营生终不能致於货殖者矣如有才而无学亦犹思兼匠石巧若公输而家无楩柟斧斤终不果成其宫室者矣犹须好是正直善恶必书使骄主贼臣所以知惧此则为虎傅翼善无可加所向无敌者矣脱苟非其才不可叨居史任自夐古已来能应斯目者罕见其人时人以为知言子玄至安州无几而卒年六十一自幼及长述作不倦朝有论着必居其职预修三教珠英文馆词林姓族系録论孝经非郑玄注老子无河上公注修唐书实録皆行於代有集三十卷後数年玄宗勑河南府就家写史通以进读而善之追赠汲郡太守寻又赠工部尚书諡曰文兄知柔少以文学政事历荆扬曾益宋海唐等州长史刺史户部侍郎国子司业鸿胪卿尚书右丞工部尚书东都留守卒赠太子少保諡曰文代传儒学之业峕人以述作名其家子玄子贶餗彚秩迅迥皆知名於时贶博通经史明天文律历音乐医筭之术终於起居郎修国史撰六经外传三十七卷续说苑十卷太乐令壁记三卷真人肘後方三卷天官旧事二卷餗右补阙集贤殿学士修国史着史例三卷传记三卷乐府古题解一卷彚给事中尚书右丞左散骑常侍荆南长沙节度有集三卷秩给事中尚书右丞国子祭酒撰政典三十五卷止戈记七卷至德新议十二卷指要三卷论丧纪制度加笾豆许私铸钱改制国学事各在本志迅右补阙撰六说五卷迥谏议大夫给事中有集五卷贶子浃滋彚子赞滋贞元中位至宰辅赞观察使自有传

[book_title]卷一
钦定四库全书
史通卷一　　　　　　　唐　刘知几　撰
内篇
六家第一
自古帝王编述文籍外篇言之备矣古往今来质文逓变诸史之作不恒厥体?而为论其流有六一曰尚书家二曰春秋家三曰左传家四曰国语家五曰史记家六曰汉书家今略陈其义列之於後
尚书家者其先出於太古易曰河出图洛出书圣人则之故知书之所起远矣至孔子观书於周室得虞夏商周四代之典乃删其善者定为尚书百篇孔安国曰以其上古之书谓之尚书尚书琁玑钤曰尚者上也上天垂文以布节度如天行也王肃曰上所言下为史所书故曰尚书也惟此三说其义不同盖书之所主本於号令所以宣王道之正义发话言於臣下故其所载皆典谟训诰誓命之文至如尧舜二典直序人事禹贡一篇惟言地理洪范总述灾祥顾命都陈丧礼兹亦为例不纯者也又有周书者与尚书相类即孔氏刋约百篇之外凡为七十二章上自文武下终灵景甚有明允笃诚典雅高义时亦有浅末恒说滓秽相参殆似後之好事者所增益也至若职方之言与周官无异时训之说比月令多同斯百王之正书五经之别録者也自宗周旣殒书体遂废迄乎汉魏无能继者至晋广陵相鲁国孔衍以为国史所以表言行昭法式至於人理常事不足备列乃删汉魏诸史取其美词典言足为龟镜者定以篇第纂成一家由是有汉尚书後汉尚书汉魏尚书凡为二十六卷至隋秘书监太原王邵又録开皇仁夀时事编而次之以类相从各为其目勒成隋书八十卷寻其义例皆凖尚书原夫尚书之所记也若君臣相对词旨可称则一时之言累篇咸载如言无足纪语无可述若此故事虽脱略而观者不以为非爰逮中叶文籍大备必剪截今文模拟古法事非改辙理涉守株故元舒所撰汉魏等篇不行於代也若乃帝王无纪公卿缺传则年月失序爵里难详斯并昔之所忽而今之所要如君懋隋书虽欲祖述商周宪章虞夏观其体制乃似孔氏家语临川世说可谓画虎不成反类犬也故其书受嗤当代良有以焉
春秋家者其先出於三代按汲冢璅语记太丁时事目为夏殷春秋孔子曰疏通知远书之教也属辞比事春秋之教也知春秋始作与尚书同时璅语又有晋春秋记献公十七年事国语云晋羊舌肸习於春秋悼公使傅其太子左传昭二年晋韩宣子来聘见鲁春秋曰周礼尽在鲁矣斯则春秋之目事非一家至於隐没无闻者不可胜载又按竹书纪年其所记事皆与鲁春秋同孟子曰晋谓之乘楚谓之檮杌而鲁谓之春秋其实一也然则乘与纪年檮杌其皆春秋之别名者乎故墨子曰吾见百国春秋盖皆指此也逮仲尼之修春秋也乃观周礼之旧法遵鲁史之遗文据行事仍人道就败以明罚因兴以立功假日月而定历数藉朝聘而正礼乐微婉其说隐晦其文为不刋之言着将来之法故能弥历千载而其书独行又按儒者之说春秋也以事系日以日繋月言春以包夏举秋以兼冬年有四时故错举以为所记之名也苟如是则晏子虞卿吕氏陆贾其书篇第本无年月而亦谓之春秋盖有异於此者也至太史公着史记始以天子为本纪考其宗旨如昔春秋自是为国史者皆用斯法然时移世异体式不同其所书之事也皆言罕褒讳事无黜陟故马迁所谓整齐故事耳安得比於春秋哉
左传家者其先出於左邱明孔子旣着春秋而邱明授经作传盖传者转也转受经旨以授後人或曰传者传也【上传去声下传平声】所以传示来世案孔安国注尚书亦谓之传斯则传者亦训释之义乎观左传之释经也言见经文而事详传内或传无而经有或经阙而传存其言简而要其事详而博信圣人之羽翮而述者之冠冕也逮孔子云没经传不作于时文籍唯有战国策及太史公书而已至晋着作郎鲁国乐资乃追采二史撰为春秋後传其书始以周贞王续前传鲁哀公後至王赧入秦又以秦文王之继周终於二世之灭合成三十卷当汉代史书以迁固为主而纪传互出表志相重於文为烦颇难周览至孝献帝始命荀悦撮其书为编年体依附左传着汉纪三十篇自是每代国史皆有斯作起自後汉至於高齐如张璠孙盛干宝徐贾裴子野吴均何之元王邵等其所着书或谓之春秋或谓之纪或谓之略或谓之典或谓之志虽名各异大抵皆依左传以为的凖焉
国语家者其先亦出於左邱明旣为春秋内传又稽其逸文纂其别说分周鲁齐晋郑楚吴越八国事起自周穆王终於鲁悼公列为春秋外传国语合为二十一篇其文以方内传或重出而小异然自古名儒贾逵王肃虞翻韦耀之徒并申以注释治其章句此亦六经之流三传之亚也暨纵横互起力战争雄秦兼天下而着战国策其篇有东西二周秦齐燕楚三晋宋卫中山合十二国分为三十三卷夫谓之策者盖録而不序故即简以为名或云汉代刘向以战国游士为策谋因谓之战国策至孔衍又以战国策所书未为尽善乃引太史公所记参其异同删彼二家聚为一録号为春秋後语除二周及宋卫中山其所留者七国而已始自秦孝公终於楚汉之际比於春秋亦尽二百四十余年行事始衍撰春秋时国语复撰春秋後语勒成二书各为十卷今行於世者惟後语存焉按其书序云虽左氏莫能加世人皆尤其不量力不度德寻衍之此义自比於邱明者当谓国语非春秋传也必方以类聚岂多嗤乎当汉氏失驭英雄角力司马彪又録其行事因为九州春秋州为一篇合为九卷寻其体统亦近代之国语也自魏都许洛二方鼎峙晋宅江淮四海幅裂其君虽号同王者而地实诸侯所在史官记其国事为纪传者则规模班马创编年者则议拟荀袁为是史汉之体大行而国语之风替矣
史记家者其先出於司马迁自五经间行百家竞列事迹错糅前後乖舛至迁乃鸠集国史采访家乘上起黄帝下穷汉武纪传以统君臣书表以谱年爵合百三十卷因鲁史旧名目之曰史记自是汉世史官所续皆以史记为名迄乎东京着书犹称汉纪至梁武帝又勑其羣臣上自太初下终齐室撰成通史六百二十卷其书自秦以上皆以史记为本而别采他说以广异闻至两汉已还则全録当时纪传而上下通达臭味相依又吴蜀二主皆入世家五胡及拓抜氏列於夷狄传大抵其体皆如史记其所为异者唯无表而已其後元魏济隂王晖业又着科録二百七十卷其断限亦起自上古而终於宋年其编次多依仿通史而取其行事尤相似者共为一科故以科録为号皇家显庆中符玺郎陇西李延夀抄撮近代诸史南起自宋终於陈北始自魏卒於隋合一百八十篇号曰南北史其君臣流例纪传羣分皆以类从各附於本国凡此诸作皆史记之流也寻史记疆宇辽阔年月遐长而分以纪传散以书表每论家国一政而胡越相悬叙君臣一时而参商是隔此为其体之失者也兼其所载多聚旧记时揷杂言【谓采世本国语国策等】故使览之者事罕异闻而语饶重出此撰録之烦者也况通史以降芜累尤深遂使学者宁习本书而怠窥新録且撰次无几而残缺遂多可谓劳而无功述者所宜深诫也
汉书家者其先出於班固马迁撰史记终於今上自太初已下阙而不録班彪因之演成後记以续前篇至子固乃断自高祖尽于王莽为十二纪十志八表七十列传勒成一史目为汉书昔虞夏之典商周之诰孔氏所撰皆谓之书夫以书为名亦稽古之伟称寻其创造皆凖子长但不为世家改书曰志而已自东汉已後作者相仍皆袭其名号无所变革唯东观曰记三国曰志然称谓虽别而体制皆同历观自古史之所载也尚书纪周事终秦缪春秋述鲁文止哀公纪年下逮於魏亡史记唯论於汉始如汉书者究西都之首末穷刘氏之废兴包举一代撰成一书言皆精练事甚该密故学者寻讨易为其功自尔迄今无改斯道於是考兹六家商?千载盖史之流品亦穷之於此矣而朴散淳销时移世异尚书等四家其体久废所可祖述者唯左氏及汉书二家而已
史通卷一

[book_title]卷二
钦定四库全书
史通卷二　　　　　　　唐　刘知几　撰
内篇
二体第二
三五之代书有典坟悠哉邈矣不可得而详自唐虞已下迄于周是为古文尚书然世犹淳质文从简略求诸备体固已阙如旣而邱明传春秋子长着史记载笔之体於斯备矣後来继作相与因循假有改张变其名目区域有限孰能踰此盖荀悦张璠邱明之党也班固华峤子长之流也唯二家各相矜尚必辨其利害可得而言之夫春秋者系日月而为次列时岁以相续中国外夷同年共世莫不备载其事形于目前理尽一言语无重出此其所以为长也至於贤士贞女高才隽德事当冲要者必盱衡而备言迹在沈冥者不枉道而详说如绦县之老?梁之妻或以酬晋卿而获记或以对齐君而见録其有贤如柳惠仁若顔囘终不得彰其名氏显其言行故论其细也则纎芥无遗语其麄也则邱山是弃此其所以为短也史记者纪以包举大端传以委曲细事表以谱列年爵志以总括遗漏逮於天文地理国典朝章显隐必该洪纎靡失此其所以为长也若乃同为一事分在数篇断续相离前後屡出於高纪则云语在项传於项传则云事具高纪又编次同类不求年月後生而擢居首秩先辈而抑归末章遂使汉之贾谊将楚屈原同列鲁之曹沬与燕荆轲并编此其所以为短也考兹胜负互有得失而晋世干宝着书乃盛誉邱明而深抑子长其义云能以三十卷之约括囊二百四十年之事靡有遗也寻其此说可谓劲挺之词乎按春秋时事入於左氏所书者盖三分得其一耳邱明自知其略也故为国语以广之然国语之外尚多亡逸安得言其括囊靡遗者哉向使邱明世为史官皆仿左传也至於前汉之严君平郑子真後汉之郭林宗黄叔度晁错董生之对策刘向谷永之上书斯并德冠人伦名驰海内识洞幽显言穷军国或以身隐位卑不预朝政或以文烦事博难为次序皆略而不书斯则可也必情有所恡不加刋削则汉氏之志传百卷并列於十二纪中将恐碎琐多芜阑单失力者矣故班固知其若此设纪传以区分使其历然可观纲纪有别荀悦厌其迂阔又依左氏成书剪截班史篇才三十历代保之有踰本传然则班荀二体角力争先欲废其一固亦难矣後来作者不出二途故晋史有王虞而副以干纪宋书有徐沈而分为裴略各有其美并行于世异夫令昇之言唯守一家而已
载言第三
古者言为尚书事为春秋左右二史分尸其职盖桓文作覇纠合同盟春秋之时事之大者也而尚书阙纪秦师败绩缪公诫誓尚书之中言之大者也而春秋靡録此则言事有别断可知矣逮左氏为书不遵古法言之与事同在传中然而言事相兼烦省合理故使读者寻绎不倦览讽忘疲至於史汉则不然凡所包举务存恢博文辞之记繁富为多是以贾谊晁错董仲舒东方朔等传唯止録言罕逢载事夫方述一事得其纲纪而隔以大篇分其次序遂令披閲之者有所懵然後史相承不改其辙交错纷扰古今是同按迁固列君臣於纪传统遗逸於表志虽篇名甚广而言独无録愚谓凡为史者宜於表志之外更立一书若人主之制册诰令羣臣之章表移檄收之纪传悉入书部题为制册章表书以类区别他皆仿此亦犹志之有礼乐志刑法志又诗人之什自成一家故风雅比兴非三传所取自六义不作文章生焉若韦孟讽谏之诗扬雄出师之颂马卿之书封禅贾谊之论过秦诸如此文皆施纪传窃谓宜从古诗例断入书中亦犹舜典列元首之歌夏书包五子之咏者也夫能使史体如是庶几春秋尚书之道备矣昔干宝议撰晋史以为宜凖左邱明其臣下委曲仍为谱注于时议者莫不宗之故前史之所未安後史之所宜革是用敢同有识爰立兹篇庶世之作者覩其利害如谓不然请俟来哲
本纪第四
昔汲冢竹书是曰纪年吕氏春秋肇立纪号盖纪者纲纪庶品网罗万物考篇目之大者其莫过於此乎及司马迁之着史记也又列天子行事以本纪名篇後世因之守而勿失譬夫行夏时之正朔服孔门之教义者虽地迁陵谷时变质文而此道常行终莫之能易也然迁之以天子为本纪诸侯为世家斯诚谠矣但区域旣定而疆理不分遂令後之学者罕详其义按姬自后稷至於西伯嬴自伯翳至於庄王爵乃诸侯而名隶本纪若以西伯庄王以上别作周秦世家持殷纣以对武王拔秦始以承周赧使帝王传授昭然有别岂不善乎必以西伯以前其事简约别加一目不足成篇则伯翳之至庄王其书先成一卷而不共世家等列辄与本纪同编此尤可怪也项羽僭盗而死未得成君求之於古则齐无知卫州吁之类也安得讳其名字呼之曰王者乎春秋吴楚僭拟书如列国假使羽窃帝名正可抑同羣盗况其名曰西楚号止覇王者乎覇王者即当时诸侯诸侯而称本纪求名责实再三乖缪盖纪之为体犹春秋之经繋日月以成岁时书君上以显国统曹武虽曰人臣实同王者以未登帝位国不建元陈志权假汉年编作魏纪亦犹两汉书首列秦莾之正朔也後来作者宜凖於斯而陆机晋书列纪三祖直序其事竟不编年年旣不编何纪之有夫位终北面一概人臣傥追加大号止入传限是以宏嗣吴史不纪孙和缅求故实非无往例逮伯起之次魏书乃编景穆於本纪以戾国虚谥间厠武昭欲使百世之中若为鱼贯又纪者旣以编年为主唯叙天子一人有大事可书者则见之於年月其书事委曲付之列传此其义也如近代述者魏着作李安平之徒其撰魏齐二史【魏彦渊撰後魏书李百药撰北齐书】於诸帝篇或杂载臣下或兼言他事巨细毕书洪纎备録【如彦渊帝纪载沙苑之捷百药帝纪述淮南之败是也】全为传体有异纪文迷而不悟无乃太甚世之读者幸为详焉
世家第五
自有王者便置诸侯列以五等疏为万国当周之东迁王室大坏於是礼乐征伐自诸侯出迄乎秦世分为七雄司马迁之记诸国也其编次之体与本纪不殊盖欲抑彼诸侯异乎天子故假以地称名为世家按世家之为义也岂不以开国承家世代相续至如陈胜起自羣盗称王六月而死子孙不嗣社稷靡闻无世可传无家可宅而以世家为称岂当然乎夫史之篇目皆迁所创岂以自我作故而名实无凖且诸侯大夫家国本别三晋之与田氏自未为君而前齿列陪臣屈身藩后而前後一统俱归世家使君臣相杂升降失序何以责季孙之八佾舞庭管氏之三归反坫又列号东帝抗衡西秦地方千里高视六国而没其本号唯以田完制名【谓田完世家也】求之人情孰谓其可当汉氏之有天下也其诸侯与古不同夫古者诸侯皆即位建元专制一国绵绵瓜瓞卜世长久至於汉代则不然其宗子称王者皆受制京邑自同州郡异姓封侯者必从官天朝不临方域或传国唯止一身或袭爵才经数世虽名班胙土【蜀本班下有爵字宋本无】而礼异人君必编为世家实同列传而马迁强加别録以类相从虽得画一之宜讵识随时之义盖班汉知其若是厘革前非至如萧曹茅土之封荆楚葭莩之属并一槩称传无复世家事势当然非矫枉也自兹已降年将四百及魏有中夏而扬益不宾终亦受屈中朝见称伪主为史者必题之以纪则上通帝王牓之以传则下同臣妾梁主勅撰通史定为吴蜀世家持彼僭君比诸列国去太去甚其得折中之规乎次有子显齐书北编魏虏牛弘周史南记萧詧考其传体宜曰世家但今古着书通无此称用使马迁之册湮没不行班固之名相传靡易者矣
列传第六
夫纪传之兴肇於史汉盖纪者编年也传者列事也编年者历帝王之岁月犹春秋之经列事者録人臣之行状犹春秋之传春秋则传以解经史汉则传以释纪寻兹例草创始自子长而朴略犹存区分未尽如项王立传而以本纪为名非唯羽之僭盗不可同於天子且推其序事皆作传言求谓之纪不可得也或曰迁纪五帝夏殷亦皆列事而已子曾不之怪何独尤於项纪哉对曰不然夫五帝之与夏殷也正朔相承子孙逓及虽无年可着纪亦何伤如项羽者事起秦余身终汉始殊夏氏之后羿似黄帝之蚩尤譬诸闰位容可列纪方之骈胟难以成编且夏殷之纪不引他事夷齐谏周实当纣日而析为列传不入殷篇项纪则上下同载君臣交杂纪名传体所以成?夫纪传之不同犹诗赋之有别而後来继作亦多所未详按范晔汉书纪后妃六宫其实传也而谓之为纪陈寿国志载孙刘二帝其实纪也而呼之曰传考数家之所作其未达纪传之情乎苟上智犹且若斯则中庸故可知矣又传之为体大抵相同而述者多方有时而异耳如二人行事首尾相随则有一传兼书包括令尽若陈余张耳合体成篇陈胜吴广相参并録是也亦有事迹虽寡名行可崇寄在他篇为其标冠若商山四皓事列王阳之首庐江毛义名在刘平之上是也自兹已後史氏相承述作虽多斯道都废其同於古者惟有附出而已寻附出之为义攀列传以垂名若纪季之入齐颛臾之事鲁皆附庸自托得厠於朋流然世之求名者咸以附出为小盖以其因人成事不足称多故也窃以书名竹素岂限详略但问其事竟如何耳借如邵平纪信沮授陈容或运一异谋树一奇节并能传之不朽人到于今称之岂假编名作传然後播其遗烈也嗟乎自班马以来获书於国史者多矣其间则有生无令问死无异迹【异一作遗】用使游谈者靡徵其事讲习者罕记其名而虚传班史妄占篇目若斯人者可胜纪哉古人以没而不朽为难盖为此也
史通卷二

[book_title]卷三
钦定四库全书
史通卷三　　　　　　　唐　刘知几　撰
内篇
表历第七
盖谱之建名起於周氏表之所作因谱象形故桓君山有云太史公三代世表旁行斜正并效周谱此其证欤夫以表为文用述时事施彼谱历容或可取载诸史传未见其宜何则易以六爻穷变化经以一字成褒贬传包五始诗含六义故知文尚简要语恶烦芜何必欵曲重沓方称周备观马迁史记则不然夫天子有本纪诸侯有世家公卿已下有列传至於祖孙昭穆年月职官各在其篇具有其说用相考核居然可知而重列之以表成其烦费岂非谬乎且表次在篇第编诸卷轴得之不为益失之不为损用使读者莫不先看本纪越至世家表在乎其间缄而不视语其无用可胜道哉旣而班东二史【东谓东观汉记】各相祖述迷而不悟无异逐狂必曲为铨择强加引进则列国年表或可存焉何者当春秋战国之时天下无主羣雄错峙各自年世若申之於表以统其时则诸国分年一时尽见如两汉御历四海成家公卿旣为臣子王侯才比郡县何用表其年数以别於天子者哉又有甚於斯者异哉班氏之人表也区别九品网罗千载论世则异时语姓则他族自可方以类聚物以羣分使善恶相从先後为次何藉而为表乎且其书上自庖牺下穷嬴氏不言汉事而编入汉书鸠居鹊巢燕施松上附生疣赘不知剪截何断而为限乎至法盛书载中兴改表为注名目虽巧芜累亦多当晋氏播迁南据扬越魏宗勃起北雄燕代其间诸伪十有六家不附正朔自相君长崔鸿着表颇有甄明比於史汉羣篇其要为切者矣若诸子小说编年杂记如韦昭洞纪陶弘景帝王历皆因表而作用成其书旣非国史之流故存而不述
书志第八【并序　天文志　艺文志五行志　杂志】
夫刑法礼乐风土山川求诸文籍出於三礼及班马着史别裁书志考其所记多效礼经且纪传之外有所不尽只事片文於斯备録语其通博信作者之渊海也原夫司马迁曰书班固曰志东观曰记华峤曰典张勃曰録何法盛曰说名目虽异体统不殊亦犹楚谓之檮杌晋谓之乘鲁谓之春秋其义一也於其编次则有前曰平凖後云食货古号河渠今称沟洫析郊祀为宗庙分礼乐为威仪悬象出於天文郡国生於地理如斯变革不可胜计或名非而物是或小异而大同但作者爱奇耻於仍旧必寻源讨本其归一揆也若乃五行艺文班?子长之阙百官舆服谢拾孟坚之遗王隐後来加以瑞异魏收晚进宏以释老斯则自我作故出乎胷臆求诸历代不过一二者焉大抵志之为篇其流十五六家而已其间则有妄入编次虚张部帙而积习已久不悟其非亦有事应可书宜别标篇题【音第】而古来作者曾未觉察今略陈其义列於下云【已上书志序】
夫两曜百星丽於玄象非如九州万国废置无恒故海田可变而景纬无易古之天犹今之天也今之天即古之天也必欲刋之国史施於何代不可也但史记包括所及区域绵长故书有天官读者竟忘其误?而为论未见其宜班固因循复以天文作志志无汉事而隶入汉书寻篇考限覩其乖越者矣降及有晋迄于隋氏或地止一隅或年才二世而彼苍列志其篇倍多流宕忘归不知纪极方於汉史又孟坚之罪人也切以国史所书宜述当时之事必为志而论天象也但载其时彗孛氛祲薄食晦明裨竈梓慎之所占京房李合之所候至如荧惑退舍宋公延龄中台告坼晋相速祸星集颖川而贤人聚月犯少微而处士亡如斯之类志之可也若乃体分蒙澒色着青苍丹曦素魄之躔次黄道紫宫之分野旣不预於人事辄编之於策书故曰刋之国史施於何代不可也其间惟有袁山松沈约萧子显魏收等数家颇觉其非不遵旧例凡所记録多合事宜寸有所长贤於班马远矣【已上天文志】
伏羲已降文籍始备逮於战国其书五车传之无穷是曰不朽夫古之所制我有何力而班汉定其流别编为艺文志论其妄载事等上篇【谓天文志】续汉已还祖述不暇夫前志已録而後志仍书篇目如旧频烦互出何异以水济水谁能饮之者乎且汉书之志天文艺文也盖欲广列篇名示存书体而已文字旣少披阅易周故虽乖节文而未甚秽累旣而後来继述其流日广天文则星占月会浑图周髀之流艺文则四部七録中经秘阁之辈莫不各踰三箧自成一家史臣所书宜其辍简而近世有着隋书者乃广包衆作勒成二志骋其繁富百倍前修非唯循覆车而重轨亦复加阔眉以半额者矣但自史之立志非复一门其理有不安多从沿革唯艺文一体古今是同详求厥义未见其可愚谓凡撰志者宜除此篇必不能去当变其体近者宋孝王关东风俗传亦有坟籍志其所録皆邺下文儒之士讐校之司所列书名唯取当时撰者习兹楷则庶免讥嫌语曰虽有丝麻无弃菅蒯於宋王得之矣【已上艺文志】
夫灾祥之作以表吉凶此理昭昭不易诬也然则麒麟鬬而日月食鲸鲵死而彗星出河变应於千年山崩由於朽壤又语曰太岁在丑乞浆得酒太岁在已贩妻鬻子则知吉凶逓代如盈缩循环此乃关诸天道不复繋乎人事且周王决疑龟焦蓍折宋皇誓衆竿坏幡亡枭止梁师之营鵩集贾生之舍斯皆妖灾着象而福禄来锺愚智不能知晦明莫之测也然而古之国史闻异则书未必皆审其休咎详其美恶也故诸侯相赴有异不为灾见於春秋其事非一洎汉兴儒者乃考洪范以释隂阳其事也如江璧传於郑谷远应始皇卧柳植於上林近符宣帝门枢白髪元后之祥柱树黄雀新都之?举夫一二良有可称至於蜚蜮蝝螽震食崩坼陨雨霜雹大水无氷其所证明实皆迂阔故当春秋之世其在於鲁也如有旱雩舛候螟螣伤苗之属是时或秦人归禭或毛伯锡命或滕邾入朝或晋楚来聘皆持此恒事应彼咎徵旻穹垂谪厥罚安在探赜索隐其可略诸且史之记载难以周悉近者宋氏年唯五纪地止江淮书满百篇号为繁富作者犹广之以拾遗加之以语録况彼春秋之所记也二百四十年行事夷夏之国尽书而经传集解卷才三十则知其言所略盖亦多矣而汉代儒者罗灾眚於二百年外讨符会於三十卷中安知事有不应於人应人而失其事何得苟有变而必知其兆者哉若乃采前文而改易其说谓王札子之作乱在彼成年【春秋成公元年二月无氷董仲舒以为其时王札子杀召伯毛伯案今春秋经札子杀召毛事在宣十五年非成公时】夏徵舒之构逆当夫昭代【春秋昭公九年陈灾董仲舒以为楚庄王为陈讨夏徵舒因灭陈陈之臣子毒恨故致火灾按楚庄王之灭陈在宣十一年如昭九年所灭者乃楚灵王时是庄王卒恭王立恭王卒康王立康王卒夹敖立夹敖卒灵王立相去凡五世在五行志上卷中】楚庄作覇荆国始僭称王【春秋桓公三年日有食之旣京房易传以为後楚庄称王兼地千里按自武王始僭号历文成缪三王始至於庄然则楚之称王已四世矣何得言庄始称哉又鲁桓薨後世历庄闵厘文者凡五君而楚庄　作覇安有桓三年日食而应之邪】高宗谅隂亳都实生桑榖【尚书伊陟相太戊亳有桑榖共生刘向以为殷道哀高宗承弊而起尽谅隂之哀天下应之既获显荣怠於政事国将危亡故桑榖之异见按太戊崩其後嗣有仲丁河亶甲祖乙盘庚凡历五世始至武丁即高宗是也桑榖自太戊时生非高宗事高又本不都於亳】晋悼临国六卿专政以君事臣【董仲舒以为成公十七年六月甲戌朔日有食之时宿在毕晋家象也晋厉公後莫敢责大夫六卿遂相与比周专晋国君还事之按春秋成公十二月丁巳朔日食非是六月】鲁僖末年三桓世官杀嫡立庶【春秋僖公三十三年十二月陨霜不杀草刘向以为是时公子遂专权三桓始世官向又曰嗣君微失柄来事之象也又厘公二十九年秋大雨雹刘向以为厘公末年信用公子遂专权自恣至於杀君故隂胁阳之象见厘公不悟遂终专权後二年杀子赤立宣公按此事乃文公未出不是僖公时也遂即东门襄仲赤文公太子即恶也】斯皆不凭章句直取胷怀或以前为後以虚为实移的就箭曲取相谐掩耳盗锺自云无觉讵知後生可畏来者难诬者邪又品藻羣流题目庶类谓莒为大国菽为强草鶖着素色负蠜匪中国之虫【春秋庄公二十九年冇蜰刘歆以为蜰负蠜也刘向以为非中国所有南越盛暑男女同川泽淫风所生是时庄取齐淫女为夫人既入淫於两叔故蜰至按负蠜中国所生不独出南越】鸜鹆为夷狄之鸟【春秋昭公二十五年鸜鹆来巢刘向以为夷狄之禽桉鸜鹆中国皆有唯不踰济水耳事见周官】如斯诡妄不可殚论而班固就加纂次曾靡铨择因以五行编而为志不亦惑乎且每有叙一灾推一怪董京之说前後相反【桓公三年日冇食之董仲舒刘向以为鲁宋杀君易许田刘歆以为晋曲沃庄伯杀晋侯京房以为後楚庄称王兼地千里也】向歆之解父子不同【庄公七年夜中星陨如雨刘向以为夜中者即中国也刘歆以为昼象中国夜象夷狄刘向又以为蜮生南越刘歆以为盛暑所生非自越来也】遂乃双载其文两存厥理言无凖的事益烦费岂所谓撮其机要收彼菁华者乎自汉中兴已还迄于宋齐其间司马彪臧荣绪沈约萧子显相承载笔竟志五行虽未能尽善而大较多实何者如彪之徒皆自以名慙汉儒才劣班史凡所辨论务守常途旣动遵绳墨故理絶河汉兼以古书从略求徵应者难该近史尚繁考祥符者易洽此昔人所以言有乖越後进所以事不精审也然则天道辽远禆竈焉知日食不常文伯所对至如梓慎之占星象赵达之明风角单扬识魏祚於黄龙董养徵晋乱於苍鸟斯皆肇彰先觉取验将来言必有中语无虚发苟志诸竹帛其谁曰不然若乃前事已往後来追证课彼虚说成此有词多见其老生常谈徒烦翰墨者矣子曰盖有不知而作之者我无是也【包曰时人有穿凿妄作篇籍者故云然】又曰君子於其所不知盖阙如也又曰知之为知之不知为不知是知也呜呼世之作者其鉴之哉谈何容易驷不及舌无为强着一言受嗤千载也【已上五行志】
或以为天文艺文虽非汉书所宜取而有广闻见难为删削也对曰苟事非其限而越理来书自可触类而长于何不録又有要於此者今可得而言焉夫圆首方足含灵受气吉凶形於相貌贵贱彰於骨法生人之所欲知也四支六府痾瘵所纒苟详其孔穴则砭灼无悞此养生之尤急且身名并列亲疎自明岂可近昧形骸而远求辰象旣天文有志何不为人形志乎茫茫九州言语各异大汉輶轩之使译导而通足以验风俗之不同示皇威之广被且事当炎运尤相关涉尔雅释物非无往例旣艺文有志何不为方言志乎但班固缀孙卿之词以序刑法探孟轲之语用裁食货五行出刘向洪范艺文取刘歆七略因人成事其目遂多至若许负相经扬雄方言并当时所重见传流俗若加以二志幸有其书何独舍诸深所未晓历观衆史诸志列名或前略而後详或古无而今有虽逓补所阙各自以为工搉而论之皆未得其最盖可以为志者其道有三焉一曰都邑志二曰氏族志三曰方物志何者京邑翼翼四方是则千门万户兆庶仰其威神虎踞龙蹯帝王表其尊极兼复土阶卑室好约者所以安人阿房未央穷奢者由其败国此则其恶可以诫世其善可以劝後者也且宫阙制度朝廷轨仪前王所为後王取则故齐府肇建诵魏都以立宫代国初迁写吴京而树阙故知经始之义卜揆之功经百王而不易无一日而可废也至如两汉之都咸洛晋宋之宅金陵魏徙伊瀍齐居漳滏隋氏二世分置两都此并规模宏远名号非一凡为国史者宜各撰都邑志列於舆服之上金石草木缟紵丝枲之流鸟兽虫鱼齿革羽毛之类或百蛮攸税或万国是供夏书则编於禹贡周书则托於王会亦有图形九牧之鼎列状四荒之经观之者擅其博闻学之者骋其多识自汉氏拓境无国不宾则有卭竹传节?酱流味大宛输其善马【蜀本作献宋本作输】条攴致其巨雀爰及魏晋迄于周隋咸亦遐迩来王任土作贡异物归於计吏奇名显於职方凡为国史者宜各撰方物志列於食货之首帝王苗裔公侯子孙余庆所锺百世无絶能言吾祖郯子见师於孔公不识其先籍谈取诮於姬后故周撰世本式辨诸宗楚置三闾实掌王族逮乎晚叶谱学尤烦用之於官可以品藻士庶施之於国可以甄别华夷自刘曹受命雍豫为宅世胄相承子孙蕃衍及永嘉东渡流寓扬越代氏南迁革夷从夏於是中朝江右南北混淆华壤边民虏汉相杂隋有天下文轨大同江外山东人物殷凑其间高门素族【蜀本作贵宋本作素】非复一家郡正州都世掌其任凡为国史者宜各撰氏族志列於百官之下盖自都邑已降氏族而往实为志者所宜先而诸史竟无其録如休文宋籍广以符瑞伯起魏篇加之释老徒以不急为务曾何足云惟此数条粗加商略得失利害从可知矣庶夫後来作者择其善而行之【已上杂志】
或问曰子以都邑氏族方物宜各缵次以志名篇夫史之有志多凭旧说苟世无其録则阙而不编此都邑之流所以不果列志也对曰按帝王建国本无恒所作者记事亦在相时远则汉有三辅典近则隋有东都记於南则有宋南徐州记晋宫阙名於北则有洛阳伽蓝记邺都故事盖都邑之事尽在是矣谱牒之作盛於中古汉有赵岐三辅决録晋有摰虞姓族记江左有两主百家谱中原有方思殿格盖氏族之事尽在是矣自沈莹着临海水土周处撰阳羡土风厥类衆夥谅非一族是以地理为书陆澄集而难尽水经加注郦元编而不穷盖方物之事尽在是矣凡此诸书代不乏作必聚而为志奚患无文譬夫涉海求鱼登山采木至於鳞介修短柯条巨细盖在择之而已苟为渔人匠者何虑山海之贫罄哉
史通卷三

[book_title]卷四
钦定四库全书
史通卷四　　　　　　　唐　刘知几　撰
内篇
论赞第九
春秋左氏传每有发论假君子以称之二传云公羊子谷梁子史记云太史公既而班固曰赞荀悦曰论东观曰序谢承曰诠陈夀曰评王隐曰议何法盛曰述扬雄曰譔刘昞曰奏袁宏裴子野自显姓名皇甫谧葛洪列其所号史官所撰通称史臣其名万殊其义一揆必取便於时则总归论焉夫论者所以辩疑惑释凝滞若愚智共了固无俟商?邱明君子曰者其义实在於斯司马迁始限以篇终各书一论必理有非要则强生其文史论之烦实萌於此夫拟春秋以成史持论尤宜阔略其有本无疑事辄设论以裁之此皆徇笔端苟衒文彩嘉辞美句寄诸简册岂知史书之大体载削之指归者哉必寻其得失考其异同子长淡泊无味承祚懦缓不切贤才间出隔世同科孟坚辞惟温雅理多惬当其尤美者有典诰之风翩翩弈弈良可咏也仲豫义理虽长失在繁富自兹以降流宕忘返大抵皆华多於实理少於文鼓其雄辞夸其俪事必择其善者则干宝范晔裴子野是其最也沈约臧荣绪萧子显抑其次也孙安国都无足采习凿齿时有可观若袁彦伯之务饰玄言谢灵运之虚张高论玉巵无当曾何足云王邵志在简直言兼鄙野苟得其理遂忘其文观过知仁斯之谓矣大唐修晋书作者皆当代词人远弃史班近宗徐庾夫以饰彼轻薄之句而编为史籍之文无异加粉黛於壮夫服绮纨於高士者矣史之有论也盖欲事无重出省文可知如太史公曰观张良貌如美妇人耳项羽重瞳岂舜苗裔此则别加他语以补书中所谓事无重出者也又如班固赞曰万石君之为父浣衣君子非之杨王孙袒葬贤於秦始皇远矣此则片言如约而诸义甚备所谓省文可知也及後来赞语之作多録纪传之言其有所异唯加文饰而已至於甚者则天子操行具诸纪末继以论曰接武前修纪论不殊徒为再列马迁序传後历写诸篇各叙其意既而班固变为诗体号之曰述范晔改彼述名呼之以赞寻述赞为例篇有一章事多者则约之以使少理小者则张之以令大名实多爽详略不同且欲观人之善恶史之褒贬盖无假於此也然固之总述合在一篇使其条贯有序历然可阅蔚宗後书实同班氏乃各附本事书於卷末篇目相离断絶失次而後生作者不悟其非如萧李南北史【萧子显李百药】大唐新修晋史皆依范书误本篇终有赞夫每卷立论其烦已多而嗣论以赞为黩弥甚亦有文士制碑序终而续以铭曰释氏演法义尽而宣以偈言苟撰史若斯难与议夫简要者矣至若与夺乖宜是非失中如班固之深排贾谊范晔之虚美隗嚣陈寿谓诸葛不逮管萧魏收称尔朱可方伊霍或言伤其实或拟非其伦必备加击难则五车难尽故略陈梗槩一言以蔽之
序例第十
孔安国有云序者所以序作者之意也窃以书列典谟诗含比兴若不先序其意难以曲得其情故每篇有序敷畅厥义降逮史汉以记事为宗至於表志杂传亦时复立序文兼史体状若子书然可与诰誓相参风雅齐列矣逮华峤後汉多同班氏如刘平江革等传其序先言孝道次述毛义养亲此则前汉王贡传体其篇以四皓为始也峤言辞简质叙致温雅味其宗旨亦孟坚之亚欤爰洎范晔始革其流遗弃史才矜衒文彩後来所作他皆若斯於是迁固之道忽诸微婉之风替矣若乃后妃列女文苑儒林凡此之流范氏莫不列序夫前史所有而我书独无世之作者以为耻愧故上自晋宋下及陈隋每书必序课成其数盖为史之道以古传今古既有之今何为者滥觞肇迹容或可观累屋重架无乃太甚譬夫方朔始为客难续以宾戏解嘲枚乘首唱七发加以七章七辨音辞虽异旨趣皆同此乃读者所厌闻老生之恒说也夫史之有例犹国之有法国之无法则上下靡定史之无例则是非莫凖昔夫子修经始发凡例左氏立传显其区域科条一辨彪炳可观降及战国迄乎有晋年逾五百史不乏才虽其体屡变而斯文终絶唯令昇先觉远述邱明重立凡例勒成晋纪邓孙已下遂蹑其踪史例中兴於斯为盛若沈宋之志序萧齐之序録虽皆以序为名其实例也必定其臧否徵其善恶干宝范晔理切而多功邓粲道鸾词烦而寡要子显虽文伤蹇踬而义甚优长斯一二家皆序例之美者夫事不师古匪说攸闻苟模楷曩贤理非可讳而魏收作例全取蔚宗贪天之功以为已力异夫范依叔骏班习子长攘袂公行不?穿窬之罪也盖凡例既立当与纪传相符按唐朝晋书例云凡天子庙号惟书於卷末依捡孝武崩後竟不言庙曰烈宗又按百药齐书例云人有本字行者今并书其名依捡如高愼斛律光之徒多所仍旧谓之仲密明月此并非言之难行之难也及晋齐史例皆云坤道卑柔中宫不可为纪今编同列传以戒牝鸡之晨切惟録皇后者既为传体自不可加以纪名二史之以后为传虽云允惬而解释非理成其偶中所谓画蛇而加足反失杯中之酒也至於题目失据褒贬多违斯并散在诸篇此可得而略矣
题目第十一
上古之书有三坟五典八索九邱其次有春秋尚书檮杌志乘自汉已下其流渐繁大抵史名多以书记纪略为主後生祖述各从所好沿革相因循环递习盖区域有限莫踰於此焉至孙盛有魏氏春秋孔衍有隋尚书陈夀王邵曰志何之元刘璠曰典此又好奇厌俗习旧捐新虽得稽古之宜未得从时之义?而论之其编年月者谓之纪列记传者谓之书取顺於时斯为最也夫名以定体为实之宾苟失其途有乖至理按吕陆二氏【吕不韦陆贾】各着一书惟次篇章不系时月此乃子书杂记而皆号曰春秋鱼豢姚察着魏梁二史巨细毕载芜累甚多而俱牓之以略考名责实奚其爽欤若乃史传杂篇区分类聚随事立号谅无恒规如马迁撰皇后传而以外戚命章按外戚凭皇后以得名犹宗室因天子而显称也若编皇后而曰外戚传则书天子而曰宗室纪可乎班固撰人表以古今为目寻其所载也皆自秦而往非汉之事古诚有之今则安在子长史记别剙八书孟坚既以汉为书不可更标书号改书为志义在互文而何氏中兴易志为记此则贵於革旧未见其能夫战争方殷雄雌未决则有不奉正朔自相君长必国史为传宜别立科条至如陈项诸雄寄编汉籍董袁羣贼附列魏志既同臣子之例孰辨彼此之殊惟东观以平林下江诸人列为载记赖後来作者莫之遵効逮新晋始以十六国主持载记表名可谓择善而行巧於师古者矣观夫旧史列传题卷靡恒文少者则具出姓名若司马相如东方朔是也字烦者惟书姓氏若毋将盖陈卫诸葛传是也必人多而姓同者则结定其数若二袁四张二公孙传是也如此摽格足为详审至范晔举例始全录姓名历短行於卷中丛细字於摽外其子孙附出者注於祖先之下乃类俗之文桉孔目药草经方烦碎之至孰过於此切以周易六爻义存象内春秋万国事具传中读者硏寻篇终自晓何必开帙解带便令昭然满目也自兹以降多师蔚宗魏收因之则又甚矣其有魏世隣国编於魏史者於其人姓名之上又列之以邦域申之以职官至如江东帝王则云僭晋司马叡岛夷刘裕河西酋长则云私置凉州牧张实私署凉王李暠此皆篇中所具又於卷首具列必如收意使其撰两汉书三国志题诸盗贼传亦当云僭西楚项羽伪宁朔王隗嚣自余陈涉张步刘璋袁术其位号一二具言无所不尽也盖法令滋章古人所愼若范魏之裁篇目可谓滋章之甚者乎苟忘彼大体好兹小数难与议夫婉而成章一字以为褒贬者矣
断限第十二
夫书之立约其来尚矣如尼父之定虞书也以舜为始而云粤若稽古帝尧邱明之传鲁史也以隐为先而云惠公元妃孟子此皆正其疆里开其首端因有沿革遂相交互事势当然非为滥轶也过此已往可谓狂简不知所裁者焉又子曰不在其位不谋其政若汉书之立表志其殆侵官离局者乎考其滥觞所出起乎司马氏按马记以史制名班书持汉标目史记者载数千年之事无所不容汉书者纪十二帝之时有限斯极固既分迁之记判其去取纪传所存惟留汉日表志所録乃尽牺年举一反三岂其若是胶柱调瑟不亦缪欤但固之踳驳既往不谏而後之作者咸习其途宋史则上括魏朝隋书则仰包梁代求其所书之事得十一於千百一成其例莫之敢移永言其理可为叹息当魏武乘时拨乱电扫羣雄锋镝之所交网罗之所及者盖惟二袁刘吕而已卓进鸩行弑燃脐就戮总关王室不涉覇图而陈夀国志引居传首夫汉之有董卓犹秦之有赵高昔车令之诛既不列汉史何太师之毙遂独刋於魏书乎兼复臧洪陶谦刘虞孙讃生於季末自相吞噬其於曹氏也非唯理异犬牙固亦事同风马汉典所具而魏册仍编岂非流宕忘归迷而不悟者也亦有一代之史上下相交若已见他记则无宜重述故子婴降沛其详取验於秦纪伯符死汉其事断入於吴书沈録金行上覊刘主魏刋水运下列高王惟蜀与齐各有国史越次而载孰曰攸宜自五胡称制四海殊宅江左既承正朔斥彼魏胡故氐羌有録索虏成传魏本出於杂种窃亦自号真君其史党附本朝思欲凌驾前作遂乃南笼典午北吞诸伪比於羣盗尽入传中但当有晋元明之时中原秦赵之代元氏膜拜稽首自同臣妾而反列之於传何厚顔之甚邪又张李诸姓据有凉蜀其於魏也校年则前後不接论地则参商有殊何预魏氏而横加编载夫尚书者七经之冠冕百氏之襟袖凡学者必先精此书次览羣籍譬夫行不由径非所闻焉修国史者若旁采异闻用成博物斯则可矣如班书地理志首遂全写禹贡一篇降为後书持续前史盖以水济水牀上施牀徒有其烦竟无其用岂非惑乎昔春秋诸国赋诗见意左氏所载惟録其章名如地理为书论自古风俗至於夏世宜云禹贡已详何必重述古文益其辞费也若夷狄本系种落所兴北貊起自淳维南蛮出於盘瓠高句丽以鳖桥获济吐谷浑因马鬭徙居诸如此说者求之历代何书不有而作之者曾不知前撰已着而後修宜辍遂乃百世相传一字无改盖骈指在手不加力於千钧附赘居身非广形於七尺为史之体有若於斯苟滥引他事丰其部帙以此称博异乎吾党之所闻陆士衡有云虽有爱而必捐善哉斯言可谓达作者之致矣夫能明彼断限定其折中历选自古惟萧子显近诸然必谓都无其累则吾未之许也
编次第十三
昔尚书记言春秋记事以日月为远近年世为前後用使阅之者雁行鱼贯皎然可寻至马迁始错综成篇区分类聚班固踵武仍加祖述於其间则有统体不一名目相违朱紫以之混淆冠屦於焉颠倒盖可得而言者矣寻子长之列传也其所编者惟人而已矣至於龟筴异物不类肖形而辄与黔首同科俱谓之传不其怪乎且龟筴所记全为志体向若与八书齐列而定以书名庶几物得其朋同声相应者矣孟坚每一姓有传多附出余亲其事迹尤异者则分入他部故博陆去病昆弟非复一篇外戚元后妇姑分为二録至如元王受封於楚至孙戊而亡按其行事所载甚寡而能独载一卷者实由向歆之助耳但交封汉始地起列藩向居刘末职才卿士昭穆既疎家国又别适使分楚王子孙於高惠之世与荆代并编析刘向父子於元成之间与王京共列方於诸传不亦类乎又自古王室虽微天命未改故台名逃债尚曰周王君未系颈且云秦国况神玺在握火德犹存而居摄建年不编平纪之末孺子主祭咸书莽传之中遂令汉余数岁湮没无覩求之正朔不亦厚诬当汉氏之中兴也更始升坛改元寒暑三易世祖称臣北面诚节不亏既而兵败长安祚归高邑兄亡弟及历数相承作者乃抑圣公於传内登文叔於纪首事等跻僖位先不窋夫东观秉笔容或谄於当时後来所修理当刋革者也盖逐兔争捷瞻乌靡定羣雄僭盗为我驱除是以史传所分真伪有别陈胜项籍见编於高祖之後隗嚣孙述不列於光武之前而陈夀蜀书首标二牧次列先主以继焉璋岂以蜀是伪朝遂乃不遵恒例但鹏鷃一也何大小之异哉春秋嗣子谅闇未踰年而废者既不成君故不别加篇目是以鲁公十二恶视不预其流及秦之子婴汉之昌邑咸亦因胡亥而得记附孝昭而获闻而吴均齐春秋乃以郁林为纪事不师古何滋章之甚与观梁唐二朝撰齐隋两史东昏犹在而遽列和年炀帝未终而已编恭纪原其意旨岂不以和为梁主所立恭乃唐氏所承所以黜末元而尊中兴显义宁而隐大业苟欲取悦当代遂乃轻侮前朝行之一时庶叶权道播之千载宁为格言【宁一作未】寻夫本纪所书资传乃显表志异体必不相涉旧史以表志之帙介於纪传之间降及蔚宗肇加厘革沈魏继作相与因循既而子显齐书颖达隋史不依范例重遵班法盖择善而行何有远近闻义不徙是吾忧也若乃先黄老而後六经後外戚而先夷狄老子与韩非并列贾诩将荀彧同编孙弘传讃宜居宣武纪末宗庙迭毁枉入玄成传中如斯舛谬不可胜纪今略其尤甚者耳故不复一二而详之
称谓第十四
孔子曰唯名不可以假人又曰名不正则言不顺言不顺【云云】必也正名乎是知名之折中君子所急况复列之篇籍传之不朽者耶昔夫子修春秋吴楚称王而仍旧曰子此则褒贬之大体为前修之楷式也马迁撰史记项羽僭盗而纪之曰王此则真伪莫分为後来所惑者也自兹已降讹谬相因名讳所施轻重莫等至如更始中兴汉室光武所臣虽事业不成而历数终在班范二史皆以刘玄为目不其慢乎古者二国争盟晋楚并称侯伯七雄力战齐秦俱曰帝王其间虽胜负有殊大小不类未闻势穷者即为匹庶力屈者乃成寇贼也至於近古则不然当汉氏云亡天下鼎峙论王道则曹逆而刘顺语国祚则魏促而吴长但以地处函夏人传正朔度长挈大魏实居多二方之於上国亦犹秦缪楚庄与文襄而并覇【蜀昭烈主可比秦缪公吴大帝可比楚庄王】逮作者之书事也乃没吴蜀号諡呼权备姓名【谓鱼豢孙盛等】方於魏邦悬隔顿尔惩恶劝善其义安归续以金行版荡戎羯称制各有国家实同王者晋世臣子党附君亲嫉彼乱华比诸羣盗此皆苟徇私忿忘夫至公自非坦怀爱憎无以定其得失至萧方等始存诸国名諡僭帝者皆称之以王此则赵犹人君加以王号?用夷礼贬同子爵变通其理事在合宜小道可观见於萧氏者矣古者天子庙号祖有功而宗有德始自三代迄於两汉名实相允今古共传降及曹氏祖名多滥必无惭德其为武王故陈夀志独呼武曰祖至於文明但称帝而已自晋以还窃号者非一如康穆两帝刘萧二明梁简文兄弟【兼谓孝元帝也】齐武成昆季【兼言宣孝昭也】斯或承家之僻王或亡国之庸主不諡灵谬为幸巳多犹曰祖宗孰云其可而史臣载削曾无辨明每有所书必存庙号何以申劝沮之义杜渝滥之源者乎又位乃人臣迹参王者如周之亶父季历晋之仲达师昭追尊建名比诸天子可也必若当涂所出宦官擕养帝号徒加人望不惬故国志所录无异匹夫应书其人直云皇之祖考而已至如元氏起於边朔【边一作沙】其君乃一部之酋长耳道武追崇所及凡二十八君自开辟以来未之有也而魏书序纪袭其虚号生则谓之帝死则谓之崩何异沐猴而冠腐鼠称璞者矣夫历观自古称谓不同缘情而作本无定凖至若诸侯无諡者战国已上谓之今王天子见黜者汉魏以後谓之少帝周衰有共和之相楚杀有夹敖之主赵他而曰尉他英布而曰黥布豪杰则平林新市寇贼则黄巾赤眉园绮友朋共云四皓奋建父子都称万石凡此诸名皆出於当代史臣编録无复弛张盖取叶随时不藉稽古及後来作者颇慕斯流亦时采新名列成篇题【音第】若王晋之十士寒隽沈宋之二凶索虏即其事也唯魏收远不师古近非因俗自我作故无所宪章其撰魏书也乃以平阳王为出帝司马氏为僭晋桓刘已下通曰岛夷夫以谄齐则轻抑关右党魏则深诬江外爱憎出於方寸与夺由其笔端语必不经名惟骇物昔汉世原涉大修坟墓乃开道立表署曰南阳阡欲以继迹京兆齐声曹尹而人莫之肯从但云原氏阡而已故知事非允当难以遵行如收之苟立诡名不依故实虽复?诸竹帛【蜀本作形宋本作??古与刋同】终靡传於讽诵也【蜀本作罕宋本作靡】抑又闻之帝王受命历数相承虽旧君已没而致敬无改岂可等之凡庶便书之以名者乎近代文章实同儿戏有天子而称讳者若姬满刘庄之类是也有匹夫而不名者若步兵彭泽之类是也史论立言理当雅正如班述之叙圣卿也而曰董公惟亮范赞之言季孟也止曰隗王得士习谈汉主则谓昭烈为玄德【习氏汉晋春秋以蜀为正统其编目叙事皆谓蜀先主为昭烈皇帝至於论中语则呼为玄德】裴引魏室则目文帝为曹丕夫以淫乱之臣忽隐其讳【淫谓董贤乱谓隗嚣】正朔之后反呼其名意好奇而辄为文逐韵而便作【班固哀纪赞曰宛娈董公惟亮天功隗嚣公孙述传赞曰公孙习吏隗王得士】用舍之道其例无恒近代为史通多此失上才犹且若是而况中庸者乎今略举一隅以存标格云尔
史通卷四

[book_title]卷五
钦定四库全书
史通卷五　　　　　　　　唐　刘知几　撰
内篇
采撰第十五
子曰吾犹及史之阙文是知史文有阙其来尚矣自非博雅君子何以?其遗逸者哉盖珍裘以衆腋成温广厦以羣材合构自古探穴藏山之士怀铅握椠之客何尝不徵求异说采摭羣言然後能成一家传诸不朽观夫邱明授经立传广包诸国盖当时有周志晋乘郑书楚杌等篇遂乃聚而编之混成一録向使专凭鲁策独询孔氏何以能殚见洽闻若斯之博也马迁史记采世本国语战国策楚汉春秋至班固汉书则全同太史自太初已後又杂引刘氏新序说苑七略之辞此皆当代雅言事无邪僻故能取信一时擅名千载但中古作者其流日烦虽国有册书杀青不暇而百家诸子私存撰録寸有所长实广闻见其失之者则有苟出异端虚益新事至如禹生启石伊产空桑海客乘查以登汉姮娥窃药以犇月如斯踳驳不可殚论固难以汗南董之片简沾班华之寸札而嵇康高士传好聚七国寓言玄晏帝王纪多采六经图谶引书之误其萌始於此矣至范晔增损东汉一代自谓无慙良直而王乔鳬履出於风俗通左慈羊鸣传於抱朴子朱紫不别秽莫大焉沈氏着书好诬先代於晋则故造奇说在宋则多出谤言前史所载已讥其谬矣而魏收党附北朝尤苦南国【蜀本作甚宋本作苦】承其诡妄重加诬语遂云司马叡出於牛金【王邵沈约晋书造奇说云琅琊国姓牛者与夏侯妃私通生中宗因远叙宣帝以毒酒杀牛金符证其状收因此乃云司马叡晋将牛金子也宋孝王曰收以叡为金子计其年全不相干按前史尚如此误况後史编録者耶】刘骏上淫路氏【沈约宋书曰孝武於路太后处寝息时人多有议魏书因云骏烝其母路氏丑声播於瓯越也】可谓助桀为虐幸人之灾寻其生絶胤嗣死遭剖斵盖亦隂过之所致也晋世杂书谅非一族若语林世说幽明録搜神记之徒其所载或恢谐小辨或神鬼怪物其事非圣扬雄所不观其言乱神宣尼所不语唐朝所撰晋史多采以为书夫以干邓之所粪除王虞之所糠粃持为逸史用补前传此何异魏朝之撰皇览梁世之修遍略务多为美聚博为功虽取悦小人终见嗤於君子矣夫郡国之记谱牒之书务欲矜其州里夸其氏族读之者安可不练其得失明其真伪者乎至如江东五隽始自会稽典録颍川八龙出於荀氏家传而修晋汉史者皆徵彼虚誉定为实録苟不别加研核何以详其是非又讹言难信传闻多失至如曾参杀人不疑盗嫂翟义不死诸葛犹存此皆得之於行路传之於衆口傥无明白其谁曰然故蜀相薨於渭滨晋书称呕血而死魏君崩於马圈齐史云中矢而亡沈炯骂书河北以为王韦魏收草檄关西谓之邢邵夫同说一事而分为两家盖言之者彼此有殊故书之者是非无定况古今路阻视听壤隔而谈者或以前为後或以有为无泾渭一乱莫之能辨而後来穿凿喜出异同不凭国史别讯流俗及其记事也则有师旷将轩辕并世公明与方朔同时尧有八眉夔唯一足乌白马角救燕丹而免祸犬吠鸡鸣逐刘安以高蹈此之乖滥往往有旃故作者恶道听途说之违理街谈巷议之损实观夫子长之譔史记也殷周已往采彼家人安国之述阳秋也梁益旧事访诸故老夫以刍荛鄙说刋为竹帛正言而辄欲与五经方驾三志竞爽斯亦难矣呜呼逝者不作冥漠九泉毁誉所加远诬千载异辞疑事学者宜善思之
载文第十六
夫观乎人文以化成天下观乎国风以察兴亡是知文之为用远矣大矣若乃宣僖善政其美载於周诗怀襄不道其恶存於楚赋读者不以吉甫奚斯为谄屈平宋玉为谤者何也盖不虚美不隐恶故也是则文之将史其流一焉固可以方驾南董俱称良直者矣爰洎中叶文体大变树理者多以诡妄为本饰辞者务以淫丽为宗譬以女工之有绮縠音乐之有郑卫盖语曰不作无益害有益至如史氏所书固当以正为主是以虞帝思理夏后失邦【一作御】尚书载其元首禽荒之歌郑庄至孝晋献不明春秋録其大隧狐裘之什其理谠而切其文简而要足以惩恶劝善观风察俗者矣若马卿之子虚上林扬雄之甘泉羽猎班固两都马融广成喻过其体词没其义繁华而失实流宕而忘返无裨奬?有长奸诈而前後史汉皆书诸列传不其谬乎且汉代词赋虽云虚矫自余他文大抵犹实至於魏晋已下则伪缪雷同?而论之其失有五一曰虚设二曰厚顔三曰假手四曰自戾五曰一槩何者昔大道为公以能而授故尧咨尔舜舜以命禹自曹马以降其取之也则不然若乃上出禅书下陈让表其间劝进殷勤敦谕重沓迹实同於莽卓言乃类於虞夏且始自纳陛迄於登坛彤弓卢矢新君膺九命之锡白马侯服旧主蒙三恪之礼徒有其文竟无其事此所谓虚设也古者两军为敌二国争雄自相称述言无所隐何者国之得丧如日月之食焉非由饰辞矫说所能掩蔽也逮於近古则不然至如曹公叹蜀主之英略曰刘备吾俦周帝美齐宣之强盛云高欢不死或移都以避其锋或斵氷以防其渡及其申诰誓降移檄便称其智昏菽麦识昧玄黄列宅建都若鹪鹩之巢苇临戎贾勇犹螳螂之拒辙此所谓厚顔也古者国有诏命皆人主所为故汉光武时第五伦为督铸钱掾见诏书而叹曰此圣主也一见决矣至於近古则不然凡有诏勅皆责成羣下但使朝多文士国富辞人肆其笔端何事不録是以每发玺诰下纶言申恻隐之渥恩叙忧勤之至意其君虽有返道败德惟顽与?观其政令则辛癸不如读其诏诰则勋华再出此所谓假手也盖天子无戏言苟言之有失则取尤天下故汉光武谓龎萌可以托六尺之孤及闻其叛也乃谢百官曰诸君得无笑朕乎是知褒贬之言哲王所愼至於近古则不然凡百具寮王公卿士始有褒崇则谓其珪璋特达善无可加旋有贬黜则比斗筲下才罪不容责夫同为一士之行同取一君之言愚智生於倏忽是非变於俄顷帝心不一皇鉴无恒此所谓自戾也夫国有否泰世有汚隆作者形言本无定凖故观猗欤之颂而验有殷方兴覩鱼藻之刺而知宗周将殒至於近代则不然夫谈主上之圣明则君尽三五述宰相之英伟则臣皆二八国止方隅而言幷吞六合福不盈眦而称感致百灵虽人事屡改而文理无昜故善之与恶其说不殊欲令观者畴为凖的此所谓一槩也於是考兹五失以寻文义虽事皆形似而言必凭虚夫镂氷为璧不可得而用也画地为饼不可得而食之是以行之於世则上下相蒙传之於後则示人不信而世之作者复不之察聚彼虚说编而次之剙自起居成於国史连章疏録【蜀本作毕宋本作疏】一字无废非复史书更成文集若乃历选衆作求其秽累王沉鱼豢是其甚焉裴子野何之元抑其次也陈寿干宝颇从简约犹时载浮讹未尽机要【未一作罔】惟王邵撰齐隋二史其所取也文皆诣实理多可信至於悠悠饰词皆不之取此实得去邪从正之理捐华摭实之义也盖山有木工则度之况举世文章岂无其选但苦作者书之不读耳至如诗有韦孟讽谏赋有赵壹嫉邪篇则贾谊过秦论则班彪王命张华述箴於女史张载题铭於劔阁诸葛表主以出师王昶书家以诫子刘向谷永之上疏晁错李固之对策荀伯子之弹文山巨源之啓事此皆言成轨则为世龟镜求诸历代往往而有苟书之竹帛持以不刋则其文可与三代同风其事可以五经齐列古犹今也何远近之有哉昔夫子修春秋别是非申黜陟而贼臣逆子惧凡今之为史而载文也苟能拨浮华采真实亦可使夫雕虫小伎者闻义而知徙矣此乃禁淫之堤防持雅之管辖凡为载削者可不务乎
补注第十七
昔诗书既成而毛孔立传传之时义以训诂为主亦犹春秋之传配经而行也降及中古始名传曰注盖传者转也转授於无穷注者流也流通而靡絶惟此二名其归一揆如韩戴服郑鑚仰六经裴李应晋训解三史开导後学发明先义古今传授是曰儒宗既而史传小书人物杂记若赵岐之三辅决録陈夀之季汉辅臣周处之阳羡土风常璩之华阳士女文言美辞列於章句委曲叙事存於细书此之注释异夫儒士者矣次有好事之子思广异闻而才短力微不能自达庶凭骥尾千里絶羣遂乃掇衆史之异词补前书之所阙若裴松之三国志陆澄刘昭两汉书刘彤晋纪刘孝标世说之类是也亦有躬为史臣手自刋削虽志存该博而才阙伦叙除烦则意有所恡毕载则言有所妨遂乃定彼榛楛列为子注若萧大圜淮海乱离志杨衒之洛阳伽蓝记宋孝王关东风俗传王邵齐志之类是也?其得失求其利害少期集注国志以广承祚所遗而喜聚异同不加刋定恣其击难坐长烦芜观其书成表献自比蜜蜂兼采但甘苦不分难以味同萍实者矣陆澄所注班史多引司马迁之书若乃此缺一言彼增半句皆采摘成注标为异说有昏耳目难为披览【蜀本作搜宋本作披】窃惟范晔之删後汉也简而且周踈而不漏盖云备矣而刘昭采其所捐以为补注言尽非要事皆不急譬夫人有吐菓之核弃药之滓而愚者乃重加捃拾洁以登荐持此为工多见其无识也孝标善於攻谬博而且精固以察及泉鱼辨穷河豖嗟乎以峻之才识足堪远大而不能探赜彪峤网罗班马方复留情於委巷小说锐思於流俗短书可谓劳而无功费而无当者矣自兹以降其失逾甚若萧杨之璅杂王宋之鄙碎言殊拣金事比鸡肋异体同病焉可胜言大抵撰史加注者或因人成事或自我作故记録无限规检不存难以成一家之格言千载之楷则凡诸作者可不详之至若郑玄王肃述五经而各异何休马融论三传而竞爽欲加商?其流实烦斯则义涉儒家言非史氏今并不书於此焉
因习上第十八
盖闻三王各异礼五帝不同乐故传称因俗易贵随时况史书者记事之言耳夫事有贸迁而言无变革此所谓胶柱而调瑟刻舩以求劔也古者诸侯曰薨卿大夫曰卒故左氏传称楚邓曼曰王薨於行国之福也又郑子产曰文襄之伯君薨大夫吊即其证也按夫子修春秋实用斯义而诸国皆卒鲁独称薨者此略外别内之旨也马迁史记西伯以下与诸列国王侯凡有薨者同加卒称此岂略外别内耶何贬薨而书卒也盖着鲁史者不谓其邦为鲁国撰周书者不呼其主曰周王如史记者事总古今势无主客故言及汉祖多为汉王斯亦未为累也班氏既分裂史记定名汉书至於述高祖为公王之时皆不除沛汉之字凡有异方降欵者以归汉为文肇自班书首为此失迄于仲豫仍踵厥非积习相传曾无先觉者矣又史记陈涉世家称其子孙至今血食汉书复有涉传乃具载迁文按迁之言今实孝武之世也固之言今当孝明之世也事出百年语同一理即如是岂陈氏苖裔祚流东京者乎斯必不然汉书又云严君平既卒蜀人至今称之皇甫谧全録斯语载於高士传夫孟坚士安年代悬隔至今之说岂可同云夫班之习马其非既如彼谧之承固其失又如此迷而不悟奚其甚乎何法盛中兴书刘魏録称其议狱事具刑法志依检志内了无其说既而臧氏晋书梁朝通史於大连之传并有斯言志亦无文传乃虚述此又不精之咎同於玄晏也寻班马之列传皆具编其人姓名如行状尤相似者则共归一称若刺客日者儒林循吏是也范晔既移题目於传首历姓名於卷中而犹於列传之下注为列女高隐等目苟姓名既书题目又显是邓禹寇恂之首当署为公辅者矣岑彭吴汉之前当标为将帅者矣触类而长实繁其徒何止列女孝子高隐独行而已魏收着书摽牓南国桓刘诸族咸曰岛夷是则自江东而尽为卉服之地至於刘昶沈文秀等传叙其爵里则不异诸华【刘裕等传皆云丹徒楚人也沈文秀等传则云吴兴武康人】岂有君臣共国父子同姓阖闾季札便致土风之殊孙策虞翻仍成夷夏之隔求诸往例所未闻也当晋宅江淮实膺正朔嫉彼羣雄称为僭盗故阮氏七録以田范裴段诸记刘石苻姚等书别剙一名题为伪史及隋氏受命海内为家国靡爱憎人无彼我而世有撰隋书之经籍志者其流别羣书还同阮録按国之有伪其来尚矣如杜宇作帝勾践称王孙权建鼎峙之业萧詧为附庸之主而扬雄撰蜀纪子贡着越絶虞裁江表传蔡述後梁史考斯衆作咸是伪书自可类聚相从合成一部何止取东晋一世十有六家而已乎夫王室将崩霸图云构必有忠臣义士捐生殉节若乃韦耿谋诛曹武【诛一作讨】钦诞问罪马文而魏晋史臣书之曰贼此乃迫於当世难以直言至如荀济元瑾兰摧於莽靖之末王谦尉迥玉折於宇文之季而李刋齐史颜述隋篇时无逼畏事须矫枉而皆仍旧不改谓数君为叛逆书事如此褒贬何施昔汉代有修奏记於其府者遂盗葛龚所作而进之既具録他文不知改易名姓时人谓之曰作奏虽工宜去葛龚及邯郸氏撰笑林载之以为口实嗟乎历观自古此类尤多其有宜去而不去者岂真葛龚而已何事於斯独致解颐之诮也凡为史者苟能识事详审措辞精密举一隅以三隅反吿诸往而知诸来斯庶几可以无大过矣
因习下第十九【亦曰邑里】
昔五经诸子广书人物虽世族可验而邑里难详逮太史公始革兹体惟有列传先述本居至於国有弛张乡有并省随时而载用明审实按夏侯孝若撰东方朔赞云朔字曼倩平原厌次人魏建安中分厌次为乐陵郡故又为郡人焉夫以身没之後地名改易犹复追书其事以示後来则知在生之前故宜详録者矣异哉晋氏之有天下也自雒阳荡覆衣冠南渡江左侨立州县不存桑梓由是斗牛之野郡有青徐吴越之乡州编冀豫欲使南北不乱淄渑可分其於系虚名於本土者虽百代无易既而天长地久文轨大同州郡则废置无恒名目则古今各异而作者为人立传每云某所人也其地皆取旧号施之於今【近代史为王传云琅琊临沂人为李传曰陇西成纪人之类也非唯王李二族久离本居亦自当时无此郡县皆是晋魏已前旧名号】欲求实录不亦难乎且人无定所因地而化故生於荆者言皆成楚居於晋者齿便从黄涉魏而东已经七叶历江而北非唯一世而犹以本国为是此乡为非是则孔父里於昌平阴氏家於新野而系纂微子源承管仲乃为齐宋之人非关鲁邓之士求诸自古其义无闻【时修国史予被配纂李义琰传琰家於魏州昌乐已经三代因云义琰魏州昌乐人也监修者大笑以为深乖史体遂依李氏旧望改为陇西成纪人既言不见从故有此说】且自世重高门人轻寒族竟以姓望所出邑里相矜若仲远之寻郑玄先云汝南应劭文举之对曹操自谓鲁国孔融是也爰及近古其言多伪至於碑颂所勒茅土定名虚引他邦冒为巳邑若乃称袁则饰之陈郡言杜则加之京邑姓卯金者咸曰彭城氏禾女者皆云钜鹿【今有姓邴者姓弘者以犯国讳皆改为李氏如书其邑里必云陇西赵郡夫以假姓犹且如斯则真姓者断可知矣又今西域胡人多有姓明及卑者如加五等爵或称平原公或号东平子为明氏出於平原卑氏出於东平故也夫边夷杂种尙窃美名则诸夏士流固无惭德也】在诸史传多与同风【如隋史牛弘传曰安定鹑觚人也本姓原氏至於他篇所引皆谓之西牛弘唐史谢偃传云本姓库汗氏续谓之陈郡谢偃并其类也】此乃寻流俗之常谈忘着书之旧体矣又近世有班秩不着者始以州壤自标若楚国龚遂渔阳赵壹是也至於名位既隆则不从此列若萧何邓禹贾谊董仲舒是也观周隋二史每述王庾诸事高杨数公必云琅琊王褒新野庾信弘农杨素渤海高熲以此成言岂曰省文从而可知也凡此诸失皆由积习相传?以成俗迷而不返盖语曰难与虑始可与乐成夫以千载遵行持为故事而一朝纠正必惊愚俗此庄生所谓安得妄言之人而与之言斯言已得之矣庶知音君子详其得失者焉
史通卷五

[book_title]卷六
钦定四库全书
史通卷六　　　　　　　唐　刘知几　撰
内篇
言语第二十
盖枢机之发荣辱之主言之不文行之不远则知饰词专对古之所重也夫上古之世人惟朴略言语难晓训释方通是以寻理则事简而意深考文则词难而义释若尚书载伊尹立训臯陶矢谟洛诰康诰牧誓泰誓是也周监於二代郁郁乎文大夫行人尤重词命语微婉而多切言流靡而不淫若春秋载吕相絶秦子产献捷臧孙谏君纳鼎魏绦对戮扬干是也战国虎争驰说云涌人持弄丸之辩家挟飞钳之术剧谈者以谲诳为宗利口者以寓言为主若史记载苏秦合从张仪连衡范雎反间以相秦鲁连解纷而全赵是也逮汉魏已降周隋而往世皆尚文时无专对运筹画策自具於章表献可替否总归於笔札宰我子贡之道不行苏秦张仪之业遂废矣假有忠言切谏答戏解嘲其可称者若朱云折槛以抗愤张纲埋轮而献直秦密之酬吴客王融之答虏使此之小辩曾何足云是以历选载言布诸方策自汉已下无足观焉寻夫战国已前其言皆可讽咏非但笔削所致良用体质素美何以核诸至如鹑贲鸜鹆童竖之謡也山木转车时俗之谚也皤腹弃甲城者之讴也原田是谋舆人之诵也斯皆刍词鄙句犹能温润若此况乎束带立朝之士加以多闻博古之说者哉则知时人出言史官入记虽有讨论润色终不失其梗概者也夫三传之说既不习於尚书两汉之词又多违於战策足以验甿俗之递改知岁时之不同而後来作者通无远识记其当世口语罕能从实而书方复追效昔人示其稽古是以好丘明者则偏模左传爱子长者则全学史公用使周秦言辞见於魏晋之代楚汉应对行乎宋齐之日而伪修混沌失彼天然今古以之不纯真伪由其相乱故裴少期讥孙盛録曹公平素之语而全作夫差亡灭之词虽言似春秋而事殊乖越者矣然自晋咸洛不守龟鼎南迁江左为礼乐之乡金陵实图书之府故其俗犹能语存规检言喜风流颠沛造次不忘经籍【若梁史载高祖在围中见萧正德而谓之曰啜其泣矣何嗟及矣湘东王闻世子方等见杀谓其次子诸曰不有其废君何以兴皆其类也】而史臣修饰无所费功其於中国则不然何者于斯时也先王桑梓剪为蛮貊被发左袵充牣神州其中辩若驹支学如郯子有时而遇不可多得而彦鸾修伪国诸史收弘撰魏周书【收为魏收弘为牛弘】必谓彼夷音变成华语等杨由之听雀如介葛之闻牛斯亦可矣而於其间则有妄益文彩虚加风物援引诗书宪章史汉遂使沮渠乞伏儒雅比於元封拓跋宇文德音同於正始华而失实过莫大焉唯王宋着书叙元高时事【王谓王邵也宋谓宋孝王也邵撰齐志孝王撰关东风俗传也】抗词正笔务存直道方言世语由此毕彰而今之学者皆尤二子以言多滓秽语伤浅俗夫本质如此而推过史臣犹鉴者见嫫母多媸而归罪於明镜也又世之议者咸以北朝衆作周史为工盖赏其记言之体多同於古故也夫以枉饰虚言都损实事便号以良直师其模楷【至如周太祖实名黑獭魏本索头故当时有童謡曰狐非狐貉非貉焦梨狗子啮断索又曰獾獾头团栾河中狗子破尔苑又西帝下诏骂齐神武数其罪廿诸如此事难可弃遗而周史以其事非雅略而不载赖君懋编録故得权闻於後其事不传於北齐因而埋没不尽亦多矣】是以董狐南史举目可求班固华峤比肩皆是者矣近有炖煌张太素中山郎余令并称述者自负史才郎着李传张着隋後略凡所撰人语皆依仿旧辞若选言可以效古而书其难类者则忽而不取料其所弃【一作斥】可胜纪哉盖江芉骂商臣曰呼役夫宜君王废汝而立职汉王怒郦生曰竖儒几败乃公事单固谓嵇康曰老奴汝死自其分乐广叹卫玠曰谁家生得宁馨儿斯并当时侮嫚之词流俗鄙俚之说必播以唇吻传诸讽诵而世人皆以为上之二言不失清雅而下之两句殊为鲁朴者何哉盖楚汉世隔事已成古魏晋年近言犹类今已古者即谓其文犹今者乃惊其质夫天地久长风俗无恒後之视今亦犹今之视昔而作者皆怯书今语勇效昔言不其惑乎苟纪事则约附五经载语则依凭三史是春秋之俗战国之时与两仪而并存经千载而如一奚以今来古往质文之屡变者哉盖善为政者不择人而理故俗无精麄咸被其化工为史者不选事而书故言无美恶尽传于後若事皆不谬言必近真庶几可与古人同居何止得其糟粕而已
浮词第二十一
夫人枢机之发亹亹不穷必有余音足句为其始末是以伊惟夫盖发语之始也焉哉矣兮断句之助也去之则言语不足加之则章句获全而史之叙事亦有时类此故将述晋灵公厚敛雕墙则且以不君为称欲云司马安四至九卿而先以巧宦标目所谓说事之端也又书重耳伐原示信而续以一战而霸文之教也载匈奴为偶人象郅都令驰射莫能中则云其见惮如此所谓论事之助也昔尼父裁经义在褒贬明如日月特用不刋而史传所书贵乎博録而已至於本事之外时寄抑扬此乃得失禀於片言是非由於一句谈何容易可不慎欤但近代作者溺於烦富则有发言失中加字不惬遂令後之览者难以取信盖史记世家有云赵鞅诸子无恤最贤夫贤者当以仁恕为先礼让居本至如伪会邻国进计行戕俾同气女兄摩笄引决此则诈而安忍贪而无亲鲸鲵是俦犬豕不若焉得谓之贤哉又汉书云萧何知韩信贤按贤者处世夷险若一不陨获於贫贱不充诎於富贵又传曰知进退存亡者其唯圣人乎如淮阴初在仄微堕业无行後居荣贵满盈速祸躬为逆上名隶恶徒周身之防靡闻知足之情安在美其善将呼为才略则可矣必以贤为目不其谬乎又云严延年精悍敏捷虽子贡冉有通於政事不能絶也夫以编名酷吏列号屠伯而辄比孔门达者岂其伦哉且以春秋至汉多历年所必言貌取人耳目不接又焉知其才术相类锱铢无爽而云不能絶乎盖古之记事也或先经张本或後传终言分布虽疎错综逾密今之记事也则不然或隔卷异篇遽相矛盾或连行接句顿成乖角是以齐史之论魏收良直邪曲三说各异【李百药齐书序论魏收云若使子孙有灵窃恐未挹高论至收传论又云足以入相如之室游尼父之门志存实録抵讦私於尔朱畅传又云收受畅财贿令故为荣传多其恶是为三说各异】周书之评太祖寛仁好杀二理不同【令狐德棻周书传称文帝不害诸元则云太祖天纵寛仁世故如归命尽种诛夷虽事出权道而用乖於德教是谓二理不同】非唯言无准的固亦事成首鼠者矣夫人有一而史辞再三良以好发芜音不求谠理而言之反覆观者惑焉亦有开国承家美恶昭露皎如星汉非磨涅所移而轻事尘点曲加粉饰求诸近史此累尤多【累一作类】如魏书称登国以鸟名官则云好尚淳朴远师少皥述道武结婚蕃落则曰招携荒服追慕汉高自余所说多类於此按魏武始兴边朔少识典坟作俪蛮夷抑惟秦晋而鸟官创置岂关郯子之言髦头而偶奚假奉春之策奢言无限何甚厚顔又周史称元行恭因齐灭得回庾信赠其诗曰虢亡垂棘灭齐平宝鼎归陈周弘正来聘在馆赠韦敻诗曰德星犹未动直车讵肯来其为信弘正所重如此夫文以害意自古而然儗非其伦由来尚矣必以庾周所作皆为实録则其所褒贬非止一人咸宜取其指归何止采其四句而已若乃题目不定首尾相违则李百药令狐德棻是也【齐史李百药所撰周史令狐德棻所撰也】心挟爱憎词多出没则魏收牛弘是也【魏史魏收所撰周史载元行恭等此本牛弘所撰也】斯皆鉴裁非远智识不周而轻弄笔端肆情高下故弥缝虽洽而厥迹更彰取惑无知见嗤有识夫词寡者出一言而已周才芜者资数句而已浃按左传称绦父论甲子隐言於赵孟班书述楚老哭龚生莫识其名氏苟举斯一事则触类可知至嵇康皇甫諡撰高士记各为二叟立传全采左班之録而其传词云二叟隐德容身不求名利避远乱害安於贱役夫探揣古意而广足新言【足音子愈反】此犹子建之咏三良延年之歌秋妇至於临穴泪下闺中长叹虽语多本传而事无异说盖鳬胫虽短续之则悲史文虽约增之反累加减前哲岂容易哉昔夫子断唐虞已下迄於周剪截浮词撮其机要故帝王之道坦然明白嗟乎自去圣日远史籍逾多得失是非孰能刋定假有才堪厘革而以人废言此绕朝所谓勿谓秦无人吾谋适不用者也
叙事第二十二【并序　简要隐晦　妄饰】
夫史之称美者以叙事为先至若书功过记善恶文而不丽质而非野使人味其滋旨怀其德音三复忘疲百遍无斁自非作者曰圣其孰能与於此乎昔圣人之述作也上自尧典下终获麟是为属词比事之言疏通知远之旨子夏曰书之论事也昭昭然若日月之代明扬雄有云说事者莫辨於书说理者莫辨乎春秋然则意复深奥训诂成义微显阐幽婉而成章虽殊途异辙亦各有美焉谅以师范亿载规模万古为述者之冠冕实後来之龟镜【一作鉴】既而马迁史记班固汉书继圣而作抑其次也故世之学者皆先曰五经次云三史故经史之目於此分焉尝试言之曰经犹日也史犹星也夫杲日流景则列星寝耀桑榆既夕而辰象粲然故史记之文当乎尚书春秋之世也则其言浅俗涉乎委巷垂翅不举懘龠无闻逮於战国已降去圣弥远然後能露其锋颖倜傥不羁故知人才有殊相去若是校其优劣讵可同年自汉已降几千载作者相继非复一家求其善者盖亦几矣夫班马执简既五经之罪人而晋宋杀青又三史之不若譬夫王霸有别粹驳相悬才难不其甚乎然则人之着述虽同自一手【自一作出】其间则有善恶不均精麄非类若史记苏张蔡泽等传是其美者至於三五本纪日者太仓公龟策传固无所取焉又汉书之帝纪陈项诸篇是其最也至於淮南王司马相如东方朔传又安足道哉岂绘事以丹素成妍帝京以山水为助故言媸者其史亦拙事美者其书亦工必时乏异闻世无奇事英雄不作贤隽不生区区碌碌抑惟恒理而责史臣显其良直之体申其微婉之才盖亦难矣故扬子有云虞夏之书浑浑尔商书灏灏尔周书噩噩尔下周者其书憔悴乎观丘明之记事也当桓文作霸晋楚更盟则能饰彼词句成其文雅及王室大坏事益纵横则春秋美词几乎翳矣观子长之叙事也自周已往言所不该其文濶略无复体统自秦汉已下条贯有伦则焕炳可观有足称者至若荀悦汉纪其才尽於十帝陈夀魏书其美穷於三祖触类而长他皆若斯夫识宝者稀知音盖寡近有裴子野宋略王邵齐志此二家者并长於叙事无愧古人而世人议者皆雷同誉裴而共诋王氏夫江左事雅裴笔所以专工申原迹秽王文由其屡鄙且几原务饰虚词君懋志存实録此美恶所以为异也设使丘明重出子长再生记言於贺六浑之朝书事於士尼干之代将恐辍毫栖牍无所施其德音而作者安可以今方古一概而论得失夫叙事之体其流甚多非复片言所能覼缕今辄区分类聚定为三篇列之于下【右叙事篇序】
夫国史之美者以叙事为工而叙事之工者以简要为主简之时义大矣哉历观自古作者权舆尚书发踪所载务於寡事春秋变体其言贵於省文斯盖浇淳殊致前後异迹然则文约而事丰此述作之尤美者也始自两汉迄乎三国国史之文日伤烦富逮晋已降流宕逾远必寻其冗句摘其烦词一行之间必谬增数字尺纸之内恒虚费数行夫聚蚊成雷羣轻折轴况於章句不节言词莫限载之兼两曷足道哉盖叙事之体其别有四有直纪其才行者有唯书其事迹者有因言语而可知者有假赞论而自见者至如古文尚书称帝尧之德标以允恭克让春秋左传言子太叔之状目以美秀而文所称如此更无他说所谓直纪其才行者又如左氏载申生为骊姬所赞自缢而亡班史称纪信为项籍所围代君而死此则不言其节操而忠孝自彰所谓唯书其事迹者又如尚书称武王之罪纣也其誓曰焚炙忠良刳剔孕妇左传记随会之论楚也其词曰荜簵蓝?以啓山林此则才行事迹莫不阙如而言有关涉事便显露所谓因言语而可知者又如史记卫青传後太史公曰苏建尝责大将军不荐贤待士汉书孝文纪末其赞曰吴王诈病不朝赐以杖几此则纪之与传并所不书而史臣发言别出其事所谓假赞论而自见者然则才行事迹言语赞论凡此四者皆不相须若兼而毕书则其费尤广【近史纪传欲言人居哀毁损则先云至性纯孝欲言人昼夜观书则先云笃志好学欲言人赴敌不顾则先云武艺絶伦欲言人下笔成篇则先云文章敏速此则既述才行又彰事迹也如谷梁传曰骊姬以酖为酒药脯以毒献公曰奚来骊姬曰世子以祀故致福在君将食之骊姬谗曰食自外来者不可不试也覆酒於地而地坟以脯与犬犬毙骊姬下堂而啼曰天乎天乎吾君之国子之国也子何迟於为君又礼记云晋将伐宋使觇之见阳门之介夫死子罕哭之甚哀归而语人曰阳门之介夫死子罕哭之甚哀不可伐也此则既载事迹又载言语也又近代诸史人有行事美恶者皆已具其纪传中续以赞论重述前事此则近有事迹纪传已书赞论又载公梁传新序说苑战国策楚汉春秋史记迄于皇家所撰五代史皆有之】但自古经史通多此类能获免者盖十无一二【唯左丘明裴子野王邵无此也】又叙事之省其流有二焉一曰省句二曰省字左传宋华耦来盟称其先人得罪於宋鲁人以为敏夫以钝者称敏【鲁人为钝人也礼记中已有注解】则明贤达所嗤此为省句也春秋经曰陨石於宋五夫闻之陨视之石数之五加以一字太详减其一字太略求诸折中简要合理此为省字也其反於是者若公羊称郄克眇季孙行父秃孙良夫跛齐使跛者逆跛者秃者逆秃者眇者逆眇者盖宜除跛者已下字但云各以其类逆者必事皆再述则於文殊费此为烦句也汉书张仓传云年老口中无齿盖於此一句之内去年及口中可矣夫此六文成句而三字妄加此为烦字也然则省句为易省字为难洞识此心始可言史矣若句尽余賸字皆重复史之烦芜职由於此盖饵巨鱼者垂其千钓而得之在於一筌捕高鸟者张其万?而获之由於一目夫叙事者或虚益散辞广加闲说必取其所要不过一言一句耳苟能同夫猎者渔者既执而?钓必收其所留者唯一筌一目而已则庶几胼胝尽去而尘垢都陨华逝而实存滓去而渖在矣嗟乎能损之又损而玄之又玄轮扁所不能语斤伊挚所不能言鼎也【右简要】
夫饰言者为文编文者为句句积而章立章积而篇成【蜀本篇下有目字宋本无】篇目既分而一家之言备矣古者行人出境以词令为宗大夫应对以言文为主况乎列以章句刋之竹帛安可不励精雕饰传诸讽诵者哉自圣贤述作是曰经典句皆韶夏言尽琳琅秩秩德音洋洋盈耳譬夫游沧海者徒惊其浩旷登太山者但嗟其峻极必摘以尤最不知何者为先然章句之言有显有晦显也者繁词缛说理尽於篇中晦也者省字约文事溢於句外然则晦之将显优劣不同较可知矣夫能略小存大举重明轻一言而巨细咸该三语而洪纎靡漏此皆用晦之道也昔古文义务却浮词虞书云帝乃殂落百姓如丧考妣夏书云啓呱呱而泣予不子周书称前徒倒戈血流漂杵虞书云四罪而天下咸服此皆文如阔略而语实周赡故览之者初疑其易而为之者方觉其难固非雕虫小技所能斥非其说也既而丘明授经师范尼父夫经以数字包义而传以一句成言虽繁约有殊而隐晦无异故其纲纪而言邦俗也则有士会为政晋国之盗奔秦邢迁如归卫国忘亡其欵曲而言人事也则有使妇人饮之酒以犀革裹之比及宋手足皆见援庙桷动於甍师人多寒王抚而巡之三军之士皆如挟纩斯皆言近而旨远辞浅而义深虽?语已殚而含意未尽使夫读者望表而知里扪毛而辨骨覩一事於句中反三隅於字外晦之时义不亦大哉洎班马二史虽多谢五经必求其所长亦时值斯语至若高祖亡萧何如失左右手汉兵败绩睢水为之不流董生乘马三年不知牝牡翟公之门可张雀罗则其例也自兹已降史道陵夷作者芜音累句云蒸泉涌其为文也大抵编字不只捶句皆双修短取均奇偶相配故应以一言蔽者辄足为二言应以三句成文者必分为四句弥漫重沓不知所裁是以承祚受责於少期【魏志邓哀王传曰容貌姿美裴松之注云容貌之言而分巳为三亦叙事之属一病也】子昇取讥於君懋【王邵齐志曰时议恨邢子才不得掌兴魏之书怅怏温子昇亦若此而撰永安记率是六言】非不幸也盖作者言虽简略理皆要害故能疎而不遗俭而无阙譬如用奇兵者持一当百能全克敌之功也若才乏隽颖思多昏滞费词既甚叙事才周亦犹售铁钱者以两当一方成贸迁之价也然则史汉已前省要如彼国晋已降【国谓三国志也晋谓晋书也】烦碎如此必定其妍媸甄其善恶夫读古史者明其章句皆可咏歌观近史者悦其绪言【悦一作得】直求事意而已是则一贵一贱不言可知无假搉扬而其理自见矣【右隐晦】
昔文章既作比兴由生鸟兽以嫓贤愚草木以方男女诗人骚客言之备矣洎乎中代【一作世】其体稍殊或拟人必以其伦或述事多比於古当汉氏之临天下也君实称帝理异殷周子乃封王名非鲁卫而作者犹谓帝家为王室公辅为王臣盘石加建侯之言带河申俾侯之称而史臣撰録亦同彼文章假托古词翻易今语润色之滥萌於此矣降及近古弥见其甚至如诸子短书杂家小说论逆臣则呼为问鼎称巨寇则目以长鲸?国初基皆云草昧帝王兆迹必号龙飞斯并理兼讽谕言非指斥异乎游夏措词南董显书之义也如魏收代史吴均齐録或牢笼一世或苞举一家自可申不刋之格言弘至公之正说而收称刘氏纳贡则曰来献百牢均叙元日临轩必云朝会万国夫以吴徵鲁赋禹计涂山持彼往事用为今说置於文章则可施於简册则否矣亦有方以类聚譬诸昔人如王隐称诸葛亮挑战冀获曹咎之利崔鸿称慕容冲见幸为有龙阳之姿【龙阳事见战国策】其事相符言之谠矣而虞思道称邢邵丧子不恸自东门吴已来【东门吴事见战国策】未之有也李百药称王琳雅得人心虽李将军恂恂善诱无以加也斯则虚引古事妄足庸音苟矜其学必辨而非当者矣昔礼记檀弓工言物始夫自我作古首剏新仪前史所刋後来取证是以汉初立?子长所书鲁始为髽丘明是记河桥可作元凯取验於毛诗男子有笄伯攴远徵於内则即其事也按裴景仁秦记称苻坚方食抚盘而诟王邵齐志述受纥洛千感恩脱?而谢及彦銮撰以新史重规删其旧録乃易抚盘以推案变脱?为免冠夫近世通无案食胡俗不施冠冕直以事不类古改从雅言欲令学者何以考时俗之不同察古今之有异又自杂种称制充牣神州事异诸华言多孔丑至如翼捷魏道武所讳黑獭周文本名而伯起草以他语德棻阙而不载盖尨降蒯瞶字之媸也重耳黑臀名之鄙也旧事列以三史传诸五经未闻後进谈讲别加刋定况愁山定椟彰於载?【杜台卿齐载?云首牛入西谷逆椟上齐丘也】河边之狗着於謡咏【王邵齐志载謡貛貛头团圞河中狗子破尔苑也】明如日月难为盖藏此而不书何以示後亦有氏姓本复咸省从单或去万而留千或存扶而除厚求诸自古罕闻兹例昔夫子有云文胜质则史故知史之为务必藉於文自五经已降三史而往以文叙事可得言焉而今之所作有异於是其立言也或虚加练饰轻事雕彩或体兼赋颂词类俳优文非文史非史譬夫乌孙造室杂以汉仪而刻鹄不成反类於鹜者也【右妄饰】
史通卷六

[book_title]卷七
钦定四库全书
史通卷七　　　　　　　唐　刘知几　撰
内篇
品藻第二十三
盖闻方以类聚物以羣分薰莸不同器枭鸾不比翼若乃商臣冒顿南蛮北狄万里之殊也伊尹霍光殷年汉日千载之隔也而世之称悖逆则云商冒论忠顺则曰伊霍者何哉盖厥迹相符则虽隔越为偶奚必差形步武方称连类者乎史氏自迁固作传始以品彚相从然其中或以年世迫促或以人物寡鲜求其具体必同不可多得是以韩非老子共在一篇董卓袁绍无闻二録岂非韩老俱称述者书有子名袁董并曰英雄生当汉末用此为断粗得其伦亦有厥类衆夥宜为流别而不能定其同科申其异品用使兰艾相杂朱紫不分是谁之过欤盖史官之责也【官一作者】按班书古今人表仰包亿载旁贯百家分之以三科定之以九等其言甚高其义甚惬及至篇中所列奚不类於其叙哉若孔门达者顔称殆庶至於他子难为等衰【一作差】今乃先伯牛而後曾参进仲弓而退冉有【伯牛仲弓并在第一等曾参冉有并在第三等也】求诸折中厥理无闻又楚王过邓【过一作如】三甥欲杀之【耼甥骓甥养甥】邓侯不许卒亡邓国今定邓侯入下愚之上【即第七等】夫宁人负我为善获戾持此致尤将何劝善如谓小不忍乱大谋失於用权故加其罪是则三甥见几而作决在未萌自可高立标格【可一作当】寘诸云汉何得止与邓侯邻伍列在中庸下流而已哉【三甥皆在第六等】又其叙晋文之臣佐也舟之侨为上阳处父次之士会为下【舟之侨在第三等阳处父在第四等士会在第五等】其述燕丹之宾客也高渐离居首荆轲亚之秦武阳居末【高渐离在第五等荆轲在第六等秦武阳在第七等】斯并是非瞀乱善恶纷挐或珍瓴甋而贱璠璵或策驽骀而舍骐骥以兹为监欲谁欺乎又江充息夫躬谗謟惑上使祸延储后毒及忠良论其奸凶过於石显远矣而固叙之不列佞幸杨王孙裸葬悖礼狂狷之徒考其一生更无他事而与朱云同列仍冠之传首不其秽欤若乃旁求别録侧窥杂传诸如此缪其累实多按刘向列女传载鲁之秋胡妻者寻其始末了无才行可称直以怨怼厥夫投川而死轻生同於古冶殉节异於曹娥此乃凶险之顽人强梁之悍妇辄与贞烈为伍有乖其实者焉又嵇康高士传其所载者广矣而顔回蘧瑗独不见书盖以二子虽乐道遗荣安贫守志而拘忌名教未免流俗也正如董仲舒扬子云亦钻仰四科驱驰六籍渐孔门之教义服鲁国之儒风与此何殊而并可甄録夫回瑗是弃而扬董获升可谓识二五而不知十者也爰及近代史臣所书求其乖失亦往往而有借如阳瓒効节边城捐躯死敌当有宋之代抑刘卜之徒欤【刘谓刘康祖卜谓卜天与】而沈氏竟不别加标牓唯寄编於索虏篇内纪僧珍砥节砺行终始无瑕而萧氏乃与羣小混书都以恩幸为目王颇文章不足武艺居多躬诣戚藩首阶逆乱撰隋史者如不能与枭感并列【隋世皆谓杨玄感为枭感】即宜附出杨谅传中辄与词人共编【隋书列王颇在文苑传也】吉士为伍凡斯纂録岂其类乎子曰以貌取人失之子羽以言取人失之宰予光武则受误於龎萌曹公则见欺於张邈列在方书惟善与恶昭然可见不假许郭之深鉴裴王之妙?而作者存诸简牍不能使善恶区分故曰谁之过欤史官之责也夫能申藻镜区别流品使小人君子臭味得明上智中庸等差有叙则惩恶劝善永肃将来激浊扬清郁为不朽者矣
直言第二十四
夫人禀五常士兼百行邪正有别曲直不同若邪曲者人之所贱而小人之道也正直者人之所贵而君子之德也然世多趋邪而弃正不践君子之迹而行曲自陷小人者何哉语曰直如弦死道边曲如鈎反封侯故能顺从以保吉不违忤以受害也况史之为务申以劝戒树之风声其有贼臣逆子淫君乱主苟直书其事不掩其瑕则秽迹彰於一朝恶名被於千载言之若是吁可畏乎夫为於可为之时则从为於不可为之时则凶如董狐之书法不隐赵盾之为法受屈彼我无忤行之不疑然後能成其良直擅名今古至若齐史之书崔弑马迁之述汉非韦昭仗正於吴朝崔浩犯讳於魏国或身膏斧钺取笑於当时或书填坑窖无闻於後代夫世事如此而责史臣不能申其强项之风励其匪躬之节盖亦难矣是以张俨发愤私存嘿记之文孙盛不平窃撰辽东之本以兹避祸幸而获全是以验世途之多隘知实録之难遇耳然则历考前史徵诸直词虽古人糟粕真伪相乱而披沙拣金有时获宝按金行在历史氏尤多当宣景开基之始曹马构纷之际或列营渭曲见屈武侯或发仗云台取伤成济陈夀王隐咸杜口而无言干宝虞预各栖毫而靡述至习凿齿乃申以死葛走生达之说抽戈犯跸之言历代厚诬一朝始雪考斯人之书事盖近古之遗直者欤次有宋孝王风俗传王邵齐志其叙述当时亦务在审实按于时河朔王公箕裘未陨邺城将相薪构仍存而二子书其所讳曾无惮色刚亦不吐其斯之谓欤盖烈士殉名壮夫重气宁为兰摧玉折不为瓦砾长存若南董之仗气直书不避强御韦崔之肆情奋笔无所阿容虽周身之防有所不足而遗芳余烈人到于今称之与夫王沈魏书假回邪以窃位董统燕史持谄媚以偷荣贯三光而洞九泉曾未足喻其高下也
曲笔第二十五
肇有人伦是称家国父父子子君君臣臣亲疎既辨等差有别盖子为父隐直在其中论语之顺也略外别内掩恶扬善春秋之义也自兹已降率由旧章史氏有事涉君亲必言多隐讳虽直道不足而名教存焉其有舞词弄札饰非文过若王隐虞预毁辱相凌子野休文释纷相谢用舍由乎臆说威福行於笔端斯乃作者之丑行人伦所同疾也亦有事每凭虚词多乌有或假人之美藉为私惠或诬人之恶持报已讐若王沈魏録滥述贬甄之诏陆机晋史虚张拒葛之锋班固受金而始书陈夀借米而方传此又记言之奸贼载笔之凶人虽肆诸市朝投畀豺虎可也然则史之不直代有其书苟其事已彰则今无所取其有往贤之所未察来者之所不知今略广异闻用标先觉按後汉书更始传称玄之懦弱也其初即位南面立朝羣臣羞愧流汗刮席不敢视夫以圣公身在微贱已能结客报仇【一作讐】避难绿林名为豪杰安有贵为人主而反至於斯者乎将作者曲笔阿时独成光武之美谀言媚主用雪伯升之怨也且中兴之史出於东观或明帝所定或马后攸刋而炎祚灵长简书莫改遂使他姓追撰空传伪録者矣陈氏国志刘後主传云蜀无史职故灾祥靡闻案黄气见於秭归羣鸟堕於江水成都言有景星出益州言无宰相气若史官不置此事从何而书盖由父辱受髠故加兹谤议者也古者诸侯并争胜负无恒而他善必称已恶不讳逮乎近世无闻至公国自称为我长家相谓为彼短而魏收以元氏出於边裔见侮诸华遂高自标举比桑乾於姬汉之国曲加排抑同建业於蛮貊之邦夫以敌国相讐交兵结怨载诸移檄用可致诬列诸缃素难为妄说苟未达此义安可言於史邪盖霜雪交下始见真松之操国家丧乱方验忠臣之节若汉末之董承耿纪晋初之诸葛毋丘【毋音贯】齐兴而有刘康袁粲周灭而有王谦尉迥斯皆破家殉国视死犹生而历代诸史皆书之曰逆将何以激扬名教以劝事君者乎古之书事也令贼臣逆子惧今之书事也使忠臣义士羞若使南董有灵必切齿於九泉之下矣自梁陈已降隋周而往者史皆贞观年中羣公所撰近古易悉情伪可求至如朝廷贵臣必父祖有传考其行事皆子孙所为而访彼流俗询诸故老事有不同言多爽实昔秦人不死验苻生之厚诬蜀老犹存知葛亮之多枉斯则自古所叹岂独於今哉盖史之为用也记功司过彰善瘅恶得失一朝荣辱千载苟违斯法岂曰能官但古来唯闻以直笔见诛不闻以曲词获罪是以隐侯宋书多妄萧武知而勿尤伯起魏史不平齐宣览而无谴故令史臣得爱憎由已高下在心进不惮於公宪退无媿於私室欲求实録不亦难乎呜呼此亦有国家者所宜惩革也
鉴识第二十六
夫人识有通塞神有晦明毁誉以之不同爱憎由其各异盖三王之受谤也值鲁连而获申五霸之擅名也逢孔宣而见诋斯则物有恒准而鉴无定识欲求铨核得中其惟千载一遇乎况史传为文渊浩广博学者苟不能探赜索隐致远鈎深乌足以辨其利害明其善恶观左氏之书为传之最而时经汉魏竟不列於学官儒者皆折此一家而盛推二传夫以丘明躬为鲁史受经仲尼语世则竝生论才则同耻【蜀本作体宋本作耻】彼二家者师孔氏之弟子预达者之门人才识体殊年代又隔安得持彼传说比兹亲受者乎加以二传理有乖僻言多鄙野方诸左氏不可同年故知膏肓墨守乃腐儒之妄述卖饼太官诚智士之明鉴也逮史汉继作踵武相承王充着书既甲班而乙马张辅持论又劣固而优迁【王充谓彪文义浃备纪事详赡观者以为甲以太史公为乙也张辅名士优劣论曰世人论司马迁班固之才优劣多以班为胜余以为失迁叙三千年事五十万言班固二百年事八十万言烦省不敌固之不如必矣】然此二书虽互有修短逓闻得失而大抵同风可为连类张晏云迁殁後亡龟策日者传褚先生补其所缺言词鄙陋非迁本意按迁所撰五帝本纪七十列传称虞舜见厄遂匿空而出宣尼既殂门人推奉有若其言之鄙又甚於兹安得独罪褚生而全宗马氏也刘轨思商?汉史雅重班才唯讥其本纪不列少帝而辄编高后按宏非刘氏而窃养汉宫时天下无主吕宗称制故借其岁月寄以编年而埜鸡行事自具外戚譬夫成为孺子史刋摄政之年厉亡流彘历纪共和之日而周邵二公各世家有传班氏式遵曩例殊合事宜岂谓虽濬发於巧心反受嗤於拙目也刘祥撰宋书序録历说诸家晋史其略云法盛中兴荒拙少气王隐徐广沦溺罕华夫史之叙事也当辨而不华质而不俚其文直其事该【一作核】若斯而已可矣必令同文举之含异等公干之有逸如子云之含章类长卿之飞藻此乃绮扬绣合雕章缛彩欲称实録其可得乎以此诋诃知其妄施弹射矣夫史之曲笔芜书【蜀本作伪宋本作芜】不过一二语其负罪为失已多而魏收杂以寓言殆将过半固以知仓颉已降罕见其流而李氏齐书称为实録者何也盖以重规亡考未达伯起以公辅相加字出大名事同元叹既无德不报故以虚美相酬然必谓昭公知礼吾不信也语曰明其为贼敌乃可服如王邵之抗词不挠可以方驾古人而魏收持论激扬称其有惭正直夫不彰其罪而轻肆其诛此所谓兵起无名难为制胜者寻此论之作盖由君懋书法不隐取咎当时或有假手史臣以复私门之耻不然何恶直丑正盗憎主人之甚乎夫人废兴时也穷达命也而书之为用亦复如是盖尚书古文六经之冠冕也春秋左氏三传之雄霸也而自秦至晋年踰五百其书隐没不行於世既而梅氏写献杜侯训释然後见重一时擅名千古乃老经撰於周日庄子成於楚年遭文景而始传值嵇阮而方贵若斯流者可胜纪哉故曰废兴时也穷达命也适使时无识宝世缺知音若论衡之未遇伯喈太玄之不逢平子逝将烟烬火灭泥沈雨絶安有殁而不朽扬名於後世者乎
探赜第二十七
古之述者岂徒然哉或以取舍难明或以是非相乱由是书编典诰宣父辨其流诗列风雅卜商通其义夫前哲所作後来是观苟失其指归则难以传授而或有妄生穿凿轻究本源是乖作者之深旨误生人之後学其为缪也不亦宜乎昔夫子之作鲁史学者以为感麟而作按子思有云吾祖厄於陈蔡夫以彼聿修传诸贻厥欲求实録难为爽误事则义包微婉因攫苺而剙词时逢西狩乃泣麟而絶笔儒者徒知其一而未知其二以为自反袂拭面称吾道穷然後追论五始定名三叛此岂非独学无友孤陋寡闻之所致邪孙盛称左氏春秋书吴楚则略荀悦汉纪述匈奴则简盖所以贱夷狄而贵诸夏也按春秋之时诸国错峙关梁不通史官所书罕能周悉异乎炎汉之世四海一家马迁乘传以求自古遗文而州郡上计皆先集太史若斯之备也况彼吴楚者僻居南裔地隔江山去彼鲁邦尤为迂阔丘明所録安能备诸且必以蛮夷而固略也若驹支预於晋会长狄埋於鲁门葛卢之辨牛鸣郯子之知鸟职斯皆边隅小国人品最微犹复收其琐事见於方册安有主盟上国势迫宗周争长诸华威陵强晋而可遗之者哉又荀氏着书抄撮班史其取事也中外一槩夷夏皆均非是独简胡乡【蜀本作略宋本作简】而偏详汉室盛既疑丘明之摈吴楚遂诬仲豫之抑匈奴可谓强奏庸音特为足曲者也盖明月之珠不能无瑕夜光之璧不能无纇故作者着书或有病累而後生不能诋诃其过又更文饰其非遂推而广之强为其说者盖亦多矣如葛洪有云司马迁发愤作史记百三十篇伯夷居列传之首以为善而无报也项羽列於本纪以为居高位者非关有德也按史之於书也有其事则记无其事则阙寻迁之驰骛今古上下数千载春秋已往得其遗事者盖惟首阳山之二子而已然适使夷齐生於秦氏死於汉日而乃升诸传首庸谓有情今者考其先後随而编次斯则理之常也乌可怪乎必谓子长以善而无报推其传始若伍子胥大夫种孟轲墨翟贾谊屈原之徒或行仁而不遇或尽忠而受戮何不求其品类同在一科而乃异其篇目分为数卷也又迁之纰缪其流甚多夫陈胜之为世家既云无据项羽之称本纪何必有凭必谓遭彼腐刑怨刺孝武故书违凡例志存激切若先黄老而後六经进奸雄而退处士此之乖刺复何为乎隋内史李德林着论称陈夀蜀人其撰国志党蜀而抑魏刋之国史以为格言按曹公之创王业也贼杀母后幽逼主上罪百田常祸千王莽文帝临戎不武为国好奢忍害贤良疎忌骨肉而夀评皆依违其事无所措言刘主地居汉宗仗顺而起夷险不挠终始无瑕方诸帝王可比少康光武譬以侯伯宜辈秦缪楚庄而夀评抑其所长攻其所短是则以魏为正朔之国典午攸承蜀乃僭伪之君中朝所嫉故典称曹美而虚说刘非安有背曹而向刘疎魏而亲蜀也【陈夀上书诸葛亮集云陛下迈踪古圣荡然无忌故虽诽谤之言咸肆其辞而无所革也】夫无其文而有其说不亦凭虚亡是者邪习凿齿之撰汉晋春秋以魏为伪国者此盖定邪正之途明逆顺之理尔而檀道鸾称其当桓氏执政故撰此书欲以絶彼瞻乌防兹逐鹿历观古之学士为文以讽其上者多矣若齐伦失德豪士於焉作赋贾后无道女史由其献箴【其一作之】斯皆短什小篇可率尔而就也安有变三国之体统改五行之正朔勒成一史传诸千载而藉其权以济物取诫当时岂非劳而无功博而非要与夫班彪王命一何异乎求之人情理不当耳自二京版荡五胡称制崔鸿鸠诸伪史聚成春秋其所列者十有六家而已魏收云鸿世仕江左故不録司马刘萧之书又恐识者尤之未敢出行於外按于时中原乏主海内横流逖彼东南更为正朔适使素王再出南史重生终不能别有异同忤非其议安得以伪书无録而犹罪归彦鸾者乎且必以崔氏祖宦吴朝故情私南国必如是则其先徙居广固委质慕容何得书彼南燕而与羣胡并列爱憎之道岂若是邪且观鸿书之纪纲皆以晋为主亦犹班书之载吴项必系汉年陈志之述孙刘皆宗魏世何止独遗其事不取其书而已哉但伯起躬为魏史传列岛夷不欲使中国着书惟崇江表所以辄假言崔志用纾魏羞且东晋之书宋齐之史考其所载几三百篇而伪邦坟籍仅盈百卷若使收矫鸿之失南北混书斯则四分有三事归江外非惟肥瘠非类衆寡不均兼以东南国史皆须纪传区别兹又体统不纯难为编次者矣收之矫妄其可尽言乎於是考衆家之异说参作者之本意或出自胸怀枉申探赜或妄加向背辄有异同而流俗腐儒後来末学习其狂狷成其诖误自谓见所未见闻所未闻铭诸舌端以为口实惟智者不惑无所疑焉
史通卷七

[book_title]卷八
钦定四库全书
史通卷八　　　　　　　唐　刘知几　撰
内篇
模拟第二十八
夫述者相効自古而然故列御寇之言理也则凭李叟扬子云之草玄也全师孔公符朗则比蹟於庄周范晔则参踪於贾?况史臣注记其言浩博若不仰范前哲何以贻厥後来盖模拟之体厥途有二一曰貌同而心异二曰貌异而心同何以言之盖古者列国命官卿与大夫为别必於国史所记则卿亦呼为大夫此春秋之例也当秦有天下地广殷周变诸侯为帝王目宰辅为丞相而谯周撰古史考思欲摈抑马记师放孔经其书李斯之弃市也乃云秦杀其大夫李斯夫以诸侯之大夫名天子之丞相以此而拟春秋所谓貌同而心异也当春秋之世列国甚多每书他邦皆显其号至於鲁国直云我而已如金行握纪海内大同君靡客主之殊臣无彼此之异而干宝撰晋纪至天子既葬必云葬我某皇帝且无二君何我之有以此而拟春秋又所谓貌同而心异也狄灭二国君死城屠齐桓行覇兴亡继絶左传云邢迁如归卫国忘亡言上下安堵不失旧物也如孙皓暴虐人不聊生晋师是讨後予相怨而干宝晋纪云吴国既灭江外忘亡岂江外安典午之善政同归命之未灭乎以此而拟左氏又所谓貌同而心异也春秋诸国皆用夏正鲁以行天子礼乐故独用周家正朔至如书元年春王正月者年则鲁君之年月则周王之月【考竹书纪年始达此义而自古说春秋者皆妄为解释也】如曹马受命躬为帝王非是以诸侯守藩行天子班历而孙盛魏晋二阳秋每书年首必云某年春帝正月夫年既编帝纪而月又列帝名以此而拟春秋又所谓貌同而心异也五始所作是曰春秋三传并兴各释经义如公羊传屡云何以书记其事也此则先引经语而继以释辞势使之然非史体也如吴均齐春秋每书灾变亦曰何以书记异也夫事无他议言从已出辄自问而自荅者岂是叙事之理者邪以此而拟公羊又所谓貌同而心异也且史汉每於列传首书人名字至传内有呼字处则於传首已详如汉书李陵传称陇西任立政陵字立政曰【师古曰呼其字】少公归易耳夫上不言立政之字而辄言字立政曰少公者此省文从可知也至令狐德棻周书於伊娄穆传首云伊娄穆字奴干既而续云太祖字之曰奴干作仪同面向我也夫上书其字而下复曰字岂是事从简易文去重复者邪以此而拟汉书又所谓貌同而心异也昔谢承家语有云苍梧绕娶妻而美以让其兄虽则为让非让道也又扬子法言曰士有姓孔字仲尼其文是也其质非也如向之诸子所拟古作其殆苍梧之让姓孔而字仲尼者欤盖语曰世异则事异事异则备异【备一作治】必以先王之道持今世之民此韩子所以着五蠧之篇称宋人有守株之说也世之述者锐志於奇喜编次古文撰叙今事而巍然自谓五经再生三史重出多见其无识者矣惟夫明识之士则不然何则其所拟者非如图画之写真熔铸以象物【以一作之】以此而似彼其所以为似者取其道术相会义理互同若斯而已亦有孔父贱为匹夫恓惶放逐而能祖述尧舜宪章文武亦何必居九五之位处南面之尊然後谓之连类者哉盖左氏为书叙事之最自晋已降景慕者多有类效颦弥益其丑然求诸偶中亦可言焉盖君父见害臣子所耻义当略说不忍斥言故左传叙桓公在齐遇害而云彭生乘公薨於车如干宝晋纪叙愍帝殁于平阳而云晋人见者多哭贼惧帝崩以此而拟左氏又所谓貌异而心同也夫当时所记或未尽则先举其始後详其末前後相会隔越取同若左氏成七年郑获楚锺仪以献晋至九年晋归锺仪於楚以求平其类是也至裴子野宋略叙索虏临江太子劭使力士排徐湛江湛僵仆於是始与劭有隙其後三年有徐江为元凶所杀事以此而拟左氏又所谓貌异而心同也凡列姓名罕兼其字苟前後互举则观者自知如左传上言羊斟则下曰子臧前称子产则次见国侨其类是也至裴子野宋略亦然何者上书桓玄则下有敬道後叙殷铁则先着景仁以此而拟左氏又所谓貌异而心同也左氏与论语有叙人酬对苟非烦辞积句但是往复唯诺而已则连续而说去其对曰问曰等字如裴子野宋略云李孝伯问张畅卿何姓曰姓张张长史乎以此而拟左氏论语又所谓貌异而心同也善人君子功业不书见於应对附彰其美如左传称楚武王欲伐随熊率且比曰季梁在何益至萧方三十国春秋说朝廷闻慕容隽死曰中原可图矣桓温曰慕容恪在其忧方大以此而拟左氏又所谓貌异而心同也夫将叙其事必预张其本弥缝混说无取睠言如左传称叔辄闻日食而哭昭子曰叔其将死乎秋八月叔辄卒至王邵齐志称张伯德梦山上挂丝占者曰其为幽州乎秋七月拜为幽州刺史以此而拟左氏又所谓貌异而心同也盖文虽缺略理甚昭着此邱明之体也至如叙晋败於邲先济者赏而云上军下军争舟舟中之指可掬夫不言攀舟乱以刃断指而但曰舟指可掬则读者自覩其事矣至王邵齐志述高季式破敌於韩陵追奔逐北而云夜半方归槊血满袖夫不言奋槊深入撃刺甚多而但称槊血满袖则闻者亦知其义矣以此而拟左氏又所谓貌异而心同也大抵作者自魏以前多效二史从晋已降喜学五经夫史才文浅而易摸经文意深而难拟既难易有别故得失亦殊盖貌异而心同者摸拟之上也貌同而心异者摸拟之下也然人皆好貌同而心异不尚貌异而心同者何哉盖鉴识不明嗜爱多僻悦夫似史而憎夫真史此子张所以致讥於鲁侯有叶公好龙之喻也袁山松云书之为难也有五烦而不整一难也俗而不典二难也书不实録三难也赏罚不中四难也文不胜质五难也夫拟古而不类此乃难之极者何为独阙其目乎呜呼自子长已还似皆未覩斯义後来明达其鉴之哉
书事第二十九
昔荀悦有云立典有五志焉一曰达道义二曰彰法式三曰通古今四曰着功勲五曰表贤能干宝之释五志也体国经野之言则书之用兵征伐之权则书之忠臣烈士孝子贞妇之节则书之文诰专对之辞则书之才力技艺殊异则书之於是采二家之所议徵五志之所取盖记言之所网罗书事之所总括粗得於兹矣然必谓故无遗恨犹恐未尽者乎今更广以三科用增前目一曰叙沿革二曰明罪恶三曰旌怪异何者礼仪用舍节文升降则书之君臣邪僻国家丧乱则书之幽明感应祸福萌兆则书之於是以此三科参诸五志则史氏所载庶几无阙求诸笔削何莫由斯但古作者鲜能无病苟书而不法则何以示後盖班固之讥司马迁也论大道则先黄老而後六经序游侠则退处士而进姧雄述货殖则崇势利而羞贱贫此其所蔽也又传玄之贬班固也论国体则饰主阙而折忠臣叙世敎则贵取容而贱直节述时务则谨辞章而略事实此其所失也寻班马二史咸擅一家而各自弹射递相疮痏夫虽自卜者审而自见为难可谓笑前人之未工忘已事之已拙上知犹其若此而况庸庸者哉苟自前哲之指踪校後来之所失若王沉孙盛之伍伯起德棻之流论王业则党悖逆而诬忠义叙国家则抑正顺而褒簒夺述风俗则矜夷狄而陋华夏此其大较也必伸以糺擿穷其负累虽擢髪而数庸可尽邪子曰於予何诛於数家见之矣抑又闻之怪力乱神宣尼不语而事鬼求福墨生所信故圣人於其间若存若亡而已若吞燕卵而商生启龙漦而周灭厉坏门以祸晋鬼谋社而亡曹江使返璧於秦皇圯桥授书於汉相此则事关军国理涉兴亡有而书之以彰灵验可也而王隐何法盛之徒所撰晋史乃专访州闾细事委巷琐言聚而编之目为鬼神传录其事非要其言不经异乎三史之所书五经之所载也范晔博采衆书裁成汉典观其所取颇有奇工至於方术篇及诸蛮夷传乃录王乔左慈禀君盘瓠言唯迂诞事多诡越可谓美玉之瑕白圭之玷惜哉无是可也又自魏晋已降着述多门语林笑林世说俗说皆喜载啁谑小辨嗤鄙异闻虽为有识所讥颇为无知所悦而斯风一扇国史多同至如王思狂躁起驱蝇而践笔毕卓沉湎左持螯而右杯刘邕榜吏以膳痂龄石戏舅而伤赘其事芜秽其辞猥杂而历代正史持为雅言苟使读之者为之解颐闻之者为之抚拚固异乎记功书过彰善瘅恶者也大抵近代史笔叙事为烦?而论之其尤甚者有四夫祥瑞者所以发挥盛德幽赞明王至如凤皇来仪嘉禾入献秦得若雉鲁获如麕求诸尚书春秋上下数千载其可得言者盖不过一二而已爰及近古则不然凡祥瑞之出非关理乱盖主上所惑臣下相欺故德弥少而祥弥多政逾劣而瑞逾盛是以桓灵受祉比文景而为丰刘石应符比曹马而益倍而史官徵其谬说录彼邪言真伪莫分是非无别其烦一也当春秋之时诸侯力争各擅雄伯自相君长经书某使来聘某君来朝者盖明和好所通盛德所及此皆国之大事不可阙如而自史汉已还相承继作至於呼韩入侍肃慎来廷如此之流书可也若乃藩王岳牧朝会京师必也书之本纪则异乎春秋之义【若汉书载楚王嚣等来朝宋书载檀道济等来朝之类是也】夫臣谒其君子觐其父抑惟恒理非复异闻载之简策一何辞费其烦二也乃若百职迁除千官黜免其可以书名本纪者盖惟槐鼎而已故西京撰史唯编丞相大夫东观着书止列司徒太尉而近世自三公已下一命已上苟沾厚禄莫不备书且一人之身兼预数职或加其号而阙其位或无其实而有其名赞唱为之口劳题署由其力倦具之史牍夫何足观其烦三也夫人之有传也盖唯书其邑里而已其有开国承家世禄不坠积仁累德良弓无改项籍之先世为楚将石建之後廉谨相承此则其事尤异略书於传可也其失之者则有父官令长子秩丞郎声不着於一乡行无闻於十室乃叙其名位一二无遗此实家牒非关国史其烦四也於是考兹四事以观今古足验积习忘返流宕不归乖作者之规模违哲人之准的也孔子曰吾党之小子狂简斐然成章不知所以裁之其斯之谓矣亦有言或可记功或可书而纪阙其文传亡其事者何则始自太上迄于中古其间文籍可得言焉夫以仲尼之圣也访诸郯子始闻少皥之官叔向之贤也询彼国侨载辨黄熊之祟或八元才子因行父而获传或五羖大夫假赵良而见识则知当时正史流俗所行若三坟五典八索九邱之书虞夏商周春秋檮杌之记其所缺略者多矣既而汲冢所述方五经而有残马迁所书比三传而多别裴松补陈寿之阙谢绰拾沈约之遗斯又言满五车事逾三箧者矣夫记事之体欲简而且详疎而不漏若烦则尽取省则都捐此乃忘折中之宜失均平之理惟夫博雅君子知其利害者焉
人物第三十
夫人之生也有贤不肖焉【蜀本不肖上有一有字宋本无】若乃其恶可以诫世其善可以示後而死之日名无得而闻焉是谁之过欤盖史官之责也观夫文籍肇剏史有尚书柔远疎通网罗历代至如有虞进贤时宗元凯夏氏中微国传寒浞殷之亡也是生飞廉恶来周之兴也实有散宜闳天若斯人者或为恶纵暴其罪滔天或累仁积德其名盖世虽时淳俗质言约义简此而不载阙谁大焉洎夫子修春秋记二百年行事三传并作史道勃兴若秦之由余百里奚越之范蠡大夫种鲁之曹沬公仪休齐之甯戚田穰苴斯并命代大才【一作命世天才】挺生杰出或陈力就列功冠一时或杀身成仁声闻四海苟师其德业可以治国字人慕其风范可以激贪励俗此而不书无乃太简又子长着史记也驰骛穷古今上下数千载至如臯陶伊尹传说仲山甫之流并列经诰名存子史功烈尤显事迹居多盍各采而编之以为列传之始而断以夷齐居首何龌龊之甚乎既而孟坚勒成汉书牢笼一代至於人伦大事亦云备矣其间若薄昭杨仆顔驷史岑之徒其事所以见遗者盖略小而存大耳夫虽逐麋之犬不复顾兎而鸡肋是弃能无惜乎当三国异朝两晋殊宅若元则仲景时才重於许洛何祯许询文雅高於扬豫而陈寿国志王隐晋史广列诸传而遗此不编斯亦网漏吞舟过为迂阔者观东汉一代贤明妇人如秦嘉妻徐氏动合礼仪言成规矩毁形不嫁哀恸伤生此则才德兼美者也董祀妻蔡氏载诞胡子受辱虏庭文词有余节槩不足此则言行相乖者也至蔚宗後汉传标列女徐淑不齿而蔡琰见书欲使彤管所载将安准的裴几原删略宋史时称简要至如张褘隂受君命戕贼零陵乃宗道不移饮鸩而絶虽古之锄麑义烈何以加诸鲍照文宗学府驰名海内方於汉代褒朔之流事皆阙如何以申其褒奨夫天下善人少而恶人多其有书名竹帛者盖惟记善而已故太史公有云自获麟以来四百余年明主贤君忠臣死义之士废而不载余甚惧焉即其义也至如四凶列於尚书三叛见於春秋西汉之纪江充石显东京之载梁冀董卓此皆干纪乱常存灭兴亡所系既有关时政故不可阙书但近史所刋有异於是至如不才之子羣小之徒或隂情丑行或素飡尸禄其恶不足以曝扬其罪不足以惩诫莫不搜其鄙事聚而为录不其秽乎抑又闻之十室之邑必有忠信而斗筲之才何足算也若汉传之有传寛靳歙蜀志之有许慈宋书之虞邱进魏史之王?若斯数子者或才非拔萃或行不逸羣徒以片善取知微功见识阙之不足为少书之维益其累而史臣皆责其谱?徵其爵里课虚成有裁为列传不亦烦乎语曰君子於其所不知盖阙如也故贤良可记而简牍无闻斯乃?所不该理无足咎至若愚智毕载妍媸靡择此则燕石妄珎齐竽混吹者矣夫名刋史册自古攸难事列春秋哲人所重笔削之士其慎之哉
史通卷八

[book_title]卷九
钦定四库全书
史通卷九　　　　　　　唐　刘知几　撰
内篇
核才第三十一
夫史才之难其难甚矣晋令云国史之任委之着作每着作郎初至必撰名臣传一人斯盖察其所由苟非其才则不可叨居史任历观古之作者若蔡邕刘峻徐陵刘炫之徒各自谓长於着书达於史体然观侏儒一节而他事可知按伯喈於方朔上书谓宜广班氏天文志夫天文之於汉史实附赘之尤甚者也必欲申以掎摭但当锄而去之安可仍其过失而益其芜累亦奚异观河倾之患而不遏以堤防方欲疏而导之用速怀襄之害述史如此将非练达者欤孝标持论析理诚为絶伦而自叙一篇过为烦碎山西一志直论文章谅难以偶迹迁固比肩陈范者也孝穆在齐有志於梁史及还江左而书竟不成嗟乎以徐公文体而施诸史传亦犹灞上儿戏异乎真将军幸而量力不为可谓自卜者审矣光伯以洪儒硕学而迍邅不遇观其鋭情自叙欲以垂示将来而言皆浅俗理无要害岂所谓诵诗三百虽多亦奚以为者乎昔尼父有言文胜质则史盖史者当时之文也然朴散淳销时移世异文之与史皎然异辙故以张衡之文而不嫺於史以陈寿之史而不习於文其有赋述两都诗裁八咏而能编次汉册勒成宋典若斯人者其流几何是以略观近代有齿迹文章而兼修史传其为式也罗含谢客宛为歌颂之文萧绎江淹直成铭赞之序温子昇尤工复语【工一作喜】卢思道雅好丽词江总猖獗以沉迷庾信轻薄而流宕此其大较也然向之数子所撰者盖不过偏记杂说小卷短书而已犹且乖滥踳驳一至於斯而况责之以刋勒一家弥纶一代使其始末圆备表里无咎盖亦难矣但自世重文藻词宗丽淫於是沮诵失路灵均当轴每西省虚职东观伫才凡所拜授必推文士遂使握管怀鈆多无铨综之职连章累牍罕逢微婉之言而举俗共以为能当时莫之敢侮假令其间有术同彪峤才若班荀怀独见之明负不刋之业而皆取窘於流俗见嗤於朋党遂乃哺糟歠醨俯同妄作被褐怀玉无由自陈此管仲所谓用君子而以小人参之害覇之道者也昔传玄有观孟坚汉书实命代奇作及与陈宗尹敏杜抚马严撰中兴纪传其文曾不足观岂拘於时乎不然何不类之甚者也是後刘珍朱穆卢植杨彪之徒又继而成之岂亦各拘於时而不得自尽乎何其益陋也嗟乎拘时之患其来尚矣斯则自古之所叹岂独当今者哉
序传第三十二
盖作者自叙其流出於中古乎按屈原离骚经其首章上陈氏族下列祖考先述厥生次显名字自叙发迹实基於此降及司马相如始以自叙为传然其所叙者但记自少及长立身行事而已逮於祖先所出则蔑尔无闻至马迁又徵三闾之故事仿文园之近作模楷二家勒成一卷於是扬雄遵其旧辙班固酌其余波自叙之篇实烦於代虽属辞有异而兹体无易寻马迁史记上自轩辕下穷汉武疆宇修阔道路绵长故其自叙始於氏出重黎终於身为太史虽上下驰骋终不越史记之年班固汉书止叙西京二百年事耳其自叙也则远徵令尹起楚文王之世近录宾戏当汉明帝之朝苞括所及踰於本书远矣而後来叙传非止一家竞学孟坚从风而靡施於家牒犹或可通列於国史每见其失者矣然自叙之为义也苟能隐已之短称其所长斯言不谬即为实录而相如自序及记其客游临卭窃妻卓氏以春秋所讳持为美谈虽事或非虚而理无可取载之於传不其愧乎又王充论衡之自纪也述其父祖不肖为州闾所鄙而已荅以瞽顽舜神鲧恶禹圣夫自叙而言家世固当以扬名显亲为主苟无其人阙之可也至若盛矜於已而厚辱其先此何异证父攘羊学子名母必责以名敎实三千之罪人也夫自媒自衒士女之丑行然则人莫我知君子所耻按孔氏论语有云十室之邑必有忠信不如丘之好学也又曰吾日三省吾身为人谋而不忠乎与朋友交而不信乎又曰文王既没文不在兹乎又曰昔者吾友尝从事於斯矣则圣达立言也时亦扬露巳才或托讽以见其情或选辞以显其迹【选一作巽】终不盱衡自伐攘袂公言且命诸门人各言尔志由也不让见嗤无礼历观扬雄已降其自叙也始以夸尚为宗至魏文帝傅玄陶梅葛洪之徒则又踰於此者矣何则身兼片善行有微能皆剖析具言一二必载岂所谓宪章前圣谦以自牧者欤又近古人伦喜称阀阅其荜门寒族百代无闻而騂角挺生一朝暴贵无不追述本系妄承先哲至若仪父振铎并为曹氏之初淳维李陵俱称拓拔之始河南马祖迁彪之说不同吴兴沈先约炯之言有异斯皆不因真律无假宁楹直据经史自成矛盾则知杨姓之寓西蜀班门之雄朔野或胄纂伯侨或家传熊绎恐自我作古失之弥远者矣盖谄祭非鬼神所不歆致敬他亲人斯悖德凡为叙传宜详此理不知则阙亦何伤乎
烦省第三十三
昔荀卿有云录远略近则知史之详略不均其为患者久矣及干令昇史议【干宝字令昇晋人】历诋诸家而独归美左传云邱明能以三十卷之约括囊二百四十年之事靡有孑遗斯盖立言之高标着作之良模也又张世伟着班马优劣论云【张辅字世伟晋人】迁叙三千年事五十万言固叙二百四十年事八十万言是班不如马也然则自古论史之烦省者咸以左氏为得史公为次孟坚为非自魏晋已还年祚转促而为其国史亦不减班书此则後来逾烦其失弥甚者矣余以为近史芜累诚则有诸亦犹古今不同势使之然也辄求其本意略而论之何者当春秋之时诸侯力争各闭境相拒关梁不通其有吉凶大事见知於他国者或因假道而方闻或以同盟而始赴苟异於是则无得而称鲁史所书实用此道至如秦燕之据有西北楚越之大启东南地僻界於诸戎人罕通於上国故载其行事多有阙如且其书自宣成已前三纪而成一卷至昭襄已下数年而占一篇是知国阻隔者记载不详年浅近者撰录多备【杜预释例云文公已上书日者二百四十九宣公已下亦俱六公书日者四百三十二计年数略同而日数加备此亦久远遗落不与近同也是则儒者注书已见之矣】此邱明随闻见而成传何有故为简约者哉及汉氏之有天下也普天率土无思不服会计之吏岁奏於阙廷輶轩之使月驰於郡国作者居於京兆府徵事於四方用使夷夏必闻远近无隔故汉氏之史所以倍增於春秋也降及东京作者弥衆至如名邦大都地富才良高门甲族世多髦俊邑老乡贤竞为别录家牒宗谱各成私传於是笔削所采闻见益多此中兴之史所以又广於前汉也夫英贤所出何国而无书之则与日月长悬不书则与烟尘永灭是以谢承尤悉江左京洛事缺於三吴陈寿偏委蜀中巴梁语详於二国如宋齐受命梁陈握纪或地比禹贡一州或年方秦氏二世夫地之褊小年之窘迫适使作者采访易洽巨细无遗耆旧可询隐讳咸露此小国之史所以不减於大邦也夫论史之烦省但当求其事有妄载若於榛芜言有阙书伤於简略斯则可矣必量世事之厚薄限篇第以多少理则不然且必谓邱明为省也若介葛辨牺於牛鸣叔孙志梦於天压楚人敎晋以抜斾城者讴华以弃甲此而毕书岂得谓之省邪且必谓汉书为烦也若武帝乞?於柏父陈平献计於天山长沙戏舞以请地杨仆怙宠而移关此而不录岂得谓之烦邪由斯而言则史之烦省不中从可知矣又古今有殊浇淳不等帝尧则天称大书惟一篇周武观兵孟津言成三誓伏牺止画八卦文王加以系辞俱为大圣行事若一其丰俭不类悬隔如斯必以古方今持彼喻此如蚩尤黄帝交战阪泉施於春秋则城濮鄢陵之事也有穷簒夏少康中兴施於两汉则王莽光武之事也夫差既灭勾践覇世施於东晋则桓玄宋祖之事也张仪马错为秦开蜀施於三国则邓艾锺会之事也而往之所载其简如彼後之所书其审如此若使後来同於往世限一槩以成书将恐学者必诟其疎遗尤其率略者矣而议者苟嗤沈萧之所记【沈约字休文梁人着宋书萧衍字子显着齐书】事倍於孙习【孙盛字安国晋人着晋书习凿齿字彦威亦着晋书】华谢之所编【华峤谢忱亦着汉史】语烦於班马不亦缪乎故曰论史之烦省者但当求其事有妄载言有阙书斯则可矣必量世事之厚薄限篇第以多少理则不然其斯之谓也
史通卷九

[book_title]卷十
钦定四库全书
史通卷十　　　　　　　唐　刘知几　撰
内篇
杂述第三十四
昔在三坟五典春秋檮杌即上代帝王之书中古诸侯之记行诸历代以为格言其余外传则神农尝药厥有本草夏禹敷土实着山经世本辨姓着自周室家语载言传诸孔氏是知偏记小说自成一家而能与正史参行其所从来尚矣爰及近古斯道渐烦史氏流别殊途并骛?而为论其流有十焉一曰偏记二曰小录三曰逸事四曰琐言五曰郡书六曰家史七曰别传八曰杂记九曰地理书十曰都邑簿夫皇王受命有始有卒作者着述详略难均有权记当时不终一代若陆贾楚汉春秋乐资山阳公载记王韶晋安陆纪姚梁後略此之谓偏记者也普天率土人物弘多求其行事罕能周悉则有独举所知编为短部若戴逵竹林名士王粲汉末英雄萧世诚怀旧志卢子行知巳传此之谓小录者也国史之任记事记言视听不该必有遗逸於是好奇之士补其所亡若和峤汲冢纪年葛洪西京杂记顾协璅语谢绰拾遗此之谓逸事者也街谈巷议时有可观小说为言犹贤於已故好事君子无所弃诸若刘义庆世说裴荣期语林孔思尚语录阳松玠谈薮此之谓琐言者也汝颍奇士江汉英灵人物所生载光郡国故乡人学者编而记之若周称陈留耆旧周裴汝南先贤陈寿益部耆旧虞预会稽典录此之谓郡书者也高门华胄奕世载德才子承家思显父母由是纪其先烈贻厥後来若扬雄家牒殷敬世传孙氏谱记陆宗系历此之谓家史者也贤士贞女类聚区分虽百行殊途而同归於善则有取其所好各为之录若刘向列女梁鸿逸民赵采忠臣徐广孝子此之谓别传者也隂阳为炭造化为工流形赋象于何不育求其怪物有广异闻若祖台志怪干宝搜神刘义庆幽明刘敬叔异苑此之谓杂记者也九州土宇万国山川物产殊宜风化异俗如各志其本国足以明此一方若盛弘之荆州记常璩华阳国志辛氏三秦罗含湘中此之谓地理书者也帝王枽梓列圣遗尘经始之制不常厥所苟能书其轨则可以龟镜将来若潘岳关中陆机洛阳三辅黄图建康宫殿此之谓都邑簿者也大抵偏记小录之书皆记即日当时之事求诸国史最为实录然皆言多鄙朴事罕圆备终不能成其不刋永播来叶徒为後生作者削藁之资焉逸事皆前史所遗後人所记求诸异说为益实多及妄者为之则苟载传闻而无铨择由是真伪不别是非相乱如郭子横之洞冥王子年之拾遗全构虚辞用惊愚俗此其为弊之甚者也琐言者多载当时辨对流俗嘲谑?夫枢机者藉为舌端谈话者将为口实乃蔽者为之则有诋讦相戏施诸祖宗?狎鄙言出自牀第莫不昇之纪录用为雅言固以无益风规有伤名教者矣郡书者矜其乡贤美其邦族施於本国颇得流行置於他方罕闻爱异其有如常璩之详审刘炳之该博而能传诸不朽见美来裔者盖无几焉家史者事惟三族言止一门正可行於家室难以播於邦国且箕裘不堕则其录虽存苟薪构已亡则斯文亦丧者矣别传者不出胸臆非由机杼徒以博采前史聚而成书其有足以新言加之别说者盖不过十一而已如寡闻末学之流则深所嘉尚至於探幽索隐之士则无所取材杂记者若论神仙之道则服食链气可以益寿延年语魑魅之途则福善祸淫可以惩恶劝善斯则可矣及缪者为之则苟谈怪异务述妖邪求诸弘益其义无取地理书者若朱赣所采浃於九州阚驷所书殚於四国斯则言皆雅正事无偏党者矣其有异於此者则人自以为乐土家自以为名都竞美所居谈过其实又城池旧迹山水得名皆传诸委巷用为故实鄙哉都邑簿者如宫阙陵庙街?郭邑辨其规模明其制度斯则可矣及愚者为之则烦而且滥博而无限故论榱栋则尺寸皆书记草木则根株必数务求详审持此为能遂使学者观之瞀乱而难纪也於是考兹十品徵彼百家则史之杂名其流尽於此矣至於其间得失纷糅善恶相兼既难为覼缕故粗陈梗槩且同自郐无足讥焉又按子之将史本为二说然如吕氏淮南玄晏抱朴凡此诸子多以叙事为宗举而论之抑亦史之杂也但以名目有异不复编於此科盖语曰衆星之明不如一月之光历观自古作者着述多矣虽复门千户万波委云集而言皆琐碎事必藂残固难以接光尘於五传并辉烈於三史古人以比玉屑满箧良有旨哉然则刍荛之言明王必择葑菲之体诗人不弃故学者有博闻旧事多识其物若不窥别录不讨异书专治周孔之章句直守迁固之纪传亦何能自致於此乎且夫子有云多闻择其善者而从之知之次也苟如是则书有非圣言多不经学者博闻盖在择之而已
辨识第三十五
夫设官分职伫积课能欲使上无虚称下无虚受其难矣哉昔汉文帝幸诸将营而目周亚夫为真将军嗟乎必於史职求其若斯乃为难遇者矣史之为务厥途有三焉何则彰善贬恶不避强御若晋之董狐齐之南史此其上也编次勒成郁为不朽若鲁之邱明汉之子长此其次也高才博学名重一时若周之史佚楚之倚相此其下也苟三者竝阙复何为者哉昔鲁叟之修春秋也不藉三相之势汉臣之着史记也无假七贵之权而近古每有撰述必以大臣居首按晋起居注载康帝诏盛称着述任重理藉亲览遂以武陵王领秘书监寻武陵才非河献识异淮南而辄以彼藩翰董斯邦籍求之称职无闻焉尔既而齐撰国史和士开总知唐修本草徐世积监统夫使辟阳长信指撝南董之前周勃张飞弹压桐雷之右斯亦怪矣大抵监史为难斯乃尤之尤者若使直若南史才如马迁精勤不?若扬子云谙识故事若应仲远兼斯具美督彼羣才使载言记事藉为模楷搦管操觚归其准的斯则可矣但今之从政则不然凡居斯职者必恩幸贵臣凡庸贱品饱食安步坐啸画诺若斯而已矣夫人既不知善之为善则亦不知恶之为恶故凡所引进皆非其才或以势利见升或以干祈致擢遂使当官効用江左以不乐为謡拜职辨名洛中以不闲为说言之可为大噱可为长叹也曾试论之世之从仕者若使之为将也而才无韬略使之为吏也而术靡循良使之属文也而匪闲於辞赋使之讲学也而不习於经典斯则负乘致寇悔????旋及虽五尺童儿犹知调笑者矣唯夫修史者则不然或当官卒岁竟无刋述而人莫之知也或辄不自揆轻弄笔端而人莫之见也由斯而言彼史曹者崇扃峻宇深附九重虽地处禁中而人同方外可以养拙可以藏愚绣衣直指所不能绳强项申威所不能及斯固素食之窟宅尸禄之渊薮也凡有国有家者何事於斯职哉昔子贡欲去告朔之饩羊子曰尔爱其羊我爱其礼又语云虽无老成人尚有典刑观历代之置史臣有同嬉戏而竟不废其职者盖存夫爱礼恡彼典刑者乎昔邱明之修传也以避时难子长之立记也藏於名山班固之成书也出自家庭陈寿之为志也创於私室然则古来贤隽立言垂後何必身居廨宇迹参僚属而後成其事乎是以深识之士知其若斯退居清净杜门不出成其一家独断而已岂与夫冠猴献状评议其得失者哉
自叙第三十六
予幼奉庭训早游文学年在纨绮便受古文尚书每苦其辞艰琐难为讽读虽屡逢捶挞而其业不成尝闻家君为诸兄讲春秋左氏传每废书而听逮讲毕即为诸兄说之因窃叹曰若使书皆如此吾不复怠矣先君奇其意於是始授以左氏朞年而讲诵都毕于时年甫十有二矣所讲虽未能深解而大义略举父兄欲令博观议疏精此一经辞以获麟已後未见其事乞且观余部以广异闻次又读史汉三国志既欲知古今沿革历数相承於是触类而观不假师训自汉中兴已降迄乎皇家实录年十有七而窥览略周其所读书多因假赁虽部帙残缺篇题有遗【题音第】至於叙事之纪纲立言之梗槩亦粗知之矣但于时将求仕进兼习揣摩至於专心诸史我则未暇洎年登弱冠射策登朝於是思有余间遂其本愿旋游京洛颇积岁年公私借书恣情披阅至如一代之史分为数家其间杂记小书又竞为异说莫不鑚研穿凿尽其利害加以自小观书喜谈名理其所悟者皆得诸衿腑非由染习故始在总角读班谢两汉便怪前书不应有古今人表後书宜为更始立纪当时闻者共责以童子何知而敢轻议前哲於是赧然自失无辞以对其後见张衡范晔集果以二史为非其有暗合於古人者盖不可胜纪始知流俗之士难与之言凡有异同蓄诸方寸及年以过立言悟日多常恨时无同好可与言者维东海徐坚晚与之遇相得甚欢虽古者伯牙之识锺期管仲之知鲍叔不是过也复有永城朱敬则沛国刘允济吴兴薛谦光河南元行冲陈留吴兢寿春裴怀古亦以言议见许道术相知所有?扬得尽怀抱每云德不孤必有邻四海之内知我者不过数子而已矣昔仲尼以睿圣明哲天纵多能覩史籍之繁文惧览之者不一删诗为三百篇约史记以修春秋赞易道以黜八索述职方以除九邱讨论坟典断自唐虞以讫于周其文不刋为後王法自兹厥後史籍逾多苟非命世大才孰能刋正其失嗟予小子敢当此任其於史传也尝欲自班马已降迄于姚李令狐顔孔诸书莫不因其旧义颇加?革但以无夫子之名而辄行夫子之事将恐致惊愚俗取咎时人徒有其劳而莫之见赏所以每握管叹息迟回者久之非欲之而不能实能之而不欲也既朝廷有知意者遂以载笔见推由是三为史臣再入东观【则天朝为着作佐郎转左史今上初即位又除着作长安中以本官兼修国史会迁中书舍人暂罢其任神龙元年又以本官兼修国史迄今不之改今之史舘即古之束观也】每惟皇家受命多历年所史官所编粗惟记录至於纪传及志则皆未有其书长安中年会奉诏预修唐史及今上即位又勑撰则天大圣皇后实录凡所着述常欲行其旧议而当时同作诸士及监修贵臣每与其凿枘相违龃龉难入故其所载削皆与俗沉浮虽自谓依违苟从然犹大为史官所嫉嗟乎虽任当其职而吾道不行见用於时而美志不遂郁怏孤愤无以寄怀必寝而不言嘿而无述又恐殁世之後谁知予者故退而私撰史通以见其志昔汉世刘安着书号曰淮南子其书牢笼天地博极古今上自太公下至商鞅其错综经纬自谓兼於数家无遗力矣然自淮南以後作者无絶必商?而言则其流又衆盖仲尼既殁微言不行史公着书是非多谬由是百家诸子诡说异辞务为小辨破彼大道故扬雄法言生焉儒者之书博而寡要得其糟粕失其菁华而流俗鄙夫贵远贱近传兹抵牾自相欺惑故王充论衡生焉民者冥也冥然罔知率彼愚蒙墙面而视或讹音鄙句莫究本源或守株胶柱动多拘忌故应劭风俗通生焉五常异禀百行殊轨能有兼偏知有长短苟随才而任使则片善不遗必求备而後用则举世莫可故刘劭人物志生焉夫开国承家立身行事一文一武或出或处虽贤愚壤隔善恶区分苟时无品藻则理难铨综故陆景典语生焉词人属文其体非一譬甘辛殊味丹素异彩後来祖述识昩圆通家有诋诃人相掎摭故刘勰文心生焉若史通之为书也盖伤当时载笔之士其道不纯思欲辨其指归殚其体统夫其书虽以史为主而余波所及上穷王道下掞人伦总括万殊包吞千有自法言已降迄于文心而往以纳诸胸中曾不蔕芥者矣夫其为义也有与夺焉有褒贬焉有鉴诫焉有讽刺焉其为贯穿者深矣其为网罗者密矣其所商略者远矣其所发明者多矣盖谈经者恶闻服杜之媸论史者憎言班马之失而此书多讥往哲喜述前非获罪於时固其宜矣犹冀知音君子时有观焉尼父有云罪我者春秋知我者春秋抑斯之谓也昔梁徵士刘孝标作叙传其自比於冯敬通者有三而予辄不自揆亦窃比於扬子云者有四焉何者扬雄尝好雕虫小伎老而悔其少作余幼喜诗赋而壮都不为耻以文士得名期以述者自命其似一也扬雄草玄累年不就当时闻者莫不哂其徒劳余撰史通亦屡移寒暑悠悠尘俗共以为愚其似二也扬雄撰法言时人竞尤其妄故作解嘲
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:41:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>