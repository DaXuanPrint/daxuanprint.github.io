<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,马端肃奏议全文在线阅读,马端肃奏议全文在线下载,大玄古籍书库">
<meta name="description" content="十二卷。马文升撰。马文升(1426—1510),明河南钧州(今禹县)人。字负图,号三峰居士。景泰。(1450—1457)进士。授御史,历任山西、湖广巡按,福建按察使。成化(1465—1487)初,巡抚陕西,与总督项忠平定满四起事。成化十二年(1476)以兵部右侍郎整饬辽东军务,上边计十五事。为权阉汪直所诬,谪戍重庆卫。二十年(1484),再度巡抚辽东,次年任漕运总督。弘治(1488—1505)中历任兵部、吏部尚书,严核将校,罢黜贪懦,屡平西北边塞。正德二年(1507)权阉刘瑾乱政,被罢官。有文武才,长于应">
<title>马端肃奏议_马文升_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">马端肃奏议</span> <br/>
          作者： <span class="inputVal" id="bkauthor">马文升</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,奏议,完结</span> <br/>
          字数： <span class="inputVal" id="bknum">[book_length]74482</span> <br/>
          说明： <span class="inputVal" id="bkdec">十二卷。马文升撰。马文升(1426—1510),明河南钧州(今禹县)人。字负图,号三峰居士。景泰 (1450—1457)进士。授御史,历任山西、湖广巡按,福建按察使。成化(1465—1487)初,巡抚陕西,与总督项忠平定满四起事。成化十二年(1476)以兵部右侍郎整饬辽东军务,上边计十五事。为权阉汪直所诬,谪戍重庆卫。二十年(1484),再度巡抚辽东,次年任漕运总督。弘治(1488—1505)中历任兵部、吏部尚书,严核将校,罢黜贪懦,屡平西北边塞。正德二年(1507)权阉刘瑾乱政,被罢官。有文武才,长于应变,朝端有大议,往往待之决。功在边镇,外国皆闻其名,尤重气节,卒谥端肃。有《马端肃公诗集》、《马端肃奏议》等。《马端肃奏议》集五十五篇,乃嘉靖丁未(1547)其孙马天琇编次,并以恩命录、行略、墓志等文附之,所载多和明史及本传印证。有《四库全书本》</span> <br/>
          封面： <span class="inputVal" id="bkimg">Z_7193.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]马端肃奏议
[book_author]马文升
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,奏议,完结
[book_length]74482
[book_dec]十二卷。马文升撰。马文升(1426—1510),明河南钧州(今禹县)人。字负图,号三峰居士。景泰 (1450—1457)进士。授御史,历任山西、湖广巡按,福建按察使。成化(1465—1487)初,巡抚陕西,与总督项忠平定满四起事。成化十二年(1476)以兵部右侍郎整饬辽东军务,上边计十五事。为权阉汪直所诬,谪戍重庆卫。二十年(1484),再度巡抚辽东,次年任漕运总督。弘治(1488—1505)中历任兵部、吏部尚书,严核将校,罢黜贪懦,屡平西北边塞。正德二年(1507)权阉刘瑾乱政,被罢官。有文武才,长于应变,朝端有大议,往往待之决。功在边镇,外国皆闻其名,尤重气节,卒谥端肃。有《马端肃公诗集》、《马端肃奏议》等。《马端肃奏议》集五十五篇,乃嘉靖丁未(1547)其孙马天琇编次,并以恩命录、行略、墓志等文附之,所载多和明史及本传印证。有《四库全书本》
[book_img]Z_7193.jpg


[book_title]提要
钦定四库全书　　　　　史部六
端肃奏议　　　　　　　诏令奏议类二【奏议之属】
提要
【臣】等谨案端肃奏议十二卷明马文升撰文升字负图均州人景泰辛未进士官至兵部尚书諡端肃事蹟具明史本传文升砥砺廉隅练达政体朝端大议往往待之而决与王恕刘大夏俱负一时重望此集奏议五十五篇乃嘉靖丁未其孙天佑所编次凡史传所载直言谠论全文皆具载集中其请正北岳祀典於浑源州一疏则本传不载而见於礼志其为左都御史时所言振肃风纪十五章史传不详其目今亦独见此书大抵有关家国至计惟文升於成化中巡抚辽东总督漕运着有劳绩当时必多所建白乃集中概不之及而自孝宗召用以後所陈奏者则甄録无遗盖当宪宗之时文升虽敭历中外而屡为汪直李孜省辈所构不能尽行其志及其被遇孝宗明良相契得以展布其谟猷故所言尽为剀切其生平靖献之志略具是编读其文可以知其所遭际矣乾隆四十五年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
端肃奏议卷一
明　马文升　撰
正心谨始以隆继述事
切惟人君之要莫大乎谨始谨始之要莫先於正心而正心之要又在主乎敬焉尔盖敬者一身之主宰万事之本根圣学之所以成始而成终者也能敬则心存心存则德愈谨而後可以凝天命得人心保大业而治道无不隆矣若敬有不存则心放心放则德不谨而万事俱不立矣尚何望其凝天命得人心保大业而隆治道也哉洪惟我太祖高皇帝膺天眷命神圣知勇始以布衣龙飞淮甸东征西伐栉风沐雨十八载而有天下在位三十二年之间宵衣旰食劳心焦思立纲陈纪贻谋作则此心此敬未尝少忽盖为圣子神孙立万世不拔之基以垂之永久其创业亦可谓之艰难矣然创业固难而守成尤不易也逮我累朝皆能以圣继圣以心传心克寛克仁忧勤惕励所以世底隆平治臻熙皥而无忝於圣祖也恭惟皇上养德春宫盖巳有年潜心圣学亦非一日是以即位之初励精图治任贤去邪敬天法祖不迩声色不殖货利勤政事崇俭素却贡献黜异端隆大孝於两宫布仁恩於四海躬耕籍田亲幸太学凡古帝王盛德之事皆有以备之於躬而施之於事矣真大有为之君不世出之主也天下苍生无不延颈以望至治使能存此心始终不渝则真可以四三王可以六五帝可以继祖宗可以陋汉唐而皇明之大业可以保之於亿万斯年而不替矣然靡不有初鲜克有终人主之大戒也天命人心去留靡常人主之所当察也皇上缵绍洪基当民穷财尽之余兵废刑繁之际所以凝皇天之眷命者在是所以收天下之人心者在是兢业危惧此心岂可一时而不存乎此心一有不存不流於声色则流於货利不入於游逸则入於奢侈一或有之皆能败德败度而於前所谓帝王之盛德或有少损而不能保其终矣且自古圣帝明王未有不接见臣下而能致治者近日百司言事之人往往欲皇上接见臣下是亦忠爱之至臣以为皇上未接见臣下非终於不接见盖亦有所待焉尔若常如今日臣恐君臣之情上下不通亦未可以言治矣昔伊尹告太甲曰惟天无亲克敬惟亲民罔常怀怀於有仁鬼神无常享享于克诚天位艰哉盖欲太甲敬天勤民而保天位也傅说告高宗曰惟学逊志务时敏厥修乃来允怀于兹道积于厥躬监于先王成宪其永无愆盖欲高宗修德法祖而常无过举也厥後太甲高宗为商令主伊尹傅说为商名臣治道之隆盖有以也况迩来各处水旱灾伤天鸣地震是皆天变之大皆上天仁爱人君之意此正法古修德应天以实而不以文之际也伏望念祖宗创业之艰难而天命之靡常思今日守成之不易而人心之罔定退朝之後万几之暇节膳寡慾以颐养天和澄心静虑以默思治道日御便殿召见儒臣或条说大学衍义或诵读贞观政要及通监纲目等书曲为辩析孰为道心孰为人心某帝存此心而治某帝不能存此心而不治用是以亲决万机盖事事有不难矣仍望於太皇太后皇太后两宫益隆其孝养於亲王介弟益笃其友爱凡内外官员或有奇技淫巧之献必禁之而责其人珍禽异兽之贡必却之而塞其衅大政事之疑必召内阁大臣面议而後行或文武大臣有阙必召该部正官询访而後用於缘边将官不时降敕戒饬务在保境以安民於在京武备敕令总兵等官严加训练足以防奸而御侮科道为朝廷之耳目若有小过曲赐其寛贷大臣为人君之股肱务存大体特为之优隆左右誉一人之善必究其所自来毁一人之短必询其所从始内臣之中察其醇谨老成者则亲信而任用之浮躁回邪者则疎远而防驭之大臣之中察其忠良者委任之不贰便佞者罢逐之无疑於母后之家重加赏赉而不假之以权於外戚之属厚加优待而不任之以事赏所当赏而不致太滥刑所当刑而不致太僭浪费钱粮宜皆减省无益祈祷不必修建於宗室则推恩而昭德於四夷则厚往而薄来广开言路以防壅蔽时接臣僚以通下情畿内百姓差役浩繁所在地土暂免踏勘凡百用度悉从俭约一应邪术罔为眩惑尧舜之道亦不过此允迪兹则二帝三王不独专美於前而我祖宗列圣真可继述不忝而於天变亦可以少弭矣臣本以庸才叨总风纪日夜思维无由补报伏望少寛斧钺之诛俯纳刍荛之语身体而力行之天下幸甚臣不胜战栗恐惧之至为此具本亲齎谨题请旨
弘治元年　月　　日题
全圣德以隆治道事
臣切惟自古帝王圣德虽由天纵亦由於进修也且圣莫圣於尧舜禹汤文武故书称尧曰克明峻德称舜曰舜好问而察迩言称禹曰克勤克俭卑宫室恶衣服称汤曰以礼制心以义制事称文王曰缉熙敬止以此观之则古二帝三王之圣德未尝不由於进修而进修未尝不先於节俭仰惟皇上聪明睿知本乎自然圣神文武出於天性曩在春宫天下臣民皆知其有尧舜之资矣继登宝位四载于兹不迩声色不殖货利奇技淫巧之不好珍禽异兽之不蓄躬行节俭赏与不滥开言路容直言优礼大臣寛恤刑狱却狮子於西域退海青於女直天下幸甚近闻欲湖浙添差抽分内臣甘陕织造各様绒毼有司罢於奔命臣惟地方未宁陕西连遭荒旱百姓死亡过半田多荒芜疮痍未复其湖广浙江设立抽分盖因漕运京储该用粮船一万余只天下有司买办木植不前所司建议抽分实为补造运船而设即目运军尚自陪补一半十分困苦若令甘陕织造云毼虽支官钱未免拘令妇人在官捻线男子在官上工必生嗟怨其湖浙若添内臣抽分各处客商闻之决然不敢贩卖木植价益腾贵必悮打造运船而运军愈受其害迯亡必多所系非细皇上即位以来凡事悉法祖宗此二事皆祖宗朝所未行也况不系有益国家重大事务若遽行之诚恐军民惊骇以为此数年未轻差遣内臣抽取木植及自来不曾着令陕西织造蟒龙云毼况今天下民困财竭兵食不足差去官员带令人衆虽不害人终要供给及回还之日装载木植该用马快船二三百只人夫数千余名沿途官司未免劳扰伏望皇上远法二帝三王之俭德近遵祖宗列圣之良图收回成命该用木植或令南京守备内臣将龙江瓦屑抽分竹木局及就差南京内官前去芜湖拣选已抽分堪用者陆续运来应用或令工部分????天下有司买办送纳其云毼亦非供用之物织造实为靡费若备赏赐自有江南织造段疋何必用此毛毼方成锡赉且昔西旅贡獒武王受之召公奭拳拳告戒至勤一篇之训夫以武王之圣受此一獒似未为害而召公告戒之切者盖不矜细行终累大德老臣辅君正当如是而武王终能听之载在经书垂之万世臣荷蒙皇上厚恩委以重任义同休戚遭逢皇上尧舜之君日夜思惟无由补报覩兹二者事虽若细关於圣德实大事虽若小系於天下国家实重臣若隐忍不言万一为皇上圣德之累臣负国之罪将何所逃岂不有孤皇上之付托哉伏愿皇上将臣所言留神采纳天下幸甚宗社幸甚臣不胜拳拳忠爱之至谨题请旨
法乾健以勤圣政事
照得近来各处具奏地震而云南尤甚迩者玄象示警彗星偶见此皆上天仁爱皇上之意也皇上忧勤惕励减膳撤乐凡有游燕悉为停止此又应天以实而不以虚文也将见彗星渐消与宋景公一言而荧惑退三舍者无异信乎天人相与之际甚不偶矣臣惟帝王之德莫先於勤勤则裁决万几而无少壅滞上天之道惟在於健健则发生万物而无或差忒是则天道圣德实相脗合故易曰天行健君子以自强不息大禹之告舜亦曰兢兢业业一日二日万几天位艰哉史书美大禹曰克勤克俭是皆以勤而成圣德所以载之经史而垂光万世也洪惟我太祖高皇帝以至宪宗纯皇帝俱昧爽视朝早朝後日每二次裁决在京各衙门并天下一应章奏或有大政事复召大臣面议而行此我朝列圣之定规也恭惟皇上膺上天之眷命绍祖宗之鸿图即位之初宵衣旰食励精图治视朝决事悉遵祖宗旧规日长时月每日又有午朝之举诚足以嫓美古帝王而克绍祖宗也近年以来视朝稍宴间或早而复宴日止裁决章奏一次此固皇上颐养天和保固皇躬虽得君逸臣劳之道但所其无逸帝王所重仰惟皇上清心讲学节膳寡慾声色不迩货利不殖笃志以求道游艺以养心虽古帝王祈天永命之道亦不过此又岂待於他有所求哉今视朝固亦早矣但日止裁决庶事一次非所以率由旧章而垂法後昆也甚有以掩皇上勤政之心其於圣德所关甚大臣切惜焉伏望皇上自今法天道之健遵祖宗之训每日二次裁决庶务而视朝常常如此则圣心之勤不异於初政祖宗之规不改於今日其於圣德实非小补而底尧舜之治亦不难矣伏乞圣明留意宗社幸甚天下幸甚为此具本亲齎谨具奏闻伏候勅旨
豫教皇储以隆国本事
臣惟太子国之储贰後世社稷之安危系焉所当豫教者也故大易有养蒙之卦礼记载教世子之篇自古帝王之君天下忧深思远者未尝不以此为先务也仰惟皇上嗣登宝位敬天勤民法祖图治至仁洽於四海大孝隆於两宫声色之不迩货利之不殖是以皇天眷顾祖宗垂佑诞生皇子实出中宫爰自去春已正储位神器有归宗祧是托此诚国家万万年无疆之休也臣闻皇太子姿表异常质性聪睿兹已能言能行矣不可不早为之教养也盖童蒙之时良知良能未有所诱天真浑然不早教之一有放失习与性成他日虽有良师良傅教之亦难入矣昔成王始为太子也太公为师周公为傅召公为保伯禽唐叔与游目不阅淫?耳不闻优笑居不近庸鄙所以养成德性及其为君也克绍文武之业而为有周令主此其豫教太子之明验也为今之计必选醇谨老成颇知书史宫人如卫圣夫人杨氏者保抱扶持於凡言语必教之以真正之音而非礼?狎之语不使之闻於耳於行步必教之端庄慎重而非礼邪僻之事不使之接於目教之不忍教之有仪以养其仁义之心教之恭肃教之分别以养其礼智之心内庭之宴钟鼓司承应不使之观元宵之节鳌山之戏不使之见至於佛老之教尤不宜口诵其言目观其像而信之笃游戏之事不宜任其所好遂其所欲而嗜之深迨夫稍长严勅东宫老成内臣如太监覃昌者先教之诵习孝经使知孝弟之道出於天性仁敬之心本於自然至於八岁教之诵诗读书凡尊尊亲亲之等仁民爱物之则无不啓知端其趋向及其渐长建立宫僚之时仍乞勅内阁大臣会同各部都察院等衙门堂上官慎选名实相符才德老臣学问醇博端良重望之臣以充其任回邪诡秘者不使之与自此日出春宫讲论经书?养德性使知穷理正心修已治人之道凡世事委曲在所当知人物贤否在所当辩与夫上天之所当敬祖宗之所当法百姓之所当恤财物之所当惜如此则内外辅导得人而又教之於豫皇太子德不至於尧舜文武之域者臣未之信也盖尧舜文武之圣亦由此而至之耳臣以菲材荷蒙列圣厚恩叨任六卿之重去年又蒙皇上加臣太子少保正系东宫辅导之官臣受任以来夙夜惶惧思无以报惟在豫教皇储以成至德他日足克负荷庶少尽臣职分万一而免冒滥之讥夫教太子之道礼记文王世子篇贾谊保傅篇载之详矣宋儒真德秀亦采编入大学衍义进呈於君矣近日儒臣亦尝进讲於上矣臣犹以此为言者良以今日之学与不学系他日之治乱是盖一得之愚惓惓忠爱之至也伏望圣明留意天下幸甚宗社幸甚臣不胜战栗殒越之至为此具本亲齎谨题请旨
弘治六年十一月初七日具题
恭请皇太子御经帷以隆睿学事
恭惟皇太子殿下年渐长成天资英伟内外宫臣朝夕辅导讲读学有进益此诚宗社无疆之休後世臣民之福也但臣等叨任大臣臣文升臣珪俱任东宫保傅自弘治十一年三月初六日皇太子初出读书於文华殿获覩睿顔之後至今五载止是正旦冬节及每月朔望日於文华殿门外朝参相去颇远仰惟皇上嗣登大宝日决万几犹每月三御经筵令翰林儒臣讲读经书以隆圣学而追古帝王今皇太子当进学之时虽日出读书止在左春坊与二三内阁大臣及东宫并翰林院讲读等官相接且去处颇狭未甚从容考之古者帝王之教太子行步居处太傅在前太保在後入则有师出则有保盖欲左右前後罔非正人出入起居罔有不钦此所以教谕而成德也臣等愚见以为欲请皇太子照皇上御经筵故事每月三次初六十六二十六出御文华殿令臣等六部都察院大理寺通政司鸿胪寺掌印正官并二品以上官同内阁大臣东宫讲读等官侍班讲书其侍卫将军等项比皇上御经筵之日减半庶臣等得覩皇太子之睿顔而皇太子亦识臣等之愚貌收敛身心严威渊穆相接日久自然度量益宏识见益广日就月将以至於缉熙光明之地睿德益盛而帝王之域有不难造矣臣等惓惓犬马愚诚如此伏乞圣明留意裁处宗社幸甚臣等幸甚谨题请旨
弘治十五年四月　　日
端肃奏议卷一

[book_title]卷二
钦定四库全书
端肃奏议卷二
明　马文升　撰
巡抚事
查得先该户部奏准各处巡抚官员每年八月以里一次赴京议事续准兵部咨为公务事照得各处巡抚官员每年在边者於四月内腹里者於八月内到京议事缘即目各处地方中间贼情未甚宁息者若令一槩赴京诚恐阙人误事合无行移各处巡抚官员其斟酌各该地方如果平安别无紧要事情妨占照例议事若是地方贼情尚未宁息军民未得安缉有事难以摘离宜从将应议事件明白条陈径自奏请定夺等因具题奉圣旨是各处正要用人且都不必来钦此备咨前来臣猥以菲材谬应重寄夙夜忧惕思图报称惟欲军民安妥地方宁静其一应合行有益军民事务除遵依钦奉勅谕内便宜处置事理陆续施行及会同钦差镇守陕西太监等官计议停当即次具奏外今将合议事件开坐具本专差舍人某人齎捧谨题请旨
计开
一重守令以广德泽
切惟致治莫先於安民安民在择乎守令盖守令者亲民之官守令得其人则庶民皆安养而天下无不治守令不得其人则百姓受其殃而庶政无不隳矣故自古英君谊辟欲跻民於雍熙太和之域者未尝不以慎择守令为先务焉洪惟皇上爱民之心无异於尧舜宰相赞理之勤有同於伊周然而治不古若而小民不蒙致治之泽者盖以守令不得其人而已矣守令之不得其人者由作之无其法而已矣切见今之守令由进士举人出身者往往多得其人由监生除授者鲜有能称其职揆其所自其监生坐监并在吏部听选通前二十余年方得出身比至除授之时年已五十之上须髪皓然神志昏倦其意以为在任不久又将黜退陞用之例谅不我及所以惟务贪赃之计罔有治民之心如此而欲其政事之理人民之安岂可得乎虽有吏部考察黜退之例及臣与巡按御史按察司拏问之严然今日之黜退者为因老耄贪婪後来之除授者又有老耄闒茸之甚於前所退者盖以国子监所养人材不过如此若止仍旧考察数数黜退而不知所以更张遴选之则小民送旧迎新徒为劳费夫用贤所以育民而贤才之盛未有过於进士也以进士而除授今人皆以为幸登黄甲辄除外任有辜父母之望而灰士子之心也殊不知设科所以求贤求贤所以为民以年幼进士而任守令民情世故无不练逹他日或居藩臬或补内任辅世长民绰有余裕是亦作养人材之一端也陕西地方比之各处大有不同其同知判官县丞主簿近年部运各处边方夏秋税粮相继往来并不在任止有知州知县独员处事若非得人事何克济伏望皇上以生民为念以守令为重乞勅吏部今後各处知州知县有阙照依已故太子太保吏部尚书兼谨身殿大学士李贤奏准事例每选将在部听选举人不分到部年月日远近及监生中年未老耄资质英俊者通行考选学问老成文移颇通堪任正官者并将各部观政进士照依甲数挨次取用除京任外其余相兼举人监生除授知州知县其进士到任之後果有亷名政绩昭着者不分三年六年仍要挨次擢用知州量陞郎中知县量陞主事御史评事或令巡按御史并布按二司官於所属官员内亷名素着才能出衆堪任知州知县者各举所知三五员各另径自具奏吏部定夺授职在任若有贪淫事发连坐举主之罪以後知州知县有阙俱照此例除选如此庶使守令皆得其人而太平之治可期矣
一添风宪以抚流民
臣闻防於未然者易除患於已然者难济盖祸患未萌以治术防之而有余祸患已成虽兵戈除之而不足此古人所以图难於其易而消患於未然也切照汉中府地方广濶延袤千里人民数少出产甚多其河南山西山东四川并陕西所属八府人民或因迯避粮差或因畏当军匠及因本处地方荒旱俱各逃住汉中府地方金州等处居住彼处地土可耕柴草甚便既不纳粮又不当差所以人乐居此不肯还鄊即目各处流民在彼不下十万之上去岁因满四等反叛臣恐乘机哨聚为患地方已令按察司佥事孙逢吉前去彼处查勘见数造册收照行仰各该官司抚恤禁治听其自在生理候丰年着令回还此等之徒若逼赶紧急又恐激变为患若听令在彼居住难保久远无虞况汉中山势之险尤甚於竹房流民之多不减於襄邓虽尝委官巡视终是责任未专必须添官以专其任庶使地方可保无虞查得河南为因南阳之间流民甚多添除参议佥事各一员奉勅专一抚治近於荆襄南阳之间又蒙钦命都御史一员以总其事是皆思患预防防微杜渐之意也如蒙乞照河南事例或添除或就於按察司佥事内专委一员请给勑书前去汉中府就带家小专一在彼往来巡视抚治前项流民其一道分巡事务亦令本官管理及会同守备汉中府都指挥张顺操练军马守护城池禁革奸弊防察不虞务要处置有方不许偏执误事如此庶使责任专一而地方可保其无虞矣
一增课钞以赡军用
切惟理财之方有经常之道有权时之宜经常之道可行於无事之日权时之宜则施於财匮之秋也若拘经常之道而不知权时之宜则军国之用有不足而赡军之需有不充矣照得陕西所属卫所官军除沿边外其腹里军人月粮该支一石者止关本色六斗其余四斗折支钞贯其军职不分沿边腹里四六关支本色六分折钞四分及查得官军折俸折粮并各王府及将军仪宾并司府州县官员折俸通共一年该用钞一千七十六万五千四百六贯今所属每年止收额设户口食盐课程钞共九百五十八万七千四百九十四贯所收不及所用一年共欠少一百一十七万七千九百一十二贯而灾伤减免者不在其数且陕西官军披坚执鋭卧雪眠霜比之各处官军劳逸不同其妻子在卫全资月粮俸米养赡为因粮饷不足减半折支钞贯今所折钞贯亦因不敷有一二年不得关支者四五年不得关支者纵得关支一年钞贯亦不得易买数月之粮又兼要买补马匹置备军装或典卖妻子或掲借财物艰难困苦相继逃亡月粮折支钞贯人情已有不堪钞又不得关支事体尤非所以今官军折支俸粮钞贯既有不敷若不行权时之宜另行设法整理诚恐年复一年困苦嗟怨益为罢弊将何以蓄养鋭气而使折冲御侮也臣看得西安府在城四门一日之间各处贩卖柴薪等项牛骡车不下五百余辆及看得陕西河南客商贩卖马骡一年之间亦不止数万余匹俱从潼关经过前项车辆马骡亦令投税若将马骡车辆量加纳税钞是亦权时增广钞贯之一端也如蒙乞勅户部计议转行陕西布政司将西安府在城四门所进柴薪等项车辆照依在京事例每大车一辆纳钞四贯小车一辆纳钞二贯其马骡委西安府首领官员於潼关收报每马一匹纳钞十贯每骡一头纳钞五贯每季将二项所收钞贯俱送布政司官库收贮以备官军折色俸粮支用候年终将通收过钞贯数目布政司造册奏缴户部查照其收钞去处按察司分巡官不时巡视敢有作弊者就便拿问如律如此庶使课钞颇增而官军俸粮折色不至匮乏矣
一恤军士以蓄鋭气
切惟克敌制胜莫先於军士之効劳养鋭蓄威必在乎衣食之充足盖军士在边必衣食充足而後可以蓄养其鋭也苟衣食不足而饥寒一身彼则自顾之不暇尚何望其用命而乐为之用哉此古之名将所以与士卒同其甘苦而频加犒劳者盖以此也照得陕西腹里卫所军士俱在三边操备有一年一次回卫休息者有十八个月回卫休息者又有一家正军余丁二三名在边操备者其在卫余丁又要种纳屯粮子粒守城等项差使且以在边军士言之既有官给骑操马匹赴边之日彼处总兵副参等官每军一名又要脚力或马或骡一匹头其军士既无营生又无产业止靠月粮六斗养膳置备军装整理盘纒亦皆仰给如此惧怕到边责打只得原籍户下津贴财物置买前去比至则边方该管官旗或指以置买旗号缨头为名或假以修理城垣门楼为由节次科敛逼迫无柰又将原买脚力马骡变卖出办未及一年使用尽絶或又有倒死官马随要买陪逼追紧急只得掲借或本管指挥千百户彼处副参等官马匹钱物马一匹还银二三百两者有之银一两还本利三四两者有之彼至回卫各官家人随即前来索取在卫官员惧其势要只得监追或典卖妻子或掲借月粮归还前去陪马一匹已至破家荡产倘再倒死将何所买陪因此而逃亡者十常八九所以各边军士日见阙少且以官马倒死责令陪补固为良法其马之倒死若不论其急病瘦损倒死之分一槩令军陪补诚恐年复一年艰难益甚又不止於逃亡之患而恐有意外之虞矣罢弊军士莫甚於斯况在边军士多有衣不遮体食不充口瘦损尫羸形容枯槁总兵等官略不介意臣在石城目所亲覩者如此而欲望其用命効劳克敌制胜盖亦难矣所以一遇敌寇犯边多有不能支持必须奏讨京军若不肯着实优恤蓄养鋭气诚恐因循年久益加困弊北人窥伺我军虚实拥衆犯边重有以贻国家之大患也臣每念及此深为寒心犬马之诚不敢不露如蒙乞勅兵部计议行移各边太监总兵都御史等官今後将所属官军领骑操马匹置立印信文簿每月三次点视臕息肥壮者列为一等臕息瘦者列为一等若三次点视俱瘦以後马匹倒死者着令买补以戒军士不肯用心喂养之弊其三次臕息肥壮遇有紧急病证倒死者免其追陪以苏军士艰难之苦如果例该买补本军在边艰难者行移原卫着落户下余丁买补完备本都司差人解送前去若是各军将及下班倒死马匹者就仰回卫从容置买上班之日骑坐赴边及遇有缨头旗号损坏须该置备者令总兵巡抚等官设法措置买办应用如果无处措置行移陕西都布二司????属买办解去并不许分毫科扰於军及非奉奏准事例亦不许擅自役使酷害其各军士上班脚力随其贫富或骡或驴或二人共买驴者各听从其便总兵等官俱不许追究逼迫及不许仍前放债於所管军士令家人前去各卫取讨逼军迯窜果有前项奸弊许巡按御史指实具奏区处仍用心优恤军士作兴鋭气务令得所不致迯亡如此庶使军士感激而可以成克敌制胜之功矣
一清军丁以杜勾扰
切惟发册清取军人不许差官擅勾所以絶勾扰之弊而立长久之法也然法立既久不能无弊若不随时斟酌严为禁治则前法愈坏奸弊愈生而民有不胜其害者矣近该陕西布政司清军委官左参政于璠呈查得节据西安府耀州等州蒲城等乡军丁惠林等各告称各有户丁应当泸州利州清州等卫所军役有告称在营见有正军身力精壮又有余丁三四丁者七八丁者十四五丁者甚至二三十丁者俱各种田买卖家道富实因怪原籍丁户不来供给往往买嘱卫所官旗揑称老疾逃故等项逓年发册勾扰及至解卫为因军伍不阙将解去户丁为奴驱使者有之耕种田地者有之甚至将盘纒衣服等项尽数拘收入已放回者亦有之又有告称正军回还取讨盘纒不一二年军妻又回取讨军妻回卫不五七月余丁又来取讨者原籍人丁为因办纳粮差家道贫窘无从措办只得将田地房屋典卖者有之将男女头畜货鬻者有之及至打发起程稍不如意辄便回卫发册勾取又有告称正军余丁人丁回还出卖自己房屋田地因与房族亲戚及隣里人等争竞雠恨在心回卫妄取别房人丁者有之妄取同名同姓者亦有之此等情节往往赴官诉告分豁所司因见兵部发册清勾难於主张只得依文解去查理原籍抛下田地无人耕种遗下粮差无人办纳又累里甲佥点大户管解及到卫所投文官吏又要拜见钱物旗甲索取馈送土宜彼既有丁只得放回往回数千余里动经半年之上破家荡产甚可哀怜查得钦降军政条例内开正军在营已有壮丁就收补伍不许原籍勾取有司体勘是实回报原卫将在营已有壮丁就收入军卫不许违例勾扰除依奉外今各该官吏故违前例往往听受在营军丁财嘱辄与发册清勾非惟紊烦官府抑且扰害人民照得陕西布政司每岁该清军士不下数十万余各该卫所发册之弊固有而利州泸州二卫青川一所发册之弊尤多呈乞通行四川前项卫所禁约等因到院切详卫所阙军发册清取户丁理固当然军伍不阙行文勾扰原籍民实受害且陕西人民逓年供给各边粮草兼以累年旱荒薄收财力皆困凋弊已极今前项卫所军人不思原籍人丁艰苦因怪不与供送盘纒辄便揑故清取连年扰害不得安生诚为可恨除前项清勾军人行令参政于璠暂解户丁前去查理及行四川按察司禁约外诚恐各处卫所亦有此弊如蒙乞勅兵部行移天下卫所各将见在并逃亡等项军人备查的确乡贯充军来历见在者要开应役正军并在营余丁姓名口数每一布政司并直隷各府各另类造文册一本差人齎送本部照清册事例转发各该布政司并南京直隷府分收照以後各处卫所发册清勾军人到彼先行比对原降文册如在卫原造有空闲余丁数人又清取户丁显是挟讐作弊所清户丁免其查解仍行彼处清军按察司官员再行本卫查理如果在卫有丁就将作弊之人并该管旗吏先行提问如律干碍本官奏请提问不许管军管事着令带俸差操若是在卫原先止有一丁今开逃故者亦要开写某年月日逃故许解户丁前去补役仍通行各处巡抚巡按并清军官员严加禁约所属卫所不许接受财物听从本卫当军之人因怪原籍不与供送盘纒揑作逃故一槩发册清勾扰害果有迯故例该清勾者卫所官员务要取勘明白方许造册送部清勾如此庶使在卫军人无讐清之弊而原籍户丁免勾扰之害矣
一存远军以实兵备
切惟陕西关中重地北连沙漠西抵番夷南通汉中东接襄邓安危所系诚不为轻比之他方尤当轸念况敌寇犯边必先於此方今急务惟在兵足兵若不足以战则不能胜以守则不能固今陕西腹里卫所军士以十分为率逃亡等项已有三分之上除各边操备及屯田外见在守城正军每卫或二百名或一百名甚至止有五六十名又皆老弱尫羸不堪守战若非宣德正统年间将本处充发远方不服水土远年清勾军人编发附近卫所收操及将巩固临洮延安庆阳人民选作土军则陕西军士诚为之阙少而各边操备者益为之不敷矣近年阙少各边操备逃故及死损军士为因腹里军少无从拨补文移往来终无杜絶查得陕西西安等府所属县分人民先年为事充军多有发编四川贵州云南广东广西福建等处卫所者为因水土不服多为烟瘴所侵随到随死不可胜计及至各卫所移文清取过二年或三年方得起解到彼又为前项之故复多死亡仍行原籍清勾其户丁与解人惧烟瘴死亡之患两怀恋土之心彼此通因或逃走外郡潜入番夷一二十年不得到卫原籍人丁惧怕清解全家迯亡者有之其南方之人发充陕西当军逃故等项发册清勾者亦多畏惧此间地方苦寒不肯前来着役间有解到又多气体瘦弱不堪操调到卫未久随即在逃虽有清勾之名全无解补之实军伍空阙两无所益如蒙乞勅兵部计议将陕西人民先发四川云贵广东广西福建地方充军者除四川贵州见今有例仍令解补应当外其云南两广福建年久逃故原卫无丁户丁累到累死累解累逃者行仰陕西布按二司清军官员将前项卫所远年清勾当解户丁如果累次解发到彼死亡者仍照比先不服水土事例收发陕西三边阙军卫所补伍操备若云南两广福建有充陕西卫所军役远年逃故清勾不到者却彼收发本处邻近卫所当军仍行两处清军官员责令各该卫所将名伍彼此开除操备之後但有在逃者仍发原卫当军如此庶使军士各服水土而无死亡之患卫所不至阙军而有操守之实矣
一禁通番以絶边患
切惟欲絶边方之患当禁启患之原盖边患不能以自生必因人以启召之也苟欲边患之息而不禁启患之原是犹止沸而不抽薪又岂善於治边者哉照得陕西洮岷河州西宁等处卫所沿边番夷即古之吐番其性谲诈叛服不常历代以来屡为边患洪惟我太祖高皇帝平定天下抚治四夷示之以威怀之以德彼皆顺服岁时进贡其所食茶铁锅铜器罗段等物奏奉明文方才给与及许令各该番人四时前来各边交易买卖委官管领当时法度严明军民遵守不敢私自通番以取其利其各族番人亦尽知我边情虚实一向畏服不敢为恶其後有等各边无知军民及军职子弟甚至守备官员往往亦令家人将铁锅食茶段匹铜器等货买求守把关隘之人公然私出外境进入番族易换彼处所产马匹等物以致番人将所得铁锅段疋置造军器及战袄等项遂萌侵犯之心或因争论价值将通番汉人杀死同去之人因是违法不敢告官番人畏惧汉人报讐亦不敢前来交易日肆抢刼渐成讐隙及各寨堡守把官军因见邻近有等本分不曾为恶吐番却又妄称本族抢刼等情恐吓陪偿财物因而激变随同各族为恶引惹边患皆由於此甚至有等近边土人居民因与番人结亲或通吐番冒名进贡贪图赏赐往来情熟专为缉探边方一应事情动辄传与所以各边番人益加生拗不听抚化节次为恶抢杀人畜物件若不严加禁约诚恐各边官军互相仿傚一概通番积习年久重贻边患未便如蒙乞勅都察院查照洪武永乐年间福建广东下海通番事例出给榜文发仰洮岷河州西宁但系隣近番人去处张挂晓谕今後但有置买铁锅铜器罗段私茶等货潜出外境进入番族货卖及各寨军人将良善不曾为恶族诈称抢刼恐吓财物并与番人结亲传报腹里事情者事发勘问明白本身处死全家军发极边卫分民发腹里卫分充军若军职及守备官员纵容弟侄儿男通番买卖者指挥千百户镇抚亦发边卫充军守备官员奏请定夺如此庶使法度严明人知警惧而边患为少息矣
讲明律意以重民事
伏覩大明律内一欵凡国家律令参酌事情轻重定立罪名颁行天下永为遵守百司官吏务要熟读讲明律意剖决事务每遇年终在内从都察院在外从巡按御史提刑按察司官按治去处考校若不能讲解不晓律意者初犯罚俸钱一月再犯笞四十附过三犯於本衙门递降叙用钦此钦遵外切惟国家大事莫先於刑狱刑狱所重莫先於人命盖以死者不可复生断者不可复续一妇含寃三年不雨匹夫结怨六月飞霜以其寃抑之气有以伤天地之和召水旱之灾自古帝王莫不慎之故舜典有钦恤之言周书有敬慎之戒下至汉唐法家多取专门赵宋刑官设科取士皆所以慎刑狱而重民命也仰惟我太祖高皇帝膺天眷命奄有万方临御之初屡诏大臣更定魏律至於五六为之弗倦以求至当复命刑官重会衆律亲御宸翰为之裁定务协厥中而於人命尤致意焉是以当时司刑官员多所用心而於律意务为讲明鞫谳之际少有失平隂阳以和风雨以时而天下无怨民矣近年以来两京法司官员或由进士初除寺正寺副主事评事或由知州行人就陞员外郎郎中而御史亦多知县所除到任之後未经问刑就便断狱公差所以律条多不熟读而律意亦未讲明所问囚人不过移情就律将就发落且笞杖徒流纵有所枉为害未大至於人命一有所寃关繋匪轻且如强盗窝主重在造意若窝藏强盗而不曾造意同谋虽分賍亦难问拟斩罪又如官吏怀挟私雠故勘平人因而致死重在怀挟私讐若因事到官但有笞罪虽勘致死亦可止问拟因公殴人至死徒罪又如故杀鬭殴杀人若两人相争互相殴打殴死一人则名鬬殴杀人一人未曾动手一人於彼致命去处有意致死则名故杀此等律意人多忽略有将强盗窝主未曾造意同谋止是分賍及官吏因公事殴人致死本无私讐故勘情由而俱问拟斩罪者有本系鬭殴而问拟故杀斩罪者有本系故杀而却拟鬬殴杀人绞罪者甚至谋杀故杀无屍检验而问拟斩罪辄取情真罪当奏请处决者或本因与人妻妾通奸其夫别项身死而问拟本妇因奸同谋杀死亲夫凌迟处死奸夫斩罪者其他以非为是以重作轻者非一查得数年之间天下布按二司等衙门呈详死罪重囚本院并刑部详拟明白大理寺复详合律该科覆奏处决幸蒙宪宗皇帝慈爱仁厚不忍杀人止令监着恭遇皇上嗣登宝位重念刑狱屡下明诏强盗无贜仗人命无屍检验者具奏定夺其节年原监该决重囚近日辩理寛宥者亦多若使当时就令处决则含寃而死者不知几人矣其所以伤和召灾者果谁之咎欤法司尚然则其余府州县卫所囚犯枉抑而死者又不知其几何矣此皆原问官员律学未讲律意未明之故也况府州县官员多有不晓刑名不知律意者遇有刑名事务多有不能剖决问理而惟聼於主文之人盖由巡抚御史按察司官按治去处不行考校之故也如蒙乞勅两京法司堂上督令所属官天下都布二司督令断事理问及浙江等处按察司官并各府推官各要将大明律条熟读讲解深明其意不许似前忽略置而不讲其问囚之际参错讯鞫务在得其真情方才取招议罪之时尤须原情定拟不许轻易致有寃抑狱成之後难以辩明及通行天下大小衙门并两京部属官吏各置大明律一本朝夕熟读用心讲解务晓其意仍通行各处巡抚御史按察司分巡官按治去处遵依大明律内事理从公考校若有不能讲解不晓律意者依律施行当奏请并降用者径自具奏发落仍乞敕吏部行移法司将拨去办事进士就令与见任官员一同问刑以後该选之时两京法司有阙先尽各衙门问刑进士除授如果法司无缺方令除授别部等衙门是亦前代刑官设科取士之意也庶使人精法律而刑鲜滥施之弊狱无枉抑而世底刑措之美缘系讲明律意以重人命事理未敢擅便谨题请旨
弘治元年　月　　日题
端肃奏议卷二

[book_title]卷三
钦定四库全书
端肃奏议卷三
明　马文升　撰
思患豫防事
近该巡按四川监察御史俞俊奏该四川行都指挥使司经历司呈称建昌越隽等卫地方梁山崩塌土阜拥起地动数里尘砂飞扬声响如雷揺倒城垣房屋压死军民不知其数成都等府所属州县亦各地震不已人畜惊骇又该巡抚山西右佥都御史翟瑄奏据平阳府隰州永和县申称自西北火起红光照地天鸣有声响如雷炮惊动山林鸟兽皆鸣等因臣等切惟四川地方僻在西隅万里之远番汉杂处水陆二涂俱各险阻比之他省不同而建昌地方尤在四川西南西连诸种番夷南接云南丽江军民等府昔诸葛武侯五月渡泸深入不毛即此之地且四川地方自汉唐以来往往奸雄窃?残元之季为因荒旱明氏据有其地我朝贼首赵铎等哨聚为患数年始克平定况人性猛悍易於倡乱今本处地方荒旱军民缺食饿殍盈涂已为可虑而又有此非常灾异建昌尤甚亦不可不为之深忧且上天变不虚示必由人事感召臣等访得建昌原有银塲别无有司止是本处卫所军余煎办岁办银课数多十分困苦掲借月粮典卖男女不彀陪补因而逃亡数多嗟怨之积已非一年灾变之示或由於此况本处不通舟楫尤艰於食又访得四川缺食之人民流入陕西汉中者不下十数余万而湖广饥民流来河南卢氏永宁者亦不止此其襄阳竹山等处潜住者亦衆前项地方往年无事之时尚有刘千斤李胡子等之患况今饥馑之际难保无虞诚恐陕西河南官员止顾本处人民而外郡流来者既不给粮赈济又不设法防闲缺食待死之人因而聚衆刧掠其患非细万一有此未免动调官军粮饷从何仰给默思至此深可寒心其四川缺少人民目下虽是遣官赈济颇可度日若种无秧苗秋成亦无所望将来所忧又不止此必须随即量给种子方可济其将来户部虽是差官二员赈济一员又在湖广督粮又恐不能周遍如蒙伏望皇上轸念地方乞降敕河南陕西湖广巡抚镇守等官督令布按二司巡守并抚民官员作急前去汉中卢氏永宁并竹山等处聚有流民处所将各处流民俱取见数一面多方设法量为赈济一面严加晓谕防闲务令流民得所不致贻患地方及请敕四川镇守巡抚等官行令各该卫所府州将见在官军壮手严加操习振扬威武用防不虞仍乞敕户部再差能干郎中二员星驰前去四川一员专在建昌赈济抚恤一员同先差郎中分投赈济及行令差去湖广督粮官员务要於湖广地方籴买新鲜种子数十万石运去四川或就令成都府所属籴买若干量给灾重地方无种人民督令趂时播种以系人心不许权豪势要一槩妄领仍将建昌等卫岁办银课暂且停罢待後丰收之年所司另行奏请定夺庶几地方可保无虞而灾异得以少弭臣等职总风纪事关地方苟有所闻不敢缄默缘系思患预防事理未敢擅便谨题请旨
陈言振肃风纪裨益治道事
切惟赞襄治道固在於百司纠正百司莫先於风纪风纪振则百司自尔各尽其职百司尽职则庶绩咸熙而治道隆矣自古君天下者未尝不以此为先务焉洪惟我朝稽古定制在内设六科给事中十三道监察御史以司弹劾在外设提刑按察司以兼理都布二司军民又设各道分巡以肃清一道巡按御史总监察焉良法美意至详且密所以百余年间相维相统内外肃然近年以来风纪不振是以奸宄得以逞其邪谋羣小得以恣其欺妄贿赂公行纪纲日紊帑藏钱粮浪费空虚贪官汚吏肆无忌惮仰惟皇上嗣登宝位崇重台谏俾之尽言所以奸邪败露羣小屏逐风纪颇振百司知警治道之隆端有望於今日矣臣猥以庸才荷蒙圣恩擢总风纪受命以来夙夜兢惕扪心揣已无由仰答知遇之隆进言纳忠庶几效涓埃之报谨以振扬风纪裨益治道一十五事条陈伏望皇上留心采纳俯赐施行臣不胜幸甚天下幸甚今将所言事件开坐谨题请旨
计开
一选贤能以任风宪
切惟御史为朝廷耳目之官任风纪之重必须得人方称厥职我朝自洪武永乐宣德年间不分进士知县教官皆得除授但选之甚精而授之不苟至正统年间朝廷颁降宪纲新进初仕不许除授御史至正统八年进士复得除之成化六年仍遵宪纲凡遇御史有阙止於进士出身知县并行人内行取中间多有不分贤否但资格相应皆得授任者所以未尽得人如蒙乞敕吏部行移各处巡抚都御史巡按御史并布按二司官各於所属进士举人除授到任六年以上知县内从公推访亷慎公勤政绩昭着民心爱戴实有声誉者明白具奏遇有御史员阙吏部据此并於考满行人博士内行取如果六年以上知县员少於办事二年以上进士中选取仍照例会同本院官考选具奏除授若所举不实事发连坐以罪如此则御史皆得其人而风纪为之振肃矣一禁摭拾以戒赃官
自古重赃吏之法所以为安养斯民之计也盖赃吏之害良民犹稂莠之害嘉谷稂莠不除则嘉谷无以遂其生赃吏不去则良民何以安其所故我朝於文职官吏受赃不分赃之多寡罪之轻重俱罢职役不叙枉法满贯充军其所以定赃吏之法可谓严且重矣比先年间巡按御史并按察司官拿问贪赃官吏事无所枉俱不敢摭拾具奏其风宪官员得以展布四体而有司官员不敢恣其贪酷十数年来文武官员被人具告贪赃等项重情巡按御史按察司官行提到官对证明白律该为民充军者往往讐怨原问官员摭拾虚词朦胧妄奏辄将原问御史等官奏准差官提解来京或就彼与先问囚犯一同对理纵辩无干受辱已甚稍有小疵多致降谪亏损国体沮坏风宪莫甚於斯所以风宪官员互相效尤各保职任坐视赃官不敢究问以致法度废弛贪汚恣肆而小民不得蒙至治之泽如蒙乞勅法司今後凡贪赃等项官员被巡按御史按察司官提问明白追有赃私律该为民充军不分已未发落妄揑虚词摭拾原问官员者或另行差官或备行巡抚等官先行提吊一干人卷勘问明白别无寃枉委系摭拾该充军者发极边卫分充军该为民者发口外为民若御史按察司官果有枉问及违法情罪明白参奏按察司官行巡按御史就彼提问御史罪重者行提来京情轻者候巡按满日到京参送问罪不许辄便将御史等官一概奏提及就彼与原问囚犯一同取问仍行各处按察司出榜於所属张挂晓谕如此则贪官知所警惧而风宪不致沮坏矣
一择人才以典刑狱
切惟刑者国之重事死者不可复生断者不可复续而司刑者不可不得其人也得其人则刑罚适中而下无寃民不得其人则刑罚滥及而上干和气故虽臯陶掌刑而帝舜有明允之命吕侯司刑而穆王有敬明之戒是则司刑之官岂可不慎择其人而任之哉我朝旧例凡各处按察司官有阙吏部於两京法司御史郎中员外郎主事评事等官内除授都布二司理问所断事司断事理问及各府推官有阙俱於法司历事举人监生内除授尚不得人近年以来吏部将各处知府除授副使府同知知州除授佥事而推官断事等官一概以年老监生除授且前项等官多有不识宪体不谙刑名问刑之际止凭奸吏任情出入伤天地之和召水旱之灾未必不由於此及各处巡抚巡按并三司官多有将推官理问断事往往差遣赴京或别项公干经年半载不得回任以致问刑阙人尤为误事如蒙乞勅吏部今後各处按察司不分问刑管屯整饬兵备等官有阙俱於两京法司属官内推选除授推官理问断事有阙俱於法司办事进士及历事年力精强举人监生内除授不宜似前一概滥除仍乞勅内外问刑衙门以钦恤为心以人命为重务求真情勿致亏枉仍行各处抚按等官不许将推官理问断事违例擅便差遣有误问刑如此则司刑者各得其人而刑不致於枉滥矣
一责成效以革奸弊
洪惟我朝设按察司以总理各道以肃清郡县无非欲振扬风纪彰明宪度俾官吏守法而小民之获安也其分巡官出巡往回月日亦有定制洪武永乐年间各处分巡分管官常川在外徧历所属接受词讼禁革奸弊宣布教条访察民隐所以贪汚知所警惧军民不被残虐近年以来多有顾恋妻子罔肯出巡所过州县暮到朝行甚至偏僻去处经年不知地方事情全不留意官吏贪酷若罔闻知所以政令日隳而奸弊滋甚矣必须定与期限庶可责其尽职如蒙乞勅各处巡抚巡按等官今後布按二司分巡分管官员每年春二月中出巡七月中回司九月中出巡十二月中回司务要徧历所属每处所住不拘日期凡贪官汚吏蠧政害民及一切兴利除害之事有益地方者务在举行每季中分巡官将问过赃汚官吏名数追过赃罚等项数目及完过勘合词讼分管官将催完过钱粮抚安过人民并一应合行事件各开报抚按处查考抚按回日仍具略节总类开奏乞勅该部候三年六年考满之时据此黜陟若推奸避事旷职苟禄不依期限擅自回司者许巡按御史指实参奏究问若有地方紧急事情应回与抚按官计议者不拘此例如此则官无瘝旷而奸弊为少革矣一申命令以修庶务
洪惟我朝洪武永乐以来於各边添设将官假以节钺之权以镇守其地各处设都布按三司授以方面之寄以分理庶事无非欲振扬威武修饬边备以防外侮之侵承流宣化激浊扬清以造生民之福彼时各官奉公守法仰副委托所以朝廷无外顾之忧生民免流离之苦近年以来各边将官中间多有指以进贡为名肆意科敛军士广置第宅恣情燕乐军马凋弊而不整边备废弛而不修一遇有警动辄请兵其各处三司官亦皆因循苟且惟望陞迁瘝旷逢迎罔思补报钱粮侵费词讼不清小民控诉无门盗贼任其滋蔓此皆方今之弊而所当痛革者也伏望皇上降勅切责各边镇守总兵并各处都布按三司及巡抚官员务要下思安享禄位之荣上念朝廷付托之重洗心涤虑改过自新为镇守总兵者用心操练军马修饬边备务使军士精鋭威武振扬以战则胜以守则固为巡抚三司者务使朝廷恩泽之下布郡邑贪汚之敛迹仓廪充实军民安妥凡百政令无不修举如仍蹈前习许巡按御史从公纠举国典具存决不轻贷如此则命令申严而庶务益修矣一逐术士以防扇惑
切惟禁门不许擅入者所以防大奸也左道邪术之有禁者所以惧乱正也故我太祖高皇帝於大明律及皇明祖训皆惓惓以致意焉其所以鉴前代之失而立万世之规者其虑深且远矣洪武永乐宣德正统年间邪异之人不敢轻至京师近年以来或扶鸾祷圣或书符呪水或烧炼丹药或假称耳报一切邪术人等往往来京潜住始则出入大臣之家终则进入皇城之内妄言祸福扇惑人心如往年李子龙近来李孜省邓常恩之辈夤缘妄为人所共怒莫敢谁何幸而天厌其祸俱已败露然虽败於一时诚恐复於後日若不严立重禁何以警戒将来如蒙乞勅各该衙门行令巡城御史及五城兵马司并锦衣卫巡捕官校严督地方人等各於所管地方逐一挨访除军匠旗校监生吏典承差知印天文隂阳生医士上纳粮草之人外若系邪术之人不分有无文引无故来潜住妄言祸福者俱要赶逐出京若一月不出仍前在京潜住者捉送法司问拟明白军发极边卫分充军民发口外为民仍乞勅守皇城四门内外官员今後务要用心关防搜检但有前项之徒及不系内府工作人役擅入皇城者就便拿获具奏送问如有故违事发一体治罪如此则邪术有禁而人心不至於扇惑矣
一择守令以固邦本
洪惟我朝设官分职各有体统上下相维以臻治理即古六卿分职各率其属以倡九牧阜成兆民之意也今在外之官方面固重而守令为尤重盖守令为亲民之官得其人则民受其福不得其人则民受其殃自古愿治之君未尝不以守今为重往年知州知县未尽得人该大学士李贤奏准凡遇朝觐之年吏部於听选监生举人内不分附选远近考选铨除臣在陕西巡抚之时亦曾具奏於进士举人内选择除授以此大州巨邑民颇受惠近年以来各处知州知县有一年不曾除授者甚至有二年除授不到者询其所以盖由吏部每选考试之时无堪任守令之人以此迟迟正官既阙佐贰管事迟一日则民受一日之害且堂堂天朝岂无其人盖因拘於附近年月所以不得越期除授诚恐豪杰之才坐淹岁月多致衰老不得实用臣实惜之如蒙乞勅吏部查照大学士李贤奏准事例每年一次於听选举人监生内考选年力精强堪任知州知县者若干人临时於各衙门办事进士内相兼选用不许将杂行之人除补仍预防州县之烦简斟酌人才之高下除授其四川云南广西福建路途遥远江水险恶所除官员一年之上方得到任若候阙到方才除去不无太迟亦须照阙预先一年除授前官纵有事故亦不至於一年之久至於布按二司官各府知府乃守令之纲也所系甚大尤宜慎选陞用俾严考守令之贤否以报抚按抚按覆考是实转逹吏部吏部再加访察以凭黜陟如此则守令庶得其人而政事修矣
一严考核以示惩劝
洪惟我朝旧制凡在京各衙门属官三年六年九年考满之时本衙门考核後俱送都察院考核初任称职者朝廷给与诰勅封赠其亲不称职者不得关给且有黜焉此乃劝善惩恶旌亷戒贪即古三载考绩黜陟幽明之意也比先年间依此考核人无异言近年以来各衙门属官因见本堂上官考称本院询访行止平常考作不称职者辄便揑词具奏或造谤言原考御史多被连累自此因循虚应故事以致贤否不分亷贪无辩祖宗劝惩之典废弛殆尽若不从公考核无以警戒百司如蒙乞勅六部等衙门堂上官今後考核属官务要察其平昔行止斟酌出与考语若本院考核不称职官员敢有似前揑词妄奏原考御史者许十三道御史将本官实蹟明白劾奏有赃者问罪罢黜平常者降调外任其本官委系亷能而御史挟私考作不称者一体治罪如此庶旧典不致废坠而官僚知所警戒矣
一禁公罚以励士风
切惟科罚科敛法律所当最禁者也迩来人心不古贪风愈盛天下府州县官员不才犯此者固多中间有等曾经旌异或上司礼待称为贤能者往往假公营私罚取百端一年之间所罚银不下数百余两甚至千有余两者诚恐议论欲掩人之耳目或领支修理学校或给发盖造衙门官用者百无一二入已者十常八九其三司官指以公用为由亦各滥罚财物宪宗皇帝明见此弊之甚曾降戒谕之勅比之穿窬之盗今弊尤存尚不知改且两京为天下之本四方之极源清则流洁表正则影直两京各衙门属官中持正操节者固多而滥罚财物者亦有及供送柴薪皂隶到京正数已足纵容家人掯要银两致民嗟怨有玷士风如蒙乞勅各处巡抚巡按并布按二司各行分巡分守官员严加禁约所属不许似前公罚财物虐害小民敢有不悛从公体访得实不分有无原告就便拏问如律其三司官尤须律已正人毋蹈前辙如有故违巡按御史即便纠劾仍乞勅两京堂上官各戒所属以革前弊益敦亷耻之风共助维新之治如此则庶官各知所警而士风为不偷矣一广储积以足国用
切惟自古君天下者莫不兢业自持省财节用恒以国用之不足为忧洪惟我朝列圣相承咸能爱惜民财不肯妄费虽赏四夷不过彩段所以内帑金银常有数百万之积近年以来羣小用事妄兴造作欺罔多端以致府库为之空虚天下为之困惫皇上嗣登宝位赏赉未周而内藏已萧然矣况天下府州县仓廪俱无数月之粮而各边亦止有二年之用万一边方有事或水旱灾伤将何以济兴言至此深可寒心如蒙乞勅户部通查在京及天下方面府州县卫所大小文武官员及各王府宗支一应军士若干共该支本色俸禄粮若干折色银钞若干通计天下岁收税粮金银若干钞贯若干有无彀用如果不足作何区处使不阙乏及内帑前项已空之数如何措置使之充盈或造钞贯或铸铜钱或清理盐法或查勘屯田或闸办天下之税课或清查各处之船料凡理财之方足国之计无扰於民有益於国者宜从计处具奏定夺如此则储积可广而国用为之不乏矣
一恤土人以防後患
切惟思患豫防有国之大事防微杜渐保治之良图臣切见顺天府所属固安永清武清漷县及保定定州河间等处洪武永乐年间原安挿土逹不下千户百十余年生齿日繁虽同编氓终系异类即今精壮男子恐有万余为官者止凭俸禄而俸禄为有限在郷者全藉田土而田土为不增况逹官折俸银两比先年间按季关支近来过二三季或一年不得关支者赖此养赡别无营生一有不足为盗行刼势所不免万一边方有警不无乘机剽掠事之可忧莫大於此必须使之得所庶可保无後患如蒙乞勅户兵二部计议将在京各卫逹官折色俸粮务要按季关与及将在外各处土逹如果田土不足者或将空闲地土或将入官庄田分拨各人耕种使足养其妻子不致失所以絶为盗之心以杜觊觎之念或选立屯长使有统属或拘官操练得食口粮该管官员加意存恤果有违犯治之以法凡可以立久远之规弥後日之患者宜从计处具奏定夺如此则抚恤有方而不贻患於後日矣
一清僧道以杜游食
切惟天下之事有当缓而所系急者僧道是也盖当缓者僧道也所系急者民食也若视僧道为缓而不严加清查则游食者日衆而民食恒不足矣我朝定制每府僧道各不过四十名每州各不过三十名每县各不过二十名今天下一百四十七府二百七十七州一千一百四十五县共额设僧三万七千九十余名成化十二年度僧一十万成化二十二年度僧二十万以前各年所度僧道不下二十余万共该五十余万以一僧一道一年食米六石论之共该米二百六十余万石可足京师一年岁用之数况又不耕不蚕赋役不加则食之者衆而为之者少矣其军民壮丁私自披剃而隐於寺观者又不知其几何剏修寺观徧於天下妄造经典多於儒书败化灭伦蠧财惑衆自京师达之四方公私之财用於僧道者过半民食不足未必不由於此其势又不能尽去若不通查严禁则将来游食者何有纪极如蒙乞勅礼部通查天下并在京寺观共若干处僧道共各若干名除额度之数外多若干名如果数多既已关有度牒难以追夺明白具奏不许额外再度僧道直至额数不足之时方许各该有司具结照数起送关给度牒敢有故违再言度僧者许科道官纠劾拿问仍通行各该抚按等官督责官司严加查勘但系新修私剏寺观即便拆毁并於古刹大寺观其中但有原无度牒行道童即令还俗当差敢有私剏庵观及容隐未度行道童收为徒弟者各问发口外为民寺观住持还俗为民僧道官罢黜不举者罪同所司官员容隐者亦治以罪仍通行天下抚按出榜严加禁约仍令各寺观按月开报不致故违重甘结状付所在官司查考如此则僧道无滥度之弊而民食不致坐费矣
一敦怀柔以安四夷
切惟四夷来贡者慕化之诚朝廷优待者柔远之道此前代之所行亦我朝之故事也洪惟我太祖高皇帝膺天明命汛扫前元太宗文皇帝神武雄略威震朔漠四夷八蛮罔不来贡赐以彩縀衣服待以下程筵晏十分丰厚使之厌饫所以畏威感恩蛮夷悦服自成化年间以来光禄寺官不行用心局长作弊尤甚凡遇四夷朝贡到京朝廷赐以筵宴与之酒食大宴品物颇可而朔望见辞酒饭甚为菲薄每様肉不过数两而骨居其半饭皆生冷而多不堪食酒多搀水而淡薄无味所以夷人到席无可食用全不举筯且朶顔等三卫海西等处风气朴略或不为意而安南朝鲜等国使臣岂不讥笑臣昔往辽东整饬边备曾闻夷人怨言亦尝具奏蒙宪宗皇帝勅令礼部光禄寺凡遇宴待夷人礼部该司官并光禄寺堂上官各一员巡看一时颇可今犹如旧臣若不再言年复一年益加苟且非惟结怨於外夷其实有玷於中国此事虽小关系甚重如蒙乞勅礼部查照洪武永乐年间事例及钦奉累朝奏蒙诏旨行令光禄寺今後凡遇外夷朝贡到京或该筵宴或朔望见辞酒饭务要照依先年定例差官看视下饭斤数不许短少饮食菜蔬俱堪食用酒亦不许搀水今後除筵宴外其午门外夷人酒饭仍令每日侍班御史巡看但似前尅减酒肉十分菲薄者许将光禄寺官并局长等参奏拿问如此庶使怀柔有道而得外夷之欢心矣
一节财用以苏民困
切惟为国莫先於爱民爱民必先於节用苟不节用必至於伤财伤财必至於害民虽有爱民之心而民不被其泽矣仰惟皇上嗣登宝位之初重下寛恤之诏示以悯念小民凡事减省之言此即大禹克勤克俭文王视民如伤之盛心也天下苍生无不欣戴且我朝洪武永药洪熙宣德年间生养休息军民富足故虽外征北敌内营宫殿乐於趋事未尝告劳自正统十四年以後天下多事民始觉困自成化年间各处镇守等官争相进贡科取百端民愈凋惫加以山西河南陕西连年荒旱不收有司素无储积民之死亡过半田土荒芜而粮税如故北直隷山东之民养马供柴而征徭尤重江南各省人民输纳京储及供两京内府物料民困财竭未有甚於此时者也若非节财之用生养休息十数余年岂能苏其困惫然节用之道必自内府减省始如蒙乞勅户礼工三部各查内府衙门自洪武永乐洪熙宣德正统年间一应供用之物如油蜡猪羊鷄鹅及擡柴夫工价银两等项某年用若干某年添若干通查明白逐一上陈御览断自宸衷量加减省若减省一分则民受一分之惠就为定例不许各衙门再行具奏增添尤望皇上自今凡百用度赏赐更加撙节罢不急之修造裁冗食之人员则帝王克俭之盛德复见於今日而民困为少苏矣
一足兵戎以御外侮
切惟为国之道足兵为先兵有不足外侮何御书曰张皇六师兵法曰亡战必危是知自古莫不以兵戎为重洪惟我太祖高皇帝创制之初设卫籍兵天下之军共有数百余万即今百十余年而逃亡死絶者过半盖由里老埋殁而无册籍之可查卫所作弊而无文卷之可凭虽有清军御史而清出者百无二三虽解到卫所而随逃者十常八九若再加百年絶故愈多此军士消耗之弊如此也其见存之军江南者俱各守边备倭儧运粮储江北者俱赴京边轮班操备而在卫守城不过老幼数百人都司操练止有余丁一二千名居重驭轻京师军士虽有二十余万南京官军虽有五万之上然多有名无实况骑射之未精什物之未备加以连年做工疲困已极轮班往返艰难尤甚此军士见存之弊如此也消耗之军既不能复见在之数又不堪用兵戎诚为不足遇警将何调用况今外夷猖獗於甘凉出没於西北强贼又哨聚於江右此皆腹心之患而大有可忧者如蒙乞勅兵部通行天下都布二司各行所属卫所府州县有司将所管各里军户充军卫所官旗姓名逐一查理明白卫所各将所管军人姓名籍贯充军来历年月审勘无差各备造文册江南者送南京兵部江北者送在京兵部各将洪武以来旧册查对如有差讹即便改正仍收备照务要磨勘明白除年远尽絶外将宣德以後逃故之数每省各抄誊一本该部照例通行各清军御史严督所属用心清理不许视常虚应故事庶奸诈之徒不敢作弊埋没其京营官军候营造宪宗皇帝山陵毕日乞勅兵部径自具奏请命本部堂上官一员会同各营总兵官将见操军马逐一查理先尽圑营务足原额之数其南京各营官军乞勅南京内外守备官员会同南京兵部堂上官一体清查仍各禁约管军官员不许私占役使及擅拨做工等项致累逃亡候清查完日各另回奏仍造册送兵部查考其见在军士务要着实操练精其骑射养其鋭气一遇征调俾克成功如此则兵戎不致消耗而战守为有备矣
弘治元年　月　　日题
抚恤南都军民事
照得南京乃祖宗根本重地陵寝所在攸关非细防奸御侮全藉官军军国所需尤赖民庶必须使之得所庶可保其无虞臣访得南京官军专靠俸粮养赡其武职本色俸米每年九月十月折支绢布有过一年不得关支者其折色钞贯等项二年之上方得关支者询其所以盖由南京内府该库收放绢布内官比上年间止是二三员近年增添七八员凡遇各处送纳绢布大户到来每绢一疋要使用银三四钱每布一疋要银一二分包揽大户乘机作弊纳户无银使用只得弃绢逃回经年累岁不敢前来上纳动辄拖欠上万余疋各卫委官通同买头故意迁延以此不得关支只得减价贱卖於人而预先掲借俸粮者尤多其各卫所替役补役并新解逃故军士户丁到来南京兵部查勘明白行仰该卫收役食粮本卫造於食粮项下该部查筭明白行仓放支系是定例其南京户部务要逐名具状赴通政司告送本部行卫查勘重复保结多则三四月少则一二月方得公文到部上下打点用银一二两俱系掲借月粮比及支粮月分又被债主关去因无食用随即逃亡以致操练数少武备不足及洪武年间驾在南京其御马监养有大马喂饲苜蓿以此每卫拨空闲地土着令军士种艺苜蓿以供喂马至永乐年间迁都北京而南京御马监别无大马原种苜蓿地土又被势要占去本监仍要各卫出办苜蓿因无所产只得出办价银每卫多者四五十两少者二三十两一年不下千百余两逼迫军士掲借月粮稍有迟慢卫所官员受责多端况造送快船等项家无空丁差无虚日此南京官军受害之大弊也及访得南京工部递年该办打造快战等船木料比先年间本部收有太平镇江等八府人户承佃芦洲卖芦价银不下数万余两支给买办价无所亏近年以来前项芦洲为因本部具奏召人承佃多被无藉之徒占去无有银两送官凡遇买办木料俱於应天府舖户賖买年复一年即今欠少舖户木料价银三万五千余两其欠少各项买办顔料等物价银尤多舖行取於舖户舖户取於逐门户户受害怨言盈途其上元江宁二县人户在厢者支应往来钦差内外官员下程及汉府织造段疋一应合用之物并内府花园夫修理进贡鲥鱼厰外廓城等项在郷者出办答应过往并南京各衙门公差官员人夫皂隷俱要用银雇覔每名月该银七八钱前项坊厢在郷人户一年共该出银万两有余年年如是无有空岁此南京舖户人民受害之大弊也恭惟皇上嗣登宝位屡下明诏革罢应天府织造縀疋南京军民懽声载道如获更生传闻犹欲织造愈加惊疑夫以南京之内所赖全在军民平昔既不能使之得其所临时何以责之効其力必须痛革前项之弊可保无意外之虞如蒙乞勅南京守备内臣将该库收支绢布内官量为减去新添之数仍令遇有南京户部送到绢布到库早为收受不许掯要使用钱物过多及查南京御马监如无大马将苜蓿价银革去止令牧马所军人将草喂养见在马匹其汉府织造縀疋机张等项照依钦奉诏书内事例革罢以苏军民困苦及鲥鱼厰房屋如有损坏方令修理不许指以修理为由年年擅令应天府出办银两花园人夫如果不系洪武年间额设之数不许久占办纳月钱仍乞勅内外守备官员行移户部将南京各卫但系替役新解并自首复役军人该南京兵部查勘无碍行令本卫着役收支月粮者本部止照在京户部事例造册收粮不许刁蹬又赴通政司告状重复保勘致累逃亡及行南京工部将有芦塲地委官踏勘明白照旧追收芦价银两给还欠少舖户木料价值今後凡遇买办务要先给价银不许逼迫賖买负累舖户及乞勅巡抚南直隷都御史将应天府上元江宁二县该出前项差役银两时常查考当减省者减省当撙节者撙节不许妄费有伤民财臣曾备员南京熟知此弊其来已久恭遇皇上图治爱民远追禹舜臣叨总风纪责在澄清若知南京军民不得其所缄默不言不惟有负皇上任用之意抑且得罪祖宗在天之灵故敢昧死上陈伏乞圣明留意南畿军民幸甚臣不胜幸甚缘系革弊抚安南都军民事理未敢擅便谨题请旨弘治二年　月　　日具题
端肃奏议卷三

[book_title]卷四
钦定四库全书
端肃奏议卷四
明　马文升　撰
回避雠害大臣事
弘治二年七月二十七日臣因八月初二日祭祀先师孔子及初三日祭大社大稷在於本部宿歇斋戒二十八日早有臣宅内守门皂隷王顺到部说称今夜四更时分有不知姓名人在於门外口叫开门数声不曾答应良久听得门响至天明开看得门上射有大箭二枝入木甚深及问大街口坐舖火夫亦说前项时分有一骑马男子再三问马尚书回家不曾止见往巷内去讫等情臣先访得本月失记的日在於东长安门外丢有匿名帖子亦写臣姓名及揑别项重情皆欲害臣性命切念臣本以庸材叨任南京兵部尚书荷蒙皇上嗣登宝位之初首转臣左都御史总司风纪又命臣提督圑营操练军马续又陞臣前职臣累蒙皇上莫大之恩誓欲致身少图补报况赋性愚直凡事惟务公道雠怨有所不避且如近日点选圑营官军黜退把总二十余员令回老家管事该营至今未曾定夺并禁约放债之家不许多取利息逼迫操官在逃或铨选武职减革职事或夺勇士优免户下差徭臣止知为国为民岂料致有衆怨且衆怨所聚中伤必多考之前代俱有明验观其前项二次所为必欲害臣性命可知况臣叨任大臣日逐朝参住居颇远起身须早岂能一一防避万一被害臣之一身固不足惜其实有伤国体而臣下谁敢为国任事此事关系非轻兼臣衰老多病管理部事尚不能任其圑营事务尤为繁剧官军骄惰最易生怨臣实不能兼理伏望皇上悯臣衰疾容臣止管部事免其提督圑营臣不胜感荷天恩之至仍乞勅厰卫行事官校并五城兵马密切体访前项行凶并投匿名帖子之人务在得获鞫问明白置之重典庶奸恶之所畏惧而任事大臣不致受害国体不致有伤而治道为之益隆矣缘系辞免提督圑营并禁约奸恶事理为此具本亲齎谨具奏闻伏候勅旨
弘治二年八月初五日奏
苏民困以弭灾异事
照得先准礼部咨该司礼监太监韦泰传奉圣旨近日京城雨水为灾南京又奏大风雷雨之异朕当检身饬行祗谨天戒尔文武百官尤当各加修省勉其图报毋事因循各衙门政事有阙失当举行改正的斟酌停当来说礼部知道钦此钦遵转行到臣除仰遵圣谕痛加修省及将本部当举行改正事宜先行条奏外臣惟天命人君以出治人君命臣以分治皆所以为民也盖君非民则无以守其国得乎民则国祚延长失乎民则社稷衰微故书曰民惟邦本本固邦宁孟子曰三代之得天下也以仁其失天下也以不仁传曰民犹水也水能载舟亦能覆舟是以自古圣帝明王英君谊辟未尝不以爱民为本而施仁为先也成周传世三十历年八百得乎民心之深耳洪惟我朝列圣相承咸能爱养斯民使得其所深仁厚泽洽於民心故今百十余年民之爱戴无异成周但生齿日繁地土有限丰收之年尚可度日一遇凶荒辄多饿殍况迩年以来差役繁重科派无度且如京畿之民既有擡柴砍柴人夫每名一年用银二十一二两虽曾减去四五两尚有一十六两之多又有寄养孳生马匹京班皂隷各闸闸夫及内府各衙门黄穰苗撞竿等项差辨非止一端每一州县一年多者用银三四千两少者一二千两至如通州雇倩接应人夫一年各县协济亦用银数万余两而税粮马草不在其数往年全靠多余地土帮助近被皇亲功臣势要之家占夺已尽民之困苦所不忍言嗟怨之声盈於道路致灾之由恐在於此非独畿甸之民如是而天下之民皆然又如南京内官监成化年间具奏径行南京工部坐派南方各布政司银朱土朱生漆铁线肥皂各五万筋共该用价银二十余万两其他买办又不可胜计民困财竭诚未有甚於此时者也幸遇皇上嗣登宝位以来布德施惠节俭爱民恤刑狱重农事听贤纳谏任贤去邪凡百无益之事悉皆革罢虽古帝王亦不能过宜乎雨阳时若诸福之物可致之祥莫不毕至然而各处犹有天鸣地震星殒河决两京大水雷雨之灾异者此盖天心仁爱示此儆戒正欲皇上仰体祖宗之心以安养斯民以撙节财用以培植国家而巩固皇图於亿万斯年也且天下之民固所当爱而畿甸之民尤所当深爱也今顺天等八府之民既有前项徭役又遭此水患加以秋收无望即今已有缺食流移者冬末春初必须赈济若徭役不减照旧徵收是所济者不及十之二三而取於民者十之八九内而饥寒切身日无所给外而严刑峻法日加捶楚随济随追欲民之不逃亡不饿死岂可得乎其追陪马匹抬柴夫役已该兵工二部覆奏暂且停追外其余科派徭役尚多若不通行查勘痛加减免不惟逃亡饥死又恐致有意外之虞自古人君欲回天意而弭灾变必先爱民而节财用如蒙伏望皇上法成汤之子惠困穷思周文之惠鲜鳏寡乞勅户部速行巡抚直隷都御史转行顺天等八府除粮草外各将本府所属见今一应买办岁办并各项徭役共若干项每项用银若干两通共用银若干两作急具奏候奏报之日该部会同各部都察院大理寺通政司六科十三道从长计议某件合当暂且停免某件合当量为裁减中间果系内府紧关合用之物者该部支给官钱买办送用仍通行浙江等十三布政司并南直隷应天等府今後每年终将奉到两京各部勘合坐派所属一应买办物料及岁办之物备开件数并该用价银数目备细具奏仍照前会官计议当裁减者奏请裁减当停罢者停罢永为定例内外诸司衙门敢有故违擅自朦胧具奏增添者许科道官指实劾奏究治仍乞勅户部预先区画赈济被灾州县饥民钱粮以备临时之用并将各免粮草作急定夺蠲免庶使民困少苏天意可回矣灾异可弭而祖宗之鸿业可以保之亿万年而不替矣臣叨居大臣同国休戚覩兹灾异义所当言不敢缄默缘系恤民弭灾事理未敢擅便谨题请旨
弘治二年八月二十七日
申明旧章以正罚俸事
伏覩大明律内一欵凡祭祀及谒见园陵若朝会行礼差错及失仪者罚俸钱半月钦此又伏覩大明令内一欵凡民官月俸钱米相兼罚俸止罚俸钱军官月俸全米如遇罚俸合与民官一体扣筭追罚俸钱钦此此我圣祖立法盖因文武官员凡有小过轻犯不即加罪止是罚俸而又止罚俸钱犹存俸米使之得以养其妻子不至失所情法两尽其仁爱优恤臣下之心虽古帝王无以加矣但令内所载年久未曾申明近年以来文武官或有大小罪责荷蒙朝廷寛容罚俸有一月二月者有四月五月者户部行令将月俸不分钱米尽行住支况迩因水旱灾伤仓粮数少即今各官月俸止支本色米三分折色钱钞七分若不分钱米全不关支妻子无所养赡未免啼饥大官犹可小官何以度日诚非圣朝颁禄养亷古者既富方谷之意也恭惟皇上嗣位以来凡事法祖一应旧章悉皆举行天下臣民不胜庆幸如蒙乞勅户部遵依大明令内所载事理通行在京大小衙门今後凡奉钦依罚俸者止将月俸折色银钞照数住支仍存本色养赡妻子庶祖宗旧章得以昭明罚俸官员感蒙惠泽臣叨任大臣事干国体职所当言者不敢缄默缘系申明旧章以正罚俸事理未敢擅便谨题请旨
弘治二年十月　　日题
勤恤小民以固邦本事
臣闻天命人君居大宝之位享天下之奉所以为民也人君简贤任能分布庶位亦所以为民也盖民为邦本本固邦宁民心之向背天命之去留宗社之安危系焉故古之圣君良臣未尝不以安民为务若民有未安则愁叹嗟怨自足以召水旱之灾致非常之异欲致雍熙太和之治而保天下之无虞盖亦难矣故臯陶告舜曰在安民孟子之美文王曰视民如伤易曰节以制度孔子曰节用而爱人盖侈用则伤财伤财必至於害民故爱民者必先於节用也然则有天下国家而为人民之主者岂可以不恤乎民哉仰惟皇上聪明睿知文武圣神曩在青宫已勤圣学既登宝位尤笃力行所以於帝王传心之法得之已深而帝王致治之要行之已效宜乎雨阳时若天地位育诸福之物可致之祥莫不毕至然而近年以来各处水旱虫蝗昼晦地震是皆灾变之大者非皇上仁民之心有未至盖天心仁爱示此灾异欲皇上侧身修行戒谨恐惧节俭爱民以隆祖宗莫大之洪业於亿万斯年而不替焉耳皇上亦当仰答天意思继祖宗克勤克俭而爱乎民焉臣谨以民之困苦言之且如河南山东南北直隷府州县每年该备用马二万匹每马一匹用银一十五两共该银三十万两惜薪司砍柴抬柴等项人夫一年共用银三十万两京班皂隷六千七百余名该柴薪价银八万余两通共该银六十八万两及各王府郡王将军郡主郡君等位生者盖造府第薨者修理坟园及祭祀等项又该银数万两而买办采办秋夏税粮水马驿站又该数百万两且天下之生财有限不在官则在民以有限之财应无穷之徵年年如是欲民之不困财之不竭岂可得乎民财既竭一遇水旱灾伤流移死亡饿殍盈途所不忍言加以官吏之贪酷惟知催科之紧廹小民困苦无所控诉嗟怨之声上彻於天灾异之召实由於此况近来内府各衙门坐派诸色物料供应牲口等项较之永乐宣德正统年间十增其三四该部依数派去有司徵收急於星火北方之民别无恒产止是种田既要完纳粮草又要备办科徵收成甫毕十室九空啼饥号寒比比皆是即今河南山东陕西山西及南直隷扬州等府俱被旱灾又多蝗蝻生发加以官府追徵递年拖欠钱粮及买办等项小民变卖田产已尽计无所出逃亡数多倘来春青黄不接所在仓廪空虚无所赈济其势必至人自相食而意外之虞难保必无赈救之储不可不预为之备伏望皇上上思天命之眷顾祖宗之付托下念小民之艰难法成汤之子惠困穷体文王之怀保小民凡百用度务从俭约无益之费量为减省及乞勅内府各衙门今後凡派出合用营造物料务要会同该部计算各库会有会无合用若干方才奏行该部斟酌合该司府地方有无灾伤分派前去依数送纳不许似前多派一槩具奏若有故违虽奉有钦依该部亦要明白覆奏减去亦不许依奏分派累及小民仍乞勅该部将前项果被灾地方一应拖欠钱粮并买办采办等项物料暂且停止果系内府紧关合用之物许借支官银买办应用其在京各卫门大小官员皂隷系补助俸粮不及难以停止亦暂派江南王府颇少并无南京各衙门皂隷去处十分之三不必令人前来止照例总解柴薪价值自弘治四年为始候丰收之年照旧分派原佥去处应当十分灾伤去处户部仍豫先差官前去整理赈济钱粮若临时前去人民逃亡饿死巳多不无缓不及事其该追亏欠倒失马匹亦暂免追补备用之数灾重去处暂减三分明年收成之後仍前补解再乞请勅各该巡抚都御史将所属州县一应科差当停止者径自斟酌停止当具奏定夺者明白具奏凡可以苏小民之困苦听其便宜处置所属官吏果有恣肆贪酷的为民害者就便黜罢勤於抚字深得民心者量加旌异及督令布按二司分巡分管官员务照都察院奏准事例常川在於各管地方禁革奸弊访察民隐区画仓粮抚恤流移凡有一切不急之务不许擅自兴造一应公移债负不许擅自逼追一夫不许擅役一毫不许擅科大小词讼不许滥受以致监禁人难分巡分管官敢有故违事例不时回司延住坐视民患者许巡按御史指实参奏?治仍行在京大小衙门官员各要敦尚节俭不许过为奢侈庶民困少苏天意可回而灾异可弭矣臣本庸材叨居重任幸遇皇上尧舜之君过蒙委任之隆闻兹灾荒若不以小民艰难困苦之状系国家安危之机恳恳为皇上言之万一民穷盗起酿成大患诚有以负皇上知遇之隆而贻国家无穷之忧义同休戚罪实难逭伏望皇上俯赐施行天下幸甚生民幸甚为此具本亲齎谨题请旨
弘治三年八月二十五日
大祀牺牲事
臣惟国家大事莫重於祀天地享祖宗而祀享之物莫先於牺牲必牺牲之纯洁肥腯方可以感天地之降格而祖宗之歆享也故诗曰秋而载尝夏而楅衡盖言夙养牺牲以防抵触伤损皮毛以致牺牲不洁而不能感格乎神灵也臣曾与看牲之列往年看得牺牲所所养大祀牛羊猪只每牲各混一处粪尿深厚或互相抵触伤其皮毛盖由本所官员不知养牲之法太常寺官又少严於提督以致如此彼时祀期将近人不敢言虽言亦不及事所以一向因循及访得大祀之牲除牛羊系派有司买办外其猪只俱系抽分小猪送去牺牲所喂养备用糠糟又不真正所以多有瘦小不甚肥腯且奉先殿祭祀并光禄寺供用之猪俱系坐派有司买办今大祀之猪却用抽分之数恐有以负圣天子敬天地祀祖宗之诚意也如蒙乞勅礼部会同太常寺堂上官计议将牺牲所所养大祀等项牺牲用何法拴系喂养不使似前抵触伤损皮毛及粪尿汚其牲体务令肥腯洁净仍将大祀并太庙社稷所用猪只行移户部支给官银预为买办毛色纯全猪只送赴牺牲所用心喂养以备应用其余常祭仍用抽分之猪大约每岁不过用银二千余两臣叨任大臣覩兹重事义所当言为此具本亲齎谨题请旨
弘治三年十月　　日具题
乞恩终制事
准本部咨该臣咨称继母赵氏於弘治四年　月日病故臣系亲男例应守制所有本部印信合应咨送收掌等因备咨具题节该奉圣旨马文升着奔丧去葬毕即回任该部知道钦此钦遵备咨前来切念臣受继母训诲之恩爱实深无以为报兹闻去世哀苦不胜得终三年之丧庶能报其万一今奉恩命哀感交增在古虽有夺情之例多在金革之时今四夷纳欵边境宁谧伏望皇上容臣终制服满即当赴京罄竭犬马之劳少效涓埃之报为此具本令孙男马顗亲齎谨具奏闻伏候勅旨
弘治四年正月二十日奏
乞恩终制事
臣继母赵氏於弘治四年　月　　日病故本月二十二日闻讣移咨本部具题节该奉圣旨马文升着奔丧去葬毕即回任钦此续该臣奏乞终制节该奉圣旨钦受军务重托今夷狄进贡边境有事岂宜终制所乞不允还驰驿去限三个月回任钦此又该臣奏乞终制节该奉圣旨卿奔丧事已处置定了不必固辞钦此臣於本年二月初七日离京本月二十五日到家为因地方艰难修坟人夫未到四月初九日方才穿圹十九日殡葬臣母已毕赴京间臣素有脾胃之疾哀毁劳心前疾举发饮食减少日渐衰羸恐稽严限切念臣荷蒙皇上厚恩擢掌兵政委任极隆誓欲捐躯以图报称今遭继母之丧礼宜守制仰蒙皇上令臣奔丧严限赴任臣累乞终制未蒙俞允此盖皇上励精图治人惟求旧之意但天经地义莫尊乎亲降衷秉彛莫大於孝仰惟圣朝以孝治天下今时无金革之事臣冒夺情之命恐亏孝理而来物议况终制不过三年报国尚有余日伏望皇止俯从愚衷容臣终制候服满即当赴京罄竭犬马之劳少效涓埃之报臣不胜感戴天恩之至为此具本令孙男马奉亲齎谨具奏闻伏候勅旨
弘治四年五月　　日
端肃奏议卷四

[book_title]卷五
钦定四库全书
端肃奏议卷五
明　马文升　撰
豫祈雨泽以冀丰年事
伏覩皇明祖训一欵凡每岁自春至秋此数月尤当深忧忧当在心则民安国固所忧者惟望风雨以时田禾丰稔使民得遂其生如风雨不时则民不聊生盗贼窃发豪杰或乘隙而起国势危矣钦此大哉圣祖之心乎至哉圣祖之训乎其仁民保国贻谋防患之意可谓深且远矣诚为圣子神孙所当恪守而遵行之也仰惟皇上嗣登宝位六载于兹奉天勤民无所不至法祖图治罔有怠荒前此数年三辰顺序百谷用成民安其生奈何去岁苏松杭嘉等府雨水爲灾山东河南怀卫彰德地方荒旱秋谷少收百姓缺食逃亡相继荷蒙皇上勅令廵抚官及遣廷臣前去赈济民颇获安今访得山东河南北直隶山西大同宣府辽东去岁一秋无雨三冬少雪和煖如春愆阳太过今春虽有雪雨三二次止可浥尘未深入土二麦巳种者日见枯萎谷豆未播者尚犹待雨若春种之失期则秋收之无望国赋何从而徵民生何由而遂又恐济寜一带闸河无水粮运不通有误国计况今天下民困财竭兵食不足意外之虞难保必无事之可忧莫重於此诚有如圣祖之所训矣且雨阳不时旱涝爲灾固气数之使然亦人事之所感召也故殷汤遇旱而以六事自责周宣遭旱而靡神不举侧身修行惕励忧勤卒感天意之回转灾爲祥邦本获安而国祚绵远是人事之尽而有以胜其气数也伏望皇上节财用以隆俭德开言路以来直谏益崇尧舜之正道益却异端之邪术远法殷汤近遵祖训风雨不时而恒忧於心军民未安而常切於念则诚通於天感召和气雨阳自若年谷自登而民生岂有不遂者哉仍乞颁给内府香帛翰林院撰祭文礼部分投差人齎赴各该廵抚官员无廵抚处就令本布政司掌印官员支给官钱买办精洁祭物亲诣五岳五镇四海四渎之神?诚致祭用祈雨阳时若以昭皇上忧民之意臣叨任大臣同国休戚事所当忧岂容缄默爲此具本亲齎谨题请旨弘治六年二月十八日具题
洁净皇城门禁以壮国威事
车驾清吏司案呈照得本司官员奉本部劄付轮流差委不时点闸皇城四门及各舖守卫官军看得北安东安西安门外被人作践十分不洁三面粪土高於门基若遇大雨水必内流恐与门基相平又恐年复一年习以爲常作践益甚外面益高门基益下以外欺内尤非所宜又看得西安门迤北皇城墙下更舖门牕多被人偷去墙壁亦多损坏又看得东西长安门外各有砖砌大街砖多被人偷盗或年久破碎止存土街其下又被大小车辆经行风吹水冲旁低数尺一遇大雨积水如河有碍人行其皇城下亦被沙壅甚高或低下数尺东长安街与会同馆相通凡百夷人入朝俱从此过亦多损坏不整及东西长安二门外通水沟渠年久淤塞水不能行亦非细故本司职专点视门禁理合具呈乞爲具奏修理洁净等因案呈到部洪惟我太宗文皇帝迁都北平营造宫殿规模宏大诚有以壮中国之气象而耸天下之观瞻也初成之後内外禁例甚严无敢轻易作践者经今八十余年旧例废弛守门官军罔肯巡视任人作践以致如斯其东西长安街往年工部亦曾建议要行用石修砌但被浮言所阻况自古称帝都之盛者必曰长安今长安街坍塌如此诚非盛世所宜千金之家门有粪秽亦必扫除墙垣损坏亦须修整况皇城四门岂宜如此如蒙乞命内官监老成太监一员会同工部堂上官带领谙晓风水隂阳人员逐一看视果如该司所呈如无禁忌趂今天气晴明先将北安东安西安三门外堆积粪土当平去者平去当整理者整理水沟当疏濬者疏濬更舖当修补者修补务要外与内平不致相欺立爲久远之规毋再令人作践其东西长安街道须用石砌方可经久仍乞勅各官逐一计议合用石料若干工部先行措置停当候今年秋後借倩操军及在京火夫并工修砌速爲完毕庶使禁门洁净国势尊严缘系修理洁净皇城门禁事理未敢擅便谨题请旨弘治六年四月初九日具题
厘正祀典事
载考帝舜绍尧之後肇十有二州封十有二山盖每州必封表山之高大者以爲一州之镇如五岳五镇之神东封泰山爲东岳在今山东泰安州沂山爲东镇在今青州府临朐县南封衡山爲南岳在今湖广衡山县会稽山为南镇在今浙江会稽县西封华山爲西岳在今陕西华隂县封吴山为西镇在今陇州北封恒山爲北岳在今大同府浑源州封医巫闾山为北镇在今辽东广寜卫中封嵩山为中岳在今河南府登封县封霍山为中镇在今山西霍州又封四海四渎之神东海之神在今莱州府南海之神在今广东南海县西海之神在今蒲州北海之神在今怀庆府济源县志载以其济水源通北海故祭於此淮渎之神在今南阳府泌阳县江渎之神在今四川成都府河渎之神亦在蒲州济渎之神亦在济源县三代而下历秦汉隋唐俱於原封之山致祭至五代失其河北之地宋有天下未能混一北为契丹所有後以白沟河为界所以祭北岳恒山於真定府曲阳县俗传有飞来石之说不知祭医巫闾山於何处盖宋建都於汴而真定在汴京之北是亦不得已权宜之道也迨我太祖高皇膺天眷命奄有万方建都金陵覩真定远在京师之北所以因循未曾厘正迨我太宗文皇帝迁都北平而真定府却在京都之南当时礼官亦未建明犹祭北岳於曲阳县惟北镇仍祭於广寜若以爲北岳原在真定则周礼载恒山为并州之镇在正北我朝一统志亦载恒山在浑源州南二十里即北岳以此观之则北岳当在浑源州为无疑矣今本州北岳庙址犹存故老犹能相传我朝洪武初定岳镇海渎之神削去历代褒加之帝号真可为万世之法独北岳犹祭於帝都之南非其故封之山诚爲阙典臣非礼官考据未真但系国家重事不可不为厘正如蒙乞勅礼部再加详考如臣所言为是明白具奏行移山西竝大同廵抚官员候时年丰稔措置钱粮於浑源州恒山旧址去处修盖北岳神祠务在不侈不隘若旧殿犹存不必从新盖造止可修葺工完之後有司具奏更乞勅翰林院撰文勒石?庙以垂永久今後凡祭北岳之神於此行礼庶数百年之阙典得以正於今日而我朝之盛事亦可昭於後世矣缘系考究神封以正祀典事理未敢擅便谨题请旨弘治六年七月十七日具题
慎守备以防不虞事
切惟南京祖宗根本重地陵寝宫阙之所在百官衙门之攸存永乐洪熙年间俱命皇太子监国至宣德年方命武职重臣与老成太监守备後又添协同守备武臣并参赞机务文武各一员无非欲修饬武备总理机务统摄人心而防不虞其任至重而不轻也明矣自来四处操练军马操江船者在於上新河大教塲与神机营俱在城南小教塲在於城内不知比先何等武官坐营管操近年以来有系指挥坐营管操者间有都指挥都督者其守备内外官员止是每年春秋二次亲诣各教塲閲视军马所以军马未甚精强其各门守门官员亦不十分严谨臣昔年亦尝在彼参赞机务所以备知其详心甚惊惕况南京城内城外四方逋逃并趂食等项百种之人俱集於此门禁之寛严军马之强弱无不知悉矧居大江下流而上有荆襄武昌豫章俱系重镇自古必命重臣镇守其地正以屏蔽金陵且如近者荆王因居上流乃敢潜蓄异谋使其异谋果成顺流而下南京城中无备仓卒之间何以支持事之可忧莫大於此幸而天佑国家殱彼凶残早爲败露今四方水旱灾伤民财困竭奸凶之徒难保必无而所在兵食又多不足任南京守备之责诚宜日夜关心而严爲预防也预防之道修武备谨门禁察奸宄为先此非臣之过虑实亦职任当爲近南京神机营小教塲阙坐营官管操至今半年之上不见具奏补官不知军马付之何人管理诚恐阙官日久武备废弛如蒙伏望皇上以祖宗根本重地爲念以思患预防为虑乞降勅南京守备内外官太监陈祖生蒋琮郑强太子太傅郕国公朱仪协同守备怀柔伯施监参赞机务南京兵部尚书侯瓒自今各要同心戮力彼此协和操练军马振扬威武严谨门禁防察奸宄照依在京提督太监总兵事例不时轮流亲诣各教塲提督操练务使军马强盛威武奋扬门禁谨严关防详密足以慑服人心而潜消奸宄纾九重南顾之忧保国家万年之业其於委任斯无所负其神机营并小教塲坐营官亦须查照本部原行事例作急推选官员具奏前来以凭上请定夺庶先事有防而後患自弭矣缘系请勅南京守备重臣慎机务以防不虞事理未敢擅便谨题请旨弘治六年九月初六日具题
袪除邪术以崇正道事
臣访得东岳东镇西岳西镇中岳中镇北岳北镇等祠庙俱有御用监太监陈喜太常寺卿邓常恩安造石函一座周围俱有符书内放泥金书写道经一卷金银钱数个各色宝石十数颗五谷各一升似乎魇镇之法及有外官所撰皇帝遣御用监太监陈喜致祭于东狱泰山等神祭文石碑一座臣切观历代竝我朝故事凡改元之初竝因水旱灾伤朝廷命翰林院撰写祭文分遣廷臣前去致祭五岳五镇四渎四海之神祭毕所在官司就将祭文刻于石碑以昭盛典并不曾有遣内臣令在外官撰写朝廷祭文致祭五岳等神事例虽秦皇汉武之封禅亦未有於五岳等祠庙安置石函之理前项二事俱属不经此皆邓常恩恣逞邪术荧惑先帝所致今邓常恩等巳置宪典前项石函石碑若不除去不无取讥将来贻笑後世有亏先帝圣德如蒙乞勅河南陕西山西山东辽东各处廵抚等官将前项岳镇等庙但系陈喜邓常恩安造石函竝所立石碑俱各拆毁仆倒磨去文字其原安金银钱宝石并道经差人齎进赴京庶免後世之讥以塞将来之衅臣叨任风宪大臣苟有所见事干国体不敢缄默谨题请旨弘治元年　月日题
申明律意以弭盗贼事
切惟为治莫先於德教辅治莫先於刑罚非德教无以化导乎人心非刑罚无以惩戒乎奸宄故在帝舜之世契敷五教而臯陶典刑以弼其教是知自古帝王之御天下未有舍此而能致治者也洪惟我太祖高皇帝膺天眷命奄有万方当残元入主之後法度废弛之余以为刑乃辅治之具不可不明首命大臣更定新律以一人心又命刑官重会衆律以协厥中而垂法万世其劝善瘅恶之意无以加矣且五刑之属三千而罪莫大於十恶十恶之外而情莫重於强盗何则强盗之行执兵持刃生杀在乎掌握劫财奸淫操纵随其意欲比之叛逆之徒相去不远所以强盗条云凡强盗得财不分首从皆斩例该决不待时所以禁暴去恶惩奸止乱而辅治者也祖宗朝凡锦衣卫捉获强盗绑赴御前引奏者俱奉纶音三法司锦衣卫午门前当时会问明白随即具奏奉有钦依刑科三覆奏就行处决或有不待三覆奏而处决者所以良善者知所劝奸恶者知所惩典刑既正盗贼屏息至天顺三年九月二十五日该司礼监官传奉英宗皇帝圣旨人命至重死者不可复生自天顺三年为始每至霜降後但有该决重囚着三法司奏请会多官人每从实审録庶不寃枉永为定例钦此盖专指律该秋後处决重囚临决之际恐有寃枉故令三法司会多官审録即古帝舜钦恤大禹泣辠之心也恐强盗重囚不在其内且强盗既该决不待时缘何监至秋後处决因有前该传奉钦依所以一向因循但系强盗不分赃之多寡情之轻重俱监至秋後与秋後处决之囚一同会审比及会审之时十死七八存者监禁日久翻异原情能言者俱作矜疑情虽重而不决柔弱者俱作无词情虽轻而行刑况处决之际因是囚衆多至日晚或至更深人多不见甚非刑人於市与衆弃之之义且情犯有轻重故行刑有迟速今常若如此则自此终无决不待时之强盗矣是强盗与闘殴杀人者爲无异矣又非历代制律惩恶之意欲强盗之息得乎如蒙伏望皇上今後凡锦衣卫官捕获强盗绑赴御前引奏者乞照先朝故事勅令三法司锦衣卫堂上官於午门前会问明白追有赃仗拟罪如律备由具奏奉有钦依刑科覆奏不必监候随即处决中间果有情可矜疑者亦要明白上请定夺或有寃枉亦与辩明其法司径问强盗及杀一家非死罪三人凶犯务在鞫问情犯明白赃仗真正毋挠於势要毋拘於成案发大理寺审拟合律类奏奉有钦依者刑科覆奏亦就处决庶有以正邦刑而惩奸恶息厉阶而安良善其律该秋後处决重囚照旧会审?惟皇上寛仁慈厚实同舜禹而臣犹以此言进者盖此时强盗恣肆劫财杀人全无忌惮比之往年大有不同杀一家非死罪三人者往往有之若不将强盗凶徒依律不时处决则恐厉阶自此而生将来有不可制之患矣况辟以止辟刑期无刑帝王之盛事也强盗有犯不时处决余贼知警是辟以止辟之意也盖兵刑二事每每相须恶之小者以刑治之而有余恶至於大虽兵加之而无益矣臣叨掌邦政弭盗安民乃其职任苟有所见事干国体不敢缄默缘系申明律意以弭盗贼事理未敢擅便具本亲齎谨题请旨弘治七年五月二十七日具题
添廵抚以保安地方事
职方清吏司案呈切惟制治贵於未乱保邦在於未危盖治乱安危相爲倚伏自古帝王谨於未然而不救於已然谨於未然者易爲功救於已然者难为力昔伯益之告帝舜亦曰儆戒无虞而终之曰无怠无荒四夷来王是皆制治於未然之意也我朝自宣德年间各地方添廵抚官员或都御史侍郎以节制三司即古三监之意也比时惟河南山西陕西南直隶苏松等府设有廵抚官其余布政司止是不时差遣大臣廵视或一年二年而囘所以三司官员互相因循府司官员惟知贪利以致福建贼首邓茂七浙江贼首叶宗刘广东贼首黄肃养倡爲乱阶多者数万少者数千僭号称王攻劫城池杀掳人民地方骚扰爲之不寜者数年其广西贵州苖蛮因而为乱朝廷命将出师方克剿平彼时兵食尚足人民富庶未甚费力近年以来宗室位多冗官太滥加以水旱相仍科派无极所在仓廪空虚军士乏粮城池坍塌武备废弛守门者皆老幼之卒操练者半尫羸之辈如湖广桂阳县被贼百十人进城如入无人之境江西贑州府地方流贼数百劫掠十数余日至今未曾捕获福建武平广东程乡县贼盗尤甚倘或哨聚日久为患非轻其浙江大户之家或争私忿各聚人衆相杀数日有司莫敢禁治诚非治世所宜若非添设廵抚官员早为整治将来之患有不可测今江西已添廵抚官一员但止管南贑二府及福建汀州府广东韶州南雄湖广郴州一带不预民事三司官员未听节制难以行事查得本部先尝建议要於福建浙江添设廵抚官员未蒙命允今日之势又非前数年之比矣应合早为处置案呈到部臣等切详民贫盗起理势自然各处灾异迭见巳非一日恐象不虚示必有其应臣等职掌兵政天下安危所系若不弥之於早万一有事臣等万死何足以赎伏望皇上以地爲重乞勅吏部会同本部推举练逹老成刚柔兼济官二员爲都御史廵抚浙江福建地方专一抚安军民缉捕盗贼禁贪残除奸弊修理城池整饬武备措置仓粮操练民兵凡事与镇守内臣计议而行大意以弭盗安民为本其江西都御史金泽就令廵抚江西多在南贑二府居住仍兼管广东韶州南雄二府及湖广郴州桂阳一带候命下之日各另请勅行事缘系添设廵抚官员以安地方事理未敢擅便谨题请旨
端肃奏议卷五

[book_title]卷六
钦定四库全书
端肃奏议卷六
明　马文升　撰
灾异事
准本部咨该准礼部咨前事该廵抚湖广都察院右副都御史徐恪题据湖广布政司呈据长沙府申据善化二县申切照本县地方自弘治八年二月以来天雨不降高阜去处未曾翻耕即今苦竹开花实如麦米枫树生李实黄连树生黄瓜苦蕒菜开莲花七日方才凋谢备由转呈到臣会同廵按监察御史郑惟恒议得凡物之生各有常性今当地方旱沴之余土木并兴之际而山林园圃草木多开异花生异实戾性之常厥妖甚异斯固微臣失职之咎亦由民力难堪怨声沸腾有以致之也除洗心涤虑思过补愆及行都布按三司一体痛加修省等因具奏抄出该本部备查近年以来天鸣地震星殒如轮冰雹屡降天火时发夏霜陨禾等项灾异历考传记以详厥罚上请皇上修德以弭天意及要行两京文武羣臣各竭乃心殚乃力勤臣职以奉朝章修人事以回天意期交尽乎修弭之道用少裨於宵旰之忧凡事关乎治理听条奏以举行等因具题节该奉圣旨是弭灾之道在修人事事关朕身的当自举行尔两京文武羣臣并各处镇廵三司等官尤当痛加修省勉尽职务共回天意毋事虚文钦此钦遵备咨到臣除痛加修省勉尽职务及本部合行事宜另行条奏外臣闻上天以生物为心人君以子民爲责故自古帝王之治天下未尝不以养民为本以顺承乎天心盖天下之安危系生民之休戚而生民之休戚又系乎安养之何如耳民得其养自然饱食煖衣向仁慕义虽有变故卒保无虞而国祚灵长民失其养则赋重役繁愁苦嗟怨遇有小衅遽至离心而国势寖弱成周嬴秦足可为鍳後之有天下国家而为斯民之主者乌可不加之意哉洪惟我太祖高皇帝膺天眷命奄有万方知保天下在得民心故惓惓以安养斯民为念立纲陈纪无一政而不在於养民发政施仁无一事而不寓乎仁爱贪官汚吏之害吾民者必重置於法豪宗巨族之残吾民者必大治以罪列圣相承率遵是道所以百余年来海内晏然灾异少见民之感德浃於骨髓沦於肌肤无异成周之世也仰惟皇上嗣登宝位爱民之心实同乎舜禹仁民之念远继乎祖宗无一令之不善无一政之或乖宜乎两仪奠位而万姓咸若三辰顺序而百谷告成夫何近年以来乃有前项礼部所陈各处奏报灾异数者之中惟地震一事考之前代固有震者未若今日连年震之不已而海内俱震草木之妖固不能无未见今日并生一府又在同时此皆灾异之甚者且变不虚示必有其应由人事乖於下斯天变应於上然而致此者固皆臣等不职所致实由赋重役繁小民不得其所之所感召耳何以知之什一而税古之常制今之田亩十税八九且宣德正统年间宗藩位少武职未多江北布政司税粮拨付边方京仓上纳者每石价银不过五六钱多系布绢之类来京籴买未尝专要银两而有司仓存收者俱收本色其运之数十之四五近来宗藩位多武职太滥边务方殷禄米去其大半小民之粮尽数改拨京边二仓上纳每粮一石少则用银八九钱多则用银一两一二钱俱要煎掣净银丰年用粮八九石方得易银一两歉年则借取富室收後加倍偿还间有空间地土又被各王府及势要之家占为庄田催租之人百般科害控诉无门往年京师仓库钱粮易於上纳迩年使用之钱过於所纳之数若至丝绵花绒阔布大绢一切物料交纳尤难非经揽头小民不敢上纳所以在京米粮虽贱价值日增每一布政司该徵银百万余两而备用马价抬柴夫役京班及司府州县官柴薪皂隶驿递马驴船只又该银数十万两而买办顔料织造縀疋供用之物不在其数江南兑运京仓并各衙门粮米运至京师者每正粮一石亦该二石之上甚至三四石者今年如是明年亦如是岁岁如是无有了期桑枣鬻之已空而丝绢犹徵田亩卖之已尽而税粮犹存逃亡人户税粮并於见在人户代纳收成已毕而枵腹啼饥者比比皆是隆冬堕指而赤体号寒者处处皆然衣食不足罔知礼乐风俗日见其浇漓人心日滋其奸伪子詈其父习以成风弟殴其兄恬不为异究其所由社学久废人不读书以致如斯赋重困民未有甚於此时者也好逸恶劳人之常情古之帝王遂民所欲今天下之民河南者因黄河迁徙不常岁起人夫五六万每夫费用盘纒银一二两逐年挑塞岁以为常近因河决张湫有妨运道钦命内外大臣往彼修筑又起河南山东人夫不下二十万所费钱粮不可胜计皆出自小民膏脂江南苏松等府挑濬河道亦曾起人夫二十万即今南北直隶河南山东沿河沿江烧造官砖及湖广前後修盖吉兴岐雍四王府该用人夫匠役不下五十余万江西前後修盖益夀二王府今山东青州修盖衡王府二布政司亦该用人夫数十万先修者三年之上尚犹未完後修者方才兴工先後用银岂止数百万两今两广用兵民之供运军饷者又不知用夫几何山陕二西人民供给各边粮料终岁劳苦尤甚他方及佥派天下各王府校尉厨役斋郎礼生每当一名不数年必致倾家荡产且洪武年间封建诸王惟秦晋等十府规模宏大壮丽将以慑服人心以固藩篱其余诸王府俱各差减盖恐费民财而劳民力也永乐宣德年间亦皆如是以後年间修盖各王府方才寛大宏丽一府有修盖二三次者北方府州城濶民稀拆毁军民房屋不致太多今江南府分多有依山顺岭傍河临江城小人稠自唐宋以来未曾封王军民居住相传数代生齿日繁今闻差去内外官员止照北方王府周围墙垣丈尺及起盖军校营房有将军民房屋拆毁十之二三者甚有拆去四五分者斩山平地多伤风水军民荡析其居无所归着诉告之言盈於道路嗟怨之声彻於上穹加以做工人夫暴露日久万一积怨恐生他虞即今在京各项工程亦衆操军连岁少休多有累及逃亡及在外司府州县并各边总兵等官非奉奏准明文擅动军民修盖不急衙门非礼祠庙及耕种自已田土做造私已器皿者亦多里河一带直抵南京平昔俱有听拨拽送马快船只等项人夫近因三次亲王之国预备接应人夫又不下数十余万聼候日久饮食不足尤爲困苦役繁民困未有甚於近岁者也赋重役繁二者并行则民力岂有不困民财岂有不竭欲望遂其生养岂可得乎民既流离困苦不得其养则上天生物之心有未遂矣人君子民之责有未尽矣灾异之来未必不由於此赋税之重势至於斯固不可已但价值亦当少减工役固不可已缓急亦不可不节王府之修固不可不加宏丽亦不可不计地之广狭而斟酌损益此等事情关系甚大若不早为处置诚恐年复一年上恬下嬉灾异之示或不可弭而意外之虞难保必无合无通行各处镇守廵抚总兵并都布按三司官员今後各要上思朝廷委任之重仰体皇上恤民之仁边仓粮价斟酌定夺比前量减银数而各边管粮官亦不可多收及行仰所属凡遇分派夏秋税粮之时将京边二仓粮料先尽上户次及中户起运下等人户俱作存收或折纳濶布严禁里书人等不许那移作弊致有不均其徵收之时亦要酌量缓急预定期限陆续设法催纳不许要誉逞能严刑峻法逼民逃窜其桑枣有遭荒岁砍伐巳尽者亦要申明祖宗旧制着令照丁栽种务臻实效以复民之恒产其提调学校官员亦要修举社学之规慎选教读之人各里凡民子弟俱要入学诵读孝经小学并御制大诰俾知孝弟之道法度之严以复民之常性廵抚官尤宜振肃纪纲倡率所属凡利所当兴弊所当革可以养民之生者一一举行贪官在所当去汚吏在所当黜可以苏民之困者悉要振作视民如巳之子节财如巳之肉使民无啼饥号寒之苦得遂仰事俯育之天如有盗贼生发小则设法抚捕大则调军剿灭毋致滋蔓贻患地方其於委任斯无所负其大小衙门若有应合修造工程事干动支钱粮起倩人夫数多者务要奏奉明文次第合应修盖小小工程亦要申禀廵抚等官示下方许修造其余一切不急之务一毫不许擅科一夫不许擅役及行各边镇守分守等官除修边外不许擅拨操军修理一应淫祠私宅公馆等项并耕种田土做造器皿重劳士卒废弛武备如有故违通许廵按御史指实具奏提问如律上请定夺情重者文职照坐视民患事例降调叙用武职照私役军人事例降级发落通行京通二仓内府各库局内外提督廵视等官并各边监督官员各要严加禁约官攅库斗人等不许刁难纳户掯勒财物仍乞勅工部转行湖广江西先次差去修盖各王府内外官员如果工程未完作急修盖完备若是已完即便囬京不许在彼迁延虚费供给有伤民财仍请勅三道分投齎付今次差去湖广江西山东修盖各王府内外官员及请勅彼处镇守太监廵抚都御史廵按御史公同相度今次所修王府各府城内地方有无空阔如果城阔人稀其周围墙垣丈尺并宫殿衙门一应房屋照式起造分毫不可有减若是城狭人密别无空地周围墙垣不必拘於北方王府周围丈尺徒使府内空地太多以後致令起盖离宫别殿台榭游玩去处致惹事端有违祖训且使军民嗟怨其合用木植等料着令匠作斟酌相度而用不许因争小忿将长材故意截短劳民重买有稽工程其督工官亦要抚恤人夫时其饮食不可太急及索要财物若墙垣宫殿基址大工修筑已就将原起人夫或分班做工或疎放一半不许尽数拘留致生疾病因而死亡有伤和气内外官员仍每半年一次具奏要见造完工程若干用过物料若干见在做工人夫若干不许似前迁延岁月久劳民力工部仍查内外节年修盖派出料物若干工程巳完未曾送纳者即系多余之数准作後来应用不必再派有司寛其一分则民受一分之惠若然民虽不能尽遂休养亦可少苏困敝一二前项事情国家安危所系臣叨任大臣荷国厚恩上在辅君德下在固邦本而国之安危尤其当虑臣久知生民困苦邦本不固每欲上陈恐涉越职辄复中止今当灾异迭见之际复奉纶音事干治理许其条奏臣若不以实奏闻而徒事虚文甚非人臣以道事君之义伏望皇上览臣所言如果有益生民有裨治道断自宸衷俯赐施行更乞益遵祖宗之训益笃爱民之仁节财用省造作以培植邦本崇正学抑邪术以端澄圣心庶几天意可回灾异可弭而国家万万年无疆之基业实在於是矣臣干冒天威不胜战栗恐惧惓惓为国爲民之至爲此具本亲齎谨题请旨弘治八年八月二十一日题
陈言申明职掌清理刑狱事
陕西道呈刑科抄出大理寺右寺右评事鲁永清奏窃闻刑者民命所关刑清则化行化行则民用和睦而百顺至否则天降灾谴而百异兴自古君天下者未有不以刑狱为重也仰惟皇上初登宝位维新治化首颁明诏大赦天下是以久禁囹圄者悉蒙大造之恩犯至死刑者多获再生之德中外欢腾华夷称庆和气乍周於两间嘉祥已弥於六合故郊祀一举而瑞日增辉籍田一耕而灵雨即降是皆圣德和气感召之所致也太平休徵何以加此将见五谷丰登刑期无刑诚有在於今日臣幸际明时备员法曹顾所司者刑名所专者参驳不敢越职妄言谨以目击耳闻弊所当革有关职掌竝不便事件条成五事上凟天聼伏乞优容采择施行等因具本该通政使司官於奉天门奏奉圣旨该衙门知道钦此钦遵抄呈到院除均地方以便审録一件行移吏部施行及遵律令以平刑罚等三件先已详议具奏外内一件详律意以重大辟节该伏覩宣德三年三月初四日钦奉宣宗皇帝勅谕内载圣人制刑罚用昭天讨以弼治化刑罚当则天道和平人心悦服国家天下并受其福否则感伤和气灾沴百出是以古者帝王必慎简刑官我国家稽古为治建三法司自祖宗以来慎重人命务在恤刑钦此及读大明律保辜限期内一条以手足及他物殴伤人者限二十日以刃及汤火伤人者限三十日折跌肢体及破骨堕胎者无问手足他物皆限五十日庄诵再三不能无疑夫鬬殴成伤既立辜限则辜外身死当依本条今律云辜内因伤死者以鬬殴杀人论该载巳明其在辜限外及虽在辜限内伤已平复官司文案明白别因他故死者又若各从本殴伤法该载亦明今问刑衙门未审据何所见遇有殴伤辜外死者不分原伤有无平复辄依殴杀之条坐以绞罪恐非律文之意曰辜外因伤死者不合偿命则死者何辜诚如所云则辜限一条可以删去矣何用保辜哉况本条又云若折伤以上辜内医治平复者各减二等辜内虽平复而成残癈笃疾及辜限满日不平复者各依律全科切详立限之意原以限满为期若伤未平复辜限一日不满虽笞杖之轻未敢便决盖恐被伤者死必令偿命则杖刑难赎若辜限已满伤未平复虽徒流之重就便断决随即发遣且限满不平复殴伤必重有死之理若该偿命岂肯遽以殴伤全科其罪乎假有殴人至笃疾该杖一百流三千里仍将犯人财产一半断付笃疾之人养膳设使被殴之人限满不平复既将犯人坐以全流又断以财产若断後被殴之人因伤身死复坐以死则非惟立法无有纪极而前之已流断付财产又何所处乎今笞杖徒流悉依此断独辜外死者不依此条何其不考律意而矛盾若是也及覩堕人胎条内注云堕胎者谓辜内子死者乃坐其虽因殴若辜外子死者各从本殴伤法不坐堕胎之罪以此推之则辜外因伤死者不坐以死明矣谨按太祖高皇帝制律之时屡诏大臣更定新律至五六而弗倦者凡欲生斯民也後又勅刑部尚书刘惟谦重会衆律以协厥中每一篇辄缮成书上奏掲於西庑之壁亲御翰墨为之裁定虽笞杖徒之轻尚历历明着其罪若辜外因伤死者律该处死必明定其罪如何又云各从本殴伤法乎昔待制马宗元之父马麟殴人致死虽在辜限四刻之外尚不抵死盖以刑主钦恤法 无久近我祖宗立法初意正在於此故名例律云凡称日者以百刻又曰八十以上十岁以下犯反逆杀人应死者议拟奏闻取自上裁九十以上七岁以下虽有死罪不加刑夫五刑之条莫重於反逆杀人矜其老幼犹不加刑况鬬殴不过一时忿怒彼此交争初无杀意比之谋杀故杀不同所以特立辜限若辜外因伤死者一槩坐以绞罪是与辜内因伤死者之罪无异矣岂祖宗钦恤之意乎传曰死者不可复生断者不可复续一或失当则刑斯滥矣昔高宗以刑不滥而致中兴寇凖以刑不平而为旱魃刑之所系如此可不慎欤书曰罪疑惟轻与其杀不辜寜失不经又曰钦哉钦哉惟刑之恤哉此之谓也伏乞断自宸衷或勅都察院会议奏请通行内外问刑衙门今後问拟鬬殴辜外因伤死者罪名合无照依辜限条内该载拟罪难复仍依鬬殴杀人律条科断务求至当永为定规毋曰行之已久难以更改如此庶钦恤称情人心悦服而辜限一条不致虚设矣查得先该本院奏为讲明律意以重民命事近年以来两京法司官员或由进士初除寺正寺副主事评事或由知州行人就陞员外郎郎中而御史亦多知县所除到任之後未经问刑就便断狱公差所以於律条多不熟读律意亦不讲明所问囚人不过移人就律将就发落笞杖徒流纵有所枉为害未大至於人命一有所寃关系非轻有将强盗窝主未曾造意同谋官吏因公殴人致死本无挟私故勘而俱拟斩罪者本系故杀却拟鬬殴杀人绞罪者其他以是为非以重作轻且以法司尚然则其余府州县卫所囚犯枉抑而死者又不知其几何此皆原问官员律学未讲律意未明之故也乞勅两京法司堂上官督令所属天下都布二司督令断事理问及浙江等按察司官竝各府推官各要将大明律条熟读讲解深明其意不许似前忽略置而不讲其问囚之际参错讯鞠务在得其真情方才取招议罪之时尤须原情定拟不许轻易致死有寃抑狱成之後难以分辩明白等因具题奉圣旨是钦此巳经通行钦遵去後今评事鲁永清奏称前因臣会同刑部尚书何大理寺卿冯等计议切惟条律之设肇自往古我朝斟酌最为适中互相鬬殴若於虚怯致命去处被伤即时身死者律有明条固不暇论其余致伤有轻重所以辜限有远近保辜者殴人成伤保其犯人之罪责令医治被伤之人恐其致死使彼此各全其生也律曰辜限内皆须因伤死者以鬬殴杀人论律条甚明固无别议又曰其在辜限外及虽在辜限内伤巳平复官司文卷明白别因他故死者各从本殴伤法且其者变於先意及者事情连後是言若在辜限内伤巳平复不因殴伤别因他病死者止拟殴伤本罪不坐殴杀之条曰别因他故死者从本伤法则限外因伤死者虽不明开以鬬殴杀人论而其意亦甚明矣不然何以折伤以上又曰辜限满日不平复者依律全科且折跌人肢体致成残癈笃疾尚流三千里又将犯人财产一半断付被伤笃疾之人养膳若因殴人头伤风从头疮而入限外死者既不坐死又不断付财产而止拟殴伤流罪则是於死者反轻於生者反重不惟死者含寃於地下而彼孝子慈孙亦抱恨於生前矣再考祥刑要覧载待制马宗元之父麟殴人被系守辜而伤者死将抵法宗元推所殴时在限外四刻因诉于郡得原父死者盖唐律文云保辜限内死者依杀人论限外死者依本殴伤法无别因他故字様於我朝大明律保辜条内文意自不同也但人多不肯讲明往往引宗元为说而致疑耳且人命至重律文之意况限外因伤而死者拟以鬬殴杀人绞罪自国初至今已踰百年若有所疑前人岂不具奏合无今後凡鬬殴伤人如前折跌人肢体毁败人隂阳破人骨堕人胎断人舌等伤官司责其保辜限内不能平复纒绵至於限外而死情真事实者仍拟鬬殴杀人绞罪原问衙门临时备由奏请定夺其辜限内伤巳平复官司文案明白别因他故死者务与推究真情力为辩明不许拘於限内畏惧原告刁泼将被告之人一槩问拟死罪致有寃抑有伤和气庶於律意不违而刑罚罔滥事体归一而法司有据缘系申明律意及奉钦依该衙门知道事理未敢擅便谨题请旨
选辅导豫防闲以保全宗室事
切惟亲莫亲於宗室法莫严於祖训宗室奉藩循理恪遵祖训者朝廷亲亲之恩为益笃纵欲败度有违祖训者朝廷黜罚之典所必加昔周武王克商之後以其弟管叔蔡叔监殷後二叔挟殷之武庚以叛流言以倾王室故周公奉命东征诛管叔而囚蔡叔孔子恕之郑庄公弟叔段因母宠爱庄公不早防闲封之於鄢纵彼所为候其恶深举兵伐之如克常人春秋讥之一则事干宗社而示天讨之公一则不豫防闲而亏亲亲之义或恕或讥此天下至公之法而万世之不可易者也洪惟我太祖高皇帝天生至圣龙飞淮甸袪除前元奄有中夏扫一时之陋俗囘百代之醇风功德之盛远符尧舜有非後世之所能及故本支蕃衍亦非前代之所能比封建诸王藩屏王室藩王之子封为郡王郡王长子袭封郡王诸子俱为镇国将军以渐而降世为奉国中尉藩王府内官设承奉正副各一员典宝典膳典服各所正副各一员内使六名各门门正门副各一员内使司药二名司弓矢二名外官设长史司左右长史二员典簿一员其余审理典膳奉祠典宝纪善良医典仪七所各有正副官二员伴读四员教授一员内外各设官以理一国之政彼时俱遴选才识老成之人以充其任而辅导之方甚严王若有过先责辅导官员所以各王读书乐善保守其国而称贤王者甚多纵欲败度而被黜罚者间有自正统年间至今除秦晋蜀襄淮德吉徽崇等府并新封兴岐等府内官不阙外其余王府内官有阙不行具奏有一府止有承奉一员至全阙不补者宫门传事多系女人其他郡王府亦无火者往来传事俱系外人凡百出入尤无禁忌虽有藩王其郡王并将军有系尊属或族属颇疎者虽知所为非礼不敢戒谕辅导官员不敢谏正其镇廵三司官员惧其揑奏欺侮离间动辄差官勘问亦不敢具奏所以肆其所为有潜蓄异谋而烝淫不道者有强擡军民子女而打死人命者有骨肉相残而致成雠敌者有密取外人之为嗣者有呼唤乐妓入府奸用者甚至宫阃不肃致生外议者其他将军有潜入富乐院宿娼者或与市人饮酒赌博者以致禄米揭借於人而衣食不足鞍马全无而徒步於市及至事发差官行勘事多不虚因违祖训事干宗社有不终其天年者有幽之高墙者有削去爵秩者有革去禄米者况丑恶之事传之天下闻之四夷又恐史册书之贻讥後世诚有玷於朝廷若使原设内官不阙其员早为扶持辅导外官各得其人早为谏正藩府亲王肯为戒谕而镇廵等官豫为具奏岂有前项之事哉欲其惩治於巳败而示黜罚之典莫若保全於未然以全亲亲之仁如蒙乞勅各藩王除本府内官不阙不必具奏外其余阙少内官内使者明白具奏阙内官若干员内使若干名仍乞勅司礼监於相应内官内使内择其老成读书者具奏照阙给赐前去以後有阙具奏除补互相维持府事其合用衣服饮食等项本府照例关给使之得所不许凌辱?害其郡王府每府给赐内使二名专管宫闱事务及关防门禁其长史纪善伴读教授乞勅吏部今後有阙务要访察国子监并在外有学行儒官除授如藩王所为未善长史等官从容谏正如其不聼再三匡谏事情重者如再不聼密切具奏其郡王所为不合礼度者教授藩王密切戒勉如再不聼藩王具奏事情轻者降勅切责若事干宫闱重者差内官皇亲前去体勘至日密切处置不宜露泄於外若系外事仍差内官并法司官前去勘问藩王有过专罪辅导官员郡王有过专罪内使教授如此关防事无过举其藩王府辅导官员亦要逐日请王於书堂内讲读经史王子王孙亦要讲读习礼若各府将军有前项所为者各府郡王自行禁治若藩王郡王府互相容隐不行禁治许镇廵等官将所为不法之事会本着实具奏上请区处其藩王府选用多人务要具奏奉有明文定其名数方许於本府军校之家选用不许过数亦不许强买民间子女郡王将军使女俱照会官奏准事例存留若擅自买用女子及名数过多或令外人入府者许镇廵官参奏长史教授降调远方任用若乐工纵容女子擅入郡王府及容留各府将军在家潜行及军民旗校人等敢有与将军赌博诓骗财物及擅入王府教诱为非者事发边远充军色长依律问罪革去管事保全宗室莫过於此臣叨任大臣每见宗室所为不善事露容之则违祖训所以不能保全者多臣切悯之故敢冒昧上言伏望圣明留意俯赐施行宗室幸甚为此具本亲齎谨题请旨弘治九年四月初六日具题
陈情乞恩休致事
切念臣猥以寒微遭逢盛世历履中外四十余年官滥叨於极品报无补於涓埃每怀尸素之慙恒切覆餗之惧去岁臣年七十例该致仕巳尝恳乞归田以避贤路奏奉钦依卿累朝旧臣方切委任正宜尽心职务岂可引年求退不允钦此实皇上图任老臣人惟求旧之盛意也臣伏覩纶音感激益切虽陨首糜身无以为报臣遭遇圣明千载奇逢况荷宠荣复踰涯分正当罄竭疲驽勉图报称但臣自今春以来两目昏花腰痛耳鸣加以疝气举发脾胃虚弱精神顿减於前时思惟不及於往日劳心之久辄生晕昡貌虽未甚龙锺年实踰於古稀近冒风寒亦觉衰老况臣职掌系干兵机万一事有所误罪将何辞若不再乞退休恐来冒滥之讥不能全臣终始之节伏望皇上悯臣衰老曾效犬马微劳容臣致仕俾得生还闾里少延残喘数年臣不胜感戴天恩之至为此具本亲齎谨具奏闻伏候勅旨弘治九年十月十二日奏
端肃奏议卷六

[book_title]卷七
钦定四库全书
端肃奏议卷七
明　马文升　撰
修饬武备以防不虞事
切惟天下之安危系武备之修否武备修则四夷知惧盗贼歛迹而天下安否则四夷恣横奸雄窥伺而天下危矣昔殷高奋武於荆楚周宣讲武於洛邑故诗书称之以为盛事语曰天下虽安忘战则危易曰君子以思患而豫防之盖言有天下者武备不可一日而不修也李唐之末武备废弛终致藩镇之乱赵宋之季兵马衰弱卒有金元之厄载在史册昭然可考洪惟我太祖高皇帝膺天眷命以武功定天下以文德绥太平虽当投戈息马之期未忘练武防边之念故私役一军者有重罚私借一马者有禁例凡有兴造竟不劳军三十余年四夷宾服海内晏然迨我太宗文皇帝嗣承大业迁都北平密迩蛮夷其於武备尤为注意彼时精兵数十万健马数万匹亲閲教练无少怠忽故出塞千里敌人远遁威武之振前代罕及自宣德年间以後老将宿兵消亡过半武备渐不如初至正统年间天下无事民不知兵而武备尤废所以十四年有土木之厄至今讐耻未雪迩来军士消耗十去四五虽尝差官前去清理亦多上下因循虚应故事终不能充足原数矧京卫军士内府各衙门匠役占去数万之上见在者不满七八万江南之兵大半运粮其余多在沿海备倭江北之兵亦有运粮之数其余俱各来京操备而陕西山西之兵亦多戍守各边所以腹里卫所城池空虚无军防守一遇小寇多不能支往年京师之兵俱在五军三千神机三大营操练後因征调一时不能齐足所以设立圑营常有精兵十二万分为十二营不许别项差役专一蓄养鋭气遇有征进就便啓行此外天下再无兵马可调重加优恤尚以为迟近年以来多拨做工每占一二万之上其工有一年不完者甚至二三年不完者每名雇工等项月用银一两一二钱行粮粜卖不得食用负累疲弊率多逃亡见在者强弱相半在京军士疲困未有甚於此时也且武备之修固在乎军尤藉乎马洪武永乐年间京卫於空野官地置立牧马草塲而在京各营草塲不下数千余顷夏秋之间足堪牧放春冬又全支料草以备喂饲所以马皆肥壮堪以调用即今京营牧马草塲俱被势要之家或亲王占为已有亦有被军民开耕占种者凡遇马匹下塲牧放无处存住未及一二月即那往西山一带四散趂牧中间多有潜囘原卫之数一时调用卒不能齐秋冬虽支料豆一石军士艰难多有预卖与人况六个月止关草二个月每月止折与银二钱通不彀一月支用且人无食必死马无草必毙天下粮储以供京军天下草束以供战马二者缺一不可今军俱支粮马不支草夏秋既无草塲牧放冬春又无草束喂饲军士艰难无力办草欲马之不死实亦为难所以团营马匹常死二万之上虽有朋合椿头银两亦不能买补十分之二见操马虽有三万余匹中间老病不堪骑操者亦多战马消耗莫有甚於此时也且克敌制胜固在乎士马精强尤在甲兵之坚利近年在京盔甲厰所造军器每见守卫军人披带盔甲其甲中不掩心下不遮脐叶多不坚袖长压肩全不合式盔尤太重即今京卫军士常操弓矢多系自置弓力不过一二斗矢长不过七八把平昔尚不能射远加以披甲在身手不能举新关之弓岂能开射纵射不过数十步而止其刀尤短小亦无锋刃别无长兵可以御敌虽有神枪习亦未精凡遇大敌率多败北天下卫所成造军器除沿边宣府大同辽东寜夏甘凉陕西山西四川云南两广外其余浙江福建江西河南山东南北直隶卫所军器料价多被管局官员侵欺入已间有成造者徒费物料多不堪用一遇查盘大半损坏那移搪塞有名无实况去岁内府戊字库军器被火烧毁数多见在者不知几何兵器不精亦莫有甚於此时也虽军马充足甲兵坚利若将不得人尤难制胜方今将官除京营总兵俱蒙朝廷简命外其余各边将官虽有曾经战阵谋勇兼资操持可取善抚士卒者但中间多有贪利害军年老有疾而士论不归者本部已尝奏行天下各该大小衙门官员各举将材以备任用近有举到之数亦不过常流求其堪任大将者甚少大抵多系膏?子弟罔肯习学韬略操演弓马一闻推举多尚奔竞及至临事莫展寸筹但恐出衆奇才或混在行伍潜伏草野亦未可知将不得人亦莫有甚於此时也夫使军马甲兵充足将官得人若操练无方兵无节制又何以成克敌之功哉今京营教塲操练军士射箭舞牌之日多走阵下营之日少所以坐作进退之不知攻杀击刺之不熟虽习舞刀而刀法未谙虽习放枪而枪法不知至於马匹犹未操演盖四月下塲十月赴营未久天寒即为住操所以马多生拗临敌之时欲北而南欲东而西求如边马之嫺熟盖亦霄壤之不侔矧鞍辔衔勒无一可取操练未精亦莫有甚於此时也且国家所恃以安者惟在军马精强甲兵坚利将官得人数者而已今既如此谓之内治之修诚未之信况今天鸣地震连年不巳草木妖孽岁时迭见象不虚示必有其应祸福安危相为倚伏近日北敌大衆近边递送番书要来进贡中间词语骄倨必以三千人俱入不要减去一人似有啓衅之意既而俱各遁去不露形迹且北敌之性小盛则掠大盛则侵今既不来进贡又不侵掠安知其不示我以弱而缓我边备以潜蓄大举入寇之谋乘隙而动乎夫京师以大同宣府为藩篱大同宣府至京师不过数日之程边墙之外即系夷地至若密云蓟州尤为密迩本边军马虽强然亦分守各路兵分势寡理之自然倘贼大举入寇全藉京兵以为应援今天下武备废弛已甚而京师武备又复如此若不早为修饬诚恐年复一年愈加废弛不无有误国家大事伏望皇上处常思变居安虑危念京师军马乃朝廷自将之兵居重驭轻防奸御侮所系甚重今後凡有兴造各该衙门官员不许奏讨团营军士做工敢有故违许科道官指实劾奏置之于法更乞天语丁寜着为定例其坐营把总等官务要曲加抚恤不许擅役科害敢有不遵事发照依内外提督大臣钦奉勅谕内事理发落其三大营做工官军各该管工内外官员亦要督令作急修完不许似前迁延因而私役卖放以致军士受害往往逃亡其团营仍查照弘治二年该司礼监太监韦泰同臣等选军之後奏准事例每营再行拣选十分精鋭马军步军各二千员名以为上等之兵遇警动调拨营前去免致又行挑选迁延数日不得起行有误应援其逃故之数本部仍通行各该清军官员用心清理如不及数考满之日不许陞用庶兵有所养勇於赴敌而逃亡亦少矣仍望皇上念战马为国家所重草塲乃战马所资乞降勅齎付见差清查京卫牧马草场给事中御史等官并伍军三千神机营各选差年老知识草塲所在官一员随同给事中等官前去将永乐年间原拨各营牧马草塲拘集地隣人等从公取勘四至明白就为丈量每营原该地若干顷内巳耕种地若干长草堪以牧马地若干巳耕者要见何人管业系亲王管业者另拨无碍地土补还退出草塲牧马其余不分内外势要官员俱要退出若系军民私自耕种者取问如律丈量之後四至埋立封堆仍於各该教塲官厅内?立石碣将四至镌刻在上永为查照自後再不许一人奏讨如有故违许科道劾奏治罪今後马军敢有将该支料豆预卖与人及将官马雇与人骑坐者事发俱於教塲门外枷号半月满日仍送法司问罪与雇马之人照例罚马一匹亲管官员若有侵欺料豆一二石者照常例发落五石以上及擅拨马五匹与人骑坐者事发降一级料豆至十石马至十匹以上者降二级仍调外卫带俸差操其军民职官人等若有私卖军士料豆下仓关支至二十石以上者事发俱发边卫充军更乞勅户部将京营马匹春冬六月支与草束三个月一月本色草束二月折色银两每名月支与三钱尤望皇上以兵器为士卒卫身克敌所资乞勅工部通查内府各库见收军器共有若干遇警有无彀用是否坚固如有不足乞勅内府兵仗局成造精致盔甲腰刀斩马刀长牌弓袋各二十顶副把面工部差官送去浙江福建江西河南山东南北直隶廵抚官处无廵抚者送镇守廵按官处交收各将所属卫所并有司该办军器物料徵收一二年之数或见收在官并拖欠未完查追完备於本布政司收贮直隶俱於各府收贮布政司去处委三司堂上官江北直隶俱於淮安府江南直隶俱於苏州并太平府北直隶於真定永平二府就委各府知府并各卫管局官员提调却将各卫所局匠通取到於布政司并前定府分军器局内免造长枪四根折造斩马刀二把团牌改造长牌照依发去式様并工成造其弓箭俱照宣德正统年间弓要丝绵寸扎外用坚漆甲面俱用厚密青白绵布钉甲俱用火漆小钉若有造作不如法者三司并各府卫委官照依织造段疋事例参问降级发落若已造完陆续差官运送来京工部会同本部官看验总送内府各库收贮专备从调官军领用以後前项司府每二年俱照此例攅局成造一体运送赴京照前看验交收庶军器可用不致有误本部仍通行内外各衙门大小文武并科道官及天下镇守廵抚廵按三司并府州县等官各查照本部先今事理但有习熟韬略弓马絶伦或有出衆奇才堪为将官者不分行伍士卒或草野之人俱聼擢用有司以礼起送赴部本部通将节次所举未用将材并原系将官後因缘事不系失机革去责任者会同五府各部都察院通政司大理寺六科十三道官逐一评议某人可任主将某人可任副将某人可任参将某人可任守备某人可任方面具名奏闻挨次斟酌推用举到奇材另行会官考试照武举事例具奏擢用其举到将材若有奔竞请托者终身不録各官亦要用心访察务得实材不许一槩滥举有孤朝廷广求将材盛意庶将官得人任用奇材不致遗弃更乞勅团营提督内外大臣今後凡遇春秋三九月常操之期早为具奏行令钦天监选择吉日务在十五以里不许过期其操习规矩遵依洪武永乐年间操法五日之内走阵下营二日演习武艺三日军中号令全在旗帜金鼓其执旗掌金鼓之人务选年力精壮耳目聪明者造册在官不许频换教演之日务令军士目识旗帜耳聼金鼓令其旗东则东旗西则西随其所指千队如一鼓动则行金鸣则止行止合节万军无错至若斩马长刀摧锋破敌全藉此器京营原无教师合无行移陕西镇廵官於在城操军内拣选十分谙晓马步刀法者二十四名应付口粮脚力差官管送来京於十二营每营拨与二名於各千原习大刀军人内选出三五名令其习学待其通晓其法却令专教本千军士以一教十以十教百以百教千自然习熟原取陕西军人俱各放囘仍查本营操军除神枪刀牌外其弓箭手共若干员名於内府该库收贮各处布政司运到岁造官弓内每名给与一张各随力之强弱以拣弓之硬软务要日逐用力开弓时加演习日久自然射能及远而坚甲可透寇贼知惧不敢轻冲其马匹尤要加意操习使驰逐合度不致生拗鞍辔之类俱要坚固整齐庶便於驰骤可以克敌夫数者之中将得其人为要若兵马精勇军器坚利而又将得其人再加以仓廪充实虽有外侮不足虑矣臣等职掌兵政因兹北敌窥伺中国武备未修日夜忧惶寝食弗寜故敢掇拾武备之紧要冒昧上陈伏望圣明留意俯赐施行宗社生灵不胜幸甚缘系修饬武备以防外患事理未敢擅便谨题请旨
禁伐边山林以资保障事
职方清吏司案呈切惟帝王之有天下御外侮固赖乎兵威之盛亦藉乎山川之险故周汉都关中得四塞之固而国祚绵延赵宋都汴京无险阻之利而敌寇凭陵仰惟太祖高皇帝龙飞淮甸奄有万方定鼎金陵统驭夷夏其於四方之险无所不饬而於北敌尤注意焉故於甘肃大同宣府大寜辽东俱设都指挥使司并於寜夏设立数卫以屯重兵又建封肃庆代谷寜辽等王以为第一藩篱其寜夏有贺兰山黄河之险复自偏头鴈门紫荆历居庸湖河川喜峰口直至山海关一带延袤数千余里山势高险林木茂密人马不通实为第二藩篱而居庸关迤东又命太傅魏国公徐逹修理数年尤为完固封疆之险非前代之所能及迨我太宗文皇帝肃清内难缵绍鸿图以为金陵虽古帝王之州终是偏居一隅河北之地切近外夷精兵健马甲於天下若非建都难保无虞乃迁都北平三面而制天下且易於控制外方神谋睿筭亦深且远矣永乐宣德正统年间边山树木无敢轻易砍伐而外夷亦不敢轻犯自成化年来在京风俗奢侈官民之家争起第宅木植价贵所以大同宣府窥利之徒官员之家专贩筏木往往雇覔彼处军民纠衆入山将应禁树木任意砍伐中间镇守分守等官或徼福而起盖淫祠或贻後而修造私宅或修盖不急衙门或馈送亲戚势要动辄私役官军入山砍木牛拖人拽艰苦万状怨声盈途莫敢控诉其本处取用者不知其几何贩运来京者一年之间岂止百十余万且大木一株必数十年方可长成今以数十年生成之木供官私砍伐之用即今伐之十去其六七再待数十年山林必为之一空矣万一外寇深入将何以御是自失其险阻而撤其藩篱也静言思之实可寒心本部虽尝节次奏准请给圣旨榜文发去沿边张挂晓谕禁约军民人等犯者俱发烟瘴地面充军但立法在乎上而行法在乎人今镇守等官已既纵人采取何以禁约军民年复一年误事非细案呈到部仰惟我国家迁都北平密迩边境绥靖之道固赖乎边兵亦藉乎山险山险之要林木为先居庸关左右山後林木实乃天险为我藩篱近年以来砍伐过半各该守臣既不行禁约又纵人采取倘年久山空万一有警将何以御伏望皇上以边患为虑以险阻为念乞降勅大同山西宣府延绥寜夏辽东蓟州紫荆密云等处镇守等项太监覃平孙振刘正陆誾张睿屈进韦朗田亮奉御罗能总兵官神英马仪刘福陈辉李俊李杲参将熊冈王志都指挥张原廵抚都御史侯恂杨谧张敷华刘忠韩文张岫魏富张琳并天夀山守备太监主定都指挥解端各思上报朝廷之恩下副委任之重照查本部节次奏准事例各行所属分守守备备御等官并各府州县掌印官员各要严加禁约该管官旗军民人等俱不许擅自入山将应禁林木砍伐贩卖违者取问如律俱照榜例押发南方烟瘴卫所充军其分守守备备御并府州县官员敢有私役军民人等砍伐山木或起盖官私房屋或馈送势要之人或令子弟赴京贩卖者事发参问毕日军职俱降二级发囘原卫所都司终身带俸差操不许管军管事文职俱降边远叙用镇守并副参等官违例擅令军人或纵居民砍伐山木者聼彼处廵抚廵按并在京科道官指实劾奏治以重罪若廵抚廵按知而不举一体究治仍於应禁林木山口伐木经过河道紧要去处差委能干官军守把除内外官司奉有明文修理营造筏运官木并小木柴炭查验明白照旧通放外其余私自贩卖等项大木经过即便拿送合干上司依律究问筏木尽数入官敢有容情纵放者事发俱问受财枉法赃罪庶法令严明而山林不致其砍伐险阻不失而京师实资其保障缘系请勅沿边守臣严饬险阻以保障京师事理未敢擅便谨题请旨
刋印武书以作养将材事
切惟人君之治天下文德武备相资并用武备莫先於将将得其人则武备自修兵威丕振可以慑伏四夷潜消奸宄矣且古之为将者必学之於师十数年而後成非一朝一夕所可得也盖兵法始於黄帝本之井田其来已久禹征三苖誓师之词兵法已具其後周之太公吴之孙子齐之穰苴魏之吴起汉之张良唐之李靖皆学兵之久而号知兵今武经七书皆诸子所作其词古其义奥世之讲明者少虽两京设有武学以教幼官并应袭舍人但教官亦多常流不能讲明七书之旨况我朝机密兵书有禁人不敢习所以将材甚为难得近该本部节次奏行内外大小衙门访举但有谙晓韬略堪为将官者起送来京经今许久未见举荐一人目今除在京各营提督武职大臣出自将门韬略素谙固有其各边将官亦止是或号令严明或弓马熟闲或持巳颇亷或爱军颇仁者求其洞晓韬略谋勇兼资如古之名将者亦不多见昔宋因有契丹西夏之患最重武备累命儒臣编集兵书其目实繁独武经总要一书乃宋仁宗命天章阁待制曾公亮等编定仁宗自为之序颁赐内外武职重臣其中所载战阵攻守行兵布营边防地里一切器具与夫军中合用事宜酌古凖今靡不该载武职官员若肯熟读讲解存之於心施之於事虽不如古之名将亦可克任边方重寄况不系机密兵书在律条亦所不禁各处不敢擅自镂板所以武职官员多未得见间有抄誊旧本字様亦多差讹国家承平日久武备渐弛将材乏人边事虽非赵宋之比固不足虑但西北外夷与我密迩自古所不能灭屡为中国之患万一有警势甚猖獗仓卒之间边乏良将将何以御臣等职典兵政国家安危所系若不作养将材於今日何以得之於将来日夜思惟无以为计欲学武事莫先此书如蒙乞勅内阁儒臣捡寻如有古本武经总要校正明白上进仍乞勅司礼监将此书从新刋板务在字様真正用好纸刷印数百部颁赐两京公侯伯都督武职大臣并各边镇守总兵太监廵抚都御史及副参游击守备内外官员并本部及两京武学各一部令其如法收贮在各边者永远相传凡遇交代不许带去及损坏遗失各官务要时时观看十分精熟毋得视为虚文若罔闻知廵按御史时常查考若有带去损失者亦要追究下落庶武经广布将材可得而兵寄不至乏人矣缘系刋武书以作养将材事理未敢擅便谨题请旨弘治九年月　　日题
端肃奏议卷七

[book_title]卷八
钦定四库全书
端肃奏议卷八
明　马文升　撰
陈情乞恩罢归田里以弭天变事
照得弘治十一年十月十一日夜清宁宫灾烟焰障天其势甚大此非常之变异也仰惟皇上嗣登宝位以来敬天法祖励政勤民声色之不迩货利之不殖无一事而不合乎正道无一政而不恤乎军民虽古尧舜之君天下亦不过此宜乎和气召祥灾异罔见然而近年各处奏报天鸣地震等灾异岁无空月今皇城之内犹有此灾变惊及九庙悸逮重帏此固上天仁爱皇上示此儆戒欲皇上侧身修行以保亿万年无疆之洪图实亦由臣叨任保傅滥居尚书职掌兵政系国安危学术踈寡德望浅薄不能陈善闭邪以匡辅圣明奉宣德意以康济天下所致且古者国有大灾人君固当修省必策免不职大臣以应天变臣实居大臣之列况年踰七十精神衰惫不能任事窃禄瘝旷宜在所免伏望皇上痛思致灾之由重加修省之诚先将臣罢归田里另选贤能以充厥任庶天意可囘而灾变可弥矣臣不胜战栗恐惧俟命之至为此具本亲齎谨具奏闻伏候勅旨弘治十一年十月日奏
恳乞天恩容令休致以保晚节事
照得臣先因年满七十累乞休致俱未蒙俞允顷因星变复欲上请归田以应灾咎但念清宁宫工役未及告成又值边方多警奏报填委未敢遽陈缘臣今年七十有四聪明日减精力日耗强持衰惫之体久忝密勿之班尚寛汰斥有妨贤路乞放归田里以终余年等因具本奏奉圣旨卿宿望老臣方隆委任岂可遽求休致宜尽心职务不允所辞钦此钦遵臣伏覩纶音仰荷圣明图任旧臣弗忍弃去臣不胜感激虽陨首糜躯无以为报但七十致仕国典具载臣之叨冒已踰四年思罄报国之忠遂失进退之宜处事乖方致来物议况兵部职掌戎务系国安危臣衰老才识昏庸加以近来疝疾举发痰喘壅盛委的不堪任重伏望皇上俯徇愚悃容令致仕全臣晚节不胜感戴天恩之至为此具本亲齎谨具奏闻伏候勅旨弘治十二年十月初六日奏
复乞天恩怜悯衰疾容令休致以全晚节事
臣近以居官四十九年年已七十有四不能任事有招清议乞放归田里以终余年等因节该奉圣旨卿宿望老臣方隆委任岂可遽求休致宜尽心职务不允所辞钦此钦遵又该臣奏委的衰老有疾久妨贤路乞容致仕以全晚节等因该奉圣旨朕以卿耆德旧臣已有旨勉留宜安心供职毋再固辞钦此钦遵臣以兵部系军政衙门边报并常行公事繁冗日逐题奏事件用印臣有疾不能朝参已将原掌印信咨送本部定夺该本部题奉圣旨印还着马文升掌钦此钦遵又该臣奏宿疾举发一时调理未痊恐致有悮部事所据印信乞命本部佐贰官暂且掌管候臣病痊之日另行具奏定夺等因节该圣旨卿有疾暂免朝参在部用心办事印信照旧掌管钦此钦遵臣伏覩节奉纶音不胜感激虽粉骨糜躯无以为报切思尽忠报国人臣事君之大本进礼退义仕者始终之全节况七十致仕令典攸存臣年满七十以来累上封章恳乞休致俱未蒙俞允兹复陈情乞归田里再荷勉留两辞印信又蒙暂勉朝参在部办事此皆皇上天地委曲覆冒之恩不遗枯朽之意也伏念臣本庸材荷蒙列圣洪恩官叨保傅职掌兵戎幸逢皇上备尧舜之德抚盈成之运臣过蒙委任所以寝食弗遑职掌之外累上封章期德泽流布威武奋扬内安黎庶外摄四夷少辅雍熙之治仰酬知遇之隆此臣之愚忠素志天地鬼神之所共鍳者也岂敢轻弃禄秩甘就闲散而辜皇上之恩但臣委的衰老加以疝疾举发艰於步履非医药所能治疗一时不能赴部本部邦政所司系国安危臣如仰遵成命勉强支持倘误国事关系非轻微臣始终之节罪责之加亦何惜哉是以昧死恳陈伏望皇上怜臣衰老有疾曾效犬马微劳照例容臣致仕得以生还田里少延残喘数年臣举家不胜感戴天恩之至为此具本令家人马浩亲齎谨具奏闻伏候勅旨弘治十二年十月二十八日奏
赏劳官军激励鋭气事
照得大同宣府延绥三镇军士数年以来游奇兵大同者常往延绥策应隔涉黄河数百余里宣府者亦往大同应援延绥却来大同截杀少则一二月多则三四月马匹倒死随要追陪及各镇城堡见在操守马步官军俱系听调按伏防御杀贼之数马军常出朋合买马银两委的十分艰难加以边地苦寒诚为可悯自弘治元年荷蒙朝廷溥赏银两弘治十年又蒙钦赏游奇官军之後至今数年未沾恩泽今大寇近边势甚猖獗军威挫损士气消沮正系激励人心奋勇効力之秋伏望皇上重念边军艰苦断自宸衷将三镇操备防守马步官军并偏头关游兵每员名量赏官银若干两其三镇远调出征游奇二兵劳苦尤甚亦合量为加赏以济困敝则彼心感恩思报而奋勇克敌矣但此等恩典出自朝廷非臣等所敢擅拟伏乞圣明裁处缘系乞赏边军以激励鋭气事理未敢擅便谨题请旨弘治十三年四月二十五日题
成造坚利甲兵以防边患事
照得克敌制胜固在乎官军之奋勇尤在乎甲兵之坚利甲不坚则不能以遮矢石兵不利则不能以挫贼锋故古人云甲不坚是以其卒与敌也盖言不以人命为重而丧於敌矣然则有天下国家而欲盛武备以扞御强敌者其甲兵岂可以不坚利也哉本部向因天下卫所年例成造军器有名无实徒费钱粮俱不堪用已经奏准行移内府兵仗局成造盔甲腰刀斩马大刀长牌弓箭等项发去浙江等都司团局照様成造已有解到之数俱为可用今看得凡京营官军每遇出征止关与军器局所造盔甲其甲中不掩心下不遮脐袖口太寛又多压肩不掩心则不能遮矢?寛压肩则不能开弓且重二十四五斤而甲叶不坚军士岂能披之而盔尤平常甲面布多蓝色不以盛军容而振军威临敌诚为误事况今边方多事正系缮甲利兵之日臣文升任南京兵部尚书参赞机务之时南京军器局所造军器每年内外守备参赞官员亲诣本局试验其甲颇坚甲面布色亦青但甲亦重二十斤以上袖亦压肩不知前项军器置之何用即今京库阙少盔甲如蒙乞勅兵仗局成造上様盔甲各二顶副腰刀二把其甲重十八斤盔二斤半发与两京军器局令管局内外官员照様成造务将甲叶冷端数百锤使之十分坚固掷地有声方为得法甲面务要青布用火漆钉钉之若用线穿者其线亦要精致而盔要低矮不宜太高亦须端到自不生锈在京军器局所造军器合亦照南京事例团营提督内外官并工部堂上官每年公同给事中御史试验一次如有不如式者令其依式成造其给事中御史仍照旧例按季试验若有成造不如法者许其具奏罪坐管工官员仍行南京工部查勘南京军器局所造军器各有若干具数作急囘奏应否行取前来备用工部径自具奏定夺臣等职掌兵戎亦司军器况官军战阵胜负系乎甲兵坚利何如故敢僭陈伏乞圣明留意俯赐施行臣等不胜幸甚缘系照様成造坚利甲兵以防边患事理未敢擅便谨题请旨弘治十三年五月十一日题
乞恩怜悯衰老容令休致事
近该本部咨该准礼部咨为星变事近闻钦天监奏有彗星之异中外臣民皆相传骇况云南地震之变尤异寻常即今边方告警敌情叵测天时人事实切忧思是皆文武大小官员不能仰承德意勉修职业致此变异乞勅内外臣工勉图修省等因备由转行到臣除痛加修省及时御敌安边合行事宜节次具奏外又准吏部咨两京六部等衙门堂上官俱系大臣中间衰疾未副人望者行令各官自陈等因前来照得臣成化二十二年任兵部尚书未几改南京兵部参赞机务成化二十三年十一月钦蒙圣恩改臣都察院左都御史弘治元年七月内钦命臣同太监傅恭李良保国公朱永襄城伯李瑾提督团营操练军马弘治二年二月内复蒙改臣兵部尚书寻加太子少保复陞太子太保又陞少保兼太子太傅切念臣本庸材荷蒙列圣天地覆载之恩历官五十年恭事皇上一十三载自愧德薄才踈夙夜在公罔敢怠忽劳心焦思寝食弗遑期效涓涘之报少酬知遇之恩仰惟皇上尧舜之圣禹汤之仁宜乎两仪奠位五辰顺序夫何玄象示警坤道未宁敌寇跳梁於边陲盗贼充斥於荆楚此固上天仁爱皇上之恩实由臣官居保傅职掌兵戎不能论道以燮理隂阳尽心而修举邦政致召前项灾变罪莫能逭当兹边方多事之秋固非臣敢求退之日但古者凡遇灾变必策免大臣以回天意臣实居大臣之列宜先罢去况臣犬马之年七十有五前此八上封章恳乞归田俱未蒙俞允今臣步履虽若强健而精神实为内衰兼素有脾胃疝气之疾饮食不多近日劳心稍过辄生晕眩须少寝片时方淂苏息臣每思之历官年久赋性愚直见恶於人者衆今衰老之年才力有限恐处分乖宜有误国家大事万死何赎伏望皇上悯臣衰老曾效犬马微劳容臣致仕保全始终别选贤能以代其任臣不胜感戴天恩之至为此具本亲齎谨具奏闻伏候勅旨弘治十三年五月十五日奏
厘正选法事
检照我朝所定诸司职掌吏部文选清吏司所掌首开选官一作阙凡内外官员考满侍亲致仕丁忧残疾考功司勲来付案呈本部立案作阙
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:48:32-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>