<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卽位年,元年,二年,三年,四年,附录,朝鲜王朝实录【景宗实录】全文在线阅读,朝鲜王朝实录【景宗实录】全文在线下载,大玄古籍书库">
<meta name="description" content="朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[景宗实录]。李昀（1688年—1724年），即朝鲜景宗（조선。경종），朝鲜王朝的第20任君主（1720年—1724年在位）。字辉瑞，是朝鲜肃宗李焞长子，生母为禧嫔张氏。李昀自幼生长于朋党之争的漩涡中，在其过程中遭遇生母被赐死的人伦惨变，因而遭到沉重打击，身体孱弱，行为怪异，即位后无法处理国政，膝下也没">
<title>朝鲜王朝实录【景宗实录】_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">朝鲜王朝实录【景宗实录】</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]447892</span> <br/>
          说明： <span class="inputVal" id="bkdec">朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[景宗实录]。李昀（1688年—1724年），即朝鲜景宗（조선 경종），朝鲜王朝的第20任君主（1720年—1724年在位）。字辉瑞，是朝鲜肃宗李焞长子，生母为禧嫔张氏。李昀自幼生长于朋党之争的漩涡中，在其过程中遭遇生母被赐死的人伦惨变，因而遭到沉重打击，身体孱弱，行为怪异，即位后无法处理国政，膝下也没有一儿半女。老论派和少论派之间的矛盾在他统治期间加剧，少论以维护李昀的名义而掀起“辛壬狱事（辛壬士祸）”，对老论展开大清洗，从而取代老论掌权。但李昀在位仅四年即薨逝，由其弟李昑嗣位，少论专权的局面随之逐渐瓦解。李昀死后庙号景宗，谥号德文翼武纯仁宣孝大王（清朝赐谥“恪恭” ），葬于懿陵。</span> <br/>
          封面： <span class="inputVal" id="bkimg">Z_6413.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]朝鲜王朝实录【景宗实录】
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]447892
[book_dec]朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[景宗实录]。李昀（1688年—1724年），即朝鲜景宗（조선 경종），朝鲜王朝的第20任君主（1720年—1724年在位）。字辉瑞，是朝鲜肃宗李焞长子，生母为禧嫔张氏。李昀自幼生长于朋党之争的漩涡中，在其过程中遭遇生母被赐死的人伦惨变，因而遭到沉重打击，身体孱弱，行为怪异，即位后无法处理国政，膝下也没有一儿半女。老论派和少论派之间的矛盾在他统治期间加剧，少论以维护李昀的名义而掀起“辛壬狱事（辛壬士祸）”，对老论展开大清洗，从而取代老论掌权。但李昀在位仅四年即薨逝，由其弟李昑嗣位，少论专权的局面随之逐渐瓦解。李昀死后庙号景宗，谥号德文翼武纯仁宣孝大王（清朝赐谥“恪恭” ），葬于懿陵。
[book_img]Z_6413.jpg


[book_title]卽位年
六月
6月8日
○癸卯，初八日癸卯，肅宗大王昇遐于慶德宮隆福殿。
6月13日
○戊申，是日，成服。大臣率百官，以淺淡袍、烏帽帶，朝哭於崇政殿庭訖，釋袍、帽、帶，服斬衰。冠梁，以品秩增殺，而達官之長，皆受杖，成服于殿庭。蓋遵甲午年間，大行特命大臣、儒臣，預爲議定者也。
○服制節目。王世子斬衰三年。衣、裳、〈用極麤生布。〉、冠〈用稍細生布，以麻繩爲武及纓。〉、首絰、腰絰、絞帶〈竝生麻。〉、竹杖、管履。嗣位冕服，卒哭後視事服，白袍、素翼善冠〈笠則用白。〉、布裹烏犀帶、白皮靴。凡干喪事，服衰服。十三月練祭，練冠去首絰，負版、辟領衰。二十五月祥祭，黲袍、翼善冠、烏犀帶、白皮靴。二十七月禫祭，玄袍、翼善冠、烏犀帶、白皮靴，禫祭後袞龍袍、玉帶。王妃斬衰三年。大袖、長裙〈用極麤生布。大袖本國長衫，長裙卽裳。〉、蓋頭、頭𢄼〈用稍細生布。〉、蓋頭代以本國女笠帽、頭𢄼代以本國首帊、竹釵〈箭筓。〉、布帶〈用麤生布。〉、布履〈造以白綿布。〉，卒哭後，白布大袖、長裙、蓋頭、頭𢄼及帶、白皮靴，二十五月祥後，深染玉色大袖、長裙、黑蓋頭、頭𢄼及帶、白皮靴，不用金珠紅繡，二十七月橝後，服吉服。王世子嬪斬衰三年。大袖、長裙〈用極麤生布。〉、蓋頭、頭𢄼〈用稍細生布。〉、竹釵、布帶〈用麤生布。〉、布履〈造以白綿布。〉，卒哭後，白布大袖、長裙、蓋頭、頭𢄼及帶、白皮靴。內命婦嬪以下服，與王妃服同，親子服與玉世子服同。卒哭後權着白衣、布裹紗帽、布裹角帶、白皮靴。凡干喪事，服衰服。十三月練祭，練冠去首絰、負版、辟領衰，二十五月祥祭，服深染玉色衣、烏紗帽、黑角帶、白皮靴，二十七月禫祭，服黑衣、烏紗帽、黑角帶、白皮靴，禫後吉服。親子妻服，與王世子嬪服同。宗親一品以下及文武堂上官妻，齊衰朞年。大袖、長裙〈用次等麤生布。〉、蓋頭、頭𢄼〈用稍麤生布。〉、竹釵、布帶〈用次等麤生布。〉、布履〈造以白綿布。〉，卒哭後，白布大袖、長裙、蓋頭、頭𢄼及帶、白皮靴。文武三品以下妻，白布大袖、長裙、蓋頭、頭𢄼及帶、白皮靴，卒哭而除。各道大小使臣及外官服，與百官服同，妻服與宗親及百官妻服同。同姓、異姓緦麻以上親，內侍、散三品以下妻服，與宗親妻服同，同姓、異姓緦麻以上女服，與親孫女服同，親孫女服，與親女服同。守陵官及侍陵內侍，斬衰三年，衰絰之制及練、祥、禫服，與親子服同。別監各差備人，極麤生布直領衣、頭巾、麻帶、白繩鞋，卒哭後，白衣、黑頭巾、黑帶，終三年。有職事前銜各品及成衆官，〈內禁衛、忠義衛、忠贊衛、忠順衛、別侍衛、族親衛之類。〉，白衣、白布裹帽、布裹角帶、白皮靴，卒哭後，白衣、烏紗帽〈笠則用白。〉、黑角帶，終三年。錄事、書吏，白衣、白平頂頭巾〈有角者去鐵角，用布垂帶。〉、麻帶、白皮靴，卒哭後，黑平頂頭巾〈笠則用白。〉、黑帶，終三年。社稷署、宗廟署官及諸陵、殿參奉等官入直，竝服常服、烏紗帽、黑角帶，出外，與百官服同。甲士、正兵，白衣、白笠、麻帶、白皮靴，卒哭而除。百官服制別單。宗親文武百官斬衰三年。布冠〈梁，三品以上三梁，五品以上二梁，九品以上一梁，以麻繩爲武及纓。〉、布巾、布衫〈用極麤生布。〉、加衰、辟領、負版、掩袵、帶下尺、布裙〈用極麤生布。〉、麻腰絰、首絰、麻帶、管屨、竹杖，網巾仍前而〈後邊白緣，去金玉貫子。〉，文、武、蔭內外百官，無論實職前銜，竝同。宗親從二品以上、六曹、三司、承政院、漢城府、成均館、掌隷院以上長官、兩都留守、外方諸道監司、武時任大將、外方統制使、統禦使、文、武、蔭時任及曾經正卿以上，竝杖。同姓、異姓緦麻以上親內，無論時任、前銜及無職人，與百官衰絰服同。內侍，司謁、司鑰、書房色、飯監，與百官實職者同，而無杖。文武百官、時散官，公服團領衣〈用極麤布緝邊。〉、布裹帽〈用麤生布裹紗帽，去鐵角，以布作帶後垂。〉、布裹角帶、白皮靴，卒哭後，白衣、白帽〈笠則用白。〉、布裹角帶。十三月練祭，練布裹紗帽，二十五月祥祭，服深染玉色衣、烏紗帽、黑角帶，二十七月禫祭，服黑衣，禫後服吉服。生員、進士、幼學，白笠、生布衣、麻帶，生徒，白衣、白帶、白皮靴〈生員、進士、生徒，入學白頭巾，卒哭後黑頭巾。〉，終三年。始，我國服制，專用《五禮儀》，大行大王慨然有復古之意，乃於甲午寢疾之中，博詢在廷，參訂古今，衰絰之制，復行於百年曠廢之餘，儀文品節，秩然大備，一世之欽頌文治，千載之想見德業，亦在此一擧矣。
○先五日甲辰，禮曹以嗣位節目單子入啓，令曰：「天崩罔極之中，見此單子，五內如焚，精神不能鎭定。此單子還出給。」院相領議政金昌集率六承旨達曰：「所進節目，實是古今帝王繼序之常典，我朝列聖已行之典禮，決不可一任哀隕之情，罔念投遺之重。」單子卽爲還入，答曰：「哀痛罔極之中，連聞此言，心腸摧裂。節目還給。」翌日，昌集等，又達曰：「嗣君必於成服日卽祚，古今不易之典禮。雖以列聖之純孝，不得不勉副群情，誠以天位不可一日暫曠，宗社不可一日無托。豈宜徒循孝思，不遵舊典乎？節目玆又還入。」答曰：「嗣位之擧，成服之日，人子情理，豈忍爲哉，豈忍痛哉？禮緣人情，決不可從。其令禮曹，更爲議定。」昌集率百官庭請，答曰：「積年侍湯之餘，遭攀號罔極之痛，五內分崩。但願諸卿，諒予至懷，亟停勿煩。」兩司合啓，玉堂陳箚，百官庭請，三司伏閤，日再三，至十一日丙午，始從之。
○上卽位于慶德宮。政院、玉堂、春坊官具朝服，列坐于資政門外東庭，設縟位。金昌集曰：「嗣位時，用明寶，乃大行遺敎也。」遂招中宮殿承傳色白之。禮曹判書李觀命進詣廬次，請釋衰服，具冕服。通禮於集和門外，請出，嗣王戴平天九旒冠，御黑冕服，拖大帶，靸赤舃，執靑圭，步出集和門。嗣王就縟位，四拜訖，陞至香案前，昌集詣殯殿，取大寶獻之。嗣王受大寶，授都承旨，就縟位，行四拜禮，步出崇政門東夾。於正門中央，設御座，嗣王立于御座之東，讓而不就，承旨、大臣進前力請，始陞御座。三品以上具朝服，以下具黑團領。百官叩頭呼嵩，還宮。
○頒敎于崇政門。
王若曰，寧王棄群臣朝，奄罹巨創；小子陞大寶位，勉循舊章。攀號莫逮，播告用亶。粤若列聖之垂統，式多有殷之歷年。宗德祖功，軼三代之隆洽；治成制定，啓百年之後昆。恭惟大行大王，允矣丕承丕顯。至行天賦，孝悌通於神明；治道日升，風敎達於封域。崇儒重道而文化大闡，正義明倫而人紀克修。恤民窮而賙賑，惠澤覃被；敬天威而修省，孚應靡差。四紀憂勤，積致榮衛之損；十載疾疢，終蔑藥餌之功。啓籥金縢，惟冀卜體之罔害；宣命玉几，忍言夢齡之無徵？何辜于天，降割乎我？承顔無日，奉虛殿而摧心；問寢隔晨，尙玉音之在耳。矧當枕塊處苫之日，何安負扆受寶之儀？念遺大投艱于躬，宗社之責甚重；勉繼志述事之義，臣僚之請彌堅。仰體慈聖之溫綸，遹遵成周之故典。主重器而怵惕，臨黼扆而號呼。視龍袞之加身，若無憑托；對鵷班之趨陛，增我哀傷。傳次在予，若何而纉承基緖；艱虞溢目，若何而緝綏家邦？惟思弗懈於夙宵，庶幾無隳於堂搆。旣擧渙汗之諭旨，詎無解澤之推恩？於戲！若隕深淵，詎忽圖功？惟卒今在初服，宜思與物竝生。故玆敎示，想宜知悉。
大提學李觀命製進。
○命院相與諸承旨，仍爲竝直，公除前喪事外，凡公事，皆不出納。
○憲府、諫院論醫官之罪曰：「大行大王積年違豫，內局諸醫等，不能對症用藥，終至有崩天之慟。侍藥諸醫，請竝拿鞫定罪。」上允之。
○以李頤命爲告訃請謚承襲上使，李肇爲副使，朴聖輅爲書狀官。
○摠護使啓曰：「辛巳國恤時，山陵虛右，一依長陵之制，已有大行遺敎，刻石置標矣，卽當進詣陵所奉審。」上從之。
6月14日
○己酉，以兪命雄爲京畿監司，趙聖復爲執義，徐宗燮、申晢爲正言，洪鉉輔爲持平。
6月15日
○庚戌，內醫都提調李頤命，以出疆期迫，請遞，上從之，以金昌集代之。
○大臣、二品以上，會賓廳啓曰：「仁廟國恤時，仍用長陵之號。大行陵號，今亦當仍稱明陵。」上從之。仍上大行謚號曰章文憲武敬明元孝，法度大明曰章，道德博聞曰文，賞善罰惡曰憲，剛强以順曰武，夙夜儆戒曰敬，照臨四方曰明，立義行德曰元，大慮行節曰孝。廟號曰肅宗，剛德克就曰肅，殿號曰孝寧。封端懿嬪爲端懿王后。〈嬪沈氏卒於戊戌，至是追封爲后。〉殿號曰永徽，陵號曰惠陵。
○摠護使啓曰：「都監凡需，當依前例，分定外方，而王大妃殿，特下銀子，使之補用，如其不足，從地部先貿，以價分定各邑，庶可省弊。」上許之。時，王大妃殿，諭以大行遺意，慮及今日，恐傷民力，下內帑所貯三千七百兩銀，爲都監之需，於是，中外咸賴。嗚呼！寢疾彌留之中，聖慮及此，益可見盛德深仁，度越前軌矣。
6月17日
○壬子，以金相元爲承旨，趙泰耉爲判尹，李㙫爲京畿監司。
○正言申晳疏論喪制，有曰：
成服後廷臣朝夕之臨，宜不可闕，而朔望陪祭之外，雖禁省入直者，不得一臨。皇朝，有三日朝夕臨，七日朝臨之制。宜詢禮官，亟定哭臨之節。各司官長之外，宰列從班，皆不許受杖，曾經侍從專奏事之官，皆令受杖，是朱子定論。令卽變通，恐不可已。宣政殿設殯，實有大行遺敎，因山之前，擇吉移奉，可以無憾於繼述之孝。歲抄文書，如金世欽、朴泰春，關係甚重者，混被還牒之典。如此之類，謂宜還收。
上答以上承慈敎。奉移重大，當議于大臣處之。哭臨受杖事，令禮官稟處。下款事，已經大霈，勿論宜矣。「禮官請議于大臣，領議政金昌集獻議：」廷臣朝夕臨之節，禮經及前事，旣有可據之文，百官各有事，餘暇無多，易致事務之曠廢。只令闕內入直官，參朝夕哭，限以公除。受杖事，朱子之議，有所謂嘗侍從以上專奏事者，皆許受杖。今之曾經堂上侍從或臺侍以上者，許以受杖，恐無妨。朱子以郡守列於受杖之中，今之守令，與古郡守不同，而兵、水使，亦當許受杖。「判中樞府事李頤命議：」以禁直中兵曹、摠府堂上，亦宿衛近臣，竝與政院、玉堂同參，則可以成班。藥房問安之官，二品以上、三司，而以公事入闕者，及凡謝肅拜辭者，竝令同入於朝哭，適當晡時，亦許臨，限以因山前，恐爲參酌得宜。朱子又有嘗任侍從以上得專奏事，皆許受杖之議。今之堂上以下曾經侍從者，皆在當杖之列，中國之郡守，亦可杖，則今之兵、水使，亦當受杖。「上命受杖，依領相議，哭臨，依判府事議行之。
○禮曹又以移殯之節，議于大臣，判府事李頤命議：「以今違失末命，循事勢也。啓殯菆塗，非其時也。如有終不可變者，追告事由，恐不可已。」上命以仰稟慈殿，則先王遺敎，爲慮資政殿狹窄，故奉安于宣政殿也。到今移奉梓宮，事體重難。大臣之意，正合予意。「依判府事議行之。
○持平洪鉉輔疏曰：
陵寢素祭，專出於勝國崇佛之餘風，況上食設素，尤極無義。自今殯殿朝夕奠及其餘祀典，一遵禮意，以肉膳設行，各陵節祀與忌辰祭，亦宜變通。今此斬衰之制，實數千載所無之擧，臣庶服喪，不可以曾前未備之故事，援以爲例。朔望殷奠之日，罷散官及館學生望哭外班，宜如成服儀。
上令禮官稟處。禮官因議于大臣，領議政金昌集議曰：「魂殿素膳，誠若不合于古禮，而自內旣用供上魚肉，兼設素膳，何至大害？陵寢素膳，先臣曾獻議，數百年遵行之禮，一朝難變之意，反復敷陳，何敢別有他見？殷奠日罷散官及館學生望哭外班，似合情文。」判府事李頤命議：「以殯殿、魂殿，則文昭殿舊例，可以旁照。且聞自內兼用供上魚肉，此亦得宋朝宗廟竝薦牙盤食之義，恐當先許變通。外班望哭，雖無前例，禮宜從厚，亦當許行於因山之前。」上命以大行誠孝，先朝不行之肉膳，到今爲之，在天之靈，必不安矣。依祖宗朝例施行，望哭，依領相議行之。「
6月18日
○癸丑，以李縡爲禮曹參判。
○上引見山陵提調摠護使李健命，奏曰：「奉審山陵埋標，則爲甲坐庚向矣。仁顯王后陵分金，則庚寅、庚申，刻標則丙寅、丙申。蓋以庚寅、庚申，拘忌於大王年甲，有此相左。曾見崇陵，酉坐卯向，兩陵皆同，而大王陵，以癸酉、癸卯分金，王后陵則以辛酉、辛卯分金，外向則兩陵如一。蓋地家，不以外向爲大段關係，故今此分金，與王后陵少異，而外向當依崇陵例，從前陵爲之。曾見長陵假丁字閣，體樣差少，以王妃陵在先，而大王陵在後，故新梓宮排設於舊丁閣，而移奉王妃神位、床卓於假丁閣三年後毁撤。今當用長陵例，王妃神位、床卓，移設於假丁閣矣。」上竝從之。
6月21日
○丙辰，大妃殿，以諺書下敎曰：
大行大王御世時，下敎以爲：「璿源殿勿出參奉，自內朔望焚香，而予若不幸，則長寧殿御眞，自當展安矣。」國家不幸，遽値今日，長寧殿御眞，何以爲之？
院相金昌集啓曰：「長寧殿御眞，常時則櫃中奉安矣，今則事體與前有異，似當展安壁上，像物享祀之節，亦當依永禧殿例爲之，擇日擧行，而宜在國葬卒哭之後。請令該曹，以此擧行。」上允之。
6月22日
○丁巳，以金演爲禮曹參判。
6月23日
○戊午，憲府〈執義趙聖復。〉啓曰：「原州牧使沈廷輔，以王室至親，厚被先朝寵遇，頃當聖候大漸之日，與諸大臣，同被召入之敎，而徑出闕外，累促艱尋，屬纊之後，始爲入侍，泛忽不謹，事極寒心。請沈廷輔削奪官爵。朴泰春、呂必重、姜履相、金世欽、李彦明、洪錫龜等，或傳播凶言，或疏救凶人，或密贊陰謀，俱被屛裔之律。久始蒙宥，而負犯至重，不可輕還舊牒。請還收職牒還授之命。」上竝不從。
6月24日
○己未，憲府申前啓，上不從。
6月25日
○庚申，憲府申前啓，上不從。
6月26日
○辛酉，上引見藥房諸臣都提調金昌集曰：「大行大王謚誌，今方撰進，而《政院日記》及時政記外，幼少時事，與內間事，凡外人所不知者，自前添入於行錄以下矣。向日大妃殿，以御製書置者，從當下之爲敎。御製中，必有可以節入於謚誌文字者。請從速下之。」上允之。左議政李健命曰：「明陵虛右處，埋置石刻，旣以草單書入，灰隔尺數，當依刻書爲之。且有退壙減尺之敎，退壙制度，似爲狹少。自前退壙所藏明器甚多，而今此退壙不廣，則勢將變通。且石刻，亦載遺衣服外，書冊、衣襨勿入之敎。己亥、甲寅國恤，衣襨、書冊，雖竝入於退壙，而當依辛巳傳敎，衣襨書冊，竝爲勿入矣。」上從之。
6月29日
○甲子，夜自五更，至昧爽，有霧氣。
○左議政李健命，以忠勳府進香，不載於《五禮儀》，且無親功臣，請命停罷，上命議于諸大臣。判府事李頤命議：「以勳府進香，數百年無一廢闕，必欲請行，出於少伸罔極之意，許令擧行，而饌品一依官進香，無或踰越，以遵大行省費之遺意，似爲允當。」上從之。
6月30日
○乙丑，卯時、辰時，有霧氣。夜五更，流星出五車星上，入艮方天際，狀如鉢，尾長三四尺許，色赤，光照地。
○憲府申前啓，上不從。
○典獄時囚明火賊，已承款十六名，相與作黨，打碎圄門，突出逃躱。刑曹啓請獄官及巡邏將拿問，上從之。刑獄解弛，吏卒受賂緩囚，致有此變，聞者寒心。
秋七月
7月1日
○朔丙寅，日有食之。
○上親行朔奠。
7月2日
○丁卯，憲府申前啓，又啓曰：「刑曹判書兪集一，職居崇秩，不參庭候，身在哭班，壺觴隨後，同列誚讓，物情駭惋。請削奪官爵。三都監旣無外方卜定之物，寔遵聖考遺意，而宗親府進香，務極豐侈，求請諸道。請別進香求請之節，亟命還寢。」上不從，只允末端事。
○判府事李頤命上箚。略曰：
臣之受大恩於先朝，河海莫量，今於山陵之事，躬負士石，下蓐螻蟻，亦所自願。乃復摹畫天日，托名琬琰，何等榮幸？諡狀文字，纂集纔訖，猥當撰誌之命。坐待狀出，而出疆期迫，鈍滯之才，必難速成。乞收成命，回授在朝之人。且淸人索賂日滋，少差其請，必生事端。如甲寅之摘抉文字、丁丑之援引會典，可見其伎倆矣。一行員役，空手而去，若有意外之事，實無周旋之道。乞依丁丑使行所給之。例而許之。
上答以誌文撰進，事體重大，不宜過辭，從速製進，下款事，令廟堂稟處，遣史官諭之。
7月4日
○己巳，是日公除。政院啓曰：「公除日，院相當爲罷黜，本院亦當循例輪直。」上答以院相勿爲罷黜，輪回入直。
○院相率諸承旨啓曰：「自前國恤時，院相本以成服爲限。至於限公除仍直，元非應規，而旣過公除，仍帶此號，尤涉未安。臣等亦許罷黜，恐爲得宜。」上從之。
○禮曹啓曰：「謚寶、改銘旌、虞主式，當爲啓下，而取考太廟儀軌，則成宗、中宗室、定宗、睿宗、仁宗室金寶，書廟號、謚號，各室金寶，則皆無廟號，只書謚號。乙酉年金寶修補時，以各室金寶中，廟號不書者居多，明廟金寶，亦依此例，書塡改造矣。且考本曹謄錄，則己丑、己亥、甲寅，只書廟號。今此謚號，亦依太廟各室，只書謚號例及己丑以後已行之例，不書廟號，只書謚號，而銘旌、虞主式，則竝書尊號、謚號，似爲得宜。」上從之。
7月5日
○庚午，以宋相琦爲冬至正使，李喬岳爲副使，趙榮世爲書狀官。李肇爲工曹參判，趙泰耉爲知春秋，宋成明爲副應敎，兪拓基爲副修撰，洪致中爲副提學，趙榮福爲忠淸監司，金有慶爲黃海監司。贈右議政沈浩追封靑恩府院君，魚有龜封咸原府院君。
○持平洪鉉輔上疏曰：
今日紀綱解紐，萬目不張，白衣赴衙，視若應行，堂下乘轎，殆同章服。哭班是何等地，或白日張傘，或恣行酒盃，或偃橫烟竹？大庭朝晡之儀，殯殿望哭之節，或最晩始赴，未罷徑還，宗親之昧於禮法者，微官之徒懷自便者，爲尤甚。君臣上下，交相勉勵，使施措合宜，處置得中，則綱紀不期振而自振矣。朝著之間，公論不行，華冑名閥，恣據榮塗，寒門冷族，擧阻華膴，至於方岳之選、戎閫之寄，間或不擇，有乖難愼初仕之路。守令階梯，而奔競私囑，日以益甚，無論才否，有力者輒占好官，無勢者不得與焉。自上誠能好惡與奪，一循公是非，則在下者，亦必精白其心，何患循私蔑公之可憂哉？我國軍制，旣異於古，外方束伍，尤極虛踈。私賤之仰役本主者，流丐之作傭村氓者，殆遍行間，昧於坐作，踈於擊刺。壬辰以後，別設訓局，苟非良丁，莫敢隷焉。私奴冒入，僞稱良籍，前後帥臣，莫或檢釐。敎鍊、知彀之任，便作白徒橫出之捷徑，苟充其數，全不事事。亟令廟堂，從長變通，一倂釐正，必有實效矣。禁中直宿，何等重大，而廼者東平尉鄭載崙，當仙馭賓天之日，連宿闕中，略無顧慮。禮曹參判金演，溲溺班次，引觴其間，衆目或覩，莫不爲駭。宜竝加削奪之罪。喪人李澤，大家後裔，而性行乖戾，多造白笠於國恤之前，翔價射利，情狀痛惡。夬施逬裔之典。南世珍所論李廷師罪犯，誠如其避，而次第追論，何所不可，乃以獨漏等語，突然自列，欲使右僚引嫌？謂宜亟降譴罰，以伸公議。
上賜批嘉納，鄭載崙、金演，竝罷其職，南世珍遞。條陳之事，令廟堂商確處之。
○祭酒李喜朝上疏，勉以君德，因曰：
臣於上年，投進所編《東賢奏議》，竝錄先正臣李彦迪《九經衍義》中所爲說者，仍請早晩進講。《衍義》本書，大行大王，褒以精切。聞明、宣兩朝，於大喪卒哭前，亦御經筵。今日雖不能備禮開筵，若引接儒臣，講以此書，則必有所補。
上優批嘉納。
7月6日
○辛未，上引見備局堂上。領議政金昌集曰：「正使李頤命上箚言，淸人索賂日甚，少有所請，輒致生事。今行卽承襲、請謚兩大事，彼人或有操縱之患。軍門銀貨，無復餘儲，宜劃送萬兩，以備需用。」上從之。右議政李健命曰：「宋相琦見差使臣，而病孱不可遠行，似當變通。」上命遞之。昌集又稟變品擬入，上從之。健命曰：「誌石蓋上，當刻大字，而山陵謄錄各異。己亥只書廟號，遷陵時及甲寅春，則竝書謚號，秋國恤則竝書廟、謚號，庚申、癸亥、辛巳，則竝書謚號、徽號。卽今外議皆言：『字多而小，易致漫滅，謚、徽號，不必盡書，只書廟謚，欲大字畫，以取省約矣。』」上從之。正言申晳啓曰：「日者庭請時，左尹尹就商，身在闕中，退坐私次，不出庭班，臺監送言促出，而反加詬叱，偃然不動。請尹就商罷職。日昨刑曹賊人等，打獄逃躱，前古未有之變。獄官之不能嚴防，已極可駭，而捕廳吏卒，蓋爲禁夜，則任其橫逸，若無人焉。請左右捕盜大將，竝從重推考，當該部將，令攸司科罪。」上竝從之。
7月7日
○壬申，以金雲澤爲大司諫，朴弼正爲掌令，李宜顯爲禮曹參判，金重器爲右尹，李喜朝爲大司憲。
○憲府申前啓，上不從，只罷兪集一職。
7月8日
○癸酉，以李宜顯爲冬至正使。
○上引見判府事李頤命，進曰：「召對，講《綱目》，治道汚隆、政令得失，盡載此書，而古人居喪，必讀喪禮。今卒哭以前，《禮記》之關於喪禮者，抄出進講，似益於服禮之道。請令玉堂，問議領事。」上從之。頤命曰：「誌文，卽千古流傳之文，而出疆之前，日字無多，如臣鈍劣，決難及時撰進。他大臣亦有可以承撰之人，若蒙許遞，先王盛德，可以對揚。」上命令他大臣撰進。頤命曰：「今番喪服儀節屢改，事涉顚倒，猶有未盡。卒哭後，上下服色，皆以白袍、白帽啓下，而《五禮儀》則卒哭後，上下用烏帽、帶、白衣。曾在宣廟朝，閔純以烏帽、帶，有所未安，請改以白袍、白帽，至今遵爲成式矣。今則群臣已受縗，練時當練其縗。縗服與視事服雖異，縗服未練，而視事服徑用白布，似爲未安。喪服大變之後，猶用中間小變之節，旣非《五禮儀》所載，又非卽今喪制。臣意則卒哭後，上下視事服，仍用布帽、衣帶，待練用白袍、帽，恐爲得宜。令禮官，問議諸大臣而稟處。」上從之。頤命命曰：「國恤卒哭前，士夫家忌祭，或有略設者，或有不行者，墓祭或有廢之者，朔望參亦或行或否。此雖不關於國家典禮，宜有定制。亦令禮官，酌定稟處。」上從之。頤命曰：「今番使行，有公貨一萬兩齎送之擧。此或足用，而彼人以銀貨多少，爲接待使行之厚薄，每於使行貸去公貨，不卽還償，以致各衙門所儲漸耗，而今所劃給萬兩，比丁丑已減其半。今若不足，則他無取用處。雖不及丁丑之數，加貨四五萬兩，勢不可已。」上從之。
○禮曹因判府事李頤命，建白服色事，請竝與視事服，問于諸大臣，遂議于大臣，則領議政金昌集以爲：「今日喪制旣定，上下服縗，練時當練，則視事之服，宜無異同。國恤卒哭前，私家忌、墓祭、朔望參之節，我朝諸賢之論，亦多不一，而文純公朴世采，私有所錄，以爲忌、墓祭，則文純公李滉、文成公李珥、文簡公成渾，皆言其當行，文正公宋時烈、文正公宋浚吉，又言：『其師文元公金長生，每遇國恤，廢墓祭而忌祭，則以單獻行之』，謂得酌變之宜。大抵禮家繁簡之節，不能盡同，朝家不必立爲一定之制，許令各自隱度，求其安於心者，爲之，俱不外於先正之論，行之者近乎仁，廢之者近乎義。處之如斯，恐或無失。」諸大臣之議俱同，上命依議行之。
○弘文館啓曰：「進講冊子，問議于領事，金昌集則以爲：『古人居喪讀禮，意蓋有在。此原任大臣之所以爲請，而《禮記》篇帙浩多，間亦有不緊篇目，如《樂記》等篇，又非今日之所當講。至於抄寫一帙，非猝然可辦之事，可合進講篇目，令經幄之臣，商論抄出進講似宜』云，右議政李健命以爲：『《禮記》中關於喪禮者，抄出進講，實合於古人居喪讀禮之意，而第篇帙浩多，且論喪禮，雜出於諸篇。抄出一帙，可便於御覽，而《讀禮隨抄》一冊，乃先正臣金尙憲所抄，甚爲要約，《禮記》粹語，無不載錄。以此進講，亦似得宜。」上命從領相議。
○上下敎曰：「今日請對時，誌文撰述事，以他大臣製進矣，到今思之，勿爲遞改，以李判府事，仍爲製進事，傳諭。」
7月11日
○丙子，以洪致中爲都承旨，宋成明爲同副承旨，李光佐爲禮曹參判，李宜顯爲判尹，趙道彬爲刑曹判書，洪啓迪爲戶曹參議，閔鎭遠爲工曹判書，尹錫來爲司諫，李德英爲咸鏡監司，李縡爲江華留守。
○憲府申前啓，上不從。
○上下敎曰：「行錄欲爲撰出矣，更思之，則臨御前事，予所不知，臨御後四十餘年盛德事，朝臣無不明知。且罔極中精神昏昧，不能撰集。御製謄書撰進宜矣。」
7月12日
○丁丑，上命召致京居九十歲三老人，將欲引見，適因召對，玉堂洪廷弼、兪拓基，以上方在宅恤之中，軍國重事、講學等事，雖不可廢，此非老人招見之時，迭請還寢，遂命出送。
7月13日
○戊寅，又以召對進講冊子，命議于諸經筵官，弘文館啓曰：「知經筵宋相琦以爲：『《禮記》自是五經，召對又異法講，且其爲書，亦多微曖難曉，仍講綱目，不至於大段未安。』知經筵申銋以爲：『召對進講，則姑待因山後未晩，而如有關於治體，或喪禮可以及時質問者，間接儒臣，以資講論，似乎得宜。』同經筵權尙游以爲：『五經爲書，必須反復玩繹，然後始爲得力，非可以涉獵看過。如程、朱書中擇其緊要者進講，則其於修己治人之功，所補不少。』同經筵李晩成以爲：『禮經，與儒家諸書及《史記》有異，召對事體，又不同於法講，亦不無窒礙之端。』同經筵李觀命以爲：『禮之爲書，汗漫幽曖，臨講聽過，難見實效。仍以《綱目》進講，似爲得宜』云。」上命從同經筵議。弘文館又啓曰：「旣有依領相議，施行之敎，今又有依同經筵議，施行之敎，同經筵三人之議，各自不同，傳敎之下，未敢指一，未知以何書定奪。」上命依同經筵權尙游議，以朱子書進講。弘文館請議于諸大臣，領議政金昌集以爲：「朱書名目最多，曾在先朝，取《節酌通編》，每於召對時進講。今亦以此進講，而此書不可一時涉獵，每講不過六七板，以講究義理爲務，則有補於聖學矣。」上命從之。
○以權熀爲左承旨，李正臣爲右副承旨，尹錫來爲同副承旨，洪禹傳爲獻納，洪龍祚爲持平，趙泰耉爲知敦寧，趙尙健爲副應敎。
7月14日
○己卯，校理洪廷弼上疏曰：
自古帝王，卽位之初，群臣進戒之辭固多，而帷師尙父敬勝怠一語、疾敬德三字，爲天下萬古之第一要道，則新德新民之本，豈可外此而他求哉？先儒曰：「一念之敬，萬善立焉。」蓋敬則心有所守，主一無適，義理之輕重、事物之是非，自能打透，而所謂敬者，亦豈正衣冠尊瞻視而止哉？只惺惺法是已。大而政令之發，必却慮而飭勵，小而言動之微，必反顧而省察，則理無不明，事無不徯志。嗚呼！《詩》之《訪落》、《敬之》等諸篇，亦皆成王朝廟所作，而其首章曰：「敬之敬之。天維顯思，命不易哉！」其下章曰：「日就月將，學有緝熙于光明。」今我殿下召對之擧，亦可謂旣敬而又學矣。日者儒臣疏末，引明、宣兩朝事，而誠恐其間，不無差別之端。夫明廟承乾之日，春秋十有二歲，其時以謂王方幼沖，學問最急，卒哭前請開講筵。至於宣廟端臨之初，春秋纔十有六歲，則非可引据於今日也。恭惟聖學，固宜典于終始，而比諸沖年，一日爲急，則猶有間矣。今者甫經公除，旋開講席，哭擗不撤，講讀竝行，參以情禮，豈不未安？肆惟孝廟在疚之日，禮曹啓議儲宮卒哭前書筵服色，則下敎曰：「經者，萬世之常，不可以一時之故，便用權道，而況孝悌之道乎？予惡夫末世之純用權道。」遂不許。今殿下之臨筵進講，雖不可謂之純用權道，而亦非喪禮之常經。伏願一遵禮經，差俟卒哭，而開講焉。
上優批嘉納。
7月15日
○庚辰，大司憲李喜朝上疏論服制。略曰：
臣嘗見朱子於宋孝宗喪後，赴寧宗之召，箚論君臣服制，竝及軍民男女方喪之禮，旣去國，與其門人余正甫，往復申論，有曰：「燕居，許服白絹巾、白涼衫，選人、小使臣，旣祔除衰，而皂巾、白涼衫、靑帶以終喪，庶人、吏卒，不服紅紫三年，如此綿蕝，似亦允當。初喪便當制古喪服以臨，別制布幞頭、公服、布革帶以朝，乃爲合禮。」臣妄謂國家若用此議，臣下皆以縗服成服，則燕居之服，亦當依此爲之矣。得接服制節目，則奉承先大王遺敎，遵用朱子議，千古陋習，曠然一洗，獨於燕居服一款，終無擧論。自哭班成服退歸時，旣不仍着縗絰，則不可不以燕居服出入，而旣不定式，人各自行。臣意與其創用他帶，此有朱子定論，可以爲據，遂作白生布帶以着矣。追聞朝士大夫，以至儒生、庶人，燕居出入，率多着麻帶，故其始着布帶者，往往亦改着麻，且以臣之布帶爲非。蓋臣若不信朱子，從衆着麻，則人言必不如此也。仍念此事，若無朝令，則紛紜斑駁，終無歸一之時。願命參考朱子諸說，燕居服色，磨練頒布，使中外曉然。且從前國恤時，臣下之在父母喪者，其服及常着之服，論議不一，私家大小祭祀，先賢所論，亦多異同。往在辛巳年間，因大臣所達，私家虞、卒、練、祥脫服等事，朝家旣已定式，則此亦一體講定，有所指揮。
上命令該曹稟處，禮曹請議于大臣及知禮諸臣。領議政金昌集以爲：「朱子所論服制有三件。一是古喪服，猶今之衰服也，一是布幞頭巾，猶今之視事服也，一是白絹巾、白帶，卽所謂燕居服，而今番磨練時，燕服一節，初不擧論，故朝紳士庶，皆仍服麻帶矣。然而燕服，本不甚重。如黑縗，豈非朱子所服，而今之禮家，未嘗有服之者，不特白絹巾之不遵行而已。麻帶視白帶，不無輕重，捨經服重，未見其失。至於在喪者，《禮》云：『有君喪服於身，不敢私服。』隆古以義斷恩之制，猝不可復行，但於成服之日，一以職品，如例受服，如朔望、靷、葬、練、祥之日，赴臨國喪，則服其服，在家與私出入時，許服私喪，恐或無妨。」右議政李健命以爲：「朱子白絹巾、白涼衫、白帶，似由於其時喪制，未盡復古也。到今喪禮大定之後，朝士之受衰者，燕居雖或變用白帶，衰絰尙在，儒生則受衰，只有麻帶一節，出入燕居，皆用白帶，則將於何而表其受衰之制乎？在喪人成服及常着之服，首相議斟酌得宜矣。」行司直鄭齊斗以爲：「朱子書白巾、白帶及布公服、布革帶，諸說如此，己亥、甲寅，亦無燕服麻帶，遂仍着布帶不疑，實與都憲疏陳，同一事也。儒士以下，皆以布笠、麻帶成服，他無燕服之節，而以其麻帶常着，則與燕服之布帶，遂成斑駁。然今日朝中公服，亦用布帽、布裹帶，此亦本於朱子說也。今以燕服之布帶爲異，則朝中布裹帶，獨不與儒生、庶人等麻帶，反爲倒置耶？臣謂通融定制，可以小大相稱。至於在喪人成服，在前前銜、士人，無衰麻，故疑於服，今旣令著衰麻，則其成服衰麻，將何異於諸人也？其常着之服，古禮大夫士，其在爵無變。曾子問所謂：『有君喪服於身，不敢私服，其殯葬亦常之君所』云云，以此故也。後世雖公卿大夫，若一朝有親喪，卽解官歸家，無復之公，同一士人矣，此禮無復用之。今在喪，旣去職在家，則其在家私服，似與士人同也。今日前銜、士庶，雖曰服衰，其實與《曾子問》所述在官者不同。若使擧國，皆如古大夫在爵之禮，不敢私服，則朱子君臣服議，其義例豈有如此耶？」上命從領相議。
○上引見大臣、備局堂上。工曹判書閔鎭遠曰：「先王盛德，大要曰，敬天勤民，尊賢崇儒重道，尙儉節用。殿下必須加勉，然後可救斯民之塗炭，允合繼述之孝也。宣惠廳貢物中，所謂其人者，卽各處祭享及闕內各殿諸上司進排之貢物也。甲寅年，先王卽位後，世子宮、嬪宮進排柴炭，特命勿罷，蓋其時闕中用度不足故也。今日殿下嗣位後，世子宮、嬪宮柴炭，仍爲進排，通前後進排之價，多至米一萬一千石，其勢必將加賦於民。世子宮、嬪宮進排，非但柴炭，勿論某物，宜盡數減除。」上命減除。執義趙聖復申前啓，又論：「西陵都正煜，輪日宰牛，作一屠肆。國有大慼之日，略無顧忌，其行已悖惡，不齒人類，而若有一分嚴畏之心，安敢若是？請遠地定配。」上不從，只罷沈廷輔職。大司諫金雲澤啓曰：「銀臺之職，不但奉行命令，必須隨事捄正，乃其任也。日昨有百歲老人招入之命。聖上方在諒闇哀疚之中，此等命令，恐涉非時，而居出納之地者，矇然奉行，不可不論。請當該承旨，從重推考。」上允之。
7月16日
○辛巳，以韓重熙爲右承旨，閔鎭遠兼判義禁府事，李重協爲正言，金相玉爲修撰，趙尙絅爲副修撰。
○憲府申前啓，又論：「淸恩君韓配夏，闕外私次，盃盤狼藉，情禮俱缺，已不可言。頃日魂殿，忠義以其從子及堂姪，肆然差出，人言喧藉之後，只遞從子。其悖禮循私，誠極可駭。請韓配夏罷職不敍。左尹金重器，疏提尹就商被彈事，引爲難進之端。向日庭請時，重器之離班，實是人所共憤，而諫臣未及竝論，今乃投疏，有若角勝。請金重器罷職。」上不從。
7月18日
○癸未，禮曹啓曰：「卒哭後，上下視事服色，因大臣陳達，收議判下。今當改付標以入，而《五禮儀》，王妃、王世子嬪、親子妻、女官、文武百官妻服色，亦於卒哭後，皆用白色衣，故從上服以生布磨鍊。至於掖屬及有職事前銜成衆官、錄事、書吏、生、進、生徒，卒哭後白衣，亦改以練後。掖屬以下至皂隷、羅將，卒哭後黑巾、黑帶、烏帽、烏帶、黑平頂頭巾，當遵《五禮儀》之制，有乖於宣廟朝白衣、冠、帶改制之意。當此禮節大正之日，不可因循，故皆改以白色。甲士、正兵、庶人服及百官服制、別單中杖條，依收議判下，改付標以入。」上從之。
○正言徐宗燮上疏曰：
殿下越自聽政，惟以淵默爲主，事端之疑晦，輒靳問難，凡有陳白，只是曰唯曰留意而已，吐辭發言之際，過於愼重。若不出口，臣僚之眤侍者，多有聽瑩之患。臣願渙發德音，有疑必問，明白賜敎。朴泰春等，負犯至重，臺啓峻發，天聽愈邈，臣誠訝惑。李澤因憲臣之疏論，擊皷自明，搆辱臺官，風習可痛。嚴加懲治。前參判李光佐，昨年以來，大行大王玉候添㞃，候班連設，而身居宰列，一不進參，侍藥設廳，略不變動。雖以情勢爲諉，元非大段，故今番出膺敦匠之命。處義無據，責罰不可已也。義州府尹李挺周，性本麤雜，全昧謹飭，乍吏延安，已乏廉聲，及授本任，專事貪黷，不可仍置。願亟拿問。咸鏡監司李德英，名望素輕，陞擢太驟，除目之下，物情未愜。宜命遞改。
上答以憂愛之忱，深用嘉歎，可不體念？朴泰春等負犯雖重，年久之後，首下給牒，未爲不可。喪人李澤，所爲可駭，待施徒配。李光佐處義無據，不可無警責之道，特罷其職。李挺周所論得宜，當依施。下款太驟之說，未知得當也。
○以趙泰耉爲吏曹判書，洪啓迪爲右副承旨，朴泰恒爲禮曹參判，趙泰億爲判決事，權尙游爲知敦寧。
○久旱，行祈雨祭。
○禮曹啓曰：「國恤成服後，新授職名者，時無追服與否定奪之事，議者或以爲：『士庶人，旣以布笠、麻帶受服，存得衰服影子，則除職後，雖受衰，實無追服之嫌。』或以爲：『睿宗朝，有喪服不可追製，新授職者，以素衣就仕之命。朱子不許喪服之改製，古禮又有不補喪服之文，則已經成服後，不可續續追改』云。請議大臣及知禮之臣。」上允之。
○領議政金昌集議曰：「士庶旣服布衣、麻帶，則實與斬衰無異。新入仕者，從以受衰，亦似無追服之嫌，而但旣練之後，亦當有入仕者，一體受衰，則恐涉太晩。若以練前後爲別，則亦似斑駁，新入仕者，雖不受衰，未見其大段欠闕。」司直鄭齊斗議曰：「國恤卒哭前，前銜復職，筮仕初階者，皆以白布爲帽爲公服，熟麻爲帶，蓋凡服不得再製，初不衰麻者，事異聞喪，則不得追服故耶？皆已爲衰麻也。但士人無正服冠裳耳。然其冠裳，難於再製，與達官之不得追杖，無異也。不得已仍其舊服，而只加以常用公服而已耶？」上命從領相議。
○憲府申前啓，上不從，末端兩件事，依啓。
○諫院〈獻納洪禹傳。〉啓曰：「新除授善山府使申轂，曾任郡邑，率多不治之聲，今此府伯之驟陞，固已未允於物情。頃日自惠郞，移拜他職，惠廳之事，已屬別人，而冒蹲不去，監捧數邑之米。如此苟且無恥之人，不可畀以大邑，請善山府使申轂罷職。」上不從。
7月19日
○甲申，正言徐宗燮啓曰：「朴泰春等事，殿下旣知其負犯至重，則決不可以歲月之稍久，有所寬貰。如使此輩罪狀，爲薄物細故，則以先大王寬大之德，職牒之不給，何至於十數年之久，而殿下廼於卽祚之初，首命全釋，職牒如舊，臺啓峻發，兪音久靳。且於咸鏡監司李德英事，不惟不賜允許，反以未知得當爲敎。蓋北路藩任，與他道有別，而德英名論未著，資歷尙淺，今所論遞，實採公議，而廼承此未當之敎，此由於臣新進齟齬之言，不能見孚而然也。請命遞斥臣職。」仍退待物論，諫院處置請出，上允之。
7月21日
○丙戌，以趙觀彬爲大司諫，尹憲柱爲兵曹參判，兪命弘爲左尹，李東馣爲右尹，金在魯爲戶曹參議，權𢢜爲平安監司，趙尙健爲副應敎，趙尙絅爲副修撰。
○幼學趙重遇上疏曰：
帝王之德，莫過於孝，而追報之道，禮經明訓，母以子貴，《春秋》大義。今殿下爲宗社神人之主，而所生之親，尙闕名號，寂寥窮閭，祠屋蕭條，一坏丘墓，宿草荒涼。文武朝臣，秩視二品，尙有榮贈之典。以殿下堂堂千乘之尊，獨無爵號之加於誕育之親，其何以尊國體而伸至情哉？臣記向日先大王，鑑殿下之情，而特許遷葬，達殿下之志，而復令望哭。以此推之，則先大王陟降之靈，必弗咈於今日之擧矣。臣伏覩《璿源譜略》一書，前後簒輯，悉稟睿裁，而嬉嬪二字，未嘗刪去，則亦豈非先大王微意，存於其間者乎？伏願特命禮官，亟定名號，以伸至情，以尊國體焉。
○承旨洪致中、權熀、韓重熙、洪啓迪、尹錫來等啓曰：「幼學趙重遇，來呈一疏。臣等見其疏本，則上陳慈聖復膳之請，下款則以母以子貴爲言，敢曰先大王陟降之靈，必不咈於今日之擧。又曰：『先大王微意，存於其間。』噫嘻！是豈今日臣子之所忍發口者哉？先大王當初處分之後，前後下敎，不趐嚴截，頃在丙戌備忘記有曰：『暗行御史書啓中，敢以爵號書之。事之可駭，莫此爲甚』，仍命罷職。又於丁酉咸一海之上書也，以敢書爵號，亦甚絶痛爲敎。聖意所在，昭如日星，布人耳目，則凡我臣庶，孰敢容議，而今於榟宮在殯，仙寢未冷之日，已有如此陰邪之輩，欲逞其眩惑嘗試之計，矯誣先旨，用意陰慝。如使此輩，苟有追念先旨，嚴畏先朝之心，則其何敢以誣罔之言，肆然加之於不敢加之地，而無少憚哉？此等鬼蜮之徒，若不嚴懲痛斥，則不但日後隄防之漸弛，抑恐有歉於我聖上遵先無改之道。臣等驚痛之極，不敢循例捧入，附陳所懷。」
○上降備忘記曰：「今觀趙重遇疏本，一篇主意，專在於亟正名號，而其下款，則以母以子貴爲言，敢曰：『先大王陟降之靈，必弗咈於今日之擧。』又敢曰：『先大王微意，存於其間。』此豈臣子之所忍發口？亦有乖於處分之意。矧今仙寢未冷之日，何敢以誣罔之言，若是其肆然哉？不可不痛斥，趙重遇邊遠定配，此疏還出給。」
7月22日
○丁亥，憲府〈執義趙聖復、掌令朴弼正。〉申前啓，又曰：「趙重遇之疏，假托慈聖復膳之請，一篇精神，專在下款，一則曰《春秋》大義，一則曰先王微意。噫嘻！此何言也？母以子貴，《春秋》《公羊》之說，而胡氏極論其非，程、朱之訓，亦甚嚴截。至於先王微意，及弗咈於今日之擧等說，尤爲絶痛。前則有答朴萬鼎、朴涏之批，後則有特罷御史，痛斥一海之敎。處分嚴正，堅如金石，旨意昭揭，皎如日星，則爲今日臣子者，何敢以此等矯誣之言，肆然發口哉？一種奸凶餘孽，潛相揣摩，闖起躑躅，乃於仙寢未冷之日，忍以誣罔之辭，敢加於不敢加之地，欲累聖上遵先無改之孝，欲售邪黨眩惑嘗試之計。幸賴聖鑑，洞燭奸狀，特下屛裔之命，第此陰慝之疏，決非幺麿重遇所能獨辦。請趙重遇嚴刑窮問。」上不從。
○諫院〈獻納洪禹傳、正言徐宗燮。〉申前啓，又曰：「忠淸兵使李台望，頃當侍藥設廳之日，出送營屬於場市，貿取蔽陽子，輸入營中，以爲乘時射利之計。及至哭班之設於本府客舍也，敢以肩輿，直抵三門之外，擧措駭悖。請忠淸兵使李台望，罷職不敍。」上不從。
○大司諫趙觀彬上疏曰：
竊覵聖明，嗣服以來，一遵先志，昨日處分，紹述之美、懲討之嚴，上以悅豫先王在天之靈，下以戢破奸人伺隙之謀。重遇輩，以此說，嘗試於今日者，蓋以妄度之心，敢議難言之地，欲售禍人國家之計，此豈有人心者所可忍爲，而亦豈重遇一人之所獨辦者哉？彼凶黨之包藏禍心，揣摩奸計者，厥惟久矣，其將換面迭出，眩惑聰明，不特如羸豕躑躅之漸。伏願益恢乾剛，以嚴隄防，如許之疏，仍命勿復捧入，無使凶邪之輩，接跡而起焉。喉舌之職，專在於出納惟允，而重遇疏語，若是絶痛，則在一院者，所當合辭嚴斥，而承旨宋成明陳請之疏，適在是日。雖未知親病輕重之如何，而乍出旋入，顯有知幾規避之迹。似此風習，實是士夫之羞。宜加警責，以勵臣工焉。「
上答以昨日處分已定，而爾疏臚列，亦甚明快。下款事，推考。
7月23日
○戊子，上引見藥房諸臣。都提調金昌集曰：「正言徐宗燮，論咸鏡監司李德英之名論素輕，陞擢太驟，而德英受任海臬，治理表著。然旣被臺言，理難冒赴。請遞之。」上允之。德英，人望素輕，而擢爲北藩，專出於一時私黨之汲引。臺臣之言，牽率於公議之怫鬱，而昌集之多費奬飾，亦甚窘遁矣。
7月24日
○己丑，憲府申前啓，上不從，只允趙重遇事。刑曹遂杖訊重遇，辭引士人朴景洙相議構草，李受漸問議，尹天運勸成。景洙只服其略潤數處，加以杖訊，以改搆全藁承款。刑曹啓請議大臣，重遇還發前配，到平丘驛而斃，景洙邊遠定配，受漸、天運竝減等定配。時，失志旁伺之類，謂時機可乘，唆嗾鄕曲無識之重遇，肆然投匭，以爲嘗試計。揆其情態，吁亦痛矣。
○領議政金昌集、右議政李健命啓曰：「大行大王議謚，付送於使行之意，前已定奪矣。議定三望，別單書入。敬獻〈夙夜警戒曰敬，聰明睿哲曰獻。〉、章憲〈法度大明曰章，行善可紀曰憲。〉、忠憲〈推能盡忠口忠，行善可紀曰憲。〉
7月26日
○辛卯，以洪錫輔爲兵曹參知，洪致中爲副提學，金相玉爲副校理。
7月27日
○壬辰，以兪命弘爲都承旨，洪錫輔爲兵曹參議，趙鳴鳳爲參知。
7月28日
○癸巳，以李宜顯爲刑曹判書，尹憲柱爲知義禁，李澤爲漢城左尹。
7月29日
○甲午，久旱，上召大臣、禁府、刑曹堂上，疏決時囚及編管諸罪。
○憲府申前啓，又論：「校理洪廷弼，以重遇疏語，過自引嫌，徑出禁直。重遇之疏，攙入大臣、三司者，專出於游辭閃弄，壞亂朝廷之計，則廷弼乃反爲難進之端，顯示摧謝之色，陰有扶植之跡，情態不韙。請罷職不敍。」上不從。
八月
8月1日
○朔乙未，以趙尙健爲校理，金相玉爲副修撰，李縡爲咸鏡監司，趙泰億、朴彙登爲承旨。
○憲府申前啓，上不從。
8月2日
○丙申，以金在魯、黃璿、韓世良爲承旨。
○憲府申前啓，又曰：「聖考證患日劇，再行祈禱於廟社、山川，戶曹正郞洪重範，身爲祭官，終不進參，昇遐之後，拖過數日，始入哭班，情禮掃盡。請戶曹正郞洪重範罷職。」上只從洪重範事。
8月3日
○丁酉，持平洪龍祚啓曰：「臣曾忝諫職，以朴彙登峽倅改差事，有所剌論矣。彙登辭疏，拈出聾病衰耗四字，自卞甚力，置其聾瞶於輕重之間，歸其衰耗於皓白之形，而至於百喙甘心等說，口業悖妄，語意陰憯。臣之當初論遞，出於爲民之意，畢竟反詈，驅諸中傷之科，此固難安。洪重範論罷之後，追聞奉諱之日，人有目見於哭班者。拖過數日一句語，未免差爽。請命遞職。」上答以勿辭。龍祚退待，處置遞差。
8月4日
○戊戌，東平尉鄭載崙上疏曰：
臣年老病風，神識遺忘。大行登遐之日，忽承入內將事之命，驚遑震剝，喘息呻吟，闕門已閉，經夜於禁中，省記一事，全然忘却。死期將迫，自抵大罪，而執法之請，只施罷職，今者敍命又下，輿情必駭。願使考律定罪。
上優批答之。載崙，素以節儉見稱，且號練達朝章。當大行登遐之日，以儀賓，入奉襲斂之禮，旣退而不入省記，仍直禁中，遂有臺言，人知其老耄已甚矣。
○同副承旨金一鏡上疏曰：
臣劾李禎翊逼尊之罪矣，及過十載，禎翊遽復舊踐，反罵狼藉。臣所以聲罪者，市恩徼福四字緊案也，禎翊之疏，乃以市恩徼福，猥許以深憂過慮，將此十三字，勒成諸大臣之罪。元老諸臣，憂之深而慮之過者，只爲一人，而禎翊市恩徼福四字，上下對待指逼之罪，輿情同憤。禎翊且謂凶潜，嘗有所藉口於一鏡之言。夫潜之原疏供辭，俱載公家文字，顧何有絲毫髣髴於臣之啓語，而禎翊乃敢白地自做，隱然以嘗有所三字，依俙閃出，眞所謂莫須有者也。先大王，嘗於答臣之疏，有曰：『李禎翊頃年一疏，用意有不美處。』又於答銓官之批，輒以禎翊之注擬淸望，爲不可，而渠乃乘機跳踉。臣旣受此厚誣，何可揚揚於出納之地？
上答以兇人疏語，何足掛齒？承旨黃璿，微稟改批。夫李禎翊之疏，固可駭，今因一鏡疏，至下批敎之後，璿之繳還，極無嚴憚，而一鏡，兇人也。平居行己，麤厲鄙悖，常以鑽進榮路爲急。向來與禎翊，相觝啎，至于今日，提起市恩徼福四字，隱然有沽寵取媚之意，人以此，已知其心跡之陰譎矣。
○兵曹參議洪錫輔上疏曰：
定配罪人李澤，縱奴擊皷，有不敢晏然者。臣待罪湖南也，臣弟鉉輔登第來省，爲臨年偏慈，志喜用樂，人情之所當然，乃以憂遑等說，極意粧撰，有若用樂於不當用之日。其所謂彩棚，未知何狀物，選妓七十，新造戰服之云，亦甚虛謊。各道營庫，便皆道臣私藏，而供其親，則取辦於營庫，有何可咎，而若乃民戶之說，其意愈深，抑勒爲說，詬辱言者之不足，移及於臣。願下臣此疏于有司，一一按問。
上答以令該曹稟處。錫輔素驕奢無度，爲湖藩，適其弟擢第，盛張聞喜宴，而窮極汰侈，人皆爲駭。所謂李澤，欲爲鉉輔修郄，使其僕訾斥錫輔，雖無嚴，而其言則非架虛也。人之放辟淫佚如此，而能有不敗者乎？至於上章欺天，亦無顧憚矣。
○執義趙聖復上疏曰：
恤民隱寬徭役，爲今日之急務。然有司之臣，每以經費爲恤，凡於道臣蠲徭寬逋之請，一切持難，雖守宰之專事刻急，割民奉上者，廟堂以爲能吏，而輒加奬用。今之任字牧者，多以任怨奉公爲能事，民生之困悴，越視而不知恤，此今日之痼弊也。臣謂守宰差遣之際，必擇慈詳愷悌者，俾盡撫摩之責。古人曰：「應天以實，不以文。」昔我先大王卽祚之初，命蠲積逋，當年租稅，亦爲量減。五十年昇平之休，實基於此。宜令廟堂，劃卽商究，積年逋欠，雖不可一時全減，其中最久而難捧者，量宜蕩滌，以示初政之德意。安城郡守朴昌潤，徒以善事發身，海閫陞授，尤駭物情。臺臣論劾，固無不可，而怒其議已，敢生反噬之計，威脅土民，至以行賂言官等說，刼捧招辭，其設計之陰慝，未有若此之甚。宜施罷職不敍之典焉。
上答以令廟堂商確稟處。下款所論，依施。
8月5日
○己亥，以沈壽賢爲承旨，金台壽爲掌令，申思喆爲大司諫。
○上引見大臣、備局堂上。領議政金昌集曰：「經理都提調，頃請慈母山城留庫銀一萬兩，移置北漢，而慈城亦西關重地。今若劃送一萬，則所餘不過數千兩。北漢城內，旣設各衙門倉舍，京庫所儲封不動銀貨及他財帛，爲先輸入，可備緩急，如有用處，還爲取來無妨。」上從之。昌集又曰：「西邊自是待變重地，凡係戎政，固可整頓。至於軍需，必先儲蓄，可爲緩急之用，而平安道有備局句管遼軍木，或以賑政，或以城役，輒皆取用，未免浪費。自今以後，貸下之路，宜皆防塞。」上從之。工曹判書閔鎭遠曰：「設賑之年，外方守令所謂白給之資，不過圖得京司及營門錢布，存本取利，略略分俵於實戶，秋後倍徵，有土者因此敗産。空名帖亦甚有弊，甚者或用於私酬應，虛錄其價，誠可寒心。臣意則年六十以上十五歲以下飢餒顚連者，守令或除出月廩，或請耗穀，時時白給。壯丁則勿論男女，或傭役或薪菜，足可糊口，其餘，懶惰圖入於白給中，及其罷賑後或散而爲盜，或塡於溝壑。如此之類，勿爲白給，只抄老弱無依者，救活爲宜。還上數少之邑，則宜請得移轉，均分於農民，俾免廢農之患。」上從之。吏曹參判沈宅賢曰：「所謂加設空名帖，其價最多，故謬開追贈之規，納粟推恩，殊涉猥雜。自今以後，私賑人多費穀物者外，加設同知帖追贈者，一切防塞何如？」上從之。司諫金濟謙啓曰：「向者聖上之步臨寶座也，政院、玉堂書吏，參錯其間，混升於不敢升之地，而禁喧郞廳，不能照管，難免不職之責。當該兵曹郞官推考，書吏査出科罪。」上從之。
8月7日
○辛丑，以鄭宅河爲持平，洪致中爲工曹參判，洪啓迪爲戶曹參議，韓祉爲全羅監司。
○司諫金濟謙上疏曰：
魂殿進香，出於臣子追慕之情，而亦不可以物之豐盛爲禮也。聞各衙門、諸宮家營辦之費，至於數百千兩之錢，務以相高，多有苟且之事。非正之食，不惟非禮經貴少之義而已。先大王節儉之德，卓出前古，癸巳夏，模寫御眞，日所進膳羞，極其菲薄，入侍群臣，至今欽歎。今所以自盡其誠者，有乖大行平日之心，各處進香饌品，宜令剋減。今之陵殿參奉，視祖宗朝，其數倍多，年少儒生，皆入仕路，奔競日甚。頃年權設各陵直長、奉事，未幾而罷。望更取各陵參奉一窠，或爲直長，或爲遷轉陞六之階，以蔭官與承文、成均參下官，通融差除。又取承文、成均參下所差察訪之窠，爲前銜蔭官牽復之地，則便宜非一。如以爲可行，則該曹自當有多少節目，乞賜裁處。
上答以進香，非不知先大王盛德，而亦非今日創始，祖宗朝已行之法，雖不加於前，亦不克減，而諸宮家進香事，非自外之所知矣。下款事，令銓曹覆奏。
8月8日
○壬寅，奏請正使李頤命上疏。略曰：
誌文撰進後，物情不滿，評議漸起，及在道中，流聞以誌文中，事有闕略，語無稱停爲疵云。臣固慮有此，故敢請出使後，命大臣、詞臣，極意刪正，已蒙聖兪矣。物議所謂闕略者，本非臣偶然遺漏，欲自附於古人諱親之義，而亦安知微見之必合於事理也？惟俟亟加罪責。且命移授誌文於他人，至於文字之未稱停者，不妨刪改。「
答以誌文中文字之未稱停者，依前箚辭，詢于廟堂，極意刪改。
8月9日
○癸卯，領議政金昌集上箚。略曰：
臣因御營大將金錫衍，伏聞孝廟夢，世子嬪寢室，有衾覆之物，開視有龍在其中。孝廟覺而喜曰：「此必元孫誕育之奇兆」，預定元孫小字曰某。其言必爲端的，似當載於誌文。撰進大臣，未及渡江，尙可以往復停當。令都監，急速變通，得以收錄。
答以箚陳事，令都監變通。
8月10日
○甲辰，以金民澤爲正言，金在魯爲副提學，趙尙絅爲獻納，洪啓迪爲江華留守。
○憲府申前啓，又論：「同副承旨金一鏡，立朝言議，久爲淸流之棄，歷典州郡，且多貪汚之誚。至於日昨反詈李禎翊之疏，用意危險，便同急書。如使禎翊，果如一鏡之言，孰不沐浴請討，而先大王，亦何以牽復淸顯之列，至有陞擢之事哉？今一鏡，不有先朝處分，直驅人於惡逆之科。請罷職，永勿擧擬於淸選。」答以勿煩。
○右議政李健命請對入侍，請山陵後脈崩硔破處，分擔運石，僧徒補築，而令孝陵參奉監董。又請先朝御製，事體至重，別設校正廳，差堂郞，以木板刊出，上竝從之。後數日，大妃以大行御書一紙，傳于上曰：「今見御書，聖意似不欲盡刊，大臣不可不知。」書曰：
紫宸漫稿，不過隨製隨錄而已，本非子孫刊行之意。他日朝臣，或有以予述作，添刊於列朝御製之議，則謄書以下可矣。
上奉覽訖，示領議政金昌集，昌集曰：「遺敎雖在於不欲刊行，以他日添刊等辭觀之，亦非全不刊出之意。請以遺敎，出示校正廳。」上曰：「依爲之。」
8月11日
○乙巳，以洪錫輔爲承旨，趙尙健爲副應敎。
8月13日
○丁未，傳曰：「吏曹判書趙泰耉連疏之批及別諭之下，一向撕捱，無意出肅，其在分義，殊涉未安。書寫之任，至重且大，大政遷就，又爲可慮。勿復以情勢爲言，幡然登途事，各別下諭。」時，泰耉辭疏方到院，亦命還爲下送。泰耉又力辭，許遞本職，命寫進謚冊。
8月16日
○庚戌，以洪致中爲都承旨，尹陽來、權熀爲承旨，趙鳴謙爲執義。
○掌令朴弼正上疏，請以宋時烈追配孝宗廟庭，答以配享廟庭之請，雖經歲，不得允許矣。
8月17日
○辛亥，以閔鎭遠爲吏曹判書，趙泰耉爲工曹判書，趙聖復爲獻納，金相玉、趙尙絅爲校理，趙尙健爲副應敎。
8月19日
○癸丑，日有兩珥。
8月20日
○甲寅，引見大臣、備局堂上。領議政金昌集曰：「淸恩君韓配夏，頃被劾罷，而臺論中盃盤事，人頗稱冤。且勳府進香，不可無主管堂上，韓配夏敍用何如？」上曰：「敍用可也。」又陳：「李德英，因海西時治績，擢北伯，而臺言劾以名論素輕，可惜。所授資級，勿爲還收何如？」上曰：「勿爲還收，仍存可也。」右議政李健命曰：「都政遷就可慮，而吏曹判書閔鎭遠，以戚畹引嫌，無意行公。雖是戚臣，若有才望，固無不可用之道。況嗣服之初，首被擢用，倚毗之心，似非偶然。唯在聖上，各別敦勉，期於行公矣。」上曰：「催促察任可也。」又陳：「金演以在哭班，飮酒被劾，而演之素不飮，通朝所知。適其時氣不平，以一勺行氣云，宜有寬恕之道。」上曰：「一體敍用。」昌集又陳：「金相玉、趙尙健等，別爲敦迫，速完新錄好矣。」上曰：「速完事，申飭可也。」掌令朴弼正，以劾論韓配夏，而大臣救解，引避，翌日，處置出仕。韓配夏、金演事，全出於異已者吹覓，語皆爽實，而方大喪未殮之日，配夏雖一器薄饌，不當自官府徵供，演雖一勺行氣，不當在班行引盃，無情之過，同歸於無識，惜哉！德英北伯之擢，旣因臺劾，還收資級，亦皮不存之毛，而昌集牽於私好，至請仍授，略無顧忌，而臺閣暗無一言，其亦駭矣。
8月23日
○丁巳，承旨持公事入侍。承旨讀金相玉、趙尙健辭疏，先請別樣嚴飭，至再三不已，上不答，下批曰：「爾其勿辭，從速察職。」時，時輩急於新錄，脅尙健等出仕，兩人者欲得疏批，開釋卽出，俱詣闕外，上終無敦迫，俱狼狽退去。
8月24日
○戊午，吏曹判書閔鎭遠上疏。略曰：
昔我仁顯王后，每以臣兄弟名位漸顯爲憂，我先王載其語於親製誌文中。辛巳後，臣之兄弟，皆躋宰列，而於東銓，則未嘗一下天點，所以追思聖妃之雅意，曲加保護而全安也。
批以銓衡之終始力辭，誠涉太過，卿其安心勿辭，從速行公。領議政金昌集，以大政遷就，箚請許遞，從之。
8月25日
○己未，以宋相琦爲吏曹判書，趙泰耉爲戶曹判書，趙尙絅爲獻納，李仁復爲修撰，尹憲柱爲咸鏡監司。
8月27日
○辛酉，諫院申前啓，又論：「貢物年條買賣，爲都民凋敝之源。先朝申禁，非止一再，而經理廳差人，略無顧忌，猶踵前習。請差人及主賣貢物主人，竝囚禁科罪。」只允末端事。
8月28日
○壬戌，領議政金昌集、右議政李健命請對入侍。健命曰：「國朝各陵無表石，而癸丑寧陵遷奉時，先正臣宋時烈，請立表石，各陵亦請竝建。寧陵則立表，而各陵則因循未果。新陵立表，當依寧陵制樣矣。」昌集曰：「今因新陵立石，崇、翼陵連續建立似宜矣。」上曰：「自新陵，漸次爲之好矣。」
8月29日
○癸亥，以宋成明爲承旨，閔鎭遠爲工曹判書，宋必恒爲獻納。
8月30日
○甲子，右副承旨宋成明上疏論近事，略曰：
近日差出玉堂之政，誠有慨然者。一時才彦，無他罪過，公然束閣。若崔尙履，業已見擬於銓郞，則何惜乎一條氷銜也？其人從以奄忽，良可悲矣。如趙尙健、金相玉所遭，揆以廉隅、道理，決無可出之勢，而猶且維縶驅迫，必欲勉出乃已，今日違罷，明日請敍，他日又違罷，明日又請敍。玉堂差除，輒不出此兩人，臣未知此兩人外，了無一介可以備數於瀛館者耶？不特此也。或別無開釋之旨，而勒以榻前下敎，張皇書出，或因大臣建請，明有禁推之命，而終無捧承傳擧行之事。擧條中擅下上敎所無之當字，苟然彌縫，政官請敍，又復自若，外間傳者，莫不駭異。正所謂無禮於吾君者，臣竊痛之。
又論：
入直承旨，微稟請改金一鏡疏批，戒胥吏勿泄事，仍請譴罷。
答曰：「省疏具悉。疏陳事，大意固好，可不留心焉？黃璿譴罷之請得宜，爾其勿辭。」承旨權熀、趙鳴鳳等啓請還收曰：「伏見右副承旨宋成明疏，其所臚列，專在壞亂朝廷之計，而至於攙論黃璿事，尤極巧憯。伊時疏批之下也，璿與僚員，相議稟旨，卽承改下之批，則其非暗昧秘諱之狀，夫孰不知，而今其爲言，勒加以密地秘諱之科。卽此槪見其用意之慘毒，而殿下未暇審察，其疑亂熒惑之情，竊不勝憂嘆之至。」答曰：「不允。」時，君德，欠於剛克，時輩益無畏忌，操縱舒慘，惟意所欲，至於疏批之密稟請改，前所未有。此蓋欲爲李禎翊掩諱凶人二字，而不知其反自陷於擅弄陰秘之罪。成明疏論，皆據實狀，而至加以慘毒熒惑之斥，良可駭也。然君子語默有時。此時之攻時人，雖出於憤嫉，動遭探試之疑，繼此而紛然投章者，益覺其可厭，君子烏可以不遠嫌哉？
○全羅監司韓祉上疏。略曰：
戊戌秋間，金鎭商因權世恒書語，投進一書，訟其祖益勳，而誣及臣父甚憯，臣上章伸理，旣蒙溫答。鎭商又上書，誣捏以臣書中益勳譸張誣獄一句語，謂爲指璽、瑛而發。先大王，乃下備忘，以護璽、瑛爲敎，辭旨極嚴，竝及臣父，至今思之，方寸斷絶。夫壬戌獄事，自有兩款，一則璽、瑛逆誅之獄也，一則全翊戴誣告之獄也，兩事，條貫各異，而所謂翊戴誣告，非翊戴之自告，乃益勳密啓於兒房〈事在肅廟壬戌。〉者，其間情節，正有許多無狀，此所以爲益勳之罪者也。臣父論啓，全在於益勳誣告而已，初不干於璽、瑛之獄。璽、瑛之獄，則臣父之疏，亦嘗曰：「璽、瑛之逆獄，孰不痛惡焉？』臣雖欲謂之誣獄得乎？臣所謂譸張誣獄，只是譸張翊戴之誣獄，而不干於璽、瑛，則鎭商所謂直以璽、瑛之獄，歸之誣成云者，自歸於脫空矣。夫益勳所以譸張翊戴之事者，政在於告璽前一夜，出給軍牢令旗於金煥，誘脅翊戴而鉤致之，取供拘留，累日掩置，乃於設鞠旣久之後，始以翊戴所供，密啓於兒房。及其所告無實，而誘脅之狀，盡發於翊戴之與煥面質之時。卽此觀之，其譸張張大之疏，不啻若泥中之鬪獸矣。鎭商父子自明之言，每以爲：」翊戴初非益勳之所使，而渠自來告。其言之虛實，非所逆料，問議諸大臣，〈大臣指金壽恒、閔鼎重。〉不得不自啓。「云。未知益勳，不送金煥，不送令旗、軍牢，而翊戴無端自來乎？益勳必欲使翊戴自告，而諸大臣勒令益勳自告乎？益勳又欲卽日發告，而諸大臣必使之掩置累日乎？且誘脅一款，每以爲非益勳所知，而至於軍牢、令旗之給送者益勳，則其所誘脅，當誰使之也？給令旗而送煥於翊戴者，益勳也，持令旗致翊戴於益勳所者，煥也，畢竟替翊戴而發告者，又益勳也，三人者相爲表裏，相與終始。若是而乃曰虛實非所逆料，誘脅，非其所知者，其誰欺？欺天乎？其譸張兜攬，事成則歸已，事敗則諉翊戴者，實路人所知也。凡此乃益勳譸張誣獄之眞正骨子也。鎭商之所當明辨，只在於此而已。只廣聚前後筵奏及不干書奏，張皇東西，捏合皮毛，而於彼當辨之骨子，乃不敢一言半辭，指剌論辨，且以爲他日地四字，爲一大欛柄，言之無倫，胡至於此？先臣論益勳時避辭有曰：」甲寅以後，奸凶柄國。「又曰：」不羞忝辱，依附賊積。「果有一毫顧藉於壬人者，而下語乃如是乎？渠輩就事而辨，無路自脫，乃謂如此爲言，或可以脅持汚衊，而不自知上天昭臨，百世難誣，此不可以恒人之理責之也。伏乞下臣此疏，卽賜處分。」批以旣往之事，不必追提。卿其勿辭，速往欽哉！噫！益勳誣告，卽士論分割之源，而是非昭灼，不待百世而定，則非孝子慈孫所能改者。只緣祉之初書，不擧翊戴二字，鎭商者，乃敢捏合兩款，直以誣獄字歸之於璽、瑛之獄，致有先王激惱之嚴敎，使此疏，得逮於先朝，鎭商之巧誣祉書之實狀，當有以照燭無餘。惜乎！其弓劍之已遠，竟使遺直忠魂，抱枉於泉壤也。
〈景宗德文翼武純仁宣孝大王實錄卷之一〉
九月
9月1日
○朔乙丑，大行大王梓宮，書上字時，領議政金昌集、右議政李健命，因承旨宋成明疏，皆引入不參，上遣承旨敦諭。
○正言金龍慶上疏。略曰：
竊瞷殿下沈靜之過，或歉於分曉寬仁之甚，却欠於明斷，不見綜核奮發之效，漸成因循委靡之習。大臣、諸臣，交口進言，若不關聽，無他問難。若此不已，竊恐爲罔攸稟令之歸，國事將日非矣。
又論：
設賑時丁壯之不可區別，賑資料販之不可不塞，或請改下節目，或請商議善處。
末論：
宋成明疏，目以傾軋，請收還批旨，特施讉罰。明日梓宮結裹，大臣不可不入侍。請明賜卞釋，益加敦勉。
批以疏陳事，更令廟堂稟處，宋成明特罷其職。成明始蒙優批，而昌集、健命，以此引入，龍慶藉梓宮結裹爲言，故上亦勉從，而至於收還批旨，不賜可否。獻納宋必恒，又疏斥成明，語極醜悖，請收批旨，而竟不納。
9月2日
○丙寅，大行大王梓宮，行結裹禮。時，結裹時刻將迫，金昌集、李健命，屢召不入。政院啓稟，上曰：「莫重時刻，不可差退，原任大臣，先爲入侍。」昌集、健命，乃追後承命入參。方結裹，上立攅宮西甚久，諸臣交請就坐，不聽，仍立卒事。
○館學儒生李箕重等上疏，請依先朝成命，立何蕃、陳東、歐陽澈之祠，〈先王癸亥有立祠之敎，而因循未擧。〉批以令該曹稟處。該曹覆啓，遂立祠於泮村。
9月4日
○戊辰，以沈壽賢、韓重熙爲承旨，洪禹傳爲執義，李重協爲掌令，金槹爲正言，兪拓基爲修撰。
9月6日
○庚午，諫院〈獻納宋必恒、正言金槹。〉啓曰：「仙寢在殯，擧朝哀遑，而廼者前承旨宋成明，乘時投疏，專出於敲撼傾欲之計。用意憯毒，殆同急書，不可罷職而止。請削奪官爵。」不允。
9月7日
○辛未，太學齋生捲堂。大司成黃龜河招諸生，問其由，掌議尹志述書納所懷曰：
臣以誌文，辛巳、丙申兩年事未盡者，請改之意發論，而士友無一應者，下齋生，幾盡謀避。臣旣以齋任，主張是事，而致此狼狽，何敢晏然入堂？然臣之所欲陳者，庶幾因此陳暴矣。嗚呼！我先大王政敎、謨訓，動合規則，前後事業，庶越百王，若辛巳、丙申事，其處變之當道、衛道之盡誠，實千古所未有者也。卽伏見判府事李頤命所撰進幽宮之誌，則於辛巳事，沒而不書，於丙申事，微婉其辭，使是非相混，臣不勝痛惋。夫辛巳之變，暗密難測，而先大王明於燭幾，謹於防患，夬恢乾斷，明施典章，使宮闈肅而輿憤洩。其處分之嚴正、志慮之深遠，求之簡策，亦所罕見。若丙申事，則先大王聖學高明，洞辨是非，旣明正尹拯背師之罪，又勉戒我殿下，毋得或撓，凡爲我先王臣子者，孰不思盡表章於來世，而頤命乃於白首之年，顧瞻利害，費盡機巧，忘先王隆厚之恩，藉他日讒賊之口，此豈人臣所可忍爲，而及其公議譁然，懼不可以逃罪，則又敢以諱親之說，作爲義理，有若殿下眞有可諱之親，而臣子自有當諱之義者然，噫嘻！此何言也？惟我先大王，受祖宗付托之重，傳序於殿下，嗣登寶位，爲社稷、生民之主，則殿下之不敢復有私親，義理至明。況辛巳處分，寔出於先王爲國家萬世之慮，而前後章奏之批，明示聖意，炳如日星，則殿下之不敢復以他意，存於淵衷，又道理當然。伏願亟命他大臣，改撰幽誌，痛快說去，毋令先王盛德大業，終至剝蝕，實國家之大幸。
龜河受而謄聞於啓中，仍請勸入，批以斯速勸入。
9月9日
○癸酉，正言金槹，因尹志述書納所懷，引避曰：「誌文中辛巳一款，全然闕遺，其䵝昧先大王志業者，亦多矣，至於斯文是非，殊欠別白。臣欲將此數事，仰請處分，而聞鐫石有日，趑趄不發。玆者泮儒之譏切至此，不言之失，實無所逃。請命遞斥臣職。」答曰：「勿辭。」槹不退待，申前啓，發誌文改撰之啓，只允末端事。
9月10日
○甲戌，獻納宋必恒，以尹志述所懷引避，答曰：「誌文，大臣極意撰述，已無闕漏錯認之處，文已下石，刻役垂畢之際，尹志述以毒手之質，挺身聚議，憑據誌文，沮戲大事，搆捏大臣，語及私親，遣意陰險。此等風習，不可不隄防，邊遠定配。爾無所嫌，勿辭。」承旨趙鳴鳳繳還批旨，伸救志述，請寢遠配之命，答以勿煩。
○日本對馬島主弔慰差倭出來，差送接慰官。自前國恤時，無通訃之規，只使譯官，傳及倭館，館守倭報於對馬島。島主遣差倭，齎香幣而來，致書契於禮曹，我國送接慰官接待，差倭進香於殿牌，兼致賻儀，是舊例也。進賀差倭，亦如之。
○右議政李健命上箚。略曰：
誌文改撰事，有令都監稟旨之命矣。誌文，卽臣從兄頤命所撰進，今何敢不顧嫌礙，參涉其間？乞遞摠護之任，仍令廟堂覆奏。
批以誌文，大臣極意撰述，元無闕漏之處，亦無錯認之說，決不可改撰，有何覆奏之理乎？卿其安心勿辭。
9月11日
○乙亥，雷電。
○憲府〈執義洪禹傳。〉申前啓，又請收還尹志述遠配之命曰：「大臣所撰誌文，誠不無闕略，則志述身爲泮儒，或慮先大王弘謨盛德之有所脫漏於紀述之中，採取物議，書進所懷者，亶出於顯揚先烈之意，則決不可輕加摧折。況可遽施以投畀之重典乎？」答曰：「不允。」正言金槹，亦疏救志述曰：「志述語不全擇，妄激無比，而究其本情，亶出於欲盡大事之意。」又曰：「儒臣之疏，乃以未能屬藁等語，攙入自衒，似此陋態，臣不欲正視也。」儒臣，指修撰兪拓基也。批以尹志述沮戲大事，罪以偏配，則宜寢之說，未知其可也。拓基，以志述所懷中經幄具疏語，陳疏自解，有曰：「治疏而未及發，尙不免畏縮之科，則如臣巽懦，初未能屬藁者，尤何以自逃於不言之誅哉？」槹方爲時論倀鬼，左袒志述甚力，故竝斥拓基，繼而正言金龍慶、大司成黃龜河、掌令李重協，相繼投疏，救解志述，上皆不納。志述之罪，在逼辱君上，而龍慶、重協等稱詡不已，獨以侵詆頤命爲非。倫彝之斁塞，至此，可勝痛哉？
○成均館齋生，以尹志述遠配，捲堂。
9月12日
○丙子，雷。
9月13日
○丁丑，告訃使李頤命等抵瀋陽，以沿路所聞馳啓曰：「淸主尙在熱河，太子事，依舊無他聞。燕中地震，屋宇頹陷，人多壓死。西征之兵，屯戌多年，西㺚遠遁，不得交戰，病死相續云。」
9月14日
○戊寅，藥房入診。都提調金昌集曰：「自前泮儒，言雖過激，不以爲罪，蓋所以扶植士氣也。尹志述，雖有妄擧，士氣不宜摧折，特爲回思處之，則聖德有光矣。」上良久曰：「當留念矣。」提調趙泰耉曰：「誌文撰進，大臣以爲出於諱親之義。此箇義理，固當有之，而志述專昧此義，語甚妄謬。殿下以爲太無忌諱，欲爲隄防，聖意所在，固不爲過，而一時諸人，紛紜救解，未知其何如也。大臣雖以太學生爲言，自削其名，擧措怪妄，此與太學疏儒有異矣。且空齋儒生，當掌議削名出去，還爲入齋，則其意見似異，而又以志述被配空堂，未知其何據也。」昌集曰：「志述欲陳疏而不成，故書進所懷。雖與上疏有異，旣是齋任，似不當摧折。因此聖廟空齋，不可無勸入之道矣。」仍以病，乞解相職，上曰：「毋過辭，安心行公。」泰耉又以經費之匱竭，縷縷以節用裕財爲言曰：「衛文公楚丘大布，終致騋牝三千之效，漢文帝露臺惜費，亦致太倉紅腐之富。自上，若一念不忘節損，庶可以爲國。」上嘉納之。〈史臣曰：「先是，趙泰采、宋相琦等，相繼判度支，不善句校，財用太縮，自丙申至是，宿儲減十七八云。」〉泰耉又陳因山時幕次，當用麻、綿布二百七十餘同。請以新造帷幕之莊於司鑰房者，仍用之，以省經費。永徽殿所屬宮人，依永昭殿、敬寧殿例，參酌減省。「上竝從之。
9月15日
○己卯，四學儒生趙澂等，上疏伸救尹志述曰：
志述所懷，義理明甚，辭氣痛快，有足以感發士氣。我先王培養之效，可見矣。
又曰：
我先王盛德休烈，無非萬世之法程，而若其大處分大是非，則此尤聖慮之宏遠、聖學之高明處也。在今日狀德之道，固當謹書特書，惟恐其或泯，而今反闕遺焉，糊塗焉，物情之齊憤，士論之朋興，固其所也。志述以藐然一少年，嘅然自奮，倡率多士，直欲叩閽，及其見敗，猶且書進所懷，而激切慷慨，則此誠頹俗中差强人意者也。伏願念先王培養之盛意，亟收志述遠配之命。
上不納。當志述事出，時輩猶驚疑畏沮，不敢顯言奬詡，間有非斥之者。及見上處分不嚴，怪鬼輩，隨以鵲起啁啾，肆然無忌，敢以義理慷慨，盛稱志述，綱紀之凌遲，義理之晦塞，至此而極矣。
○持平金鎭商，因韓祉疏，投疏對辨，以翊戴事，歸之於金煥，令旗事，謂之孟浪，給送軍牢事，諉以護夜，而反詈韓泰東罔極，賜優批。
9月16日
○庚辰，以朴彙登、金相元爲承旨，李鳳翼爲司諫，洪龍祚爲掌令，申昉爲正言，李澤爲吏曹參判，金在魯爲吏曹參議，趙泰億爲慶尙監司，金雲澤爲大司成。
○領議政金昌集箚言：
吏曹參判沈宅賢，雖被宋成明疏斥，開釋之後，一向違命，分義未便。宜遞其職。正言金槹，忽以非常凌辱，加於兪拓基。不意臺閣之上，有此風習。宜罷其職。
上皆從之。持平申晳、執義洪禹傳等疏救金槹，不納。
9月18日
○壬午，摠護使李健命入對奏曰：「新陵表石陰記，請依《璿源譜略》所載，誕生、卽位、昇遐年月日及在位幾何、春秋幾何，竝皆書刻，使久遠有考。」從之。
9月19日
○癸未，以金雲澤爲承旨，申晳爲正言，兪拓基爲修撰。
9月20日
○甲申，月入井星。
○憲府申前啓，劾都承旨趙鳴鳳資望不稱，有駭物情，請改差，不允。鳴鳳方爲左承旨，而金雲澤入爲右副，鳴鳳序陞長席，擧世駭笑，有是啓。
○館儒累日捲堂，同成均李宜顯等，勸入不聽，遂藉此啓請，收還志述遠配之命，上不得已下敎曰：「累日空齋，事體未安，竄配之命，還寢可也。」〈史臣曰：「志述凌逼無忌之罪，固不容誅，而大臣、三司，紛紜伸救，泮儒乃以捲堂脅持，宜顯又復從中操切，使上不得措手，遠竄之命，終至還收而後已。於是，國人莫不憤時輩之恣肆，而懼主勢之日孤矣。」〉 ○以李正臣、權熀爲承旨，趙尙健爲校理，金相玉爲修撰，洪致中爲大司成。
○大臣、備局堂上引見。領議政金昌集，以湖西災荒，請各邑軍餉及安興米之當輸上黨城者，姑許一半留賑，一半輸納。又請平安監營泉流庫銀貨，爲商譯輩所貸者，禁不得以雜物代償，竝從之。工曹判書閔鎭遠，更申虛錄者，限五年禁錮之令，從之。
9月21日
○乙酉，憲府申前啓，不允。
○捕盜大將李弘述，杖殺術士陵玄。〈史臣曰：「陵玄善於推數，昌集初與之相昵，告以陰事，旋恐洩其言，嗾弘述撲殺以滅口。情計詭秘，人皆疑惑。」〉
9月24日
○戊子，以李德壽爲持平，金相元爲江原監司。
9月25日
○己丑，夜雷電。
○大臣備局堂上引見。領議政金昌集，請江都凶荒，新還穀，準徵舊還穀停捧。又請御營哨官，依禁營例，減爲三十八員，從之。右議政李健命，請禁黃海兵營隨營牌，元數外投屬冒濫者，一倂還給本邑，良保則移充軍役，其代以公私賤二名定給，從之。
9月26日
○庚寅，雷。
○以金雲澤爲副提學，趙尙健爲副應敎，吳命恒爲承旨，李森爲水原府使。
○領議政金昌集，以雷變，上箚祈免，批以雷變非常，咎實在予，卿其安心勿辭。
9月28日
○壬辰，弘文館新錄，趙文命、鄭錫五、李箕鎭、申晳、金民澤、金濟謙等六人被選。〈史臣曰：「國朝故例，堂錄時，先完議後圈點，副提學必先期出令，使中外咸知，蓋所以重其事也。趙尙健、金相玉等，見斥淸議，拓基亦被劾於金槹，皆引入不出。是日，潛相約束，突出奔會，汲汲完圈，仍卽空館逬散，擧措駭異，聞者絶倒。」〉
9月29日
○癸巳，以金演爲都承旨，韓世良、洪錫輔爲承旨，金相玉爲司諫，趙尙絅爲吏曹佐郞，李宜顯爲右參贊。
冬十月
10月1日
○朔甲午，夜電。
○以兪拓基爲吏曹佐郞。
○行都堂錄，選李箕鎭、申晳、申昉、金鎭商、李重協、趙文命、李德壽、鄭錫五、徐宗燮、洪鉉輔、金民澤、金濟謙、尹㝚等十三人。〈史臣曰：「堂錄，古例，諸堂先會，大臣最後進去，而是日昌集恐不能成，凌晨先詣，終日力邀諸堂，至暮始完圈，人莫不傳笑。所錄亦猥雜，金鎭商之世累、李重協之謟附、洪鉉輔之病啞，亦皆得參矣。」〉
10月2日
○乙未，以李重協爲獻納，趙尙絅爲副應敎，申晳、申昉爲副校理，李箕鎭、金濟謙爲副修撰，金民澤、趙文命爲修撰，趙最壽爲正言。
10月3日
○丙申，以柳重茂、朴彙登爲承旨。
10月5日
○戊戌，以李敏英、李翊漢爲承旨，任泂爲掌令，洪龍祚爲正言。
○承旨柳重茂、李正臣等，以雷變陳戒，略曰：
近日朝廷之上，黨議橫流，用舍之際，偏係日甚，是非之間，眩惑滋深。從前列聖，新承丕基，必首降求言之旨，而側聽累月，綸音尙閟，臣等竊悶焉。況此遇災之辰，尤不可無廣詢修省之道，唯殿下留神焉。
答曰：「遇災憂懼，不遑寧處矣。爾等之言至此，可不留意焉？」
10月6日
○己亥，三南改量田訖。慶尙道應稅摠二十六萬二千結零，全羅道二十四萬五千五百結零，忠淸道十六萬三百結零。結負比舊頗增，而奸弊百出，虛僞相蒙，民弊反有甚焉。
○是日，當行國葬初度習儀，而摠護使李健命，因臺疏，〈時，正言趙最壽疏入啓，未下批。〉不得進，政院啓稟退行。
10月7日
○庚子，正言趙最壽上疏。略曰：
今日廷臣，不知何故，自生疑懼，爲計日深，凡所以操切上躬，無所不至，而至於尹志述事而極矣。殿下嗣服之後，苟有爲私親過隆之擧，爲臣子者，雖以死爭之，未爲不可，而今殿下於此事，未嘗一毫議及，則在廷者，本無可言之端。至於誌文一款，爲君父諱親，乃臣子至當之義。志述何人，乃敢忽然提起？心欲暴揚往事，以增我殿下傷痛之私懷者，已是不忍，而若其有若眞有可諱之親等語，勒令君父，自絶其所生之恩。加非理於君父，若是無窮，豈不萬萬絶痛哉？嗚呼！人於所生私親，不幸遇變故者，情雖未伸，恩不可便絶，玆誠古今不易之義。故志述之倡此擧也，館學儒之與志述同氣味者，亦皆相顧驚愕，盡數奔散，人心所同，於此可見，而志述攘臂獨當，抑何意哉？非獨君臣之分，擧皆掃盡，抑恐彝倫之重，因此而斁絶也。律止偏配，已是寬典，而一時之人，紛然救解，終使聖上，不能獨抵衆口，還寢成命而後已。是則義理乍明而復晦，主威稍行而猶奪也。臣謂志述，宜施絶島竄配之律，以正王章。兩司諸臣之交章營護，不少顧忌，其在分義，安敢如是？國子堂上之憑藉勸入，附陳己見，脅持操切，有浮於儒生所懷。似此擧措，無嚴極矣。兩司及國子堂上，竝宜一體罷職也。臣又聞本院有前承旨宋成明削奪之啓。噫！當此威權下移，主勢孤危之日，成明之言，可謂切至，而群咻衆怒，閱月論啓，其所縱恣甚矣。臣意以爲，削奪之請，不惟嚴辭揮斥，頃日特罷之命，亦宜亟令還寢也。
答曰：「省疏具悉。侵詆大臣，語欠和平，未知其得當也。」
○以韓世良、任守幹爲承旨，趙鳴謙爲司諫，金濟謙爲校理，金榦爲戶曹參議。榦，朴世采門徒也。附麗時論，使其孫致后，作疏頭，請奪尹宣擧、尹拯爵謚。以此受其吹噓，歷敭憲府、銀臺，公議駭之。
10月8日
○辛丑，諫院申前啓，又論：「正言趙最壽，憑藉泮儒事，欲售網打之計，投進一疏，語意陰險。館儒被罪，實非聖朝之美事。此輩亦豈不知其爲過擧，而乃敢潛相揣摩，妄謂此機之可乘，恐動天聽，構陷朝紳，致令莫重習儀，不擧於正日。論其罪狀，萬萬痛惋。請削奪官爵，門外黜送。」答曰：「不允。趙最壽罷職。」
○持平金槹、執義洪禹傳等，因趙最壽疏引避，處置請出。館儒又捲堂，因其勸入，書進所懷，醜辱最壽罔極。上命更爲勸入。
10月10日
○癸卯，副校理申昉，箚斥趙最壽。略曰：
泮儒被竄，旋卽反汗，凡在瞻聆，孰不仰殿下轉圜之德，而最壽乃敢乘間抵隙，舞弄機巧，其心所在，路人亦知。況急於逞凶，不顧國事，致令莫重習儀，未免停廢，苟有一分心腸，何忍爲此？臣謂宜罷其職。
答曰：「已諭於諫院之批矣。」〈箚入四日，始下批。〉
10月11日
○甲辰，摠護使李健命請對，陳山陵坐向、水破、分金書刻及先朝虛右處，所埋分金、坐向，與傳敎所刻，亦竝埋於下磚石下事，上曰：「依爲之。」又陳因山前殷奠，只有望奠，而上候未寧，有不得參奠之敎，群下憂慮，曷有其極？更加調攝，若得參奠，孝思亦可少伸。徐觀數日，自量筋力而爲之。「上從之。
10月12日
○乙巳，以宋必恒爲司諫，李箕鎭爲持平。
○以趙泰耉爲右議政。上初命加卜，以鄭澔卜入，再命加卜，乃拜泰耉。〈史臣曰：「泰耉愷悌有忠節，自在先朝甚重之，及上卽位，注意益隆。」〉
10月15日
○戊申，閔鎭遠爲戶曹判書，沈壽賢爲承旨。
10月16日
○己酉，是日，殯殿上謚。藝文館錯認有祝文，已撰進啓下，而《五禮儀》無讀祝之節，前後國恤，皆無上謚祝，禮曹請依前例勿用，從之。
10月18日
○辛亥，以兪命雄爲工曹判書。命雄，庸迷無所通曉，夤緣倖會，得致八座，人皆笑之。
10月19日
○壬子，上親行啓殯奠、啓攅宮祭、祖奠。
10月20日
○癸丑，大行大王發引。上陪至慕華館，哭辭還，御昌慶宮。
10月21日
○甲寅，葬明陵。曉靈駕至陵上，右議政趙泰耉捧巾拭梓宮訖，內侍加柩衣三重柩衣，上展銘旌。禁漏官奏時至，摠護使帥舁官，奉梓宮，安于羡道內。工曹判書擧手作推樣，舁官、內侍、掖隷等鱗立，把大紅絨絙纏，定梓宮下方，每警蹕一聲，輒一徐引，漸就玄門內，安於榻上，王子以下諸臣，臨壙俯伏哭。哭止四拜訖，領議政詣玄門外，奉哀冊，安羡道西，寘玉帛于哀冊南。內侍納遺衣，都堂上進翣，納明器、樂具、木奴婢、服玩、符信于玄門外，遂閉玄宮。執義謹署封鎖，右議政覆土九鍤，諸臣退。就奉辭位，拜哭訖，王子及摠護使、禮曹判書、都監堂上、承旨、史官，俱詣吉帷宮，行題主禮。大祝奉出虞主，偃安于卓上，題主官西平君橈，西向立，題，寫字官用柒補畫訖，大祝安于靈座上，行立主奠，遂返虞。諸臣皆以吉服從，至慕華館，上出迎。通禮詣神輦前，啓請小住，上哭拜訖，遂奉至孝寧殿，行初虞祭。
○濟州三邑民百餘人，來請執役於因山，且獻四種土産，禮曹却不捧。政院以聞，上令該曹，給回糧以送。先是，濟州連歲大饑，大行大王，屢命船粟往哺，至遣繡衣監賑，島民賴以全活，北首攅戴者久矣。及奉諱，越海繭足，效此獻芹之誠，不有盛德至仁，覃孚遐裔，彼嗤蠢之類，烏能若此？嗚呼休哉！
10月22日
○乙卯，右議政趙泰耉隨返虞，至西郊，留疏還鄕，上優批不許，遣史官，令與偕來。
10月24日
○丁巳，行三虞祭。
○修撰趙文命，在鄕陳辭疏。略曰：
臣文不足以煥詞誥，識不足以備顧問，言議亦不足以鎭浮激之俗，則論思重地，臣亦自知其不可堪，設有可堪之實，亦有不可出之義。惜乎！向來三儒臣之出，何其突也？一時橫激之臺言，雖或不必許久引嫌，至若被䮕於儒臣，之儒臣缷却廉隅一事於身外，冒處不可處之館職，至廢草完議流來之規，苟且了當，而乍出乍入，有甚忙事，而若是其遑遑汲汲也？此蓋大臣筵奏，急於成樣館直，故彼亦體大臣意，但念館事之重，不計一身之可出與不可出，做此蒼茫怳惚底擧措耶？然其得失在臣，特剩語耳。論者若曰：「主錄之人，旣有冒當之嫌，參錄之人，亦有不可冒出之義」云爾，則臣雖罷劣，豈肯受此人之吹噓，苟爲一身榮，而曾莫之愧耶？
賜例批。
10月26日
○己未，行四虞祭。
○右議政趙泰耉上疏，申懇還納命召，上遣承旨敦諭。
10月27日
○庚申，以趙尙絅爲司諫，金龍慶爲正言，李重協爲修撰，李箕鎭爲副校理，沈宅賢爲全羅監司。
10月28日
○辛酉，行五虞祭。
10月30日
○癸亥，對馬島主平義眞死，平方誠義襲。差譯官二人入送，兼行弔、賀，致賻物，改給圖書。是前例也。
十一月
11月1日
○朔甲子，以韓世良爲承旨，金鎭商爲持平，申晳、金濟謙爲校理，李重協爲副校理，李德壽爲副修撰。
○大臣、備局堂上引見。領議政金昌集請：「京畿各邑軍餉舊未收，停捧，新分給畢捧，收納本所。高陽以山陵地方官，凡百責應，比他邑有倍，春大同量減三斗，以示德意。」上從之。又請：「南兵使，旣除挈眷，北靑當分牧矣。判官權孚，職品未準，而聞其治績最著，民多惜去。權孚仍陞府使何如？」上曰：「府使陞差可也。」左議政李健命，以上淵默太過，引《周易》天地交泰之義，請卒哭後開講，與大臣、儒臣，論難文義，講求治道，上無發落。戶曹判書閔鎭遠曰：「殿下在東宮時，炭柴旣許減還仍，恐惑聽聞。且見惠廳文書，顯宗大王殿炭柴，尙今仍進，事體極未安。許減其一爲宜。請詢大臣。」昌集、健命，皆請二者中減一，上曰：「數小者減去可也。」鎭遠又言：「永徽殿內人米饌仍給，無前例，不可創行。此右議政趙泰耉，任本曹時，請罷卽從者，今復有仍進之命。上方敦召泰耉，而其所建請，旣從還寢，恐有歉於聖德。」上曰：「折半減之可也。」鎭遠曰：「田稅、大同，稽緩不納。百石以上守令拿問，軍門月課、鳥銃價，更爲權減，待年豐出給。賑廳錢穀，守令以賑資貸去，不卽還納者，定期督償，而慢不奉令者，亦各別論罪。」竝從之。掌令任泂申前啓，又論：「水原府使李森，年少望輕，資歷且淺，除授之後，將有駁論，而汲汲辭朝，尤極可駭。請罷職。」上曰：「勿煩。」森，素多才能，而不附其黨，故泂劾之。
11月3日
○丙寅，行卒哭祭。
○右承旨柳重茂論時事。其一，論玉堂完錄之閃忽；其二，論都堂會圈之忙急；其三，請開諭右議政趙泰耉；其四，伸理李光佐。疏入累日，始賜批曰：「館錄旣完之後，隨加物色，侵詆大臣，殊極未安。下款事，當依施焉。」重茂疏，其言未必非也，而以時則不可。蓋時輩，方內懷疑懼，閭巷浮囂，謂時象朝夕當變，而此疏之入，不先不後，又在成事纔過之日，則重茂之心，其不出於探試窺覬，夫孰信之？以士夫苟患得之餘，無足觀矣。
○禮曹參判朴泰恒上疏，請殿下麻疹平復慶科，退行明春，又論科擧頻數，專尙駢儷之弊，請罕設科製，或試以賦策，上納之。
11月4日
○丁卯，京畿幼學金行進等上疏，請斬尹志述。略曰：
《春秋》子無絶母之道，子無讎母之義。殿下私親，非殿下所生之母乎？《詩》曰：「哀哀父母，生我劬勞。欲報之德，昊天罔極。」父母之於子，其劬勞顧復之恩，自天子至庶人一也。焉有子爲帝王，割斷所生之恩，而莫之恤乎？我殿下嗣位後，則道理事體，與前自別，而今志述乃敢曰：「殿下之不復有私親，義理明甚。」似此道理，出何傳記？在昔宋桓公夫人，生襄公而出，歸于衛，襄公卽位，夫人思之，乃作《河廣》之詩。先儒曰：「天下豈有無母之人？爲襄公者，當生則致其孝，沒則盡其禮而已。」夫襄公之母，旣見黜於其父，而先儒之論若是，其推廣天理，曲盡人情者，豈不以母之道，終不可絶，生育之恩，在所必報乎？今若推此義而言之，殿下所以追報私親，臣子所以仰體聖情者，宜各有其道，而今志述乃敢曰：「殿下無可諱之親，臣子無當諱之義。」噫嘻！其將使殿下，待私親以罪人，絶所生之大恩，而爲殿下臣子者，亦皆惡言相加，無所諱避，然後快於其心歟？母子之間，人所難言，雖於敵以下，亦不敢顯言直斥，以傷孝子之心，而志述，乃敢曰：「明施典章，而輿憤洩」，有若幸殿下罔極之變，快國家不幸之事者然，其斁敗倫紀，慢蔑君父，可謂無餘地矣。伏願先將志述，付之有司，亟正邦刑，使彝倫無壞。
忠淸道幼學洪潝等，亦上疏請斬志述，與行進疏同入，竝留中不下。
○掌令任泂申前啓，又論金行進、洪潝等曰：「頃日重遇之疏，聖上特令還給，嚴加懲治，其後又有此等章疏勿捧之敎，而一自最壽，投疏嘗試之後，自上不復嚴斥，故此輩一倍增氣，無所畏忌，召募無賴，踵進凶疏。主喉舌者，所當明示聖敎，嚴辭退斥，而今乃不少持難，肆然捧入，其不有成命，陰助凶黨之罪，不可不懲。請今日仕進承旨，竝命罷職不敍。」答曰：「不允。」承旨李翊漢、沈壽賢空直逬出。志述之悖亂無君，罪固罔赦，而己巳餘黨，投間抵隙，唆嗾鄕生，外假攻志述，內實挑激天心，復肆己巳斁倫之凶圖，至於《河廣》釋義，截去一半，曲成主恩之論。其情狀之痛惡，亦不可不峻其隄防，而但旣托志述爲言，則喉司亦安得以退斥也？如泂者，承望時論，陰爲志述，反以助凶黨，構誣承宣，其亦駭矣。
11月5日
○戊辰，憲府又論：「承旨任守幹，不爲出接。臺官初若同參，則何敢晏然承牌在直？請從重推考。」上不從。
11月6日
○己巳，以李縡爲都承旨，金鎭商爲修撰，宋必恒爲掌令，鄭宅河爲持平。加永興府使李徵休嘉善階。善治善賑也。
11月7日
○庚午，夜二更，月暈。
○憲府申前啓，又論請承旨任守幹罷職，上不從。
○左議政李健命陳箚辭職，上不許。仍上辭單，賜不允批答。時，黨人，內懷疑懼，觀望無久志，趙泰采、閔鎭遠、李觀命、趙道彬等，皆請由下鄕，健命亦引入。
11月8日
○辛未，以申昉爲持平，趙觀彬爲大司成，兪拓基爲副校理。
○命改給寧嬪第。寧嬪，先朝後宮金氏也。過卒哭後，上下敎曰：「先朝後宮，出去私第，已有前規。寧嬪到今出去，而前有私第，不合後宮第宅，改給事，分付該曹。」
○命設局，纂修先王實錄。令該曹，依例差出摠裁官以下官員。因春秋館啓稟也。
11月9日
○壬申，以李正臣、鄭亨益、趙觀彬爲承旨，金昌集兼實錄摠裁官。昌集爲摠裁官，差出各廳堂郞，都廳、郞廳。是極選，而以其子濟謙差之，物議嗤之。
○禁府讞奏府尹李挺周罪杖八十贖，上從之。挺周，奸贓狼藉，有不可掩諱，而本道査覈不以實，禁府又從而循私輕勘，物情駭之。
11月10日
○癸酉，夜一更，月暈，五更電光。
○淸史內閣學士額和納、副使一等侍衛宜都額、眞德祿，以弔祭事出來，義州府尹馳聞，以兪命雄爲遠接使。各站迎慰使李挺周、安重弼等，稱病終不進，政院啓稟，竝命罷職。綱紀之頹弛無餘，於此可見矣。
11月11日
○甲戌，以李眞儉爲承旨，尹慤爲兵曹參判。慤，未經兩局將任，而猥除是職。蓋昌集輩，結爲腹心而拔擢之也。
11月12日
○乙亥，親臨行宗室殿講，居首二人竝加資，以下賜馬有差。
11月13日
○丙子，領議政金昌集，以柳重茂疏斥堂錄，陳箚自卞，上賜優批，敎以重茂謬妄，而命遞其職。
○右副承旨鄭亨益，疏請展謁山陵，上納之，命該曹擇日擧行。
○禮曹因朴泰恒疏論，啓請退行慶科於明春，上允之。
11月14日
○丁丑，自昧爽至巳時，沈霧。
○藥房啓于大妃殿，請從權，不聽。啓請自內導達，期回慈聽，上許之。
○告訃使李頤命等，在燕京，以諺書附奏：
勑行言封典表、咨，呈禮部，則郞中以堂上意來問：「世子未及奉旨封王，追封與邀封，何以一倂擧請？」答以前例皆然，則其後久無聲息矣。會同館提督尙崇坦，自初頗示慇懃之色，密示侍郞慶一陳所撰，覆奏結語，有王妃冊封，俟其聲名奏請之日，再了議封等語。崇坦仍言：「此人作事不良，我方宣力，以回其心。」顯有索賂之意，譯輩䌤縫而答之。甲寅年使行時，亦有此執頉之事，至於呈文禮部辨爭，特旨準請，而不無他逕周旋之事矣。其所執爲釁端，極涉痛駭，而事勢如此，不可不參用甲寅之例云。
11月16日
○己卯，領議政金昌集率二品以上，會賓廳，啓于大妃殿，請從權，再啓，終不許。又啓請從傍懇勉，上敎以竭力仰請，未得格天，恫迫曷諭。
○以南道揆爲承旨，魚有龍爲持平，鄭錫五爲修撰，金民澤爲副修撰，沈宅賢爲大司成。
○親臨試文臣講，命居首錫馬。閔鎭遠進曰：「宗臣、文官殿講，連爲親臨，此實出於勸奬才藝之意，第卒哭旣過，聽政方始，此等事元非第一急務。今日所急，莫過於親近儒臣，講論書史，俾留聖意，是所望也。」上納之。又請善加調攝，時時親行朔望祭奠，亦納之。又言：「寧嬪家舍，有命改造，而後宮第宅，曾無造給之例，只參酌給價。今亦出給千金，而使內司看檢宜矣。」上從之。
11月17日
○庚辰，領議政金昌集等率百官，庭請大妃殿從權，再啓又不從。翌日復力請，至有慈聖一身，關係宗社之語，慈敎始勉許之。宗臣亦相率爲啓，請從權。
○兵曹判書李晩成疏辭，以與淸使有嫌避爲語，上許遞，崔錫恒代之。以兪崇爲承旨，兪命弘爲全羅監司。
11月19日
○壬午，執義洪禹傳上疏論事，請亟開講筵，頻接儒臣，克盡典學之功，諸臣章奏，卽賜批旨，俾絶停滯之歎，大小臣僚呈告下鄕，太涉紛紜，宜令廟堂申飭。上下答嘉納，令廟堂各別申飭，卽賜諸臣疏批。
11月20日
○癸未，夜五更，月入軒轅星。
○右議政趙泰耉，以金昌集疏語，引嫌辭職，上遣承旨敦諭，仍命偕來。昌集於枚卜之後，忽上一箚以爲：
頃日枚卜以後，外議多言，左相當引嫌，未幾果然矣。枚卜體重，苟有行公大臣，則必命竝招，而伊日臣獨承命，又請命招，而未克蒙允，事異常規，無怪乎人之疑惑也。此實出於聖明，偶未照察，而僚相少無難安之端。且深夜倉卒，未及往復停當，則是臣昏謬做錯之失，而僚相以此呈告，臣亦安得晏然乎？
蓋當初累次加卜之下，昌集揣度上意，以趙泰耉卜入，至於受點，內懷不平，外托舊規，而故爲此疑惑停當等語，使泰耉難安也。
○平安監司權𢢜、遠接使兪命雄等狀聞以爲：
在安州時，譯官張文翼等來傳上勑之言，渠發燕京時，皇帝有旨，使渠直往山陵，設行弔奠之禮，抵宿弘濟院後，翌日當往陵所行禮云。申飭譯輩，善辭防塞，而勑使固執前說。此不過藉重索賂之計。更加嚴飭諸譯，使之極力爭執，期於回聽，而先此馳啓。
領議政金昌集、左議政李健命，率閔鎭遠、李觀命，請入對奏：「曾於己丑國恤時，勑使亦有直往山陵之言，以事體有別爲答，而回還時拜陵之請，則許之。今當別遣重臣，開諭停當，而李觀命方任館伴，請使帶率解事譯官下送。」健命曰：「彼若請拜陵，則似難違拒矣。」鎭遠言：「彼人若稱皇旨，必往山陵，則表石所書崇禎二字，殊涉不便。障以板壁，而彼設有問，答以服御物所藏處爲宜矣。」上竝從之。
11月22日
○乙酉，遠接使兪命雄、黃海監司金有慶等，復馳啓言：
首譯金弘祉，以往奠山陵，旣非前例，又無皇旨文字，決難創行，以此縷縷言說，則謂有皇命，固持前說。又言：「皇帝特遣吾輩，往奠山陵，而又令跪奠哭拜者，皆是無前特恩。俺等往山陵時，爾國主上，亦率百官進詣山陵，以示稱謝皇恩之意。」又在鳳山，勑使言：「別有皇旨一度，當於奠陵後，與國王相見時，始當親傳。」云，終始揮却，不爲先示。
領議政金昌集等，復請對奏：「勑使必欲直往山陵者，似以彼俗，歸重山陵而然。更爲開諭，終不回聽，則似當許之。彼往山陵時，上雖不得擧動，當遣大臣接待，而大臣及都承旨，出往弘濟院，仍爲偕往宜矣。」健命曰：「彼無魂殿弔祭之事，則自上接見一節，極爲難便。且旣無主客弔慰之禮，則勑使留館時，亦難無端往見，而彼則欲見世子、宗室子姪云。此等許多難便節目，請令遠接使，反覆講定後，卽速擧行。」又言：「彼以姑無冊封之事，故謂之世子，而且欲見宗室，此則何以爲之？」鎭遠請竝分付儐臣，上從之。
○上親臨試儒生殿講。居首李根命直赴會試，餘各給分。李健命復白：「彼人爭執之事，漸次張大。在彼之道，旣承皇帝往唁之言，則來弔魂殿，禮也，必欲邀見陵所者，殊失其體。請令儐臣，更爲爭執。」鎭遠曰：「陵所受弔，非禮也，不行弔而參祭，亦非禮也。非禮之事，決不可聽從之意，使之開諭何如？」上允之。健命又請自曲墻後，至丁字閣前，令訓局都監，分左右設布帳，俾得遮蔽碑閣。上亦從之。鎭遠又言：「親臨設行殿講，而魂殿祭奠，又令攝行，請察頃日所陳之言，以光翕受之德。」上納之。
11月23日
○丙戌，夜自一更至三更，巽方有氣，如火光。
○下敎曰：「慈殿進上各道朔膳及物膳，依前中宮殿時例，封進方物進上，依前勿爲封進事有敎。慈敎至此，不得不奉行。以此分付該曹。」
○吏曹判書宋相琦，以柳重茂疏斥銓曹，陳疏乞遞，久不報，始下答，令勿辭。
○以申思喆爲吏曹參議。
11月25日
○戊子，領議政金昌集、禮曹判書李觀命，請入對奏：「臣出往弘濟院，行見官禮後，彼言有相議事，故與之相見。仍謂陵所設祭，本非禮意，返虞後則魂殿爲重之意，縷縷開諭，則勑使果有許諾之意，乃曰：『我國則惟重山陵，故有此別恩，而今若不祭陵所而還，則未免違命之歸。朝鮮大臣，若以此成給文字，則可以歸告皇帝。』云。勢未及仰稟，事且不甚關重，故臣果書給勑使。又言：『以御帖請來，則明當入城。』請令禮郞，奉御帖請來。」上從之。昌集又言：「雖無勑書，旣有香幣，則當有迎勑之節矣。」上曰：「然。」
○左議政李健命，箚請許遞銓長，又論：「問禮官鄭錫五，傳給儀註之後，汲汲還歸，宜加警責。」上竝允許。又言：「備局諸臣，來會賓廳，而有命後日來待。請加意於不遑暇逸之義，頻接臣僚。」上亦納之。
11月26日
○己丑，淸使入城，上出迎于慕華館。
○以權尙游爲吏曹判書。
○右議政趙泰耉上箚。略曰：
臣自退還鄕廬，廟堂凡務，一無來問者，邈然無所聞知。晩始得見北使所謂知會文字謄本，略其大旨，以爲：「例遣大臣致祭之外，特旨揀選近御大臣往唁」云云，意欲直往山陵拜奠。其下又有相見世子竝弟子姪見後急回。被旨云云，是果眞傳消息，則其意不可測，豈不驚心，而此若不思防塞，其可謂國有人乎？只以事理言之，上國弔列國之君，而竝及弟姪之爲陪臣者，古無是焉。上國行之爲失禮，陪臣受之爲冒嫌。彼雖不可責之以禮義，今日王子、諸宗，豈敢安於此哉？山陵拜奠，爭之不得，則猶可勉從，至於此事，決不可聽許。伏願另飭廟堂，與儐接諸臣，使之據例嚴防焉。其所防之不患無辭也。
上答以令廟堂商確議施，仍命作速就途。
11月27日
○庚寅，上出御齋室，領議政金昌集、左議政李健命、御前通事金在魯等請入對。昌集奏：「勑使稱以皇旨，特遣大臣，致祭山陵，邀見宗室子姪後，急急還歸爲言，故右議政趙泰耉聞此報陳箚矣。勑使之請見，未知何意，而當以宗室相見，元無前例，據理爭執。且言：『卽今宗室，皆是踈遠之親，只有王弟一人，病勢甚重，不能出入，今日設奠，亦無强病來參之勢。』而峻辭防塞，似爲得宜矣。」健命曰：「當初遠接使狀啓，有此語，而若使防塞，則往復之際，必多辭說。勑使來弔之時，若果問之，以王子只有一人，而病未參祭爲答，則便是循例問答，不必致慮。設或强請，亦當據理爭執而已矣。」昌集請於接見勑使之時，自上親爲下敎，使通事，傳諭於勑使。健命仍言：「延接之時，一動一靜，彼人無不致察，請於酬應之際，勿爲泛忽。」在魯亦陳先朝接待勑使之節，仍請回顧臣等，使依笏記往傳之意，親賜下敎，使彼人見殿下親自有言。健命等又請茶禮及宴享時，親自下箸，以示彼人。上竝許之。蓋上淵默太過，在代理時，替行郊迎，接見胡差，而通事往復之際，一不親出玉聲，自下依笏記傳言而已，故昌集等之言如此矣。
○淸使奉香幣，入置于魂殿內卓上。上立于殿庭，淸使請上同參奠酌，金昌集爭以非禮，淸使始三上香哭拜，上亦率諸臣，哭行四拜禮。上升自西階，入殿內東向立，淸使奉皇旨，致上前，上跪受。李健命展讀其辭曰：
爲朝鮮國王溘逝緣由奏聞，亦表請旨。奉旨朝鮮國王襲封將五十載，伊國從未有似此歷爵年久者。且國王甚是謹愼，進貢無不以誠心將之，供職五十有年，從無踈忽處。防守伊國邊界，太平歲久，毫無事故，伊國無不感激者。忽聞患病溘逝，朕心不勝痛惻。除遣臣致祭之處，着該部照例儀奏外，朕於聞時，遂遣大臣，馳驛往唁。這表章，傳於朝鮮國王，妻子姪均諭。
讀畢，上使通事，傳致謝恩之意。淸使又以欲見國王弟姪爲言，承旨李正臣請更據理防塞。健命請上接見淸使於便殿，淸使辭而出。
11月28日
○辛卯，以沈宅賢爲都承旨，趙觀彬爲大司諫，朴弼正爲掌令，申昉爲修撰，趙鳴謙爲司諫，趙尙絅爲校理。
○迎接都監啓曰：「差備譯官來言：『勑使稱以皇旨，要見國王弟子姪及宗室事，自中路發說，入館後每以此爲言。』譯官等依臣等指揮，以國王姑無儲嗣，王弟二人，而一則昨年無子身死，一則疾病沈篤，不得運動，亦姑無子，宗室則元無近屬之親等語，詳細言及。今日又曰：『王弟雖病，必欲相見。王弟何妃嬪所出，娶某氏爲婦，詳細錄示。諸宗親今日便殿接見時，令陪侍於御座之後』云。譯官等以爲：『此是事大以後所無之事，決不可奉行。』則勑使曰：『不欲奉行，則亦以不得奉行之意，領議政仰稟上旨，作爲文字以示爲宜，而領議政，以其所錄文字，親爲來傳，然後當與領相，同爲詣闕。若不奉行，則領相亦宜親傳文字，俺等見此後，不爲詣闕，當卽復路』云。請令廟堂，急速稟處。」金昌集將進館所，而覆奏曰：「勑使必欲持我國文字者，似爲歸奏之計，不可不依其言書給，故文字構出書入，而王弟某嬪出娶某氏，亦依其言書示爲宜。」答曰：「知道。」昌集見勑使後，還詣闕求對，上召見。昌集奏：「臣見勑使，則彼言：『致奠行禮後，意謂國王，必有問候之禮，退而等待矣，終無是擧，故還歸』云，臣答以『魂殿非問候之所，故不敢爲之。今日大人入來便殿，則國王欲行問候之禮，仍及感祝之意。聞大人欲見大臣，停當後入來，故敢此來詣』云，則彼顯示未便之色曰：『明日國王，不可不親臨館所問候矣。』臣權辭答之曰：『不待大人之言，國王明日，將欲來臨矣。』彼又曰：『明日與國王奉接時，王弟必欲邀見。』臣答以病勢甚重，不能出入，而移時力爭，則彼乃曰：『不可無端不見而去。貴國如欲不施，須以王弟病重曲折，書出小紙而贈我，則吾當歸奏，而王弟某氏出娶某氏，亦請書給。』臣搆出文字曰：『僉大人請見國王弟子姪，似因皇旨中均諭之盛恩，而國王時無嗣續，先王有王子二人，一則前冬身死，一則身病方重，不得出入，宗室則先王與先祖王，皆無兄弟，故無强近族屬。時存王子，先王嬪崔氏出，妻故郡守徐宗悌之女。』以此書給，則彼又以此文字太涉支繁，更請刪削。又問上春秋幾何，嗣子亦幾何，王弟年歲與嗣續，亦幾何，臣一一答之，彼以胡書謄錄，臣以我國文字，翻譯以來。」遂出小紙于袖中，置于上前。其紙云：「朝鮮國世子，今年三十三歲，時無子女，世子弟，今年二十七歲，娶郡守徐宗悌女，其母崔氏，時無子女。」上覽後還下，昌集仍付史官。又奏曰：「彼人初則又有宗室邀見之語，今日問之，則答以元無是語，彼人情狀倐忽難信。且臨罷更提邀見王弟事，臣答言皇命雖嚴，王弟實病如此，豈無容恕之道乎？彼又曰：『明日國王來臨時，當決斷』云矣。」仍請明日必須親臨問候，上從之。又請彼人例贈，比前優給。〈史臣曰：「胡差自稱別遣大臣，輕侮嫚弄，無所不至，自中途倡言，要見王弟、諸宗，驚惑國人，而昌集等聽之尋常，不以爲意，及趙泰耉箚論後，始爲防塞之議。且胡差問上春秋幾何，嗣續有無，王弟某嬪出，娶某氏，仍要書給，其爲不遜，又莫大焉。彼雖口稱皇旨，而勑書旣無此言，我若以皇旨中所無語，非使臣所當問，據理嚴塞，則彼必理屈意沮，而昌集不此之爲，從其言唯謹，不稟上旨，擅自書給。昌集身爲首相，貽辱國家，取侮彼人至此，論以《春秋》之法，其罪可勝誅哉？按一自丁酉獨對以後，李頤命之黨，陰懷疑貳，及先王大漸時，頤命至請指示可生之道，其意誠叵測，而且或言：『頤命爲使价時，多齎銀貨，行賂彼國。』此雖出於疑阻過慮，而此際胡差假托皇旨，倡說無前之事，人心之驚疑惑，烏得免乎？昌集輩，不思嚴辭峻斥，健命則至請講定節目擧行，是誠何心？其亦無忌憚甚矣。」〉
11月29日
○壬辰，以趙泰采爲謝恩正使，李德英爲副使，梁聖揆爲書狀官。
○上幸館所，以玄冠服，行問候禮，改着時服，與淸使接見。淸使請行茶禮，仍曰：「皇帝以爲：『先王五十年卽位，恪謹奉職。』俺等出來時，追念先王恤民之德。使以此意，謄出小紙，頒布一路，使百姓，皆曉知其先王之德，此乃皇帝特旨也。且百姓聚會處，俺等每散給茶啖矣。」上致以謝意。淸使又問：「先王諸子幾人？俺等欲與邀見，均諭此意而去。」上使通事傳言：「王子只有一人，病不能出入。」淸使曰：「此非我心，乃皇帝旨意。不得奉行，則當以此歸奏，仔細書給宜矣。」只點茶而罷。
十二月
12月1日
○朔癸巳，辰時，日有左珥。
○國葬時，摠護使以下堂、郞及執事人員，論賞有差。
12月2日
○甲午，歲抄。下命還給罪人㮒、煥、爀等，睦來善、李玄逸、李鳳徵職牒。政院覆逆，不聽。
○憲府〈掌令朴弼正。〉申前啓，又論：「前承旨柳重茂，白首之年，猶有患得之心，承人指使，投進一疏。其呈疏之日，是何日也？卒哭纔罷，讒書卽上，重茂獨非先王之臣？何忍爲此擧於此日也？請削奪官爵，門外黜送。鳳山郡守李世馨，見差陪勑之任，敢生圖免之計，陰囑彼人，終至轉通於道臣。論以三尺，斷不容貸，請依律勘斷。」竝不從。
○右議政趙泰耉，復上箚論胡差求見宗室事。略曰：
又得見迎接都監及備局啓辭，則皆云：「勑使稱以皇旨，求見國王弟、子、姪及宗室，而至於備局，書示王子某嬪出、娶某氏。」噫！此何擧措耶？已示之書，今無可奪之勢，而竊見偕來承旨所示，政院小報中，所謂皇旨謄本，則其末端，只云：「這表章傳於朝鮮國王，妻子姪均諭。」凡十四字而已。何嘗有弟宗室等語，亦何嘗有王子某嬪出、娶某氏之文耶？承旨示臣之本，謄傳之際，豈有缺文誤字而然耶？若無缺誤，則客使與都監備局之所示皇旨中，弟宗室三字及王子某嬪出娶某氏者，據何而言耶？何不以皇旨中所無，據理力塞耶？設令眞有皇旨，豈無方便之道，而一從其所言，書以示之惟謹耶？此事關係甚大，乞令廟堂，更思從長善處之道，使國體，毋至虧損，異國不敢輕侮焉。
上答以書示事，首揆再三牢塞，終不能得，出於不得已也。縷縷進言，可不感佩？令廟堂稟處。
○禮曹參判朴泰恒，亦疏論其事。略曰：
客使稱以皇旨，說與於任譯者雖未詳知，其心所在，極其非常。此乃國朝以來所無之事，則豈可徒以口傳之言，終至聽信乎？卽今從淺入深，問所不當問，此皆任譯輩不善導諭。苟有所言，不敢强拂，慫慂成習，馴致此境，誠可痛也。臣謂護行首譯，爲先嚴囚，特施極罰，然後客使之意可回，朝廷之體可尊也。
上答以已盡於右相之批矣。
12月3日
○乙未，命承旨，宥典獄輕囚。
○憲府申前啓，又請寢睦來善、李玄逸、李鳳徵、㮒、煥、爀等，職牒還給之命，竝不從。
○延接都監啓曰：「勑使言：『謝恩使行表、咨文措語，與其歸奏之語，或有相左，則大段未安，錄示大意。』請使大臣，親傳於館所。」廟堂請依其言錄示。都監又啓：「使譯官，傳示表、咨文措語，則勑使言：『此是兩國事，欲左相及都承旨親來傳示，彼此商確後，各着署於紙尾』，又索別贈。請令廟堂稟處。」廟堂覆奏，請令譯官，防塞無前之例，別贈則參酌贈給。兩勑別贐各銀五百金，勑使小之，言於譯官曰：「今番兩件事，皆有皇旨，而曲從異國之請，今則吾輩之功歸虛矣。國王旣賜款待，又有贐物，心甚不安。餞筵時，欲親還，贈單不受」云。都監又以此啓請，令廟堂預講善處之策。廟堂又請加給，上從之。
○左議政李健命求對奏：「今勑出於皇帝特命，致祭接待之道，當比前有加。請上郊送。」上辭以風寒難出。
12月4日
○丙申，淸使發京城。譯官傳言上病不能郊送，則上勑多出不順之語，而無所回覆。廟堂之無人，識者竊歎。
12月5日
○丁酉，領議政金昌集、左議政李健命，連名箚辨右議政趙泰耉疏斥。略曰：
王弟姪要見之說，始出於儐臣狀聞，而徑先往復，易生葛藤，且中路儐臣，雖有所言，似難回聽，故姑欲待其到館而處之矣。到館之後，彼又發端，不待僚相之言，臣等亦知其決不可從，以病爲辭，牢拒其言。及至聖上親臨館所之日，彼乃以皇旨如此之意，雖有所言，亦無力請之意，其事仍得寢止。雖未知彼言之必出於皇旨，旣以此爲言，亦不可直歸之矯命，致有觸激生梗之患，倉卒之間，方便之道，自不得不然。是以山陵奠祭，亦不見於文字，而未嘗質辨皇旨之眞僞，但以禮意事勢爭之者，皆此意也。至於某嬪出、娶某氏一句語，皇旨有無之難測，旣如所陳，而比諸請見之事，不但無甚關重，而自山陵事以來，節節相爭，智力已竭。彼方以爲：「不奉行則不爲詣闕，當卽復路。」都監屢言聖上坐待接見之狀，而終始堅持，無意變動，其爲困辱，莫此爲甚。苟有一段必爭之義，則不宜一味揮斥，以惹事端，而今乃不諒事情之如何，只因末後枝葉，幷與其所已彌縫之本事，而囫圇說出，莫曉其所以也。
上答曰：「右相箚語，斷斷無他。卿等爲國忠勤之誠，予已稔知，勿以介懷，共濟國事。」
○持平鄭宅河，疏請還給金行進等儒疏，仍賜處分，以嚴懲討，且請申飭兵曹入直堂、郞，鄕儒疏，槪一切退却，上賜批無別白。
12月6日
○戊戌，憲府〈掌令朴弼正〉申前啓，又以日者勑行之越站高陽，而不能挽止，請推遠接使兪命雄。勑使之直往山陵云者，係是無前之事，而泛然酬酢，且陵號與道里，必是譯舌及通事輩所傳。請首譯，竝繩以重律，通事則令本道，覈出首惡，依律勘罪，只允新啓。
12月8日
○庚子，吏曹判書權尙游病免，以宋相琦代之。
12月9日
○辛丑，夜一更二更，月暈。
12月10日
○壬寅，以李縡爲都承旨，朴彙登爲承旨，權尙游爲知敦寧，李光佐爲吏曹參判，黃龜河爲大司成，金濟謙爲執義，任泂爲司諫，洪龍祚爲掌令，金槹爲正言，兪拓基爲校理，洪鉉輔爲修撰，洪致中爲副提學。
12月11日
○癸卯，夜一更二更，月暈。五更，木星犯亢第四星。
○右議政政趙泰耉復疏辭職，仍申論書給胡差事，有曰：
得見請對說話，則所謂請見弟姪一款，初無防塞之請，只以何以爲之，仰稟而已。臣何以預料其到館後防塞，而不爲之一言哉？徑先往復之難，勢或然矣，筵席稟定之際，顧何葛藤之慮，而不爲直陳牢塞之意，而泛然仰稟也？厥後，得見所謂皇旨謄本，然後始知自初操縱者，太半非出於皇旨，而彼乃憑藉於均諭二字，有此意外無理之擧，豈不痛甚？旣非皇旨中語，則宗戚多少，某出某娶，勿論關重與否，寧有公然書示彼人之理哉？直以皇旨中所無，明白爲辭，據理嚴斥，則彼復何辭而難之？不此之爲，乃書給許多剩語。此路一開，從今以往，彼人所要，雖有無理加於是者，更將何以違覆也？此臣所以仰屋吁歎，不知善後之圖者也。
上賜優批兩解之，仍召還承旨。
12月12日
○甲辰，未時，太白見於巳地。夜自一更至三更，月入畢中而暈，四更月暈。
○以李敏英爲承旨。
○禮曹啓曰：「前因持平洪鉉輔疏請，朔望殷奠日，散班會哭當否，議于大臣，則領議政金昌集以爲似合情文，許施得宜，判府事李頤命，對以許施於因山前，右議政李健命，對以限卒哭，而命依領相議施行。及至卒哭後，或以爲：『領相議，旣無定限之語，限終喪仍行爲當。』或以爲：『諸大臣收議，皆以卒哭爲限。』或行或否，無所適從。闕外散班，雖與庭班有異，旣是朝家所命，則不可無明白一定之禮。請更議大臣。」上從之。金昌集又以爲，宜限因山前，諸大臣議同，上復命依其議施行。
12月13日
○乙巳，領議政金昌集、左議政李健命，復箚辨右相趙泰耉疏語，上優批答之。
12月14日
○丙午，夜自二更至五更，月暈。
12月15日
○丁未，夜一更，月入東井星。
○以李挺周爲承旨，宋必恒爲司諫，金萬冑爲正言，金龍慶爲持平，申昉爲副校理，李重協爲修撰，李晩成爲刑曹判書，趙道彬爲遠接使。告訃使狀啓，有弔祭勑使來月出來之語故也。
12月16日
○戊申，夜自一更至五更月暈，二更三更月食。
○領議政金昌集上箚辭職。略曰：
僚相之前後箚，已不勝其危怖，而又有鄕儒繼起，亦以此事，爲臣之罪，疏槪臚列，萬萬凶險。乃因騎省之不卽許入，至於持兵器而闌入禁中。苟求其故，莫非臣遲徊不去，坐犯衆怒而然。乞先斥黜。
上答曰：「未登之儒疏，不必介懷。」遣史官諭之。時，湖西儒生李夢寅等上疏，以昌集救解志述，滅盡母子之倫，書給胡差，大貽君父之辱，爲罪目，持斧伏闕下，騎曹堂、郞呵禁，使不得近前。夢寅等持斧負疏，闌入闕門，兵曹使近仗軍卒，破疏函裂疏本驅逐之，仍請治其罪，竝囚三人，昌集爲先發計也。
12月17日
○己酉，夜四更月暈，五更月犯輿鬼星。
○左副承旨朴彙登，疏論君德，以奮發大志，爲繼述之本，又陳委靡不振之弊，請大小疏箚，隨卽下批，如都政、啓覆，責勵群工，毋至曠廢。且言：「欲罪尹志述，而爲群下所撓奪。宋成明、趙最壽，初賜優批，旋因臺啓，終至見罷。一事二事，輒皆不得自由，臣竊惜之。」答曰：「縷縷陳戒，言甚切至，可不留心焉？」
12月18日
○庚戌，未時，太白見於巳地。
○以尹陽來爲承旨，崔錫恒兼判義禁，趙道彬爲右參贊，兪拓基爲校理，金民澤爲副修撰，兪崇爲大司諫。
○行初覆殺獄罪人二名，命待三覆，更議處之。正言金萬冑、掌令朴弼正等，以睦來善職牒還收事陳請，左議政李健命，亦以爲言，上只命還寢睦來善、李玄逸職牒還授。
12月19日
○辛亥，未時，太白見於巳地。
○參知黃璿，疏辨請改批旨事，略曰：
伊日金一鏡疏批之下院也，與僚席相議稟白，而旣已陳稟，未及承答之前，不爲謄出朝紙，自是院例，而初批之不得頒示，其勢固然。及至批旨之改下，臣卽令下吏，竝與微稟事，而書報一鏡。其時事狀，不過如斯。宋成明之疏，乃曰：「密招司謁，竊戒吏胥」，有若臣與一二私人，附耳綢繆於幽暗隱獨之中，故爲諱秘者然。何其言之黯黮，一至此哉？
上賜例批。
12月20日
○壬子，未時，太白見於巳地。
○以鄭宅河爲持平，李重協爲司諫，兪拓基爲獻納，申晳爲校理，洪鉉輔爲修撰，金相稷爲承旨。
12月21日
○癸丑，未時，太白見於巳地。
12月22日
○甲寅，夜四更，月暈廻木星。
○以鄭亨益爲承旨，李箕鎭爲獻納，鄭錫五爲持平。
○行三覆。殺獄罪人二名，命依律。吏曹判書宋相琦奏六月都政，今將退行，兩都政合設，無前規，請詢大臣。判府事趙泰采以爲不可，左議政李健命言其無妨，上命只差出殿最守令。戶曹判書閔鎭遠言：「弓角自倭國，絶不出來，需用極艱，故廟堂以貿來事定奪。齎咨官入去後，告訃使以爲：『此時不宜以此等事煩請』，不呈咨文而還送。今番謝恩使之行，當爲送咨貿來。譯官金慶門，曾於此等事，善爲周旋。若專委此人，使之周旋，則庶可諧矣。」上可之。承旨鄭亨益言：「今日斷死刑，只是二人。此非京外死囚之尠少而然，近來諸道死囚，推官慢不擧行，以致未卽取服。分付諸道道臣，每於月終，使卽啓聞同推度數，而未準定數者，各別論罪事，請令該曹擧行。」上從之。
12月23日
○乙卯，命都政，定於二十五日，而爲親政，吏曹啓稟堂、郞未備，褒貶開拆，陞六考講等事，未及周旋，命退行於春初。日前，又命招大提學，將設柑製，而大提學李觀命疏陳玉堂俱空，對讀無人，亦命退行。
○吏曹參判李光佐，疏辨臺官疏斥，略曰：
今秋祗命，初非忽忘前圖，爲冒沒之計。只以送終大事，臣子所自盡，以此有召命，義不敢辭避。豈料因此輾轉，終受不忍聞之言也？其疏與避，雖極張皇，要其歸，則不過以臣之不入內班，爲人臣之極罪。如使其時有不敢避之召命，臣之疾趨，奚異於復土之日？因其時之不敢自就朝班，竝與有召命之復土而辭之，又豈臣義之所敢出哉？至以嘗遭未安之敎爲言，隱然欲敺之怨懟之科，湛滅人而後已，噫嘻！亦太甚矣。
上答以天官亞席除拜，意實非偶，命從速上來，無使大政遷就。
12月25日
○丁巳，未時，太白見於巳地，申時，日有左珥。
○以南道揆爲承旨，南世珍爲掌令，金濟謙爲校理，鄭錫五爲副修撰，申昉爲副校理。
12月26日
○戊午，未時，太白見於巳地。
12月27日
○己未，以趙聖復爲執義，李廷熽爲持平，趙觀彬爲大司成。
12月28日
○庚申，同副承旨李眞儉疏論時事，疏入過月餘，始下批曰：「上款事，事係重大，不宜輕議。瀛選事，公論旣完之後，仍襲柳重茂謬妄之言，隨加物色，不遺餘力，未知其穩當。李判府事之斷斷無他，前後忠勤，可勝言喩？費辭侵斥，甚無謂也。縷縷陳戒，可不留意焉？」其疏略曰：
近日人心陷溺，世道波蕩，乘機旁伺者，敢擧不敢議之事，欲售慫慂嘗試之計，竊權閃弄者，追提不忍聞之言，敢肆操切脅迫之習，趙重遇、尹志述，卽其所使者也。重遇之疏，托恩以悖義，志述之言，假義以絶恩，此皆殿下之罪人，而國人之所同惡者也。彼重遇者，妄揣天意，伺釁闖發，不顧大義之重，圖逞希覬之心，議者以必殺爲過重，而臣愚，竊有妄度，或者聖意，主於隄防，以爲寧失於過也。信如是，則誠國家之福也。殿下施措之間，旣無毫末可爭之端，則今日臣子，亦不當提往事，不顧諱親之義，以傷殿下之心者明矣。彼志述者，獨何心腸，了不顧忌，惟以斥言爲快？是可忍耶？謹按《詩》之《衛風》《河廣》章註，豐城朱氏論宋桓公夫人之事曰：「母出而因與廟絶，母之與子，初無絶道也。宗廟之中，不以恩掩義，閨門之內，不以義勝恩。襄公能盡其誠心於宗廟，則外旣不失乎承重之義，盡其孝敬於慈母，則內不失於愛親之仁，庶乎恩義兩全而無憾矣。」以此觀之，子無絶母之義，旣已昭載於經傳矣。使天下無諱親之義，則已自孔子已行之，而《春秋》無讎母、絶母之義者，昭如日星。果如志述之言，必使殿下，絶所生之恩而後，方可快於心耶？重遇則處分旣嚴，其身已死，固無暇論，然嘗試嫁禍之徒，接踵繼起者，將不知其幾何，則此正殿下益加隄防處也。志述之罪，輿情之所共憤，殿下旣下嚴敎，而罰止遠配。今日廷臣，固當同辭嚴斥，以雪君父之辱，而不惟不此之爲，又從而極力伸救，終至於操持君父，反汗後已，必使殿下，甘受其辱而無所措手，此何心術，此何義理？臣謂更正志述辱君之罪，仍治黨與之伸救者，以嚴方來焉。金槹，身居法從，遣辭之悖妄，無異於志述，則志述定罪之後，唯當縮伏引罪，而乃反挺身伸護，縱恣無忌憚。臣謂不與志述同罪，則竊恐此輩，無所懲畏也。趙最壽之一疏，辭嚴義正，則臺啓迎擊，其習絶痛。況其被斥於最壽之諸臺，不恤人言，冒沒仍蹲？臣謂一倂澄汰，以重臺閣也。行進、潝之疏語，意雖挾雜，只是論志述事，與重遇疏，條貫不同，今乃白地成罪，盡逐諸承旨。況頃年賊敞疏中不道之語，衆口傳播，其叔弘望恐禍及己，陳章首實，聞潝之疏，竝論敞罪，而任泂以其從弟，敢生搪護之計，移鋒喉院，擊去乃已，放縱無嚴，奚至此極？臣謂泂，宜加嚴懲也。且臣於丁酉獨對時事，嘗有所欲言者。其事先已發端於入診之時，則獨對之由，入對大臣，宜有所默揣者，而不待承史導前，投足於延英一步地，已非人臣光明底道理。入對時說話，史官不得書之，則非外人所敢知，而旣曰匡救，則不可謂必無是事，至今四年之間，中外人心，莫不以此爲大臣之罪，而臣愚則以爲，遽然獨對，爲可罪，入侍以後事，不欲抑勒深罪，以傷仁恕之道，而第大臣之膺命赴燕也，上箚請得銀貨，乃敢以丙子使行時，彼人所引《大明會典》事，爲言者，實非人臣之所敢言。《會典》事，事在久遠，殿下亦何得其詳乎？丙子請封儲位時，故相臣徐文重，膺上介之命，彼中言：「《會典》中，諸侯王年滿五十，正室無子孫，然後始許承重爲嗣之語」，而不許封典。其後再請，而乃得準副，思之至今，爲東方臣子者，莫不憤惋，而我殿下正位春宮，殆將三十年所，代理萬機，屢待北使，則雖彼人，必不容他議於其間，而大臣乃敢逆探彼人未萠之心，敢忍援引於今日，以爲恐動之計者，此何心也？況其所請於彼者，自是應行常典，雖不費一錢，自可順成，而六萬餘銀貨，其將用之於何處耶？至於誌文事，尤有所未解者。始則不欲斥言者，蓋出於諱親之義，而末乃在途封章，自作物議，請改文字於刻役已始之後者，似若啓志述今日之事者然，人心之疑惑，烏得免乎？
末論堂錄事，至曰：
跡同豕突，事近鴟攫，而主圈者，春澤之弟，被選者，又是春澤之弟、益勳之孫，所當登時削改，不可一刻苟存也。
12月29日
○辛酉，大司諫兪崇，疏論君德，請親行魂殿祭享，益光聖孝，勉出玉堂諸臣，講論經學，亟從臺啓，以廣言路，痛斥眩惑之言，快示遵守之意。上優批答之。
12月30日
○壬戌，命以孝寧殿四享大祭，親行，朔望殷奠，攝行事磨鍊。校理金濟謙上箚論之曰：
殿下積年焦灼之餘，卒罹此巨創，疾病之作，理勢則然，每當祭日，有攝行之命，則群臣莫不驚動，深憂聖體之未康矣。愆候有所難强，則雖四享大祭，容或有不得親行之時，而如其不然，朔望殷奠，獨何可攝行，以貽如不祭之歎哉？今若預爲定式如此，則臣恐其未足於遠邇之聽聞也。乞收成命，而聖候不至難强，則仍命親行明日之奠。
上下敎曰：「今觀金濟謙箚本，力請親享，滿紙臚列，其在事體，殊甚未便。遞差。」承旨南道揆、鄭亨益等，覆逆爭之，答曰：「忽焉思惟，濟謙箚陳，亶出忠愛。予實愧之。爾等之言，尤爲切至，可不允從焉？」濟謙之言，誠是也。初命特遞，未免過擧，而旋卽悔悟而收回，其轉圜之美盛歟！
○是歲戶摠，一百五十六萬三千八百，〈京三萬七百二十三，外一百五十三萬三千八十五。〉口六百八十萬八百八。〈京十九萬一千八百三十八，外六百六十萬八千九百七十。〉
〈景宗德文翼武純仁宣孝大王實錄卷之二

[book_title]元年
（辛丑）元年清康熙六十年
春正月
1月1日
○朔癸亥，未時，太白見於巳地。
1月2日
○甲子，辰時日暈，暈上有冠。
○以金雲澤、趙觀彬爲承旨。
1月3日
○乙丑，以沈宅賢爲吏曺參判，兪拓基爲吏曺佐郞。
○右議政趙泰耉，疏陳新政要務，其目有七曰：
懋聖學以資德性，篤孝友以和宮闈，勤聽斷以應萬機，立紀綱以振國勢，擧賢能以責職事，恢言路以廣聰明，恤民隱以固邦本。
仍歷論曰：
殿下自在東宮，已著典學之效。及夫嗣服之初，尤以是爲急，公除甫過，卽降召對之命。然學問之功，不徒在於章句之末，伏願頻御經筵，討論問難，體之身心，發之事爲，以爲聖德之本。周文視膳之節、滕廬深墨之容，已仰殿下事親之至孝，而友者亦孝之推也。今殿下只有一弟，益篤親愛，以及九族，其於孝友施政之道，豈不休哉？昔我孝廟，奉莊烈大妃，盡其孝養，待麟坪大君，盡其友愛。伏願必法孝廟，盡其孝友焉。惟我先大王，臨御四紀之間，憂勤庶政，罔敢怠忽，公車無留章，几案無滯牘。寧考貽燕之美，豈非聖子之所當趾繼者乎？近年疏章之批，或至經月不下。伏願益勤聽斷，以幸國事焉。朱子曰：「天下之本，在人君正心術以立紀綱。」我國家升平日久，大玩小愒，文恬武嬉，馴至於權綱弛而法紀紊。伏願先之於心術之微，發之於事爲之末，飭勵群工，修擧百度，以尊國體焉。任賢使能，是有國之先務。況今叔世，人才眇然，而色目所拘，廢錮者殆三之二。聖世掄才之道，不當如是。伏願公聽竝觀，俱收竝畜，勿拘朋黨，惟賢是擧，無論彼此，惟能是仗，使才彦竝進，職事無隳焉。舜察邇言，禹拜昌言。聖人猶然，況下於此乎？目今交公車者，或多黨伐之辭，進黈纊者，罕有謇諤之言，而殿下亦未嘗鑑別其公私，明示其取舍，嘉猷石畫，旣不上聞，翕受敷施，未曾多見。伏願必以舜、禹爲法焉。國之興亡，係於民之向背，頃年以來，民窮極矣。荐歲飢荒，甁罌無儲，連年疾疫，死亡相繼，民皆相率而爲盜，邦本之憂，不其大乎？先大王捐金而補諸路之賑，船粟而救島民之饑，深仁厚澤，浹人骨髓。伏願上體先志，下飭有司，發政施仁，必先鰥寡，濟窮賑飢，如捄焚溺，以之固結人心，使邦本永賴焉。顧今三南，纔行量田，兩西荐當客使，畿甸新經山陵大役，諸道之困瘁益甚。不可不量減大同，蠲除宿逋，以紓燃眉之急。且大小需用，務加節省，一意救民焉。
上優批賜答，下款事，令廟堂商確稟處，仍遣史官諭之。時，泰耉屛在郊野，歲首陳戒，切中時病，而空言無補。大同米量減事，亦因相臣覆奏，格而不施。
1月4日
○丙寅，諫院〈正言金萬冑。〉申前啓，且論請同副承旨李眞儉削黜曰：「一自大喪以來，不靖之輩，乘時壞亂，無所不至，而豈有如眞儉之悖妄無倫者乎？丁酉獨對時事，先大王遄卽悔悟，誕下絲綸，兩聖之間，慈孝無隔，其何忍追提此事，而眞儉，至以入診時發端等語，肆然筆之於書，末復以旣曰匡救，則不可謂必無是事，始若搆罪大臣，而其歸則專在於訐揚先朝一時過擧，提醒於今日，必欲因此得間，一反先朝之大少處分，若有一分人心，何其悖亂若是耶？造意陷人，特其細故耳。」上不允。萬冑特一蝨附類耳。擠陷之言，固不足責，眞儉論斥頤命，追及獨對時事，亦未免訐告之嫌，論者短之。
○以申晳爲吏曺佐郞。
1月5日
○丁卯，辰時，日有兩珥。未時，太白見於巳地。
1月6日
○戊辰，上御進修堂，親行都政。以金雲澤爲大司成。
1月7日
○己巳，仍行親政，以徐宗燮爲副修撰，李重協爲修撰，韓重熙、金在魯、李仁復爲承旨，朴聖輅爲司諫，兪拓基爲獻納，蔡膺福爲掌令，沈㙉爲正言，李德英爲大司諫，柳星樞爲捕盜大將。親政，是盛擧，而無綜核之實，徒爲觀美而已，識者惜之。
1月8日
○庚午，告訃兼奏請正使李頤命、副使李肇、書狀官朴聖輅，還到城外。頤命以被斥於李眞儉，上疏請罪，上優批賜答。續遣史官、承旨，諭令偕來，頤命屢辭，不敢入城。
1月9日
○辛未，夜二更，月犯畢星。
○淸國正使査柯丹、副使羅瞻，以致祭冊封出來，義州府尹馳聞。
1月10日
○壬申，辰時，日暈兩珥。
○親政未畢，而値孝寧殿春享齋戒，今日命自外設行。以申昉爲校理，鄭壽松爲慶尙右兵使，申光夏爲黃海兵使，南泰徵爲忠淸水使。
1月11日
○癸酉，辰時，日暈兩珥。巳時午時，日暈。
1月12日
○甲戌，未時申時，日暈兩珥。酉時，日暈兩珥，暈上有冠，色內赤外靑。
1月13日
○乙亥，未時，太白見於巳地。
1月15日
○丁丑，未時，太白見於巳地。
○上引見大臣及備局諸宰。左議政李健命，以守禦使權尙游、全羅監司兪命弘，請停春操事陳稟，仍請諸道水陸操，竝許停止，令營將、虞候，巡點，上許之。又請捕盜大將柳星樞，仍任黃海兵使，專管黃州城役，上亦許之。又曰：「謝恩使，旣以別勑差出定期，而今勑行，又因冊封、頒謚、致祭三件事，則宜各申謝意。預令槐院，撰出文書，而告訃使時方物，皇帝特命除減，亦當別爲陳謝。曾在癸巳，有只陳方物之咨，今亦依用此例矣。」上亦允之。
○以李森爲右捕盜大將。
1月16日
○戊寅，正言金萬冑，以李眞儉擬律太輕，引避見遞。
1月17日
○己卯，以趙尙絅爲大司諫，申晳爲獻納。
○憲府〈掌令蔡膺福。〉申前啓，又論：「捕盜大將李森，纔授畿府，厚招物議，彈墨未乾，遽爾內遷。請改正。」上不允。
1月19日
○辛巳，夜自三更至五更，月暈。
1月20日
○壬午，申時，日暈右珥，夜四更，月暈廻木星。
○以黃一夏爲都承旨，李重協爲司諫，李聖龍爲正言，金墰爲掌令，申昉爲副校理，李德壽爲修撰，朴弼正爲掌令。
1月21日
○癸未，辰時，日有右珥。未時，日暈。太白見於巳地。夜五更，月入氐星，暈廻木星。
○以朴聖輅爲執義。
○執義趙聖復疏論良役之弊曰：
究其生弊之由，不過國用之未一，軍額之漸冗，役名之多濫也。今若以各衙門諸軍門財用，盡歸一處，土田所出，盡歸版曹，軍兵所納，盡歸本兵，量其需用，一體分給，諸軍門坐食之兵，揀汰其老弱無用者，量減額數，京外役名之濫雜者，大加整頓，一定數目，數目之外，卽許取補闕額，則軍國之用，自然有裕，而逃故不患難充，役布亦可量減。伏願飭勵交警，講確治道，一以革弊政、濟窮民、收人才爲事焉。
上答以令廟堂稟處。聖復，無識不解事，而掇拾長者餘論，言則可取，事多牽掣，不見施。
1月22日
○甲申，未時、申時，日暈兩珥，暈上有冠。夜五更，月暈廻木星。
1月23日
○乙酉，卯時，日暈左珥，自辰時至申時，日暈。夜四更、五更，月暈。
○以金槹爲正言。
1月24日
○丙戌，禮曺啓曰：「崇陵表石，自江華浮來，到京江。春和當始役，事體重大，請以營建廳爲號，差出堂上二員，使之董役。」上允之。
1月26日
○戊子，以李肇爲都承旨，金槹爲掌令。
○掌令朴弼正，以前望受點事，引避見遞。蓋臺諫無前望還入除拜之例故也。
1月27日
○己丑，未時，日暈兩珥，暈上有背。夜五更，巽方有電光。
1月29日
○辛卯，辰時，日暈兩珥，暈上有冠。
○左議政李健命，陳箚論事。略曰：
寧嬪第宅有改建之命，地部折給之價，至於二千金。其第，乃前日貴戚之家，必不狹陋。何乃廣張規模，務爲宏麗耶？公私第宅，漸益張大，視祖宗朝舊制，不翅倍簁，識者之憂歎久矣。矧當國有大慼，連歲荐飢，方講賑政，而妃嬪第宅，又費許多財貨，豈不有歉於崇儉節財之意哉？
上敎以有舊例，不從之。
二月
2月1日
○朔壬辰，未時太白見於巳地。
2月2日
○癸巳，上特命內官咸熙春、金夏瑞極邊定配。承旨請下其罪目，卽命收還備忘。翌日都承旨李肇等啓曰：「兩宦罪犯，必知其非微眚薄過，而俄頃之間，卽令還寢。人君一言一動，書之國史，傳之四方，乍命旋寢，事涉顚倒。請付有司，照律勘斷。」上敎以罪輕，命置之。
○正言李聖龍疏論君德，請奮剛斷，開講筵納臺言，而末陳諸臣違召，享官晩進之弊。且請分遣繡衣，又言臺諫前望除授，有違常格，而喉司不爲稟覆，請加警責，上賜優批答之。
2月4日
○乙未，以李光佐爲禮曺參判，安重弼爲承旨，兪拓基爲校理，崔鎭漢爲慶尙右兵使，李弘述爲刑曺判書。弘述性本陰慝，全無材具，嗜利趨勢，老而彌銳。附麗昌集，濫躋八
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:38-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>