<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="吴社编,吴社编全文在线阅读,吴社编全文在线下载,大玄古籍书库">
<meta name="description" content="笔记。明王穉登著。一卷。王曾长期居住吴中,是书专记吴中里社赛神之“会”。自序云:“吴风淫靡,喜讹尚怪,轻人道而重鬼神,舍医药而崇巫觋,毁宗庙而建淫祠,黜祖祢而尊野厉。呜呼!弊也久矣。”“每春夏之交,妄言神降”,于是有迎神赛会之俗。又曰:“凡神所栖舍,具威仪箫鼓杂戏迎之曰‘会’。优伶伎乐,粉墨绮缟,角抵鱼龙之属,缤纷陆离,靡不毕陈。香风花霭,迤逦日夕,翱翔去来,云屯鸟散,此则会之大略也。”是书详记会之名目,会之组成、扮演,还有“妆会”、“走会”、“舍会”的场面。扮演有“杂剧则”、“人物则”、“技术则”、“缠">
<title>吴社编_王穉登_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">吴社编</span> <br/>
          作者： <span class="inputVal" id="bkauthor">王穉登</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,笔记,完结</span> <br/>
          字数： <span class="inputVal" id="bknum">[book_length]3314</span> <br/>
          说明： <span class="inputVal" id="bkdec">笔记。明王穉登著。一卷。王曾长期居住吴中,是书专记吴中里社赛神之“会”。自序云:“吴风淫靡,喜讹尚怪,轻人道而重鬼神,舍医药而崇巫觋,毁宗庙而建淫祠,黜祖祢而尊野厉。呜呼!弊也久矣。”“每春夏之交,妄言神降”,于是有迎神赛会之俗。又曰:“凡神所栖舍,具威仪箫鼓杂戏迎之曰‘会’。优伶伎乐,粉墨绮缟,角抵鱼龙之属,缤纷陆离,靡不毕陈。香风花霭,迤逦日夕,翱翔去来,云屯鸟散,此则会之大略也。”是书详记会之名目,会之组成、扮演,还有“妆会”、“走会”、“舍会”的场面。扮演有“杂剧则”、“人物则”、“技术则”、“缠头则”、“乐部则”等。除民风民俗外,尚可了解江南一带戏曲之盛。有《八公游戏丛谈》本、《广百川学海》本、《宝颜堂秘笈》本、《王百穀全集》本及《续说郛》本等。</span> <br/>
          封面： <span class="inputVal" id="bkimg">Z_5888.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]吴社编
[book_author]王穉登
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,笔记,完结
[book_length]3314
[book_dec]笔记。明王穉登著。一卷。王曾长期居住吴中,是书专记吴中里社赛神之“会”。自序云:“吴风淫靡,喜讹尚怪,轻人道而重鬼神,舍医药而崇巫觋,毁宗庙而建淫祠,黜祖祢而尊野厉。呜呼!弊也久矣。”“每春夏之交,妄言神降”,于是有迎神赛会之俗。又曰:“凡神所栖舍,具威仪箫鼓杂戏迎之曰‘会’。优伶伎乐,粉墨绮缟,角抵鱼龙之属,缤纷陆离,靡不毕陈。香风花霭,迤逦日夕,翱翔去来,云屯鸟散,此则会之大略也。”是书详记会之名目,会之组成、扮演,还有“妆会”、“走会”、“舍会”的场面。扮演有“杂剧则”、“人物则”、“技术则”、“缠头则”、“乐部则”等。除民风民俗外,尚可了解江南一带戏曲之盛。有《八公游戏丛谈》本、《广百川学海》本、《宝颜堂秘笈》本、《王百穀全集》本及《续说郛》本等。
[book_img]Z_5888.jpg


[book_title]吴社编
[明]王稚登
里社之设，所以祈年谷、祓灾祲、洽党闾、乐太平而已，吴风淫靡，喜讹尚怪，轻人道而重鬼神，舍医药而崇巫觋，毁宗庙而建淫祠，黜祖祸而尊野厉，呜呼！弊也久矣。每春夏之交，妄言神降，于是游手逐末、亡赖不逞之徒张皇其事，乱市井之听，惑稚狂之见，朱门缨笏之士、白首耄耋之老、莽镈蓑笠之夫、建牙罴虎之客、红颜窈窕之媛，无不惊心夺志，移声动色，金钱玉帛川委云输，百戏罗列，威仪杂遝，启僣窃之心，滋奸慝之行，长争斗之风，决奢淫之渐，溃三尺之防，废四民之业，嗟乎！是社之流生祸也。昔郭代公戮豕，乌氏之妖亡；西门豹沉巫，河伯之害息。今之长民者，不是之闻，岂所谓鲁人猎较，孔子亦猎较与？不然，是或一道也，吾侪小人不可知也已。
会
凡神听栖舍，具威仪箫鼓杂戏迎之曰会。优伶伎乐粉墨绮缟，角觚鱼龙之属缤纷陆离，靡不毕陈，香风花霭迤逦，日夕翱翔去来，云屯雾散，此则会之大略也。会有松花会、猛将会、关王会、观音会。松花、猛将二会，余幼时犹及见，然惟旱蝗则举。关王会则独盛于昆山，观音会亦间一行之，今郡中最尚曰瓦方贤圣会。
五方贤圣
按：五方贤圣之名，考《古祀典》、《图经》皆不载，或以为五行之神。余意吴为泽国，地滨五湖，当是五湖之神。或又以为五龙，亦此意也。《搜神纪》则谓神皆有姓氏及爵土封号，其说不经。又谓其司主民间疾疫，故吴中是会必以五月行，盖祖其说。顷见五方之外，肖像为一缁一黄，缁曰劝善，黄曰匡阜，是蛇而足矣。神之首曰至尊，余谓至尊者人君之号，惟龙有君象，宜当之。又其居为黄屋朱轩，借拟乘舆，若舍夫神龙，而彼花竹之妖魅、川壑之精灵尸之，未有不膺帝罚者也。
会境
曰五龙堂、曰东仓、曰娄门、曰葑门、曰专诸巷、曰康王庙、曰丁香巷、曰北营、曰胥门、曰虎丘寺、曰枫桥、曰白莲桥、曰洞泾里、曰黄路庵、曰南濠、曰陆墓、曰许市，五方会由五龙堂始，故五龙堂会之盛，甲于他境云。
会首
会所集处，富人有力者捐金谷、借乘骑、出珍异、倩妓乐，命工徒雕朱刻粉，以主其事曰会首。里豪市侠能以力啸召俦侣，醵青钱、率黄金，诱白粟，质锦贷绣，敛翠裒香，各一其务者，亦曰会首。会首之家，先期数月毕力经营，临期数日输心会计。及期，不过骑马市中，插花鬓畔，执鞭张盖，往来指麾而已。要之，皆亡赖为之，亦有夤缘衣食者。
助会
荒隅小市、城阴井落之间不能为会，或偏门曲局，一部半伍，山装海饰，各殚其智，以俟大会成，并入之者，曰助会。
按会
会所经行通衢广陌、阀阅高门及市人之家，洞去？闼，张玳筵，妆绣段，饾饤组绘，笾豆千百，殽核寻丈，狂炬金炉，香气如云。神像过门，士女罗拜，谓之接会，往往所费不赀。
看会
会过门之家，折简召客，宾徒戚属，闺秀婴奇，云至雨集。家窥则朱门锦席，水览则白舫青帘。花间而玉勒摇；柳下而红妆映。目星而秋汉微波；鬓云而春山远翠。玉断珠连，颦过黛续。富有者列筵张具，千金一挥，贫者茶杯脱粟而已。若夫街填巷溢，壁倚楣冯，店外垆傍，檐间井上，袂云而汗雨者，则又不可数计也。
打会
会行，必有手搏者数十辈为之前驱。凡豪家之阻折、暴市之侵陵，悉出是辈与之角胜争雄，酣斗猛击。旁观之人无不罢市掩扉，夺魄丧气。此皆怒发裂眦、暴虎冯河之流。往年倡导海氛，焚烧官廨，不过此曹为之。漏网出柙之奸，跳梁跋扈之党，司于城者宜有以灰其焰而熄其烬也。
妆会
入会之人，裙襦衫帻，衣裳楚楚，红殷翠鲜，香熏粉傅，髩上则簪白鹭羽翦彩花，雪丝红艳，翩翩可观。
走会
无所事事而但白袍、乌帽，戴花枝、捧香炉，徒行会中者曰走会。道人击磬谈经，丛丛驰鹜者亦曰走会，特无鬓间花耳。
舍会
公卿士庶之家，稚齿孩提，弱龄髫龀，兰芽棘心，鹤雏璧树，白皙清扬之子，锦带悬髦之婴，辄令佩刀跃马，执鞬持櫜，消赤子之心，伤黄口之气，雕其朴而琢其纯，嗟乎！可惜已。
色目则有皂隶、衙兵、舍人、掾吏、健儿、旗手、苍头、执盖、舆夫、牧竖之属，每会數百人。
杂剧则《虎牢关》、《曲江池》、《楚霸王》、《单刀会》、《游赤壁》、《刘知远》、《水晶宫》、《劝农丞》、《采桑娘》、《三顾草庐》、《八仙庆寿》。
虎丘赤壁画小舫，令壮夫羿之，舟中苏公、二客及两长年，并皆孱稚，歌喉清妙，而长年能唱竹枝，玲珑袅袅，有破烟出峡之声。
神鬼则观世音、二郎神、汉天师、十八罗汉、钟馗嫁妹、西竺取经、雷公电母、后土夫人。
专诸巷有两观世音：坐石者歙人女，间靓有艳姿；鱼篮观世音，是天库前民家子，纤弱娟媚，子都之姣也，观者尤啧啧云。
人物则伍子胥、孙夫人、姜太公、王彦章、李太白、宋公明、状元归、十八学士、十三太保、征西寡妇、十八诸侯。
五龙堂王彦章以壮夫为之，铁枪金甲，凛凛有虎贲中郎之想。
白莲桥寡妇则姣童十二，人即玉树琼蕤，衣即香纨白芋，马即珠勒银鞍，斜阳之间，纷如积雪。
技术则傀儡、竿木、刀门、戏马、马上橇、走索、弄繖、广东狮子。
狮子金目熊皮，两人蒙之，一人戴木面具，肖月氐奚奴持绣毬导舞，两人蹲跳按节，若出一体。弄繖则一架五繖，大者如屋，一人弄之，左提右揽，当其奇处，即唇端、额上、腕畔、脐间皆繖也。
緾结则兰关亭、镜子亭、麦柴亭、五云亭、九层亭、锦毬门、鞦韆架、采莲船。
五龙之蓝关，长竿五丈，结为重峦，苍匪雪巘，干霄犯斗。
虎丘之麦柴，则雕檐曲楯，叠架连楣，皆以麦柴为之，如黄屋琉璃，光射清旭，真奇玩也。
乐部则柘枝鼓、得胜乐、军中乐、太平乐、清平调、单合笙、双合笙、歇拍鼓、十样锦、海东青。
按：乐者锦衣少年，复有垂髫幼稚，金骁长笛，鼓吹竞奏，马上临风，云凝雾结，老伶髦工，岐舌叹赏，自谓莫及也。
珍异则金花铠、真珠带、飞鱼袍、蟒龙衣、犀角弓、紫檀筝、商金鞍、刻丝鞯、玳瑁笙、珠繖、水墨画繖、错金兵仗、螺钿兵仗、百斤沉香、百斤雄黄。
闻洞庭会中黄白龙，裒金银，掩鬓为鳞，复以金银指环连为长絙，维之以行，此尤骇心极目所不及睹者也。
火器则虎丘之爆仗一枚，四人羿之。
祭器则南濠之瓜仁垒、花石、牲牢、尊壶俎豆皆以瓜仁订成，如雪圃霜林，琼筵玉席。
东仓之五谷垒，则以稻黍之属甃为楼观，轩楹楣牖，动合准绳，光洁澄丽，濯濯可鉴，千灵百慧，穷精竭神，直可供一笑耳。
散妆则打围场、野仙人、八蛮朝、山魈戏、太保参、平倭队、沙兵队、广兵队、毛女仙、小僧道、小医师、金钱卜、莲花鼓、琵琶妇、行脚僧、小将军、射生弩、斗蟋蟀、采芝仙、白猿精。
广兵皆卖香人为之，竹帽氊裳，镔刀藤弩，乃其土服。沙兵则城中之淘金户，猛憨多力，是真尝杀倭者也。
会行迂缓，弥日不休，行者不及赍粮，乃有盛壶浆、积果实、制汤饼于门间迎劳之者。南濠之柿脯十石，冶坊之包子、麦屑千斤，徐氏之酒巨罂五十，计口分遗，一物一觞不能遍逮。呜呼！以不赀之财充无益之费，神而有灵，吾谁欺？欺天乎？
凡二日编成，藏之斋中以消烦暑。

        </div>
      </div>
    </div>
  </div>
</div>
<!--update:2025-08-30 09:41:24-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>