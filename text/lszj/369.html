<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="林氏宗庙修谱序,凡例,林氏正宗源流族谱序,晋安世谱校正序,林氏世纪源流,殷太师比干公墓识语,周武王封比干墓铜盘铭,跋至圣先师孔子书「殷比干墓」,唐太宗追赠比干太师诏及祭文,重修太师殷比干祠墓碑记,晋安郡王禄公墓识语,宋仁宗皇帝〔御书「忠孝」〕题诗,长林仕籍考,林氏仕籍续考,仕籍考补遗,世系,林氏家传序,凡例,太高祖石公家傅,高祖考逊公家传,曾祖考甲寅公家传,祖考奠国公家传,先伯父文凤公家传,先二伯父文典公家传,先考文钦公家傅,曾祖考太封翁家传,先伯祖刚愍公家传,先考荫堂公家傅,先祖父志芳公家傅,世系,台湾雾峰林氏族谱全文在线阅读,台湾雾峰林氏族谱全文在线下载,大玄古籍书库">
<meta name="description" content="林氏旧谱，世传出于唐林蕴之手。然观各宗刻本，其首皆弁以温彦博之序。彦博为太宗从龙之臣，而蕴实贞元朝士，则旧谱不始于蕴明矣。独恨温序不言此谱得自何人，来自何地；由今思之，贞观之初，以海内一统，再定族望，意其时必尝征郡国名家之谱，使上之中书，故温乃得见而序之耳。自尔以来，谱学特盛、林宝尝萃之以着「元和姓纂」；今谱中有「古仕籍考」一篇，记载简当、而引据又多秘籍，殊非后人所能；则宝与蕴二人者或居其一欤！宋、明迄今，修辑日繁，顾卷帙虽多，而名篇转少；试覆而校之，除「仕籍考」、「世系表」而外，其足资考证者，仅有「林氏">
<title>台湾雾峰林氏族谱_林献堂_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">台湾雾峰林氏族谱</span> <br/>
          作者： <span class="inputVal" id="bkauthor">林献堂</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,家谱,完结</span> <br/>
          字数： <span class="inputVal" id="bknum">[book_length]103331</span> <br/>
          说明： <span class="inputVal" id="bkdec">林氏旧谱，世传出于唐林蕴之手。然观各宗刻本，其首皆弁以温彦博之序。彦博为太宗从龙之臣，而蕴实贞元朝士，则旧谱不始于蕴明矣。独恨温序不言此谱得自何人，来自何地；由今思之，贞观之初，以海内一统，再定族望，意其时必尝征郡国名家之谱，使上之中书，故温乃得见而序之耳。自尔以来，谱学特盛、林宝尝萃之以着「元和姓纂」；今谱中有「古仕籍考」一篇，记载简当、而引据又多秘籍，殊非后人所能；则宝与蕴二人者或居其一欤！宋、明迄今，修辑日繁，顾卷帙虽多，而名篇转少；试覆而校之，除「仕籍考」、「世系表」而外，其足资考证者，仅有「林氏世纪源流」及明林志「晋安世谱校正序」二篇。而所谓「世纪源流」者，既阙撰人名氏，又琐碎不成片段；于是林志一篇，乃益为凤毛麟角矣。</span> <br/>
          封面： <span class="inputVal" id="bkimg">Z_5837.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]台湾雾峰林氏族谱
[book_author]林献堂
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,家谱,完结
[book_length]103331
[book_dec]林氏旧谱，世传出于唐林蕴之手。然观各宗刻本，其首皆弁以温彦博之序。彦博为太宗从龙之臣，而蕴实贞元朝士，则旧谱不始于蕴明矣。独恨温序不言此谱得自何人，来自何地；由今思之，贞观之初，以海内一统，再定族望，意其时必尝征郡国名家之谱，使上之中书，故温乃得见而序之耳。自尔以来，谱学特盛、林宝尝萃之以着「元和姓纂」；今谱中有「古仕籍考」一篇，记载简当、而引据又多秘籍，殊非后人所能；则宝与蕴二人者或居其一欤！宋、明迄今，修辑日繁，顾卷帙虽多，而名篇转少；试覆而校之，除「仕籍考」、「世系表」而外，其足资考证者，仅有「林氏世纪源流」及明林志「晋安世谱校正序」二篇。而所谓「世纪源流」者，既阙撰人名氏，又琐碎不成片段；于是林志一篇，乃益为凤毛麟角矣。
[book_img]Z_5837.jpg


[book_title]林氏宗庙修谱序
林氏旧谱，世传出于唐林蕴之手。然观各宗刻本，其首皆弁以温彦博之序。彦博为太宗从龙之臣，而蕴实贞元朝士，则旧谱不始于蕴明矣。独恨温序不言此谱得自何人，来自何地；由今思之，贞观之初，以海内一统，再定族望，意其时必尝征郡国名家之谱，使上之中书，故温乃得见而序之耳。自尔以来，谱学特盛、林宝尝萃之以着「元和姓纂」；今谱中有「古仕籍考」一篇，记载简当、而引据又多秘籍，殊非后人所能；则宝与蕴二人者或居其一欤！宋、明迄今，修辑日繁，顾卷帙虽多，而名篇转少；试覆而校之，除「仕籍考」、「世系表」而外，其足资考证者，仅有「林氏世纪源流」及明林志「晋安世谱校正序」二篇。而所谓「世纪源流」者，既阙撰人名氏，又琐碎不成片段；于是林志一篇，乃益为凤毛麟角矣。
民国壬申台中林氏宗庙，复有修谱之议，董其事者：从叔烈堂、献堂、阶堂、族叔秋金、宗兄耀亭，不才谬厕其列。夫修谱之难，既为上所述；重以处典籍无征之地，丁彝伦失序之秋，则难之上复加难焉。议者又曰：『必续「士籍考」』；不获已，乃取坊间共闻共见之「人名辞典」、「尚友录」诸书排比而纂录之。冷汗浃背，勉强成篇。嗟乎！是亦聊以塞责耳；抑何敢谓绍述先人、光扬祖烈哉！
民国二十三年（甲戌）仲冬，台中裔孙幼春谨撰。

[book_title]凡例
一、本谱着手之先，实集汕头「西河林氏重修族谱」、厦门「鳌岗族谱」、厦门「辂存氏族系考」、秋金氏家藏手抄谱、耀亭氏家藏铜壶手抄谱、饶平县子华祖派下族谱、「五全族谱」、先考家藏手抄谱，以资参考，力求减少过去之误谬。虽见闻所限，误谬或不能免；然心力既尽，吾宗必能谅之。
一、本表以「辂存氏族系考」为蓝本、与诸谱及「仕籍考」互相校对，从其可信而弃其可疑。
一、由比干上溯自轩辕三十三世是为林姓以前之族系，今以得姓为始，故列坚公为一世始祖。
一、本表自坚公至禄公六十四世，而「鳌岗族谱」所载仅四十七世，相差至十七世。今以干支求之：自武王元年丁卯坚公受姓、至晋太康十年已酉禄公诞生，计年得千四百二十三；再以六十三世分之，每世相距二十二载有奇。设以「鳌岗族谱」四十六世分之，每世相距三十载有奇（禄公仅一载故不算）。以汉民族之早婚，则从每世相距二十二载之说，或较可信也。
一、坚公至放公，本表为二十三世，「鳌岗族谱」为十二世。考坚公受姓至放公出仕之年（周敬王三十年），计六百四十五年，一世相距至五十余年，此又理之必无者也。
一、坚之子，本表所载日载、曰磋；「鳌岗族谱」所载曰锺、曰铭；其它名字相同者，亦十无一、二。今以「仕籍考」及经史百家所载为据，无征不信之语均付阙如。
一、萍公与九牧为从兄弟。萍公无生卒之年，乃以迈公出仕之年为据（唐光化二年）。旧谱载：萍公之孙和义公于宋末始入漳州漳浦。夫以唐光化二年，距宋末至于三百八十一年；如此悠久之间，仅传三世，则其脱落又何待言。故老相传：和义公以上不可知者至十四世。故明、清之际，修谱者称和义公之父为十四郎公；然此语亦未可遽信，姑仍其旧，以俟咨访。
一、诸谱之序，录要删繁，使读者得其梗概足矣。
一、旧谱自九牧以上，凡人仕者，皆有像。然考其冠裳，则朝代倒置；视其面貌，则老少无分：盖俗工所补无疑。今惟存比干公、坚公、放公、禄公四像，以志景仰；余人则惟留像赞，以存德徽。
一、墓图不免失真，姑留之以待他日按图而索。
一、自坚公至子慕公兄弟，谓之「公谱」；自子慕公以下，谓之「私谱」。「公谱」谓宜家置一册，「私谱」则颁布独限于本支也。
一、「仕籍考」旧谱止于禄公，今以「尚友录」、「中国名人辞典」、「台湾通史」、「台湾全志」为据，又增补三百余名；自东晋至于有清历代知名之人亦略备矣。其有挂漏，后起之贤或能匡其不逮也。
一、「林氏世纪源流」序所载之系统，虽与本表不同，姑存之以作参考。
一、系统表以十一世为一表，其第十一世复重载于第二表；盖欲其首尾衔接，眉目明了；又别附说明于表下，亦「史记」年表之遗意也。
一、系统表之说明，当以逐世顺序为正。然因子孙众多，一世之人数多至数十人；恐阅览不易，乃变其例：如九牧苇公之直系叙完，然后叙藻公直系是也。
一、坚公受姓于武王元年（丁卯），至公历千九百三十五年，合计三千六十九年，是为林姓纪元。
一、本谱之搜集材料，实赖庄发君之力为多，志此以旌其劳。
三千六十九年小暑日（民国二十四年乙亥六月八日），裔孙献堂谨识。

[book_title]林氏正宗源流族谱序
林氏之先，出自黄帝高辛氏后。黄帝乃有熊国君少典之子，姓公孙，名轩辕；母曰附宝，视大电绕北斗枢星，感而有孕，二十五月而生帝于寿丘。长于姬水，有圣德，受国于有熊氏。纳四妃，生二十五子，得姓者十有二。一曰云相，相生玄嚣，嚣生蟜极，极生帝喾，为高辛氏。娶有娀氏女，名简秋，从祀于禖，浴于玄丘之水，见玄鸟堕卵，取而吞之，遂孕而生契。及长贤，而舜用之，荐于尧，为司徒。佐禹治水有功，乃封国于商，赐姓子氏。契生昭明，明生相土，土生昌若，若生曹圉，圉生冥，冥生振，振生微，微生报丁，丁生报乙，乙生报丙，丙生主壬，壬生主癸。癸生天乙，谥曰成汤；伐夏无道，得天位，为殷国。传太甲、沃丁、太庚、小甲、雍己、太戊、仲丁、外壬、河亶甲、祖乙、祖辛、沃甲、祖丁、南庚、阳甲、盘庚、小辛、小乙、武丁、祖庚、祖甲、廪辛、庚丁、武乙、太丁、帝乙、而生帝辛，为商纣。暴虐无道，杀害生民。比干，纣叔父，帝乙庶弟也。有贤德，佐纣为孤卿。见纣无道，微子去箕子囚，累谏不听；乃叹曰：『主过不谏，非忠也；畏死不言，非勇也；即谏而不从且死，忠之至也』。乃奉面而进，谏不去者三日。纣问何以自持，比干曰：『善行仁义，所自以持也』。纣怒曰：『闻圣人之心有七窍，信有诸』？遂杀比干，刳视其心，焚其面，下令曰：『宗小师说妖言惑众，故诛云』。又剖比干次妃胎而视之。时正妃夫人陈氏有孕三月，恐祸及之，即将婢四人奔于牧野，避纣之难；逃于长林石室中，而生男名坚，字长恩。至周武王伐纣，夫人乃将坚归周朝。武王以其居长林而生，遂因林而命氏，赐为林氏；以其殷汤之后、先王之冑，且能远害避纣之难，以不绝其世。其智足以任政，遂拜坚为大夫，食邑博陵，受封爵焉。
夫人受姓，各有所因。或以生而得姓，或因功而命氏；有功则有官，族邑亦如之，是其义也。如黄帝生姬水，故姓姬。尧生伊耆，故姓伊耆。舜诞姚墟，故姓姚：此因生而得姓。因官，若司徒、司马之类是也。官族者，若孟孙、叔孙之徒，食邑而姓。取地而姓者，各因其封；若蔡、管、宋、楚、齐、魏、韩、梁是也。故林之受姓氏者，实自坚始。坚之后居博陵，子孙遂成阀阅。历周、秦及汉，玉钮金绳，枝叶繁兴，荣荫当世。战国以来，遇始皇焚书坑儒，谱牒散落。后汉之末，遭董卓迁都长安，坟籍失去。卓言林氏门宗强于河北，汉主受卓谮，收林氏宗族七百四十四人，同时流窜，昭穆失序。降及三方鼎立，天下凡为三国；生民惟习武功，莫知文艺。爰自晋氏失驭，五马浮江，衣冠避于南地，因以枝分叶散。前后纪牒，多所阙漏。自非建盛节、立奇功，可以着美一时、垂名千载，鲜有不坠者矣。以故大族帝王之裔、世家诸侯之胤，忠臣孝子、文德武功，各擅兰芳，俱传桂馥。着马迁之「史记」，传述殊名；见篇目之繁文，君臣异式。莫不世序相承，昭穆不紊。及观受姓得封之因，源委可究。桑梓卜居，邱陵兆域。适时迁而南渡，遇世乱而北移；或受爵而西分，亦因居而东徙。虽复三江殊流，会出岷山；九河暂分，终归沧海。缀集条贯，举宏纲目；派系虽别于九州岛，星罗实同于五纬。上自博陵受封，下及贵贱无殊，具题缄对，名曰「宗谱」。惟夫命代奇绩，载在茂陵之书；冠世高勋，先纪邱明之史。各随事实，欲其传信。庶几来代哲人，尚有所考云。
唐贞观六年四月朔，中书令西河公并州温彦博譔。

[book_title]晋安世谱校正序
林氏出自子姓。殷少师比干谏纣而死，其子坚逃于长林，周武王克商，封比干墓，爵坚郡公，命为监，赐姓林氏，食采博陵。坚生载、磋。载，袭封清河公；磋，成王时为大夫。磋生虎，为康王卿士；虎生光，康王再命为大夫。光生相，昭王时复为监，监诸侯国。相生玄，玄为元士。玄生凤，凤生翊，翊生苌，世为夏官。平王东迁，苌之后材，总六师以从。自是林氏或在周，或居鲁，或在齐、卫。其在周者，贞，为卿士；英，为太保；隽，为畿内侯；宏，为内史；繇，为司冠。其在鲁者，雍、不狃、楚，代仕季氏，传称季氏之良者。而放，问礼孔子，以长山侯祀阙里。其在齐者，回，见「庄子」，既，见「说苑」。其在卫者，类，年百岁，与孔子同时，见「列子」。战国之时，或在周，或在秦；而相赵者皋，始居九门，有九子，号十德之门。秦并赵，徙齐郡、邹郡。始皇时，诘，为河东郡守；文度，朝歌令；治，为治粟内使；亮，侍中。汉高祖定三秦，皋四世孙挚，从赵元父有功，封平棘侯千户；传子辟疆，国除。景帝分邹县置济南郡，遂为济南人。元康中，辟疆曾孙常觐为贞圉大夫。盖自平棘懿侯四世而太传尊，始由儒术显；以今文尚书，授丞相平当，傅为欧阳氏学：故济南之望独盛。而秦侍中亮之后，则有御史大夫别、少府述、御史中丞光，历仕文、景、武帝朝。其出守广陵者告、后汉侍御史衮、吴将军恂，实后之。哀帝时，鉴，为北平太守；后居平凉者，为后魏太守遯。而闾，居成都，抱道隐居；元正间，杨雄师之：其始末无闻焉。新室更始之际，或隐或仕。光武中兴，时，为徐州刺史。而尊之六世孙清泉侯邈，亦徐州刺史；下邳林氏，其后也。永平中，言，为少府卿；三传为大将军万年侯恂。汉末，农，为司隶校尉，录尚书之事；祗，尚书仆射：此其尤著者。而礼，为鲁王相，历山阳平原太守，以治行称。魏受禅，谭，为尚书郎；豫，为河南、河东太守；道固，吏部尚书。晋泰始初，玉，为侍中兼司隶校尉；显、历安定、博陵、山阳三郡太守。而清泉之五世孙乔，与释道林为友，「世说新语」记之；玄孙道明，后魏清河太守。清河子胜，北齐散骑常侍，后始见之临清；唐太常博士宝祖焉。其居广平者，隋太子率令庭珉，自仕县徙魏郡；庭珉生实，广平魏郡盖同出也。晋安林氏出自徐之下邳，晋黄门侍郎颖（一作隶、字符从）；隋元帝南迁，初寓江左、生懋、禄。懋，下邳太守，生六子：鉴之、宜之、庆之、侃之、旭之、敬之，时号六龙，是为下邳祖。禄，由散骑常侍迁晋安太守，卒于官，追封晋安郡王。二子：通直郎景、广威（一作威武）将军暹；葬散骑于温陵九龙岗，始居侯官县都西里，是为晋安之祖。景生散骑常侍开国侯绥；散骑事独详，暹之后不见于谱。而开国五子汉、群、格、熙、鄱，子孙始居莆田，历宋、齐、梁，陈、隋仕者甚众。开国七世孙英之后，自莆田迁洪州，隋末士弘称帝鄱阳是也。十二世孙唐饶州刺史万宠，三子韬、披、昌。韬生尊，尊生福唐尉攒，以孝致白乌甘霞；贞元中，诏立双阙以旌之，故世称阙下林家。昌，居漳浦。而披为太子詹事，生九子：苇，端州刺史；藻，殿中侍御岭南节度副使；着，横州刺史；荐，韶州刺史；晔，通州刺史；蕴，尚书员外郎、邵州刺史；蒙，循州刺史；迈，雷州刺史；蔇，福唐刺史。惟藻、荐，成进士；苇、着、晔、蕴、迈、蔇皆明经及第；蒙由荐辟。而蕴以忠义拒刘辟，事载「唐史」儒学最知名，世称莆田九牧是也。苇生平乐县主簿恕、丰城县主簿应、寿州司户惠。荐生广济令凭、武昌令总。晔生建安尉悫。蕴生国子祭酒愿，其后蔓衍于莆。蒙生余杭令愻，其后皆居闽县。迈生都昌令愈，其后分居长乐、长溪。蔇生晋江令恩，其后居仙游。盖自永嘉南迁，晋安族姓，闽中推为第一。其散处侯官、福唐、长乐、连江、温陵、南安、清溪、德化、惠安、龙溪、漳浦者，皆其苗裔，而莆田最盛；故唐、宋称为昌宗。
盖长林赐姓，自晋、魏以来言氏族者，相承如此。故唐李翱作比干庙碑亦据以云，而「列子」林类、「庄子」林回，注家相传，皆云殷之遗民。林宝着「元和姓氏纂」时，匡簿家藏，固足征不诬矣。独夹漈郑氏云：以字为氏，周平王庶子林开之后；开生林英，英生林茂、林庆，具讥宝以不知其姓之所自出。窃疑之。按「春秋传」，林雍、林不狃、林楚，代仕季氏；故曰林氏之先，皆季氏之良也。而放，为鲁人；回、既，皆齐人；类，为卫人：在春秋之时，宜非近世矣。夫林开为平王之子，其孙必以王父字为氏，何得入春秋百余年间其子孙离宗为庶，反仕陪臣者若是之众且远哉！且唐人尚谱系之学，家藏谱系之书，非若后世之判涣无考也。宝之为博士，尚论其世；而乃昧其所自出乎？无是理矣。然宝之所独详者，直济南而下徐州清泉派耳。他如平凉、广陵、魏郡、晋安、成都，仅附见焉。而黄门下邳之后，述于林蕴者，源流本末最为详备。岂非永嘉之乱，文献以南，当时衣冠世族之旧犹有存者，郑氏盖偶未之见耶？至于晋安之林，唐、宋号为昌宗，宝由黄门入闽，族姓推为第一；又有九牧、阙下，以彰大之；而寥寥清泉之裔，无或论著者。郑氏以是讥宝，何也！然郑氏所据，乃「邹县风俗通」所云，而邓名世氏辨误，亦以为然。余观桓王之孙，有林茂、林英者，为王子克之子，则又一族而名氏同者两人，是郑说疑信已相半矣。否则林开之林，又自为姓，亦如虞仲之为虞也与！故今既据旧谱为谱，而复疏其异以备参考焉。
明永乐十八年（庚子）十月，右春坊右谕德翰林院侍讲闽县裔孙志谨譔

[book_title]林氏世纪源流
林氏出自子姓，殷比干之后。比干，太丁之子、帝乙之弟、纣之叔父；见纣无道、直谏而死。夫人陈氏有遗腹三月，惧纣之祸，与婢四人遯于牧野、长林石室之间，生子名泉。周武王克纣，表比干墓，征其后嗣。子泉方三岁，其母陈夫人抱见武王；以其居长林而生，令以林为姓，赐名曰坚。以殷汤之后、先王之冑，封公爵，食邑博陵。世为大夫，出膺牧伯之寄，入部卿士之列；间世杰出，代不乏人。坚生子二：铭、锺。铭袭封，生藩、深、澜、洙。澜生棨、桧、枢、柯、榆。柯生焞、炳、煜。焞生塔、堪、坛，徙于齐。锺，为司马，生波、淮。波，夫人倪氏，生子三：模、标、欉。标生烨、燮、焜，居于莒。燮生垲、坦、地、均。坦生钥、镒、宙、锦、矿。宙，徙于鲁，生绒、绢、经、缨、绵。绒，居卫。经生腾、誊、胜。腾生泽、洆、涧。泽，居陈，为大夫。胜生沛、活、漆。漆，居于蔡。活生玻、珠。珠生霞、雾、露、雪。霞生盼，任右将军，居于晋。雪生观、觐、视。觐，仕大夫，居于郑。誊，为司空，生添禝、泳。添生、珊、瑚、璧，灵王时为司马。姗生雯、云、霓。雯，为费宰；霓，为司■〈寇，女代攴〉；云，为大夫。云生旃、族、旋、放、旌。旃，居楚，为令尹。族，为内史。旌，为正。旋，为司空。
放，敬王时为大夫，问礼于孔子；夫人芋氏，生子畿汝、满、鸿、沧。鸿生皋。沧，为太傅。皋，为赵相；夫人胡氏，生九子：仁、年、升、昶、文、曜、岳、佐、卫，俱登膴仕：国人号为九德之父、十德之门。仁生灿、爨。灿生墙、堆、填。墙，徙于岳，生子銮、釴。釴生酒，銮生淆，居雍。昶生培、■〈光韦〉、■〈火鼎〉、焕、辉。培，居燕。■〈光韦〉，为司徒，生奎、垫、坑、垄。坑生铸、铎。铎生泱、泼。奎，为昭远将军，生铨、锽、锵。铨，为大夫，生池、湖、江。江生桐、桃、楠、植。植，为太子太保；夫人詹氏，生珂、琰、瑗、瓒。琰生昆、峰，徙潞。昆生侨、伉、俪、厂。伉生嫩、姜、妍、媵、姿。妍，居许。瓒生岗、岩、岱。岗生仪、僊、修，为大夫。修生毓俊、毓雅。俊生廷麟、廷凤、廷祥。麟生潮、贤。贤，居黄。潮生镒、谧、谥。谥，居吴。镒生迨、迓、道。道生敷、施。施生梨、业。梨生端，为大夫，居舒。谧生遐、迩。遐生■〈厘，未代厘〉、厘。■〈厘，未代厘〉生梧、梓、攀、枇、松。梧生密、钦、室、定。钦生俭、奢、法，居邓。俭生宇。宇生盛。盛生隆。隆生日。日生盈，居高阳。奢生全、美。美生铺、镇。镇生裕、祝，居并。铺生湍。湍生森、杰。森生丙、丁。丁生坼。坼生锋、钏。钏生颛、颡，居弘农。丙生墟、坵。坵生针。针生拨，居徐。墟生钰、■〈金甸〉。■〈金甸〉生泮、游。游生朴、校。泮生本、相。本生炼、暖、煨，居晋阳。炼生迤、运。迤生订。订生额。暖生逋。逋生祼、礼。祼生顖。礼生颖。颖生懋、禄。懋生监之、宣之、庆之、侃之、旭之、敬之，居下邳，时号六龙。
禄，当永嘉之初，从元帝南渡，充招远将军，领合浦郡牧。晋太宁三年，奉敕守晋安郡。
晋安，古越地。初，汉诛越王余善，以闽粤数叛，移其民于江淮，久空其地；至是，禄公纔人闽。故林氏之族晋安者，自禄公始。封晋安郡王，赠夫人为贵人。生二子：长景、次暹。暹，咸和五年，授威武将军；夫人方氏，生三子：良之、武之、英之。景，封南平侯；夫人司马氏、黄氏，生子二：缓、详。缓，封桂阳郡南平开国侯；夫人黄氏，生子五：汉、群、格、熙、鄱。汉，为河南王典书；夫人陈氏，生子五：孕之、渊之、敬之、永之、漂之。群，授苍梧郡孟陵令；夫人陈氏，生子三：越之、方之、报之。熙，任郎中令；夫人王氏、郑氐，生子五：吉之、春之、欢之、喜之、尾之。鄱，归隐杭州万松文迪岭；子高之、远之。格，宁康元年，授郎中令；夫人胡氏，生五子：初之、昌之、根之、克之、靖之。初之；宋补功曹；夫人陈氏，生子三：福宁、寿宁、安宁。昌之，宋补庐陵主簿；夫人谢氏，子兆之，居沥浔村。根之，宋补功曹；子二：容、宝。容，居浦林村。宝，为建州刺史，居大义村。克之，宋补功曹；子二：文玉、文清，徙潮州。靖之，景平元年，授雄战将军，终建安令；夫人陈氏，子六：蔼之、颐之、佥之、遂之、伟之、涛之。蔼之生五子：超全、超稀、稠文、稠烛、信保，俱居温州、台州。颐之，太始元年，为侍郎；夫人陈氏，子二：道、诱，仕梁为主簿。佥之，居石步村。伟之，封定平将军：子八：伯乐、仲卿、僧鉴、继常、双扈、厥时、不疑、琴张，居大义村。涛之，子七：灵奋、灵度、灵智、灵枢、灵惠、灵液、灵光，俱居福州大加村、诗口村。遂之，太元十六年，为南海令；夫人郑氏，子八：萧史、长宾、肇真、安仁、欢忭、国容、堪时、遯民。长宾，仕宋，对右殿将军，生显祖。安仁，为武仙令；子汝阳、汝道。遯民，宋大明，为给事中；夫人黄氏，子七：玉童、玉质、玉琦、玉器、玉锺、玉象、玉珍。童，生子迈，封安远将军，为朱紫忠义祖。质，生子佛进，为长乐祖。琦，居延寿村。器，仕梁，封征北将军；生子英，居潮州。象，天监中，封西平将军；夫人陈氏，子三：廷监、廷翼、廷欣。廷监，为冀州刺史。廷翼，官功曹。廷欣，为仪曹。玉珍，宋大明，补功曹；夫人陈氏，子三：元显、元周、元次。元次、为建安令；夫人方氏、陈氏、何氏，子三：既、茂、诜。既，子二：辜、律，为长城、定庄、甜山、梨岭祖。诜，子二：长雄、次德、俱仕后周；明帝武成二年，为侍郎，子孙居龙溪。茂，任右丞；隋开皇三年，由晋江迁莆田北螺村；夫人纳刺都氏。子孝宝，武成二年，补国子祭酒；隋开皇中，转河南令，迁泉州刺史；夫人王氏，生子：文干、文强、文济。强，唐开州教授；生子：国照、国规。济，隋为侍御史；夫人方氏、张氏，子五：国杨、国清、国任、国都、国障。都，隋常侍参军；夫人吴氏、陈氏，子玄兴、玄谭、玄泰。泰，唐嗣圣六年，举茂才迁瀛州刺史；夫人吴氏，子五：万宠、半珪、尚智、万春、思归。万宠、开元八年，明经及第，迁高平太守；夫人黄氏，子三：韬、披、昌。韬，为礼部侍郎；生子尊，为太子太傅。尊生攒，攒居母丧，有白乌甘露之祥；是为阙下祖。昌，为澧州司马。生子萍；萍，亦为澧州司马，子孙居游洋莒村。披，天宝十一年，年二十；明经及第，仕至太子詹事；夫人郑氏、陈氏、朱氏，生九子：苇、藻、着、荐、晔、蕴、蒙、迈、蔇，是谓九牧祖。苇，建初中，明经及第，任端州刺史；夫人胡氏，生三子：恕、应、惠。恕，为平乐主簿，为前埭祖。应，贞元十七年，明经及第。惠，出嗣藻。藻，贞元七年，登进士，授侍御史，终江陵府使；夫人魏氏。嗣子惠，历余姚令，子孙居晋江、惠安、同安、夏井、江陵诸派。着，贞元六年，明经及第，授横州刺史，夫人方氏；子患，居横州。荐，贞元十二年，明经及第，授韶州刺史；夫人周氏，子二：凭，总。凭，授广济令；总，为武昌令，居石亭为石亭派。晔，明经及第，授通州刺史；夫人胡氏，子二：悫、志。悫，为建安尉，为前街祖。志，为双石坑边祖。蕴，贞元四年，明经及第，迁邵州刺史，夫人何氏；子愿，明经及第，授国子祭酒。愿，夫人王氏，生邕、同、圉。同，为竹屿、东井、马院后、田坑、上杭、江西、吉安、广东诸派祖。圉生子保吉。保吉生孚。孚生惟悫，即天后父。蒙，授循州剌史，夫人姚氏；子愻，任余杭令，居于闽县。迈，授雷州刺史，夫人李氏；子愈，授都昌令，余杭、闽县、龙溪诸派祖。蔇，授福唐剌史，夫人郑氏；子思，任晋江令，为仙游祖：此九牧之分派也。余支，再候考核补入。

[book_title]殷太师比干公墓识语
殷太师比干公墓，在汲郡——今河南卫辉府，去城西北十五里。周武王封其墓有铜盘铭，孔子有书「殷比干墓」四字。唐太宗贞观十九年，迫封太师，谥忠烈。历朝致祭，俱载祀典。
墓东南地七顷五十亩，系前代相传供祭，今汲县民佃种办祭。恐后泯灭，故勒石以志之。计每岁四月四日致祭，羊一，豕一、帛、酒、果、香烛等物。佃户张纲、张琬、李让、李纲、崔升等共种十顷五十亩（四月四日为公诞辰，载封建考）。
明正统十四年四月日，卫辉府知府通州张亨识。

[book_title]周武王封比干墓铜盘铭
唐开元四年，偃师县武之奇耘耕卜筑，获一铜盘。形方四尺六寸，有镂文深二分，其文十六字。初获龛若豆釜，命工淬之，有古文字，不成言句：重凿所得处，乃见斯铭。共后冈前道与泉并存，惟林木无矣。考覆图籍，乃比干墓铭。铭曰：「右林、左泉、后冈、前道；万世之宁，兹焉是宝」。
河南偃师县知县江文标修刻。

[book_title]跋至圣先师孔子书「殷比干墓」
卫辉比干墓前，有「殷比干墓」四字石刻缺者，先师孔圣人笔也；汉、唐以来，庙中所习见其书与周穆王时吉日癸巳石刻相肖，知其非后人所作，非圣人不能也。比干谏而死，圣人以「殷仁」称之，其为之书墓也，断断然矣。且子适卫而往来墓上，不知其数。圣人尝曰：『丘殷人也』。故，殷人因夏礼，殷有三仁，更不言商。兹比干墓而冠之以殷，于斯又知其为圣笔也。不然，由周而来几千岁矣，中间兵火频遭，非有神物护持，安能完固仅有半字之缺若斯哉！
………日，卫辉府知府通州张亨跋。
（附）清高宗乾隆皇帝御制诗
嗟哉斯人，遭殷之季；五亩佳城，千秋弗坠。夫子适周，载经柏隧；早许「三仁」，讵惟四字！

[book_title]唐太宗追赠比干太师诏及祭文
唐太宗皇帝追赠诏
门下，昔望诸列国之相，汉主尚求其后；夷吾霸者之臣，魏君犹礼其墓。况乎正直之道，迈青松而孤绝；忠勇之操，掩白玉而振彩者哉！殷故少师比干，贞一表德，忠介成性；以明允之量，属旡妄之灾。玉马遽驰，愍其邦之殄瘁；宝衣将燎，惜其君之覆亡！见义不回，怀忠蹈节。谠言纔陈，轻其百龄之命；淫刑既逞，碎其七尺之躯。虽周王封墓，莫救焚骨之祸；孔圣称仁，宁迫剖心之痛：固以冤深终古，悼结彼苍！朕观风赵、魏，问罪辽碣；经途麦秀之墟，缅怀梓林之地。驻跸而瞻荒陇，愿以为臣；抚躬而想幽泉，思闻其谏。岂代终之义，久阙于往册：易名之典，无闻于后代！宜锡宠命，以展宿心。可追赠太师，谥曰「忠烈公」。仍遣三品持节祭告，四品为副；所在有司封崇其墓、修葺祠堂，春秋二时祀以少牢，给随近五户以供祭享及洒扫，主者施行。
〔唐太宗皇帝〕祭文
维大唐贞观十九年，岁次乙巳，二月己亥朔；三十日戊午，皇帝敬遣太府卿萧钦宗、正少卿驸马都尉长孙冲等，持节以少牢之奠，祭殷故少师比干之灵曰：朔闻龙跃凤翔，必资鳞羽；圣王御下必藉忠良。元首股肱，其道尚矣。惟君诞灵山岳，降德星辰；苞金石以为心，蕴松桂而为质。不以夷险易操，不以利害变节。孟津之师，挹高风而莫进；朝歌之灭，资至德而延期。且道丧时昏，好邪并用；暴君虐主，正直难居。是以江汉神龟残形，由于蕴兆；荆山和璞碎质，以其怀珍。丹耀彩而磨肌，翠含色而解羽。惊风拂野，大树先雕；零雨被枝，高花早坠：良由佩奇炫美，独秀孤贞。虽道烛存亡，讵能遣凶残之累；智周万物，不能离颠沛之门。然则大厦将崩，非一木之能支；天命既去，岂一贤之可全！且夫举过显谏、存诚不欺，忠臣之义也；三谏不入、奉身而退，圣人之道也。何必殉形于国，以速商殷之亡；剖心于朝，以深独夫之罪！每怀此根，正惜精忠！愚者睹朕斯言，以为饰非拒谏；智者明于此意。当知惜善爱仁。叹往哲之不迫，嗟后贤之未及！然则犯颜色、逆龙鳞、奋不辰、事不贰、蹈斯节者。罕有其人。非知之难，行之不易；所以永怀千古，驻驾九原。凄惨风烟，靡寻余迹；荒凉丘陇，空负其名。昔周武封墓，褒忠表德；姬文葬骨，异世同臣。虽今古殊途、年休冥漠，式遵故实，爰赠太师。清酌少牢，以陈薄礼；游魂不昧，鉴此嘉诚。
司徒、太子太师、赵国公长孙无忌。开府仪同三司、申国公高士廉。光禄大夫、民部尚书、莒国公唐俭。吏部尚书、驸马都尉、柱国安德郡开国公扬师道。中书令、江陵县开国子岑文本。正议大夫、守中书令、兼太子左庶子马周。中大夫、守黄门侍郎楮遂良。
右贞观十九年二月三十日，长孙无忌等奏请，以赠比干诏并祭文刻石树碑，奉敕「依奏」。
前左宗卫铠曹参军事宜、弘文馆学士臣薛纯驼书。

[book_title]重修太师殷比干祠墓碑记
裴骞曰：『自古拒谏之君，莫甚于纣；自古死忠之臣，莫惨于比干者也』。夫比干以王子宗亲、少师重位，叹沈冒之乱德，伤商祚之沦丧，是故不得不言、不当不死者也。夫纣不听其言则亦已矣，而必欲杀其身；知其为圣人矣，而复欲观其心。妻孥何辜也，而必欲剖剔以视其胎。风雷号呼于七窍，胎卵殰殈于九原；斮胫炮烙之刑，亡论也。此自古拒谏之君，莫甚于纣；自古死忠之臣，莫惨于比干者也。然纣以十一年杀比干，武王即以十三年封其基。殷墟莽而狐兔，故宫鞠而禾黍；今纣城有窝，已失葬所。虽以六七贤圣，遗弓一泣。陵寝亡存矣。而比干之庙貌如生，高冢郁嵯峨也。夷考铜盘有铭，魏文有文，唐使高丽有祀。洒扫有田，有户。由宋迨元，修葺有加，虽与穹壤俱敝，可也。且商之孙子，其丽不亿。祭器抱周，宋毫仅封。汹汹不靖之徒，今举何在！
坚，比干子也，逃匿林谷，赐姓为林，武王封为清河公。春秋林放，袭清河公。子姓延绵，一在河南光州，一徙福建莆田。今莆田之林，盛天下；致身立朝，尤多忠贞节义之士。称文献邦，科第蝉联，语曰「无林不开榜」，是也。是比干之心虽剖，而其忠魂义魂，竟不殂落；其孕虽剔，而其世代云礽，绰有表见。忠义之气充塞天地，磅礴古今，孰得而泯灭之哉！故曰：不依形而立、不随死而亡也。
嘉靖丁酉，巡按河南监察御史慈溪叶公照、平定朱公方，先后相继，奉命兹土。祗谒祠墓，慨意修复。先是，卫辉府知府泾阳吕君颛，调任未果。知府利津王君聘，鸠财役力，令辉县主簿温尚志、本府阴阳官路龙，日夜督事。正倾补坏，筑土培林。自大殿、两廊、二门、大门之内，又益以齐堂十间。绰楔隧表，焕然一新；以嘉靖戊戌冬十月迄工矣。于是守巡河北道布政使司左参政临川乐公頀、按察司佥事京山王公格，式观厥成，咸有题咏。
亡何，十一月二十一日诏下，各处帝王陵寝、前代名贤敕葬坟墓芜秽不治者，所在官司即与修理；照例编佥附近民丁，看护免差。于是王君率其僚同知晋城裴骞、通判日照许缙、淇南杨仲旻、推官辽州杨永福酾牲树石，谓是役也不可无记。以骞调官多暇、留心文墨，尝修、「比干录」、作「比干传」；请复为记。因表次如左，以附诸碑碣之后。使万世为君者，未至稔恶拒谏，当以纣为殷鉴；万世为臣者，若欲尽忠死节，当以比干为宗师。勿曰纣之不善，不如是之甚也；绳人以比干，万古无忠臣矣。然则过祠墓而式遗像者，可不凛凛然哉！可不凛凛然哉！是为记。
明嘉靖十七年戊戌冬日，河南卫辉府同知、前通政司右晋城裴骞撰。

[book_title]晋安郡王禄公墓识语
晋安郡王禄公墓，在福建泉州府惠安县涂岭官路大路顶；坐干向巽，穴名「龙马毓奇」。墓顶岩石，古篆有「林始祖讳禄公九龙穴」。墓明器尚存石将军二，石羊二。墓上有碑文镌「晋安郡王林公诰封贵人孔氏墓」，系明嘉靖乙酉裔孙太子太保、刑部尚书俊命男吏部郎中远书，知惠安县新建万夔立。天启丁卯，裔孙惠安教谕齐圣偕惠安举人徽龙等重立。「龙马毓奇」碑于道左，镌「莆林始祖晋安郡王禄公墓道」。知惠安县事安福邓茂书。
墓左傍有祠，祠禄公孔贵人神位，以天后从祀。

[book_title]宋仁宗皇帝〔御书「忠孝」〕题诗
嘉佑六年，侍御史臣林悦乞归祭扫祖坟墓。仁宗问曰：『卿，殷少师苗裔，家乘可得见乎』？悦取族谱以进。阅数日，御笔大书「忠孝」二字于谱，首钤以御宝。又赐书二章，敕曰：「卿」珍重到家，可则回京供职。
御制诗
长林派出下邳先，移入闽邦远更绵；忠孝有声天地老，古今无数子孙贤。故家乔木蟠根大，深谷芝兰奕叶鲜；上下相承同纪载，二千年后万斯年。
莆郡卿家名望族，三仁而下爵王公；存孤实抗回天义，报国常怀贯日忠。德润丰姿人有异，光增谱牒世无同；古今纪难载穷尽，一代强如一代隆。

[book_title]长林仕籍考
林氏本自黄帝四世孙，曰帝喾；娶有娀氏女曰简狄，感飞燕之祥而生契。迨其兄尧为天子，八十一载甲子，封为商，赐姓子氏。相传十三世，至癸。癸生履。当桀三十六岁戊寅，履嗣为诸侯是为成汤，始居亳。及桀行淫纵乐，政事怠废，五十三岁乙未，汤放之于南巢。于是，奉天受命而都亳，国号曰商，岁曰祀。世传至盘庚始迁殷，改国号曰殷，是时商道复兴。又传至太丁，生子帝乙、比干、箕子。帝乙生子纣，嗣位，曰受辛；淫虐无道，剖王子比干心，而波及于其后。夫人陈氏，逃难长林，乃免。生子泉，武王克商，赐姓林氏，改名坚，嗣为诸侯。子孙繁衍，分仕列国，莫稽其世次。今考诸史，自周武王封坚公始，迨至东晋禄公，共百有七人。
仕西周十人
坚公、字长恩，比干公子。周武王赐姓林，封清河公，食采于博陵（博陵，古冀州之地，又称曰西河）。
载公、字符超，袭封博陵领二百四十国。
磋公，字孟居，成王时，官司马大夫。
虎公、字雄德，康王时，为卿士。
光公、字景辉，康王再命为大夫。
相公、字世标，昭王时，为大夫，仍作三监。
玄公、字文通，穆王时，为元士。
凤公、字智羽，恭王时，为夏官。
翊公、字义则，厉王时，为夏官。
苌公、字茂端，幽王时，为夏官。
仕东周二十八人
材公、字显仕，平王时，为司马右将军；总六师，从东迁。
贞公、字稚安、厘王时，为卿土。
回公、字彦若，惠王时人（晋灭号，公弃千金之璧，负赤子而走；时称贤人。事见「庄子」）。
英公、字怀远，惠王时，为卿，再任为太保。
干公、字天德襄王时，为卿。
保公、字贵材，顷王时，为左将军。
隽公、字商英，匡王时，为畿内县正。
宏公、字宾远，定王时，为内史。
类公、字子拔，定王时人（公年且百岁，春披裘，拾穗于畦，并歌并进。孔子适卫，望之于野，顾谓弟子曰：「彼叟可与言者」！使子贡问之。事见「列传」）。
标公、字公誉，简王时，为前将军。
繇公、字绍宗，灵王时，为司寇。
雍公、字秀和，景王时，为畿内闾正，出为鲁大夫（炊鼻之战，公奋不顾身。事见「左传」）。
敏公、字明征，景玉时，为畿内族正。
放公、字子丘，敬王时，为大夫。唐玄宗赐号西河伯，宋高宗加封长山侯。
楚公、字仲文，敬王时，为太仆正，出为鲁卿工（蒲圃之役，公义不辞艰：奋怒之勇，以卫桓子。事见「左传」）。
辅公、字安国，敬王时，为太仆正。
立公、字子敬，敬王时，为太傅。
通公、〔字〕遐邦，敬王时，为县正。
不狃公、字文习，敬王时，为鲁卿士（齐伐鲁，败鲁师；公徐步而行。君子曰：『鲁非无壮士也，季子不能使也』。哀公十一年，稷曲之师，公誓不却战，竭力而死国；谥为「忠」。事见「左传」）。
抚公、字安育，元王时，为青州牧。
欣公、字子悦，威烈王时，为县正。
仪公、字文轨，威烈王时，为县正。
鸾公、字士翔，安王时，为左将军。
皋公，显王时，为赵相（公生九子，国人号为九德之父、十德之门）。
士元公、字弘道，显王时，为司空。
伯公、字万里，显王时，为司马。
宜公、字子亮，慎靓王时，为翼州牧。
微公、字世隐，赧王时，为大夫。
仕秦十二人
芳公、字初茂（一作茂度），秦昭囊王时，为军屯仆射。
玄轨公、字符范，昭囊王时，为卫尉。
伯葛公、字子华，孝文王时，为博士。
尹公、字子牧，庄囊王时，为太传。
诘公、字符叡，始皇时，去为河东郡守。
玮公、字子玉，始皇六年，为左将军、给事黄门散骑常侍。
文度公、字世则，始皇十一年，为朝歌令。
刚公、字世强，始皇二十一年，为郎中。
稚公、字起先，始皇二十五年，为会稽郡守。
韶公、字景通，始皇二十三年，为右将军，转郁林郡守。
治公、字符立，始皇三十六年，为治粟内史。
亮公、字符英，始皇三十七年，为侍中。
仕西汉十七人
宪公、字世武，汉高祖二年，授司隶校尉。
挚公、字伯勇，高祖七年，为燕相，封平棘侯，谥曰「懿」（公以客从赵元父斩章邯所置属守功，封平棘千户。文帝九年，子辟疆嗣，后免。宣帝元康四年，曾孙常瑾为贞圉大夫，诏复其家。事见「汉书」）。
纂公、字雉龙（作雅记），惠帝元年，授中山郡守。
别公、字符甄，文帝元年，授御史大夫。
告公、字安仁，文帝十三年，授广陵郡守；终封高亭侯，食邑三百户。
述公、字得遂，景帝元年，授少府。
良公、字绍先，武帝建元二年，为中郎将。
功公、字符昌，武帝太初元年，授御史中丞。
车公、字重任，昭帝时，授司隶校尉；宣帝地节元年，加镇国将军。后辞官，隐于会稽山治「尚书」。
凭公、字纯义，宜帝本始元年，为征西将军、并州刺史。
尊公、长宾，宣帝时，为博士；以尚书讲论石渠，官少府太子太傅（旧谱自秦末并居齐郡邹县，汉分齐郡置济南郡，故林氏之望以济南称者，自尊公始也）。
高公、字尚勤，元帝时，为征远将军、江州刺史。
闾公、字大材，成帝时人，抱道隐于成都，为杨雄师。
苗公、字玄搜，成帝建始元年，授平原太守。
鉴公、字察之，哀帝建平三年，授北平太守，封永安伯。
宁公、字安国，平帝元始元年，授征南将军。
仕新莽三人
金公、字文英，天凤二年，授建威将军。
重公、字世基，天凤三年，授河东、京兆二郡太尹。
秉公、字任职，地皇二年，授司隶校尉，迁司徒。
仕东汉十五人
袭公、字长义（一作龚、字长人），更始二年，为攘姜校尉。
时公、字敬节，光武建武十二年，为徐州刺史。
丞公、字延览，光武建武三十一年，为散骑常侍、冀州刺史。
吉公、字世宁，明帝永平六年，授少府卿。
谟公、字文兴（一作文典），章帝建初元年，授玄菟太守，转并州剌史。
恂公、字符信，和帝永元十二年，授镇南将军、大中大夫，迁大将军，封万年侯。
就公、字符希，殇帝延平元年，授谏议大夫，迁司马。
横公、字令游，安帝永宁元年，授左谏议大夫。
邈公、字世穆，安帝时，为徐州刺史、封清泉侯。
道公、字文修（一作遵、字伯大），顺帝永建二年，授秦州刺史、司隶校尉。
永公、字仕遥，顺帝永和元年，授秦州刺史，封关内侯。
肇公、字符始，质帝本初元年，授颍川、西河二郡太守。
封公、字烈士，桓帝永康元年，授谏议大夫，迁奏州剌史。
农公、字野贤，献帝初平二年，任司隶校尉，录尚书事。
祗公、字灵智，献帝建安二十四年，使持节大将军、中书令、左仆射。
仕魏十人
胡公、字文渊，魏文帝黄初元年，任东莱、陈留二郡太守。
谭公、字文惠，明帝太和元年，任东宫舍人，迁尚书郎。
池公、字澄清，明帝太和四年，使持节为秦州刺史。
泰公、字永字，明帝青龙元年，授广威将军兼中书令。
川公、字君封，明帝景初元年，使持节为徐州刺史。
豫公、字敬悦，明帝初三年，授河东、河南二郡太守。
奢公、字道运，齐王芳正始二年，为司录校封、金城太守。
玄峻公、字玄乐，齐王芳嘉平元年，举孝廉，任东宫舍人、尚书令。
道固公、字仲达，齐王芳正始元年，任谏议大夫兼吏部尚书。
冠公、字仕文，陈留王奂景元元年，使持节为秦州刺史。
仕晋至禄公十二人
玉公、字真宝，晋武帝泰始二年，为侍中兼司隶校尉。
逢勋公、字公绩，武帝泰始七年，授博陵太守。
惠勋公、字公养，武帝咸宁元年，任太尉兼太傅。
奇勋公、字公异，武帝咸宁四年，授河南尹。
殊勋公、字公特，惠帝永安元年，任太子洗马。
忠勋公、字公荩，惠帝永宁二年，任南阳太守。
显公、字仲宗，武帝太康时为安定、博陵、山阳三郡太守。
业公、字公冑，惠帝永康元年，为司马。
礼公、字符副，怀帝永嘉元年，历中郎主簿、太子太傅。
颖公、字符从，居下邳、梓桐乡；愍帝建兴三年，除徐州别驾，迁黄门侍郎。随元帝渡江，寓江左。夫人邴氏，子二：懋、禄。
懋公、字世兴，建兴四年，除通直散骑常侍、殿中侍御史、侍卫将军，迁下邳太守。夫人京兆韦氏，生六子：鉴之、宣之、庆之、侃之、旭之、敬之，俱贵，时号六龙；为下邳祖。后鉴之公生桧公，桧公生表公，表公生象公，象公生仁爱公，仁爱公生楚璧公，楚璧公生爵公，爵公生泰公，泰〔公〕生国敏公，居台州、温州。
禄公、字世荫，随元帝渡江，由散骑常侍迁晋安大守，封晋安郡王，遂家焉。林氏入闽居晋安，自公始。
按旧谱，坚公生二子：铭，袭封；锺，为司马。史言成王二十一年，林载袭封，磋为司马，名虽殊而爵实同；想必谱载其讳、史记官名，则二公名爵而无疑。

[book_title]林氏仕籍续考
旧谱仕籍考，自周至东晋禄公；其后南北诸林均无续之者，宁非憾事！今自东晋景公始，录至清季；南渡以来之人物，略见于此。吾宗中，他日有谱学专家发扬光大，为力尚多，企予望之。幼春谨识。
景公、字明彻，晋咸和五年，授通直郎；从朱宝平南有功，加授镇威将军、散骑常侍，封桂阳郡平南侯。
缓公、字义和，晋永和中，从桓温伐蜀，破姚襄，累迁散骑常侍，封桂阳郡南平开国侯。
格公、字世标，晋宁康元年，授郎中令。
靖之公、字居广，宋景平元年；授雄战将军，改建阳令。
遂之公、字孟成，晋太元十二年，由郡三礼任主薄，迁东莞郡南海县令。
遯民公、字廷隐，五季宋元嘉三年，任郡功曹，转给事中。
玉珍公、字世宝，五季宋大明元年，补功曹。
元次公、字有仲、一字子聪，仕梁，任建安县令。
茂公、字汝盛，隋开皇三年，任右丞公；由晋江迁北螺村，为九牧阙下祖。
孝宝公、字宗珍，周武成二年，补国子祭酒；隋开皇六年，转河南县令，迁泉州刺史。
文济公、字季悦，隋时，任为洛州刺史；迁侍御史，安抚洛州、广州等处。
国都公、字帝举、一字允平，隋任建安郡常侍参军。
玄泰公、字履贞，唐永昌元年，举茂才，策对第三名；拜内校文章博士，迁瀛州剌史。
万宠公、字圣公，唐开元八年，明经及第，授新安郡文学，累迁长史、饶州太守，改高平郡诸军事行高平太守。
韬公、字茂复，唐天宝三年，谏议大夫，迁礼部侍郎。
披公、字茂彦，唐莆田人。（「续书一览」即记李栖筠荐授太子詹事；子九人，俱为刺史，号九林）。
昌公、字茂吉，唐披公之弟也：笃学力行。隐居不仕。以子萍贵，赠中宪大夫。
勖公、字公懋，唐闽县人；大中元年，以开元礼登科，为吉州刺史。
苇公、字敏树，唐建初中，明经及第，授朝散大夫、西平太守，终端州剌史。
藻公、字纬干，唐贞元七年，擢进土；为闽省破荒初授客州支使、殿中侍御史、内供奉岭南节度副使，终江陵府使。
着公、字友直，唐贞元六年，明经及第，授归州巴东令，历邕州经略推官，终横州剌史。
荐公、旧名玄奴，唐贞元十二年，明经及第、登进士，初授衢州文学、守郊社令，历北阳令，终韶州刺史。
晔公、字若思，唐明经擢第，授沧州、景州司法；赐绯鱼袋，除通州刺史。
蕴公、字梦复，唐贞元四年，明经及第，复举孝廉，官侍御史，迁为蜀推官；后还京、除礼部员外郎，拜邵州刺史。
蒙公、旧名辟奴，唐荐辟奉，授孟陵主簿，累迁金吾卫长史、桐州刺史，终循州刺史。
迈公、旧名讽奴，唐光化二年，明经及第，初调循州与宁县主簿，累迁商州、雷州刺史。
蔇公、号四明，唐明经擢第，初授京兆参军、春秋博士，迁福唐刺史。
攒公、宇会道，唐莆田人；贞元中，为福唐尉，以孝闻（「唐书」有传）。
简言公、字欲讷，唐福清人；大中间，及第，官至漳州刺史。
谞公，唐闽县人；博学，善属文，隐居不仕，作「闽中记」十卷。
鶠公、字祥凤，唐长乐人；开元中，进士，为仓曹参军。
宝公，唐济南人；官朝议郎、太常博士，着有「元和姓纂」。
滋公、字后象，唐闽人。会昌间，登进士第，与同年詹雄、郑诚齐名；时称「雄诗、诚文、滋赋，为闽中三绝」；官终金部郎中。
慎思公、字虔中；唐莆田人。咸通中，登第，复中弘辞科；历官秘书省校书郎、兴平尉，升尚书水部郎中，后为万年县令。
嵩公、字降神，唐长溪人。干符进士，召除秘书省正字；黄巢乱，东归，观察使陈岩辟为团练巡检官，转度支使。后除毛诗博士，终金州刺史。
安公，五代福清人。以孝亲闻。
鼎公、字焕文，五代慈溪人；仕吴越，自镇海军节度使官，累迁至丞相。
仁肇公，五代建闽人，官至洪州节度使。
克已公，五代钱塘人；钱弘叔时，官通儒院学士，博学，善文章。
绪公，宋大中祥符七年，诏举草泽，州郡以公应，特授将仕郎、本军教授。
殆庶公、字希颜，举进士；累官度支员外郎、秘阁校理，知明州。
石公、字介甫，宋瑞安人。当安石新政盛行时，公独以「春秋学」教授；乡闾学者称「堂奥先生」。
逋公、字君复，宋钱塘人。工书画，不求仕进。真宗嘉其高隐，赐以粟、帛；卒谥「和靖先生」。五代克巳公，即其祖也。
从周公，宋潮州人；登进士第，累官浙东提点刑狱。
悦公，宋嘉佑时，官侍御史；乞假扫墓。仁宗问之曰：「卿，殷少师之后，家乘可得见乎』？悦取族谱以进，御笔大书「忠孝」二字于谱首，敕曰：『卿珍重到家，可即回京』。又铃以御宝，赐诗二章以荣其行。
通公、字达夫，宋富川人。仁宗时，为御史，弃官归。素工诗，隐豹山邑，人名其山曰「山隐」、岩日「潜德」。
特公、字士奇，宋顺昌人。十岁，谒江南李璟，献所为文，授兰台校书郎。江南平，太宗以为长葛尉。天禧中，官至尚书右丞。仁宗时，进刑部尚书。与丁谓善，谓贬，公亦落职。知许州，还朝，以户部尚书知通进银台司；卒。
祀公、字卿材，宋南安人。天圣中，策进土，历知康、雅、泰、淄四州，所至有德政。
巽公、字巽之，宋海阳人。庆历中，投匦论事。仁宗异之，授徐州议曹；不就，南归。诵「易」，著书八篇，总名曰「易范」。
概公、字瑞文，宋福清人。举进士，知长兴县：其后历知连州、淮南军官，至太常博士、集贤校理。着「史论」百篇「辨国语」四十篇。
积公、字公济，宋剑南人；官至大中大夫。
正华公、字君辅；事母孝，与六代祖林安，世称为「涌泉大小孝子」。
用中公、字择之，宋古田人。从朱文公学文，公尝称其通悟修谨、嗜学不倦，谓为畏友。
伸公、字伸之，唐林攒之后。熙宁中，为永静幕官。程昉建实边之策，议开旧河新葫芦河于孟家口，遂为都水使者。
且公、字士明，举进士，为监察御史裹行；累迁殿中侍御史，终河东转运使。
从世公，宋长乐人。性好博济；治平中，至蒲，见同邑钱氏女筑陂于将军岩下勿克成功，公捐赀十万缗以给其役。
豫公、字顺之，宋仙游人。熙宁中，进士，历官七郡皆有遗爱。后坐苏轼荐，入元佑党籍。
师仲公、字质父，宋南海人；明经修行。黄山谷谪涪，公往谒；山谷勉其教子。遂创义斋，延名儒训子弟。
师益公，宋、豫次子；以父任，授鸡泽县尉。上书论边防利官，讥切时政；留京听旨。金虏深入，累授合门宣赞舍人、提举京城四壁守御使。
师点公、字咏道，宋临海人，官州学教谕。尝裒辑唐以前天台题咏，为「天台前集」。
师说公、字箕仲，少举进士，知名。以父荫，当补官：逊于从兄师文及第师龙，故入仕最晚。试诠曹第一，累迁兵部员外郎、知建昌军。丞相赵鼎力荐之，除浙东提点刑狱。
遹公、字述中，宋福清人；元符进士。建炎中，历龙图阁学士；有「妙峰集」。
敏功公，宋蕲春人。博通经子，尤长于诗。元符末，诏征不赴；郡守林震举其隐德，赐号「高隐处士」。
冲之公，宋莆田人；以主客司郎中使金，被执不屈，徙之边极。
干公、字国材，宋乐清人。屏迹不仕，居木榴山，因号「木榴子」；着「渊通」四十八卷、「覃思」十三篇。
之平公、字国衡，宋蒲宁人。崇宁中，登第，历监察御史。高宗幸临安，招为福建、广西招募使。
宋卿公、字朝彦，宋仙游人。尝从陈瓘、杨时学；崇□中，登第。后知恭州；秩满，以治行荐，留再任。
安上公、字民瞻，慎思八世孙。大观中，释褐，历官国子博士、江东路监察御史、吏部考功员外郎、秘阁修撰，直龙图阁。以劾丞租汪伯彦、黄潜善误国，故命致仕。
子立公、字伯与，宋莆田人。弱冠通经学，登政和二年进土，知茶陵县。靖康初，召集诸道以兵勤王，公募集民兵二千余人率赴南道总管司；至荆门，遇胡骑，接战不敌，中流矢卒。
搏公、字图南，宋福清人；善鼓琴。政和中，授楚州参军，不赴；退居灵石九迭峰之下。
霆公、字时隐，宋莆田人，政和进士。博学，深象数。绍兴中，为敕令所删定官。力诋秦桧和议之非，即挂冠去；当世高之。
勋公，宋贺州人，举进土。建炎中，献「本政书」十三篇。书奏，为桂林节度掌书记。
季仲公、字懿成，宋永嘉人。宣和初，举进士，官吏部郎。
郁公、字袭休，宣和进土；〔……〕再调福建茶司干官。建州勤王卒自京师还，求卸甲钱，郡守逃匿；卒鼓噪取库，兵为乱。公闻变，急入谕，遇害。
孝泽公，攒八世孙。宣和中，登第，提举广东市舶。有番妇满持环产以献，为子求官；公不之许，上书力争。
叔豹公、字懿文，宋永嘉人。建炎初，为慈溪令；高宗朝，为滥察御史。
一鸣公、字文卿，宋莆田人。以技正荫，补官。梁克家当国，起知南雄县，改知惠州。
孝渊公、字全一，宋建炎中，历判，建州、泉州。
大中公、字和叔，登进士；宁宗朝，除中书舍人。韩佗冑柄政时，凡闲居十余年；及佗冑诛，始起为签书枢密院事。
大春公、字熙之，宋古田人。崇尚理学，戒子弟不得用浮屠法。
之奇公、字少颖，号拙斋；宋侯官人。补校书郎。会朝廷策士；欲参用王安石三经；公以三经为新法，痛诋之。所著有「书经全简」等书行于世。
保公、字庇民，宋鄞人。登上舍第，两从广西帅璧掌管机宜文字。家居十余年，着「中兴龟鉴」，高宗赐书褒美。绍兴七年，除提举江东常平茶盐。九年，入为国子监丞，迁比部郎；修定「明州乡饮酒礼」，颁行天下。
枅公、字子方，绍兴中，登第。孝宗时，知信州，再调遣江西运判。
栗公、字黄中，宋福清人。绍兴进士，累官兵部侍郎；因论朱熹本无学术、妄自尊大，为侍御史胡晋臣所劾，出知泉州。卒谥「简肃」。有「周易经传集解」。
桷公、字子长、一字景安，宋长安人。绍兴进士，官右司郎中；有「横堂小集」。
湜公、宋长溪人。举进士。绍兴末，除监察御史。
积仁公、字充美，登宋绍兴四年进土，历知瓯宁县、北海县；秩满、改提举河东路。靖康初；以中大夫直秘阁；再领平阳，进直龙图阁，充秘阁修撰。
安宅公，宋侯官人。举进士，历知新昌县、户部郎中兼权枢密院事。孝宗朝，擢左司郎中，迁同知枢密院事、兼权参知政事。
外公、字岂尘，宋晋江人。工诗词，游太学；绍兴中，第进士，知兴化令。有「孏窠类稿」。
谦之公，宋莆田人。晚登仕版，在词掖，多论驳，不得其言而归；号「文轩先生」。
光朝公、字谦之，宋甫田人。登龙兴进土，历官国子司业、广东提刑。孝宗时，召为祭酒，除中书舍人。
藏公、字子礼，宋英人；举进士。干道中，为浙东提举常平；五年，知秀州。
宪公、字景思，宋吴兴人。干道间中，监南狱庙；参政贺子忱爱其才，以孙女妻之，因寓居天台。工诗，有「雪巢小集」。
鼐公、字伯知，宋黄岩人。干道八年进士，为奉化簿、改定海丞，迁知侯官县。
彖公、字裔卿，宋干道四年，诏特与进士出身，添差兴化军教授。
光公、字子辉，宋建安人。干道进土，历知信丰承议郎；有「建安志」、「兵论」、「迂论」。
宗放公、字问礼，淳熙丁未，举进士，授潭州教授，改通州，知兰溪县。
祖洽公，宋淳熙中，知常州。尊礼者儒，延见秀士，增修学校。以河久湮没，重浚治之，民赖其利。
椿公，宋钱塘人。淳熙间，官画院待诏，赐金带。工画花草、翎毛、瓜果，师赵昌；傅色为生。
梦英公、字叔虎，师事象山。登淳熙第，授祁阳簿，再调衡州法曹；所至饬整。后改知武陵县，通判靖州，知武冈军。
公遇公、字养正，宋福清人。初以父荫，补宁化尉；调建州户曹，辞不就。研思道理、考论古今。遯迹山水者二十年。及卒，学者私谥「文隐」。有「石塘闲话」、「求心录」ｏ
公玉公、字文振，宋连江人。淳熙中，举进士，调建武教授。
公治公，宋长乐人。十四岁，全通「九经」。淳熙七年，中童子科、授迪功郎。
子冲公、字通卿，自号曰云岫居士。以学问德业有声乡里间，士宗之者数百人。
仲麟公，宋福州人。初游上庠；宁宗朝，与扬宏中等伏阙上书，乞留赵汝愚；世称为「六君子」。
含公，宋共城人。宫延尉；年方三十，则挂冠去。
仲虎公、字景詹，宋宁德人。庆元中，应武举，廷试第二，除右骑尉中郎将，充通谢副使。
仲嘉公，宋福清人；以诗名于世。
略公、字孔英，宋永嘉人。登庆元第，乔行简荐之理宗，除侍御史，迁谏议大夫，遂佥书枢密院书。
磻公、字岂■〈虑欠〉，宋嘉平十三年进士，知海阳县，除国子监丞，迁宗正丞、权工部郎；又除秘书丞、权司封。
夔孙公、字子武，宋古田人。嘉定中，特奏名为县尉。
学蒙公、字正卿，宋永福人。从朱文公学，因筑室龙门庵，讲道德性命之学，不务俗学；乡人皆师尊之。
亦之公、字学可，宋福清人。继林光朝，讲道于蒲之江泉。
岊公、字仲山，宋古田人。嘉定中，出守全州，日偕诸生讲明正学，勉敦实行。在郡九年，多惠政，郡人祀之柳宗元庙。有「毛诗谏议」。
有之公、字公侣，嘉定间进士，授贺州司法：历知古田县、南雄州，官至朝散郎。
守威公，宋公安人。幼丧父，事继母甚孝，为乡里所称。
文之公、字子彬，宋福清人。宋季文体纤弱，公独用意为古文，平易高古；学者宗之。所著有「通鉴纲目」。
子云公、字质夫，宋长溪人。宝庆进士，为融州教授；潜心理学，躬行实体，多所自得。有「易说」。
希逸公、字肃翁，宋福清人。绍定间进士，历秘书省正字、司农少卿，终中书舍人。
表民公，宋临海人，博物洽闻；尝修「赤城志」及自为「续志」三卷。
文昭公、字宗范，宋福清人。有「论语注」一卷。
宗道公、字仲学，宋福清人。性聪敏，为文章，一不经意，词气豪逸；尤善隶书。景定间，尝领乡荐。
公一公、字道初，宋乐清人。年二十，举于乡。景定中，廷对，有司第其策，宜为第一；会丁大全请于理宗，以公主下嫁大魁，属周震炎擢其私人，抑公第二；时论哗然。调兴国军判官，除宗学谕。
耕公，宋景定初，摄惠州事，为政慈祥。尝有盗为人所获，送于官；公察其迫于饥寒，从容谕之，且遗以钱三缗而归之。自是，境内无盗。
大有公、字亨之，宋仙游人。年十六，弃举子业，千里求师授「六经」，不为章句之学。咸淳初，以子雷龙预荐，赐迪功郎。
以辨公、字子泉，通「易」「书」「春秋」，尤善说「诗」。
琦公，宋闽县人。德佑初，元兵迫临安，公于赭山结集数千人捍御海道，以功补宣教郎。文天祥开府剑南，佐其幕；后被执至建康，以忧愤死。
景熙〔公〕、字德阳。宋平阳人。上舍释褐，历象州教授。元兵破宋都，公与同舍生郑朴翁等相率为采药者，至陵上拾收骸骨，又以钱购渔者于湖水中求得理宗颅骨，葬于越山。后归，教授乡里；所奢有「霁山集」行于世。
同公、字子真、号空斋，宋福清人。与弟合，俱有隐操。元兵至福州，抗节死。有孝诗。
泳公，希逸长子；字太渊，自号艮斋、又号弓寮。宝佑进士，出宰安溪。善墨竹，能篆；工诗，有集。
洪范公，宋闽县人。自幼苦学，及长，博通经传；累举不利。教授门弟子，颇有达者。着「诸经义方」数十卷。
国钧公、字公秉，宋莆田人。高宗朝，以其尝由里选版，授迪功郎，加承议郎，赐绯衣银鱼。
逢龙公、字庆云，宋平阳人；太学生。咸淳中，与弟廷龙同叩阍言事，忤贾似道。归里后，又上封事；似道怒，削其籍，押还本贯。元兵至，温素闻公名，索得之；公攘臂怒骂，以腹触刃死。廷龙亦被执不屈，同日遇害。
维屏公、字邦授，宋长溪人。通「易」、「书」、「诗」三经；梁克家判福州，延礼郡庠讲道受业，一时学者云集。有「易」、「春秋」等论、「韩柳辨疑语录」诸书。
广公，宋莱州人。初以捧日军授内殿崇班，后迁英州刺史。
颐寿公、字褒世，宋晋江人。博览经史，尤工大字。业医，所活甚众，号「华阳处士」。
駉公、字德颂，宋宁德人。清修苦学，博极群书，「九经」注释暗记成诵，尤习当代典故；领嘉定中乡荐。着「源流至论皇鉴」前后集。
雱公、字德溥，以父任，补明州刑曹椽兼功曹；时将籍寺观余财，雩争之得罢。历知钱塘、安吉二县，迁宗正寺丞，通判福州；终朝奉郎。
谟公、字丕显，宋连江人。从林之奇游，于吕祖谦为同舍生；长祖谦数岁。手钞其诗文，默读。及祖谦讲学授徒，公诎首受业，从诸生后为谨；祖谦称为闽中瑞物。
宪卿公、字公度，宋怀安人。从朱子学，色温气和；择言谨行，诲人必以义理，乡里化之。公死无子，乡人即其所创存斋祠之。
摅公、字彦振，宋福州人。累官翰林学士，知颖州，终庆远军节度使。
子长公、号笔峰，宋闽人。官京学教谕；有「论学绳尺注」。
正大公、字敬之，号随庵；宋开禧中，为严州学官。有「风雅遗音」。
光世公、字逢圣，宋莆田人。淳佑中，以易学召赴阙，充秘书省检校文字；官至迪功郎。有「水村易镜」。
至公、字德久，宋嘉兴华亭人。官秘书郎。登朱熹之门，有「易稗传」及「文集」。
坤公、字载卿，号诚斋，元会稽人。曾官翰林；有「诚斋杂记」。
泉生公、字清源，元福州永福人。天历进士，授福清州同知，官至翰林；与直学士知制诰同修国史。卒，谥「文敏」；有「春秋论断觉是集」。
超宗公，元内丘人。从刘因游，深得道学之旨；着有「志学指南」、「心学渊源」二图及「大学」、「论语」、「孟子」、「中庸」诸图等书。
广发公、字明卿，号三溪，元龙溪人。荐授安溪学官，历汀漳万户府经历。善古文，工诗；有「三溪集」。
兴祖公，元罗源人。举进士，知铅山州；继升道州路总管。
静公、字子山，号愚斋，元德清人。穷研经史玄释，累辟不就；有「愚斋集」。
梦正公、字古泉，元黄岩人。以荐，补溧阳教授。蕲黄寇起，遇害。
济孙公、字石友，元仙游人。至元进士第一，授翰林院修撰，寻除侍讲。
弼公、初名唐臣，字符凯，明龙溪人。元末，官漳州路知事。明初，除礼部主事，迁丰城令，后知登州府。
士敏公、名世懋，以字行。洪武中，由乡贡入太学，除刑部郎中。以陈言，谪南丹州。永乐初，起知南康府。改淮安府。有「芹边集」、「匡庐小稿」。
右公、字公辅，明临海人。洪武中，为中书舍人，进春坊大学士。成祖立，欲官之；不屈，劓之死。福王时，赠礼部尚书，谥「贞穆」。有「林公辅集」。
圭公、字信玉，明莆田人。洪武初，以明经，荐为本邑训导，升宁国教谕。
祖公，明潮阳人。终河间府通判。
瑜公，明龙岩人。洪武中，由太学生授五军断事、中司稽理，迁江西按察使佥事；永乐中，升副使，后升浙江左参政。
嘉猷公、初名升，以字行，明浙江宁海人。建文初，入史馆为编修，寻迁陕西佥事；燕王称帝，坐方党死。福王时，谥「穆愍」。
鸿公、字子明，明福清人。官至精膳司员外郎；有「鸣盛集」。
文秩公、字礼亨，明福州人。永乐进士，拜监察御史，擢山西按察使。
文卿公、字五台，明侯官人。工画山水，笔气清劲；亦精写照。
希荫公、字宜民，明揭人。永乐举人。
长懋公、字景时，明莆田人。永乐中，由教授擢翰林编修，侍皇太孙讲读。
时公、字学敏，明莆田人。永乐进士，除陕西布政使司佥事。
志公、字尚默，明闽县人。永乐中，乡、会试俱第一；以廷试第二，授翰林院编修。累官右春坊右谕德兼侍读；有「蔀斋集」。
硕公、字懋弘，明闽县人。永乐进土，授御史，擢按察使，迁广东布政使。
环公、字崇璧，明莆田人。永乐廷试第一，仕至侍讲；有「絅斋集」。
文公、字恒简，明莆田人。宣德进士，授翰林编修，累官太常少卿兼翰林侍读学士，致仕归。诗文自成一家，有「澹轩稿」。
聪公、字季聪，明宁德人。正统进士，官至刑部尚书，加太子少保。
雍公、字万容，明龙溪人。景泰进士。授行人，历驾部郎中。
锦公、字彦章，明连江人。成化初，试广州知府，进副使，皆有政绩。
鹗公、字一鹗，明浙江太平人。景泰进土，官至刑部侍郎。卒，谥「恭肃」。
大猷公、字子道，天顺中，举乡荐。历国子监学录、监丞，终翰林检讨。
同公、字进卿，明龙溪人。天顺进士，历官广东左布政使。
棨公、字从信，明莆田人。天顺进土，授监察御史，转广东按察司佥事。
元甫公、字秉仁，明莆田人。成化进士，授工科给事中；巡抚四川，移云南。
正公、字克全，明莆田人。成化进土，授广东监察御史，后巡按广东。
光公、字缉熙，明东莞人。成化举人，历国子监博士、襄阳府左长史。
廷选公、字舜举，明福建长乐人。成化进士，拜监察御史，终工部尚书。
泮公、字用养，明闽县人。成化进士，历广州知府，迁户部尚书，谥「恭靖」。
俊公，字待用，号见素，明莆田人；成化进士。世宗时，累官刑部尚书。卒，谥「贞肃」。有「见素文集」、「西征集」。
瀚公、字亨大，明闽县人。成化进士，授编修。正德中，累官吏部尚书。
庭■〈木昂〉公、字利瞻；瀚子。弘治进士，官至工部尚书。卒，谥「康懿」。
塾公，明莆田人。弘治进士，官至浙江布政司参议。
魁公、字延元，明龙溪人。弘治进士，历升广东参政；有「白石稿」、「归田录」。
士元公、字舜卿，明琼山人。正德进士，授户科给事中，终浙江按察使。
大辂公、字以乘，明莆田人。正德进士，官至湖广巡抚；有「愧瘖集」。
公黼公、字质夫，明长乐人。正德进士，任大理院评事，赠太常丞。
文俊公、字汝英，号方斋，明莆田人。正德进士，官至南京吏部右侍郎。
希元公、字茂贞，号次崖，明同安人。正德进士，授大理评事；有「次崖集」。
春泽公、字德敷，明侯官人。正德进士，官至番程知府。邃于礼经，工诗。卒年百有四岁，有司为建人瑞坊；有「人瑞翁集」。
遂公、字符成，明福宁人。正德进士，累官贵州参政；着有「石壁集」。
大春公、字井丹，明潮阳人。嘉靖进士，除行人，累擢副使，督学浙江。
有望公、字未轩，明桐城人。嘉靖进士，官至四川按察司佥事。
有台公，字德基，明闽县人。嘉靖举人，历官户部郎中；有「南山集」。
有麟公、字仁甫，以父荫，官至龙安知府。着有「素园石谱」、「法教佩珠」。
垠公、字天宇，明闽县人。嘉靖乡贡，仕至户部员外郎，有诗名。
春公、字子仁，明泰州人。嘉靖中，会试第一；迁司封员外郎、文选郎中。
庭机公、字利仁，庭■〈木昂〉弟；嘉靖进士。累官工部尚书。卒，「谥文」僖。
烃公、字贞耀，庭机子；嘉靖进士。历太仆少卿，终工部尚书；有「覆瓿草」。
润公、字若雨，明莆田人。嘉靖进士，以右佥都御史巡抚应天诸府。
应亮公、字熙载，春泽子；嘉靖进士。官至户部右侍郎总督仓场；有「少峰草堂诗集」。
懋和公、字惟介，明闽县人。嘉靖进士，仕至广东左布政；有「栎寄集」。
爌公、字贞恒，庭机长子；嘉靖进士。官至礼部尚书，谥「文恪」；有「学士集」。
公、号方塘，明鄞县人。隆庆中，诸生；有「群书归正集」。
纪公、字廷肃，号粤山，明闽人。为石城令；工山水，能诗。
日瑞公、字廷辑，明诏安人。万历进士，历官都御史，巡抚甘肃。
世璧公、字天瑞，明闽县人。诸生，高才傲世，挥洒千言立就；有「彤云集」。
兆珂公、字孟鸣，明莆田人。万历进士，官刑部郎，历知廉州、安庆。有「毛诗多识编」、「考工记述注」、「檀弓述注」、「宙合编」、「杜伯子诗钞」。
汝翥公、字大葳，明福清人。万历举人，知沛县，擢御史，终兵部右侍郎。
宏衍公、字得山，明闽人。恩荫，擢民部郎，深解画理。
材公、字谨任，明广东人。万历进士；天启中，官至南京通政使。
良公、字以善，明广东人。官锦衣卫百户，供奉内廷。善画墨花卉。
秉汉公、字伯昭，明长泰人。万历进士，授御史；天启中，赠太仆卿。
茂槐公、字穉虚，明福清人。万历进士，官至吏部郎中；有「诸书字考」。
祖述公、字道卿，明鄞人。万历进士，官广西提学佥事；有「星历释义」。
欲楫公、字平庵，明晋江人。万历进士，官至礼部尚书；有「易经勺解」。
章公、本名春元，字初文，明福清人。万历举人；有「林初文诗选」。
焊公、字实甫，明龙溪人。万历进士第三，官至东阁大学士。卒，谥「文穆」。
尧俞公、字咨伯，明莆田人。万历进士，官至礼部尚书。卒，谥「文简」。
允昌公、一作孕昌，字为盘，号素庵。天启进士，官至吏部郎中；有「易史象解」、「经史缛义」。
台衡公、字兆清，明莆田人。天启举人，以诗画名。
兆鼎公，明福清人。初为四川参将，积功加左都督，召佥南京右府。
之蕃公、字孔硕，号涵斋，明闽人。崇祯进士，知嘉兴县。
垐公、字子野，明福清人。崇祯进士，授海宁知县；唐王时，为御史。
时跃公、字遐举，号荔堂，鄞人。明季贡生；有「朋鹤草堂集」、「明史大事记」。
时对公、字殿扬，号茧庵；时跃弟。崇祯进士，官至右副都御史；有「诗史」。
兰友公、字翰荃，明仙游人。崇祯进士；唐王时，为佥都御史。
铭几公、字祖册，莆田人。崇祯进士，官山东按察司副使；有「南窗遗稿」。
瀌公、字符盛，明福州人。官终昌化知县；有「藻轩闲录补」、「续词丛类采」。
起龙公、清大兴人。顺治进士，授吏科给事中；康熙间，官至漕运总督。
尧光公、字觐伯，尧俞弟。以选拔贡生，官行人司行人；有「疎亭诗略」。
尧英公、字蜚伯，号澹亭，尧俞弟。顺治进士，官河南学政；有「澹亭诗略」。
尧华公、字开伯，尧俞弟。顺治举人，知榆次县；有「院亭诗略」及「归来吟」。
云铭公、字西仲，清侯官人。顺治进士，官徽州府通判；有「挹奎楼集」、「庄子因」、「吴山声音」等书。
侗公、字同人，清侯官人；贡生。康熙中，署尤溪教谕；有「来斋金石考」、「昭陵石迹考略」、「李忠定公年谱」、「井野识涂」。
模公、字靖若，号国木，清德化人。康熙进士，历知兴宁、普宁。工书，尤精绘事；着「四书讲义」、「书诗易解义」。
佶公、字吉人，号鹿原；侗弟。康熙进士，授内阁中书；有「朴学斋集」。
嘉楠公、字直僊，清莆田人。康熙举人，知阜平县；有「晨苑阁古文诗集」。
令旭公、字豫仲，一字晴江，清娄县人。雍正进士，官至太常寺卿；有「墨花楼集」、「锦城记」。
正青公、字洙云；佶子。官淮南小海场大使；有「瓣香堂集」、「榕城旧闻」、「榕海诗话」、「小海场志」。
本裕公、字益长，清奉天人。通声音之学；有「声位」、「辽载前集」。
在义公、字涪云；佶子。工画，好古文词；有「陶舫集」、「砚史」。
蒲封公、字鳌洲，清东莞人。雍正进士，官侍读学士；有「读史录」、「诗文集」。
赞龙公、字云泽，清侯官人。雍正举人；有「学易大象要参」。
其茂公、字培根，清侯官人。乾隆进士，知山阴县；有「山阴集」、「归田遗草」、「长林四世弓冶集」。
澍藩公、字千宣，又字香梅，清侯官人。乾隆进士，官编修；有「南陔诗集」。
明伦公、号穆庵，清始兴人。乾隆进土，官衢州知府；有文集。
学易公、字半霞，清衡山人。乾隆进士；有「郡玉书院学说」。
蕃锺公、字毓奇，清吴县人。乾隆举人，官华亭县教谕；着「国朝词综」。
乔荫公、字育万；一字樾亭，清侯官人。乾隆举人，知江津县；有「三礼述数求义」、「瓶城居士集」。
方标公，清铜山人。嘉庆武进士，官至衢州镇总兵。
伯桐公、字桐君，号月亭，清番禺人。嘉庆举人，授德庆州学正；有「毛诗通考」、「毛诗识小」、「古谚笺」、「冠昏丧祭仪考」、「修本堂稿」、「月亭诗钞」。
则徐公、字符抚，一字少穆，晚号竣村老人；清侯官人。嘉庆进士，官两广总督、云贵总督，加太子太保，谥「文忠」；有「政书」、「云左山房诗集」。
昌彝公、字惠常，清侯官人。道光进士，有「小石渠阁文集」。
圯公，福建同安人。延平郡王部将，累功至参军，死于水沙连番变；居人至今祀之，易其地名为林圯埔。
英公、字云又，福清人。从永历入滇，官兵部司务。寻祝发为僧，辗转入居台湾。
凤公，福建龙溪人。延平郡王部将。荷兰据鸡笼，奉郑经命遂之，阵没；林凤营，即其屯田之旧地也。
国泰公、号符平，台湾彰化县人。乾隆间，为处州府同知。
汉生公，台湾淡水人。乾隆三十三年，召众人垦蛤仔难。
朝英公、字伯彦，台邑人。乾隆中，贡成均，以资授中书衔；工墨画，善书。
平侯公、名安邦，号石潭，货殖致富。道光中，以赈荒数次，赏道台衔。
维源公、字时甫，清厦门人；官至太仆寺卿。
寿图公、字颍叔，清闽县人。道光进士，官至陕西布政使署巡抚；有集。
鸿年公、字勿村，清侯官人。道光进士，官至云南巡抚。
肇元公，清贺县人。咸丰间，以廪生从军，官至贵州巡抚。
维让公、字巽甫，咸丰九年，钦赐举人。屡助饷，以功授三品衔。
占梅公、字雪村，号鹤山，淡水竹堑人。累捐巨款，论功以知府即选；咸丰中，克艇匪黄位，加盐运使衔。着有「琴余草」八卷及「潜园唱和集」。
文察公、字密卿，台湾彰化县人。同治中，官至福建水陆提督，赠太子少保；死于瑞香亭之役，予谥「刚愍」。
文明公、字利卿，文察弟；彰化县人。从文察立功于浙，又从平戴潮春，每战必先登陷阵，累功至副将。
奠国公、字景山，台湾彰化县人。同治中，从侄文察平定戴潮春，以功授知府。
文凤公、字仪卿，奠国长子；彰化县人。任侠，能养士。戴潮春、林日成之变，乡之丁壮多从文察西征，存者仅七十二人，被围经年；文凤百计拊循，士皆致死，所居阿罩雾赖之以全。
文钦公、字允卿，号幼山，奠国之三子；台湾县人，光绪举人。法人犯台之役。以乡勇守卫台南，叙功兵部郎中，寻加道衔。事亲以孝闻。
朝栋公、字荫堂，文察长子；台湾县人。以父功，起为兵部郎中，加道衔。归台，统领乡勇。法人之役，守卫鸡笼，刘铭传深倚赖之。平施九缎之难、遂掌全台营务处。
豪公、字卓人，厦门人。咸丰间，领乡荐；有「东瀛纪事」及「淡水、澎湖厅志」。
旭公、字暾谷，清侯官人。光绪举人，官内阁中书，特加四品卿衔；入军机，参预新政。有「晚翠轩诗集」。
启公、字迪臣，清侯官人。光绪朝，为杭州知府。
庆岐公、字西和，彰化县人。光绪间贡生，任安平儒学正堂。
启东公、字乙坦，号藜阁，台湾嘉义县人。光绪进士，官至工部屯田司主事。弟启南，俱以孝闻。
昆冈公、字碧玉，嘉邑诸生。乙未之役，率众卫乡里，与长子皆战死。

[book_title]仕籍考补遗
元德公，福清人。康熙十六年丁巳进士，乾隆十五年，来任台湾府学教授。
吕韬公，诏安人。康熙二十六年丁卯，广东大鹏营参将。
华昌公，晋江人。康熙二十九年庚午举人，任台湾府学教授。
宸书公，莆田人。贡生。康熙三十年辛未，以台湾县学教谕升广东归善县知县。亮公、字汉侯，漳州漳浦人。康熙六十年，守备澎湖。朱一贵之乱，全台鼎沸，逃者日至，佥欲撤归厦门。再谋恢复。亮力排众议、守待；授兵卒随施世骠建立大功。雍正五年，以台湾镇总兵移镇浙江定海。
黄彩公、字符质，台湾人。康熙六十年朱一贵之乱，脱身内渡，上平台策于制府满保；以把总随大军征讨，累升至碣石镇总兵，卒于官。父宸昌，为本城良医，好施舍，年至八十余。
正泰公，侯官人，举人。雍正四年丙午，任凤山县学教谕。
鹏飞公，广东潮阳人。雍正八年庚戌科进土，任凤山县知县。
炯公，莆田人，举人。雍正十年壬子，任彰化县学教谕。
天木公、字荔山，广东潮阳人，进士。雍正十一年癸丑，以御史巡察台湾兼理学政；在官公正，事母以孝闻。
兴泗公，湖北孝感人。雍正十二年甲寅，任台湾县知县。
梦熊公，广东潮阳人，武进士。乾隆七年壬戌，任台湾镇标左营游击。
达公，福清人，举人。乾隆九年甲子，任诸罗县学教谕。
君陛公，同安人。乾隆十五年庚午十月，来任台湾总兵；翌年，迁厦门水师提督。
洛公，同安人。乾隆十七年壬申，任澎湖水师副将；翌年，升浙江温州总兵。
贵公，晋江人。乾隆十九年甲戌，任澎湖水师副将；十一年，升浙江温州总兵。
廷璋公，泉州永宁卫人。乾隆二十一年丙子，举人。
清源公，安溪人，举人。乾隆二十二年丙子，任台湾府学教授。
居义公，霞浦人。乾隆三十三年戊子科举人，彰化县学教授。
聪公，晋江人。乾隆三十七年壬辰进士。
振嵩公、号毅圃，泉州人；贾于鹿港。乾隆五十一年丙午彰化林爽文之变，淡水、诸罗皆陷，提督任承恩率师来讨；振嵩首倡义恢复鹿港，以迎王师；倾家助饷，又名男文会、文浚为前导。丁未，大将军福康安来总统诸军，旌其功，父子三人皆以监生叙知县。嘉庆十四年，蔡牵扰沿海，文浚复救难民万计；大府上奏，赐四品卿衔。
玺公、字玺玉，台湾人。乾隆五十五年庚戌恩贡。性和厚，善排难解纷，为乡闾所推重。
春溥公、字立源，福州闽县人。嘉庆七年壬戌进士，以编修预修国史，凡四校京闱。归，主鳌峰书院。学问渊博，所著有「竹柏山房十五种」；计「开辟传疑」一卷、「古史纪年」十四卷、「古史考年异同表」二卷、「武王克殷日记」一卷、「灭国五十考」一卷、「春秋经传比事」二十二卷、「战国纪年」六卷、「竹书纪年补证」四卷、「孔孟年表」二卷、「孔子世家补订」一卷、「孟子列传纂」一卷、「孟子外书补证」一卷、「四书拾遗」五卷、「古书拾遗」四卷、「开卷偶得」十卷。
谦光公、一名谦晋，嘉庆十八年癸酉举人，任台湾府学教授。
逊贤公、一名世贤，晋江人。嘉庆二十一年丙子举人，以赀得内阁中书。
延福公、号受堂，同安金门人。道光五年乙酉，调澎湖游击；以御兵严整、善捕海盗，为部民所爱戴，孙尔准荐为烽火门参将。
得义公、字谦亭，福清人。初为澎湖游击，以拒蔡牵有功，迁为艋舺参将。居官清廉，为部民所爱；既老去职，遂定居艋舺。
伯桐公、字桐君，号月亭，广东番禺人。嘉庆辛酉举人，事亲至孝；以父殁，遂不复上公交车，制府阮公延为学海堂学长。公于经史无所不通，著述甚多；有「毛诗通考」三十卷、「毛诗识小」三十卷、「史托蠡测」一卷、「古谚笺」十一卷、「冠婚丧祭仪考」十二卷、「公交车见闻录」四卷、「修本堂稿」四卷、「月亭诗钞」二卷。其未刊者，有「易象释例」十二卷、「春秋风俗考」十二卷、「三礼注疏考异」二十卷、「史学蠡测」三十卷、「古音劝学」三十卷、「两粤水经注」四卷、「粤风」四卷、「日用通考」十四卷、「修本堂文集」四卷、「外集」四卷、「骈体文钞」二卷、「禺阳山馆诗钞」十二卷。
荣源公，嘉义县人。道光十五年乙未举人。
朝清公、字玉昆，嘉义人。咸丰二年壬子武举人。
朝辉公、字子煌，嘉义人。咸丰九年己未武举人。
邦基公，彰化人。同治六年丁卯武举人。
朝章公、字焕基，嘉义人。同治十三年甲戌进士，任刑部郎中。
凤藻公、字釆廷，安平人。光绪十一年乙酉举人。
际春公、字致和，安平人。光绪十四年戊子举人。
廷杰公、字戊修，嘉义人。光绪十五年己丑进士，任礼部郎中。
瑶公、字西池，嘉义人。光绪十九年癸巳举人。
纾公、字琴南，福州侯官人。光绪壬午举人。少尝游幕台湾；中岁以后，遂寓北京主太学。近二十年，以诗古文辞称于时，翻译欧西小说数十种，自着有「畏庐诗存」及「笔记」数种；画山水小幅，颇为时人所珍。
福浚公、字绍堂，台湾彰化人。公初名朝选，尝以监生治举业；光绪丁亥，巡抚刘铭传巡台中，公进谒，陈抚蕃策；铭传壮之，为改今名。越年，适彰化施九缎以丈田之故为变，抚军遂檄公募乡勇一营为栋军前锋；事平，授广东候补知县。
朝崧公、字俊堂，号痴仙，台中人。十九岁，为邑名诸生。二十岁，值割让，遂绝意仕进；有「无闷诗集」行世。

[book_title]世系
第一表（林姓以前族系）
说明
一、古史不可稽，谨据旧谱以轩辕为始。
二、轩辕即黄帝，元妃螺祖。
三、安溪湖，坵乡林姓族谱及温彦博谱序，皆曰轩辕子二人：长名云相，次名昌意；云相子名玄嚣。惟「通鉴」则称玄嚣系黄帝子。胪传乡本支族谱，亦称轩辕子二人；长玄嚣，次昌意。不得不依据「通鉴」及本支族谱，以玄嚣为轩辕子；而云相一世，姑阙疑以侯考。
四、玄嚣又名挚、姓已，少昊金天氏。史称黄帝有子二十五人，得姓者十有四人，另为十二姓。挚与昌意系同母，故并列。
五、帝喾名■〈梭，去木〉，高辛氏。帝有四妃，元妃姜嫄，生弃。次妃简狄（有蛾氏女，从妃高禖），生契。三妃庆都，生尧。四妃常仪，生挚。
六、契为尧司徒，佐禹有功，封国于商，赐姓子；即汤之派。是为本族开支始祖。
第二表（林姓以前族系）
说明
一、修谱旧例，五世为一行；本表为节省纸张起见，改十世为一表。
二、十一世振，即第十世冥之子；下仿此。
三、第六世至十七世，皆据湖坵旧谱。世数与「通鉴」相同，惟名称、人数有无疏漏，容再详考。
四、天乙名成汤，又名履，居亳；伐夏桀而得天下，是为商王。
第三表（林姓以前族系）
说明
一、商世，兄终弟及者，自太庚始。谱牒重世次，兄弟应合为一世；下仿此。
二、太庚迄庚丁各世，旧谱纪载多讹；今据「通鉴辑览」，以世次更正之。
三、「通鉴辑览」，载太甲传子沃丁，沃丁传弟太庚，太庚传子小甲，小甲传弟雍己，雍己传弟太戊，太戊传子仲丁，仲丁传弟外壬，外壬传弟河亶甲，河亶甲传子祖乙，祖乙传子祖辛，祖辛传弟沃甲，沃甲传祖辛之子祖丁，祖丁传沃甲之子南庚，南庚传祖丁之子阳甲，阳甲传弟盘庚，盘庚传弟小辛，小辛传弟小乙，小乙传子武丁，武丁传子祖庚，祖庚弟祖甲，祖甲传子廪辛，廪辛傅弟庚丁，庚丁傅子武乙。盘庚改国号曰殷。
第四表（林姓以前族系）
说明
一、比干为殷太丁之子、帝乙之弟、受辛之叔，官少师，以忠谏死。夫人陈死，逃于长林石室间，生子，名坚。周武王时，赐姓林。林姓，实自坚始。旧谱因重比干之名，列比干为一世，于得姓世次不无抵触。今改列比干在林姓以前，盖纪实也。
二、受辛又名纣，殷朝最末之王，系比干犹子，林坚从弟，恰与林姓分支。
三、自天乙迄帝乙，各有庙号及建都地名，有史可考；故从略。
四、商自成汤得天下至纣，传二十八王、十六世，合计共六百四十有四年；是为林姓远族帝王时代。
五、自轩辕迄比干，共三十三世，皆林姓以前族系。
六、殷比干墓在汲郡——今河南卫辉府，去城西北十五里。周武王封其墓，有铜盘铭。铭曰：「左林右泉，后冈前道万；世之灵，兹焉是宝」。共十六字。墓前有「殷比干墓」四字，相传系孔子手笔。唐太宗贞观十九年，赠太师，谥「忠烈」。
第五表（林姓直系）
说明
一、林坚、原名泉，比干之子。殷亡，周武王求殷嗣，得泉。因泉生于长林石室间，赐姓林，易名坚，字长恩；命为三监，食釆于博陵，爵公。夫人姜氏，生二子：载、磋。按博陵即古名冀州，又名西河。林之姓自此始。
二、坚公系黄帝（轩辕）三十四世孙，因得姓为始祖，别列为一世。
三、二世载公、字符超，袭封博陵，领二百四十国，为冀州牧。磋公、字孟居；成王时，封司马
大夫。
四、别一说：坚公之子，曰铭、锺。其系差异殊甚，故存在末记，作为附录。
五、三世虎公、字雄德；成王时，为卿士。四世光公、字景辉，又字景熙；康王时，再命为大夫。五世相公、字世标；昭王命为大夫，仍作三监。七世玄公、字文通；穆王时，为卿士。八世凤公、字智羽；恭王时，为夏官。十世翊、字义则；厉王时，为夏官。
第六表（林姓直系）
说明
一、翊公系第十世，即开公之父；不别书世，从谱例也。
二、郑樵「通志」「姓氏类考」所称「林氏姬姓，周平王庶子林开之后，因以为氏」云云与本表十一世开公，未知是一是二，抑系讹传？姑阙疑以候考。
三、苌公、字茂端；王幽时，为夏官。十三世材公、字显士；平王时，为司马右将军，总六师，从东迁。十五世贞公、字稚安；厘王时，为卿士。十六世回公、字彦若；惠王时人（晋灭■〈豸虎〉，公弃千金之璧，负赤子而走；时称贤人。事见「庄子」）。十七世英公、字怀远；惠王时，为卿士，再任为太保。十八世干公、字天德；襄王时，为卿。十九世保公、字贵材；顷王时，为左将军。十九世隽公、字商英；匡王时，为畿内县正。二十世宏公、字宾远；定王时，为内史：即本支系统。
四、二十世类公、字子拔；定王时人。公年且百岁，春披裘，拾遗穗于故畦，并歌并进。孔子适卫，望之于野，顾谓弟子曰：『彼叟可与言者，试往讯之』。子贡请行，逆之陇端；面之而叹曰：『先生曾不悔乎，而行歌拾穗』？类行不留，歌不辍。子贡叩之，不已，乃仰而应曰：『吾何悔耶』！子贡曰：「先生小不勤行，长不竞时；老无妻子，死期将至，亦有何乐而拾穗行歌乎？类笑曰：『吾之所以为乐，人皆有之，而反以为忧。少不勤行、长不竞时，故能寿若此；老无妻子、死期将至，故能乐若此』。子贡曰：『寿者人之情，死者人之恶，子以死为乐，何也』？类曰『死之与生，一往一反；故死于是者，焉知不生于彼：故吾知其不相若矣。吾又安知营营而求生，非惑乎？又安知吾今之死，不愈昔之生乎』！子贡还以告夫子，夫子曰：『吾知其可与言，果然』。
第七表（林姓直系）
说明
一、二十一世标公、字公誉；简王时，为前将军。
二、二十二世繇公、字绍宗；灵王时，为司寇。
三、二十三世雍公、字秀和；景王时，为畿内闾正，出为鲁大夫（炊鼻之战，公奋不顾身。事见「左传」）。二十三世敏公、字明征；景王时，为畿内族正。放公、字子丘；孔子弟子。周敬王时，为大夫。唐玄宗赐号西河伯；宋高宗加封长山侯，从祀孔子庙。
四、二十四世通公、字遐邦；周敬王时，为县正。楚公、字仲文，周敬王时，为太仆正，出为鲁卿士（蒲之役，公义不辞艰，奋怒之勇，以卫桓子。事见「左传」）。辅公、字安国；周敬王时，为太仆正。立公、字子敬；周敬王时，为太傅。
五、二十五世不狃公、字文习；敬王时，为鲁卿士（齐伐鲁，败鲁师，公徐步而行。君子曰：鲁非无壮士也，季孙不能使也』。哀公十一年，稷曲之师，公誓不却战，竭力而死国；谥为「忠」。事见「左传」）。二十六世抚公、字安育；元王时，为青州牧。二十八世欣公、字子悦；威烈王时，为县正。二十八世仪公、字文轨；威烈王时，为县正。二十九世鸾公、字士翔；安王时，为左将军。三十世士元公、字弘道：显王时，为司空。
第八表（林姓直系）
说明
一、三十一世伯公、字万里，即士元公之子；显王时，为司马。
二、三十世士任公之子曰亶；亶公之子曰洙、曰助。士调公之子曰球、曰廉、曰堤、曰因。球公之子曰梦。廉公之子曰簪。堤公之子曰宿、曰蟾、曰赞、曰锵。因公之子曰端、曰权。以上皆旧谱所载，因限于篇幅，附录于此。
三、三十二世宣公、字子亮；慎靓王时，为冀州牧。三十三世微公、字世隐；赧王时，为大夫。三十四世芳公、字初茂，（一作茂度）；秦昭襄王时，为军屯仆射。皋公，显王时，为赵相。公生九子，国人号为九德之父、十德之门。赵玉闻而嫉之，出令曰：『欲幸诸国，择其木臬繁者伐之』！皋公曰：『此王欲杀我父子也』！。遂父子相携，俱入白云山。王闻而叹曰：『贤哉！林皋父子也』。玄轨公、字符范；昭襄王时，为卫尉。三十五世伯葛（公）、字子华；孝文王时，为博士。三十六世尹公、字子牧；庄襄王时，为太傅。三十七世诘（公）、字符叡；始皇时，为河东郡守。玮公、字子玉；始皇六年，为左将军、给事黄门散骑常侍。文度公、字世则；始皇十一年，为朝歌令。三十八世韶公、字景通；始皇二十三年，为右将军，转郁林郡守。刚公、字世强；始皇二十一年，为郎中。稚公、字起先；始皇二十五年，为会稽郡守。治公、字符立；始皇三十六年，为治粟内史。亮公、字符英；始皇三十七年，为侍中。三十九世宪公、字世武；汉高祖二年，授司隶校尉。纂公、字雉龙；惠帝元年，授中山郡守。四十世鞠公、字养育；任郎中。
第九表（林姓直系）
说明
一、四十一世别公、字符甄；文帝元年，授御史大夫。四十二世告公、字安仁；文帝十三年，授广陵郡守。后封高亭侯，食邑三百户。四十三世述公、宇得远；景帝元年，授少府。四十四世良公、字绍先；武帝建元二年，为中郎将。四十五年世功公、字符昌；武帝太初元年，授御史中丞。四十六世车公、字重任；昭帝时，授司隶校尉；宣帝地节元年，加镇国将军。后辞官，隐于会稽山，治「尚书」。四十七世凭公，字纯义；宣帝本始元年，为征西将军、并州剌史。尊公、字长宾；宣帝时，为博士，以尚书讲论石渠，官少府太子少傅。四十八世高公、字尚勤；元帝时，任征远将军、江州刺史。
二、四十九世闾公、字大材，汉临邛人；善学博古。自古天子有輶轩之使，由汉以来，儒者但闻其官、不详其职，惟闾与严君平知之；曰：『此使考八方之风雅、九州岛之异同，使天子居高堂而闻民下也』。杨雄闻而师之。苗公、字玄搜；成帝建始元年，授平原太守。金公、字文英；天凤二年，授建威将军。重公、字世基；天凤三年，授河东、京兆二郡太尹。秉公、字任职；地皇二年，授司隶校尉，迁司徙。
三、五十世道公、字文修；顺帝永建二年，授秦州刺史、司隶校尉。袭公、字长义；更始二年，为攘姜校尉。恂公、字符信；和帝永元十二年，授镇南将军、大中大夫，迁大将军，封万年侯。时公、字敬节；光武建武十二年，为徐州刺史。就公、字符希；殇帝延平元年，授谏议大夫，迁司马。丞公、字延览；光武建武三十一年，为散骑常侍、冀州刺史。吉公、字世宁；明帝永平六年，授少府卿。永公、字仕遥；顺帝永和元年，授秦州刺史，对关内侯。肇公、字符始；质帝本初元年，授颍川、西河二郡太守。谟公、字文兴，（一作文典）；章帝建初元年，授玄菟太守，转并州刺史。
第一○表（林姓直系）
说明
一、五十一世封公、字烈士，就公之子；桓帝永康元年，授谏议大夫，迁秦州刺史。五十二世农公、字野贤；献帝初平二年，任司隶校尉，录尚书事。五十三世祗公，字灵智；献帝建安二十四年，使持节大将军、中书令、左仆射。五十四世胡公、字文渊；魏文帝黄初元年，任东莱、陈留二郡太守。五十五世谭公、字文惠；明帝太和元年，任东京舍人，迁尚书郎。池公、字澄清；明帝太和四年，使持节为秦州刺史。泰公、字永安；明帝青龙元年，授广威将军兼中书令。五十六世川公、字君封；明帝景初元年，使持节为徐州刺史。豫公、字敬悦；明帝建初三年，授河东、河南二郡太守。五十七世道固公、字仲达；齐王芳正始元年，任谏议大夫兼吏部尚书。五十八世冠公，字仕文；陈留王奂景元元年，使持节为秦州刺史。五十九世玉公、字真宝；晋武帝泰始二年，为侍中兼司隶校尉。六十世逢勋公、字公绩；武帝泰始七年，授博陵太守。五传至禄公，为闽林始祖。奇勋公、字公异；武帝咸宁四年，授河南尹。惠勋公、字公养；武帝咸宁元年，任太尉兼太傅。殊勋公、字公特；惠帝永安元年，任太子洗马。忠勋公、字公荩；惠帝永宁二年，任南阳太守。
第一一表（林姓直系）
说明
一、六十一世显公、字仲宗，即逢勋公之子；武帝太康时，为安定、博陵、山阳三郡太守。六十二世业公、字公冑，即显公之长子；惠帝永康元年，为司马。礼公、字符副；怀帝永嘉元年，授中郎主簿、太子太傅。六十三世颖公、字符从；居下邳梓乡。愍帝建兴三年，除徐州别驽，迁黄门侍郎。随元帝渡江，寓江左。夫人邴氏，生二子：懋、禄。
二、六十四世懋公、字世兴，即颖公之长子；愍帝建兴四年，除通直散骑常侍、殿中侍御史、卫将军，迁下邳太守。夫人京兆韦氏，生六字：鉴之、宣之、庆之、侃之、旭之、敬之，俱贵；时号六龙，为下邳祖。后鉴之公生桧公，桧公生表公，表公生象公，象公生仁爱公，仁爱公生楚璧公，楚璧公生爵公，爵公生泰公，泰公生国敏公；居台州、温州。禄公，即懋公之弟。从晋元帝南渡，充招远将军，领合浦太守。入闽，迁家于晋安居焉。是为闽林始祖。
三、禄公之子孙分居于莆田北螺村、涵头，又分居晋安之北长岭下村；今居福唐、侯官、闽县、长乐、连江、温陵、南安、清溪、德化、惠安、漳州、龙溪、漳浦、莆田、长城、南啸、澄渚、壶公、龙上、桃枝、仙游、金沙、风湖、大观洋、鳖淡、游洋、海丰及惠州、潮洲、潮阳、广州、香山、浙江、梨岭，皆其苗裔。时中州板荡，同入闽者八大族：林、黄、陈、郑、詹、邱、胡、何是也。
四、自坚公迄颖公共六十三世，是为林姓未入闽以前列祖之系。
第一二表（林姓直系）
说明
一、福建林姓，以禄公始；另编直系世次，故列为一世祖。
二、一世禄公、字世冑、（一作世荫），颖公之次子也。生于晋太康十年己酉（西二八九年）正月初七日子时。世居济南，徙籍下邳。从晋元帝南渡，任安东琅琊王府参军，除给事黄门侍郎。以讨杜弢功，迁招远将军、散骑常侍，领合浦太守。明帝太宁三年乙酉，奉敕守晋安郡，遂家焉。薨于东晋穆帝永和十二年丙辰（西三五六年）九月初九日未时，享年六十有八；追封晋安郡王。配夫人孔氏，生于晋元康三年癸丑（西二九三年）三月十六日戌时，薨于东晋哀帝隆和元年壬戌（西三六二年）十月二十八日午时，享年七十岁。合葬在九龙岗，干巽向，穴名「龙马毓奇」；即泉州府惠安县涂岭。公生二子：景、暹。
三、二世景公、字明彻，禄公之长子。晋成帝咸和五年庚寅（西三三０年），授通直郎。从征南将军朱宝平南有功，加授真威将军，散骑常侍，封桂阳郡南平侯。与弟暹，俱居侯官都西里。配夫人司马氏、黄氏，生二子：缓、详。暹公、字文光，与兄同居侯官都西里。晋成帝咸和三年戊子（西三二八年），授武威将军、轻车都尉。配夫人方氏，生三子：良之、武之、英之。良之公，生二子：宝、智。
四、三世缓公、字义和，景公长子。晋咸康八年壬寅（西三四二年）郡举计到台，补车骑府参军。晋穆帝永和元年乙巳（西三四五年），从大司马桓温伐蜀有功，除远略将军。十一年乙卯，又从温破姚襄，累迁散骑常侍，封桂阳郡南平开国侯。配夫人黄氏，生五子：汉、群、格、熙、鄱。详公、字义密，缓公之弟。晋升平三年己未（西三五九年），任散骑将军。
五、四世汉公、字世高，缓公之长子。晋太和元年丙寅（西三六六年），为河南王典书令。配夫人陈氏，生五子：孕之、渊之、冰之、敏之、漅之俱居大义村。群公、字世党，缓公之次子。晋太和五年庚午（西三七０年），授苍梧郡孟陵县令。配夫人陈氏，生三子：越之、方之、报之，俱居大义村沥浔村。格公、字世标，缓公之三子。晋孝武帝宁康元年癸酉（西三七三年），授郎中令。配夫人胡氏，生五子：初之、昌之、根之、克之、靖之。熙公、字世和，缓公之四子。晋太元二十一年年丙申（西三九六年），任郎中令。配夫人王氏、郑氏，生五子：吉之、春之、观之、喜之、尾之。鄱公、字世德，缓公之五子。晋安帝隆安五年辛丑（西四０一年），举孝廉，隐杭州万松文迪岭。配夫人郑氏，生二子：高之、远之。
六、五世初之公、字孟君，格分之长子；宋补郡功曹。配夫人黄氏，生三子：福宁、安宁、寿宁，俱居沥浔村。昌之公、字宣德，格公之次子；宋授吉安郡庐陵县主簿。配夫人谢氏，生一子兆之，居沥浔村。根之公、字建元，格公之三子；宋补郡功曹。配夫人方氏，生二子：容、宝。容，居梓林村；宝，官建州刺史，居大义村。克之公、字德义，格公之四子；宋补秦州功曹。配夫人詹氏，生二子：文玉、文清；居沥浔村，迁潮州。靖之公、字居广，格公之五子；宋少帝景平元年癸亥（西四二四年），授雄战将军，终建阳县令。配夫人陈氏，生六子：蔼之、颐之、佥之、遂之、伟之、涛之。
七、六世蔼之公、字永茂、一字国让，靖之公之长子。子五：超、全希、稠、文烛、信保。颐之公，靖之公之次子（候详）。佥之公、字明道，子七：休达、公翼、佛义、智象、世文、省、爵，俱居石步村。遂之公、字孟成，靖之公之四子；晋太元十二年丁亥（西三八七年），由郡三礼任主簿，迁东苑郡南海县令。配夫人郑氏，生八子、萧史、长宾、安仁、欢忭、肇真、国容、堪时、遯民。伟之公、字伯俊，靖之公之五子；齐定平将军。子八：伯乐、仲响、继常、厥时、不疑、僧鉴、桑扈、琴张。涛之公、字仲海，靖之公之六子。子七：灵奋、灵度、灵智、灵枢、灵惠、灵液、灵元，俱居福州大加村、桃枝村、莫子村、肥湖村、大羲村。
八、七世长宾公、字廷观，遂之公之次子；宋右殿将军。子一：显祖。安仁公、字廷静，遂之公三子；宋象州武仙县令。子二：汝阳，汝道。遯民公、字廷隐，遂之公之八子。宋文帝元嘉三年丙寅（西四二七年），补郡功曹；大明元年丁酉（西四五八年），转给事中。配夫人黄氏，生七子：玉童、玉质、玉琦、玉器、王钟、玉象、玉珍。
九、八世玉童公、字永逊，遯民公之长子。子一：曰迈，字世建；梁武帝大通二年戊申，为安远将军。生三子：惠郎、惠期、惠朝；为朱紫四忠义祖。玉质公、字伯文，遯民公之次子。生一子佛进：为长乐祖。玉琦公、遯民公之三子，移居延寿村，为延寿始祖。玉器公、一名玉容、字永颜，遯民公之四子；梁征北将军。生一子英，居潮州。玉象公、字喜度，遯民公之六子；梁天监中，任西平将军。配夫人陈氏，生三子：廷坚、廷翼、廷欣。玉珍公、字世宝，遯民公之七子。宋大明元年丁酉（西四五八年），补功曹；明帝泰始元年乙巳（西四六六年），任主簿。配夫人陈氏，生三子：元显、元周、元次。
十，九世元显公、字有谟、一字子明，玉珍公之长子；宋明帝泰始元年乙巳（西四六六年），任中书侍郎。配夫人陈氏，生二子：道诱、道梁。元周公、字子德，玉珍公之次子；无传。元次公、字有仲、一字子聪，玉珍公之三子，隋建安县令。配夫人方氏、陈氏、何氏，生三子：既、茂、诜。
十一、十世既公、字汝静，元次公之长子，生二子：辜、律；为长城、定庄、蚶山、梨岭祖。茂公、字汝盛，元次公之次子；隋开皇三年癸卯（西五八四年），任右丞。由晋江迁莆田北螺村，为九牧阙下祖。配夫人纳刺都氏，生一子孝宝。夫妻合葬在兴化府莆田县尊贤里北螺村紫霄岭下上坵山，癸丁向。诜公、元次公之三子，子二：孝雄、孝德。十一世孝雄公、字宗豪，周广顺二年榜眼。孝德公、字宗贤，广顺二年，登进士第一，状元及第。兄弟同科，子孙俱居龙溪县（按：广顺，乃南北朝北周年号）。
第一三表（林姓直系）
说明
一、十一世孝宝公、字宗珍，茂公之子。陈宣宗大建三年辛卯（西五七二年），补国子祭酒；隋开皇中，转河南县令，迁泉州刺史。配夫人王氏，生三子：文干、文强、文济。
二、十二世文干公后裔未详，候考。文强公、字志力，唐开州东明县教授；子二：国照、国规。十三世国照公、生二子：普遂、普暹。十四世普遂公，生一子公仪。普暹公，生一子行深。十五世行深公，生一子务高。十六世务高公，唐开元元年，明经及第，授漳州录事、参军。
三、十二世文济公、字季悦，宝公之三子；隋洛州刺史，累迁侍御史，安抚广州、洛州等处。配夫人张氏、方氏，生五子：国扬、国清、国任、国都、国障。
四、十三世国扬公、文济公之长子；生二子：伯科、伯凝。国清、国任、国障，皆未详，候考。国都公、字帝举，一字允平；隋建安郡常侍参军。配夫人吴氏、陈氏、生三子：玄兴、玄谭、玄泰。
五、十四世玄兴公及玄谭公，后裔未详，候考。玄泰公、字履贞，国都公之三子。唐永昌元年己丑（西六九０年），举茂才，对策第三名，拜内校文章博士，迁瀛州刺史。配夫人吴氏，合葬乌齐山鸡啼坪，寅申向。生五子：万宠、珪圭、尚智、万春、思归。
六、十五世万宠公、字圣仁，（一作圣功），玄泰公之长子。唐玄宗开元八年庚申（西七二一年），明经擢第，授新安郡文学；累迁长史、饶州太守，改高平郡诸军事，行高平太守。配夫人黄氏，附葬父墓，在兴化府莆田县西北尊贤里紫霄岩右鸡啼坪，庚申向。生三子：韬、披、昌。前埭与阙下分派，此始也。
七、十五世半珪公、玄泰公之次子；明经及第，授文林郎、象州主簿，转长阳县尉，迁滕州司户。配夫人王氏，生二子：栖觉、栖伯。尚智公、玄泰公之三子，明经及第，授南海县尉，知市舶令兼靖海郡。配夫人吴氏，生一子仁逸。万春公、玄泰公之四子，明经及第，授文林郎。配夫人陈氏，生一子藏诸。思归公、玄泰公之五子，未详候考。
八、十六世韬公、（一名升初）、字茂复，万宠公之长子；唐天宝三年甲申（西七四五年），授谏议大夫，迁礼部侍郎。配夫人方氏、继娶张氏，生一子尊。披公、字茂彦、一字茂则，万宠公之次子。年十五，手抄六经、子史千余卷。唐天宝十一年壬辰（西七五三年），年二十，明经擢第，为将乐令；迁漳州刺史、澧州司马、康州刺史，贬临汀郡曹椽、改临江令。地多山鬼，作「无鬼论」，竟不妖。奏授临汀别驾、知州事，风流人化，治声闻阙下。御史李栖筠奏授太子詹事兼苏州别驾，赐紫金鱼袋、上柱国。解授四十年，志向清洁，宠辱不惊。广帅薛景奏授琼州都督，不受。故相国常衮曰：『林君出处犹龙』。所居有青龙白雀之异。子九人，同时为刺史（世称九牧）。宝庆元年，以蕴，恩赠睦州刺史，（「一统志」、「郡志」俱有传）。配夫人郑氏，赠南安县太君；生子：苇、藻、着、荐、晔。继娶陈氏，亦赠南安县太君；生子：蕴、蒙、迈。副室朱氏，生子：蔇。郑氏、陈氏、朱氏，均附葬在上邱山；即兴化府城北仁德里澄渚后垄山，癸丁向，穴名「三台拱曜」。旧有祠在墓西、神道碑在墓南，毁于黄巢。明弘治乙丑年，邵州裔孙刑部尚书俊公偕我大宗修砌坟茔。嘉靖壬戌又毁于倭，大宗复重修之。万历庚戌年，重建墓祠一座。昌公、字茂吉，配夫人宋氏，生一子萍；萍贵，追赠中宪大夫。
九、十七世尊公、字志高，韬公之子；唐大历十年乙卯（西七七六年），明经，京兆兵曹，历户部郎中，赠朝请郎。自北螺村移居澄渚，澄渚移居乌石。配夫人方氏、又娶黄氏，合葬在嘉禾里潘岭，坐坤向艮，俗呼长墓，又曰林墓。生三子：松、栩、攒。十八世松公，自幼与叔着公客广西，无传，不别立表。栩公，年十八，亦早夭。攒公、字贯通，（一作会通），尊公之三子；唐贞元元年乙丑科（西七八六年）初举进士不第，出为福唐县尉。未及迎养，闻亲有疾，奔归。迨至亲殒，水浆不入口，自埏砖甓以营冢、庐墓；甘露三降，白乌再翔。廉使李若初奏闻，德宗降诏褒异之，立双阙，旌表门闾，举族皆蠲徭役。至今号为阙下林，谓其门曰义门、其里曰孝里，名昭史传。四门助教欧阳詹着「甘露述」，备详其事。先在乌石山下，今居阳城义门等处，皆公之子孙。配夫人方氏，墓在潘岭，即今林墓山；拾山地田租，盖华岩山寺，今檀樾是也。每年晨忌并中元节，俱祭祀；公六月十六日忌，方氏十月初三日忌。生三子：延鲁、延吉、延宾。十九世延公、攒公之长子；唐文宗太和三年己酉（西八三Ｏ年），为开元令。生一子彝谏。二十世彝谏公，唐监察御史，生三子：惟正、惟恭、惟肃。十九世延吉公，攒公之次子；唐太和元年，为都督府长史。生二子：彝训、彝注、二十世彝训公、唐员外郎，生一子幼谋。彝注公，唐功曹员外郎，生一子敏居。十九世延宾公，唐干符五年，为司户。
十、十七世苇公、字敏树，小名曾奴，披公之长子。唐德宗建中初，明经及第，授朝散大夫、西平太守，再任端州刺史。史载性明政宽、俗宜民化，与韦刺史共祀「名宦」。葬北螺村枫林积翠庵后，即是兴化府城西北尊贤里福平山之原。端州居中，兄弟以次各列左右，九丘一行，坐壬向丙。配夫人胡氏，生三子：恕、应、惠；惠出嗣藻公。十八世恕公、字贯忠，小名合奴；唐贞元初，任韶州平乐县主簿。配夫人王氏，合葬在马洋北坑垄白石仑。以孙可贞居马洋，公游而悦其地，因卜兆焉。生二子：逢、遹。十九世逢公、恕公之长子；任晋江县主簿，迁左武卫兵曹参军。配夫人郑氏，合葬乌石北亭山，癸丁向，穴名「仙人佩剑」。生四子：可贞、可仁、可宾、可征；仁、宾，俱早夭。二十世可贞、逢公之长子；唐开成中，明经擢第，任长乐县令。生四子：传孙、仲晏、繻、辩莹，俱居马洋。可征公、逢公之四子，号长寿老人；由澄渚迁郡城长寿社。配夫人刘氏，合葬在南厢蔡宅官路南，壬丙向；葬用瓦棺，上识「长寿老人」四字。生一子永。十九世遹公、恕公之次子；唐福清县尉。配夫人王氏，生三子：仁倜、域、泰，俱居福清县。十八世应公、苇公之次子；唐贞元十七年辛巳（西八Ｏ二年），明经擢第，授洪州丰城县主簿，历余姚县令。配夫人王氏，生一子琮。十九世琮公、应公之子，官奉礼郎，调泉州节度推官；生二子：延翰、延鲁。
十一、十七世藻公、字纬干，小名遂奴，披公之次子。兄弟业文，度梨岭，誓曰：『彼鹊彼鹄、睨在坚目；取乃得速，鹄放夺福』。省试「合浦还珠青云于吕赋」，公赋既成，假寐，梦神人语曰：『何不作叙珠去来』！及寤、修之曰：『珠之去也，山无色兮，氛雾冥冥；海无光兮，波涛洋洋。珠之来也，川有媚兮，洋风习习；地有润兮，生物振振』。主司杜黄裳曰：『叙珠去来，若有神助』。遂登唐贞元七年辛未（西七九二年）尹枢榜进士，为闽破天荒。兄苇、弟蕴，亦明经擢第。归题曰：『昔向岭头题姓字，不穿杨叶不言归；而今各折一技桂，同向梨岭联影飞』。初授容州支使，迁殿中侍御史内供奉、岭南节度副使，终江陵府使（郡守陈伟祠于黉宫，事见「唐书」；而「闽川名士传」、「通志」、「郡志」俱有传）。葬列端州刺史之左。配夫人魏氏，无出，以兄之三子惠为嗣子。十八世惠公、小名二奴，藻公嗣子；授晋江县尉，迁江陵府录事参军，转寿州司户、武宁县令。配夫人陈氏，生六子：翛、珝、翘、翊、翱、翔，为东房祖。十九世翛公、惠公之长子，明经及第，任大理寺评事。配夫人赵氏，生二子：文焕、文峻。二十世文焕公、翛公之长子；明经及第，授奉礼郎。生四子：瑜、瑛、玉、玠。文峻公、翛公之次子，任太子校书。生四子：傥、昶、芳、孜。十九世珝公、惠公之次子；任摄巡官。由澄渚，移居壶公山。配夫人陈氏，生二子：文广、文絅。二十世文广公、珝公之长子；任福州馆驿巡官。生二子：亮、祚。文絅公，未详，候考。十九世翘公、惠公之三子；授晋江县令。配夫人方氏，生四子：载仲、载隆、文献、文素，为前宅惠州祖。二十世载仲及载隆皆未详，候考。文献公，翘公之三子；任光禄寺主簿。生二子：知道、知达。文素公、翘公之四子；任奉礼郎。生三子：彦、锷、善。按鳌岗祖祠族谱内记十九世翘公生一子知。知公生二子：搏、握。搏公生二子：文英、文迈。未悉根据何本，今附存之。十九世翊公、字辅之，惠公之四子；唐光化二年己未（西九○○年），侍郎赵光逢下明经及第，初授校书郎。与弟翱同赴阙，得疾而卒。配夫人陈氏，生一子文蔼，为埔上、池头、西井、小厅祖。二十世文蔼公、一名玄蔼，翊公之子；由进士第，任尚书吏部员外郎，赐紫鱼袋宣教郎。配夫人许氏，生二子：绪、宜。十九世翱公、字翀天；唐昭宗干宁四年丁巳（西八九八年），侍郎裴贽下明经擢第，大理寺丞。生一子文会。二十世文会公、翱公之子，由明经擢第，任太子校书。生三子：真宁、真门、慕孝（一谱子一，曰慈明）。十九世翔公、一名辨，惠公之六子；明经及第，任大理寺丞。从缁于林泉院，三十年宿罗汉阁，道风远闻（或云四十年不出院）。
十二、十七世着公、字友直、一字文直，披公之三子。唐贞元六年庚午（西七九一年），明经及第，授归州巴东令；历邕州经累推官，终横州刺史。以田园舍入栖隐寺。配夫人方氏，子缺遗（一谱配夫人张氏，生一子患，居横州）。
十三、十七世荐公、字擢升，小名玄奴，披公之四子。唐贞元十二年丙子（西七九七年），明经擢第，登陆贽榜进士；初授衢州文学，守郊社令，历北阳令，终韶州刺史。配夫人周氏，生二子：凭、总，为石亭祖（一谱记长总、次凭，今以大宗谱正之）。十八世凭公、荐公之长子；唐穆宗长庆元年辛丑（西八二二年），侍郎钱徽下明经及第，初调广州录事参军，次靳州广济令。总公、荐公之次子；为太庙斋郎、鄂州武昌县令。兄弟世系，详在韶州房谱。
十四、十七世晔公、字若思，小名识奴，披公之五子；明经及第，奏授沧州、景州司法，赐绯鱼袋，历通州刺史。配夫人胡氏，生二子：悫、志；为前街房、双石户、坑边深巷房租。十八世悫公、晔公之长子；唐任建安尉，昭宗光化二年，磨勘衣冠户帖。生一子辟。志公、晔公之次子，生一子政。十九世辟公、悫公之子；修明经业，试大理评事，在陈延范尚书门下侍读。生二子：元载、超勇（一谱记辟公，迁清源里百丈村；至九代孙成材，居东里双石坑滨，为双石祖窗仔房）。
十五、十七世蕴公、字梦复，小名巳奴，披公之六子。唐贞元四年戊辰（西七八九年），明经擢第；复举孝廉贤良，有「天不厌直，复生微臣」对，辟蜀推官。刘辟反，公切谏；辟怒，欲杀之。公曰：『危邦不入、乱邦不居，得死为幸』！辟阴戒侩人，以刀磨其颈，胁使屈。公叱曰：『死即死，吾颈岂尔砺石耶』！贬摄唐昌尉。辟败还京，说沧师程权归阙，除礼部员外郎，拜邵州刺史，谥「忠烈」（「唐书」、「闽川名士传」，「通志」、「郡志」俱有传）。配夫人何氏，生一子愿，为夏井村、行竹涧、南门棠村、留桥井头诸房祖。十八世愿公、蕴公之子；明经及第，左骁尉参军，历著作佐郎、国子监祭酒。配夫人王氏，生四子：邕、同、圉、赋。十九世邕公、愿公之长子。应进士举，授泉州辟，命入幕府；中途而卒。生二子：文范、文回。文回以词业著名，生一子宗，移居濑口。十九世同公、愿公之次子；明经及第，威武将军，辟掌书记。配夫人许氏，生二子：暠、旻。二十世暠公、同公之长子；任湖城主簿，终潭州醴陵县令。配夫人吴氏，生五子：向、白、子年、子羽、子美。旻公、同公之次子，生三子：尚业、尚清、尚阙。十九世圉公、愿公之三子；仕闽王审知，为州牧：即天后之高祖也。生一子保吉。赋公、愿公之四子；配夫人郑氏，生二子：崇、嵩。二十世保吉公、圉公之子；周时，去官隐于莆之贤良港。生一子孚。二十一世孚公、保吉公之子；生一子曰惟悫。惟悫之第六女，即天后是也。后生于宋太祖建隆元年庚申（西九六一年）三月二十三日酉时；诞生时，地变紫色，满堂异香，邻里咸异。始生至弥月，不闻啼声，因名曰默。幼而聪颖，不类诸女。窥井，神授符录，遂灵通变化，驱邪救世。屡显神异，护国佑民，历朝累受褒封。至乾隆五十二年丁未，敕封「天上圣母」，春秋致祭（详载祀典）。
十六、十七世蒙公、字贤达，小名芄奴，披公之七子；由荐辟，奏授孟陵主簿，累迁金吾卫长史、桐州刺史，转循州刺史。配夫人姚氏，生一子愻。十八世孙愻公，唐元和十五年庚子（西八二一年），侍郎李建下明经及第，任余杭令。子孙居闽县，为福州之祖。
十七、十七世迈公、字大才，小名讽奴，披公之八子。唐光仁二年己未（西九ＯＯ年），明经擢第，授循州兴宁主簿，迁同州长史；改商州、雷州刺史，再任给事中。配夫人李氏，生一子愈，为漈坑祖，闽县、长乐、龙溪皆其支派。十八世愈公、迈公之子；明经及第，初调循州雷乡主簿，历韶州录事参军，次岭南盐铁巡官、江州都昌县令。生一子以贤，子孙大盛闽中。
十八、十七世蔇公，字廷佐，小名唤奴，号四明，披（公）之九子；由明经擢第，授京兆参军、春秋博士，累迁福唐刺史。先是，太夫人郑氏生苇、藻、着、荐、晔。朝廷以莫侯陈氏有釆繁之德，主继披公，封南安县太君，生蕴、蒙、迈；最后，朱氏生公。公初配夫人郑氏，生子恩；后继娶陈氏，生子思。十八世恩公、字敏牧，蔇公之长子；任晋江县令。配夫人黄氏，生一子启。思公、字致远，蔇公之次子；赘福州西门兜周氏，同居于周，生一子发旺。十九世启公、原名哲，字时公，恩公之子；授太常寺丞，后历授拔萃科，升太常寺。配夫人周氏，生一子文会。二十世文会公、字大贵，启公之子；授太子校书。配夫人周氏，生三子：允明，允遇、允元。十九世发旺公、名干，字汝初，思公之子；开基梓溪祖。生一子常春，开基柏叶祖。
十九、十七世萍公、昌公之子。仕至州刺史，到任未几，遽以独子告归养；自是杜门不出。生一子廷玉。
二十、十八世十四郎公、讳琦，字廷玉，萍公之子。配夫人蔡氏仪娘，生三子：和忠、和孝、和义。
二十一、十九世和忠公、字道荩，号吉庵，十四郎公之长子。常佐平和县任事，政平讼理；婴奇病而卒。时宋嘉熙元年丁酉（西一二三八年），遂居平和管上坂泊，为洪厝埔一世祖；世称洪厝埔房是也。与夫人蔡氏合葬东坑乡上山飞天凤，坐艮向坤。生一子敦确。
二十二、十九世和孝公、十四郎公之次子（乃系根据饶平县子华祖本枝族谱之抄本，今铜壶派系出孝公云）。
二十三、十九世和义公、字鸿虞，十四郎公之三子。宋末，入漳州漳浦基（上疑有漏字），生一子大用。
二十四、二十世大用公、和义公之子，生七子：子亨、子贵、子贤、子慕、子华、子齐、子渊。时丁元季之乱，兄弟分散。长房子亨公，分居苦竹；次房子贵公，守路下；三房子贤公，分居漳浦七都桥头；四房子慕公，分居平和县五寨墟埔坪社；五房子华公，分居饶平县，子孙居南靖车田、攀龙；六房子齐公、分居平和五寨后巷；七房子渊公、分居漳浦下尾。

[book_title]林氏家传序
献堂不肖，辱承先人绪业，未能光扬盛德；早夜以思，叅叅在抱。顾念我族自始祖子慕公迁于莆坪，传世十四至我太高祖石公，始入台湾；初寓彰化，数迁至大里杙庄。中经丧乱，其业动摇；幸赖祖泽绵长，子姓蕃衍，其后分为涂城、太平诸族。而我高祖母实挈我曾祖卜居于阿罩雾庄，迄今百有四十余年矣。力田习武，世有令德；忠义之气，着在旗常。然谱系虽修，而宏功伟业，尚虞疏略。献堂不敏，敬述遗闻。询及耆旧，乃敢敷陈其事，以诏示后人，亦使知祖宗创造之艰难而不可一日怠也。诗曰：「毋念尔祖，聿修厥德」。我子孙其念哉！
三千七十年二月（民国二十五年丙子仲春），献堂谨识。

[book_title]凡例
一、谱牒重修自坚公至路下七祖，是为公谱；自路下七祖以下，是为私谱（路下七祖子亨、子贵、子贤、子慕、子齐、子华、子渊）。
一、自坚公受姓至六十四代孙禄公入闽，是为开闽一世祖；其二十一代孙子慕公入漳州平和，又为开平和一世祖。
一、私谱自一世修至十八世，以下子孙众多，散居各地，不能尽载，留待各房自行续修。
一、十九世二十世、各房，自行续修他房谱牒，则未能为之并载。
一、考妣系死后之称；然死者人所不能免，今虽生存而谱上概称考妣，以省将来添改。
一、讳之称，亦如前条所述之意。
一、系统以长次为顺序，而家传则以印刷之前后为顺序。
一、过房子当记入其过房父之系统，若兼嗣则两记之。
一、林氏纪元系自周武王元年（丁卯）坚公受姓至民国二十五年丙子，计三千七十年（公历一九三六年）。
一、编中恐有不周之处，而文字间亦难免无疏略之失，阅者谅之。
三千七十年大暑日（民国二十五年七月二十三日），献堂谨识。

[book_title]太高祖石公家傅
太高祖石公，福建漳州府平和县五寨墟莆坪社人。自始祖子慕公迁于此，子孙蕃衍。传十二世至持公，字扶我，讳可相；娶庄氏，生三子：长深、次洪、三江。江公名淑、字良士，娶曾氏，生子三，太高祖其孟也。次受、三总。性孝友，力田读书，慨然有远大之志。年十岁失怙，又二年而母氏云亡，两番丧葬，哀感乡邻。方是时，庄太孺人犹在堂，受公九岁、总公七岁，家有薄田，差供衣食。太高祖上奉祖母、下抚弱弟，俯仰之际，有逾成人；识者盖豫卜其心有以自立矣。
年十八，结伴渡台。顾炎瘴之区，来者多乐居城邑；太高祖独周历草莱，备尝艰险，阴为拓土定居计。嗣以庄太儒人书至，匆遽复归。越七年，庄太儒人卒；窀穸既安，太高祖年已二十有五矣。有劝之娶者，不顾；乃令两弟守庐墓，毅然独行，以乾隆十九年，复至台湾。是时彰化开辟未久，土厚泉甘，太高祖成算在握，即卜居于竉东堡大里杙庄。庄外负深山，溪流交错，土番据之，每出杀人。太高祖不畏艰难，防御周至，购地而耕。治沟洫、立阡陌，负耒枕戈，课晴习雨，勤劳莫敢懈。数年家渐裕，拓地亦愈多。虽番害犹烈，几濒于险；然而坚毅不屈，卒底于成。三十二岁，始聘于陈氏；陈氏少于太高祖十四岁，是则我之太高祖母也。嗟乎！斯宁非冒险投荒，有志者之规范耶！
乾隆二十二年辛巳，太高祖归展墓，议奉骸骨而东迁；受、总二祖赞之，遂挈与偕行。既至，遂改葬于阿罩雾庄之前。两弟亦先后授室，各治其业，产亦日殖，岁入谷可万石。顾性好任恤，遇年歉，辄出仓谷以济；里党之人，靡不周焉。
当是时，彰化县漳、泉分类械斗，蔓延数十村庄；太高祖每出而排解，终不息。念此非乐士，议复归故里；乾隆四十八年，命高祖考携资赴平和，谋置产避患。高祖考既至莆坪社，方相地筑屋，得病遽逝，遂不果。于时械斗益烈，杀人越货以相雄长。庄人林爽文者，聚党徒、立约束，有事相策应；群不逞之徒皆出入其间，众至数万人，爽文遂谋起事。太高祖知之，大惊；叹曰：『此灭族事、胡可为』！往晤爽文止之，不听。太高祖曰：『人生欲得富贵尔，吾今幸得稍温饱，终不忍视汝及祸；能从吾言，毋妄动，愿割产之半俾汝，且以一子为汝子』。声泪并下。爽文意动，愿解众；而众不从，乃窜于深山。然乱势已成，终莫遏。五十一年，遂揭旗以乱，众拥爽文为首，攻陷彰化，杀守吏；进围诸罗，略淡水，南北俱动。太高祖见事已至此，欲弃家走内地，命诸妇且归宁别父母。长媳黄氏，父为鹿港海防同知书办，以婿既早没，女又远去，持不可；入禀同知，禁出港。太高祖欲道南北，而所在俶扰，路阻莫可行，乃潜匿鹿港。五十二年冬，大将军福康安率师至，进复彰化，攻大里杙；爽文拒战不敌，逃入集集内山。官军放火毁庐舍，庄人多被捕，系累满道。里有何傲者，无赖也；常告贷，虽与之而意不足。至是，伺太高祖寓所，以语衙胥，谓林某与爽文同宗，拥资厚，可得而利也。侦者至，遂被逮。太高祖仰天而叹曰：『竖子误我，吾固知有今日也』！高叔祖大公方十四岁，挺身从；至狱，侍左右，奉饮食，号泣旻天，愿以身代。未数月病卒，藁葬于鹿港埔。五十三年爽文被擒至郡，诸人亦解郡待谳；讯之日，康安语爽文曰；『汝一匹夫，敢谋大逆！岂无有阻汝者乎』？曰：『众皆欲我为王，博富贵；唯族人某力谏不可』。具言其事。康安曰：『林某，诚善人也』。命释之，归其产，且与六品军功。出狱之日，病卒旅邸，权葬于郡治之郊。初，被逮之时，产亦籍没；及是，欲请归，而官中索金万元。时方经丧乱，力薄不足以贿；高叔祖棣公又持不可，谓中堂既旌我父之功，岂有复抄我产之理！迁延岁月，上下相蒙，而产竟不能归矣。
太高祖生于雍正七年己酉二月十四日巳时，卒时乾隆五十三年戊申五月二十一日未时，享寿六十龄；号朴植。子六：长逊、次水、三濑、四棣、五大，六陆。越数年，归葬于猫罗堡阿罩雾庄之后山。
陈太儒人既遭大故，而志不稍衰，督励诸子以光复旧业为念；涂城、太平诸宗之得有今日，抑不能不谓太儒人之所赐也。太儒人生于乾隆八年癸亥五月二十二日未时，卒于道光六年丙戌十一月初六日寅时，享寿八十有四龄；葬于阿罩雾庄之前。
献堂谨撰。

[book_title]高祖考逊公家传
高祖考逊公，石公之长子也。有弟五人，而特为石公所钟爱。石公有所虑，与之谋，答语恒中肯。
年十八，聘黄氏；数年举两子，长为曾伯祖琼瑶公，次则我曾祖考甲寅公也。于时太高祖方垦殖于大里杙之野，田畴日广，居人日繁；高祖考抚字佃农、招徕商旅，首立乡约，一方赖之以安。顾其时漳、泉械斗之风已起，由郡治而蔓引于四郊，凶焰既张，非理可喻。高祖考默念此地不祥，亟白于太高祖，请置产莆坪为三窟计；太高祖许之，乃携资独行。既抵故里，营缮百方，不遑宁处；而天道无知，遽病以卒；时乾隆四十八年癸卯十月初五日申时也。距生于乾隆二十七年壬午九月二十六日寅时，享龄二十有二龄；号宏美。遂葬于甫坪社时银塘狗橒昆。报至，太高祖大恸；长子猝失，巨变将成，而西归之途又绝，宁不痛哉！
及林爽文起事；太高祖被株连，家人星散；高祖母黄太孺人负两子、挈一婢，窜荒谷中，渴饮溪流，饥则撷野菜、劚地瓜以啖；栖风宿露，跋涉山壑，舄破足茧，至采月桃叶以里，婢又道毙。黄太孺人与我二祖之幸而得全，盖九死一生耳。事平，始归大里杙，顾室毁产没，莫可居；诸叔已迁涂城庄，乃往依之。时谷日溪滨漏籍之田所在多有，诸叔以黄太孺人守节抚孤，割粗溪仔三十石与之。而陈太孺人因其父请禁港之故，怨黄氏深，他人又时有烦言，乃率两子别居阿罩雾庄，筑草庐以蔽风雨；孤苦伶仃，忍饥寒以造成复兴之业：斯则我雾峰一系所当铸金而事者也。黄太孺人名端娘，号守志。生于乾隆二十七年壬午十一月二十日丑时，卒于道光十五年乙未闰六月十五日辰时，享寿七十有四龄；葬于阿罩雾庄南势。
献堂谨撰。

[book_title]曾祖考甲寅公家传
曾祖考甲寅公，字如圭，逊公之次子也。年二岁失怙，母黄太孺人抚之以育。六岁遭林爽文之乱，家破产没，伶仃孤苦，与曾伯祖琼瑶公侍膝下；母子三人相依为命，濒于险者屡矣。及平，随黄太孺人居阿罩雾庄；稍长习贾，懋迁有无。顾乏资，所入仅足供衣食。一夕，梦社公告之曰：『吾嘉汝孝行而性纯朴，吾座下有金十二，将以赐汝；汝其勉力为之』！旦日，赴大里杙庄，途次有社公祠；入而谒之，果得金，拜受而归。遂以此营商，往无不利。当是时，阿罩雾尚为土番之地，土厚而腴；然番愚且惰，不能耕，原田膴膴，委于草莱。乃购其地而垦之，岁入稍多；而近山一带出产盛，伐木烧炭，又操其利。于时琼瑶公已迁于柳树湳庄，与阿与罩雾相邻，亦各建其业；兄弟友爱，时相往来。每念幼年时事，未尝不泪涔涔下也。
曾祖考既富，岁可入谷四千石。道光十七年十月，乃命诸子各立家业，以衍宗支；而素持勤俭，布衣蔬食，乐善不倦，乡里之人靡不称之。
配董氏，生三子：长定邦、次奠国、三振祥。董太孺人生有淑德，相夫教子，故能以成其家。
曾祖考生于乾隆四十七年壬寅九月十四日子时，卒于道光十八年戊戌十二月十六日午时，享寿五十有七龄；号宽裕。葬于阿罩雾之阡。后以从伯文察有功于国，追封资政大夫，诰赠振威将军。
董太孺人名悦，号淑慎。生于乾隆五十六年辛亥十二月二十三日丑时，卒于咸丰十一年辛酉九月二十三日未时，享寿七十有一龄；葬于阿罩雾庄。晋赠恭人，诰封一品夫人。
献堂谨撰。

[book_title]祖考奠国公家传
先祖考奠国公，讳天河，字景山；甲寅公之次子也。自甲寅公居于阿罩雾庄，产乃日殖。庄负山环溪，邻乡多巨族，各拥一方，非番害则械斗，故庄人皆习武；手耒耜、腰刀枪，以相角遂。而先祖考能御之，里党子弟咸就勒焉。
同治元年春，邑人戴潮春谋起事，淡水同知秋曰觐至东大墩欲治之。途次闻其势盛，遣人具币至，请率乡勇以卫；即挈二百人往，至新庄仔庄而曰觐已被杀。初，四块厝庄人林日成为勇首，护曰觐行，及是而叛；见我军至，即来攻。先祖考御之，以其众盛，退归阿罩雾；凿濠固垒，聚米盐、讨军实，为持久计。已而日成又来攻，众至三万余人；先祖考命先伯父文凤公拒之，搏战三日，日成败走，庄始固。二年冬，堂伯父文察公以福建水陆提督奉旨平榖，先祖考见官军至，即率乡勇数百人从，皆精悍善战，力蹷之，次第平；遂与文察公提师归阿罩雾，招抚近山，经理善后。事闻，以功授知府，赏戴花翎。
三年四月，闽浙总督左宗棠以延平军务危急，奏调文察公内渡；先祖考亦率兵从至福州。未几而漳州陷，下游俶扰，檄由同安规复。十一月，驻军洋州，距城三十里；十二月，移万松关。两军相持，迭接战，互有胜负。时大军未集，所部台勇仅五百人。先祖偕文察公率麾下二百人巡视各垒，至瑞香亭太平军遽至，我军拒战而围愈急，未能出。文察公竭力奋斗，所部多死伤；乃顾先祖考曰：『吾为国家大将，义当死！阿叔可破围出，毋俱尽』！先祖考不肯，文察公复迫曰：『势危矣，可趣去，吾将殉之！遂授命。于是先祖考收余军以退。而台勇乏饷，未能归；乃至福州见大府，请饷九千两为遣散费；总督庆端不许，命待命。已而索贿五万两，不从。文凤公请与之，不可；曰：『吾为国家效命，率子弟赴疆场，糜财固不足惜；而彼反以功为罪，此胡可者！且吾与乡里五百人而西，今所部多殁，吾独生还，又何面目以见父老乎』？遂以家事委文凤公等，命各恤其家，而自留省垣。
越十七年，卒于旅邸，时光绪六年庚辰六月初六日亥时也；距生于嘉庆十九年甲戌十月二十九日寅时，享寿六十有七龄。先考闻警，仓皇赴省治丧事。其明年，乃扶柩归葬猫罗堡柳树湳庄凉井仔；诰授朝议大夫，貤赠中宪大夫。
配赖氏，名贵娘，号庄恬；诰封宜人，晋封二品夫人。生于嘉庆十九年甲戌十二月初一日寅时，卒于同治十年辛未八月十七日申时，享寿五十有八龄；葬于蓝兴堡广隆庄南势园。继室罗氏，名蕉娘，号淑慈；晋封二品夫人。生于道光十二年壬辰九月二十七日午时，卒于民国十年辛酉八月初八日亥时；享寿九十龄；葬在雾峰庄莱园。
子三：长文凤、次文典、三文钦。
献堂谨撰。

[book_title]先伯父文凤公家传
先伯父文凤公，讳万得，字仪卿，号丹轩；奠国公之长子也。性任侠，结交多奇土；济困扶危，万金不稍惜，故人争效命。
同治元年春，邑人戴潮春起事，陷彰化，杀守吏，所在俶扰。三月，股首林日成拥众三万余来攻，环围三匝，断水道；时庄中丁壮多从堂伯父文察公转战闽、浙，仅遗七十有二人，愿同生死。先伯父乃分为数队，扼险守；别分壮士越山行，乞援于近山之族。日成之来攻也，势张甚，又以故里前后厝之怨，誓必灭我。尝一日陷围数次，庄几破；我队力御之，开炮击，自日夕至于黎明，莫少懈。日成又募死士乘夜潜入我队，辄殪之，而围愈急。时东势角人罗冠英驻军翁仔社，闻报，越二日率二百人至，皆粤族；众虑内变。先伯父曰：『彼来援，是爱我也；宁有是事』！椎牛飨之。出家资数万列于庭，向众而言曰：『诸公跋山谷、冒危险以来护我庄，其济、庄之福也；不济、吾以死继之。不腆之资，愿供一醉；幸毋为贼人有』！众皆曰：『诺，愿杀贼』！乃耦其人而守之。又一日，涂城、太平、漳仔墘、头家厝等庄族人亦先后至，众可四、五百，士气大振。我队开壁出，搏战陇亩间，纵横突击，呼声动天地，无不以一当百，阵斩数百、俘虏数十；日成大败，踉跄走，自是不敢复攻阿罩雾。当是时，彰化既陷，镇、道俱死；潮春、日成之党多至十数万人，破斗六、围嘉义、攻大甲，搏战数百里。而阿罩雾以一村落，介立于红旗之间，防战经年。圳水又久为万斗六庄洪姓所遏，良田尽暍，粒米不收；乃出仓谷以赈。联络沿山一带，立约束、备器械，养精蓄锐，为规复计。二年冬，文察公奉旨平台，先祖父率乡勇助战，潮春、日成次第就灭。时方经大乱，流亡满道；先伯父拊循乡里，饥者食之、寒者衣之、病者药之，集农人治畎亩，构庐树芸，众始得息。除夕之夜，围炉聚饮，先伯父忽流涕曰：『当吾庄被围时，吾三夕不寐；仰视飞弹，如雨入室。吾自分必死，不能以家人相见；邀天之福、仗祖宗之灵，幸得复睹太平！吾今思之，心犹悸也』。又曰：『庄人可爱，与吾同患难，冒生死，吾不能一一存问，心良慊』！命家人代视人，男女老少各赠百钱为压岁；遂以为例。
初，文察公提师内渡，先祖考从；进复漳州。不利。嗣至省垣，为台勇遣散计；而大府反事苛求，遂不归。先伯父时往省视，跋涉波涛间。邑中公事，又知无不为；护闾阎、诰盗贼，排难解纷，众倚为重。
同治六年丁卯十二月，野番出草，乘夜来袭。先伯父闻警，提鎗出，趣召庄人御之；鸣金发炮，列炬如白昼。番惊散窜，逐之。而堂伯父文明公亦率一队遏其途，番不得归，散走平壤间，尽歼之；自是不敢复犯阿罩雾。
同治九年庚午三月十七日，文明公被害彰化。报至，庄人大愤，执戈制梃，不期而集者数千人，势汹汹，欲复仇。先伯父偃病在床，闻之大惊；趣出，止之曰：『彼设井陷我；今若此，是自投其祸也，且黑白未可知。须稍待』。众始散。初，城吏以计杀文明公，意我必拥众至，即以围城之罪罪之；及闻是言，愕眙而语曰：『林氏固大有人也』！然是时猾吏奸胥以我家富，每事倾陷。而文明公之狱尚未平，兵备道夏献纶又以旧憾故，颇不怿；戴案被抄诸人，亦构辞以讼，凡十数起。光绪五年己卯，献纶既卸任，至省谒大府，请籍林氏之产；大府利之，命会营往。先伯父既遭家多难，又闻是事，彷徨中夜，数日不能寝食；献纶抵郡，未久而逝，事稍止。先伯父乃间关至北京，见执政，陈冤抑，故无害。洎巡抚岑毓英来台，召视案卷，知其诬，而讼始结。
先伯父生于道光二十年庚子三月二十四日辰时，卒于光绪八年壬午四月十九日巳时，享年四十有三龄；葬于大里杙庄北势之田中。
配陈氏，名勤娘，号斯恩。生于道光二十三年癸卯八月二十四日未时，卒于同治九年庚子九月初七日辰时，享年二十有八龄；葬于阿罩雾庄南势细埔仔洋。继室庄氏，名粉娘，法号善白。赋性和蔼，举止端庄；持斋奉佛，五十年如一日，曾受当道表彰「节孝」；生于咸丰五年乙卯十一月初六日辰时，卒于民国二十年辛未八月十七日寅时，享寿七十有七龄；葬在车笼埔七星山家族墓地。子二：长烈堂、次澄堂。
献堂谨撰。

[book_title]先二伯父文典公家传
先二伯父文典公，讳万秩，字序卿，号礼斋；奠国公之次子也。母廖太孺人。时方鼎盛，先祖父甚爱之，故不治家人产。性洒落，谈吐风生。尝自念曰：「人居浊世，名利桁杨；千古会心人，唯有信陵君尔』。遂日持斗酒，娱声色，翛然自得。然事亲孝、与士信、待人诚，一家之中怡怡如也。
婚后二年，举一子曰纪堂。又三年，卒。时为光绪三年丁丑六月二十三日亥时，距生于咸丰二年壬子正月初一日寅时，享寿二十有六龄；葬于蓝兴堡内新庄。
配邱氏，名彩藻，号淑静；邑孝廉维南先生之长女也。素娴内则，事夫以礼。至是，欲以身殉；罗太夫人止之曰：『汝子幼，胡可死』！邱太孺人乃收泪，侍高堂；早夜抚孤，持斋绣佛。暇则诵「金经」祈姑寿，未尝一出家门。洎纪堂稍长，就外傅，归必课其所习；有不解者，谆谆诲之，督责甚严。每顾而泣曰：『汝父不禄，维酒之害；汝其慎之』！故纪堂善摄生，持行谨，未敢稍拂其心。邱太孺人性又慈惠，每闻灾异，辄令纪堂捐赈，岁率数千金。又以里中穷民，年老无所得食，月给米三斗、钱三百以周之，所存活者数十人；至今不改。邱太孺人生于道光二十八年戊申正月初四日寅时，卒于光绪二十七年辛丑十且十三日未时，享寿五十有四龄；葬于阿罩雾庄南势细埔仔。
献堂谨撰。

[book_title]先考文钦公家傅
先考文钦公，讳万安，字允卿，号幼山；奠国公之三子也。性温和，待人接物，出于至诚；而尤以孝友事父兄。我家自迁阿罩雾庄以来，世业农习武，秉忠义，戮力致果，功在旗常；而先考独好学，勉为世用。
光绪十年入泮，兵备道刘璈见而奇之。时法人方犯台湾，檄募义勇卫桑梓；遂集佃兵五百，驻台南，为南军援，器械、粮秣悉取之家。已而调驻通霄，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:41:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>