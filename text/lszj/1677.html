<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,隆平集【四库本】全文在线阅读,隆平集【四库本】全文在线下载,大玄古籍书库">
<meta name="description" content="《隆平集》20卷，北宋曾巩撰。曾巩曾于宋神宗元丰四年(1081)入史馆修太祖至英宗五朝国史，此书大概是他在史馆期间撰修的一部国史草稿。晁公武《郡斋读书志》曾以此书误把《太平总类》和《太平御览》当作两书为据，怀疑它不是出于曾巩之手，《四库提要》进一步加以论证，指出曾巩之弟曾肇为他作的行状和韩维为他写的神道碑都没有提到曾巩著有《隆平集》一书，遂将此书定为伪书，说它虽为北宋故籍，但显系他人托名曾巩而作。余嘉锡《四库提要辩证》则引证大量材料，证明此书并非伪作，南宋人除了晁公武外，无人怀疑此书的真实性，李焘《续资治">
<title>隆平集【四库本】_曾巩_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">隆平集【四库本】</span> <br/>
          作者： <span class="inputVal" id="bkauthor">曾巩</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]126569</span> <br/>
          说明： <span class="inputVal" id="bkdec">《隆平集》20卷，北宋曾巩撰。曾巩曾于宋神宗元丰四年(1081)入史馆修太祖至英宗五朝国史，此书大概是他在史馆期间撰修的一部国史草稿。晁公武《郡斋读书志》曾以此书误把《太平总类》和《太平御览》当作两书为据，怀疑它不是出于曾巩之手，《四库提要》进一步加以论证，指出曾巩之弟曾肇为他作的行状和韩维为他写的神道碑都没有提到曾巩著有《隆平集》一书，遂将此书定为伪书，说它虽为北宋故籍，但显系他人托名曾巩而作。余嘉锡《四库提要辩证》则引证大量材料，证明此书并非伪作，南宋人除了晁公武外，无人怀疑此书的真实性，李焘《续资治通鉴长编》、李心传《旧闻证误》、吴曾《改斋漫录》等都视此书为曾巩所作，伪托之说不能成立，余嘉锡的这一结论已经得到学术界的普遍认同。此书记载北宋太祖、太宗、真宗、仁宗、英宗5朝历史，故尤袤《遂初堂书目》称之为《五朝隆平集》。这部书的体例不太纯正，《四库全书总目》把它列入别史类。此书前3卷体例类似会要，分为馆阁、郡县、官司、典故、户口等26门，每门分若干条，但却并非每门都是贯串5朝的系统记载，颇似随笔札记，大概是作者从会要、实录、日历等书中录出以备修5朝国史纪志而用的材料。从第4卷以下则为列传，共有284人的传文，列传也不是按照常规依时序排列，而是以官职分类，全部列传共分为宰臣、参知政事、枢密、宣微使、王后、伪国、侍从、儒学行义、武臣、夷狄、妖寇等11类。此书虽然体例驳杂，记事也较为简略，但是目前存世的记北宋历史的最早的一部史书，因此具有较大的参考价值。《隆平集》今有台北文海出版社据康熙四十年刊本影印出版的本子。此本为四库本，本站也有标点本，可以搜索查找！</span> <br/>
          封面： <span class="inputVal" id="bkimg">Z_7145.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]隆平集【四库本】
[book_author]曾巩
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]126569
[book_dec]《隆平集》20卷，北宋曾巩撰。曾巩曾于宋神宗元丰四年(1081)入史馆修太祖至英宗五朝国史，此书大概是他在史馆期间撰修的一部国史草稿。晁公武《郡斋读书志》曾以此书误把《太平总类》和《太平御览》当作两书为据，怀疑它不是出于曾巩之手，《四库提要》进一步加以论证，指出曾巩之弟曾肇为他作的行状和韩维为他写的神道碑都没有提到曾巩著有《隆平集》一书，遂将此书定为伪书，说它虽为北宋故籍，但显系他人托名曾巩而作。余嘉锡《四库提要辩证》则引证大量材料，证明此书并非伪作，南宋人除了晁公武外，无人怀疑此书的真实性，李焘《续资治通鉴长编》、李心传《旧闻证误》、吴曾《改斋漫录》等都视此书为曾巩所作，伪托之说不能成立，余嘉锡的这一结论已经得到学术界的普遍认同。此书记载北宋太祖、太宗、真宗、仁宗、英宗5朝历史，故尤袤《遂初堂书目》称之为《五朝隆平集》。这部书的体例不太纯正，《四库全书总目》把它列入别史类。此书前3卷体例类似会要，分为馆阁、郡县、官司、典故、户口等26门，每门分若干条，但却并非每门都是贯串5朝的系统记载，颇似随笔札记，大概是作者从会要、实录、日历等书中录出以备修5朝国史纪志而用的材料。从第4卷以下则为列传，共有284人的传文，列传也不是按照常规依时序排列，而是以官职分类，全部列传共分为宰臣、参知政事、枢密、宣微使、王后、伪国、侍从、儒学行义、武臣、夷狄、妖寇等11类。此书虽然体例驳杂，记事也较为简略，但是目前存世的记北宋历史的最早的一部史书，因此具有较大的参考价值。《隆平集》今有台北文海出版社据康熙四十年刊本影印出版的本子。此本为四库本，本站也有标点本，可以搜索查找！
[book_img]Z_7145.jpg


[book_title]提要
钦定四库全书　　　　　史部四
隆平集　　　　　　　　别史类
提要
【臣】等谨案隆平集二十卷旧本题宋曾巩撰巩字子固南丰人嘉佑二年进士调太平州司法参军召为集贤校理出知福明诸州神宗时官至中书舍人事蹟具宋史本传是书纪太祖至英宗五朝之事凡分目二十有六体似会要又立传二百八十四各以其官为类前有绍兴十二年赵伯卫序其纪载简畧琐碎颇不合史法晁公武读书志摘其记太平御览与总类为两书之误疑其非巩所作今考巩本传不载此集曾肇作巩行状及韩维撰巩神道碑胪述所着书甚备亦无此集据玉海元丰四年七月巩充史馆修撰十一月巩上太祖总论不称上意遂罢修五朝史巩在史馆首尾仅五月不容遽撰此本以进其出於依托殆无疑义然自北宋之末巳行於世李焘作续通监长编如李至拜罢等事间取其说则当时固存而不废至元修宋史袁桷作搜访遗书条例亦列及此书以为可资援证盖虽不出於巩要为宋人之旧笈故今亦过而存之备一说焉乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
隆平集序
史官记録其来尚矣虽六史异名职司殊事螭头柱下操觚载简为记事之始兰台东观稽文责实为勒撰之所至於研精覃思諟正得失权舆纲纪之论总括经纬之条则必穷神於退食委蛇之间夙兴夜寐之际故凡为是官者莫不家有注记自备讨论岂不以事重体大君子之所尽心焉哉厥自迁固各有家学杨子山为郡上计犹献哀牢传得诏诣兰台廼若陆贾鱼豢张璠范晔亦复身非史职私撰国书由是言之一代成宪必资草创於前博采羣言於衆廼能究当世之事备後王之监故知为史之说皇朝太祖开运立极握符御天圣神相继缉熙文明之治亮采惠畴官得其人通籍史馆尤为慎选凡预论着皆命世大儒博学通识允所谓良史之才者也南丰曾巩子固为左史日尝撰隆平集以进自太祖至於英宗五朝圣君贤臣盛德大业文明宪度更张治具之体文武废置军政大小之务郡县户口风俗贡职之目柴燎祠祀学校科选之设宰相百官降王外彞之事分门列传凡一百六年为书二十卷当时号为审订颁付史馆副存於家虽非正史亦草创注记之流也世之学者前古之事靡不历览至於皇朝典故则往往不知其源或年代差舛或名号错误事辞失据前後抵牾盖其所传不审而外之故事杂録各附闻见国史法禁世莫得闻每缙绅之士文涉典故则含毫犹豫况於考着谱牒载述碑颂可使是非无凖厚诬当时致惑来世今斯集所载五朝之事炳然在目曾大父淄王昔典宗正尝授此书不敢颛秘庶几宦学君子有所考质呜呼观臯陶益稷之言知帝尧帝舜之事学者岂不孜孜欤淄国赵伯卫序

[book_title]卷一
钦定四库全书
隆平集卷一
宋　曾巩　撰
圣绪
圣宋赵姓帝高阳氏之後自汉京兆尹广汉而下世居涿郡爰及唐李僖祖生焉燕蓟之俗尚武时有僖祖以儒学显终於县令历水清文安幽都三邑顺祖即其子也少博学有时誉终於御史中丞翼祖即其子也少年慷慨有大志历营蓟涿三郡宣祖即其子也雅尚儒素又勇智过人仕周为将帅终赠太尉
太祖以宋州节度使为始封故国号大宋以火德王色尚赤太祖啓运立极英武睿文神德圣功至明大孝皇帝宣祖皇帝之第二子母曰昭宪皇太后杜氏初後唐明宗即位每夕焚香祷天曰臣出戎狄世乱为衆所推愿上天早生圣人与中国为主天成二年二月十六日太祖生周显德七年正月三日统师北征刘筠次陈桥军士推戴势不可避四日周帝逊位太祖登极以生辰为长春节改元建隆追尊皇高祖府君谥文献皇帝庙号僖祖陵曰钦陵皇曾祖府君諡惠元皇帝庙号顺祖陵曰康陵皇祖府君諡简恭皇帝庙号翼祖陵曰定陵皇考府君諡昭武皇帝庙号宣祖陵曰安陵开宝九年十月癸丑宫车晏驾在位十七年圣寿五十葬永昌陵孝明皇后王氏孝章皇后宋氏【继孝明立】孝惠皇后贺氏【即位後追册】太宗至仁应道神功圣德文武睿烈大明广孝皇帝宣祖皇帝之第三子太祖同母弟晋天福四年十月七日生显德七年从太祖北征太祖既为诸军拥戴师还太宗叩马首告曰诸军将校若恃功肆行剽略使民肝脑涂地非顺天应人之意愿誓而後进太祖遂誓於衆诸将而下翕然禀命太祖嘉帝英略友爱益至传位之意始於此开宝九年十月癸丑即皇帝位是年改元太平兴国以生辰为乾明节淳化元年改曰寿宁节至道三年三月癸巳宫车晏驾在位二十三年圣寿五十九葬永熙陵明德皇后李氏【即位後立】淑德皇后尹氏懿德皇后符氏【竝即位後追册】元德皇后李氏【真宗皇帝追尊】
真宗膺符稽古神功让德文明武定章圣元孝皇帝太宗皇帝之第三子母曰元德皇后李氏生帝於开宝元年十二月二日至道三年三月癸巳即皇帝位次年改元咸平以生辰为承天节乾兴元年二月戊午宫车晏驾在位二十六年圣寿五十有五葬永定陵章穆皇后郭氏【即位後册】章献明肃皇后刘氏【继章穆立】章怀皇后潘氏【即位後追册】章懿皇后李氏章惠皇后杨氏【竝仁宗皇帝追尊】
仁宗体天法道极功全德神文圣武睿哲明孝皇帝真宗皇帝之第六子母曰章懿皇后李氏生帝於大中祥符三年四月十四日乾兴元年二月戊午即皇帝位次年改元天圣以生辰为乾元节嘉佑八年三月辛未宫车晏驾在位四十二年圣寿五十有四葬永昭陵皇后曹氏【即位後立】废后郭氏温成皇后张氏【贵妃追册】
英宗体乾膺历隆功盛德宪文肃武睿圣宣孝皇帝太宗皇帝之曾孙濮安懿王第十三子母曰仙游县君任氏生帝於天圣十年正月三日嘉佑八年三月辛未即皇帝位次年改元治平以生辰为圣寿节治平四年正月丁巳宫车晏驾在位五年圣寿三十有六葬永厚陵皇后高氏【即位後受册】
【按此集真宗刘后俱作谥章献李后俱作諡章懿新编刘諡仝李諡庄懿通监二后俱作庄盖旧制后諡必冠帝号真宗諡章圣故俱易为章】
符应
窦俨周显德中与杨徽之卢多逊同在谏垣常曰天地厌乱久矣丁卯岁五星聚於奎自此太平矣恨不与二拾遗同见之也乾德五年丁卯五星会於奎俨果已卒师次陈桥军中有苗训者善占候引亲吏楚昭辅视日下复有一日
晋天福中两浙民间语必以赵字为助如饮曰赵饮食曰赵食之类宋兴钱俶独先恭顺盖悟此也
蜀自孟昶袭位民家质物者必书门曰召主收赎及昶末年命翰林学士幸寅逊书桃板辞不工昶自题云新年纳余庆嘉节号长春及王全斌平蜀朝廷以参知政事吕余庆知成都府而长春节太祖生辰也
江南自晋汉以来民间服玩侈丽者或问之必曰此物属赵宝子又李煜宫女染碧夜偶不收得雨色益鲜自尔竞收雨水以染谓之天水碧天水赵姓郡号也
都城
东京城以宣武军节度使治所建周世宗命韩通以近甸丁夫增修太祖建隆三年命有司广皇城东北隅按洛阳宫殿图营缮太宗太平兴国四年重立京城内外门名二十有五【外城门南薰而次十七内城门崇明而次八】
西京古洛邑今与南北京竝为别都
南京景德三年升应天府建
北京庆历二年升大名府建
官名
诸州置通判始於建隆四年命刑部郎中贾玭等充湖南道诸州通判乾德四年诏自今事无巨细须长吏通判佥议连书僚属方得奉行太宗朝以宋琪为开封府通判是後开封府不复置
司寇参军建隆间置以及第进士九经五经并在铨选人为之其後改曰司理五代时两京军廵诸州马步院都虞候判官止以开封河南及诸州才校充选至是改马步院为司寇而两京军廵始选任京官
转运判官开宝六年广南路初除徐泽一员太平兴国三年诸路竝置
以武德使副为皇城以闲廐使副为崇仪太平兴国中改
文明殿学士太平兴国五年因殿名置九年殿灾改建为文德殿此职遂废
以补阙为司谏以拾遗为正言太平兴国六年改内殿崇班左右侍禁太平兴国六年置以供奉官殿直有四十年不得迁转故增此三资崇班在供奉官之上殿直在侍禁之下又改殿前承旨为三班奉职
以天廐使副为左右骐骥雍熙间改
宣政使淳化中置太宗曰宣徽使执政之渐非宦者所宜处以王继恩平李顺有功故特置此职授之
翰林侍读学士咸平二年参用旧制禄秩次翰林学士以侍读授杨徽之夏侯峤吕文仲以侍讲授邢昺唐开元有侍读其後有翰林侍读学士至五代废太宗始命吕文仲侍读寓直禁中名秩尚卑故复更制
三司使咸平六年复後唐长兴之制长兴中张延朗领其使其後遂废至是以寇准尝执政故以为使兼总三部卞衮盐铁查道度支林特户部竝副使又以判官六员外掌政令奏事又有更制使止书检余皆副使判官主之
资政殿学士景德二年因殿名置殿在龙图阁之东序时王钦若求罢政事屡请不已特置此职以宠之殿学士在翰林学士之下侍读之上是冬又加钦若大学士之称在翰林承旨之上
龙图阁待制景德初阁成因置此职以授戚纶杜镐大中祥符末又以冯元直龙图阁待制直阁之名盖始於此
提点刑狱景德四年置在转运使副之下而俸给同每路二员内一员武臣带同字天禧四年改曰劝农事至是提点刑狱亦兼
内殿承制大中祥符二年置在崇班之上
景德殿使大中祥符五年置以授内臣刘承规
发运都监天禧间置
天章阁待制天圣中置景佑间又添置侍讲
崇政殿说书景佑元年置以授贾昌朝
端明殿学士景佑初复後唐长兴之制以殿为名置此职
观文殿大学士庆历七年置时宰相贾昌朝求罢政事除右仆射因以此职宠之仍诏自今曾任宰相者方除紫宸殿学士庆历八年因殿名置以授丁度是後不复置
官司
事材塲建隆间内臣阎承翰以八作司出纳积弊建议於都城西置塲治此而後授之世以为便
绫锦院乾德五年置时已平蜀所得锦工六百人隶焉内藏库太祖所置谓之景福内库太宗新其名曰内藏自淳化至景德用兵及郊丘之费不取於民有司假内藏缗帛六千余万每岁多或三百万少亦不减百万累年不能偿诏即蠲除之真宗景德中命陈彭年作记以示宰臣曰此库乃为计司备经费尔苟非节用能如是耶
以武德司为皇城司太平兴国中改
封驳司太宗从魏羽请遵故事复置因命羽典领自唐以来凡制诏皆经东台省审有未便者许封驳以闻主之者给事中也咸平四年改曰门下封驳事则给事中之职
以匦院为登闻院太平兴国六年改置咸平四年改登闻院曰登闻检院改鼓司曰登闻鼓院自是匦函遂废天圣间於登闻检院鼓院各以匦函为检匣凡言大事朝政阙失或诉寃未辨者悉令投检匣以进即言涉奇邪无得通闻
以天廐为左右骐骥院雍熙初改
三班院雍熙四年置先供奉官以下隶宣徽院其员寖多故别置官司考课而陞黜之
理欠司雍熙四年诏诸路州郡置
以军头司为殿前忠佐司端拱元年改
审刑院淳化二年於禁中置以李昌龄知院事凡具狱案经大理寺刑部方关审刑中覆然後下相府相府又以闻始论决
理检司淳化三年诏於乾元门西北廊置复唐制也天圣中遂置理检使以御史中丞领之
审官院淳化四年改考课朝官院为之其幕职州县官止曰考课院
国信司景德元年因契丹修好始置止以内臣阎承翰领其事
谏院明道初置
都水监嘉佑三年置
馆阁【文籍附】
三馆新修书院太平兴国三年诏赐名崇文院唐武德中初置修文馆隶门下省贞观中建史馆於禁中专掌国史开元五年於乾元殿东廊写四部书置刋定官以丽正殿为修书史十二年诏学士张说等晏於集仙殿曰集贤即丽正殿也以修书史为集贤殿书院三馆之名盖起於此自是集贤昭文置大学士史馆置监修国史皆以宰相兼领又置学士修撰直馆校理之职以他官领之昭文馆隶门下省史馆寓於集贤至梁迁都始以今右长庆门东北小屋十数间为三馆湫隘喧杂太宗即位顾左右曰此岂所以待天下贤俊耶诏经度左昇龙门东北车府为三馆又敞园圃植花木引御沟水注其中开便门西序备行幸尽迁文籍置焉东廊为昭文书库南廊为集贤书库西廊分经史子集四部为史馆书库初乾德中平蜀得书一万三千卷开宝末平吴又得二万卷参旧书为八万卷
秘阁初隶京百司淳化元年秘书监李至等言藏书之府汉麒麟天禄阁在未央宫中命刘向扬雄典校谓之中书即内库书也後汉东观亦在禁中桓帝始置秘书监掌图书秘记谓之秘书魏分秘书为中书而秘书监掌艺文图籍後以秘书属少府王肃为秘书监论不应属少府因是仍旧而兰台亦藏书故薛夏云兰台为外台秘书为内阁晋宋皆有秘书之号晋孝武好览文艺敕徐广料秘书阁四部三万卷宋谢灵运为监补秘阁之遗逸齐末兵火经籍散亡隋炀帝写秘阁二书分为三品於观文殿廊贮之唐开元中於乾元殿东廊写四库书以充内库命禇元量马怀素总其事後以集仙殿为集贤殿内置书院今陛下建秘书阁以藏奇书愿颁明诏俾与三馆同列不隶京百司诏自今秘阁宜次三馆秘书省依旧属京百司
唐会要百卷建隆二年宰相王溥进德宗时苏冕撰四十卷武宗时崔铉又撰四十卷溥采宣宗以来故事广成百卷
开宝通义二百卷开宝四年学士李昉进唐开元中徐坚萧嵩等删定古今五礼百五十卷昉等广以成二百卷开宝通义纂一百卷开宝六年参知政事卢多逊进太平总类太平御览太平广记皆太平兴国中儒臣李昉等编次
文苑英华一千卷雍熙三年学士宋白等奉诏以前世文章纂成
道藏经大中祥符九年枢密使王钦若删详凡三洞四部共四千三百五十九卷钦若言道德隆符乃老君圣祖所述升於洞真部灵宝度人经之次又总为目録表求御制序诏从其请赐名曰宝文统録钦若又言三洞真经者无上大罗天中玉京元都秘藏之所藴也元始命天皇真人象形模写名曰天书玉篆为文字之宗由是经録符图诸天灵宝递相祖述故道经为首焉洞真经洞元经洞神经总百九十二万四千三百八十卷袐在玉京元都三十三天未尽降世间开辟後已降之经一万九千九百七十卷梁简文帝时有六千余卷唐明皇所撰琼纲才三千余卷徐铉等尝校勘去其重复得三千七百三十七卷至钦若又增五百余卷焉洞真洞元洞神谓之三洞太清太平太真正一谓之四部钦若又於道藏中检閲神仙姓国姓者四千人事迹以闻诏图形景灵宫廊庑
郡县
建隆三年以青州北海县为北海军
建隆四年以秦州大潭县治成纪开封府东明镇为东明县义州山寨镇为安化县【义州太平兴国初改为宜州】潭州弘道县为营道县又以潭州江华县隶道州
乾德二年以襄州阴成镇为光化军以襄州谷城镇为乾德县隶光化军以朗州桃源乡为桃源县以扬州迎銮镇为建安军割永正县隶焉
乾德三年以溧州常丰塲为常丰县衡州安仁塲为安仁县江陵府白洑廵为潜江县白日廵为建宁县万庚廵为万庚县白沙院为玉沙县以北海军为潍州割营丘昌邑并北海县隶焉
乾德四年以灌口镇为永康军割成都府导江县蜀州青城县隶焉
乾德五年以成都府金水县为怀安军割汉州金堂县隶焉
开宝元年诏陇州置陇安县
开宝二年以合州浓洄镇为广安军
开宝三年以万州梁山县为梁山军沧州无棣县为保顺军
开宝四年改密州辅唐县曰安丘蜀州唐兴县曰江源寿州盛唐县曰六安同州奉仙县曰蒲城广南恩唐州曰恩州明州曰南雄州又升扬州高邮县为高邮军开宝五年以荆门镇为荆门军割荆南长林县隶焉又改邕州晋兴县曰乐昌利州益昌县曰昭化赵州昭庆县曰隆平
开宝六年以云安监为云安军
太平兴国二年以李继昇筑潞州北乱柳石围中为威胜军建镇州成堡寨为平定军曹州定陶镇为广济军改平南军为大平军以芜湖繁昌县隶焉
太平兴国三年以庐州无为县为无为军以建州邵武县为邵武军
太平兴国六年以定州保塞军为保州易州太保寨为平寨军梁门口寨为静戎军是年改静戎曰静安以霸州淤口为破虏军改新镇军曰平戎
太平兴国七年以江州星子县为南康军改关南曰高阳关
太平兴国八年以海门镇为太平军以衢州开化塲为开化县
雍熙四年以广德军郎步镇为建平县
端拱元年以黎阳县为通利军以富国塲为富国监淳化元年以大庾县置南安军以大庾南安上犹三县隶焉
淳化四年以耀州黎园镇为淳化县
淳化五年降成都府为益州以李顺之乱故也以抚州金谿塲为金谿县建州崇安塲为崇安县岳州王朝塲为平江县信州宝丰塲为宝丰县汀州上杭塲为上杭县武平塲为武平县仍旧隶逐州又以石保寨建威寨军席鷄城寨建清远军复为环州
至道三年建三泉县为大安军以西县隶焉降天长军依旧为县隶扬州以扬州六合县隶建安军筑古原州为镇戎军其谋出於节度李继隆由蔚茹河路护灵州军粮因师进壁而还
咸平元年改太平军为太平州
咸平三年以岚州静乐寨为静乐军
咸平四年以泾州长武镇为长武县仍隶泾州
咸平五年改静乐军为宪州以开封府通许镇为咸平县
景德元年改威虏军曰广胜静戎军曰安肃破虏军曰信安平戎军曰保定宁边军曰永宁定远军曰永静定羌军曰保德平虏城曰肃宁
景德三年升应天府为南京以齐州章丘县为清平军以洺州高苑县为宣化军以河南府永安镇为永安县大中祥符二年改浚仪县曰祥符升建安军为真州庆历二年升大名府为北京
庆历八年改贝州为恩州
学舍
五代学校不修学者多各从其师是以庐山有白鹿洞书院嵩阳岳麓亦各有书院国朝各赐以书籍大中祥符初应天府民曹诚即戚同文旧学之地造书舍诏赐额曰应天府书院命戚纶之子舜宾主之其後庠序之敎兴而所谓书院者未之或闻矣
武学庆历二年置於武成王庙
寺观
建隆元年诏诸道寺院经显德二年已废者不得存留其佛像许移置见存留处
开宝三年改封禅寺为开宝寺五年赐峨眉山新寺名光相
太平兴国二年改新造龙兴寺为太平兴国寺【因年号】报光寺为乾明【因乾明节】三年改庐山东林为太平兴国寺西林为乾明寺通玄寺为太平观九年置啓圣禅院即太宗皇帝降诞之所
大中祥符间在京及仙源县寿丘竝建景灵宫立圣祖殿仙源县寿丘建太极观立圣祖母殿诏天下州军监置天庆观仍竝建圣祖殿又改润州京江中金山曰龙游禅院是山古谓之浮玉唐贞元二十一年江滨获黄金数镒诏改为金山有头陀自称裴氏至山始创寺咸通中曹礭以山名寺伪唐李景保大间改寺名潭心云治平三年诏一应无额寺院屋宇及三十间以上者竝赐寿圣为额【因寿圣节】不及三十间者竝行拆毁
宫掖
建隆初後宫止及二百八十余人开宝五年水灾太祖徧谕之曰愿归者以情言得五十余人赐白金帏帐遣之
太宗尝谓侍臣曰晋武帝平吴之後後宫畜数千人朕以此为戒宫中妃御掌事辈不过三百人犹以为多更差择之後雍丘尉武程上疏愿减後宫嫔嫱上谓宰臣曰内庭给使亦分掌事有不可去者尔朕固不作离宫别馆取良家子充其中如秦汉之君也李昉请加黜责以惩妄言上曰朕曷尝以言罪人但念程不能知尔真宗即位择宫中给事岁深者出之景德元年又令籍宫中止留年高者余悉放出皆号泣愿留上敦谕令中使访良族聘之宰臣李沆曰此盛德之事也大中祥符元年又遣出百人谓近臣曰亦节用之一端也
仁宗宝元二年放宫人二百七人谕辅臣曰不独矜其幽闭亦省掖廷费也
英宗治平元年放宫人一百三十五人又明年放一百八十人宫人及戚里有留内寺观为尼女冠不出者上一日谓宰臣曰欲听从人可乎韩琦等对曰陛下哀怜及此诚仁政之一端也遂听其从便
隆平集卷一

[book_title]卷二
钦定四库全书
隆平集卷二
宋　曾巩　撰
行幸
建隆元年昭义军节度使李筠叛五月驾幸军前六月筠自焚泽潞平七月车驾还京时筠子守节据上党闻筠死亦降是年九月李重进叛十月车驾幸军前十一月重进自焚十二月车驾还京重进太原人周祖之甥在周为平卢军节度使判扬州至是以扬州叛开宝二年二月亲征太原五月太常博士李光赞上言遂诏班师六月车驾还京
太平兴国四年二月亲征太原先询曹彬曰周世宗太祖亲征何以不能克对曰世宗以史超败於石岭关人情惊扰故师还太祖屯兵於甘草地军人多腹疾遂中止今兵甲精鋭翦孤垒犹拉朽尔上於是决计四月至太原五月堕其城刘继元始降诏释之六月驾临范阳七月还京咸平二年契丹入寇十二月驾幸河北三年正月王师告捷车驾还京
景德元年契丹入寇十一月驾幸军前次卫南县大将李继隆奏今月二十四日败敌衆於澶州城北其将顺国王挞览为王师强弩所毙其衆遂遁时北主及其母同入寇因王继忠遂乞修好二十六日驾至澶州北使韩?见於行在十二月车驾还京
景德四年正月驾幸永安朝拜诸陵二月幸河南三月车驾还京
大中祥符元年十月驾幸泰山行封禅礼辛亥享昊天上帝以太祖太宗配三献毕封金玉柜壬子禅祭皇地祗於社首山十一月幸曲阜县谒文宣王庙及孔陵林木侵道遂降舆乘马至宣尼墓设奠再拜又加諡齐太公曰昭烈武成王建庙青州追封周公曰文宪王建庙曲阜县是月车驾还京往还四十七日未尝遇雨雪大中祥符四年车驾幸河中府亲祠汾隂二月丁巳至宝鼎县奉祗宫辛酉上服衮冕祀后土祗改奉祗宫曰太宁宫以宝鼎县为庆成军隶河中府又改庆成军宝鼎县曰荣河县三月幸西京至永安县谒诸陵四月车驾还京
大中祥符七年正月驾幸亳州太清宫奉加号册宝丙午至真源县奉元宫上斋於迎禧殿戊申上服通天冠绦纱?进大次己酉行朝谒礼改真源县曰卫真升应天府为南京以新修圣祖殿为鸿庆宫二月车驾还京
取士
旧制台阁近臣每年得以抱文艺者公荐於贡闱知举官去取不能无所徇建隆四年诏禁止之
开宝二年诏西川山南荆湖等路所荐举人竝给往还劵
开宝六年初殿试进士自是为定制故事礼部放榜勅下之日醵钱为同喜饮於曲江近世多於名园佛宇太平兴国元年吕蒙正等及第始官为供帐仍赐御诗至道二年张洎以儒行篇刻板印赐近臣并新及第人隋大业中始设进士科至唐为盛每岁不过三十人咸亨上元中增至八十人既而复故开成间连岁放四十人俄仍旧制太宗即位旬日之间放进士三十三人经科百九十六人竝赐緑袍木简未命官而释褐新制也咸平三年放进士四百一十四人并九经而下共一千五百四十六人景德初进士遂至七百八十三人自是取人日益盛矣景德以前进士及第导从过多景德二年贡院乞令状元用一节呵导余止双控马首遇常参官歛马侧立诏从之
大中祥符八年蔡齐殿试第一人及第诏令金吾司差七人许出节前引遂为定制
大中祥符五年殿试题始赐印及草纸
天圣中初置武举至皇佑罢治平元年复置
制举自乾德二年至治平应诏人无定数
招隐逸
道士澄隐字栖真常山人兼通儒释典太祖征太原还幸其所居问曰师年八十容貌甚少必能养生宜以教朕对曰臣养生不过精思链气尔帝王养生则异於是老子曰我无为而民自化我无欲而民自正无为无欲凝神太和轩帝陶唐享国永年得此道也上悦厚赐之王昭素酸枣人笃学有至行乡人有讼不之官府而诣昭素为之辨折无不敬服开宝二年召至命讲易年踰八十矣居月余求归特授国子博士自李穆而下有闻於时者皆其门人也
陈抟居华山灵台观太平兴国间两至京师赐号希夷先生上令引至中书宰相宋琪问修养之道抟曰不知也今上言皆究治乱之大旨诚有道仁圣之主正君臣协心治天下之时勤行修炼无大於此时年近百岁居华山四十年端拱二年豫言其卒以表来上云大数有终圣时难恋命弟子贾德昇凿石室於张超谷室成而逝抟能逆知人意有华阳隐士李奇自言开元中郎官年数百岁顔如婴儿行数百里顷刻而至常与抟酬唱人以为神仙【自言二字妙甚】
布衣潘阆常卖药京师好结交上左右有言其善吟诗者至道初召对赐进士出身国子四门助教未几追还所赐【潘君行径正是後来隐士宗派】
真宗西祀有言陕州魏野河中李渎皆隐居求志上特召之皆称疾不起大禧四年二人者继逝各追赠着作郎仍赐其家粟帛
却贡献
淳化中夏州赵保忠献鹘谓之海东青上曰朕久罢畋游无所用也还以赐之
景德中文州尚牧献白御马一上曰进贡无名命亟还之
大中祥符间蒲端国献崑仑奴上曰异俗离去乡土可悯也命还之
天圣元年乾元节知宁州职方员外郎杨及以绣佛来献上谓近臣曰及佞人也民安政举乃守臣之职安用此为命亟还之
仁宗谕辅臣曰川路旧贡织绣佛像者悉罢之宰相王曾曰臣恭闻德音所谓不作无益害有益也
温鼎知广州岁贡柑橘及蜜煎果实又致其余於大臣谓之贡余宰相王曾请加禁止上曰贡且劳矣况其余乎命亟罢之
英宗即位于阗国遣使贡独峰驼上曰异物非朕所贵命还之右赞善大夫陈世修献白马一英宗赐帛五十段仍还其马
慎名器
教坊使卫得仁以老乞外官引唐庄宗朝故事冀领郡太祖谓宰相曰伶人为刺史乱世事焉可效宰臣欲以为上州长史司马上曰此亦不当轻授止令与太常寺大乐令
崇仪使尹继伦端拱二年败契丹於唐河杀其皮室相公射北将裕悦中臂其衆大溃相蹂践而死者不可胜计时李继隆护粮敌骑行将及因是获免策功止加洛苑使长州刺史
唐制郊祀行庆止进勲阶五代肆赦例迁官秩宋初因之未暇革去右司谏孙何起居郎耿望言其非制真宗嘉纳遂定三年磨勘进秩之法郊礼止加散官勲爵景德初李继隆石保吉败北兵於澶渊毙其骁将达兰饮至行赏继隆而下止加勲阶食邑
真宗尝语辅臣欲省费用减吏员宰臣向敏中曰太祖太宗朝合门只候止三五员今踰数百除授未巳愿慎择焉上曰相承为例当渐省之
鲁国长公主以医官使赵自化医术有效请授尚食使兼医官真宗曰元份尝有请已谕其不可今乃复尔命枢密院召自化戒之
枢密副使张士逊求以子友直为馆阁校勘仁宗曰馆阁所以待英俊可以恩丏乎上命友直於馆阁读书遂诏校勘无得增员仁宗谓辅臣曰图书之府所以待贤俊而备讨论也比来公卿之族多以恩泽为请殆非请延之意也其诏自今辅臣两省侍从不得陈乞子弟亲戚为馆阁官其进士及第三人以上亦考所进文召试入等始得除
驸马都尉柴宗庆求为使相仁宗问辅臣曰如何宰相王曾对曰先朝石保吉魏咸信皆历行阵有劳晩方除使相且将相之任系国重轻岂容私请上曰朝廷名分何可妄求卿等可召宗庆谕之
杜衍为宰相凡内降与恩泽者少积至十数於上前面纳仁宗语谏官欧阳修曰外人知杜衍封还内降邪朕居禁中有求恩泽者每以衍不可告之而止者多於所封还也【足见仁宗任相之专然人主恩威由已何必诿之臣下】
章懿太后弟李用和长子璋既为合门副使次子珣又求任通事舍人仁宗谕之曰朝廷爵赏所与天下共也戚里之家兄弟迁补皆如已欲使朕将何以待诸勲旧乎
章惠皇后弟汝州兵马总管杨景宗乞为郡仁宗以其累犯法复起曰朕於景宗何爱一郡然贪虐之性老而益甚使为郡则一方受弊矣
张尧佐为三司使言者虑其遂大用也力争攻之上谕辅臣曰自今后妃之家毋得用为执政着以为令翰林侍读学士张瓌判吏部流内铨其子郾城主簿庖民锁试未尝考功补考而又考限未至同判铨翰林侍读学士范镇令用例以随身历为证而不取审状书考移令瓌虽碍亲不预其事然知其故而弗止英宗以问辅臣皆言瓌可勿劾上曰瓌私其子可不顾铨法耶命特夺一官降知濠州镇亦坐赎金
英宗皇帝患吏员猥多乃诏待制以上六周年中书取旨转官至谏议大夫止京朝官竝四周年与磨勘至前行郎中止少卿监以七十员为额於前行郎中先补官者补其阙酬赏及特恩不在此限
革弊
五代以来天下邮传皆役平民建隆二年始命以军人代之五代时使臣往来及辇运官司皆役侨居人户谓之递夫建隆三年诏禁止之
五代承唐季乱离之後国用窘蹙故冬服止及将相翰林学士诸军大校建隆三年初赐文武常参官太平兴国二年十月朔诏赐百官诸军校百夫长以上及遣使齎赐藩镇州郡冬服自是以为常
五代以来领节旄者多武夫悍卒所至必补亲吏代判缘是为奸民被其患乾德三年诏诸州长吏或藉人代判者於宾幕内择公干官不得复任元从人
五代以来衣服旗帜止以彩缋开宝四年郊禋初易以绣衣卤簿
内臣李承进逮事唐庄宗太祖尝问庄宗时事对曰庄宗好畋猎每次近郊卫士必控马首曰儿郎辈寒冷望陛下与救接庄宗随所欲给之如此者非一晩年萧墙之祸由赏赉无节威令不行也太祖叹曰二十年夹河战争不能以军法约束此辈诚儿戏
开宝四年郊禋优赏三班殿直挝登闻鼔援御马直例上遣中使谓曰朕之所与便为恩泽岂有例邪尽戮挝鼓者四十人余配诸州骁健自都指挥使尹进而下竝杖而降籍初平蜀日选孟昶亲兵一百二十人隶殿前司谓之三班殿直至是遂废
堂後官五代以来择用诸司人吏倚法徇私莫可检察开宝末始诏流内铨择选人令録与升朝官判司簿尉与上县令俾充是选其後止以诸科出身人充汉乾佑以来天下令録判司簿尉竝据所请俸折支物每一千分两户俾月输缗钱除二税外与免徭役谓之俸户开宝九年太祖即位始诏罢之
亲从指挥使马翰称京城有贼愿自缉捕真宗谓辅臣曰朕尹京日闻翰以缉捕为名颇为民害事未彰露姑置之自今捕盗止委开封府可也
节俭
太祖尝閲孟昶宫中物有宝装溺器遽命毁之曰以此奉身不亡何待
太宗未尝御新衣枢密使王显等侍数视上袴上怪而问之对曰陛下袴纹缕皆倒上笑曰澣濯频故尔朕念机杼之劳且欲化天下以俭也
油衣库言帟幕损弊者数万请毁弃之太宗命煮染杂色成旗帜数千它日有司又以营缮弃材请给甄官薪上命择其可用者成什物数千分赐宰相李昉等咸相顾而叹曰富有天下而犹器微物於已弃之余则其大者可知矣
御马旧以织成帕覆鞍勒至道二年诏以黄绢代之辅臣尝因奏事至福宁殿之西阁见仁宗所御幄帟茵衾皆质素暗弊自是大臣之家无复僭侈
宰执
唐以侍中中书令为真宰相又言故事左右仆射各一人侍中中书令各二人为正宰相武德初李积任左仆射以南省务疏於北省始命带中书门下三品竝平章事者为真宰相其宰相仆射不带同三品者但厘尚书省务而已贞观至德间置左右相又有知政事参议朝政参预朝政参知政事参知机务皆宰相之称也高宗谓参知政事崔知温曰郭待举岑长倩郭正一魏元同历任尚皆浅且令预闻政事未可与卿等同名待举等竝与中书门下同受进止平章事则是平章事亦或居参知政事之下其後方镇遂有以恩授平章事者然而宰相谓之平章事盖始於唐矣乾德二年太祖既以赵普为相且欲用薛居正吕余庆故询翰林学士陶谷曰下丞相一等何官谷对曰唐有参知机务参知政事翌日竝命居正余庆参知政事不宣制不押班不知印不升政事堂凡上殿庭别设塼位居宰相後敕尾列衔仍下押字太宗始命与宰相更互知印时议者谓谷之对为失而下丞相一等汉御史大夫是也虽然唐参知政事固宰相之任曾何以为百王不易之制殆称谓适同尔官制因时轻重盖可见矣仆射侍中皆秦官仆役於射谓之仆射缘所领之事而立名者尔侍中则丞相之史也唐之以为宰相名同而实异甚矣枢密使唐特以宦者处之朱梁改曰崇政院始命敬翔为使後唐同光复其旧称命宰相兼其任石晋天福中废枢密而置宣徽南北院至开通初复置枢密院而宣徽之名因以不废宋兴以平章事为宰相以参知政事枢密使副知院同知院签书院事竝为执政官宣徽使居执政官之次或以加前执政或以待勲旧焉
宰相【竝以先後为次出而复任者互存】
范　质　　王　溥　　魏仁浦　　赵　普
薛居正　　沈义伦　　卢多逊
右自建隆元年正月至开宝九年十月
薛居正【子平】　沈义伦　　卢多逊　　赵　普
宋　琪　　李　昉　　赵　普　　吕蒙正【圣功】李　昉　　张齐贤　　吕蒙正　　吕　端
右自太平兴国元年十月至至道三年三月
吕　端　　张齐贤　　李　沆【太初】　吕蒙正
向敏中　　寇　准【平仲】　毕士安　　王　旦【子明】向敏中　　王钦若　　寇　准　　李　廸【复吉】丁　谓　　冯　拯
右自至道三年三月至乾兴元年二月
丁　谓　　冯　拯　　王　曾【孝先】　王钦若【定国】张知白【用晦】　张士逊　　吕夷简　　张士逊
李　廸　　王　曾　　王　随【子正】　陈尧佐
张士逊　　章得象　　杜　衍　　贾昌朝
陈执中　　文彦博　　宋　庠【公序】　龎　籍
陈执中　　梁　适　　富　弼　　刘　沆【冲之】韩　琦　　曾公亮
右自乾兴元年二月至嘉佑八年三月
韩　琦　　曾公亮
右自嘉佑八年三月至治平四年正月
参知政事
薛居正　　吕余庆　　刘熙古　　卢多逊
右自乾德二年四月至开宝九年十月
窦　偁　　郭　贽　　宋　琪　　李　昉
李　穆　　吕蒙正　　李　至　　辛仲甫
王　沔　　陈　恕　　张齐贤　　贾黄中
李　沆　　吕　端　　苏易简　　赵昌言
寇　准　　向敏中　　张　洎　　李昌龄
温仲舒　　王化基
右自太平兴国元年十月至至道三年三月
向敏中　　李昌龄　　温仲舒　　王化基
李　至　　李　沆　　向敏中　　王　旦
王钦若　　毕士安　　冯　拯　　赵安仁
丁　谓　　陈彭年　　王　曾　　张知白
李　廸　　丁　谓　　任中正　　王　曾
右自至道三年三月至乾兴元年二月
任中正　　王　曾　　吕夷简　　鲁宗道
夏　竦　　薛　奎　　王晦叔　　晏　殊
王　隋　　蔡　齐　　盛　度　　韩　亿
程　琳　　石中立　　王　鬷　　李若谷
宋　绶　　鼂宗慤　　王举正　　贾昌朝
范仲淹　　陈执中　　宋　庠　　吴　肓
丁　度　　文彦博　　明　镐　　高若讷
刘　沆　　梁　适　　程　戡　　王尧臣
曾公亮　　张　昇　　孙　拚　　欧阳修
赵　槩
右自乾兴元年二月至嘉佑八年三月
欧阳修　　赵　槩
右自嘉佑八年三月至治平四年正月
枢密
吴庭祚【使】　赵　普【使】　李处耘【宣兼副】李崇矩【使】王仁赡【副】　楚昭辅【副升使】曹　彬【使】
右自建隆元年正月至开宝九年十月
曹　彬【使加平章】楚昭辅【使】　石熙载【签书并副又加使】
柴禹锡【宣兼检校】王　显【宣兼副升使】　　　　张齐贤【签】王　沔【签升副】张　宏【副】　赵昌言【副】　杨守一【宣兼同知】张齐贤【副】　张士逊【宣兼签】温仲舒【副升使】寇　准【副改知】柴禹锡【宣兼副】刘昌言【同知】　赵　熔【宣兼知】向敏中【同知】钱若水【同知】　李惟清
右自太平兴国元年十月至至道三年三月
曹　彬【使平章】赵　熔【知】　王　显【使】　向敏中【副】夏侯峤【副】　钱若水【同知】　李惟清【同知】　杨　砺【副】宋　湜【副】　周　莹【宣兼知】王　旦【同知】
王继英【宣兼知升使】　　　　冯　拯【同知改签】
陈尧叟【同知改签加平章升使】　　丁　谓【使】
王钦若【同知加平章升使】　　　韩崇训【签】
马知节【宣兼签改副】　　　　寇　准【使加平章】王嗣宗【副】曹利用【副改知升使加平章又加侍中】　张　旻【宣兼副】任中正【平章副】马知节【知】　周　起【副】　冯　拯【使加平章】曹　玮【签】钱惟演【副】　张士逊【副】
右自至道三年三月至乾兴元年二月
曹利用【使仆射侍中】　　　　张士逊【副】
张　旻【使加仆射侍中天圣七年改名耆】钱惟演【使】　张知白【副】晏　殊【副】　夏　竦【副】　范　雍【副】　姜　遵【副】张尧佐【副】　夏　竦【使】　赵　稹【副】　晏　殊【副】
杨崇勲【宣兼副升使】　　　　王晦叔【使】
王德用【签改同知升知又加宣】　　李　谘【副改知】王　曾【使同平章】王　随【知】　韩　亿【同知】　蔡　齐【副】　章得象【同知】盛　度【知】　王　鬷【同知】　王博文【同知】　陈执中【同知升知】张　观【同知】　夏　守【同知】　王　鬷【知】
晏　殊【知升使加平章】　　　　宋　绶【知】
王贻永【同知改副升使加平章】　　杜　衍【同知改副升使】
郑　戬【副】　任中师【副】　任　布【副】　韩　琦
范仲淹【副】　富　弼【副】　贾昌朝【使】　吴　肓【副】龎　籍【副升使】丁　度【副】　夏　竦【使】　高若讷【副升使】宋　庠【使】　梁　适【副】　王尧臣【副】　狄　青【副升使】孙　沔【副】　田　况【副】　王德用【使同平章】程　戡【副】韩　琦【使】　贾昌朝【使】　宋　庠【使】　田　况【使】张　昇【副】　孙　拚【副】　曾公亮【使】　欧阳修【副】赵　槩【副】　陈升之【副】　包　拯【副】　胡　宿【副】吴　奎【副】　王　畴【副】
右自乾兴元年二月至嘉佑八年三月
张　昇【使】　胡　宿【副】　富　弼【使】　吴　奎【副】王　畴　　陈升之【副】　文彦博使　吕公弼【副】郭　逵【同签】
右自嘉佑八年三月至治平四年正月
宣徽使
昝居润【南】　张　美【北】　李处耘【北改南兼枢】
李崇矩【北兼枢】曹　彬【南】　潘　美【北改南】
右自建隆元年正月至开宝九年十月
潘　美【南】　王仁赡【北】　柴禹锡【北检校枢】王　显【南兼枢】弭德超【北兼枢】郭守文【北】　杨守一【北签枢】张士逊【北兼枢】柴禹锡【北兼知枢】赵　熔【北兼知枢】
右自太平兴国元年十月至至道三年三月
赵　熔【南兼枢】周　莹【南兼枢】王继英【北兼枢】雷有终【北】马知节【签枢加北】张　旻【南兼枢】曹　玮【北兼枢】
右自至道三年三月至乾兴元年二月
杨崇勲【南兼枢】王德用【知枢加南】夏守斌【南】　李用知【南加平章】夏　竦【南】　程　琳【北】　李昭亮【北】　郑　戬【北】张尧佐【南】　狄　青【南】　吴　育【北】　富　弼【南】曹　佾【南】　程　戡
右自乾兴元年二月至嘉佑八年三月其後不除
隆平集卷二

[book_title]卷三
<史部,别史类,隆平集>
钦定四库全书
隆平集卷三
宋　曾巩　撰
祠祭
唐腊用辰宋兴腊用戌贞观以前寅蜡百神卯祭社宫辰享宗庙开元以後三祭同用腊辰建隆之制祭百神社稷宗庙同用腊戌
祠部令应先代帝王三年一享牲用太牢建隆四年诏来年仲春以羊豕代太牢致飨帝高辛庙在宋州尧在晋州临汾以稷契配舜在河中府以臯繇配禹在陕州夏县以伯益配汤在郾师以伊尹配文王在酆旧配以太公望唐封太公望武成王以庙食今以师鬻熊配武王在镐以周公配汉高祖在长陵以萧何配光武在南阳以邓禹吴汉贾复耿弇配唐太宗在醴泉以长生无忌房乔杜如晦魏徵李靖配乾德四年诏先代帝王各置守陵户太皥葬长沙黄帝葬长沙高阳葬临河高辛葬濮阳尧葬城阳谷林舜葬零陵九疑女娲葬赵城禹葬会稽汤葬宝鼎文王武王并葬咸阳汉高祖葬长安世祖葬洛阳唐高祖葬三原太宗葬醴泉九鬷山并五户每岁春秋长吏以羊代牛奉祀商中宗至隋文帝十陵并三户岁一享秦始皇至石晋高祖十五陵并二户三岁一享周桓王至後唐清泰帝三十八陵止禁樵采
淳化三年秘书监李至上言国初举藏冰之法於司寒之祭常在四月行之按豳风七月四之日献羔祭韭盖周以十一月为正而四月者今之二月也春秋传曰日在北陆而藏冰谓夏十二月日在虚危也献羔祭韭谓二月春分始开冰室也火出而毕赋火星昏见谓三月四月中也又月令仲春天子献羔开冰先荐寝庙详开冰之祭当在春秋而行之四月乃有司之失也上然之命正其理
集贤校理胡宿言火正阏伯之祠在南京乃国朝受命之地自祖宗以来未领於祠官臣切为朝廷惜之事下礼官言阏伯为尧火正实居商丘主祀大火能宿其官後世因之祀为贵神配火侑食国家有天下之号实本於宋五运之次又盛火德谓其因兴王之地商丘之旧作为坛兆秩祭大火配以阏伯以辰戌出纳之月诏留司长吏奉祭事上是其议而行之
皇佑间上谓大臣曰前世礼神有祭玉燔玉今於祀典无乃阙乎文彦博对曰唐太常卿王起以当时祀事止有燔玉因请下有司求良玉始造璧琮等九器以祀神已事则藏之而燔玉止用珉盖唐以来礼神之玉已不备上曰朕奉事天地祖宗岂於宝玉有所爱乎其令有司备制制之时沙州适贡玉乃择其良者制为璧琮等九器其黝璜尤粹温祭玉之备盖始於此矣【原本第三卷欠一叶自帝三十字起至玉有字止又第九卷弭德超传阙尾杨守一张逊二传全阙曹彬传阙首段而谬附以王荆公事舛错失伦初刻注为阙文不免遗憾兹己丑季春忽得六安州杨君希洛千里贻缄从董氏万卷堂善本録示遂补刻以成全书隔地同心诚快事也】
有神降於终南山道士刘守真以为天之宗神号黑杀将军守真每斋戒祈请必至至则室中风肃然声如婴儿独守真能晓开宝九年太祖不豫驿召守真令问焉曰上天宫阙成玉锁开矣晋王有人心言讫不复降太平兴国六年封神为翊圣将军
咸平四年封劔州梓潼神顺济王为英显王王张亚子也生越巂仕晋战殁郡国志云亚子常至长安见姚苌谓之曰别後九年君入蜀梓潼七曲山头有丛林仆所居也叩树当有应者及苻坚命苌入蜀因此至七曲山访得其处举策叩树有阍人出曰此神君仙室也苌曰神君可得见乎入白有顷数吏前导见堂宇壮丽侍御拥神君出乃张君也叙旧设席张乐酒酣苌辞神敕左右授以一杖曰有兵革事所指如意苌得之战无不克唐明皇入蜀神迎於万里桥僖宗播迁亦有冥助故封爵顺济王咸平三年蜀寇王均叛有登城指贼大呼曰梓潼神遣我来九月二十日城陷矣贼射之不见及期果验帅臣以闻故改是封焉
【刘云梓潼神来历如此其说已荒唐况又增以文昌化书等乎即此所纪以武事着闻并非文事也续文献考载倪文毅上正祀典疏略云按图志英显王庙在劒州即梓潼神姓张讳亚子其先越巂人因报母讐徙居劔州之七曲山仕晋战殁人为立庙唐玄宗西狩追封左丞僖宗入蜀封顺济王宋咸平中改封英显又按文昌六星在北斗魁前为天之六府道家谓上帝命梓潼神掌文昌府事及人间禄籍元加号为辅元开化文昌司禄宏仁帝君以二月初三日为诞生之辰至於文昌之星与梓潼无干今乃合而为一诚出傅会所有前件祭祀乞罢免】
刑罚
诸州大辟旧皆藩臣专决枉滥者衆时务姑息不复究问建隆三年诏自今郡国断大辟并録案朱书格律及禁勘月日官典名衔以闻委刑部覆视仁宗哀矜庶狱官失入死罪者终身不得改官吏部尝引对选人韩中正以失入人罪报罢後刑部引为详断官上见其奏谓王钦若曰此岂常引对者耶钦若对曰然上曰既常用法不当乃可以为法官乎诏劾引用者罪
沈德妃之弟惟恭乐安郡主之壻张承衍同管勾会灵观观燔坐黜惟恭蔡州承衍汝州并管库妃主交为言乞留京师仁宗曰已行之命为贵戚所回则法徒设矣命趣行
燕乐
酺饮起自秦法三人会饮则罚金故因事赐酺吏民会饮过则禁之太宗尝谓辅臣曰朕读唐史书每见睿宗以後赐酺或连夜七日九日亦或弥月无乃太甚乎娯乐不可过三日为得宜矣玄宗令三百里内刺史县令各率音乐集都下能无劳扰耶雍熙九年冬南郊礼毕诏赐大酺三日丙申自丹凤楼至朱雀门张乐迁四市物货会五方士女旱车水船往来御道为鱼龙曼延之戏又集开封府县及诸军乐人列御楼前音乐间发观者溢路上御楼燕羣臣赐畿甸耆老酒食列坐於下大中祥符以後屡讲是制
上元张灯旧止三夜乾德五年太祖谓宰臣曰今朝廷无事稼穑丰稔当纵士庶俾之行乐诏开封府更增两夜遂为定制
故事学士赴任有敕设猕猴之戏其礼久阙张洎苏易简除翰林学士特命设教坊杂伎枢密直学士知制诰以上咸与其集太宗因谓侍臣曰学士清切贵重朕常恨不得为之
圣祖降後上谓王旦等曰先天降圣节欲设斋醮止刑罚屠宰其日听士庶以延夀带续命缕保生酒更相赠遗因示带缕一奁皆金银珠翠缯彩为之旦曰陛下制此非止崇奉盖欲均福衆庶臣等不胜大庆
【汤敦实曰此数语便是逢迎岂待受美珠而後不敢谏耶】
爱民【方药附】
岭南旣平太祖因览桂阳监岁入白金数谓宰相曰山泽之利虽多颇闻采纳不易自今减旧额三分之一以寛之
太平兴国二年有司奏江南诸州榷茶於沿江州军置八务民有匿而不闻许邻里告给赏诏从之自唐建中四年赵赞判度支始税竹木茶漆其後户部侍郎张滂遂请移山茶根於茶园旧茶悉焚弃天下怨之九年王涯诛令狐楚代涯请入其租於户部人莫不悦乾德後虽禁民私卖而茶之利尽入县官民不以为扰
太宗览福建版籍谓宰相曰陈洪进以漳泉二州赡军数万无名科歛民所不堪比朝廷悉已蠲削烦苛税名吾民当小康矣
端拱二年河北屯军乏粮度支使李惟清?河南十七州民运送上曰今已春深农事正急岂宜更兴此役惟清固请乃遣左正言冯拯乘传与转运使规度止请?贝冀州余粮输边它俟农隙上因召惟清语之曰掌邦计者当以民为本军食虽少民力不任计司须务变通自今宜以利民为先无致厚敛且财货所以济用度取不以道岂朕爱民之意耶
淳化二年许商人纳粟麦分江淮官茶以给其直谓之折博仓商人甚便之国初有折中仓或言其弊而罢之及端拱初以折中仓罢岁失国用百万之入遂欲复置以岁歉而止至是始复而更其名曰折博公私以为便至道元年八月知开封县裴丽正言畿县见欠夏税蚕盐三司令折纳大麦今已过时上曰三司害政甚矣八月课民输大麦价益踊贵欠税皆下户是重困小民也即日下诏听从便杂输粟豆以官盐货於民蚕事既毕即以丝绢偿官谓之蚕盐又有食盐即随租赋纳其直景德中河北转运使李士衡奏方春民不足可给以钱使至夏输绢民甚便之诏推其法於天下谓之和预买景德中有司言京师民僦官舍居人获利多而输官少乞增所输许夺赁若人重迁必自增其数上曰岂不太刻耶先帝屡常止絶其申戒之
大中祥符五年三司请民贩茶违法许家人告上曰是教犯义非朝廷所宜言不许
上封者言川陕官盐价贱民间倍之请增其直免失厚利上曰官直贱民间尚贵上更增直下益阙矣不许陕西转运使张象中言安邑县两池盐见贮三亿余万斤尚虞遗利请申条约真宗曰过求羡余当虑有时而阙不许
蜀人以铁钱重私为文券谓之交子以便贸易既久而或不能偿民讼不已天圣中知益州寇瑊请禁之上曰蜀民用交子久矣罢之可乎下使者议以为官置务则可以利民而止其欺上曰果利民其行之
仁宗即位以真宗时常遣使江浙蠲放逋欠因登极赦恩命知制诰张师德侍御史知杂事蔡齐详定天下欠负悉蠲除之其後命官放欠负盖自此始
淄州东冶旧以衙前主之冶久废州请均其课於诸县仁宗曰利出於冶冶既废矣他县力田之民何预而使之输耶命罢之
太平兴国中编成方书赐诸道州郡谓之太平圣惠方一百二十卷
仁宗谓辅臣曰近时方伎之学废故世无良医人多横夭乃命太医较定黄帝内经素问难经巢氏病源等模以颁天下
【铜人鍼多图经一节合次於此以脱落今补於後】
仁宗以福建奏狱多蛊毒害人者福建医工林士元能以药下之诏録其方又命太医集诸方之善治蛊毒者为庆历善救方命参知政事丁度序之以颁天下言者云虽有方书远方或阙药材不能自致诏许以官钱治善救方诸药以济民
皇佑四年上以方书虽多或药品之衆昧者用之寡要贫者困於无资命太医集诸家已试之方删去浮冗而标脉证兼叙病源名之曰简要济衆方且令崇文院分作上中下三册印颁诸色
枢密院韩琦言朝廷虽颁方书以救民疾而贫民力或不能及请令诸节镇及益幷庆渭四州岁赐钱二十万余州军监十万委长吏选官合药以时给散上如琦奏至今行之
仁宗谓辅臣曰鍼砭之法世传不同腧穴少差或害人命其令太医王惟一考明堂气穴经络之会铸腧穴铜人式一置医官院一置大相国寺惟一又纂集所闻纠正讹谬为铜人鍼灸图经以进上命夏竦为之序而模以颁天下
典故
乾德三年宰相范质王溥魏仁浦同罢翌日制书以赵普为相无宰相书敕上召学士问故事陶谷曰自来辅相未尝虚位唯太和中甘露事数日无宰相命仆射令狐楚奉行制书今尚书亦南省官可以书敕窦仪曰谷所陈非承平之事不足为比今皇弟开封尹同平章事即宰相之任也上曰仪之言是即令晋王书敕
故事节度使不带平章事者在大卿监下乾德五年始陞节度使班在龙墀内金吾上将军之上太平兴国二年诏常参官知节镇者借紫余绯罢日仍旧
淳化元年益王元杰授扬润大都督府长史学士张洎言唐以扬益潞幽荆五郡为大都督府置长史司马为上佐其大都督非亲王不授或亲王遥领别令大臣领郡除长史副大使节度事今益王正大都督之任复为长史乃是自为上佐也吕蒙正以为襄王越王皆领长史矣今吴王独领大都督非便上曰业已错误俟别除授并正之
淳化二年诏百官次对又御文德殿羣臣入阁复旧制也来年五月羣臣入阁设黄麾杖新制也
三班使臣旧不免杖罚户部尚书张齐贤编敕始请以赎论
咸平六年诏河北东陕西转运使副按边经费劳於他路其月俸共给实钱至今行之
大中祥符六年陈世卿知广州诏岁给添支钱七十万公用钱五十万遂着为令
真宗谓宰臣曰何承矩尝请与藩臣封户何如王旦对曰唐朝将帅富贵骄蹇往往陷於不道良由事势强大朝廷姑息太过每移一帅未有帖然奉命者至於五代余风未殄太祖制之有术迄今藩臣有兼相印提禁旅及久当边任者诏旨亟召则夙夜奔命好谈古者特思虑未至耳上然之
王钦若言比见石普奏章用新州观察使印上顾宰相问其事王旦对曰普以河西节度使知许州此必许州观察之印耳钦若之言谬矣凡节镇有节度使印随本司阙则州本吏用本州观察使印又有州印文曰某州之印昼则州録事参军掌用暮则纳长吏所节度使在本镇兵刑甲仗即节度判官掌书记推官连书用节度使印民田租赋事即观察判官支使推官连书用观察使印州司下符用本州印故命将必曰某军节度使得专制其军旅也曰某州观察使得亷问其风俗也曰某州刺史得刺举其州军也
天圣中都官员外郎吴耀卿言景德中江淮漕米岁不过四百五十万石其後增至六百五十万故江淮之间谷常贵而民益贫请约咸平景德中数立为中制上诏发运使岁减漕米五十万石
仁宗谓辅臣曰日者三司请以转运使漕事集否为昇黜之法意欲修举其职非诱之为聚敛也迩闻贪冒之人侥幸恩赏肆为侵尅岂朝廷之意也转运使考课法其亟除之
梁惟吉知怀安军其弟惟逊已任属官惟吉母老乞改任仁宗命有司自今如是者悉免遂为定制
河渠
至道元年上问汴河疏凿之始张洎上言曰昔大禹导河自积石至於龙门南至于华隂东至于砥柱又东至于孟津东过洛汭至于大伾即成臯是也或云黎阳山禹以大河流泛中国为害最甚乃於顿丘郡界疏二渠以分水势一渠自阳武县东引入漯水东北流至千乘县入海即今黄河是也一渠疏畎引竝西山以山东地形高敞穰束水势不使流溢夹右碣石入于渤海书所谓北过洚水至于大陆洚水即浊漳也大陆即邢州钜鹿泽也播为九河同为逆河入于海河自魏郡贵乡界为九道下至沧州合为一河言逆河者谓与海水往复相承也齐桓公霸塞河广田居惟一河水存焉今贝冀东界王莽枯河是也禹又於荥泽下分大河水为隂沟引注东南以通淮泗至大梁浚仪县西北复分二渠一渠东经阳武县南中牟台下为官渡水一渠始皇疏凿以灌魏郡谓之鸿沟莨菪渠自荥阳五出池口来注之其鸿沟即出河之沟亦曰莨菪渠汉明帝时乐浪人王景谒者王吴始作浚仪渠故以浚仪为名灵帝建宁四年於敖城西北垒石为门以遏渠口故世谓之石门渠水东合济与河渠浑涛东注至敖渠水至此又兼入邲即春秋时晋楚战於邲是也邲又音汳汳即汴字古人避反字故改从卞云飰字亦去反从卞同此义也渠水又东经荥阳北旃然水自县东流入汳水郑州荥阳县西二十里三皇山上有二广武城相去百余步汴水自两城间东流而去其济流自兹而絶唯汴渠首受旃然水谓之鸿沟晋太和中桓温北伐前燕将通之不果义熙十三年刘裕西伐姚秦复浚此渠始有湍流奔注两岸渠溃塞刘公更疏凿而漕运隋炀帝大业三年诏尚书左丞皇甫谊?河南男女百万开汴水起荥泽入淮千余里仍自汴河为通济渠又发淮南兵夫十余万开邗沟自山阳淮隂至扬子江三百余里水面广四十步而後行幸焉自是天下利於转输昔孝文时贾谊上言汉以江淮为奉地谓鱼盐谷帛多出自东南也至五凤中耿夀昌奏云故事岁漕关东谷四百万斛以给京师亦多自此渠漕运唐初改通济渠为广济渠开元中裴耀卿上言江南租船自长淮西北泝鸿沟转相输纳於河隂获嘉太原等仓凡三年运米七百万石实利涉於此开元末汴州刺史齐澣以江淮漕运经淮水波涛有沉损遂开广济渠下流自泗州虹县至楚州淮隂县北八十里合於淮踰时毕功既而水流迅急行旅艰险寻乃停废复由旧河德宗朝岁漕江淮米四十万石以益关中时叛将李正已田悦皆分军守徐州临涡口梁崇义阻兵襄邓南北漕引皆絶於是水陆转运使杜佑请改漕路由浚仪西十里疏其南涯引流入琵琶沟经蔡河至陈州合颍水是秦汉故路以官漕久不由此道故填淤不通若畎流培岸则功用甚寡又庐夀之间有水道而平冈亘其中曰鷄鸣山佑请疏其两端皆可通舟其间登陆四十里而已则江湖黔岭蜀汉之粟可方舟而下由白沙东关经庐夀浮颍涉蔡历琵琶沟入汴河不复经扬楚沂淮之险径於旧路二千余里功寡而利博朝议将行淮路通乃止今天下甲卒百千万人战马数十万匹萃在京师仍以七亡国之士民集於辇下比汉唐京邑十倍其人矣虽甸服时有水旱不致艰歉者惠民金水五丈清汴四渠派引脉分咸会天邑舳舻相接给赡公私所以无匮乏也唯汴横亘中国首承大河漕引江湖利尽南海半天下之财赋悉由此路而进昔大禹疏凿以分水势炀帝开畎以奉廵游虽数堙废而通流不絶终为国家之用者其天意乎
天圣初右班殿直刘达言解州安邑县自後魏正始中都水校尉元清平坑水西入大河以运盐号永丰渠周齐之间其渠遂废大业中都水监姚暹决堰浚渠自陕郊西入解县民赖其利唐末渠复湮没请濬之上下其议转运使王博文以为利遂命开浚渠成公私便之
户口
建隆元年版籍之数州百一十一县六百三十八户九十六万七千三百五十三
开宝九年州二百九十七县一千八十六户二百五十万八千九百六十五
至道三年户四百五十一万四千二百五十七
大中祥符八年户八百四十二万二千四百三口一千八百八十万一千九百三十夏秋税钱帛粮斛二千二百七十六万四千一百三十三丝绵禾草二千二百八十三万六千六百三十六茶盐酒税钱帛金银二千八百万二千
宝元元年户一千一十一万四千二百九十
杂録
平蜀得铸印官祝温集自言祖思言为唐礼部铸印官世习籒篆即汉艺文志所谓屈曲纒绕以模印章者遂命重铸中书门下枢密院省台寺监等印
樊若冰初在江南举进士不第因常渔钓采石江上以渔船载丝绳度江之广狭上书言江南可伐之状太祖用其计下荆湖造大桥联巨舰江南不守采石王师径度遂破池阳初除舒州推官及计既行遂领池州事积官至给事中太祖常问其名出何典记对曰臣慕唐右丞倪若冰故名焉上笑曰可改名知古盖上恶其声近弱兵也唐右丞相乃倪若水谓之若冰谬矣
日本国奝然太平兴国九年自其国来因得召见言其国王传袭六十四世矣文武僚吏亦皆世官太宗叹谓羣臣曰朕不敢自逸以冀运祚永久更赖忠良辅朕不逮无俾远夷独享斯庆
有宋大臣生享王封者符彦卿王景钱俶殁而追封者孟昶椘王慕容延钊河南郡王王审琦琅邪郡王钱俶秦国王李继勲陇西郡王刘继元彭城郡王刘鋹南越王李煜吴王赵普真定郡王曹彬济阳郡王钱惟濬邠王魏仁浦齐王石守信卫王刘美魏王李用和陇右郡王
以时政记进御自宰相李昉始以起居注进御自起居郎梁周翰始御史中丞得从游宴自赵昌言始集贤校理陪宴京师许乘马入禁门自李宗谔始以执政判礼仪院自丁谓始将帅在外遇大礼赐赉自王德用程琳李昭始
董遵诲世居幽州其母在契丹太祖令人赂边民使迎其母送於遵诲遣外弟刘综贡马以谢上解所服真珠盘龙衣命齎赐之综曰遵诲人臣岂敢当此上曰吾委以方面不此嫌也
太祖尝命有司治第将赐郭进令盖以?瓦有司言旧制非亲王公主之第不用?瓦上曰郭进控扼西山十余年使我无北顾忧我视进岂减儿女耶
高敞国太平兴国六年入贡其土即後汉戊巳校尉之地其俗好骑射戴油?谓之苏幕遮
隆平集卷三

[book_title]卷四
钦定四库全书
隆平集卷四
宋　曾巩　撰
宰臣
范质字文素魏郡人母梦人授五色笔而质生唐长兴中擢进士第仕晋至翰林学士周祖擢为宰相建隆初封鲁国公乾德二年罢相初和凝知贡举爱质所试文自以中第尝在第十三名故亦以处质其後质官及封国皆与凝同当时谓之传衣鉢质平居手不释卷谓人曰尝有异人言吾当大任无学术何以处之及司制诰人服其该赡奉行制敕未尝破律为相不受四方馈献禄賙亲族殁无余财太祖叹其清慎曰真宰相也太宗亦言近世辅弼循规矩慎名器无与比者特不能死周社稷乃其短尔子旻魏仁浦字道济卫郡人少为刀笔吏隶枢密院周祖为枢密使问以中原卒乘数对曰带甲者六万及隐帝遣人害周祖仁浦教以易其语云诛将士以激怒衆心遂长驱渡河即位擢枢密承旨复问郡邑屯兵数仁浦详对按籍无差世宗即位差枢密副使陞使继命兼相对曰不由科第进曰顾才何如尔遂用之世宗卞急轻杀戮仁浦营救而免者十常七八从出征锋镝之下无横死者有郑元昭诬仁浦妇翁李温玉之子从李守政叛捕以告变欲中伤仁浦周祖力辨其诬获免及仁浦大用元昭惧卒以元昭继典五郡又尝为贾延徽谮几遇害总师出征有得延徽以献者仁浦曰因兵戈报私怨不忍为也人称其长者建隆初不易其任乾德二年罢相卒子咸信尚主追封仁浦王爵
王溥字齐物太原人汉乾佑中登进士第周祖镇蒲津召置幕府从征李守正王景崇得朝臣交结书周祖欲暴其事溥力请焚之周祖将大渐趣草相制闻宣毕曰吾无憾矣世宗尝问汉相李崧蜡丸书结北兵有能记其辞者否溥曰使崧有此肯以示人耶逢吉辈构之尔世宗遂优赠其官建隆初不易旧任乾德二年罢卒諡文献後改曰文康父祚仕至上将军祚致仕溥犹居相位每公侯引觞为夀溥侍侧如婴儿人称其孝敬祚徇货殖溥亦获恡啬讥孙贻永
贻永字秀长真宗以其故相家选尚太宗第四女郑国长公主除右卫将军驸马都尉明年主薨即纳所赐宅累擢节度使历宣徽使同知枢密院事改副使加同平章事以疾求罢听免兼侍中至和初复以疾丏解职除右仆射检校太师兼侍中邓国公卒年七十一赠太师中书令諡康靖子道卿贻永为人慎约寡言无绮纨声色之好尝知徐州河决滑台作堤城南水至不为患王曾守南京表其事诏褒之郓州咸平中徙城而故治为通衢密迩梁山泺春夏多病涉贻永知郓州相地筑东南道二十余里至今人获其济
泺【原作无此字杨希洛云疑作泺有朴音】
薛居正字子平开封人父仁谦五代史有传居正後唐清泰中登进士第仕周至刑部侍郎建隆初知朗州有亡卒数千为盗军使疑城中释子为应欲尽杀之居正以计缓其事生擒贼首乃知释子千数无预谋者乾德二年初置参知政事居正及吕余庆首当其选开宝六年拜相太平兴国初进位司空薨諡文惠无子以同姓子惟吉为嗣居正操行方重不事苛察好读书为文敏赡有集二十卷诏李昉为之序
沈伦字顺直陈留人名上一字避太宗旧名去之太祖初除同州节制辟在幕府属改命皆从焉及即位擢枢密副使开宝六年拜相太平兴国四年罢卒諡恭惠平蜀日伦为计度制置使诸将以贿败伦归箧中惟图书数卷在相位自守而已
卢多逊怀州人父亿有操行仕至少府监周显德末登进士第开宝中累擢参知政事九年拜相多逊博涉经史善伺人主意太祖每遣取书多逊伺知即通夕閲视诘朝问书中事应答无滞上益宠待为翰林学士时屡於上前毁赵普及在相位普之子及其亲属多为所抑普再相廉知多逊常遣亲吏交通秦王廷美因发其事追削官爵并其家配崖州卒於配所初王佑知制诰多逊欲佑协力挤普一日佑以宇文融排张说事示之怒出佑知华州及多逊败士大夫服佑有明识
赵普字则平蓟州人父迥徙常山又迁洛阳因占籍焉刘词节制永兴辟为从事词遣奏称其才授滁州判官太祖以周世宗命破皇甫晖拔滁州闻普决狱多全活者方出镇冯翊遂表为从事属改命普在幕府即位授练议大夫继除枢密副使乾德二年代范质相久之罢太平兴国初复相堂帖之行与诏敕无异太宗命勿复行八年授邓州节制端拱元年复相淳化元年以疾罢除河南尹进位太师魏国公薨追封真定王諡忠献卒年七十一设卤簿葬举唐制也普初无学术太宗勉之晩年颇该博在相位十年独任政事合中设大瓦壶中外章奏不欲行者掷壶中既而焚之性多忌尅太祖尝称冯瓒欲大用普遂请以知梓州遣私奴从之郡伺其过失诣阙讼之瓒配隶沙门岛十年三司使赵玭廉其市木治第事雷有邻又讼中书不法太祖恶之学士窦仪入对因访普所为仪曰不知退而曰我必不大用而必不之朱崖及询卢多逊多逊乘闲攻其短亟进预政事及普再相多逊遂有朱崖之命蜀人侯莫陈利用以方术进至团练使所为多不法普力言之上为黜利用普言之不已利用卒伏诛闻者欣快普在相位士大夫有言人短长者必命吏追録之有事则引以为证自是人无敢言中书事益壅蔽又尝建议以赵保忠镇夏台俾图继迁反通谋几为边患时论罪之端拱复相颇为同列所窥郁郁不得志而去虽然普遇事能断知无不言与夫循嘿者有间矣
李昉字明远真定人父超仕至集贤学士昉以门?补斋郎汉乾佑中登进士第在周为翰林学士建隆初迁中书舍人卢多逊攻赵普短太祖询昉昉曰臣书诏之外思不出位太祖征太原过常山赐羊酒俾於居第讌集丞相至藩侯皆赋诗刻石太平兴国八年拜相建议复时政记先进御後付史馆端拱初罢淳化二年复相在位循谨自守临事多恕为文慕白居易所居有园亭又葺郊外宴游之地多蓄妓乐娯乐亲友与张洎卢多逊善薄张佖上尝问多逊昉颇为辨释上曰多逊常毁卿不直一钱昉曰臣不敢诬罢相张洎草诏湥攻其短张佖时时造其第或问佖佖曰我为廷尉独李公未尝以私事见干今虽退居可见也昉薨赠司空諡文正子宗谔
宗谔字昌武昉第三子七岁能属文耻於父任得官独由乡举端拱二年登进士第性谦谨衣敝策蹇人不知其宰相子也献文召试除集贤?理太宗每有篇咏多赐昉及宗讷宗谔属和世荣之宗讷宗谔之兄也宗谔官至谏议大夫翰林学士卒年四十九李濬与宗谔同岁同月後一日生其卒亦後一日濬字德润冀州人父超为禁卒从潘美掌刑刀美嗜杀戮超常缓之怒释多全活者人以为有隂德濬官至右司郎中枢密直学士宗谔博学晓音律尤精於典章沿革朝廷创制损益莫不与闻景德初契丹请和後一岁生辰使至首命宗谔馆伴自郊劳至饯礼有节适行判太常寺鼓吹工之谬滥者无所容风流文雅内行纯至事继母以孝称二兄早卒奉嫂字孤人无间言友其弟宗谅甚笃赏延所及皆先诸侄其卒也子犹有未仕者奬借後学荐拔寒素接人有礼士大夫爱慕之其书字势倾侧後进多扰笔效之罕有类者为时之所贵如此有文集六十卷内外制集四十卷又有家传谈録行於世
宋琪字叔宝范阳蓟人晋天福中在契丹举进士登第幽帅赵延夀惜其自陷北廷辟为从事建隆间为开封府推官太宗尹京礼遇甚厚即位累擢至参知政事太平兴国八年与李昉同相因请卢多逊旧第上恶而罢之薨年八十赠司空諡惠安琪有吏能辩捷好诙谐而寡学识
吕端字易直其先燕人父琦五代史有传兄名犯太祖讳下一字字余庆太祖节制同州余庆为宾佐及即位累擢参知政事蜀平知成都府不罢政事以执政涖藩镇自余庆始归朝复旧任既而引疾求罢除尚书左丞卒年五十太祖幕客余庆居其先赵普李处耘首大用余庆独不介意及除执政而处耘被黜同列欲共排之上问处耘第以实对普忤旨而罢仍力为辩释余庆重厚有守所至以寛简治与弟端俱以文官三品?补千牛卫备身端在周直史馆建隆初迁太常丞历官四十年始大用淳化四年参知政事至道初拜相太宗尝憾任用之晩端持重识大体同列奏对或多异议一日内出手札戒谕自今中书事经吕端裁决乃得闻奏真宗即位尤加体貌见必拱揖以其身体伟大为纳陛俾登殿所咸平初以疾罢薨年六十六赠司空諡正惠子荀藩蔚蔼李惟清自枢密改中丞意端抑已屡遣人讼堂吏过又弹端久在病告端曰吾直道而行无所媿也端姿表瓌秀器识和裕屡遭摈弃未始经意尝使高丽暴风折樯舟人恐怖端读书自若两使絶域後有往者必问端为宰相未其为远近所慕如此
李沆字太初洺州肥乡人父炳仕至侍御史沆好学沉厚寡言有精识炳尝谓人曰此儿异日必致公辅太平兴国五年登进士第至王化基上书自荐太宗曰李沆宋湜皆佳士也命相府同召试并除知制诰沆官最下特升於上累擢给事中参知政事淳化四年罢真宗升储以为太子宾客诏储君待以师傅礼及即位复参知政事明年拜相北兵入寇车驾幸邺沆留守东京不戮一人辇下肃然景德元年薨年五十八赠太尉中书令諡文靖沆博学内行修谨居位慎重门无私谒终日危坐望之俨然上每议政语天下安治沆常以四方水旱螟蝗为言上湥慰纳既薨上对侍臣曰沆忠亮淳厚终始如一言毕泣涕久之王旦常自谓器节不能逮沆世谓二人皆贤相也弟贽源淮子简
毕士安字舜举代州人徙居郑州乾德四年登进士第累迁至知制诰翰林学士真宗尹京士安为开封府判官即位命擢知府复入翰林为学士又为侍读学士景德初参知政事踰月拜相二年薨於位年六十八赠太傅中书令諡文简士安端重有识度善谈论所至以公正称年高日昏读书不辍有文集三十卷藏於家吕蒙正字圣功河南人太平兴国三年登进士甲科历官一纪遂至相位尝任知制诰翰林学士参知政事端拱初相淳化二年罢四年复相六年罢相国朝以来三居相位唯赵普及蒙正蒙正沈厚寡言有器局以正道自持张绅知蔡州以?败有为绅营解於上曰绅家富不至此特蒙正贫时有求不获今报之耳上即复绅官蒙正不辩後考课院得其实黜之太宗复谓曰张绅果有?蒙正亦不答判江宁府数遣中贵人将命待之如在相位时不少减近制宰相子起家即授水部员外郎加朝散阶蒙正固辞止授九品京官自是以为例罢相归西洛养疾有园亭时会亲旧环侍皆子孙间举夀觞释然自得真宗谒陵寝祠后土过洛汭两幸其第当世荣之父龟图仕至起居郎初龟图黜妻刘并弃蒙正刘誓不改适及蒙正涖官迎二亲同堂异室奉养并至时称其孝累改封以许国公薨年六十八赠太师中书令张齐贤曹州人徙居洛阳自言慕唐李大亮为人故字师亮乾德间应科举不中选太平兴国二年登进士第累擢至签书枢密院枢密副使参知政事淳化二年拜相咸平初复相屡进位至左右仆射请老以司空致仕饮食素过人执政後丁内艰水浆不入口者七日其後日一飦粥既祥方食脱粟饭三年酒肉果菜不入门世称其孝平日颇以致君自任言涉疎濶前後治狱全活甚衆未第时依太子少师李肃家及贵岁时祭之种放之用亦其荐也尝为部使者务存寛大察诉牒多得其情尝对太宗曰灵夏终为继迁所扰人谓其过卒如所料在相位事有涉干请辞连李沆而齐贤独任其责物论甚美及再相与寇准相倾遂亏名节归洛得唐裴晋公午桥庄有池榭松竹之胜日与亲旧觞咏其间善教子孙皆能自立有文集表疏集杂编小说各数十卷王旦字子明大名人父佑有文行国史有传旦沈厚好学佑知其必致公辅手植三槐於庭以为识旦太平兴国五年登进士第淳化初献文除直史馆明年知制诰佑久典书命旦不十年继之咸平初入翰林为学士三年枢密副使四年参知政事景德三年拜相在枢府一年参知政事八年任首相十二年以疾恳求退不已意不可夺除太尉仍诏礼官具上事仪未上而薨年六十一赠太师尚书令諡文正初旦与钱若水同在西掖若水善人伦常曰王君凌霄耸壑栋梁才也非吾所能及李沆以同年生亦相厚善谓为远大之器旦端重介直明达治体接物虽和易而风格峻整当官临事独不可犯为相属罢兵之後务在镇静善於献纳言简顺理慎惜名器叙进才品不以私怨废公义荐用人有终身不知者不许子弟应举以妨寒俊亦不荐补诸子居第湫隘服器质素与弟旭友爱甚至敦奬名教留意文雅近世典章族氏尤极该洽真宗初置天书刻玉使以旦领之国朝以来居相位天下无间言者唯旦及李沆云向敏中字常之开封人父瑀唯一子教督甚严常谓其妻曰大吾门者此子也太平兴国五年登进士第久之太宗飞白书敏中张咏二名付中书语宰相曰此二人名臣也朕将用之淳化四年自广南转运使召还除工部郎中擢枢密直学士与张咏并命是年同知枢密院事自员外郎至是凡百日耳会曹彬除枢密使改副使咸平初改参知政事二年兼枢密使出安抚河北以禁兵万人翼从四年拜相五年坐市薛居正第罢大中祥符五年复相天禧三年薨年七十二赠太尉中书令諡文简初太宗欲大用之当路者有言敏中在法寺时皇甫侃监无为榷务以贿败尝求敏中从末减下御史台捕侃仆诘之仆云有书敏中不启封还之书今瘗临江军传舍遣索果得书缄题如故上惊异遂登用焉罢相出知永兴军适驾幸澶州密诏俾便宜从事诏不泄边境以安故有复用之意敏中沉毅寡私交独为人主所知多智善保身识大体相位门无私谒诸子不使当事任虽处大事若已不与避远权势慎於荐拔大任几三十年衰老犹不得谢时论目为重德
寇准字平仲华州下邽人太平兴国中登进士第器识文学时鲜其比初补归州巴东令五年不得代既又宰大名府成安赋役期会书乡里姓名掲之县门民无违者巴东有秋风亭准析韦应物一言为二句云野水无人渡孤舟尽日横识者知其必大用後因言事太宗湥器之淳化二年擢枢密副使四年罢知青州太宗对左右数语及准有间言至终不能移上意五年召参知政事因奏对切直上怒起辄挽衣留以俟处决太宗叹曰真宰相才也上欲建储密询於准对曰谋及妇人中官近臣皆不可也惟择所以副天下望者上屏左右问曰襄王可乎对曰非臣所知也及真宗为太子人望翕然上曰天下心属太子将置我何地准曰愿得所付天下之福也至道二年罢政知邓州咸平六年除三司使景德元年与毕士安同相契丹入寇上召羣臣问御戎策毕士安请选将王钦若劝幸金陵陈尧叟以幸蜀为请准曰非亲征不可上从准议兵威大振车驾及卫南而捷书来上三年罢相大中祥符七年除同平章事充枢密使八年罢天禧三年复相四年真宗不豫皇太后参议政准请间曰丁谓佞人也不可辅少主愿择方正大臣羽翼太子上然之准因命杨亿草太子监国制且进亿以代谓甚密诘朝准被酒自漏言谓乘妇人车诣曹利用第谋逐准遂发周怀政朱能天书事迁准以太子太傅归班请对不许降太常卿知相州徙安州贬道州司马仁宗即位再贬雷州司户踰年徙衡州司马命未至卒年六十三诏许归葬西京过公安县民拥道设祭立竹焚币焚余竹无根株踰月皆自生邑民嗟赏即生竹地立祠岁时祭之谓其竹曰寇公竹岁久成林人不忍伐仁宗对辅臣哀准以忠贬死赠中书令莱国公諡危身奉上曰忠佐国遭忧曰愍诏赐准諡忠愍钱惟演素忌准又谄附丁谓作枢密直学士题名记辄不列准後蔡齐言於上即命刋去上又哀准无子以从子随为後乃擢其壻屯田员外郎张子臯直秘阁俾齎诏河南就赐其家祭酎之初准至雷州吏以图经献视其四至云东南门至海岸十里准悟曰吾少时有诗云到海只十里过山应万重岂偶然耶南行之初过零陵行槖为溪寇所掠其酋闻而趣还之世言忠义足动犷俗况气同者乎准刚正笃於自信不能与世俯仰故人多恶之至道郊恩以左正言冯拯为虞部员外郎拯诉於朝罢政事者七年未始少抑虽王旦亦以为好人怀惠又欲人畏威皆大臣所宜避准自以为已任此其短也恶之者或云在相位与张齐贤相倾或云朱能为天书降乾佑县准知而不言审如是丁谓之拂须固足以悦讵致其媒孽耶及谓道出雷州欲见而不可得其不能与世俯仰如此而蔽以险詖庸回不其过欤准知将逝遣人取太宗所赐通天犀带於洛中半年始致沐浴具朝服束带北面再拜俄登榻而终非达於死生之数能如是哉王钦若字定国临江军新喻人少孤祖郁尝曰吾历官五十余年慎用刑活人多矣後必有兴者其吾孙乎淳化三年登进士甲科累迁知制诰翰林学士咸平四年参知政事景德初契丹入寇钦若请行以参知政事判天雄军上亲燕以遣之还朝累求罢政事制特置资政殿学士宠之既久又加大学士之名景德三年知枢密院事大中祥符五年除枢密使同平章事七年兼同天书刻玉使是年罢八年复枢密使平章事天禧元年拜相三年商州捕得道士谯之易畜禁书能使六丁六甲神而钦若赠之诗故罢知杭州踰年复资政大学士资善堂侍读进司空既而除节制检校太师同平章事判河南府以疾不俟报赴阙降司农卿分司南京仁宗即位复秘书监改太常卿刑部尚书天圣元年复相进司徒三年薨於位赠太师中书令諡文穆録亲属及门下吏二十余人前此宰相优恤未有其比钦若少时过圃田夜视天文有紫微字赤色及使蜀褒城道中有通刺字未暇视而与之见告钦若曰异日位至宰相既去视刺字乃唐裴晋公也自是遂喜神异事且撰文以记之真宗即位钦若判三司理欠凭由司奏蠲乾德至咸平逋负千余万释繋囚三千余人以广惠泽参知政事日有讼钦若及洪湛贡举受赂命邢昺鞠之时上顾钦若方隆故湛独流儋州人以为寃大中祥符间与马知节同在枢府知节恶其为人不能相下故两罢之封泰山祀汾隂天下言符瑞钦若皆与焉朝廷有所兴作必委曲迁就以合上意与丁谓陈彭年林特及内臣刘承规交通纵迹诡异时论谓之五鬼真宗作喜雪诗误用旁韵王旦白钦若曰天子诗可校以礼部格耶他日上谓辅臣曰王钦若几为衆所咍与杨亿等同譔册府元龟有褒诏则自为表谢谴问则戒吏云第言杨亿等故马知节面斥其奸罔其後仁宗亦谓王曾曰钦若所为真奸邪也五子皆夭以从侄寅亮为後钦若平日所撰有天书再降泰山祥瑞图卤簿记彤管懿范天书仪制翊圣传圣祖事迹罗天大醮仪五岳广闻记迁叙图列宿万灵朝真图共数百卷
丁谓字公言初字谓之苏州人尝袖文谒王禹偁禹偁爱其文即为诗赠孙何及谓比之韩柳名遂大振淳化三年登进士第累擢知制诰谏议大夫两为三司使大中祥符五年参知政事九年除节制知昇州天禧间复参知政事改枢密使四年与李廸同相廸对上斥谓奸邪同罢而谓诏留加司空封晋国公仁宗即位进司徒兼侍中坐雷允恭移山陵皇堂事罢少保分司再贬崖州司户参军凡五年又徙光州又三年徙道州明道末复秘书监致仕居安州又徙光州卒年七十二诏赐钱十万绢百疋谓淳化间为福建转运使初置龙焙岁贡团茶数品供御咸平初峡路蛮扰边会分川峡为四路谓领夔州转运使措置蛮事作誓刻石柱境上其後又入寇止委其酋领讨平之居五年诏许自举代乃举薛顔景德初契丹入寇谓知郓州北骑稍南民大惊趋杨刘渡舟人邀利不时济谓斩死罪囚於河上舟人惧不复稽阻又令广旗帜击刁斗声振百余里敌亟走遁大中祥符初议封禅未决谓因言大计有余议遂定谓机敏有智谋憸巧险詖亦鲜其俦文字经目虽千百言无遗忘至三司案牍有差虽老吏不能晓者决於一言皆中其理朝廷营造莫不兼领凡奏祥瑞事皆谓及王钦若与焉少游江南遇吕洞宾语之曰君状貌同李德裕言讫不见其後果验弟诵说谏子珙珝玘珷
冯拯字道济河阳人太平兴国二年登进士第咸平中擢枢密直学士明年同知枢密院事景德初改签书明年参知政事久之以疾丏罢大中祥符四年知河南府七年除御史中丞又以疾除户部尚书知陈州真宗问王旦曰拯屡求闲郡何也对曰马知节常薄拯志在节旄不敢请大藩也天禧四年拜相五年进右仆射仁宗即位迁司空兼侍中天圣初罢相授节制检校太尉兼侍中判河南府卒年六十六赠太师中书令諡文懿子用己恕己端己诲己称己勤己行己虚己洁己初拯通判广州在太常博士彭惟节之上及郊祀覃恩以正言迁虞部惟节迁屯田皆员外郎而自谓与参知政事寇准有隙上封言其事上为罢准乾兴初与丁谓在相位谓获坐祈拯营免时太后欲杀谓拯言上初即位诛大臣骇天下耳目谓得释死拯严重中人传宣中书未尝与坐林特常诣第累日不得通既而令至中书卒亦不见
隆平集卷四

[book_title]卷五
<史部,别史类,隆平集>
钦定四库全书
隆平集卷五
宋　曾巩　撰
宰臣
王曾字孝先青州益都人咸平中登进士甲科所试有物混成赋天下以为赋格累擢知制诰翰林学士大中祥符九年参知政事时王钦若方挟祥瑞迎合人主意隂排异已者以细故罢曾政事天禧中复参知政事兼太子宾客仁宗即位以为宰相忤太后意罢知青州景佑二年复相封沂国公与吕夷简议论不协求退出判郓州加资政殿大学士卒年六十赠侍中諡文正有文集五十卷子纬幼以侄绎为後景佑初契丹始修好所致书以南北朝冠国号之上曾时直史馆言春秋外夷狄爵不过子今与抗非外夷狄之意上嘉之天书降诏作玉清昭应宫廷臣莫有言者曾陈五害以谏在翰林一日上晩坐承明殿召对命谒者谕之曰思卿甚故不及御朝服为上所敬如此知审刑院初违制之法无故失率坐徒二年曾请分故失非亲被制书者止以失论上不悦曰如是无复有违制者曾曰如陛下言亦无复有失者矣自是违制遂分故失天禧初知应天府民讹言有妖若飞?搏人自京以南皆惊恐曾夜开里门捕倡言者民乃定真宗晏驾丁谓欲皇太后对近臣决政事皇帝独朔望见羣臣庶务悉令入内押班雷允恭画可於禁中曾曰两宫异处柄归宦者祸端兆矣乃奏请如东汉旧制太后坐右垂帘同听政焉真宗不豫有引汉唐事讽太后称制者曾密语后戚钱惟演曰今太子决政资善堂天下固已属望可异议耶惟演悟不敢异议丁谓坐雷允恭改皇堂事参知政事任中正言於上曰谓被先帝顾托请如律议功曾曰谓不忠无足议者於是谓贬崖州中正而下十数人随亦废黜是时中外汹汹曾正色立朝奸邪惮焉前後辅政十年处天下事审而中理性俭素居家人不见其喜愠之色入朝盛服进止如有尺寸士大夫服其清修莫敢于以私者与王旦同諡世皆谓之贤相
李廸字复吉濮州人少从柳开学为古文开谓门人张景高弁曰此公辅器也景德二年登进士甲科累擢知制诰翰林学士天禧元年参知政事东宫建兼太子宾客寇准罢相上欲用之廸固辞一日对资福殿皇太子出拜上前曰蒙以宾客为宰相上顾廸曰复何辞耶先丁谓拜相而以丁谓为昭文馆大学士位廸上帝不豫令皇太子总军国事丁谓独请皇太后止决常务他皆听旨廸争不胜谓益擅权至除吏不以闻廸语同列曰廸起布衣至宰相能取容徇权臣耶时诏二府并进秩兼东宫官乃迁廸中书侍郎兼尚书左丞故事宰相无作左丞者谓欲以抑廸也又欲进所善林特枢密副使兼宾客廸执不可因於待漏所大诟之至上前斥谓擅权不法事且言寇准无罪不当黜因格前制不下出谓知河南府廸郓州谓入谢自陈无罪复留及仁宗即位贬廸衡州团练使谓使人逼之至自裁不死谓窜廸稍复及章献皇后崩乃再相景佑二年范讽以罪贬廸坐讽姻家出知亳州久之除翰林侍读学士留京师奏吕夷简结荆王元俨为除门僧惠清守阙鉴义鞠之乃廸在中书时补降太常卿知密州久之复资政殿大学士知兖州元昊反乃上章请临边除节制判天雄军康定元年请老以太子太傅致仕卒年七十七赠司空諡文定赐御篆碑额曰遗直之碑子东之徽之辅之初廸在翰林时荐饥三司调用不给上召廸问廸对曰祖宗置内藏库欲攻取西北且备凶年今边无他费以佐国用则民不加赋上为大发内库金缯赐三司知秦州曹玮数言唃厮罗欲内寇请益兵不遣乃求罢上问谁可代之廸曰非玮莫能制也陛下重?兵得非将上玉皇圣号耶上因问陕西兵数对曰臣向在本道以方寸小策记兵及粮以备调发今犹置佩囊中上令探取之目小黄门取纸札廸悉上合存留及调塞下数上曰不意颇牧复在吾禁中矣未几唃厮罗寇边复召问对曰玮必克後数日捷报至上曰卿何料之审也曰彼举兵远来此坚壁待之是以知其必胜尔垂帘日廸知河南许朝见章献太后谓廸曰卿不欲吾与国事吾今保养天子至此何如廸曰不知太后有圣德也后喜
张知白字用晦沧州人端拱二年登进士第累迁龙图阁待制御史中丞大中祥符九年参知政事天禧二年罢为侍读学士知大名府真宗赋诗饯之仁宗即位召为枢密副使天圣三年拜相六年薨於位赠太傅中书令諡文节无子景德初周伯星见百官称贺知白独以为人君当修德以应天星之见伏何所系焉因极陈治道之要又以朝廷重内官轻外官引唐李峤议请选台阁分典藩郡仍自请补外真宗以知白居侍从不许及固请乃以知青州初知白参知政事为宰相王钦若所排及知南京钦若谪分司南京衆谓必报之而知白待之加厚其在相位清约如寒士慎重名器人服其公吕夷简字坦夫夀州人曾祖梦奇後唐为工部侍郎咸平三年夷简登进士第累擢知制诰龙图阁直学士仁宗即位除参知政事天圣六年拜相明道二年罢是年复相景佑二年封申国公四年罢以使相判许州徙天雄军未几复相庆历元年进封许国公判枢密院以判院太重改兼枢密使二年以病特进司空平章军国重事上忧之翦髭赐以疗其疾夷简荐富弼等数人可太用因再辞位进司徒固请老以太尉致仕卒年六十六赠太师中书令諡文靖赐御篆碑额曰怀忠之碑子公绰公餗公弼公着公孺始王旦尝谓王曾曰夷简器识远大君其善交之後果与曾并相夷简通判贝州按河北水灾请除田器之算以重本因诏天下农器皆除算寇准知永兴军擿巨奸徙湖南过关有上变事者夷简曰此必有使之者宜勿问益徙之远方上从之权知开封与鲁宗道同按雷允恭徙皇堂事真宗既祔庙太后欲神主复日悉陈其平生服玩夷简曰太后奉遗以保嗣君非远奸进忠爱民钦天未足为报也故事辅臣因郊恩迁官夷简与同列豫辞之遂着为式章懿太后上仙夷简因奏事帘前曰闻夜中有宫嫔亡者太后即起有顷独出谓夷简曰卿何间我母子也夷简曰太后他日不欲保全刘氏乎太后悟乃发丧成服备礼葬之大内灾宫门晨未辟辅臣请对上御拱辰门楼百官拜楼下夷简独不拜上遣问其故曰宫庭有变愿一见上上为举帘见之章献皇后崩夷简手疏请正朝纲塞邪径禁货赂辨佞壬絶女谒?近习罢力役节冗费既又立州郡学校授宗室环卫官建睦亲宅增教授官置大宗正以总之郭后废上欲立民间女陈氏为后夷简力止之庆历初契丹兵压境夷简请都大名示亲征之意曰此囊瓦城郢计也於是建北京天圣初太后临朝内外无间言夷简之力为多议者以其再相增契丹岁赐授宗室环卫官非计之得也
张士逊字顺之光化军人生百日始能啼淳化中登进士第屡从外补当贡举初用糊名法士逊试诸科为廵捕白主司有亲戚在进士中愿引避不听因自言真宗是之遂诏自今举人与试官有亲嫌者皆移试别头後中书拟进江南转运使阙帝自除士逊大中祥符初诏天下州郡置天庆观士逊请因诸旧观以省营造诏如其请久之选为夀春郡王友及储宫建迁谏议大夫兼右庶子又迁宾客天禧五年枢密副使天圣六年拜相明年罢明道元年复相次年罢宝元元年复相封郢国公七上章请老进邓国公优拜太傅致仕以宰相谢事前此所未有也就第十年方卒年八十六赠太师中书令諡文懿赐御?神道碑额曰旧德之碑上欲临奠左右言其日庚戌本命也上曰朕以师臣夫复何避士逊七岁丧母养於其姑姑亡徒跣扶柩特追封南安郡太君陈尧佐罢参知政事有挟怨上言尧佐欲反复有诬谏官隂附宗室者士逊置二奏上前且言憸言动摇朝廷若一开奸萌则臣亦不能自保矣上悟置告者於法诬谏官事亦寝在相位曹利用凭宠自恣而不能正时诮以为和鼔恶程琳参知政事多异议孔道辅御史中丞不附已欲并逐之郑戬发琳市第事士逊讽道辅使营释之道辅不知其卖已遂言於上上疑以朋党琳及道辅俱被黜道辅愤惋而死杨偕尝弹士逊纳女口於宫中事所着春坊弊箒等十集子友直友偁友正王随字子正河南人咸平五年登进士第累擢知制诰仁宗为皇太子选任右庶子坐假周怀政白金落知制诰改给事中知杭州乾兴初复降为秘书少监知通州久之复给事中迁龙图阁直学士知戎州戎人多畜逃卒或忤意则执以求赏故坐法衆随至下令能自归者免仍隶旧籍多所全活擢御史中丞明道二年参知政事景佑二年知枢密院事四年与陈尧佐动辄忿争无大臣体以灾异援东汉策免例同请罢除节制判河阳卒年六十七赠中书令諡章惠子监错錡初随除京西转运使言父母在洛中乃所部真宗赐诗及羊酒束带帛使过家为夀时人荣之在西掖不善为制命故出知应天府外若方严而所治常失於寛善佛慕唐裴休为人仍学其书世谓弗逮也
陈尧佐字希元阆州人父省华国史有传兄尧叟字唐夫端拱二年登进士甲科太宗常询其父省华犹在常调遂召用之明年父子同日赐绯尧叟累擢枢密直学士咸平四年同知枢密院事丁父忧起复景德元年改签书三年知院事大中祥符五年加平章事枢密使兼羣牧使七年罢八年复旧官职九年以疾出为右仆射知河阳疾甚求还至京卒年五十七赠侍中諡文忠有文集三十卷尧叟有材畧多智术久典枢密军马之籍皆能记之究心羣牧马政多立条约公私以为便常为广西转运使其俗有疾不服药唯祷神尧叟以集验方刻石桂州驿舍是後始有服药者岭外少林木井泉尧叟为植木道旁凿井置停舍至今为利性俭素事亲至孝母冯性严尧叟未尝忤其意
尧佐端拱元年登进士第累擢知制诰翰林学士天圣七年枢密副使改参知政事明道二年罢景佑四年与王随同相次年谏官论政事错谬以宰相非其人遂与王随同请罢竝除使相尧佐判定州康定元年以太子太师致仕居郑州四年卒赠司空兼侍中諡文惠後事皆豫备自志其墓曰有宋颍川生尧佐字希元号知余子夀年八十二不为天官一品不为贱使相纳禄不为辱三者粗可归息於父母栖神之域矣有文集三十卷又有朝阳编野庐编遣兴策愚丘集子述古求古学古道古博古修古履古游古袭古象古初尧佐为开封府推官以言事贬通判潮州潮俗鄙陋始至为修宣圣庙作韩吏部祠堂人始知学有张氏子年十六为其母浣衣恶溪为鳄鱼所噬尧佐慕韩吏部投文恶溪因捕获以文戮之於市为两浙转运副使杭州江堤旧以竹笼石潮涛所啮未几辄坏尧佐议实薪土以易之或言其不可而丁谓执政遂徙尧佐京西其後堤久不成遂用薪土知滑州河决卷埽不能定尧佐乃凿木如编齿置於湍流随水而下谓之木龙遂杀水势而堤又护以长堤郡人谓之陈公堤在枢府日太常博士陈诂知祥符县以法绳吏吏悉遁去章献太后怒事下枢密院诂连姻宰相吕夷简有欲因诂中伤夷简者尧佐以为罪诂则奸人得计而能吏沮矣诂遂获免尧佐工为二韵诗人多传之性俭约不事浮侈当未第时同父省华及伯季访华山陈抟抟谓之曰三子皆将相然中子伯季所不逮也卒如其言
弟尧咨字嘉谟咸平三年登进士甲科累擢知制诰景德三年殿试进士与刘几道於试卷中为密号贬郓州团练副使大中祥符九年复知制诰迁集贤院又迁龙图阁直学士知永兴军所为多不法上不欲穷治止罢学士徙邓州复知制诰常为人所倾尧叟乞示以所犯使知上保全之意因诏切责之乃引谢久之复职仁宗即位擢知开封府除翰林学士龙图学士换观察使知天雄军固辞不得已受之加留後进武信军节度使再知天雄军卒年六十五赠太尉諡康肃子敏古宗古昭古荣古垂古本古臻古尧咨有文着治本十六篇诸宫上下编善射性豪侈在永兴置武库建视草堂开三门筑甬道出入用刑惨刻数陵陕西转运使乐黄目黄目请徙以避之其事遂达於上
章得象字希言世居泉州高祖任伪闽建州刺史因家浦城母梦登天得玉象而得象生既生父梦庭中积象笏如山因名之曰得象咸平五年登进士第累擢知制诰翰林学士加承旨景佑三年同知枢密院事宝元元年与张士逊同相庆历五年以使相判陈州封邹国公徙河南府引疾守司空致仕卒年七十一赠太尉兼侍中諡文宪性简重在翰林十二年怡然自得居相位八年亲戚子弟皆抑而不进子泽之介之廷之修之仁宗尝谓得象曰先太后临朝羣臣邪正朕皆默识之卿独忠清无附丽故大用也
陈执中字昭誉父恕字仲言洪州人少为小吏俄折节读书王明知洪州褐衣请见剧谈时务明叹曰奇士也太平兴国初登进士第擢至给事中淳化二年参知政事坐以上意语樊知古辨析上前因罢政自後屡迁至尚书左丞集贤院学士景佑元年卒年五十九子淳执中执古恕长於吏事在朝敢言端拱初为河北营田制置使密奏曰戍卒皆惰游仰食县官一旦使冬被甲兵春执耒耜恐变生不测既得诏罢营田止葺堡壁而已屡司金谷检察甚峻常言出入之任所当慎者起支定例人以为当时在三司颇伤苛碎知贡举避嫌凡江南贡士皆被黜落又举行贡举非其人条被罪者皆怨愤恕事亲至孝居丧絶荤茹哀毁过礼以故得疾不任治剧执中以父任为正字屡进文论真宗称善召至阙下帝属疾大臣无敢及建储执中上言太子天下本不可不早定明日上袖所制演要三篇示大臣徐曰更有一佳文字乃所陈建储议因召见擢右正言坐公累夺正言出监岳永真三州酒税茶务累擢天章阁待制龙图阁直学士宝元元年知枢密院康定元年罢庆历四年参知政事五年与贾昌朝同相皇佑初以疾求罢进吏部尚书观文殿学士知陈州久之以使相判大名府五年复相以笞小婢出外舍死御史孙拚列其八事劾奏之翰林学士欧阳修亦论列於朝至和二年罢除使相判亳州还上节钺改右仆射封黄国公徙河南曹州过京以疾赐告就第加司徒祁国公致仕卒年七十赠太师兼侍中有司諡恭襄诏諡曰恭执中当国八年人莫干以私四方问遗无及门者在中书不欲外闻差除每退朝即闭省东门又罢三司百司勾当公事及三司所举塲务官皇佑末贵妃薨上常询之不能考正典礼以对遂至追黜再论罪之
晏殊字同叔抚州临川人七岁善为文景德初李昉张知白安抚江南荐之召试诗赋进士出身後二日复试诗赋论自言赋题已常为之上喜其不欺为改题文成称旨擢正字秘阁读书丁父母忧皆特起复仁宗封昇王为记室升储为太子舍人累擢知制诰翰林学士天圣三年枢密副使五年罢既而除御史中丞改资政殿学士兼翰林侍读学士除三司使复枢密副使未拜改参知政事章献太后崩以礼部尚书罢知亳州陈州复为御史中丞三司使康定初知枢密院事未几除枢密使庆历二年加平章事三年与章得象同相四年谏官孙甫蔡襄弹奏所撰李宸妃墓铭不言上宸妃所生及役兵治产事除工部尚书知颍州应天府许州复观文殿学士知永兴军河南府以疾请归京访医留侍经筵提举万夀观卒年六十五赠司空兼侍中諡元宪真宗尝谓辅臣曰殊少年孤立力学自奋加以沉谨京师赐酺京官不预会同辈召出观不答其弟颖亦能属文朕遣取所业且戒殊勿为改窜弟请润色不之省亦不言其故周慎如此信知其禀赋异也在三司时元昊叛陕西用兵殊请罢监兵仍不以阵图授诸将及募教弓箭手又请出宫中无用之物以佐边费由是悉罢他日之领财利者还度支初为枢密副使从幸玉清昭应宫怒从者持笏後至击折其齿缘是遂出性刚峻简率如此虽少富贵奉养若寒士当世贤士大夫如范仲淹欧阳修孔道辅辈皆出其门其为文章赡丽应用无穷尤工风雅才有余思子居厚成裕知止明远只德几道传正女适富弼杨察有文集二百四十卷又有临川集二州集二府集又取梁陈至唐人文章为一集既葬御篆其神道碑云【刘云王介甫不得专临川矣】
杜衍字世昌越州人大中祥符元年登进士第累擢天章阁待制枢密直学士御史中丞龙图阁学士康定元年同知枢密院事改副使出为河东宣抚使庆历三年枢密使四年拜相兼枢密使五年罢明年愿还印绶以太子少师致仕故相一上章得请以三少致仕皆非故事议者以为贾昌朝疾之故也谢事十余年累迁至太子太师祁国公卒年八十赠司徒兼侍中諡文献子沂衍临终作遗疏千余言其略云勿以久安忽边防之戒勿以既富轻国用之原又请早建储副以安天下心衍清介旧无居第既退方葺舍南都出入如平日无轩冕意好吟诗晩喜草书在相位多裁抑侥幸衆所不悦御史劾奏其壻苏舜钦集妓乐进奏院祠神事又王益柔作傲歌语涉指斥欲下御史按罪衍谓罗织狱今起都下矣执不可又谏官孙甫言丁度面求进用请属吏衍不为致对范仲淹富弼出宣抚言者随攻之上欲罢二人衍又以为不可遂疑其朋党出知兖州范仲淹常出衍门下後数争事上前衍无愠色仲淹益敬服焉
龎籍字醇之单州人大中祥符八年登进士第累擢天章阁待制龙图阁直学士庆历四年枢密副使皇佑三年拜相五年罢以使相观文殿学士知并州徙青州请老以太子太保致仕卒年七十六赠司空兼侍中諡庄敏子元英元中元直初籍为大理寺丞预编天圣敕累擢殿中侍御史章献太后崩籍下合门取垂帘仪制尽燔之有欲造後苑珠玉奇巧物媚上者籍言螟蛊为灾民忧转徙复有西北夷狄之患苟非俭约何以济用上嘉纳之为开封府判官尚美人遣内侍韩从礼称教旨免工人市籍者籍言於上上为杖从礼仍诏诸司自今宫中传命无得施行知延州自五龙川之败戎落民居焚毁几尽戍兵十余万未有营壁籍按金明西北有浑州水土平沃川尾有桥子谷即虏出入之隘道也命钤辖狄青将万人筑招安寨於谷旁募民耕垦得粟甚多凡故地为虏所据者悉逐之筑土城久之元昊遣牙校齎其亲信野利旺荣书求纳欵籍意其诈不受後数日果寇定川既而复以荣旺书来而元昊亦去僭号籍不敢答乃请於朝朝廷厌兵议招怀之使籍答书称旺荣为太尉籍复请曰太尉天子三公使旺荣称之则元昊不可得臣矣其书自称宁令或谟宁令皆虏中官於义无嫌诏从之踰年又遣使来改名曰曩宵称男不称臣籍言名体未正不敢以闻其使求自至京师若天子不许则更归议之籍言虏辞理寖顺俟其使至仍遣使同往申谕之卒用其策而元昊复臣及为枢密副使又请并省官属徙兵就食於是边费十省七八其後又与中书议汰冗兵八万焉在相日侬智高叛或言狄青不可专任上以问籍籍曰青起行伍若以文臣间之则号令不专不如不遣也上然之及捷书至上谓籍曰非卿执议岂得成功既而推恩二广应举者六百九十一人时以为僭嘉佑中皇嗣未建上不豫籍密疏言之甚切刘沆字冲之吉州永新人父素不仕以财雄乡里曾祖景洪事杨行密为江南牙将有彭玕者据州称太保胁景洪附湖南伪许之复以州归行密遂不仕尝谓人曰我不从彭玕当活万余人　必有隆者因名所居山曰後隆山山有唐牛僧孺读书堂故基即其上筑台曰聪明台沆母梦牛相公来而生沆天圣八年登进士第累擢知制诰龙图阁学士皇佑三年参知政事至和元年拜相嘉佑元年罢知南京徙知陈州卒年六十六仁宗作挽诗赐其家又篆其碑额曰思贤之碑沆倜党任气所至有治声决讼多中理时论比之张咏知衡州有大姓尹氏为伪券以欺邻人之孤讼久不得直沆至其孤才二十诘尹氏曰若券曾取证他邻否其人当有存者尹氏辞诎服刑而归其田知潭州有草寇黄捉鬼邓和尚诱溪峒猺人扰湖湘北军至多病死沆募土兵使保地分贼稍困乃令提点刑狱杨畋等八路入讨斩首万余级遂顿兵开一路榜曰贼由此路出降敢杀者与擅杀同於是降者三四万人贼平召还而余党复叛杀禆将降知鄂州其後权知开封府有张彦方受富人金伪为张贵妃母越国太夫人奏补助教敕沆抵彦方死不问越国及参知政事包拯论沆缘贵妃进後追册贵妃为后而沆为园陵使既葬赐妃合金器百两辞不受在相位疾言者屡加裁抑又举行御史迁次之格满二岁者与知州范师道赵拚岁满求郡独引敕出之中丞张昪等言沆挟私出御史沆乃言台官将有不测之谋论辩不已遂罢知南京子瑾琢琯
贾昌朝字子明真定人晋中书舍人纬之曾孙天禧元年献颂召试赐同进士出身景佑元年初置崇政殿说书以授昌朝而天章阁置侍读亦自昌朝始累擢知制诰龙图阁直学士权知开封府御史中丞庆历三年参知政事四年枢密使五年拜相七年除使相判大名府王则平加检校太师封安国公杨偕言贼?所部不当赏弗听皇佑元年徙郑州留以观文殿大学士判都省又求补外除右仆射使侍中判郑州辞仆射侍中改使相二年母丧去位四年除故官召对经筵讲易出判许州移大名嘉佑元年枢密使仍同平章事三年谏官御史言昌朝别为客位以待宦官又释其矫制者罪虽无实罢为使侍中景灵宫使七年复判大名府英宗即位加左仆射凤翔尹魏国公治平元年求还使侍中不许二年改观文殿大学士判都省卒年六十八諡文元昌朝在经筵善讲说仁宗有所质问皆记録删润以进赐名迩英延议二阁记注録太平兴国寺灾以易春秋进戒因言可勿缮治以称顺天爱人之意西域僧以佛骨铜像献请加赐遣还勿示外皆从之铨法县令俸钱满百二十千者乃注举县令人昌朝判铨以为如此则小县终不得善令矣仍一等给俸刘平石元孙陷西虏或诬以降议收其族昌朝为中丞言事未可知乃不果收及在相位元孙自西夏归议赐死昌朝独曰自古将帅被执归不死元孙得不死侍讲林瑀以天子即位年月傅会易算推吉凶昌朝疏出之元昊反昌朝请减不急费诏令与三司合议减百万缗又言待夷狄六事时皆用之在大名河决商湖中书议归之六塔昌朝力争之不已其後河果不可塞振救濒河水灾之民全活甚衆中人刘恢往还河上言河决赵征村与上姓名嫌为不祥或谓昌朝使之以摇当国者昌朝博学善议论为一代名臣及大用不为正人所与而数有攻其结宫人宦官者有奏议文集各二十卷通纪八十卷本朝时令十二卷羣经音辨十卷
宋庠字公序安州人举进士开封礼部皆第一人天圣元年赐进士及第与弟同有时名以诗赋为学者所宗谓之二宋庠初名郊李淑因对言於上曰郊交也姓与国号同而名交非所宜仁宗语之更焉累擢知制诰翰林学士宝元二年参知政事出知扬州加资政殿学士庆历五年复参知政事八年枢密使皇佑元年与文彦博同相二年罢为观文殿学士知河南府徙许州河阳嘉佑三年同平章事枢密使封莒国公五年罢以使相判郑州徙相州英宗即位移镇加检校太师郑国公景灵宫使屡请老不许出判亳州其请不已乃以司空致仕卒年七十諡元宪上篆其碑额曰忠规德范之碑初制举人与武举杂试庠建言六科待天下异士宜设次具酒食礼之武举人别试上从其请庆历中仁宗召两府资政殿亲策以时事庠独以为两汉对策本延嵓穴草莱之人臣等备位大臣自视遇如贱士非所以尊朝廷乃请归中书合议上奏从之後又手诏以时事询两府与庠同推庠为对庠所至以静镇为治末年信爱幼子颇致物议性俭约不喜声色读书至老不倦初在西掖上欲以同枢密院故事无自知制诰除者乃召入翰林而用弟祁
祁字子京与兄庠同试吏部会谅阴止奏名祁为第一章献太后云弟不可先其兄可擢庠第一而祁为第十人兄弟友爱甚笃仍同签甲科初释褐授复州军事推官累擢修起居注次当知制诰而庠参知政事乃除天章阁待制庠罢除知制诰历龙图阁直学士翰林学士庠复执政改龙图阁直学士枢密使复翰林学士当张贵妃制祁欲以告进问李淑淑曰第进之上意在册礼祁乃进告遂落职知许州未数日复侍读学士又复龙图阁学士御史言其子与张彦方游出知亳州徙成德军加端明殿学士吏部侍郎知益州代还除三司使中丞包拯言祁在益州多游燕又其兄在政府乃以龙图阁学士知郑州唐书成进工部尚书踰日为翰林学士承旨除羣牧使卒年六十四赠刑部尚书将终亲草遗表劝立皇嗣戒其子勿请諡勿乞遗恩勿为铭志勿修佛事子定国彦国惠国辅国奉国顺国亮国保国俊国广国有文集一百卷广乐记六十五卷唐书列传一百五十卷修唐书十余年虽外官亦以藁自随非特文章有见於世其守边议兵虽古之名将不能过也章疏之达於上者尤切世务卒不至大用时论惜之
隆平集卷五

[book_title]卷六
钦定四库全书
隆平集卷六
宋　曾巩　撰
参知政事
刘熙古字义淳睢阳人唐仆射仁轨十一代孙少通经史避祖讳不应进士举後唐长兴中以三传赐第太祖领宋州节制熙古为节度判官及受禅累擢至参知政事求退授户部尚书致仕卒年七十四熙古好学明隂阳象纬书虽通显自奉养若寒素有历代纪要五十卷行於世子蒙叟窦偁字日章其先渔阳人父禹钧在周为谏议大夫避乱徙居河南禹钧五子仪俨僖偁侃皆有文学中进士第冯道尝赠诗曰燕山窦十郎教子以义方灵椿一树老丹桂五枝芳世多诵之仪字可象晋天福中登进士第在周为翰林及端明殿学士建隆初授礼部尚书翰林学士时御史台议欲以左右仆射为表首太常礼院以东宫三师合为表首仪援典故以仆射合为表首者六而谓三师无所据朝廷以仪之议为定五代丧乱之间仪俨乃以文章学问自见於一时所谓豪杰之士也俨字望之建隆初终於礼部侍郎翰林学士俨博物洽闻通音律历数宋兴礼乐皆所裁定周世宗观大水泗州记以问俨俨以为天地有五德曰润曰暵曰生曰成曰动五德隂阳之使隂阳水火之本隂阳有常数水火有常分奇耦相半盈虚有凖谓之通正羡备过皇极无不至谓之咎证隂之始主於渊献水之行纪於九六凡千七百二十有八岁为浩浩之会虽尧舜在上不能免者数也若夫辟狂臣专乂昏不明苦雨数至不润下乃政之所致非数也唐正元壬申之水是以德宗闇蔽笃於自疲陆?尽忠而斥远裴延龄专利而信用常雨之应夫岂虚生偁周广顺初登进士第其後同与贾琰在开封府晋王席下一日晋王燕射偁琰同预而琰赞美偁偁叱之曰贾氏子导谀岂不自媿坐客皆失色王亦不乐因罢燕寻白太祖出之太平兴国四年驾幸魏郡召偁至行在上方议北征偁抗疏极谏而止遂除枢密直学士七年参知政事入谢上曰汝何由至此偁曰陛下不忘藩邸之旧尔上曰乃赏汝面折贾琰也未几薨於位时明日燕羣臣以偁丧故罢
李穆字孟雍开封人与弟肃皆中进士第累擢知制诰中书舍人翰林学士太平兴国八年参知政事雍熙元年薨於位年五十七赠工部尚书太祖曰非斯人不幸乃朕之不幸也穆端谨自持言行无玷文学操履为上所知太祖尝遣使江南谕朝旨煜辞以疾穆曰朝与否惟自处之朝廷繁富兵甲精锐恐不易当尔太祖谓其所谕要切太平兴国七年卢多逊窜朱崖穆以同门生罢制诰责司封员外郎明年殿试预考较上见其容貌谓曰忧畏所致耶穆流涕上为之动容诏尽复旧官命知开封事豪右屏迹权幸不敢干以私是冬遂大用上称曰名臣也弟肃字恭叔仕至佐卫上将军时以为有知人之鉴
贾黄中字娲民沧州人唐相耽四世孙汉乾佑初年六岁中神童选十六进士甲第建隆间判太常礼院累擢知制诰翰林学士淳化二年参知政事四年罢除礼部侍郎兼秘书监卒年五十六赠礼部尚书上因念翰林无良医诏天下并大臣各荐能医者黄中在翰林尝召询时政对曰軄当书诏思不出位上益重其周慎知京朝官考课铨量平允掌吏部选品藻精当拣拔寒俊号为无私性端重守家法多知台阁故事朝廷典礼资以损益当时知名士皆出其门谈论亹亹听者忘倦特常忧畏而执政循嘿时论少之太宗尝召见其母因谓侍臣曰朕念黄中终日忧畏必先其母老矣及黄中卒母果犹无恙赐白金仍官其三子
王沔字楚望齐州人太平兴国二年登进士第八年签书枢密院雍熙三年改副使端拱元年参知政事淳化元年罢卒赠工部尚书沔辩慧苛刻尚数多诈视士大夫犹视吏卒惟以甘言悦人而进退皆非物望初与张齐贤同在枢府不协及齐贤同参知政事颇不自安因王禹偁请中书本厅不得接见宾客许於政事堂同见沔喜即奏行谢泌疏驳而止上知沔意因切责罢之沔冒货虽亲旧未尝毫末相及唯声音清畅上亲试举人多命近臣读之所读常得八九
苏易简字太简梓州人父协仕至光禄寺丞易简弱冠举进士甲科累擢知制诰翰林学士加承旨淳化四年参知政事与张洎不协为洎所攻至道元年张洎进而易简罢未几卒年三十九赠礼部尚书易简警悟初属文未工及掌诰命能自刻励在翰林多振举故事太宗为飞白书院额曰玉堂及以诗赐以御书宋玉大言赋易简因拟赋以献曰皇帝以白龙牋书大言赋赐玉堂词臣易简御笔煌煌雄辞洋洋瓌玮博达不可备详诏易简陞殿躬指其理且叹宋玉之奇怪也因伏而奏曰恨宋玉不得与陛下同时帝曰噫何代无人焉卿为朕继之易简拜手稽首曰圣人兴兮告成功登崑仑兮展升中地为席兮飨祖宗天作籁兮调笙镛日乌月兎耀文明也参旗井钺严武卫也执北斗兮奠玄酒也削西华兮为石?也飞云涌震腾?燔也刳鹏脂鲸代牲鱼也迅雷三发山神呼也流电三激爟火举也礼再献兮淳风还君百拜兮三神欢四时一周兮万八千年泰山融兮沧海乾圆盖穴兮方舆穿君王夀兮无穷焉时殿上皆呼万岁太宗览而嘉之赐手诏褒宠易简嗜酒上尝以诗戒之入直虽不敢饮在私第未尝不醉子耆仕至直集贤院耆子舜钦
舜钦字子美以父耆任太庙斋郎景佑元年登进士第因范仲淹荐除集贤校理监进奏院用故纸钱祠神召妓乐会宾客除名後二年得湖州长史卒年四十子泌液激初杜衍爱其才以女妻之衍在相位以直道自任言者因舜钦连及衍故衍遂罢政事舜钦慷慨有大志好学工文章废居苏州买水石作沧浪亭时见其志於歌诗又善书酣醉落笔人竞收以为宝当时伟人如欧阳修辈皆相友善亦数尝上书论时事
张洎滁阳人李景开贡登进士第景徙豫章留洎掌李煜记室累擢至清辉殿学士参预机密煜归朝太祖责之曰汝教李煜不降又草蜡丸诏召上江救兵洎对曰臣所为也犬各吠非其主此特其一耳词色不动释之授太子中允太宗即位颇知其在江表谗毁善良潘佑之死与有力焉待诏尹熙古因对以为煜怒佑谏太直非洎谮也始晋擢历中书舍人翰林学士与苏易简同在北扉易简被遇独厚仍先大用洎恶之力排易简遂代参知政事至道三年以疾求解軄为刑部侍郎捧诏呜咽十余日卒年六十四赠本曹尚书洎旧字师黯煜令改为偕仁王师围金陵与枢密使陈乔引符命劝勿降又云苟有不虞当先死社稷及城陷乔独死焉洎语煜曰所以不死将有报也煜归朝贫甚洎犹丏索之而怒其所与之薄煜子仲瑀死亦不吊始谄事寇准准力推挽至大用及上眷准稍衰乃面奏准退有诽谤准不辨遂罢机务上有所着述必为文解释其旨以苟悦辛仲甫字之翰汾州人初从郭崇辟建隆初为右补阙累擢至给事中雍熙三年参知政事淳化二年罢以太子少保致仕迁少傅卒赠太子太保子若冲若愚仲甫器局沈厚数按诏狱多伸雪非辜尝知彭州课种柳?行路郡人谓之补阙柳奉使契丹北主问党进何如人仲甫曰国家异人间出党进何足言也知益州政尚寛简民有去思及大用自守而已
李至字言几真定人初为内臣李知审养子太平兴国初登进士第甲科累擢知制诰翰林学士太平兴国八年参知政事以目疾五表求罢不许雍熙三年以礼部侍郎罢疾愈令复旧任恳辞迁吏部秘书监真宗升储为左丞与李沆并兼太子宾客即位并参知政事踰年除武胜军节度使判西京卒年五十五赠侍中子惟允惟则初至执政太宗於禁中造阁藏四库书数万卷御书飞白题额制赞亲书刻石召近臣纵观驾临幸至因荐潘慎修舒雅杜镐吴淑入充直馆校理又请购逸书命羣官校正时赐上尊酒大官珍膳令召馆阁燕集赐诗间奉新书奏御必便坐延见恩顾甚厚久之兼判国子监又荐杜镐崔偓佺辈充軄西面请直讲孙奭重校五经孜孜忘倦或谓至既贵尽逐知审养子而取其所积似与其辞位不受俸之行相反是岂或然【孙奭字宗古即疏孟子者】
李昌龄字天锡应天府人太平兴国二年登进士第累擢枢密直学士御史中丞至道二年参知政事真宗即位为户部侍郎坐交结中人贬许州行军司马昌龄尝知广州无亷誉及起废御史屡弹其宿负除知梓州改河阳又改光州以秘书监致仕卒年六十二子虞卿赵昌言字仲谟汾州人太平兴国二年登进士第雍熙三年知天雄军曹彬岐沟之败昌言请诛之诏褒答除御史中丞驾幸金明池召与焉时河北用兵枢密副使张宏循嘿即除昌言谏议大夫枢密副使以宏代为中丞坐胡旦翟马周事责久之淳化四年参知政事蜀王小波李顺之乱命昌言为招安使既行或言其无嗣鼻折山根恐握兵难制即诏知凤翔府蜀平改户部侍郎罢政事咸平三年复为御史中丞坐狱失实又贬既而起知鄂孟天雄河南真定从封泰山卒年六十五赠吏部尚书子庆嗣凡三莅天雄初豪家有峙蒭茭者时诱奸人穴堤昌言廉知一日堤吏告急亟取豪家所积给用自是遂絶其弊淳化中京城大水请出廐马外牧或云以马备胡不可阙昌言谓塞下积水胡必不至从之果如所料尝荐李沆有公辅之量又以女妻王旦二人皆贤相也昌言临事果断无所顾避虽屡摈斥不少抑损惟对僚吏倨慢时论少之
王化基字永图真定人太平兴国二年登进士第累迁至左拾遗抗疏自荐太宗曰化基自结人主诚可赏也召试知制诰明年除御史中丞尝梦物一奁啓皆小栢树俄有是命上澄清畧十事知枢密院柴禹锡仆受人金参知政事陈恕谕令及禹锡而禹锡实不知一日引囚诣便殿上颇怒化基降殿令囚袒以见其箠掠且遍曰岂有受此而隐情不言太宗益以为长者久之出知杭州至道三年参知政事咸平四年罢守工部尚书进礼部卒年六十七赠左仆射化基不?补子弟其子举正举元皆进士及第善笔札有文集三十卷尝作南行诗百韵好事多传诵之知杭州书记张贺颇傲忽之太宗知而面询化基第荐其才语不及它居官俸多施及亲旧
王举正字伯中幼重厚嗜学寡言化基以为类已尤器爱之以化基遗恩补授校书郎大中祥符八年登进士第仁宗即位累擢知制诰妻父陈尧佐为相换龙图阁待制尧佐罢复知制诰又为翰林学士康定三年参知政事御史台举其女壻李徽之为御史举正以亲嫌格不行徽之讼举正内不能制其悍妻不可以谋国事庆历三年罢为资政殿学士知许州皇佑元年除御史中丞迁观文殿学士礼部尚书兼翰林侍读学士在经筵二年以太子太傅致仕卒年七十赠太子太保諡文简有文集三十卷中书制书集十卷子诲说初举正除执政入谢上曰卿未尝干朝廷以私故不次用卿时陕西用兵吕夷简以宰相判枢密院举正曰判名太重不可不避也乃改兼枢密使张尧佐授淮康军节度使宣徽使羣牧使景灵宫使举正任中执法言尧佐庸人缘妃家一日领四使贤士大夫无所劝不报因退朝留百官班廷议上闻而遣中使谕止之寻罢尧佐宣徽景灵二使居半年复除宣徽使举正家居七上疏论之又言河北朝廷之根本雄州河北之喉咽先朝用何承矩累年止迁刺史李元则几二十年亦不过引进使今使用未尽得人而尅日待迁何以懋有功者又言在许州应天府六年更转运使十六人数易如此岂能究宣朝廷惠泽乎除狄青枢密使力争不能夺固请解言軄上称其风宪之体赐白金三百两侍读每及前代治乱之际必再三以达讽谕之意
郭?字仲仪开封人应进士为开封首荐太宗任京尹得侍读藩邸即位擢着作佐郎七年四迁至参知政事太平兴国八年晨朝被酒责授秘书少监稍复积至礼部尚书卒年七十六赠左仆射?长者喜延誉後进宋白赵昌言辈皆所荐也尝对太宗曰臣受遇不次惟以愚直上报上曰愚直何益曰犹胜奸邪尔晩节颇以治生为物论所惜子昭度昭升昭用
温仲舒字秉阳河南人太平兴国三年登进士第尝摈废久之因言称旨进用累擢谏议大夫淳化二年枢密副使改同知院四年罢至道二年参知政事咸平初罢久之兼御史中丞以户部尚书判昭文馆卒年六十七赠左仆射仲舒有应用才屡与寇准同进谓之温寇始废黜吕蒙正当路力援进之及骤用反攻蒙正为士论所薄
陈彭年字永年建昌军人幼好学母惟一子爱之禁其夜诵书彭年置灯密室昼夜忘倦尝师事徐铉为文喜嘲诮为宋白所恶白知贡举屡加黜落雍熙三年始登进士第累擢至翰林学士大中祥符九年参知政事天禧元年卒於位年五十七赠左仆射子佺期孙彦先大中祥符间朝廷典礼无不参预凡仪制沿革刑名之学皆所常练虽谈笑间属辞不费当时制度虽前世所未有必推引依据以成就之时政大小日有谘访应答该辩一无凝滞上之眷遇尤厚加以慎密外无知者资性敏给博闻强记应举时京城赐酺与同学出游自东华门构思至阙前已成一赋其後虽出通显奉养无异贫约时所得俸唯市书籍幼而笃学老亦不倦左右给使之人有弥年不知其姓名者所着文集百卷唐记四十卷
赵安仁字乐道河南人生而颖悟十三岁通经传雍熙初登进士第累擢知制诰翰林学士景德三年参知政事大中祥符五年罢知礼仪院兼宗正卿改御史中丞宗正如故积官至尚书右丞卒年六十赠吏部尚书諡文定子温瑜良规承裕以遗恩各迁官安仁七子各授以一经居宗族以雍睦称虽家人未尝见其喜愠操履纯正外晦内明畏慎谦退无事浮饰有所献纳退必焚槀致身贵显无改俭素尤练达典故近世衣冠人物制度悉能记之在翰林从幸澶渊北戎请和令学士各进答书上独用安仁所撰亦以其能备记太祖朝书问规式因获预闻通货之议北使至首命安仁接伴其觐见仪制皆所裁定敏於酬酢仍切事机时论以为得体在宗正请依唐故事置修玉牒官奏以刘筠杨亿夏竦宋绶为之又为仙源积庆图皆统类精简善议论好诲诱後生学士大夫以清德宗之有同学宋元与者笃学而早卒安仁力賙其後裔
任中正字庆之曹州人雍熙初登进士第历外官多效翰林学士钱若水尝荐其才累擢至枢密直学士知益州并州开封府大中祥符九年枢密副使改同知院又复为副使天禧四年参知政事兼太子宾客仁宗即位为兵部尚书与丁谓善谓败力营救之谓窜降中正太子宾客知郓州复礼部尚书丁母忧哀毁过以疾卒年六十六赠左仆射諡康懿中正以孝行称於乡党事亲尽敬衣服简质而饮食极於丰美子易弟中师
任中师字祖圣大中祥符二年登进士第累擢至右谏议大夫加集贤院学士龙图阁直学士枢密直学士任布守河阳数上书论塞下事称旨上欲用之吕夷简素知中师上前数称中师才不在布下庆历初遂并召为枢密副使求补郡三年以礼部侍郎资政殿学士知永兴军徙陈州请曹州踰年遂请老以太子少傅致仕卒年七十七赠太子少保諡安惠初益州税及薪刍蔬果之属中师知州奏尽蠲之性乐易家财素封虽处通显自奉甚约其践历与中正多同上数赐飞白书归休於里中建御书阁乡人荣之子昱拱之
鲁宗道字贯之亳州人少孤苦学尝袖所为文谒戚纶纶器赏之咸平二年登进士第徧历州县天禧元年诏两省置谏官六员不兼他軄考所言以为殿?宗道与刘晔同选擢为正言仁宗升储除户部员外郎兼右谕德踰年改正左谕德及即位迁户部郎中龙图阁直学士兼侍读诏与吕夷简按视雷允恭擅移山陵皇堂事还是年参知政事天圣七年薨於位年六十四赠兵部尚书諡肃简时太常礼院言礼无废朝特辍视朝一日宗道质直遇事敢言不为势所屈为谕德时真宗一日遣中人诏之至其家俟之久方从酒家还使者曰即上讶迟将何以对宗道曰第直言之及宗道见帝询其所之对曰有乡人来贫乏桮盘就酒家饮之也帝善其无隐而知其可大用初为秀州海盐县令疏治东南旧港口导海水至邑下人以为利号鲁公浦在谏垣时谏章由合门始得进而罕尝赐对宗道请得面论而上奏通进司自是为故事因言守宰与民至近而未见有区别能否岂朝廷所以为民之意今除一知州补一县令虽甚庸暗有司无敢摈斥举天下亲民之官黩货害政十常二三介然自守孳孳政事殆未易得尚何裕民美化之可冀乎昔汉宣帝除刺史守相必亲见而考察之今命知州通判知县虽未暇亲见宜令中书询以言而察其应对设以事而问其施为才与不才得以进退县令则命流内铨仿此施行庶几得良守宰助宣圣化真宗嘉纳之宗道在选调久颇患铨格繁密而曲知铨吏之奸弊判吏部流内铨多厘格之凡科条阙者悉掲示庑下人以为便七年居政府裁抑侥幸不肯以名器私人时枢密使曹利用有所凭恃肆为骄横宗道屡折之於上前凡贵戚近习莫不歛迹子有功有立有开
【按亲民之官天子亲见考察法始於汉而宗道继请於宋至患铨格繁密厘革奸弊掲示科条慎重名器皆古今要务鲁公真经济才也】
隆平集卷六

[book_title]卷七
钦定四库全书
隆平集卷七
宋　曾巩　撰
参知政事
薛奎字宿艺绦州人父化光善命术奎生知其必至公辅淳化中奎登进士第多历外官向敏中荐其才累擢至龙图阁待制御史中丞龙图阁学士三司使天圣七年参知政事章献太后崩大臣皆罢独留奎欲以为相而苦喘疾数辞位除资政殿学士判都省卒年六十八赠兵部尚书谥简肃奎持身端重论不苟合善知人范仲淹明镐龎籍在下位时奎皆以公辅许之卒如其言天禧初自淮南转运副使疏真扬漕河废三堰舟楫便之尝馆伴契丹使萧从顺从顺言汉使至契丹皆见太后今请入见奎曰皇太后垂帘听政虽本朝臣僚亦未尝见也乃不敢请知益州蜀人以张咏比之仁宗尝谓辅臣曰臣之事君多见有始而无终者奎曰保终始者岂独臣下如唐开元励精为治而天下晏然及其既久放意荒侈以至大乱此不可不监也上深纳之时边臣言伺知契丹将大入宼辅臣俱言择将备边之策奎独曰先帝与彼约合岁遗为厚彼必不敢轻背约愿持重已而边报果妄太后谒太庙欲被黻冕奎固执不可及太后崩上谓辅臣曰太后大渐且不能言数引衣示朕殆意在黻冕乎奎曰然服之何以见先帝也卒以后服敛
蔡齐字子思其先洛阳人曾祖为胶水令凡九年而卒其子孙因家焉齐少孤好学李廸尝见其所为文谓有大志大中祥符八年登进士第甲科真宗见其举止端雅顾辅臣寇准等曰得人矣特诏金吾给驺从因以为例累擢知制诰翰林学士加侍读龙图阁学士御史中丞复为龙图阁学士明道二年枢密副使景佑二年参知政事与宰相吕夷简论事不合四年罢出知颖州卒年五十二諡忠肃齐不自伐善知人龎籍杨偕刘随段少连皆所荐也有子早卒以从子延庆为嗣其後有子曰延嗣初齐为侍御史知杂河阳钱惟演请曲赐军士特支齐言赏罚者上之所操非臣下所当请天子新即位惟演聨姻太后不宜私请一州以售已惠摇动衆心上遂不许在翰林太后出合中金缯修景德寺命为记内侍罗崇勲使人隐谓齐曰趣为记当参知政事矣齐故迟之崇勲怒谗於太后遂出知河南府改密州太后谕宰相取所传记始上之章献太后遗诏以杨太后同议军国事合门趣班贺齐为中丞毅然召台吏曰毋追班齐乃白执政曰上奉太后十余年今始亲政岂宜以女后相继耶事遂止在枢密交趾虐其部人有款宜州自归者千数议者以为叛人不可纳齐曰彼去暴而归有德宜纳之虽遣必不复还本部若散山谷当为後患不从後数年果为乱钱惟演谄附丁谓作枢密直学士题名记辄不列宼准於其间而碑刻云逆准不书齐言於上曰宼准社稷之臣忠义闻於天下岂可令奸党厚诬上遂令磨去居政府边臣言契丹祭天於幽州以兵屯境上辅臣议备边计齐以为契丹必不敢渝约既而边奏果无警
盛度字公量余杭人端拱初登进士第数上疏论边事奉使陕西参质汉唐故地绘为西域图以献累擢知制诰翰林学士宼准罢相度以尝交结周怀政贬和州团练副使天圣初复翰林学士龙图阁学士承旨兼侍读学士景佑二年参知政事四年知枢密院坐令开封府吏冯士元强取其邻所赁官舍为知府郑戬所发罢复知扬州应天府以太子少傅致仕还京数日卒年七十四赠太子太保諡文肃子山甫申甫崇甫初度因奏事便殿真宗问其所上西域图内出缯命工别绘度因言前已图汉所置酒泉张掖武威炖煌金城五郡比复究寻五郡之东南自秦筑长城西起临洮东至辽碣延袤万里有郡有军有守襟带相属烽火相望其形势御备亦至矣唐始置节度使後又以宰相兼领用非其人有河山之险而不能固有甲兵之利而不能御岂不惜哉今复绘其山川道路区聚壁垒为河西陇右图愿备圣览上称其博度尝坐开封狱失实谪监洪州税上言请复贤良方正科密诏撰策题驰驿以闻又请建四科以取士且言经术之士若典刑备举则政教流行请设博通坟典达於教化科尧试臣以事不直以言语笔札求人审官期於适用请设才识兼茂明於体用科今戒警未除调边劳戍必资良帅以集事功请设军谋宏远堪任将帅科狱市之繁民命所系若推按失实则枉情伤生请设晓法律能按章覆科後亦取其才识兼茂明於体用科与贤良方正能直言极谏并行明道中诏度与御史中丞王随及三司详定在京幷外三十一州军旧禁解盐地分听商旅入钱算盐度言通商有五利遂施行之度好学家居惟图书满前每归未尝释手真宗尝命与李宗谔杨亿王曾李维舒雅任随石中立同编通典文苑英华又尝预注释御集真宗祀汾隂仁宗在藩邸以度掌起居牋表及留守章奏封夀春郡王特诏令撰谢恩表所着有愚谷集中书制集银台集翰林制集极中集天禧三年郊恩赦文许舍人给事中谏议母封郡太君而学士不预度官兵部郎中因请进封其母上特从其请自是学士官未至谏议者皆得封其母焉度多猜险僚友皆畏其倾不敢妄言语肌体丰大艰於拜起有拜之者俯伏不能兴或至诟骂其褊戾如此韩亿字宗魏其先真定人後徙开封之雍丘少力学咸平五年登进士第王旦以女妻之久历外官以旦在政府避亲及旦薨乃稍进用仁宗即位累擢龙图阁待制枢密直学士御史中丞景佑二年同枢密院事四年改参知政事因谏官言不当以子壻为羣牧判官宝元元年罢知应天府加资政殿学士徙成德军澶亳州迁尚书右丞以太子太傅致仕卒年七十三赠太子太保諡忠宪子纲综绦绎维缜纬缅亿性方重有守治家严肃虽燕居未尝见其惰容尝奉诏监视向敏中诸子分财产方丁谓用事隂遣所亲谕亿欲买向氏长安华严川田亿至向第面戒其诸子曰土田衣食之源不可鬻也遂忤谓意谓出之定州曹玮斥知莱州虑其或拒命乃诏亿驰往代收其兵欲缘以中亿而玮既奉诏谓亦不能害二司更茶法岁课不登亿承诏劾之由丞相而下当坐失当之罚其不挠如此益州故事岁首官出米六万石或五六倍之以济贫民亿知州当岁俭乃数倍赈之又疏江流溉民田数千顷至今以为利初通判陈州河决属邑亿集濒河丁夫就伐薪茭亲督筑不赋於民而河患平知洋州有富民李甲丧兄而廹嫁其嫂又诬从子为佗姓而幷其资产嫂讼之十余岁吏受赂不得直亿按旧牍独未尝证以乳医亿密致乳医以验决衆皆诎服在枢府元昊岁遣人至京师出入民间无他禁亿请为除馆舍以优待远人仍官为主其贸易实欲防之也诏从之又言天下承平已久武备不戒请二府各举才任将帅者数人稍试用之唃厮罗与元昊相攻已而来献捷朝廷议宠厮罗以节制亿曰二虏皆藩臣今不能谕令解仇又因捷而赏之岂绥御四夷之道当如是耶固执不可遂罢又言武臣宜知兵书而法在所禁请纂其要畧以颁焉於是上自集神武秘畧以赐边臣其书遂徧天下
王鬷字总之赵州人大中祥符元年登进士第除婺州观察推官代还真宗见而异之特转着作佐郎先朝幕职官到阙例皆得见故有是命累擢至天章阁待制枢密直学士景佑四年同知枢密院事康定元年罢知河南府卒年六十四上辍朝一日赠户部尚书諡文穆子政路初鬷馆於王化基之门枢密副使宋湜见之妻以女宋氏亲族或侮易之化基曰後三十年鬷当贵矣卒如其言鬷为三司盐铁副使时待制马季良建言京师贾人常以贱价售京师茶盐交引请官置务收市季良方挟章献太后姻家有司莫敢忤其意鬷独执不可曰与民竞利有伤国体它日仁宗见而谕之曰官市交引赖卿力言罢之甚善後以枢密直学士知益州戍卒有夜焚营胁军校为乱者鬷潜遣兵环其营下令曰不乱者歛手出门无所问於是衆皆出命军校指乱卒得十余人戮焉及旦郡人不知也为政有大体不事苛察蜀人爱之在枢府属西师不利议籍乡兵久而不能决缘是有河南之命
宋绶字公垂赵州人幼聪警额有异相其外祖杨徽之器爱之徽之无子尽付以家所藏书以徽之遗恩授太常寺太祝年方十五召试中书真宗奇其文特迁大理评事听於秘阁读书同校勘天下图经久之复诏试学士院除集贤校理与父臯同在馆阁每赐书必得二本世以为荣累擢知制诰仁宗即位擢直学士院天圣三年为翰林学士明年兼侍读改龙图阁学士出知应天府召还欲大用为宰相张士逊所抑复翰林学士兼侍读龙图阁学士加端明殿学士端明殿後唐初置学士冯道赵凤首当其任太平兴国中改为文明殿学士以授李昉未几殿灾重建改曰文德遂不复置学士至是又置端明殿学士以宠绶绶辞免龙图及士逊罢相明道二年绶遂参知政事景佑四年罢为尚书左丞资政殿学士留侍经筵明年加大学士知河南府康定元年知枢密院改参知政事薨於位年五十赠司徒兼侍中諡宣宪子敏求敏修大中祥符初封禅覃庆上先赐绶同进士出身翌日遂由大理评事迁本司丞後苑赏花羣臣皆赋诗命绶与晏殊同为之序祀汾隂绶与钱易陈越刘筠所过采集地志风物故实每舍上之以备询览仁宗即位章献太后命绶择前代文字可以赞孝养补政治者以上遂録唐谢偃惟皇戒德赋孝经论语节要唐太宗所撰帝范二卷开元臣僚所献圣典三卷君臣正理论三卷上之太后称制既久上未尝独对羣臣绶言唐开元中睿宗为太上皇五日一受朝处分军国重务及三品以上除授决重刑明皇日听朝除授三品以下决徒刑请令中书枢密院约先天制度非军国大事及大除拜皆前殿取旨臣僚亦只前殿对繇是忤太后意而有应天之命太后崩诏绶定章献明肃章懿二太后祔庙礼绶援春秋考仲子之宫唐仪坤故事请别立章懿太后庙建名奉慈以安神主上从其议绶又言帝王之御臣下在乎总握威柄赏罚二者必自天子出一纪以来政出帘簿之间今陛下方躬亲万务听断有祖宗英风天下延颈跂踵渇见圣政若非惩奸革弊无以新四方耳目而政刑号令未见胜於垂帘之日岂非三事大臣未能尽辅佐之道耶顷者除授恩泽多所希望而因缘邪幸者邀取升擢议者皆以为恩出太后而不由陛下自亲政以来恩赏虽行议者又云悉出大臣盖大臣公为朋党罔冒天聪朋党相结其害实甚或窥测上旨密令陈奏或附会已意以进退人大臣市恩以招权小人趋利以售进此风浸长有蠧邦政太宗尝云国家若无外忧必有内患外忧不过边事皆可豫防惟奸邪无状若为内患深可惧也真宗亦云唐朝朋党尤盛渐不可制以至帝室衰弱愿陛下思祖宗之训念王业艰难整顿纪纲正在今日上大感悟章惠太后营王中正旧第为道观谏官御史皆言近诏罢修寺观而复有此兴造是诏令数更也上曰此太后自出奁中物耳言者岂非邀名乎绶因曰是岂知太后所为但见忽兴土木违近诏尔疑似之事人犹奏论设少决周防虽台谏官不言四方亦自传布为圣政之累太祖尝谓太宗受人谏疏直抵其非曾不为耻岂若自不为之而使人无言望陛下深监皇祖之言尝防外廷之议已出诏令且要遵守无令喋喋之人自取名誉也绶又言自古守成之君必兢兢抑畏不忘顾省人心逸於久安患害生於所忽故立防於无事之际销变於未萌之前若事至而後应不亦殆欤此固圣心所详究臣犹愿饬励羣司交修庶軄勿以治平自怠勿以纎誉不慎则可以保至尊而享洪业矣臣又切惟御下之道有三临事尚乎守当几贵乎断兆谋先乎密守则不可移断则不可惑密则不可干是三者治乱安危之所系愿陛下钦之念之至若朝务清暇深居闲燕亦愿陛下爱养圣躬节宣所欲夫四时声味所以调适六气乃克和平自然拥百灵之休享无疆之福岂不美哉初尚美人出宫上召绶面草诏云当求德阀以称坤仪既而闻左右以茶商陈氏女入宫绶因间见曰陛下乃欲以卑贱者正位宫中不亦与前日诏语戾乎及枢密使王曾入对上首询之曾深以为不可上曰宋绶亦如此言时宰相吕夷简屡论列上前卒罢之修郊祀绶尝摄太仆卿陪玉辂顾问仪物典故占对辩给因撰卤簿图以进绶资性孝谨清介寡言经史百家莫不通贯朝廷有大议论皆所裁定於前世文章必深考其得失而时之作者无所臧否集外祖杨徽之诗刻石嘉州明月湖上家藏书万卷皆手自校正杨亿尝称其文淳丽尤善赋咏自以为不及也绶之笔札精妙上尝取所书千字文及其家之墨迹藏禁中所着有七集始绶疾不视事母问之必曰小瘳矣又通宾客候问若且安以舒母忧然後事俱已详处虽家人不知也
李若谷字子渊徐州人少孤游洛下因葬其考妣於缑氏而占籍焉咸平元年登进士第多历外官累擢至谏议大夫集贤院学士龙图阁直学士枢密直学士龙图阁学士宝元元年参知政事康定元年以耳疾辞位罢为资政殿学士明年以太子少傅致仕卒年八十以子淑在近侍优赠太子太傅天圣初若谷奉使契丹时章献太后同听政奉使者辞於庭下例升殿受旨若谷辞已即趋出太后怒遂不遣荆南驻泊都监王梦正恃太后姻家多不法若谷知府屡绳之监司阿蒙正奏徙若谷潭州州有盗阻洞庭之险劫舟杀人投尸湖中前此捕获多减死配隶它郡久复逸归为患滋甚若谷至潜使人擒以属吏条前後罪状磔於市湖中之盗遂息知延州夏人遣使来前守多延之堂上若谷独庑下饮食之安丰芍陂孙叔敖所创为南北渠溉田万倾余陂因旱岁民多侵耕其间雨集将盈则盗决乏陂涸失灌溉之利者甚衆若谷知夀州陂决独调濒陂之民使之畚筑自是无盗决者幷州自昔未有学舍若谷知州始建学於文宣王庙州多降胡间常为盗若谷命集累犯者以三人为保有犯则并坐悛者则久而释之在政府尝言近岁风俗浇薄驾朋党之说以污善良君子小人各有气类今一槩以朋党名之忠臣恐惧臣亦无以立朝矣上善其言为下诏儆谕焉又言转运使提点刑狱失按所部官受?类降差遣且监司所部甚广廵按不过留三二日盖未能徧察也苟州郡察发一?吏先闻朝廷则监司不可胜黜自是诏转运使提点刑狱再不觉察部内官受?则降黜之若谷质厚长於治民所至郡邑去多见思一子淑字献臣若谷通判亳州真宗朝谒太清宫淑年十三献文行在上命赋朝谒太清宫诗称旨赐童子出身授试校书郎天禧三年宰相宼准荐之除馆阁校勘准注释御集表为检閲官天圣五年召试赐进士及第笺注御制三宝赞章献皇太后发愿文擢史馆修撰上时政十议曰国体曰灾旱曰言事曰大臣曰择官曰贡举曰科迁曰阅武曰时令曰入合其议国体曰今灾沴既频赋入有限用度不足恩赏或滥吏员滋多甄别殊少近臣暂出外若欲自留有固辞而罢者进不满望或不即拜有中路而易者愿陛下号令一出要在必当官职一授勿复再改至於国用未足滥官未澄冗兵疲马横赏之类愿命近臣知治体者准三朝出入之数而撙节之议灾旱曰频岁以来亢阳为孽民多艰厄岁不顺成洪范曰僭恒阳若谓爵赏僭差号令迭改今间遣使传推存救之泽农服田亩无国家赡养之理臣愿陛下修人事以应天变不然徒匮国力未足以弭民灾也议言事曰先朝有刘骥者轻为奏疏先帝语左右曰此人言多捭阖期在必行而近伪乱真词旨易辨骥常枉法受赂古人察言观行正为此也愿陛下於进对之际防邪僻之人议大臣曰今岁两府迁易颇频其於政体似伤简静太祖初定天下用周朝三相六年始以赵普代之凡十年始代以薛居正沈伦太宗嗣位惟卢多逊以罪去而复用赵普是後十八年中虽三四易相然所用者李昉宋琪吕蒙正张齐贤吕端而已当是时进者尽忠退者修省盖进退皆出睿断也真宗景德已前三命相惟张齐贤李沆向敏中吕蒙正毕士安宼准六人其後任王旦十二年向敏中再相亦十年此二人在位之日非无疑似之嫌诚信任无间而不重以权故也盖权太重则难以久居言易入则得以谮愬真宗尝谓宰臣曰今四方无虞与卿等慎守祖宗经制最为急务此委相之大体也议择官曰太平兴国初文武朝官班簿才二百人咸平初已四百人天圣元年遂踰千人去岁覃恩以臣料之又轶天圣之数矣先朝尝谕审官流内铨主判若灼有能绩为衆所称者密以名闻当特旨升擢愿陛下引对之际一如先朝故事行之其老疾懦庸间以退黜庶有所惩劝矣议贡举曰皇朝开宝以前岁取进士不过三十人经学不过五十人自克复伪国吏员益衆始有廷试广收人之制愿陛下约今岁吏部阙官之数为来年入等之准议科迁曰吏部故事选人格限未至能试判三节谓之拔萃止用疑案古义观其能否词美者优以授职此有司铨品之式今常调选人判超循资是其比也陛下亲御轩陛审核课试非其称已愿罢此科又礼部茂才异等求出类之俊颇闻乡荐不获始来应举望更为严制以革幸冒议閲武曰开宝通礼有四时讲武仪国初疆候未平多亲閲试按礟角射太平兴国间筑台杨村备大閲之礼咸平中辟塲东武原发卒会射其後再幸飞山教塲躬亲训练今兵革不试三十年矣士不闻钲鼓之声人不识行伍之列愿陛下按通礼厉兵讲事而躬閲之议时令曰开元定礼有明堂及太极殿五时读令之仪冠服佩玉悉从方色月令不顺则五沴应之近岁气序缪戾水旱不节天应以异固当变而修正愿陛下申命有司以气至之日集百官读时令於天安殿至尊升座近臣伏听上下交儆以凝庶绩议入合曰唐宝历之後常以月朔御紫宸行入合之礼後虽五代犹或讲求施及圣朝太祖五行其礼多御崇元殿备殿中金吾诸仗设待制复转对官崇元即今天安殿也乾德之後改御大明殿即今集英殿也太宗三行其礼别定新制就文德殿廷增设黄麾仗真宗亦三行之其礼之废亦踰一纪愿因盛时遵复其制景佑初知制诰自是五除翰林学士两以人言不拜而三授端明殿学士侍读龙图学士亦皆再兼初知郑州作周陵诗三章刻石国子博士陈求古以旧怨讼其讥讪朝廷乃徙应天府其後包拯吴奎言其尝请侍养父而不及其母中丞张昪继论奏之出知河中府感风眩而卒年五十八赠尚书右丞淑聪悟博学详练典故预修国朝会要三朝训鉴图合门仪制康定行军赏罸格又献系训二篇所着有书殿集二十卷颖臯集五卷内制集三卷祭范一卷平棘集邯郸集各十卷别集幷笔语各十五卷子夀明复圭德刍
鼂宗慤字世良其先澶州人父迥太子少傅致仕宗慤以?补校书郎屡献所为歌颂大中祥符中召试舍人院赐进士及第又召试除校勘校理累擢知制诰入翰林为学士兼龙图直学士康定元年参知政事庆历二年以疾免除给事中资政殿学士卒年五十八赠工部尚书諡文庄子仲蔚宗慤有祠学当制颇惬人望事父母至孝而真笃於故旧任子恩皆先其族人在政府朝廷以金饰胡床及金汲器赐唃厮罗宗慤言昔仲叔於奚辞邑而请繁缨孔子曰不如多与之邑繁缨诸侯之马饰犹不可轻与况乘舆之器耶
隆平集卷七

[book_title]卷八
钦定四库全书
隆平集卷八
宋　曾巩　撰
参知政事
范仲淹字希文唐相复冰之後其先邠州人後徙居苏州祖赞仕钱氏为秘书监仲淹二岁丧父而母改适长山朱氏故从继父姓大中祥符八年登进士第曰朱说後丧母服除始复其姓而改今名初以忧去官晏殊知应天府表章府学上书执政万余言皆时之先务及终丧殊又荐之除秘阁校理明道初召为右司谏累擢天章阁待制落职知饶州元昊叛复待制知永兴军夏竦为陕西招讨使进仲淹龙图阁直学士以副之改知延州降官知耀州职如故徙庆州复旧官为环庆路经畧安抚沿边招讨使时始分陕西为四路也庆历二年除豳州观察使辞不拜迁枢密直学士为陕西路招讨使三年枢密副使是秋改参知政事四年出为陕西河东宣抚使五年罢为资政殿学士知邠州以疾请知邓州加给事中知杭州迁礼部侍郎祀明堂恩进户部徙青州疾甚请颍州未至卒年六十四赠兵部尚书諡文正子纯佑纯仁纯礼纯粹御篆其神道碑额曰褒贤所着丹阳集二十卷奏议十七卷仲淹事母至孝以母在时家甚贫及既贵非宾客不食肉妻孥膳服仅足而已姑苏之范皆疎属而置义庄以賙给之天下想闻其风采贤士大夫以不获登其门为耻下至里巷远及夷狄皆知其名字衆莫知其所以然也初章献太后欲以冬至御会庆殿太常具仪请天子率百官献夀仲淹在秘阁上疏言王者奉亲於内则有家人礼若称觞殿下是以天子北面行人臣事抑尊损威不可为後世法不报又请太后复辟遂出通判河中府又章献太后遗诏以太妃杨氏为皇太后参决军国事仲淹上疏言太后母之名号也未闻因保育而代立者今一太后崩又立一太后天下疑陛下不可一日无母后之助也太妃虽受太后册遂不复同听政郭皇后废上书谏不报与御史中丞孔道辅合谏官御史伏阙谏
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:48:20-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>