<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="胜饮编题辞,胜饮编序,胜饮编题辞,自叙,胜饮编卷一,胜饮编卷二,胜饮编卷三,胜饮编卷四,胜饮编卷五,胜饮编卷六,胜饮编卷七,胜饮编卷八,胜饮编卷九,胜饮编卷十,胜饮编卷十一,胜饮编卷十二,胜饮编卷十三,胜饮编卷十四,胜饮编卷十五,胜饮编卷十六,胜饮编卷十七,胜饮编卷十八,胜饮编全文在线阅读,胜饮编全文在线下载,大玄古籍书库">
<meta name="description" content="郎廷极撰。郎廷极字紫衡、又字紫垣,号北轩,汉军镶黄旗广宁。(今辽宁北镇)人,是山东巡抚郎永清之子,自幼聪颖,十九岁时开始步入宦途,初任江苏江宁府同知,1705年授江西巡抚,任期达七年之多。他长期任江西巡抚并十分关注景德镇瓷业,致使制成一种被人称之为“郎窑”的瓷器。由十他十分热心于瓷业,遂将自己的文集定名为《陶人心语》。著有《集唐要法》一卷、《文庙从祀先贤先儒考》一卷、《师友诗传录》、《北轩集》等。《胜饮编》是一部杂纂之作,是杂辑有关经史书籍中以酒为内容的语句,汇辑成编,取“不饮而胜于饮”之意,以定书名。书">
<title>胜饮编_郎廷极_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">胜饮编</span> <br/>
          作者： <span class="inputVal" id="bkauthor">郎廷极</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,风俗志,完结</span> <br/>
          字数： <span class="inputVal" id="bknum">[book_length]45286</span> <br/>
          说明： <span class="inputVal" id="bkdec">郎廷极撰。郎廷极字紫衡、又字紫垣,号北轩,汉军镶黄旗广宁 (今辽宁北镇)人,是山东巡抚郎永清之子,自幼聪颖,十九岁时开始步入宦途,初任江苏江宁府同知,1705年授江西巡抚,任期达七年之多。他长期任江西巡抚并十分关注景德镇瓷业,致使制成一种被人称之为“郎窑”的瓷器。由十他十分热心于瓷业,遂将自己的文集定名为《陶人心语》。著有《集唐要法》一卷、《文庙从祀先贤先儒考》一卷、《师友诗传录》、《北轩集》等。《胜饮编》是一部杂纂之作,是杂辑有关经史书籍中以酒为内容的语句,汇辑成编,取“不饮而胜于饮”之意,以定书名。书凡十八卷,依次为“良时”、“胜地”、“名人”、“韵事”、“德量”、“功效”、“著撰”、“政令”、“制造”、“出产”、“名号”、“器具”、“箴规”、“疵累”、“雅言”、“杂记”、“正喻”、“借喻”。每卷内各有子目。杂录历代有关酒的人物、故事、物品、习俗、著作等,内容颇丰。有《粤雅堂丛书》及《笔记小说大观》本。</span> <br/>
          封面： <span class="inputVal" id="bkimg">Z_6864.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]胜饮编
[book_author]郎廷极
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,风俗志,完结
[book_length]45286
[book_dec]郎廷极撰。郎廷极字紫衡、又字紫垣,号北轩,汉军镶黄旗广宁 (今辽宁北镇)人,是山东巡抚郎永清之子,自幼聪颖,十九岁时开始步入宦途,初任江苏江宁府同知,1705年授江西巡抚,任期达七年之多。他长期任江西巡抚并十分关注景德镇瓷业,致使制成一种被人称之为“郎窑”的瓷器。由十他十分热心于瓷业,遂将自己的文集定名为《陶人心语》。著有《集唐要法》一卷、《文庙从祀先贤先儒考》一卷、《师友诗传录》、《北轩集》等。《胜饮编》是一部杂纂之作,是杂辑有关经史书籍中以酒为内容的语句,汇辑成编,取“不饮而胜于饮”之意,以定书名。书凡十八卷,依次为“良时”、“胜地”、“名人”、“韵事”、“德量”、“功效”、“著撰”、“政令”、“制造”、“出产”、“名号”、“器具”、“箴规”、“疵累”、“雅言”、“杂记”、“正喻”、“借喻”。每卷内各有子目。杂录历代有关酒的人物、故事、物品、习俗、著作等,内容颇丰。有《粤雅堂丛书》及《笔记小说大观》本。
[book_img]Z_6864.jpg


[book_title]勝飲編題辭
《勝飲編》者，予友北軒先生之所寄興也。予兩人交有年，如元酒之味淡而耐久，第知先生常節飲，而不知其得此中之勝情如此。昔曹參相齊，終日不事事，惟飲醇酒，民有清靜甯一之頌。今先生適官其地，和平甯靜之政不讓昔人。然彼飲而醉，此飲而勝，則又不必盡同也。予羈跡燕臺，貧且善病，日需良醞數升為導養之助，而壚頭價貴，不可恆得，每朝退杜門，手把先生此編，倚窗翫讀，恍如置我名山水間，銜杯酣適，覺一年四序中令節佳辰，無一虛度。先生之貽我厚矣，奚啻尊中百斛之贈而已哉，爰書數語以報之。長安貴遊同予好者不乏其人，曷急付之剞劂以廣先生之惠，何如。庚辰上巳日，海昌同學弟查昇書於燕邸靜學齋。

[book_title]勝飲編序
古來豪於飲而以著述傳者，劉伯倫〈酒德頌〉、王無功〈醉鄉記〉是已。至阮籍、陶潛輩，吟詠間作，亦往往寓之於酒，若天下事舉可遺棄，惟此杯中物有不能須臾舍者。於是曠達之流，競相則傚，或至視為美談。然以余觀之，此數子者，要皆有託而逃，非真荒耽於是也。嘅自〈酒誥〉不作，有維俗之志者，莫若順人之性而節其過差，斯善已。大中丞北軒先生，政事餘閒，雅耽撰述。曩官東萊時，偶輯酒史十八卷，名之曰《勝飲編》，暇日示余，披覽循環，陶陶然如坐我於太和之室也。先生教令神明，世以擬之顧建康，至與人交，又如公瑾醇醪，不覺自醉，古所謂孔嘉令儀者，喜當吾世見之。茲編援引博而選擇精，區分類別，體例簡嚴，間采今昔名流及自撰秀句以相證佐，其用意歸於導和遏流，不欲人之溺情歡伯，思深哉，葢衛武賓筵之遺旨也。先生量止三蕉，蓄常百斛，不飲而樂觀人飲，往往與客同其醉醒。若余與先生遊時，接文字之飲，不識茲編中將置我於何等耶。己丑清和月，關西楊顒拜題。

[book_title]勝飲編題辭
飲酒之法，見於《周官》《戴記》者，皆禮飲也。自酒史申百罰之令，滑稽有一石之言，而騰觥飛爵之政興焉。晉世七賢、八達之徒，流為豪蕩，至效為囚飲、鼈飲，濫觴已甚。於是反之者或以為巖牆，或以為禍海，酒幾不可近，僕謂兩者均失之。大中丞北軒先生，性不嗜飲而樂觀人飲，且慮飲者之過差也，置醴之餘，博徵往事，分晰門類，都為一書，凡有合於酒與佐於酒、樂於酒者無不錄，而沈湎濡溺之過，亦畢書之以示戒，名曰《勝飲編》，使天下視古人為監史，奉先生於賓筵，必有得於此中妙理，斯可為勝矣。昔曹繼善之《觥律》、趙與時之《觴政》、何剡之《酒爾雅》、劉炫之《酒孝經》，其書看傳有不傳，若《北山酒經》《醉鄉日月》，直堪覆瓿耳，豈如斯編采資不漏，取旨最深，既無減於勝情，仍不乖夫名教。先生和平中正之德，涵育海內，讀是書者，豈徒視為幾謹之訓哉。庚寅四月，浙西查嗣瑮書。

[book_title]自叙
從來達士栖寓醉鄉，亦有名賢眷懷歡伯，所謂天之美祿，何妨我以久要。然而沈湎貽譏，荒耽致誡。光陰幾許，奚堪犯卯過申。人事紛拏，豈得枕糟藉麯。即使醒來千日，興會何存。果其了却一生，沉埋可惜。空有祛愁之號，絕無治疾之徵。若未壑谷長宵，屋褌獨處，灌將軍之使氣，一座皆驚。謝長史之同塵，三騶太褻。遂令狂花病葉，咎作俑於儀康。軟腳扶頭，懲濫觴於劉阮。亦云甚矣，盍少休乎。余量可三蕉，蓄嘗百斛。當春秋之好景，不廢開樽。引申白之嘉賓，嘗為置醴。不善飲而愛觀人飲，第陶情而毋取縱情。爰錄是編，無異把杯在手，以貽吾友，即如折柬相招矣。北軒主人書。

[book_title]勝飲編卷一
廣寧　郎廷極　北軒　輯
良時
娛心景物，慰眼風光，合終歲而計之，寥寥無幾，假非歡伯，何物堪酬，第須吾儕興會，適與感觸爾。次良時第一。
頌椒。　元旦飲椒柏酒，庾信詩：正旦辟惡酒，新年長命杯，柏葉隨銘至，椒花逐頌來。
人日。　清雪居士陶□人日與友人索飲詩：一年今日獨稱人，辛苦艱難六尺身，貼燕粘雞姑閣置，可餘椒酒賞靈辰。
燈宴。　上元紀事：十三日為上燈宴，十八日為落燈宴，此數日間，家家多有宴會。唐人詩云：誰家見月能閒坐，何處聞燈不看來。蓋春氣方舒，又值歲豐人樂，銀花照室，火樹聯街，固昇平第一景象也。
探春宴。　《天寶遺事》長安士女春時鬭花，以奇多者為勝，皆以千金市花植於庭，為探春之宴。　退之詩：直把春償酒，都將命乞花。又清雪居士詩：看花那計日，得酒且澆春。
花朝。　北軒主人花朝戲以酒酧花詞：花朝庭榭自穠華，祝酒還澆幾玉漥，但願花開長有酒，莫教酒熟便無花。
踏青。　祝枝山書：寒食前後，踏青郊外，藉草觴花，真春遊樂事。
社會。　春、秋二社同。　杜詩：南翁巴曲醉。註：晉隱者南翁，社日至眾會上，願聽巴歌，乞一日醉。
宴幄。　《天寶遺事》長安貴遊子弟每春時遊宴諸名園，載以油幕，遇雨即以覆之，盡歡而歸。
訪花。　梅、牡丹、芍藥、荷、桂、菊及諸異種花。李義山詩：尋芳不覺醉流霞，倚樹耽眠日已斜，客散酒醒深夜後，更持紅燭賞殘花。
庭花盛開。　不拘何種花。岑嘉州詩：朝回花底恆會客，花撲玉缸春酒香。又唐人詩：不向花前醉，花應解笑人。《開元遺事》學士許慎選，春日與親友宴花圃中，不張幄，設坐，但使童僕聚落花座下，曰：吾自有花裀。
修禊。　《月令廣義》古時上巳，皆謂三月初第一巳日，魏以後但用三日，不復用巳，然仍沿上巳之名。　《閱耕餘錄》上巳禊飲，肇自古昔，采蘭祓除，尤稱佳事，不知廢自何時，迄今遂莫之舉也。余家水鄉勝地，不乏願約一二同好，及此風日清美，駕言出遊，臨綠波，藉碧草，覽芳物，聽嚶鳴，娛情觴咏之中，寄想煙霞之外，便覺蘭亭諸賢去人不遠。
聽黃鸝聲。　《世說補》戴顒春日常攜雙柑斗酒，往聽黃鸝聲，曰：此俗耳針砭，詩腸鼓吹。　白居易詩：醉教鶯送酒，閒遣鶴看船。秦觀詩：郊原春鳥鳴，來此動豪酌。倪瓚詩：酒溫鶯語煩三請，葚熟蠶筐已四眠。
送春。　牧之詩：悵望送春杯，慇勤掃花帚。
新綠。　北軒主人詩：鶯啼樹裏迷濃綠，蝶舞樽前映嫩黃。
泛蒲。　五日，飲菖蒲酒，席間多設黍粽。放翁詩：已過浣花天，行開解粽筵。
觀競渡。　《瑣言》樂天詩：龍頭畫舸銜明月，鵲腳紅旗蘸碧流。水嬉之樂，莫踰於此，爾時挈伴攜樽，正無拘招屈也。
避暑會。　《開元遺事》長安富人每至暑伏，各於林亭內植畫棟，以錦結為涼棚，設坐具，召名姝，轉相邀請為避暑會。　北軒主人曰：袁紹河朔之會，《典論》言其晝夜酣飲極醉，至於無知，反不若此雅韻矣。
竹篠飲。　《語林》陸機在洛，夏月忽思東頭竹篠飲，語劉實曰：吾鄉思轉深矣。　清雪居士詩：占竹預期逃暑飲，愛蓮嘗作泛湖遊。
喜雨。　北軒主人曰：亢暘之際，驟得甘𩆩，見中庭卉木蔚然菁葱，便知農疇亦復如是。或遇暑天毒熱，一雨生涼，是皆宜以酒賀。
巧夕。　《玉燭寶典》洛陽人家，七夕使蜘蛛結萬字，裝同心膾，造明星酒。　姚叔祥書：靈駕渡河，清飇扇席，瓜果之筵，莫謂兒女事也。
迎秋宴。　樂天詩：因思望月侶，好卜迎秋宴。
新漲。　《北軒筆記》絲柳垂堤，鈿萍貼水，宜乎春。掠波翠翦，迎悼紅衣，宜乎夏。鴈嶼雲飛，鷗汀月朗，宜乎秋。觀水之樂，此三時為最矣。
中秋。　陳仲醇曰：是日即天陰無月，亦宜設酌以待。　《石林詩話》晏元獻守南都，直中秋陰晦，僉判王琪函詩以入，曰：只在浮雲最高處，試憑絃管一吹開。公喜，即治具召客，至夜分，月果出，樂飲達旦。
登高。　東坡與李公擇書：秋色佳哉，想有以為樂。人生惟寒食、重九，慎不可虛擲。四時之景，無如此節。　清雪居士曰：一年嘉序，惟上巳、重陽，寒暖適宜，風光最勝，昔人所以有展上巳、展重陽也。　杜詩：舊日重陽日，傳杯不放杯。
紅葉。　北軒主人詩：玉醅濃似酪，丹葉粲如花。又《北軒詩話》新綠紅葉，古來雅集無傳，予筮仕江寧郡司馬，地勝官閒，每遇斯時景，即偕一二知己，尋眺郊原，流連觴咏。迄今二十餘年，雞籠山畔，桃葉渡邊，追憶舊遊，宛然在目，而酬唱之作，已什無一存矣。
好月。　不拘何時。李白詩：惟願當歌對酒時，月光常照金樽裏。又，李紳詩：醉筵多向月中開。
煖寒會。　《霏雪錄》王仁裕冬寒時，擁篲掃徑，迎客飲酒，謂之煖寒會。　樂天詩：越調管吹留客曲，吳吟詩送煖寒筵。　李君實曰：仲冬之月，甜薰熾炭，處乎帷中，山茶蠟梅，聊資瓶翫，得深堂邃閣團坐而謀歡適，不妨稍入夜。
雪朝、雪夜。　清雪居士曰：賞雪宜泛湖、宜登山、宜野亭、僧閣。不爾，如党家姬所云：於銷金帳中淺斟低唱，飲羊羔兒酒，亦自不惡。
守歲。　杜詩：守歲阿戎家，椒盤已頌花，盍簪喧櫪馬，列炬散林鴉，四十明朝是，飛騰暮景斜，誰能更拘束，爛醉是生涯。
勝飲編卷一譚瑩玉生覆校

[book_title]勝飲編卷二
廣寧　郎廷極　北軒　輯
勝地
柏梁之會在朝，曲江之遊登第，遭遇良不易，且亦非酒場也。悲慘至易水、新亭，又將掉臂去之。若乃一時良聚，千古美談，樽俎風流，實所欣慕，次勝地第二。
竹林。　《一統志》河南獲嘉縣有七賢鄉，相傳即嵇、阮諸人竹林遊宴處。　北軒主人曰：竹林七賢惟劉伯倫乃神於酒者，其次當推二阮，若嵇、向，便不可以酒人目之，山、王更無論矣。
蘭亭。　蘭亭禊會，羲之與謝安、孫綽、許詢輩凡四十一人，各賦詩，羊、劉等詩不成，罰酒。朱竹垞上巳宴集詩：我若當年居末坐，便應罰酒似羊劉。
滕王閣。　王勃作序事。
東都門祖餞。　漢太傅疏廣與兄子少傅受事。
金谷園。　石崇別業，在河陽。崇與潘岳輩為二十四友，嘗飲宴園中，賦詩，詩不成者罰酒三斗。錢牧齋詩：酒依金谷數，詩擬麗人行。
東閣。　《梁書》何遜為揚州法曹，官廨東有梅花一株，嘗賦詩其下。後居洛，思之不置，因請再任。至日，花適盛開，即日延諸名士於東閣醉賞之。
西園。　《北軒筆記》顧長康畫清夜遊西園圖，則鄴中諸子也。李伯時畫西園雅集圖，則東坡、元章諸子也。
河朔。　袁紹事，入「疵累」。
廬山半道。　《陶淵明傳》江州刺史王宏欲識淵明，探其往廬山，命淵明故人龐通之齎酒具，於半道栗里之間邀之。淵明既至，便共欣然飲酌。俄頃宏來，亦無忤也。
東籬。　淵明事。
晚香亭。　在大名府城西舊府治。韓魏公留守時，重九日宴諸監司於後圃，有詩云：莫嫌老圃秋容淡，且看黃花晚節香。其後代者謂公能全晚節，遂以晚香名其亭。
燕市。　《史記》高漸離與荊軻善，嘗飲燕市中，酒酣，漸離擊筑，軻和而歌。
習家池。　山簡事，入「疵累」。
香山。　《唐詩紀事》白樂天以刑部尚書致仕，集年高七旬以上者飲於履道宅，為九老會。時遊香山之龍門寺，各有歌詩，僧如滿亦其一也。時秘書監狄兼謨、河南尹盧貞，以年未七十，雖在會而不及列。
洛社。　《霏雪錄》文潞公以太尉留守西京，值富韓公致仕，慕樂天香山之會，乃集洛中年德高者為耆英會，就資聖院建耆英堂，命閩人鄭奐圖像堂中，共一十二人。時司馬溫公年未七十，潞公素重之，用香山狄兼謨故事，請溫公入會。
黃樓。　在徐州。東坡知州事時建，落成之日，適故人王鞏造訪，乘月觴之樓上，謂鞏曰：李白死後，世無此樂三百年矣。
西湖。　杭州西湖，至唐始著。樂天、東坡遊宴詩，多不勝記。宋末，周公謹邀趙子固放舟湖上飲酣，子固脫帽，以酒晞髮，箕踞歌《離騷》，旁若無人。薄暮，入西泠，掠孤山，艤茂樹間，指林木最幽處，瞋目絕叫曰：此是洪谷子、董北苑得意筆也。鄰舟數十皆驚歎，以為真謫仙人。
龍門賞雪。　《世說補》錢文僖惟演守西都，謝絳、歐陽修俱在幕下。一日遊嵩山，自潁陽歸，將暮，抵龍門，雪作，忽於烟靄中有車馬渡伊水來，既至，則文僖遣廚傳歌妓，傳語曰：山行良佳，少留龍門賞雪，無遽歸也。其高曠愛才如此。
峴山。　《世說》羊太傅鎮襄陽，每風景必造峴山，置酒言咏，終日不倦。嘗慨然歎息，顧謂從事鄒湛曰：自有宇宙，便有此山，賢達勝士，登此遠望，如我與卿者多矣，皆湮沒無聞，使人悲傷，如百歲後有知，吾魂魄猶應登此。
南樓。　《晉書》庾亮鎮武昌時，佐吏殷浩輩乘月登南樓，俄而亮至，將避之。亮曰：諸君少住，老子於此，興復不淺。因據胡牀，與浩輩酣咏達旦。
梁園。　在今歸德府城東，一名梁苑，或云即兔園。梁孝王集諸遊士於此，嘗於忘憂館設宴，使枚乘賦柳，路僑如賦鶴，公孫詭賦文鹿，鄒陽賦酒，公孫乘賦月，羊勝賦屏風。韓安國賦几，不成，鄒陽代之，因罰酒。枚乘諸人各賜絹五匹。
郎官湖。　李白詩序：尚書郎張謂出使夏口，牧宰觴於江城南湖，方夜，水月如練，清光可掇。張公殊有勝概，四望超然，乃顧白曰：此湖古來賢豪遊者非一，而枉踐佳景，寂寞無聞，請為我標以佳名，俾傳不朽。白因舉酒酌水，號之曰郎官湖。亦鄭圃之有僕射陂也。
絳雪堂。　在湖廣彝陵。歐陽公曾知是州，堂下紅梨花盛開，公常造飲焉，以有「絳雪尊前舞」句，因名。
醉翁亭。　北軒主人曰：歐陽文忠知滁州，明不及察，寬不至縱，吏民安之，郡以大治。自號醉翁，特其寓託，真「醉翁之意不在酒」也。
平山堂。　歐陽公知揚州時建。上據蜀岡，下臨江，壯麗為淮南第一。夏月，公每攜客堂中，遣人走邵伯，折荷花百朶，插四座，命妓以花傳客飲酒，往往載月而歸。堂左右竹樹參天，坐者忘暑。
龍山。　《世說》孟嘉為桓溫參軍，九日，溫宴龍山，僚佐畢集。風吹嘉帽落，不覺，溫命孫盛作文嘲之。嘉請筆作答，了不經思，文辭超卓，四座歎服。
樂遊苑。　在今江寧府覆舟山南。漢、唐上巳、重陽俱於此禊飲，亦稱樂遊園。
輞川別業。　《唐詩紀事》王維得宋之問藍田別墅，在輞川谷口，有竹洲花塢，日與裴秀才迪浮舟賦詩。齋中惟茶鐺、酒臼、經案、繩牀而已。
太白酒樓。　李白遊任城，時賀知章為令，觴白於此。任城即今之濟寧也。
聚星堂。　在潁州，歐陽永叔建。東坡嘗於雪夜宴客堂中，忽憶歐公守潁日雪中約客賦禁體詩，歎曰：四十年無有繼者，僕以老門生繼公後，而公之二子又適在郡，亦奇事也。因舉前令，各賦一篇，以為汝南故事。
赤壁。　東坡與客泛舟遊此。又東坡生日，置酒赤壁下，酒酣，笛聲起岸上，使人問之，迺進士李委，聞坡生日，作〈鶴南飛〉曲以獻。奏曲嘹唳，有穿雲裂石之聲。
稻孫樓。　在無為州城上。米元章曾知是州，秋日登樓宴集，見田禾青青可愛，問之，老農曰：稻孫也。稻已穫，得雨復抽餘穗，因喜而名其樓。
桃李園。　李白有〈春夜宴桃李園序〉。
雲山閣。　在揚州府城西，宋守呂公著建。值中秋落成，宴客其上。秦觀以舉子入謁，呂素聞其才，請即席題句。秦詩末云：二十四橋人望處，台星已在廣寒宮。一座歎賞。
竹溪。　《南部新書》李白少有逸才，志氣宏放，飄然有超世之心。與魯中諸生孔巢父、韓準、裴政、張叔明、陶沔隱於徂徠山，日沉飲，號竹溪六逸。
戲馬臺。　在徐州。項羽嘗戲馬於此，因名。謝靈運、謝瞻並有〈九日從宋公戲馬臺集送孔令〉詩。
南皮之遊。　曹丕〈與吳質書〉泛甘瓜於清泉，沉朱李於寒水，憶昔南皮之遊，不可忘也。
東山。　在今江寧府城東南。謝安思會稽東山，於城東築土以擬之，一名土山，營立樓館，植林木甚盛。每攜中外子姓往來遊集，肴饌日費百金。
歷下亭。　少陵有〈陪李北海宴歷下亭〉詩。
旗亭畫壁。　王之渙與王昌齡、高適事。
玉山佳處。　《松江府志》顧阿瑛少輕財結客，豪宕自許，年三十，始折節讀書，築別業於茜涇西，曰玉山佳處，日宴客賦詩其中。若河東張翥、會稽楊維禎、天台柯九思、方外張伯雨輩，皆樂與之遊。其園亭圖史及餼館聲伎，並甲一時。
黃公壚。　嵇、阮輩多醉此。
杏花村。　在池州府秀山門外。杜牧之詩：「借間酒家何處有，牧童遙指杏花村。」即此。
勝飲編卷二譚瑩玉生覆校

[book_title]勝飲編卷三
廣寧　郎廷極　北軒　輯
名人
古來酒人多矣，第取其深得杯中趣而無爽德者。我有旨酒，呼之欲出，次名人第三。
陶淵明。　《北軒詩話》淵明於酒，無事不韻，即其詩中言酒者甚多，皆天真流溢，觴酌之外別有領會，雖屬篤嗜，竟若偶爾寄情者。東坡詩：琴裏誰能知賀若，酒中自合愛陶潛。明高遜志詩：莫道先生渾不醒，醉中猶記義熙年。洵千古酒人第一。
楊子雲。　《抱朴子》揚雄酒不離口，而《太元》乃就。
鄭康成。　北軒主人曰：康成，東漢醇儒，其飲酒事止於袁紹餞行，見其德量。士君子亦務為學耳，何必以酒名哉。
孔融。　字文舉，為北海相。陸龜蒙詩：思量北海徐劉輩，枉向人間號酒龍。北海，謂融。徐，徐邈。劉，劉伶也。　清雪居士詩：延齡已覓西山藥，愛客還飛北海觴。
徐邈。　清雪居士曰：景山學博而行潔，雖有中聖人之好，未可與沈湎者一例論也。
嵇康。　《北軒詩話》山濤稱嵇叔夜「其醉也，傀俄若玉山之將頹。」，然其醉事竟無考，蓋非荒於酒者。顏延之詩：中散不偶世，本是餐霞人。觀其生平，誠飄飄乎欲仙也。
阮籍。　劉弇詩：業詩何水部，耽酒阮兵曹。　北軒主人曰：嗣宗辭曹爽之召，卻晉武之婚，其胸中有介然不苟者，飲酒特其寄耳。
劉伶。　字伯倫。顏延之詩：劉伶善閉關，懷情滅聞見，鼓鐘不足歡，榮色豈能眩，韜精日沈飲，誰知非荒宴，頌酒雖短章，深衷自此見。
何充。　字次道。能飲酒，雅為劉真長所賞，每云：見次道，欲傾家釀。言其溫克也。
孔羣。　字敬休。事別見。
阮修。　字宣子。北軒主人曰：王衍嘗與論《易》，言約而旨暢，其於酒中，定得深趣。
孟嘉。　字萬年。北軒主人曰：此君小異，自是雋流，不必於落帽時見其風韻也。
張翰。　字季鷹，時稱江東步兵。李白詩：八月枚乘筆，三吳張翰杯。
阮孚。　字遙集。陳仲醇曰：孚，八達中人，雖狂於酒，仍有林下風味。
孔顗。　字思遠。《宋書》顗為府長史，雖醉日居多，而曉明政事，醒時判決，未嘗有壅。眾咸云：孔公一月二十九日醉，勝世人二十九日醒也。
李元忠。　沈景倩曰：聲酒之樂，二者難兼，此公求之即得，真幸事也。
王績。　字無功，別號東皋子。初待詔門下省，官給酒，例日給三升，陳叔達聞之，日給一斗，因號斗酒學士。
李太白。　太白〈自答湖州迦葉司馬問白是何人〉詩：青蓮居士謫仙人，酒肆藏名三十春，湖州司馬何須問，金粟如來是後身。　醉後文尤奇，稱醉聖。
賀知章。　字季真，自號四明狂客。事別見。
蘇晉。　北軒主人曰：酒者，慈氏所戒，晉能於醉中逃禪，拈花秘旨，如是如是。
張旭。　字伯高，時稱張顛，官長史。事別見。
崔宗之。　陳仲醇〈題飲中八仙圖〉安仁叔寶無善飲，名如宗之美少年。酒間固不可少也。
白樂天。　清雪居士曰：樂天歷仕，皆以醉為號，為河南尹曰醉尹，謫江州司馬曰醉司馬，及為太傅曰醉傅，而總曰醉吟先生。有我家栗里之高情，無竹林諸人之狂態，較之沉冥醉鄉者，清濁固自懸殊也。
焦遂。　杜詩註：焦遂口吃，對客不能出一言，醉後酬對如注，時目為酒吃。
元結。　字次山，官道州刺史。布衣居樊上時，自號酒民。
皮日休。　字襲美，居襄陽，自號醉士。
种放。　《澄懷錄》放字明逸，至性嗜酒，嘗種秫自釀，每曰：空山清寂，聊以養和。自號雲溪醉侯。
段繼昌。　《三餘雜記》元段繼昌能詩好飲，家甚貧，而世事不以挂口，以錢遺之者，盡送酒家，名酒曰黃嬌。
許碏。　《五色線》唐末，羽流許碏遊江淮間，嘗醉吟曰：閬苑花前是醉鄉，踏翻王母九霞觴，羣仙拍手嫌輕薄，謫向人間作酒狂。後不知所終。　北軒主人曰：方外之人，其雋雅者最宜為酒伴，第不可多得耳。
張酒酒。　《仙史》道士張酒酒，得錢即以沾酒，後入王屋山成仙。
懷素。　唐僧善草書者，醉後尤工。東坡詩：當有好事人，敲門求醉帖。
可朋。　《僧史》詩僧可朋善酒，自號醉朋，又稱醉髡。
法常。　《霏雪錄》河陽釋法常，性英爽，酷嗜酒，無寒暑風雨，常醉，醉即熟寢，覺即朗吟曰：優游麯世界，爛漫枕神仙。謂人曰：酒人虛無，酒地綿邈，酒國安恬，無君臣貴賤之拘，無財利之圖，無刑罰之避，陶陶焉，蕩蕩焉，其樂不可得而量也，轉而入於飛蜨都，則又蒙騰浩淼而不思覺也。
勝飲編卷三譚瑩玉生覆校

[book_title]勝飲編卷四
廣寧　郎廷極　北軒　輯
韻事
麯君風致，已是不俗，周旋其間，舉動必與相稱，不則即以名人所為，亦無取焉。次韻事第四。
公田種秫。　《世說》陶潛為彭澤令，公田三百畝，悉令吏種秫，妻子固請種秔，乃使二頃五十畝種秫，五十畝種秔。張耒詩：何當共有種秫田，免向官壚走書帖。
錢送酒家。　淵明本傳：顏延之為始安郡，經過潯陽，日造淵明酣飲，臨別，留二萬錢，淵明悉遣送酒家，稍就取酒。放翁詩：好事時供沽酒費，擁途爭笑插花顛。
野飲。　《靖節集》淵明家貧，不能常飲，親友置酒招之，造飲輒盡，既醉而退，曾不恡情去留。所與飲，多田野漁樵之人，班坐其間。
菊邊共飲。　《續晉陽秋》陶潛重陽日無酒，坐菊花中，見白衣人擔酒至，乃王宏送酒也，遂於菊邊共飲。
我醉欲眠。　淵明別傳：人造潛，有酒輒設。潛若先醉，便曰：我醉欲眠卿且去。　北軒主人曰：此惟淵明則可。
葛巾漉酒。　亦淵明事。杜詩：謝氏尋山屐，陶公漉酒巾。王績詩：野觴浮鄭酌，山酒漉陶巾。
與虎賁飲。　《世說》孔融與蔡邕善，邕卒，有虎賁貌類邕，每引與同飲，曰：雖無老成人，尚有典型。
求為步兵校尉。　《世說》阮籍聞步兵營人善釀，嘗貯酒三百斛，乃求為步兵校尉。
求為太常卿。　《北齊書》李元忠為太常時，惟以聲酒自娛，後自中書令復求為太常卿，以其有音樂而多美酒也。
求為太樂丞。　《王績傳》績聞太樂署有吏焦革，善釀酒，求為丞。吏部以非流，不許。績固請曰：有深意。竟除之，自是太樂丞為清流。
金貂換酒。　《晉書》阮孚為散騎常侍，以金貂換酒。帝特宥之。
金龜換酒。　《青蓮集》賀知章於長安紫極宮一見李白，呼為謫仙人，因解金龜換酒為樂。　杜詩：銀甲彈箏用，金魚換酒來。
卷兩褥質酒。　《北史》李元忠位儀同三司，孫騰、司馬子如詣之，正坐樹下，引壺獨酌，使婢卷兩褥質酒。二人大歎息，各餉以米、絹，元忠受而散之。
鷫鸘裘貰酒。　司馬相如事。
貰袍還酒債。　《江表傳》孫權叔濟嗜酒，嘗曰：尋常行坐處欠人酒債，欲貰此縕袍償之。杜詩「酒債尋常行處有」，本此。　樂天詩：占花租野寺，定酒典朝衣。又，梅聖俞詩：脫袍准酒不惜醉。
祠部還酒債。　《石林詩話》俞澹曉音律，荊公喜之。一日云：欲為浮屠，無錢買祠部。公欣然為買之，約日祝髮，過期寂然，公問之。澹曰：僧亦不易為，祠部已送酒家還債矣。
載酒問奇。　揚雄事。劉克莊詩：幸然不識聱牙字，省得閒人載酒來。
投轄。　陳遵事。
置驛。　鄭當時事。
刻燭賦詩。　齊竟陵王蕭子良事。
據地歌。　《史記》東方朔為郎，酒酣，據地歌曰：陸沉於俗，避世金馬門，何必深山之中，蒿蘆之下。
名姬佐酒。　《唐詩紀事》劉禹錫以集賢學士至京。司空李紳罷鎮歸，禹錫過之，出名姬佐酒，酒酣，禹錫賦詩云：高髻雲鬟宮樣妝，春風一曲杜韋娘，司空見慣渾無事，惱亂蘇州刺史腸。〈一作杜鴻漸鎮洛，禹錫為蘇州刺史，過之，出二妓為宴，酒酣，命妓乞詩，因有是作。〉張說詩：寄目雲中鴈，留歡酒上歌。樂天詩：過酒玉纖纖。又，客聽歌送十分杯。歐陽永叔詩：豔舞迥腰飛玉琖，清吟擁鼻對冰蟾。東坡詩：試問高吟三十韻，何如低唱兩三杯。
杖頭錢。　《世說》阮修嘗步行，以百錢挂杖頭，至酒店，便獨酣暢。　劉後村詩：水郭烟村誰是伴，孔方兄與竹方兄。
醉中逃禪。　杜詩註：蘇晉學浮屠術，得胡僧繡彌勒佛，曰：是佛好飲米汁，正與吾性合，他佛吾不愛也。往往於醉中逃禪。
倒著接䍦。　山簡事。杜詩：醉把青荷葉，狂遺白接䍦。
頭濡墨。　《書譜》張旭善草書，稱草聖，嗜飲，每大醉，呼叫狂走，乃下筆，或以頭濡墨而書，既醒，自視以為神。　蘇長公曰：張長史草書，必俟醉，或以為奇，醒即天真不全。此乃長史未妙處，猶有醉醒之辨，若逸少何嘗寄於酒乎。僕亦未免此事。又曰：吾醉後能作大草，醒後自以為不及。然醉中亦能作小楷，此乃為奇耳。 又曰：僕醉後，輒作草書十數行，覺酒氣拂拂，從十指間出也。　《三餘雜記》：張顛、懷素草書，作於醉後，尤得意。東坡不善飲，亦然。太白斗酒詩百篇，文亦多於醉後稱奇。王勃屬文，則酣飲，引被覆臥，起即迅筆成之。又，唐胡楚賓每作文，半酣然後下筆。咄咄麯生豈果能助人筆興乎。
好觀人酣興。　《三餘雜記》後周長孫澄好客，己不善飲而好觀人酣興。每宴，常恐客歸，別進異饌。　《東坡集》予飲酒終日不過五合，然性喜人飲酒，見客舉杯徐引，則予胸中為之浩浩焉、落落焉，酣適之味，乃過於客。或曰：子無病而多蓄藥，不飲而多釀酒，勞己以為人，何也。予笑曰：病者得藥，吾為之體輕。飲者困於酒，吾為之酣適。蓋耑以自為也。　素心子陶越曰：明楊文毅守陳，自言平昔才無半斗而勤作文，飲僅數合而喜與客讌，行不能里許而好遊。雋人雅緻，亦自可見。
真率會。　《霏雪錄》司馬溫公為真率會，約酒不過數行，食不過五味，惟菜無限。
德星聚。　《世說》陳太邱詣荀朗陵，無僕役，使子元方將車，季方持杖，長文尚少，載著後車。既至，荀使叔慈應門，慈明行酒，餘六龍下食，文若亦小，坐著膝前。其夜，德星聚。
立杜康祠。　〈王績傳〉績所居有盤石，立杜康祠祭之，而以己所善焦革配焉。
海棠巢。　山谷詩：徐老海棠巢。自註：徐佺隱於藥肆，家有海棠，結屋為巢，時飲其上。
雪堂義樽。　《東坡外集》東坡在黃州，鄰近四五州送酒，合置一器，謂之雪堂義樽。
墻頭過濁醪。　《語林》陶侃家貧，客至不能備禮，鄰人於牆頭送以濁醪、隻雞，遂成終日之歡。　杜詩：密沽斗酒諧終宴。東坡詩：牆頭過春酒，綠泛田家盆。
無車公不樂。　《世說》車胤善於賞會，每有盛坐而胤不在，皆云無車公不樂。
荷鍤。　劉伶事。樂天詩：臥將琴作枕，行以鍤隨身。又，石湖詩：荷鍤攜壺似醉劉。
輒飲以醇酒。　《史記》曹參為相國，日夜飲酒，客見參不事事，欲有言，輒飲以醇酒，莫得關說。　唐陽城事同。
歌呼相應。　《史記》曹參為相，見人細過，相掩匿蓋覆。舍後園近吏舍，日夜飲呼，從吏患之，引參遊園，幸相國召按之。乃反取酒，張坐飲，亦歌呼相應。
為花洗妝。　《唐餘錄》洛陽人家，梨花開時，多攜酒樹下，曰為梨花洗妝。
藏酒婦。　〈赤壁賦〉中語。戴復古詩：已無藏酒婦，幸有讀書兒。
洗泥。　東坡詩：多買黃封作洗泥。謂飲遠歸者，猶言洗塵也。
酒隱。　《高士傳》薛公隱於賣醪。　放翁詩：酒隱人間已半生。
遇士呼飲。　《世說》袁尹粲疎放好酒，嘗步白楊郊野間，道遇一士人，便呼與酣飲。明日，此人謂被知遇，詣門求通。袁曰：昨日飲酒無耦，聊相邀耳，勿復為煩。　北軒主人曰：此與劉公榮雜穢匪類，謝幾卿騶人對飲，便覺有雋致，惜此士人自無當袁意耳。次日之辭，未可謂寡情也。
祝神自誓。　劉伶事。
運酒舫。　見元次山詩。　北軒主人曰：酒中韻事，儘有古人詩句可參者，如樂天詩：酒熟憑花勸，詩成倩鳥吟。袖中吳郡新詩本，襟上杭州舊酒痕。應將筆硯隨詩主，定有笙歌伴酒仙。林間煖酒燒紅葉，石上題詩掃綠苔。猶殘半月芸香俸，不作歸糧作酒貲。元微之詩：坐無拘忌人，勿限醉與醒。譚用之詩：碧玉蜉蝣迎客酒，黃金轂轆釣魚車。皮日休詩：酒坊吏到常先見，鶴料符來每探支。盡日留蠶母，移時祭麯王。胡宿詩：一春酒費知多少，探盡囊中換賦金。李義山詩：傳書兩行鴈，取酒一封駝。羅鄴詩：魚市酒村相識徧，短船歌月醉方歸。方干詩：封匏寄酒提攜遠，織籠盛梅答贈遲。韓琦詩：草溼漫鋪留醉席，榆寒難擲買春錢。梅聖俞詩：祗宜醉夢輕為蝶，苦怕酬詩密似蠶。沈與求詩：酒地定能容勝踐，墨畦終擬過平生。楊萬里詩：花勸鶯酬酒自消。放翁詩：酒材已遣門生致，菜把仍叨地主恩。醉帽簪花舞，漁舟聽雨眠。旗亭人熟容賒酒，野寺僧閒得對棋。赤腳婢沽村釀去，平頭奴馭草驢歸。喚客喜嘗新熟酒，讀書貪趁欲殘燈。學經妻問生疎字，嘗酒兒斟瀲灩杯。老僧遣信分茶串，隱士敲門致酒甗。清吟微變舊詩律，細字閒抄新酒方。劉得仁詩：把筆還詩債，將琴當酒資。皆不用故實，亦自風韻。
偷酒不拜。　《世說》鍾毓兄弟小時，值父繇晝寢，因共偷服藥酒，其父時覺，因托寐以觀之，毓拜而後飲，會飲而不拜。既而問毓何以拜。曰：酒以成禮，不敢不拜。又問會何以不拜。曰：偷本非禮，所以不拜。
勝飲編卷四譚瑩玉生覆校

[book_title]勝飲編卷五
廣寧　郎廷極　北軒　輯
德量
射以觀德，惟酒亦然。《書》曰：德將無醉。孔子惟酒無量不及亂，願我樽友尚其鍳諸。次德量第五。
能飲不飲。　《勸學編》魏邴原尋師遠遊，八九年間，酒不向口。臨歸，謂送者曰：本能飲，但以荒思廢業斷之。今遠別，當盡歡。乃飲，終日不醉。
百觚百榼。　《孔叢子》平原君強子高飲酒，曰：昔有遺諺，堯舜千鍾，孔子百觚，子路嗑嗑尚飲百榼，古之聖賢無不能飲，子何辭焉。子高曰：此生於嗜酒者，勸厲之辭，非實然也。
飲不言盞數。　《東坡題跋》張安道飲酒，初不言琖數，時與劉潛、石曼卿飲，但言當飲幾日而已。歐公盛年時能飲百盞，然常為安道所因。聖俞亦能飲百許盞，醉後高叉手而語彌溫謹。
酒戶。　唐詩：久隨萍梗鄉音改，因奉王侯酒戶加。　北軒主人曰：酒戶猶然酒量，量之小者曰小戶，大者曰大戶，亦曰高戶。樂天詩：猶嫌小戶長先醒，不得多時住醉鄉。清雪居士詩：快飲千觴真大戶，精研五字號長城。當杯未敢稱高戶，把卷猶能過小年。
滅燭留髡，能飲一石。　《史記》淳于髡謂威王曰：賜酒大王之前，執法在旁，御使在後，髡懼俯伏而飲，不過一斗徑醉矣。若親有嚴客，髡帣鞲鞠𦜕，侍酒於前，時賜餘瀝，奉觴上壽，數起，飲不過二斗徑醉矣。若乃州閭之會，日暮酒闌，合尊促坐，男女同席，履舄交錯，杯盤狼籍，堂上燭滅，主人留髡而送客，羅襦襟解，微聞薌澤，當此之時，髡心最懽，能飲一石。時威王為長夜之飲，髡蓋以諫諷也。
有定限。　《蕉窗雜記》陶侃飲酒有定限，常歡有餘而限已竭。
無比戶。　韓琦詩：豪飲直輸無比戶。
引一石，傾三斗。　《抱朴子》于定國引滿一石，而斷獄益明。管輅頓傾三斗，而清辯綺粲。
飲三蕉葉。　東坡云：吾少時望見酒杯而醉，今亦能三蕉葉矣。
莫拒杯。　李白詩：勸君莫拒杯，春風笑人來。
能飲八斗。　《晉書》山濤能飲八斗，武帝密試之，果至本量而止。
醉龍。　《酒史》蔡邕能飲一石，常醉在路上臥，人名曰醉龍。
酒腸開。　北軒主人詩：長對好山詩骨健，偶來佳客酒腸開。
與婦對飲。　《誠齋雜記》南齊沈文季飲酒五斗，妻王氏亦至三斗，為吳興太守，嘗竟日對飲而事不廢。
飲如淋灰。　東坡坡詩：趙子飲酒如淋灰，一年十萬八千杯。
無算飲。　猶記所云無算爵也。放翁詩：蕭散且為無算飲，猖狂未免不平鳴。
能飲一石。　《晉書》周顗伯仁能飲一石，過江後竟無敵者。
獨酌一斗八升。　《語林》馬周舍新豐逆旅，主人不顧，周命酒一斗八升，悠然獨酌，眾異之。
以一斗為率。　蘇子美讀《漢書》事。
量如筲。　曹時信詩：吾量如筲君莫嗤。
飲吞雲夢。　張養浩詩：飲興平吞雲夢九，吟魂高繞華峰三。
侍宴必滿引。　《霏雪錄》王審琦〈北宋時人。〉不能飲。太祖宴後苑，祝曰：酒者天之美祿，何惜不合飲之。祝已，乃連十數爵，自此侍宴必滿引，歸私第即不能飲矣。
告免巨斛。　《談藪》宋李仲容侍讀善飲，號李萬回。真宗飲無敵，飲則召之。仲容至，即奏曰：告官家，免巨觥。
衝酒堰。　時賢失名詩：倒缸衝酒堰，搜句闖詞門。
長虹飲海。　歐陽文忠詩：酒如長虹飲滄海，筆若駿馬馳平坂。
灌漏巵。　曹植與吳質書：願舉太山以為肉，傾東海以為酒，伐雲夢之竹以為笛，斬泗濱之梓以為箏，食若填巨壑，飲若灌漏巵，其樂固難量。
輕醉。　唐彥謙詩：暫棊甯論隱，輕醉不成鄉。
三斗壯膽。　《唐書》汝陽王璡於上前，醉不能下殿，上遣人掖出之。璡曰：臣以三斗壯膽，不覺至此。　放翁詩：醉膽天宇小。
趙半杯。　宋趙德莊祗飲半杯。楊誠齋詩：舊日張三影，今時趙半杯。蓋當時有此號也。
三龠酒。　放翁詩：盡醉僅能三龠酒，新寒未辦一銖綿。
琖底深，觥心凸。　退之詩：飲酒甯嫌琖底深，題詩尚倚筆鋒勁。牧之詩：酒凸觥心瀲灩光。
吸水虯。　清雪居士詩：苦吟自比繰絲蛹，豪飲多慚吸水虯。
船落埭。　牟巘詩：清尊快吸船落埭。
飲隨人量。　周必大詩：飲隨人量陳三雅，興入詩情話四娘。又，明張弼詩：酒遇故人隨量飲，花當好處及時看。
痛飲場。　微之詩：昔在痛飲場，憎人病辭醉。
酒量亦當作狀元。　《堯山堂記》永樂時，有𡗝使稱善飲。有司推匹者，纔得一武弁，猶恐不勝，上令廷臣自薦。曾棨請往。三人默飲終日，𡗝使已酣，武人亦潦倒，棨爽然復命。上笑曰：無論文學，此酒量豈不當作大明狀元耶。賜以內醞甚厚。
屈指甲掌中。　《三餘雜記》陳祭酒敬宗持己方嚴，善飲，不爽儀度。一日過豐城侯李公貞所，豐城夫人乃公主也，素聞公飲量，因命豐城留款，治具甚盛而廣為延坐，崇堂從廡幽軒曲館以達於內所。至輒注飲，逮夜觴酒已無算，公亦醉，始入正席。公主從屏後窺之，且命家伎奏樂。公目不迕視，猶恐失儀，默屈指甲掌中以持儆，杯行輒罄，殆不可勝，乃散。翼辰，起視掌，血凝矣。
勝飲編卷五譚瑩玉生覆校

[book_title]勝飲編卷六
廣寧　郎廷極　北軒　輯
功效
酒能益人，亦最能損人。昔人詩云：美酒飲教微醉後。斯得之矣，次功效第六。
帝王所以頤天下。　《漢書．食貨志》酒者天之美祿，帝王所以頤天下，享祀祈福，扶衰養疾，百福之會。
天乳哺人。　《春秋緯》酒者乳也，王者法酒旗以布政，施天乳以哺人。
澆磊塊。　《世說》王忱謂：阮籍胸中磊塊，故須酒澆之。放翁詩：捐書已歎空虛腹，得酒還澆磊塊胸。又，倪瓚詩：眼底紛挐詩可遣，胸中崒嵂酒能平。崒嵂亦磊塊之意。
導氣養形。　張載〈酒賦〉。
娛腸，和神。　並曹植〈七啟〉　元遺山詩：枯腸潤如酥。杜荀鶴詩：松醪臘醞安神酒，布水宵煎覓句茶。
養真。　張耒詩：我初謫官時，帝問司酒神，曰此好飲徒，聊給酒養真。
破恨。　東坡詩：破恨懸知酒有兵。
消磨萬事。　歐陽文忠詩：一生勤苦書千卷，萬事消磨酒百分。
破除萬事。　陳無己曰：山谷詞：斷送一生惟有，破除萬事無過。蓋韓詩有云：斷送一生惟有酒。破除萬事無過酒。才去一字，遂為切對，而語益峻。
寄酒適。　《酒史》淵明愛撫弄素琴寄酒適，每一醉則大適。
扶頭，軟腳。　周必大詩：傷多莫厭扶頭酒，貴少翻嫌滿眼花。東坡詩：且須更置軟腳酒。
寬心，陶性。　杜詩：寬心應是酒，遣興莫過詩。馬戴詩：陶性聯飛爵。
百藥長。　王莽詔：鹽為食肴之將，酒為百藥之長。蓋酒本黃帝用以治疾也。
治聾。　世傳社酒能治聾。
暖寒，壓寒。　樂天詩：春雪朝傾暖寒酒。鄭都官詩：且將濃醉壓春寒。又，山谷詩：苦寒無處避，惟欲酒中藏。
袪愁使者。　《北軒詩話》酒稱袪愁使者，古人言愁者率用酒遣之。太白詩：五花馬，千金裘，呼兒將出換美酒，與爾同消萬古愁。杜詩：為接情人飲，朝來減片愁。鄭谷詩：愁破方知酒有權。司空曙詩：愁人賴酒昏。樂天詩：若無船貯酒，將柰斛量愁。俗號消愁藥，神速無以加。山谷詩：呼酒濯亂愁。范浚詩：縹壺買酒洗春愁。石湖詩：瓦盆佳釀灌愁城。劉子翬詩：美酒如刀解斷愁。是已。然許渾詩：愁極酒難降。魚元機詩：醉別千巵不浣愁。甚有言愁與酒如風馬牛者，孰是孰非，竊恐麯生不任功，亦不受過也。　又，韓渥詩：禪伏詩魔歸淨域，酒衝愁陣出奇兵。楊萬里詩：睡去恐遭詩作崇，愁來當遣酒行成。放翁詩：酒是治愁藥，書為引睡媒。一樽窗下澆愁酒，數卷牀頭引睡書。雲逢佳月每避舍，酒壓閒愁如受降。衰極睡魔偏有力，愁多酒聖欲無功。張元幹詩：避謗疎毛穎，推愁賴索郎。石湖詩：雪推未動詩無力，愁遣還來酒不神。
破悶將軍。　與袪愁使者並見《事物異名》。清雪居士詩：釀熟將軍能破悶，賦成公子慣憑虛。
澆悶酒。　放翁詩：燈暗但傾澆悶酒，路長應和贈行詩。
延命酒。　曹唐詩：紅露想傾延命酒，素烟思爇降真香。
福喜入門。　《易林》酒為歡伯，除憂來樂，福喜入門，與君相索。
通大道，合自然。　李白詩：天若不愛酒，酒星不在天，地若不愛酒，地應無酒泉，天地既愛酒，愛酒不愧天，已聞清比聖，復道濁如賢，賢聖既已飲，何必求神仙，三杯通大道，一斗合自然，但得醉中趣，勿為醒者傳。
千憂散，萬事空。　賈至詩：一酌千憂散，三杯萬事空。
解憂，消憂，忘憂。　魏武帝詩：何以解憂，惟有杜康。　《北軒筆記》：《述異記》載：漢武時，甘泉道中有蟲，口齒悉具。東方朔曰：此古秦獄地，積憂所致，得酒即消。乃取蟲置酒中，果然。人遂謂酒能消憂也。清雪居士詩：消憂有具琴書酒，伴老隨時雪月花。　靖節詩：泛此忘憂物，遠我遺世情。施肩吾詩：茶為滌煩子，酒是忘憂君。
和氣血。　楊基詩：氣血鬱不舒，賴此酒力和，所以雷公方，製藥用酒多。
勝寒邪。　《三餘雜記》昔有三人，晨起犯霧露而行，空腹者死，食粥者病，惟飲酒者無恙。可見酒之能勝寒邪也。
養老壽。　《孝經緯》所以養老壽也。
謀洽樂。　樂天詩：愛向卯時謀洽樂，亦會酉日放粗狂。
醉者神全。　《莊子》醉者之墜車，雖疾不死，其神全也。彼得全於酒，而猶若是，况得全於天乎。
釣詩鈎。　東坡詩：應呼釣詩鈎，亦號掃愁帚。
澆談天口。　東坡詩：須君灩海杯，澆我談天口。
麯糵靈。　樂天詩：况茲兒女恨，及彼幽憂疾，快飲無不消，如霜得春日，方知麯糵靈，萬物無與匹。
酒何負於政。　《魏志》曹操欲制酒禁，孔融與操書云：天垂酒星之曜，地列酒泉之郡。堯不千鐘，無以建太平。孔非百榼，無以成上聖。樊噲解厄鴻門，非鍾酒無以奮其怒。趙之廝養，東迎其主，非巵酒無以激其氣。高祖非醉斬白蛇，無以暢其靈。景帝非醉幸唐姬，無以開中興。袁盎非醇醪，無以脫其命。定國不酣飲一斛，無以決其法。故酈生以高陽酒徒，著功於漢。屈原不餔糟餟醨，取困於楚。酒何負於政哉。
酒力。　鄭谷雪詩：亂飄僧舍茶烟溼，密灑歌樓酒力微。胡宿雨詩：石牀潤極琴絲緩，水閣寒多酒力微。
休休暖。　東坡詩：酒清不醉休休暖，睡穩如禪息息勻。
醉紅。　北軒主人曰：孔平仲詩：兩頰生春紅勝桃。放翁詩：酒暈徐添玉頰紅。又，清雪居士詩：酒後紅潮徐上頰。皆謂醉臉也。予喜東坡：兒童誤喜朱顏在，一笑那知是醉紅。醉紅二字新而韻。
孕和，產靈。　樂天〈酒功贊〉孕和者何，濁酒一樽，霜天雪夜，變寒為溫。產靈者何，清醑一酌，離人遷客，轉憂為樂。
百慮齊息，萬緣皆空。　亦〈酒功讚〉。周子充曰：陶淵明詩：酒能消百慮。杜子美云：一酌散千憂。皆得趣之句也
掃二豪。　范成大詩：筆端未辦誇三絕，酒裏猶能掃二豪。
歷萬歲。　李白詩：呼我遊太素，玉杯賜瓊漿，一餐歷萬歲，何用還故鄉。
令人神爽。　《杜陽編》順宗時，處士伊祈元召入宮，飲龍膏酒，黑如純漆，飲之令人神爽，此本烏弋國所獻。
不饑渴。　《抱朴子》碩曼卿入山學仙，自言仙人迎我升天，以流霞一杯與我飲，輒不饑渴。
飲之長生。　《十洲記》瀛洲有玉膏如酒，飲數升輒醉，令人長生。
勝飲編卷六譚瑩玉生覆校

[book_title]勝飲編卷七
廣寧　郎廷極　北軒　輯
著撰
經史百家，言酒者不一，單詞隻句，未暇稱引，第舉全篇，標其題目，亦可見解酒之人，未有不能文者。次著撰第七。
〈酒誥〉。　《尚書》篇名。武王作，以誥康叔也。又，晉江統亦著有酒誥。
〈賓之初筵〉。　《詩．小雅》篇名。衛武公飲酒悔過之作。
〈既醉〉。　《詩．大雅》篇名。
〈鄉飲酒〉。　《禮記》篇名。
〈飲酒〉詩。　陶淵明有飲酒詩，其自叙云：余閒居寡歡，兼比夜已長，偶有名酒，無夕不飲。顧影獨盡，忽焉復醉。既醉之後，輒題數句自娛，紙筆遂多，辭無詮次，聊命故人書之，以為歡笑耳。　北軒主人曰：古人飲酒詩多矣，獨舉淵明者，以其深得酒趣也，自叙數語，千載而下猶可想見其人。
〈酒賦〉。　鄒陽嵇康、張載並有酒賦。
〈將進酒〉。　古樂府。
〈酒箴〉。　揚雄、崔駰、皮日休，並有酒箴。
〈酒德頌〉。　劉伶作。又，晉趙整有〈酒德歌〉。
〈止酒詩〉。　北軒主人曰：余於昔人止酒詩，亦取淵明，能飲能止，真可謂游行自在。
《酒爾雅》。　宋何剡著。
《四時酒要》。　見《宋志》，未詳何人作。《宋志》又有《祕修藏釀方》，亦不及所著之人姓氏。
《甘露經》。　《談藪》汝陽王璡，自號釀王兼麯部尚書，家有酒法，凡四方風俗，諸家材料，無不畢具。
〈醉鄉記〉。　王績著。以次劉伶〈酒德頌〉，其畧曰：醉鄉去中國不知其幾千里也。其氣和平，其俗大同，其人無愛憎喜怒，其寢于于，其行徐徐。昔者黃帝氏嘗獲遊其都，下逮秦、漢遂與醉鄉絕，而臣下之好道者，往往竊至焉。阮嗣宗、陶淵明等數十人並遊醉鄉，沒身不返，中國以為酒仙。嗟，醉鄉氏之俗，豈古華胥氏之國乎，何其淳寂也。　唐人詩：若使劉伶為酒帝，亦須封我醉鄉侯。劉虛白詩：知道醉鄉無戶稅，任教荒卻下丹田。楊誠齋詩：詩社自甘編下戶，醉鄉何苦不開邊。
《酒經》《酒譜》。　王績述焦革法為《酒經》。又采杜康以來善酒者為《酒譜》。李淳風見之，曰：君，酒家南董也。又，唐汝陽王璡、宋衡陽竇革、臨安徐炬，並有《酒譜》。　林和靖詩：花月病懷看酒譜，雲羅幽信寄茶經。
〈五斗先生傳〉。　王續作以自謂也。傳云：五斗先生者，以酒德遊於人間。有以酒請者，無貴賤皆往，往必醉，醉則不擇地斯寢矣，醒則復起飲也。常一飲五斗，以為號焉。
〈酒功讚〉。　樂天作。
〈醉吟先生傳〉。　樂天自號醉吟先生，因作傳，云：醉吟先生者，忘其姓氏、鄉里、官爵，忽忽不知吾為誰也。性嗜酒，耽琴詩。嘗自吟曰：抱琴榮啟樂，縱酒劉伶達，放眼看青天，任頭生白髮。吟罷自哂，揭瓮撥醅，又飲數杯，兀然而醉。醉復醒，醒復吟，吟復醉，醉吟相應，若循環然。陶陶然，不知老之將至，古所謂得全於酒者乎。
〈飲中八仙歌〉。　杜子美作。歌曰：知章騎馬似乘船，眼花落井水底眠，汝陽三斗始朝天，道逢麯車口流涎，恨不移封向酒泉，左相日興費萬錢，飲如長鯨吸百川，銜杯樂聖稱避賢，宗之瀟灑美少年，舉觴白眼望青天，皎如玉樹臨風前，蘇晉長齋繡佛前，醉中往往愛逃禪，李白一斗詩百篇，長安市上酒家眠，天子呼來不上船，自稱臣是酒中仙，張旭三杯草聖傳，脫帽露頂王公前，揮毫落紙如雲烟，焦遂五斗方卓然，高談雄辯驚四筵。
〈陸諝傳〉。　唐子西作。陸諝與綠諝同音也，傳中號曰醇儒，封曰醴泉侯，諡懿曰懿侯。
〈獨酌謠〉。　陳後主作。有二章，其一曰：獨酌謠，獨酌且獨謠，一酌豈陶暑，二酌斷風飇，三酌意不暢，四酌情無聊，五酌盂易覆，六酌歡欲調，七酌累心去，八酌高志超，九酌忘物我，十酌忽凌霄，凌霄異羽翼，任致得飄颻，甯學世人醉，揚波去我遙，爾非浮邱伯，安見王子喬。　北軒主人曰：盧㒰〈茶歌〉脫胎於此。
《北山酒經》。　宋朱翼中著。又李保有《續北山酒經》，保即翼中之友。
《觴政述》。　宋趙與時著。明袁宏道亦有《觴政》。
《醉鄉日月》。　皇甫崧著。
《醉鄉律令》。　明田藝蘅著。又，胡節有《醉鄉小略》及《白酒方》。
《酒訓》。　後魏高允，集往世酒之敗德者為《酒訓》。
〈醉仙圖記〉。　未詳何人作。　《隋唐佳話》張僧繇初作〈醉僧圖〉，道士每以此嘲僧，於是羣僧聚錢數十萬，請閻立本作〈醉道士圖〉，今並傳於世。　《畫苑》　衛恊畫〈醉客圖〉 。皮日休詩：醉客圖開明月中。
《文字飲》。　明屠本畯著。
《酒錄》。　宋竇革著。
《酒小史》。　宋張能臣著。
《酒名記》。　宋張能臣著。
〈醉學士歌〉。　《明詩紀事》太祖宴羣臣，賜宋濂酒，大醉。太祖親製〈醉學士歌〉賜之，命羣臣和焉。
〈酒會詩〉。　稽康有酒會詩七章。
《貞元飲略》。　唐竇常著。
〈乞酒詩〉。　古人詩甚多，北軒主人詩：漫尋舊貯修琴料，聊和新來乞酒詩。
《熙甯酒課》。　宋趙珣作。
〈何處難忘酒〉。　並元白律詩。以此為起句，以「此時無一琖」為第七句。又有上六句泛言人事，而以「不如來飲酒」為第七句者，亦係元白倡和之作。
〈勞酒賦〉。　江總作。　《後漢書》王丹每農時，載酒肴田間，勤者勞之。
《酒詩》。　清雪居士曰：俗傳《酒詩》一卷，乃村學究以教兒童者，最鄙俚，相傳是涂孟規作。孟規名幾，字守約，孟規其別號，洪武時宜黃人也。
《酒史》《酒戒》。　北軒主人曰：予幼時曾見此二書，作者姓名已忘之矣。
《麯本草》。　宋田錫著。
《酒律》。　隨候白著。
《令圃芝蘭》。　陽曾龜著，未詳何代人。又，古有《庭萱譜》一卷，亦係酒令。
《觥律》。　宋瀼東漫士曹繼善作。蓋以製成葉子為行觴具，亦歡場雅事也。
《酒孝經》。　唐劉炫著。
《新豐酒法》。　宋林洪作。
《小酒令》。　宋錦江趙景著。明田藝蘅亦有《小酒令》。
《飲戲助勸》。　宋安陽竇黽著。
《酒乘》。　元章孟著。
《觥記注》。　宋鄭獬著。
《罰爵典故》。　宋李廌著。
《酒籤詩》。　元黃鑄撰。以詩百首為籤，使探得者隨文勸酒。鑄字海器，柳州人，官黔南縣尹。
〈酒中十咏〉。　皮日休作，陸龜蒙和。十咏者，酒星，酒泉，酒篘，酒牀，酒壚，酒樓，酒旗，酒樽，酒城，酒鄉也。陸又添六咏，則酒地，酒龍，酒瓮，酒舟，酒鎗，酒杯也。宋張表臣復添至三十，則皮、陸所咏之外，又益以酒后，酒仙，酒徒，酒保，酒錢，酒債，酒正，酒材，酒杓，酒盆，酒壺，酒觥，酒榼。酒后謂杜康。
〈斷酒誡〉。　庾闡作。唐宋人多有斷酒詩。
勝飲編卷七譚瑩玉生覆校

[book_title]勝飲編卷八
廣寧　郎廷極　北軒　輯
政令
古人宴會必立觴政，其法雖不傳神而明之自存乎其人耳，要在巧不傷雅，嚴不入苛。次政令第八。
監史。　《詩》凡此飲酒，或醉或否，即立之監，或佐之史。　北軒主人曰：監史之設，本以在席之人恐有懈倦失禮者，立司正以監之也，後人樂飲遂以為主令之明府，則失禮意多矣。
觥撻。　《禮》閭胥，掌其比觥撻罰之事。注：觥撻者，失禮之罰也。
罰一經程。　《韓詩外傳》齊桓公置酒令，曰：後者罰飲一經程。管仲後，當飲一經程，而棄其半，曰：與其棄身，不甯棄酒乎。
浮大白。　《說苑》魏文候與大夫飲，使公乘不仁為觴政，曰：飲若不盡，浮之大白。文侯不盡，公乘不仁舉白浮君。白，罰爵名也。
軍法行酒。　漢朱虛侯劉章事。　歐陽文忠詩：罰籌多似昆陽矢，酒令嚴於細柳軍。
傳空。　《潛夫論》引滿傳空。猶今之飲酒報乾也。
酒佐。　《三餘雜記》高駢命酒佐薛濤改一字令。駢曰：口有似沒梁斗。濤曰：川有似三條椽。駢曰：柰何一條曲。濤曰：相公尚使沒梁斗，至窮酒佐一條曲椽，又何怪。北軒主人曰：此等令起於唐，至宋多不勝記，特存此一條。
明府。　《觴政》凡飲以一人為明府，主斟酌之宜。酒懦為曠官，謂冷也。酒猛為苛政，謂熱也。
觥錄事。　《觴政》凡飲以一人為錄事，以糾座人。又謂之觥錄事，飲犯令者，觥錄事繩之，投旗於前，曰：某犯觥令。　黃韜〈斷酒詩〉免遭拽琖郎君謔，還被簪花錄事憎。　放翁詩：夜宴怕逢觥錄事，秋山慵伴獵將軍。
觥使。　元稹詩：紅娘留醉打，觥使及醒差。紅娘拋打，曲名。觥使，即觥錄事也。
席糾。　《烟花錄》妓天水仙哥，字絳真，與鄭舉舉互為席糾，寬猛得所。
卷白波。　錢牧齋詩：醉卷白波輕酒敵，笑拈紅袖比花神。　北軒主人曰：卷白波，酒令名也。唐詩亦竟稱卷波。東漢擒白波賊如席卷，酒令特取此名，快人意。樂天詩：鞍馬呼教住，骰盤喝遣輸，長驅波卷白，連擲采成盧。四句皆當時行酒令也。
深杯百罰。　《酒史》桑乂在江總席上，曰：雖深盃百罰，吾亦不辭。　皮襲美詩：閒斟不置罰，閒弈無爭劫。素心子最喜此二語。
酒鈎。　樂天詩：酒鈎送琖推蓮子，燭淚粘盤壘葡〈讀作仄聲〉萄。皮日休詩：投鈎列坐圍華燭，格簺分朋占靚妝。貝瓊詩：席賭藏鈎令，亭延竊藥娥。
酒籌。　北軒主人曰：古人飲酒率多用籌，蓋以行令記數也。如樂天詩：碧籌攢彩椀，紅袖拂骰盤。稍催朱蠟炬，徐動碧牙籌。元微之詩：牙籌記令紅螺椀。槍籌弄酒權。劉賓客詩：罰籌森堅纛，觥琖樣如刀。王建詩：替飲觥籌知戶小，助成書庫見家貧。徐鉉詩：歌舞送飛毬，金觥碧玉籌。韓琦詩：當筵主籌令難犯。皆是。
草為筯，花當籌。　馬異詩：折草為籌筯，鋪花作錦裀。樂天詩：醉折花枝當酒籌。
促拍催酒。　宋張表臣曰：樂部中有促拍催酒，謂之三臺。唐士云：蔡邕自侍書御史，不數日徧歷三臺，樂工以其洞曉音律，故製曲以美之。　山谷詩：飲少先愁急板摧。歐詞：六么催拍琖頻傳。
婪尾。　酒巡匝為婪尾。樂天詩：三杯婪尾酒。又嘗改「婪」為「藍」。
釣鼇竿，採珠局。　皆唐人酒戲名。見章淵《槁簡贅筆》。
各言典故。　北軒主人曰：酒令以各言典故為佳。樂天詩：閒徵雅令窮經史。醉聽新吟勝管絃。退之詩：令徵前事為，觴咏新詩送。花蘂夫人詩：新翻酒令著詞章。此最是韻事，若座間有一俗客，便格不行矣。
骰子賭酒。　《摭言》張祐客淮南，幕赴宴，時杜紫薇為支使，南座有屬意之處，索骰子賭酒。杜微吟曰：骰子巡巡裹手拈，無由得見玉纖纖。祜應曰：但教報道金釵落，彷彿還應露指尖。北軒主人曰：骰子未詳所起，然觀元微之詩：叫噪擲骰盤，生獰攝觥使。籌筯隨宜設，骰盤止罰啀。樂天詩：醉翻彩袖拋小令，笑擲骰盤呼大采。曹唐詩：光射骰盤蠟燭紅。骰亦作頭，又作投，本飲具也，後人以是博賭財物，遂入匪類，不能不致咎於作俑者。
六鶴齊飛。　李君實曰：古人飲酒擊博為戲，其箭以牙飾之，長五寸，箭頭刻鶴形，謂之六鶴齊飛，今六骰亦其遺意。唐人詩云：城頭稚子傳花枝，席上搏拳握松子。則今催花商枚，唐已盡有之矣。
手勢。　皇甫崧論手勢曰：大凡放令，欲端其頸如一枝孤柏，澄其神如萬里長江，揚其膺如猛虎蹲踞，運其眸如烈日飛動，差其指如鸞欲翔舞，柔其腕如龍欲婉蜒，旋其琖如羊角高風，飛其袂如魚躍大浪，然後可以畋漁風月，繒綟笙竽。　李君實曰：俗飲以手指屈伸相博，謂之豁拳，又名豁指頭。蓋以目遙覘人，為己伸縮之數，隱機鬭捷，余甚厭之，以其啓遷坐嘵號之漸也。然唐皇甫崧手勢酒令，五指與手掌、指節皆有名，通呼五指曰五峰，則知此戲其來已久。
平索看精。　《唐國史》稱古之飲酒，有杯盤狼籍，揚觶絕縷之說。甚則甚矣，然未有言其法者，國朝麟德中，壁州刺史鄧雲慶始創平索看精四字令，至李梢雲而大，自上及下以為宜然。大抵有律令，有骰盤，有拋打，蓋工於舉場而盛於使幕。衣冠有男女雜履舄者，有長幼同燈燭者，外府則立將校而坐婦人，其弊如此。
射覆。　李義山詩：隔坐送鈎春酒煖，分曹射覆蠟燈紅。
飛英會。　《誠齋雜記》范蜀公居許下，於長嘯堂前作荼䕷架，每春季花時，宴客其下，有花墮酒中者，飲一大白，微風過則舉坐無遺，當時謂之飛英會。　北軒主人曰：酒令如此方佳。
飛琖。　劉禹錫詩：開顏坐內催飛琖，回首庭中看舞槍。　元稹詩：已因連飛琖，猶催未倒缸。　北軒主人曰：古人飲必行令，凡交觴接巵，傳杯送斚之句，皆其事也。
拋毬樂。　《曲譜》拋毬樂者，酒筵中拋毬為令，其所唱之辭也。
歌舞飲酒。　劉貢父曰：古人多歌舞飲酒，唐太宗每舞，屬羣臣，長沙王亦小舉袖，曰：國小不足以回旋。張燕公詩：醉後歡更好，全勝未醉時，動容皆是舞，出語總成詩。太白詩：要須回舞袖，拂盡五松山。醉後涼風起，吹人舞袖環。今時舞者，必欲曲盡奇妙，又恥效樂工藝，益不復如古人常舞矣。
文字飲。　昌黎詩：長安眾富兒，盤饌羅羶葷，不解文字飲，惟知醉紅裙。
循環飲。　樂天詩：把酒循環飲，移牀曲尺眠。
戰酒，鬬酒。　韓琦詩：病胃怯戰酒。杜牧之詩：遊騎偶同人鬬酒，名園相倚杏交花。
酒巡。　元微之詩：杯酒越巡行。又，香毬趁拍迴環匝，花琖拋巡取次飛。王建詩：勸酒不依巡。又，記巡傳把一枝花。歐陽永叔詩：平生未肯降詩敵，到處何嘗訴酒巡。
酒軍，酒兵。　唐人詩：酒軍詩敵如相遇，臨老猶能一據鞍。東坡詩：旋築詩壇按酒兵。
禁言。　元微之詩：華奴歌淅淅，媚子舞卿卿。自注：舞者媚子善觥令禁言。
酒字令。　《過庭紀餘》先人家常宴集，喜舉經史詩詞及古人古事為酒令，以徵後生學問。偶行酒字令，各拈一句舊詩，取其與酒字聯屬者，轉換之間多所開發。如孟浩然詩：列筵邀酒伴。歐陽永叔：酒敵先甘伏下風。〈上句：花時浪過如春夢。〉孟郊：酒弟老更癡。又，甘為酒伶擯。范石湖：酒侶晨相命。〈下句：歌場夜不空。〉司空曙：乍逢酒客春遊慣。〈下句：久別林僧夜坐稀。〉孫覿：青裙酒姥家。劉禹錫：不作詩魔即酒顛。類此者，酒仙、酒史、酒聖、酒魔等為一令。鄭谷詩：春陰賴酒鄉。貢奎：微風酒市旗。〈上句：落日漁家網。〉張良臣：細細綠波通酒巷。類此者，酒國、酒城、酒地、酒場等為一令。元結詩：酒堂豐釀器。〈下句：戶牖皆罌瓶。〉樂天：酒庫封苔綠滿瓶。陳造酒所揮椽筆。類此者，酒坊、酒肆、酒樓等為一令。樂天詩：遊絲飄酒席。〈下句：瀑布濺琴牀。〉孟郊：酒旌高寥寥。石湖：木末酒旗風。〈上句：帆邊魚蕝浪。〉成庭珪：酒券如山空好客。皎然：長安酒牓醉後書。類此者，酒斾、酒幟、酒車、酒壜、酒瓮等為一令。放翁詩：詩情酒分合相親。曹唐：夜上紅樓縱酒情。元人：酒信花開報。〈下句：詩情月上催。〉類此者，酒債、酒材、酒貲、酒法等為一令。又如韓駒詩：內酒均頒白玉腴。東坡：不飲外酒嫌其村。明人：新來南酒索高價。上字係方位。庾信詩：落花催十酒。張說：千酒難為貰。宋白：半酒扶將入內來。〈上句：小蘇年少號多才。〉上字係數目。元人詩：縹酒對花傾。譚用之：千鍾紫酒薦菖蒲。東坡：花前白酒傾雲液。上字係采色。其餘經史等令未能悉記，容當另錄一通，以資雅席。
舞胡子。　《朝野僉載》北齊蘭陵王為舞胡子，每會飲，王意所欲勸，胡子則捧杯揖之。
勝飲編卷八譚瑩玉生覆校

[book_title]勝飲編卷九
廣寧　郎廷極　北軒　輯
製造
酒之所興，肇自上皇儀、康，而後遂有以善釀名者，其秘訣莫傳，惟參觀《周禮》及歷來入酒方物，亦略通其義矣。次製造第九。
儀狄。　北軒主人曰：《戰國策》帝女令儀狄作酒而進於禹。注：帝女，堯、舜女也。不詳何帝之女，然曰令，則儀狄未必即是女流，而古來皆以⼱幗稱之，不知何據。按《本草》有酒名，《素問》有酒漿，酒之由來亦甚古，并不始自儀狄也。
杜康。　《北軒詩話》按《姓譜》，杜康係周時人。而《說文》云：少康作酒，即杜康也。恐未然，濟南城外有杜康泉，相傳為康釀酒處，泉甚清潔，今居民洗菜皆於此水矣。又，江陰有杜康廟，明女史周淑禧云：酺有新糟醊有醨，杜康橋上客題詩，最憐苦相⾝為女，千載曾無儀狄祠。詩亦新穎，淑禧即江陰人。
劉白墮。　《洛陽伽藍記》河東人劉白墮善釀。六月，以甖貯酒，暴於日中，經一旬，其酒不動，飲之香美。餉送可踰千里，名曰鶴觴。有攜以行者，遇盜，飲之不醒，皆被擒。時游俠語曰：不畏張弓挾刀，惟畏白墮春醪。又謂之擒姦酒。
焦革。　《酒乘》焦革，太樂丞史也。王績知其善釀，乃求為丞。革日供美酒，後革死，妻繼之，及妻又死。績歎曰：天欲斷吾飲耶。遂棄官歸，於所居立杜康祠，而以革配焉。
裴氏姥。　《臨安雜志》臨安有裴氏姥，以眾花醞酒，貧士則施與之，其住處名阿姥墩。
餘杭姥。　事在〈出產〉　北軒主人曰：古來善釀者，儀、康而外，秦烏氏、程氏，晉步兵營卒、狄希、田無己，皆其人也。事實散見各類，不復重出。
紀叟。　李白〈哭宣城善釀紀叟〉詩：紀叟黃泉裏，還應釀老春，夜臺無李白，沽酒與何人。
仇家，竇家，烏家。　樂天詩：軟美仇家酒。又，時到仇家非愛酒。微之詩：竇家能釀消愁酒，但是愁人便與消。皎然詩：春風憶酒烏家近，好月題詩謝寺遊。
六清。　《禮》王食用六穀，飲用六清。六清即《周禮》六飲，漿人掌之。
五齊。　張載〈酒賦〉三事既設，五齊必均，造釀以秋，告成以春。
三酒。　即張載所云三事也。鮑溶詩：色淨澄三酒。三酒、五齊、四飲，俱本《周禮》，酒正掌之。
六物。　《禮》孟冬，乃命酒官，秫稻必齊，麯糵必時，湛熾必潔，水泉必香，陶器必良，火齊必得。兼用六物，大酋監之，無有差貸。
酒材。　放翁詩：山橫翠黛供詩料，麥卷黃雲足酒材。酒材亦見《周禮》，謂秫米、麯糵之類。
調麯。　王績詩：六月調神麯，正朝汲美泉。元稹詩：七月調神麯，三春釀綠醽。又，樂天詩：井泉旺相資重九，麯糵精靈用上寅。
縮水。　樂天詩：縮水濃和酒，加綿厚絮衣。
九醞，十旬。　〈南都賦〉九醞甘醴，十旬兼清。注：酒貴多投，九醞，投至九也。十旬，蓋釀百日而成者，亦酒名。
抱瓮冬醪。　《語林》羊稚舒冬日釀酒，常令人抱瓮，須臾復易一人，酒速成而味好。
臘釀。　放翁詩：雨前芳嫩初浮椀，臘釀清醇旋拆泥。石湖詩：開嘗臘尾蒸來酒，點數春頭接過花。
霹靂酎。　《酒史》暑天雷雨時收雨水，淘米炊飯釀酒，名霹靂酎。
崑崙觴。　《酉陽雜俎》魏賈鏘，有蒼頭善別水，常令乘小艇，於黃河中流，以瓠瓢接河源水，一日不過七八升。經宿色如絳，以釀酒，名崑崙觴，芳味世間所絕。
真一酒。　東坡在南海，作真一酒，以米、麥、水三者為之。有詩。
百末。　漢〈齋房歌〉百末旨酒布蘭生，大樽柘漿析朝酲。注：百末，百草花之末，蓋以百草末雜酒也。
三脊茅。　《辰州志》麻陽有苞茅山，上產三脊茅，可以縮酒，即春秋入貢之茅也。
蘭英。　〈七發〉蘭英之酒，酌以滌口。注：酒中漬蘭葉，取其香也。
竹葉。　北軒主人曰：竹葉釀酒，本屬蒼梧地。然如梁元帝詩：榴花聊夜飲，竹葉解朝酲。白樂天詩：毬簇桃花騎，歌巡竹葉觴。東坡詩：野店初嘗竹葉酒，江雲欲落豆稭灰。又，某咏酒詩：銀盤色瀉梨花白，翠斝香浮竹葉青。皆泛用。河東桑落酒亦然。
松肪，松精。　放翁詩：壺中春色松肪酒，江上秋風槲葉衣。高九萬詩：先生自釀松精酒，侍女能持藤癭杯。
松葉，松花。　庾信詩：方欣松葉酒。岑參詩：五粒松花酒，雙溪道士家。
李花。　《唐書》憲宗以李花釀換骨醪，賜裴度。
鬱金酒。　梁元帝詩：香浮鬱金酒。即《詩》之秬鬯也。
蓮花。　《叩頭錄》房壽，六月擣蓮花製碧芳酒，調羊酪造含風鮓，皆涼物也。東坡詩：請君多釀蓮花酒。
玉蘭。　宋人詩：玉蘭酒熟金醅溢。
薤白，蒲黃。　樂天詩：酥暖薤白酒。又，蒲黃酒對病眠人。自注：馬墜損腰，飲蒲黃酒。
藤花。　駱賓王詩：野衣裁薜葉，山酒酌藤花。
黃柑。　《東坡集》安定郡王以黃柑釀酒，謂之洞庭春色，色香味三絕。
茱萸。　王建詩：茱萸酒法大家同。
地黃。　樂天詩：坐依桃葉妓，行呷地黃杯
蘆酒，㰂酒。　杜詩：蘆酒多還醉。注：以荻管吸於瓶中。皮日休詩：㰂酒三瓶寄夜航。
桂酒。　《神仙傳》陸通嘗餌黃桂之酒。樂天詩：綠蕙不香饒桂酒，紅櫻無色讓花鈿。
石榴花。　李義山詩：我為傷心春日醉，不勞君勸石榴花。蓋以榴花釀酒，即為酒名也。
𨢬醿酒。　王仲修詩：郢坊初進𨢬醿酒。
薏苡，茯苓。　張賁詩：為待防風餅，須添薏苡杯。貢師泰詩：茯苓酒共仙人飲。
文章酒。　譙周贊：文章作酒，能成其味。注：五加皮，一名文章草。
酒草，酒樹。　《洞冥記》瑤琨，去玉門九萬里，有碧草如麥，割之以釀酒，味如醇酎，飲一石，三旬不醒。《南史》頓遜國有酒樹，似安石榴，採花汁停瓮中，數日即成酒，能醉人。　皮日休詩：酒樹能梢謫宦嗟。
丁香酒。　外洋所造，以母丁釀成，氣味芳冽。籌山外史吳允嘉詩：玻瓶海外丁香酒，金粟吳中子□魚。
梅香酎。　《林邑志》林邑山楊梅其大如盃椀，青時極酸，既熟味如崖蜜，以釀酒，號梅香酎，非貴人重客不得飲之。
蜜酒。　東坡有〈蜜酒歌〉，蓋以蜜釀酒也。
牛酥，羊髓。　《酒史》南唐法用牛酥、羊髓置醇酒中，煖消而後飲，名丑未觴。
羊羔酒。　曾子固詩：白羊酒熟新看雪。東坡詩：試開雲夢羔兒酒，快瀉錢塘藥玉船。
駝乳，馬乳。　元馬臻詩：釀酒收駝乳，裁裘聚⿏皮。《漢郊祀志》樂人給大官馬挏酒。蓋以馬乳為酒，撞挏乃成也。元人詩亦竟稱馬酒。　杜甫有〈謝嚴中丞送青城山道士乳酒〉詩。
魚兒酒。　《雪霏錄》裴晉公盛冬常以魚兒酒飲客。其法：用龍腦凝結，刻成小魚形狀，每沸酒一琖，即投一魚其中。
勝飲編卷九譚瑩玉生覆校

[book_title]勝飲編卷十
廣寧　郎廷極　北軒　輯
出產
酒隨地有之，乃留傳者，不過數處甚矣。良醞之難也，亦有並非產酒鄉，因勝流托跡，偶一把杯，被以⿒牙餘論，遂爾得名者。次出產第十。
中山。　《搜神記》中山人狄希，能造千日酒。《博物志》載劉元石於中山酒家醉歸事。又《志怪》齊人田無己亦能造千日酒。
酃淥。　《荊州記》淥水出豫章康樂縣，取其水釀酒，極甘美。與湘東酃湖酒，常入貢，世稱酃淥酒。
蒼梧，宜城。　張華詩：蒼梧竹葉清，宜城九醞醝。又，唐人詩：宜城酘酒今應熟。
關中。　鄒陽〈酒賦〉其品則沙洛淥酃，關中白薄。
荊南，豫北。　張協〈七命〉荊南烏程，豫北竹葉。
烏程。　北軒主人曰：羊士諤詩：金罍幾醉烏程酒。烏程，浙湖州首⾢，秦時有烏氏、程氏善釀，因名。張協「荊南烏程」則鄉名，見盛宏之《荊州記》。亦言秦有烏金、程休兩家善釀酒。未知孰是。
桂陽。　《南史》桂陽程鄉有千里酒，飲之，逾千里至家而醉。
上若，下若。　《吳興志》若溪在長興縣，亦名箬溪，南曰上若，北曰下若，村人取其水釀酒，醇美勝雲陽。劉夢得詩：鸚鵡杯中若下春。若下，即下若也。
河東。　《霏雪錄》河東桑落坊有井，每至桑落時，取水釀酒，甚美，故名桑落酒。
蘭陵。　李白詩：蘭陵美酒鬱金香，玉椀盛來琥珀光，但使主人能醉客，不知何處是他鄉。
蒲城。　庾信詩：蒲城桑落酒，灞岸菊花天。
郫筒酒。　《蜀志》郫地出大竹，截之盛酒，閒以藕絲，包以蕉葉，信宿香達，曰郫筒酒。
太行。　蘇子美詩：太行美酒清如天。
新豐。　庾信詩：新豐酒徑多。王維詩：新豐美酒斗十千。
吳醴，吳醥。　吳醴，見《楚辭》。吳醥，見六朝人詩。
長安。　《袁子政論》長安九釀，中山清酤。
餘杭酒。　丁仙芝詩：十千兌得餘杭酒，二月春城長命杯。《列仙傳》麻姑至蔡經家，酒盡，就餘杭姥沽飲，得一油囊，酒五斗。
桂林。　何中詩：桂林嶺頭木香酒。
蜀酒，閩酒。　杜詩：蜀酒濃無敵，江魚美可求。東坡詩：夜飲閩酒赤如丹。
閬州。　陸放翁詩：閬州齋釀絕芳醇。
金陵。　太白詩：瓮中百斛金陵春。又：白門柳花滿店香，吳姬壓酒喚客嘗。白門，即金陵也。
楚瀝。　見《楚辭》
南燕酎。　韓琦詩：無辭剩引南燕酎。自注：匠者濟人善釀水酒，即冰堂酒也。
敘州。　東坡詩：東樓誰記傾春碧。注：春碧，敘州酒名。
秀州。　清雪居士曰：吾鄉水白酒，最為外客所笑。按宋時秀州酒，有名清若空者，詩家多用之，繹其名義當即今之水白酒也。又，宋張能臣《酒名記》秀州酒名月波，取義甚佳，其味當不至是。
劍南。　酒名燒香春，見宋詩。
郢水。　太白詩：荷淨蓬池鱠，天寒郢水坊。時禁中有郢水酒坊。
辰溪。　有鉤藤酒。
黃州。　壓茅柴，黃州酒名。韓子蒼詩：三年逐客臥江皋，自與田夫壓小槽，慣飲茅柴諳苦味，不知如蜜有香醪。又，范石湖詩：瓦盆新熟杜茅柴。凡村酒皆可用。
巴陵。　太白詩：巴陵無限酒，醉殺洞庭秋。
雲安。　杜詩：聞道雲安麯米春，纔傾一盞即醺人。
杭州。　杭州釀酒趁梨花開時，熟號梨花春。樂天詩：青帘沽酒趁梨花。
南湘。　梁朱异賦：豈味薄於東魯，鄙蜜甜於南湘。
射洪。　杜詩：射洪春酒寒仍綠
江陵。　酒名拋青春，退之詩：且宜勤買拋青春。又：郢中酒名富水春，榮陽上窟春，富平石凍春。東坡所謂唐人名酒多以春也。
羅浮。　東坡詩：一杯付與羅浮春。
宜春。　《吳錄》安成宜春縣出美酒。
京口。　酒名京清，見周文璞詩。
荊州。　《山谷集》荊州公廚，酒之尊貴者曰錦江春。
保州，定州。　酒名錯著水，見《酒名記》。
鳳州。　鳳州舊傳有三絕手，柳酒也。
廣南。　有香蛇酒。
京師諸酒。　《北軒詩話》京師諸酒皆近畿所釀，有薊、豚、□、洺、滄、易等名，具列肆中。錢牧齋詩云：長安多美酒，酒人食其名，刁酒非洺水，味薄甜如餳，易酒釀天壇，市沽安得清，魏酒稍芬芳，勁正乖典刑。未知牧翁所取者何酒也。予最愛滄酒，色清而味□。在杭州時，有詩云：兩年席少麻姑酒，三日程遙鄧尉花。滄州舊號麻姑城，予因以名酒，初疑生創，後見漁洋山人詩亦用之矣。
蠻酒。　羅隱詩：兩催蠻酒夜深沽。　《投荒錄》南蠻有女酒，人家生女，數歲釀糟置壺水中，侯女嫁，決水取之，味甚美。
波斯。　酒名三勒漿。
大宛。　《史記》大宛國以葡萄為酒，富人藏酒嘗至萬餘石，久者至數十年不敗。　〈燉煌張氏傳〉扶風孟佗以葡萄酒一斛遺張讓，即拜凉州刺史。
暹羅。　《酒史》四夷酒暹羅為第一。
緬甸。　《寰宇志》緬甸有樹頭酒，蓋以樹頭結實如椰子大，土人以罐懸其下，劃實，汁流罐中，即成酒。樹類㯶，或曰即貝樹也。
真臘。　《真臘風土記》美人酒，於美人口中含而造之，一宿而成，尤奇。
新羅。　李義山詩：一琖新羅酒，凌晨恐易消。
勝飲編卷十譚瑩玉生覆校

[book_title]勝飲編卷十一
廣寧　郎廷極　北軒　輯
名號
濁醪有妙理，必簡擇沾脣，亦損真趣，然內府黃封，仙廚玉液，不可不作是想也。次名號第十一。
黃流。　《詩》瑟彼玉瓚，黃流在中。
從事，督郵。　《世說》桓溫有主簿善別酒，有酒輒令先嘗，好者為青州從事，惡者為平原督郵。蓋以青州有齊郡，平原有鬲縣。言好酒下臍，而惡酒在鬲上住也。從事美官，督郵賤職，故取以為喻。　陳師道詩：已無白水真人分，難置青州從事來。
歡伯。　唐人咏茶詩：睡魔奚止退三舍，歡伯直須輸一籌。
聖人，賢人。　韓駒詩：閒分酒賢聖，靜記藥君臣。劉賓客詩：藥爐燒姹女，酒瓮貯賢人。清雪居士詩：花中最喜觀君子，酒裏還能學聖人。徐邈事入〈雅言〉。
麯秀才。　鄭棨《開天傳》道士葉法善，一日會朝士，客數十人詣之，滿座思酒。忽有一人叩門，稱麯秀才，突入居席末，論難鋒起。葉潛以小劍擊之，隨手墜地，化為瓶榼，視之乃盈瓶醇醞。坐客飲之皆醉，乃揖其瓶曰：麯生風味不可忘也。　北軒主人詩：春林剩有山和尚，旅館難忘麯秀才。
麯道士。　《集異錄》葉靜能謂汝陽王曰：有生徒能飲，當令上謁。稱道士常持滿，侏儒者也。飲酒至五斗許，醉倒，乃是一瓮。
麯生，麯君。　清雪居士詩：麯生真吾友，相伴素琴前。　北軒主人詩：香母銅匜初起篆，麯君玉斝自生花。
麯居士。　山谷詩：萬事盡還麯居士，百年常在大槐宮。
玉友。　周必大詩：連篘玉友釣溪鱗。
郎官清。　西市睦、郎官清並李肇家酒名，見類書。放翁詩：午甌惟致葉家白，春瓮旋撥郎官清。
紅友。　清雪居士詩：世交只合招紅友，⾝事何須問紫姑。
索郎。　《水經注》王公庶友，牽拂相招者，每云索郎有顧，思得旅語，蓋桑落反語也。　時賢失名詩：索郎味好開佳境，齊女聲停發靜思。齊女，蟬別名。
椒花雨。　《霏雪錄》楊誠齋退居，名酒之和者曰金盤露，勁者曰椒花雨。嘗言：予愛椒花雨，甚於金盤露。
上尊。　《史》漢成帝賜丞相翟方進上尊酒十石。　東坡詩：上尊白日瀉黃封。黃封，謂以黃羅帕封之，亦曰黃封酒。
碧香。　東坡詩：碧香近出帝子家。注：王晉卿酒名。
黃嬌。　清雪居士謝惠米酒詩：加餐宜白粲，取釀喜黃嬌。
碧琳腴，白玉腴。　張耒詩：曾嘗玉帝碧琳腴，不醉長安市上酤。韓駒詩：去年看曝石渠書，内酒均頒白玉腴。
花露。　放翁詩：紅螺杯小傾花露，紫玉池深貯麝煤。
真珠紅。　李白詩：琉璃鍾，琥珀濃，小槽酒滴真珠紅。
醽綠，翠濤。　《龍城錄》魏左相證能治酒，有名曰醽綠、翠濤。唐太宗賜詩云：醹綠勝蘭生，〈漢武百末旨酒也。〉翠濤過玉瀣，〈隋煬帝酒名。〉千日醉不醒，十年味不敗。
鳧花。　見梁簡文帝詩。
瑞露珍。　《三餘雜記》田翏逢三書生，曰：我有瑞露珍，釀百花中。與飲，甘香可愛。
荔枝綠。　王公權家酒名，見類書。
二娘子酒。　林希逸詩：二娘子酒何妨醉。見《東坡別集》
瓮頭清。　孟浩然詩：已聞雞黍熟，復道瓮頭清。後人遂以為酒名。
狀元紅。　清雪居士〈謝惠狀元紅酒詩〉拜嘉名醞狀元紅，卻走牀頭清若空，〈清若空者，秀州酒名也，見宋詩。〉措大酸寒渾洗刷，醉魂輕舉碧霄中。
玉浮梁。　太白好飲玉浮梁，浮梁即浮蛆酒脂也。
流香。　放翁詩：歸來幸有流香在。注：新賜酒名。
三辰酒。　《史諱錄》唐明皇嘗置麯清潭，砌以銀磚，泥以石粉，貯三辰酒一萬車，以賜當制學士。
碧霞漿，雲母漿。　北軒主人詩：琴鋪紅錦薦，觴泛碧霞漿。又，客歌欲裂雷公石，仙酌欣分雲母漿。
重碧。　杜詩：重碧拈春酒，輕紅擘荔枝。又，宋人詩：重碧杯中天更大，軟紅塵裏夢初收。
缸面新篘。　蕭翼賺辨才蘭亭事。
玉鍊鎚。　唐時酒名，見《酒小史》
乾和。　沈約詩：釀酒愛乾和。即今不入水酒也，并、汾間以為貴品，名曰乾榨酒。
酥酒。　東坡詩：使君夜半分酥酒。
冰堂春。　歐陽永叔在滑縣所造酒名。　北軒主人曰：《酒史》載酒之以春名者，如瓮頭春，竹葉春，麴米春，葡萄春，蓬萊春，洞庭春，海岳春，錦波春，浮玉春，風光春，萬里春，〈范至能酒名。〉松花春，玉露春，軟腳春之屬皆是，余謂酒實有春意。東坡詩：飲我霞石杯，放杯恍如春。唐子西詩：硯田無惡歲，酒國有長春。清雪居士詩：難將繩繫日，但覺酒懷春。試以茶相較，便覺有嚴肅之氣，已成秋象矣。
般若湯。　僧家諱酒，因名酒曰般若湯。
茅柴。　清雪居士詩：野樹禽啼布穀，田家酒熟茅柴。
瓊瑤酒。　《漢武內傳》西王母曰：仙家上藥有玉酒、瓊瑤酒。
瓊蘇酒。　《南岳夫人傳》夫人飲王子喬瓊蘇綠酒。　薛道衡詩：共酌瓊蘇酒，同傾鸚鵡杯。
琬液。　《拾遺記》王母薦穆王琬液清觴。
瓊餳酒。　《列仙傳》謝元卿遇仙，設素麟脂，瓊餳酒。
勝飲編卷十一譚瑩玉生覆校

[book_title]勝飲編卷十二
廣寧　郎廷極　北軒　輯
器具
汙尊坏飲，淳古之風不行久矣，然玉巵無當，反不若田家老瓦盆真率可喜。次器具第十二。
陶匏。　陶，謂陶瓦為酒樽。匏，瓠也，謂破匏為爵。此皆太古禮器。
六樽，六彝。　見《周禮》
五經。　《侯鯖錄》陶人為器，有酒經焉，以盛酒，似瓦壺之製。晉安人餽人酒，書一經，或二經、五經。他境人不達其義，聞五經，至束帶迎於門，乃知是酒。五瓶為五經也。
三雅。　《典論》劉表有酒器三。大曰伯雅，受七升。次仲雅，受五升。次季雅，受三升。
酒器九品。　《逢原記》李適之有酒器九品，蓬萊盞，海川螺，舞仙琖，瓠子巵，慢卷荷，金蕉葉，玉蟾兒，醉劉伶，東溟樣。蓬萊盞，上有三山，象三島，注酒以山沒為限。舞仙琖，有關捩，酒滿則仙人出舞。
銅鶴樽。　《朝野僉載》韓王元嘉有一銅鶴樽，背上注酒則一足倚，滿則立，不滿則傾側。
白獸樽。　晉制，元旦於殿廷設白獸尊，獻直言者，發此樽飲之。　白獸壺，見周必大詩。
癭樽。　太白有咏柳少傅山木癭樽詩。東坡賦：酌以癭藤之樽。放翁詩：竹根斷作眠雲枕，木癭刳成貯酒樽。癭楠杯，見皮日休詩。
北辰樽。　魏元忠詩：願陪南岳壽，長奉北辰樽。
鱟樽。　放翁詩：鱟樽恰受三升醞，龜屋新裁二寸冠。鱟樽，即皮襲美所云訶陵尊也。
鳳凰尊。　梁元帝詩：香浮鬱金酒，煙繞鳳凰樽。
璙碧尊。　劉楨賦：酌璙碧之樽。　翠樽，匏樽，瓦樽，角樽。
流光爵。　《宣室志》天帝流光寶爵，置之日中則光氣連天。康爵，逸爵。
甲子觚。　見《考古圖》　北軒主人〈庚辰元旦〉詩：頒春已換庚辰曆，宴客還陳甲子觚。
夜光常滿杯。　《十洲記》周穆王時，西域獻夜光常滿杯，受酒三升。杯是白玉之精，光明夜照，冥夕出以向天，比明酒汁已滿，味甘而香美，斯實靈人之器。　張正見詩：琴和朝雉操，酒泛夜光杯。
照世杯。　《三餘雜記》撒馬兒罕有照世杯，光明洞徹，照之可知世事。
自煖杯。　《開元遺事》唐內庫有酒杯，青玉色，紋如亂絲，其薄如紙，杯足上縷金字曰自煖杯。上令取酒注之，溫溫然有氣，少頃如沸湯。　又，唐甯王有煖玉杯，不煖自熱。
碧瑤，翠瓊。　《道藏》仙家三寶，有碧瑤杯，紅蕤枕，紫玉函，玉清女以贈韋弇。誠齋詩：無奈春光餐不得，遣詩招入翠瓊杯。
玉交杯。　義山詩：寶簞且眠金縷枕，瓊筳不醉玉交杯。
綠玉，紅玉。　太白詩：遺我綠玉杯，兼之紫瓊琴。樂天詩：身臥翠羽帳，手持紅玉杯。
紫霞杯。　王禹玉〈上元〉詩：一曲昇平人盡樂，君王又進紫霞杯。　霞文杯，見劉孝綽詩。
玻瓈七寶杯。　楊貴妃持此酌太白酒。
鶴頂，蝦頭。　《益州記》鸏䴀，水鳥，黃喙長尺餘，南人以為酒器，曰鶴頂杯。　《南越志》南海以蝦頭為杯。
熊耳杯。　邢子才詩：朝持瑪瑙勒，夕銜熊耳杯。
蟹杯。　以金銀為之，飲不得法則雙螯鉗其唇，必盡乃脫。
雙鳧杯。　鞋式，亦名金蓮杯。
鸞杯。　盧照鄰詩：長裙隨鳳管，促柱送鸞杯。
九曲杯。　以螺為之，藪穴極彎曲，可以藏酒。蠡杯，蠡琖皆是。
月苗杯。　天隨子詩：月苗杯舉存三洞。
竹根，蓮子。　庾信詩：山杯捧竹根。杜詩：傾銀注玉驚人眼，共醉終同臥竹根。樂天詩：香傳蓮子杯。又，圓琖飛蓮子。
碧筒杯。　《霏雪錄》魏鄭公愨率賓佐避暑，取荷葉盛酒，刺葉與柄通，屈莖輪囷如象鼻焉，持吸之，香氣清冽，名曰碧筒杯。宋人詩：釀熟青田酒，香宜碧藕筒。
槲葉杯。　放翁詩：閒弄流塵槲葉杯。
藤杯。　王勃詩：風筵調桂軫，月徑引藤杯。
連理，合歡。　楊方詩：飲我連理杯。宋之問詩：為盡合歡杯。
鸂䳵卮。　見《唐書》
蘭卮。　謝靈運詩：蘭卮獻時哲。　羽卮，翠卮，文螺卮。
金屈卮。　方岳詩：世無解語玉超脫，春欲負余金屈卮。
葡萄卮。　吳均詩：朝衣茱萸錦，夜覆葡萄卮。
古銅卮。　放翁詩：煎茶小石鼎，酌酒古銅卮。
崑崙玉琖。　見《青箱雜記》。李義山詩：鎖香金屈戌，殢酒玉崑崙。
桃根，蕉葉。　元微之詩：曲芘桃根琖，橫講捎雲式。李長吉詩：瀉酒木蘭蕉葉盞。　黃山谷有梨花琖。
垂蓮琖。　歐陽永叔詩：大家金琖倒垂蓮，一任西樓低曉月。東坡詩：暫借垂蓮十分琖。
銀花，銅葉。　樂天詩：錦額簾高捲，銀花琖慢巡。孔平仲詩：大稱君家銅葉盞。
鷓鴣金琖。　晁補之詩：鷓鴣金琖有餘香。
荷心琖。　張伯雨詩：小於藥玉荷心琖。
鴛鴦琖，白雞琖。　《酒史》鴛鴦，取其逐飛。白鷄，取其解酒迅速。
白金盂。　樂天詩：千首詩成青玉案，十分酒瀉白金盂。
鵲尾杓。　《朝野僉載》陳思王有鵲尾杓，柄長而直，置之酒樽。王欲勸者，呼之則鵲尾指其人。
舒州杓。　李白詩：舒州杓，力士鐺，李白與爾同死生。又，鸕鶿杓，亦見李白詩。
犀杓，翠杓。　張耒詩：玉樽犀杓與之俱。放翁詩：金樽翠杓共提攜。　龍杓，見古賦。
紫瑤觥。　曹唐〈遊仙詩〉笑擎雲液紫瑤觥，共請雲和碧玉笙。　翠觥，羽觥。
雲罍。　牧之詩：雲罍心凸知難捧，鳳管簧寒不受吹。
白羽觴。　周必大詩：屬車誰從黃麾仗，釣艇還飛白羽觴。　白鶴觴，九霞觴，鵰觴，翠觴。
素甆。　陸士修詩：素甆傳靜夜。　綠甆，縹甆，並見古賦。
縹粉壺。　李賀詩：縹粉壺中沈琥珀。
碧玉壺。　放翁詩：竹葉春醪碧玉壺，桃花駿馬青絲鞚。
銀罌，瑤罌。　杜詩：翠管銀罌下九霄。顧阿瑛詩：龍頭瀉酒下瑤罌。　瓊罌，金罌，石罌。
翠斝。　見詩集。
銅斗。　孟郊詩：銅斗飲君酒，手拍銅斗歌。
龍頭鐺。　〈三洲曲〉湘東醽綠酒，廣州龍頭鐺。
畫榼。　章孝標詩：畫榼倒懸鸚鵡觜，花衫對舞鳳凰文。
小花蠻榼。　譚用之詩：高調秦箏一兩弄，小花蠻榼二三升。
小甆榼。　樂天詩：香醪小甆榼，軟火深土爐。
銀榼，銅榼。　樂天詩：銀榼攜桑落。放翁詩：銅榼經月常生塵。　瓦榼，癭榼。
綠沈香榼。　妓某詩：綠沈香榼傾屠蘇。
椰子榼。　北軒主人詩：山客遠貽椰子榼，廚人新製菊苗虀。
白角榼，雙魚榼。　樂天詩：白角三升榼。又，何如家醞雙魚榼。籌山外史詩：雙魚榼飲同心酒，百子盆栽並蒂花。
翠瓮。　見詩集。
渠椀，鏤椀。　昭明太子詩：宜城溢渠椀，中山浮羽卮。陸龜蒙詩：鏤椀傳玉酒。
石缸。　天隨子詩：花浸春醪挹石缸。
縹盆。　潘岳賦：傾縹盆以酌酒。　老瓦盆，見杜詩。
五位瓶。　南唐物，以銅為之。
雙玉瓶。　杜詩：酒盡沙頭雙玉瓶。范石湖詩：山中名器兩芒屩，花下友朋雙玉瓶。
銀瓶，縹瓶。　杜詩：指點銀瓶索酒嘗。韓詩：追歡罄縹瓶。
酒船。　謂飲器如船式也。牧之詩：夜槽壓酒銀船滿。又，觥船一棹十分空。孔平仲詩：座客競飲黃金船。放翁詩：玉船風動酒䚬紅。晁補之詩：長船刻玉流霞動，快飲不須帆櫓送。亦稱酒橈，酒舠，瓊舟，瓊艘。
藥王船。　周必大詩：淺斟未辦銷金帳，快瀉聊憑藥王船。
兩玉船。　見坡詩。
長生木瓢。　杜詩：長生木瓢示真率。
酒海。　大飲器也。
鸚鵡螺。　《南州異物志》鸚鵡螺，狀如覆杯，可為酒器。陸放翁詩：葡萄錦覆桐孫古，鸚鵡螺斟玉薤香。　駱賓王詩：鸚鵡杯中分竹葉，鳳凰簫裏落梅花。陳與義詩：平生鸚鵡琖，今夕最關身。
紅螺。　杯、觥、琖、椀並用。曹唐詩：難放紅螺蘸甲杯。又，白螺琖亦見詩集。
滿眼酤。　杜詩：為君沽酒滿眼酤。注：滿眼酤，沽酒器也。
不落。　北軒主人詩：歡情傾不落，遠客賦將離。不落，酒器。將離，芍藥名。銀不落，見《長慶集》。
金卷荷。　歐陽永叔詩：瀲灩十分金卷荷。亦作金荷。放翁詩：金荷淺酌閒傳酒，銀葉無烟靜炷香。
酒鎗。　《齊書》竟陵王子良遺何點以徐景山酒鎗。
魚枕蕉。　永叔詩：酌君以荊州魚枕之蕉。荊魚杯，見東坡詩。蓋荊州出魚枕，可為杯也。
小蠻。　〈高谷傳〉曰：樂天侍姬名小蠻者。樂天詩：「楊柳小蠻腰」是也。又詩：還攜小蠻去，則係酒榼名。
黃目。　酒樽名，見《禮記》
玉東西。　山谷詩：佳人斗南北，美酒玉東西。少遊詩：舞急錦腰迎十八，酒醒玉琖照東西。
偏提。　即酒注子也。唐太和中，內官以諱鄭注名，略改其式，名曰偏提。韓偓詩：忽聞仙樂動，賜酒玉偏提。
金叵羅。　太白詩：葡萄酒，金叵羅，吳姬十五細馬䭾。
鑿落。　樂天詩：銀含鑿落琖。又，銀花鑿落從君勸，金屑琵琶為我彈。姜白石詩：翦燭屢呼金鑿落，倚窗閒品玉參差。
鴟夷。　揚雄〈酒賦〉云：鴟夷滑稽，腹如瓠壺。鴟夷，革囊以盛酒也。滑稽，亦酒器名。言其圓轉縱舍無窮之狀。舊人詩：金錢百萬酒千鴟。又，時送一鴟開鎖眉。竟作樽瓮等用，亦有用紫皮鴟者，即鴟夷也。
注酒魁。　見山谷詩。大斗也，猶北斗之有魁柄。
服匿。　《九邊志》服匿，式如罌，小口，大腹，方底，可受酒酪二斗。
酒筒。　皮日休詩：蟲絲度日縈琴薦，蛀粉經時落酒筒。
綠油囊。　皎然詩：酒挈綠油囊。
酒旗。　清雪居士曰：《韓非子》宋人沽酒，懸幟甚高。可見酒市有旗其來已古，亦稱帘，稱望子。許渾詩：春橋懸酒幔，夜柵聚茶檣。幔，即旗也。旗幟與帘色皆用青，然唐人詩亦有稱彩幟者。
印泥。　陳師道詩：笑呼赤腳坼印泥。放翁詩：山茗封青箬，村酤印赤泥。
勝飲編卷十二譚瑩玉生覆校

[book_title]勝飲編卷十三
廣寧　郎廷極　北軒　輯
箴規
甘酒嗜音，歌於夏之五子，酒與味色，論自魯之共公，前言蓍蔡，一一非誣，略舉數條以為崇酒者戒。次箴規第十三。
濡首。　《易》飲酒濡首，不知節也。　《吹劍錄》曰：《易》惟四卦言酒，而皆險難時。需，需于酒食。坎，樽酒簋貳。困，困于酒食。未濟，有孚于飲酒。
伐德。　《詩》醉而不出，是謂伐德。
童羖。　《詩》由醉之言，俾出童羖。謂醉而妄言，則將罰汝使出童羖矣。童羖，無角之羖羊。設言必無之物以恐之也。
彝酒。　《書》無彝酒，越庶國飲，惟祀，德將無醉。注：彝，常也。言無常于酒，其飲惟于祭祀之時，然亦必以德將之，無至于醉也。
豢豕。　《禮》豢豕為酒，非以為禍也。而獄訟益繁，則酒之流生禍也。是故先生因為酒禮，一獻之禮，賓主百拜，終日飲酒而不得醉，此先王之所以備酒禍也。
三爵油油。　《禮．玉藻》君子之飲酒也，受一爵而色灑如也，二爵而言言斯，禮已三爵而油油以退。言言，和敬貌。
幾酒，謹酒。　《周禮》萍氏，掌國之水禁，幾酒，謹酒。注：以萍為名，取其浮水上不沈溺也。幾，察也，察其非時飲酒與沈湎者。謹酒，戒民節飲也。
沈湎。　《韓詩外傳》夫飲之禮，不脫屨而卽敘者謂之禮，跣而上坐者謂之宴。能飲者飲之，不能飲者已之，謂之醧。齊顏色，均眾寡，謂之沈。閉門不出者謂之湎。故君子可以宴，可以醧，不可以沈，不可以湎。
棄事就酒。　見《六韜》論十盜，此其第五盜也。十盜皆言人家致貧之由。
爵作人形。　《三禮圖》射為罰爵名豐，作人形。豐本國名，其君以酒亡，因戴盂以戒酒。
淫荒皆源于酒。　《漢書》班伯諫成帝，曰：沈湎于酒，微子所以告去也。式號式謼，大雅所以留連也。詩書淫荒之戒，其源皆在于酒。
弗繼以淫。　蔡邕〈樽銘〉酒以成禮，弗繼以淫，德將無醉，過則荒沈，盈而不冲，古人所箴，尚鑒茲器，茂勖厥心。
屏爵棄卮。　晉祖台州與王荊州書：古人以酒為戒，願君屏爵棄卮，焚罍毀榼，殛儀狄於羽山，放杜康於三危。
腐腸。　《養生論》醪醴腐人之腸胃。元微之詩：平生中聖人，翻作腐腸賊。樂天詩：佳肴與旨酒，信是腐腸膏，豔聲與麗色，真為伐性刀。
消腸酒。　北軒主人曰：張華造九醞酒，其麯糵非中國所有，釀酒醇美，人醉須叫嘯搖蕩，不爾，肝腸卽消爛，較之覆瓿布禍尤速矣。當時閭里人語曰：甯得醇酒消腸，不與日月爭光。唐鄭谷詩：險事消腸酒，清歡敵手棋。果以其身殉耶。吳中士夫好食河魨，每援東坡直得一死之言，其有不食者輒鄙笑之，是亦明知其為消腸酒，而不能忘情也。
狂花病葉。　《醉鄉日月》或有勇於牛飲者，以巨觥沃之，既撼狂花，復凋病葉。飲流謂睚䀝者為狂花，目睡者為病葉。
歡場害馬。　《醉鄉日月》酒徒謂不可與飲者，為歡場之害馬。蓋謂語言下俚，而貌麤浮之類。
犯卯過申。　清雪居士曰：占人飲宴，卜晝而不卜夜，以日飲有節至，夜將無所底止也，乃荒腆者自朝至暮沈埋麯糵中。唐人詩云：不須愁犯卯，且乞醉過申。雖曰高致，實不可以為法。
醉輒自杖。　《晉書》庾袞，父在，常戒袞酒，後每醉輒自書曰：予廢先人之戒，何以訓人，乃于父墓前自杖三十。
酒如成病。　《酒誡》宋蔡文忠齊倅濟州，日至醉。賈存道作詩云：賈存道作詩云：聖君寵重龍頭選，慈母恩深鶴髮垂，君寵母恩俱未報，酒如成病悔何追。文忠自是終身未嘗至醉。
責人正禮。　《語林》孫季舒常與石崇飲，傲慢過度。崇欲奏之。裴楷曰：飲人狂藥，責人正禮，不亦乖乎。
作令惟不飲酒。　《世說》傅翽代劉元明為山陰令，問以舊政。答曰：作縣令惟日食三升飯而不飲酒，此第一策也。
以猩猩為戒。　陳仲醇曰：猩猩性好酒，人以酒取之，輒先覺，口作詈罵聲，然不肎竟去也，遲徊盆盎間，略一嘗之，卽得其味便甘而飲之至醉，終被羈縛。人之於酒，何不以猩猩為戒乎。
禍泉。　《夷門廣牘》置之瓶中酒也，酌於杯，注於腸，善惡喜怒歧矣。倘夫性昬志亂，膽脹身狂，平日不敢為者為之，言騰烟焰，事墮穽機，是豈聖人賢人乎，一言蔽之曰禍泉而已。
酒亦巖牆。　《瑩雪叢談》陳大卿生平好飲，一日席上有同僚偶舉「知命者不立乎巖牆」之語為問。一客曰：酒亦巖牆也。陳因是有悟，遂終身斷飲。
百悔經。　《清異錄》閩士劉乙嘗乘醉與人爭妓女，卽醒，慚悔，乃集書籍中凡飲酒致失賈禍者，編以自警，題曰：百悔經。自後絕飲至於終身。
飲酒十過。　《四分律》飲酒有十過失。一顏色惡，二少力，三眼不明，四見嗔相，五壞田資生，六增疾病，七益鬭訟，八惡名流布，九智慧減少，十身敞命終墮諸惡道。
醉字義。　《正字通》按《說文》醉，卒也，卒其度量，不至於亂也。然醉必失德喪儀，〈酒誥〉〈賓筵〉言之甚詳，未有醉能卒其度量，不至於亂者。醉之從卒，卒，終也，與酒俱卒，危辭也，所以寓戒也。
牛飲虎酣。　《酒史》殷王牛飲而喪朝，楚臣虎酣而敗德，成都有累月之醉，中山困千日之眠。
勝飲編卷十三譚瑩玉生覆校

[book_title]勝飲編卷十四
廣寧　郎廷極　北軒　輯
疵累
最厭晉人禮，豈為我輩設一語，况飲酒尤貴溫克。《詩》曰：飲酒孔嘉，維其令儀。越禮者甚無取焉，次疵累第十四。
壑谷。　《左傳》鄭伯有嗜酒，為窟室，而夜飲，擊鐘猶未已。朝者問：公焉在。曰：吾公在壑谷。
積麯成封。　《冲虛經》子產有兄曰公孫朝，好酒，朝之室也，聚酒千鍾，積麯成封，望門百步，糟漿之氣逆於人鼻。　清雪居士詩：麯封來按部，棊陣待登壇。
醉眠鄰婦側。　阮嗣宗事。　尤展成曰：世以柳下惠坐懷不亂，阮籍醉眠鄰婦側，終無他意，稱其不好色，然旣已坐懷矣，何必亂，旣已醉眠其側矣，何必更有他意。
高陽池。　襄陽有習郁池，園亭最勝。山簡為征南將軍，每出嬉遊，多之池上，置酒輒醉曰：此我高陽池也。時兒童歌曰：山公出何許，往至高陽池，日夕倒載歸，酩酊無所知，時復騎駿馬，倒著白接䍦，舉鞭問葛疆，何如并州兒。　北軒主人曰：倒著接䍦，亦是韻事。第值永嘉之初，四方寇亂，朝野危懼。簡膺方鎮重寄而乃優游卒歲，惟酒是耽，國家亦安賴是人哉。兒童歌大含譏刺，非喜而道之也。
三騶對飲。　《世說》謝幾卿性通脫，嘗預樂遊苑宴不得醉而還，因詣道邊酒壚，停車褰慢，與車前三騶對飲，觀者如堵，幾卿自若。
盜酒。　《世說》畢卓為吏部郎，比舍郎釀酒熟，卓夜往盜飲，醉臥瓮邊，為吏所縛，視之乃畢吏部也。　元稹詩：瓮眠思畢卓，糟籍憶劉伶。
上頓。　《文章志》王忱嗜酒，一醉輒連日不醒，自號上頓。諺以大飲為上頓，自忱始也。
狗竇中大叫。　《酒史》晉光逸嘗詣胡毋輔之，值與謝鯤諸人閉戶裸袒酣飲，逸將排戶，守者不聽，便於戶外脫衣，露頭于狗竇中大叫。輔之驚曰：他人決不能爾，必孟祖也。乃呼入共飲。時稱八達，逸與輔之、鯤及阮放、畢卓、羊曼、桓彝、阮孚也。
豕飲。　《三餘雜記》阮咸，宗人大盆盛酒，為羣豕所飲，咸直接去其上，便共飲之。
鼈飲，鶴飲。　《畫墁錄》蘇子美、石曼卿輩飲酒，有名曰鬼飲、了飲、囚飲、鼈飲、鶴飲。鬼飲者，夜不燒燭。了飲者，挽歌哭泣而飲。囚飲者，露頭危坐。鼈飲者，以毛席自裹其身，伸頭出飲，畢復縮之。鶴飲者，登樹杪而飲。
以屋為襌。　《世說》劉伶常脫衣裸形而飲，人見譏之。伶曰：我以天地為棟宇，屋室為襌衣，諸君何人我襌中。
瓮精。　《清異錄》螺川人何畫，薄有文藝，而屈意於五侯，尤善酒，人以瓮精誚之。
使酒。　《緯略》灌夫，剛直使酒，不好面諛。季布，任俠有名，孝文時召為御史大夫，有言其勇，使酒難近。宋孔顗，使酒仗氣，醉則彌日不醒，僚宷之間多所凌忽。
以酒沐客。　《乾𦠆子》武元衡之西川，大宴。從事楊嗣復狂酒，逼元衡巨觥，不飲，遂以酒沐之，元衡拱手不動。沐訖，徐起更衣，終不令散宴。
好賒酤。　〈江表傳〉吳潘璋好賒酤，債家至門，曰：後豪當還。　北軒主人曰：賒酤，貧家常事，雅人每以托諸吟咏。如杜詩：鄰家有美酒，稚子也能賒。樂天詩：平封還酒債，堆金選蛾眉。韓偓詩：嶽僧互乞新詩去，酒保頻徵舊債來。放翁詩：得祿僅償賒酒券，思歸新草乞祠章。又，酒甯剩欠尋常債，劍不虛施細碎讐。清雪居士詩：賴有賣文錢，稍稍還酒負。又，酒逋驟清深，自喜若潘璋。直是賴債子矣。
三日僕射。　《語林》周顗，初以雅望獲海內盛名，過江積年大飲酒，常經三日不醒，時謂之三日僕射。
雜穢非類。　《世說》劉公榮劉公榮㫤與人飲酒，雜穢非類。人或譏之。答曰：勝公榮者，不可不與飲。不如公榮者，亦不可不與飲。是公榮輩者，又不可不與飲。故終日共飲而醉。後公榮與王戎會阮籍所，阮謂王曰：偶有二斗美酒，當與公共飲，彼公榮者無預焉。二人交觴酬酢，公榮遂不得一杯，而言語談戲三人無異。或有問之者，阮答曰：勝公榮者，不得不與飲酒。不如公榮者，不可不與飲酒。惟公榮可不與飲酒。　王鳳洲曰：卽以公榮語翻出，可謂滑稽之雄。
狂司馬。　《晉書》謝弈與桓溫善，飲酒無復朝廷禮，嘗逼溫飲，溫走入南康主門避之。主曰：君若無狂司馬，我何由得相見。弈遂攜酒就廳事，引溫一兵帥共飲，曰：失一老兵，得一老兵，亦何所怪。溫不之責。　清雪居士曰：以布衣之好，而岸幘嘯咏可矣，若此太覺無禮，不謂宣武老賊竟能容之也。
晝夜酣飲。　《典論》劉崧鎮袁紹軍，紹與子弟日共飲宴，當三伏之際，晝夜酣飲，極醉至於無知，云以避一時之暑，故河朔有避暑飲。
杖訖復與飲。　《世說補》何承裕為盩厔、咸陽二縣令，醉則露首跨牛趨府，往往召豪吏接坐引滿。吏因醉，挾私白事。承裕曰：此見罔也，當受杖。杖訖，復召與飲。
酒窟。　《澄懷錄》蘇晉作曲室為飲，名酒窟。地上每一磚鋪酒一甌，計磚五萬枚，晉日率友朋次第飲之，取盡乃已。
狂言驚座。　《本事詩》杜為御史，分務洛陽。李聰罷鎮閒居，聲伎豪華，為當時第一，一日開宴，朝客高流靡不臻赴，以杜持憲，不敢邀置。杜遣座客達意，願與斯會。李不得已，馳書迎之。杜至，瞪目注視諸女妓，曰：聞有紫雲者，孰是，宜以見惠。諸妓皆回首破顏。牧連飲三爵，朗吟而起曰：華堂今日綺筵開，誰喚分司御史來，忽發狂言驚滿座，兩行紅粉一時回。
甃泛春渠。　《酒史》汝陽王璡嘗取雲夢石甃泛春渠以蓄酒，作金銀龜魚浮沈其中。
醉輿。　《天寶遺事》申王將錦綵結成兜子，醉則擡歸，號醉輿。
陳三更。　《酒史》宋陳儀、董儼為三司副使，會飲樞第，歸常逮夜，時為語曰：陳三更，董半夜。
勝飲編卷十四譚瑩玉生覆校

[book_title]勝飲編卷十五
廣寧　郎廷極　北軒　輯
雅言
酒中意趣雖以言傳，出自雋人便覺親切有味，正不必匡鼎說詩，令人解頤也。次雅言第十五。
無事。　《國策》陳軫謂犀首曰：卿何為好飲。曰：無事。　東坡詩：欲飲三堂無事酒。
痛飲讀騷。　《世說》王孝伯恭言：名士不須奇才，但能痛飲酒，熟讀《離騷》，便可稱名士。　劉克莊詩：酒與離騷難捏合，不知痛飲是單方。
引人著勝地。　《世說》王衛軍薈云：酒正自引人著勝地。
使人自遠。　《世說》王光祿蘊云：酒正使人人自遠。
形神不相親。　《世說》王佛大忱歎言：三日不飲酒，覺形神不復相親。　清雪居士曰：蘊之父濛，薈之父導，忱之父坦之，三人言酒意義不甚遠，可想見王氏門風。
未知酒中趣。　《世說》孟嘉好飲，喜酣暢，愈多不亂。桓宣武嘗問：酒有何好，而卿嗜之。嘉曰：公但未知酒中趣耳。　北軒主人曰：余嘗論古來酒人，惟淵明深得酒中趣，乃淵明係孟嘉第四女所生也，豈外孫亦有祖述與。
樽中酒不空。　《漢書》孔融為北海相，喜後進，賓客日盈其門，常歎曰：坐上客常滿，樽中酒不空，吾無憂矣。
作僕射不如飲酒樂。　北齊李元忠語。
速營糟邱。　陳暄答兄子書：速營糟邱，吾將老焉。　放翁詩：愚公可笑金堆屋，老子惟須糟築邱。
拍浮酒池。　畢卓嘗謂人曰：右手持酒杯，左手持蟹螯，拍浮酒池中，便足了一生。　清雪居士詩：一生不較魚熊掌，兩手惟須酒蟹螯。
得封酒泉。　《類林》漢郭宏好飲，曰：得封酒泉郡，實出望外。又，晉姚馥，羌人也，好飲，嘗渴於酒，羣輩呼為渴羌。武帝授以朝歌守，馥且願為馬圉，時賜美酒以終餘年。帝曰：朝歌，商之舊都，酒池猶在。馥固辭，乃遷酒泉太守，乘醉拜受焉。　北軒主人曰：酒泉，今肅州地，有金泉，泉味如酒，漢時因以名其郡，飲徒語及酒泉太守輒為神往。皮襲美有咏〈酒泉〉詩云：春從野鳥沽，晝任閒猿酌，我願葬茲泉，醉魂似鳧躍。則與死葬陶家之側，同一設想矣。
名不如酒。　《晉書》張季鷹縱任不拘，或謂其獨不為身後名耶。答曰：使我有身後名，不如卽時一杯酒。　清雪居士曰：樂天詩：身後堆金拄北斗，不知生前一杯酒。名與利一也。然太白詩：古來聖賢皆寂寞，惟有飲者留其名。是欲得名又無如飲酒矣。
時復中之。　《異苑》徐邈為尚書郎，時禁酒，而邈私飲沈醉。從事趙達問以曹事，邈曰：中聖人。達白太祖，大怒。鮮于輔進曰：醉客謂酒清者為聖人，濁者為賢人，邈性修慎，偶醉言耳。後文帝見邈，問曰：頗復中聖人否。邈曰：昔子反斃於穀陽，御叔罰於飲酒，臣嗜同二子，時復中之。帝大笑。　東坡詩：君特未知其趣耳，臣今時復一中之。又，時復中之徐邈聖，無多酌我次公狂。放翁〈贈酒榼〉詩：賴有小道士，時來中聖人。
無多酌我。　《漢書》蓋寬饒賀許伯入第，卽曰：無多酌我，我乃酒狂。丞相魏其侯笑曰：次公醒而狂，何必醉也。
取為酒壺。　《笑林》鄭泉自言：我死必葬陶家側，庶百歲之後化而成土，幸見取為酒壺，實獲我心矣。　元微之詩：他時定葬燒缸地，賣與人家得酒盛。
糟肉更堪久。　《世說》王導語孔羣云：卿何為恆飲，不見酒家覆瓿布日月糜爛。羣曰：不爾，不見糟肉乃更堪久乎。羣嘗與親舊書：今年田得七百斛秫米，不了麯糵事。
忍斷杯中物。　《三餘雜記》吳衎好酒，後以醉忤權貴，遂戒飲。阮宣以拳毆其背曰：看看老癖癡漢忍斷杯中物耶。
竹酒相並。　《襄陽耆舊傳》辛仲宣截竹為罌以酌酒，曰：吾性愛竹及酒，欲令二物相並耳。
對飲惟明月。　《南史》謝譓不妄交，門無雜賓，有時獨醉曰：入吾室者但有清風，對吾飲者惟當明月。　李白詩：舉杯邀明月，對飲成三人。王義山詩：論交惟有詩知己，把酒相忘月與吾。
酒興不空。　《類林》劉公幹居鄴下，庭有桃花，諸公子遊賞而去。公幹問僕損花乎。僕曰：無之。公幹喜曰：珍重輕薄子不損折此花，使吾酒興不空也。
兄弟輩宜早還宅。　《北史》魏元孚好酒，貌短而禿，文帝偏所眷顧，常置酒十瓶，上皆加帽以戲孚。孚一見卽驚喜曰：吾兄弟輩甚無禮，何為入王家匡坐相對，宜早還宅也。遂盡攜以歸，帝憮然大笑。
良醞可戀。　《唐書》王績初待詔門下省故事，官為給酒。或問待詔何樂，曰：良醞可戀耳。
澆書。　《三餘雜記》東坡以晨飲為澆書，李黃門以午睡為攤飯。放翁詩：澆書滿把浮蛆瓮，攤飯橫眠夢蝶牀。
醉有所宜。　皇甫崧曰：凡醉有所宜。醉花宜晝，襲其光也。醉雪宜夜，消其潔也。醉樓宜暑，資其清也。醉水宜秋，泛其爽也。醉得意宜唱歌，導其和也。醉將雜宜擊鉢，壯其神也。醉文士宜謹節奏章程，畏其侮也。醉俊人宜加觥盂旗幟，助其烈也。
學佛，學仙。　陳仲醇曰：酒能亂性，佛氏戒之。酒能養氣，仙家飲之。余於無酒時學佛，有酒時學仙。
勝飲編卷十五譚瑩玉生覆校

[book_title]勝飲編卷十六
廣寧　郎廷極　北軒　輯
雜記
酒事瑣餘，無所依附，或亦可資席俎雅談。次雜記第十六。
投酒器。　《晉書》陶侃投參佐酒器，摴蒲之具於江。　北軒主人曰：飲酒真廢時失事，陶公豈有見於當時任達之習將無底止，特以風世，與想到惜分陰一語，自令人屏絕杯鐺矣。
嘔丞相茵。　《史》丙吉為相，馭吏醉嘔污車中茵，西曹欲治以罪。吉曰：不過嘔丞相車茵耳，第忍之。　北軒主人曰：韓魏公開宴，吏碎玉杯。公曰：非故也。古人雅量往往如是。
投醪。　《黃石公書》昔良將有饋簞醪者，投於河，令士卒迎流飲之。　越王句踐事，同。
以酒授行觴者。　《南史》陰鏗宴飲，因回酒炙授行觴者，坐客皆笑。曰：吾儕終日酣飲，而行觴者不知其味，非人情也。及侯景亂，鏗為賊擒，或救免之，卽行觴者。　清雪居士曰：顧榮亦有分炙事，與鏗事同。中山君之壺飱，趙宣之食桑間餓者，不過沾沾小惠，偶一行之而終得其報，况於霑大恩沐殊遇者乎。
酒薄被圍。　《淮南子》魯、趙皆獻酒於楚，楚之主酒吏求酒於趙，趙不與，吏潛以趙厚酒易魯薄者，奏之楚王，以趙酒薄遂圍邯鄲。
醴酒不設。　楚王戊與穆生事。
酒黨。　後漢馮方怨桓彬，誣為酒黨，遂終廢棄。
解乏。　《開元遺事》開元中，天下康樂，自招應縣至都門，當官道左右市酒，亦有施者為行人解乏，號為歇馬杯，亦古人衢尊之義也。　清雪居士曰：較之德宗播遷時，京師市上偶有一醉人，人聚觀以為祥瑞者，何啻懸絕。
告身易醉。　《唐書》至德中，官爵冒濫，大將軍告身才易一醉。
酒有別腸。　《閩史》閩主曦言：周維岳身甚小，何飲酒多。左右曰：酒有別腸。閩主欲割視之。或曰：殺維岳，無人侍劇飲。乃止。
三友。　《長慶集》樂天以詩、酒、琴為三友。嘗作詩曰：昨日北窗下，自問何所為，所親惟三友，三友者為誰，琴罷輒飲酒，酒罷輒吟時，三友遞相引，循環無已時。
染唇漬口。　《笑林》王子淵褎買得髥奴，名便了，戲作僮約，頗堪發粲。其略曰：奴從百役使，不得有二言，但當飲水，不得嗜酒，欲飲美酒，惟當染唇漬口，不得傾盂覆斗，事訖欲休，當舂一石，夜半無事，浣衣當白，奴不聽教，當菙一百。讀券畢，奴兩手自搏，目淚下落，鼻涕長一尺，如王大夫言，不如早歸黃土陌，蚯蚓鎖額。
獵酒。　《霏雪錄》五代漢常思有從事來見，思怒曰：必是來獵酒。命典客飲而遣之。　北軒主人曰：獵酒二字甚新。庾信詩：劉伶方捉酒。駱賓王：貨酒成都妾亦然。杜詩：空愁避酒難。樂天：豈宜憑酒更麤狂。元微之：接酒待殘鶯。曹唐：暗笑夫人推酒聲。韋莊：大抵行人難訴酒。陳師道：棧羊篩酒待公歸。晁冲之：豪放悉寓酒。范成大：騷客顛詩亦狂酒。清雪居士：無地可逃酒。他如戰酒，鬭酒，賭酒，準酒，過酒，試酒，皆不敵此二字也。
醒酒石，醒酒草。　《澄懷錄》石能醒酒，則李衛公平泉莊物也。草能醒酒，則開元興慶池南物也。
別一罌非酒。　《霏雪錄》晉孔弈有遺酒者，弈遙呵曰：人餉我兩罌酒，其一何故非也，視之一罌果是水。人詢其故，弈曰：酒重水輕，提酒者手有輕重故耳。
飲儲。　下酒物謂之飲儲。
酒保，酒傭。　《史記》欒布困窮，為酒家保。《後漢書》李燮，李固子，亡命為酒家傭。
馬軍。　杜甫〈謝嚴中丞送酒〉詩：洗琖開嘗對馬軍。馬軍，卽所遣送酒人也。
三不如人。　宋皇甫牧曰：子瞻自言平生有三不如人，謂著棋、喫酒、唱曲也。然三者亦何用如人，子瞻詞雖工，多不入腔，正以不能唱曲耳。
算酒。　《算書》趙達如故人家，食畢，主人曰：乏嘉肴，無以敘意。達因取雙筯再三縱橫曰：君東壁下有美酒一斛，鹿肉三觔。主人慙曰：以卿善射，故相試耳。
酒藏吏。　《談藪》晉戴洋年十二，病死而蘇，曰：天使我為酒藏吏。
唐時酒價。　《學齋呫嗶》真宗偶問丁謂唐時酒價。謂對以每升三十。上問何據。乃引杜詩：速來相就飲一斗，恰有三百青銅錢。上頗喜其對。然李太白又有「金樽美酒斗十千」之句，李、杜同時，何所言酒價迥異。客有善謔者曰：太白自謂美酒，恐老杜不擇飲而醉村店壓茅柴耳。此雖戲言，卻亦近理。
當壚。　《史記》司馬相如與卓文君臨卭賣酒，文君當壚，相如滌器。　北軒主人〈題文君當壚賣酒圖〉：歸鳳求凰絕響，話來賣酒如新，不羨當爐豔質，偏憐滌器才人。
酒稅。　清雪居士曰：熙甯酒課載，杭設十務，稅三十萬貫以上。蘇州七務，稅二十萬貫以上。獨於秀州有十七務，稅十萬貫以上，課少而務多。總天下而計之，其榷稅有百萬貫餘，是豈為盛時美政也，裕國之道要不在此。　張蠙詩：甘貧只擬長監酒，忍病猶期強采花。
分杯飲。　左慈與曹操事。
噀酒滅火。　《雞助》後漢欒巴噀酒救成都火，郭憲噀酒救齊國火，晉佛圖澄噀酒救幽州火。
壽星臨帝座。　《緯史》宋仁宗時，有道士遊於市，形狀大異，飲酒不醉。好事者圖其形，達於帝所。帝召見，賜酒一石，飲盡。次日，司天臺奏云：壽星臨帝座。忽失道人所在。
虹吸酒。　《祥驗集》韋皋鎮蜀，有虹垂首於筵吸酒。旬日拜中書。
君山美酒。　《湘州志》酒香山在君山上，有美酒數斗，飲之者不死。漢武求得之，為東方朔竊飲，帝欲殺之。朔曰：酒若驗，卽殺臣，臣亦不死，臣死，酒亦不驗。乃得免。
華山酒嫗。　《列仙傳》呼子先者，漢中卜師也，壽百餘歲，臨去，呼酒家嫗曰：急裝與汝俱去。夜有仙人持二茅狗來，子先持一與嫗，乃龍也，騎之上華陰山。後嘗於山上大呼言子先酒母在此。
斗星化人飲酒。　《國史異纂》唐太宗時，李淳風奏：北斗七星當化為人，明日至西京市飲酒。帝使人候之，有胡僧七人，入自金光門，至西京酒肆飲酒。使者宣勅，七人笑曰：此必淳風小兒言也。忽不見。
太白酒星。　《唐逸史》成都酒家，每有紗帽藜杖四人來飲，飲輒數斗，其言愛說孫思邈。明皇召思邈問之，曰：此太白酒星，仙品絕高，每遊人間飲酒，處處皆至，尤樂蜀都。
成德器。　《紀異錄》有人自稱成德器，從人求酒，擊之，乃一酒瓮。
酒魔。　《蔣氏日錄》元載不飲酒，鼻聞氣卽醉。有人以針挑其鼻，出一小蟲，曰：此酒魔也。是日飲一斗。
鬼醉。　《妄言》漢建武年，東萊人姓乜家嘗作酒，一日見三奇客共麯飯至，索酒飲，飲竟而去。頃有人來云，見三鬼酣醉於林中。
薄荷為酒。　《清異錄》猫以薄荷為酒，雞以蜈蚣為酒，鳩以桑椹為酒，虎以狗為酒，蛇以茱萸為酒，皆謂食之則醉。又，蜜蜂以蕎麥花為酒。
勝飲編卷十六譚瑩玉生覆校

[book_title]勝飲編卷十七
廣寧　郎廷極　北軒　輯
正喻
凡物有比擬而益見其佳者，於是愛酒之人正言之，不足復罕譬言之。次正喻第十七。
顧建康。　《南史》齊顧憲之為建康令，號神明都下飲醇酒，號顧建康，言其清且美也。
如淮如澠。　《左傳》晉侯與齊侯晏，中行穆子相，投壺，晉侯先。穆子曰：有酒如淮，有肉如坻，寡君中此，為諸侯師。中之。齊侯舉矢曰：有酒如澠，有肉如陵，寡人中此，與君代興。亦中之。又，〈魏都賦〉清酤如濟，濁醪如河。
如泉如川。　杜詩：不有小舟能蕩槳，百壺那送酒如泉。歐陽文忠詩：况有玉鍾應不負，夜槽春酒響如泉。　北軒主人詩：花鈿人似月，翠瓮酒如川。
碧如江。　楊誠齋詩：南溪新酒碧如江，北地鵞梨白似霜。
綠如苔。　韋莊詩：榴花新釀綠如苔，對雨閒傾竹葉杯。
如霞。　歐陽文忠詩：誰能慰寂寞，惟有酒如霞。
如乳如餳。　岑參詩：絲繩玉餌酒如乳。樂天詩：甌泛茶如乳，臺粘酒似餳。又，酒味濃于餳。
似蜜甜。　杜詩：不放香醪似蜜甜。
滑如油，濃似粥。　東坡詩：白酒無聲滑瀉油。又，社酒粥面濃。放翁詩：街頭買酒滑如油。又，高樓臨路酒如油。又，酒似粥濃知社到，餅如盤大喜秋成。
肥于羜，膩如織。　皮日休詩：糟牀帶松節，酒膩肥于羜。元微之詩：繪縷輕似絲，香醅膩如織。
鵞黃鴨綠。　東坡詩：應傾半熟鵞黃酒，照見新晴水碧天。放翁詩：新酒黃如脫殼鵞。誠齋詩：坐上豬紅間熊白，瓮頭鴨綠變鵝黃。　北軒主人詩：浮醅真鴨綠，染紙是鴉青。又，把杯喜泛鵞黃乳。
色如鵞氄。　放翁詩：晨起常教置一壺，色如鵞氄潤如酥。
鵞兒，鵞離。　范浚詩：王椀鵞兒酒，花瓶虎子鹽。放翁詩：釀成西蜀鵞雛酒，煮就東坡肉糝羹。
虀湯，蜜汁。　東坡詩：酸酒如虀湯，甜酒如蜜汁，三年黃州城，飲酒但飲溼。
金屑醅，玉色醪。　樂天詩：金屑醅濃吳米釀，銀泥衫穩越娃裁。東坡詩：不知飲我玉色醪。
白玉泉。　東坡詩：聞道清香閣，新篘白玉泉。
沙糖味。　古聖郎曲：酒無沙糖味，為他通顏色。
油衣。　元微之詩：酒愛油衣淺。
珠顆。　少遊詩：香槽旋滴珠千顆，歌扇驚圍玉一叢。
一瓮雲，千鍾乳。　東坡詩：自撥牀頭一瓮雲，幽人先已醉濃芬。清雪居士詩：聖酒千鍾乳，神丹一粒砂。
秋江寒月。　山谷〈清醇酒頌〉清如秋江寒月，風吹波靜而無雲，醇如春江永日，落花游絲之困人。
養生主，齊物論。　《三餘雜記》唐子西在惠州，名酒之和者曰養生主，勁者曰齊物論。
酒蟻，酒蛆。　《北軒筆記》周禮：酒有泛齊謂浮蟻，在上洗洗然也。蛆，義同。如春蟻，臘蟻，玉蟻，綠蟻，縹蟻，白蟻，素蟻，玉蛆，浮蛆之屬，詩家多用之。　樂天詩：香醪淺酌浮如蟻，雲髻新梳薄似蟬。
酒母，酒子。　方秋崖詩：春蔓茶僧老，秋泓酒母淳。放翁詩：鄰翁分酒子，羽客借桐孫。
酒嫩，酒肥。　陸龜蒙詩：凍醪初漉嫩如春，輕蟻漂漂雜蘂塵。　皮日休詩：茗脃不禁炙，酒肥或難傾。
頭酒，尾酒。　《正字通》俗呼醑為頭酒，醨為尾酒。
捉酒虎。　《酒史》諺謂海錯之鹽者為捉酒虎。
酒波。　倪璞詩：酒波蕩漾天河傾。放翁詩：夜煖酒波搖燭焰，舞回妝粉鑠花光。
酒花。　李羣玉詩：酒花蕩漾金樽裏，棹影飄搖玉浪中。孔平仲詩：酒花隨煖聚，酥蘂帶寒開。
酒鄉。　宋林景熙詩：乾坤浩蕩酒鄉寄，山水蒼寒琴意參。　北軒主人曰：酒鄉、醉鄉之屬，不過寓言耳，然浙之嘉興稱醉里，相傳吳王曾醉西施於此，因名。蘇州越來溪西南有酒城，《志》亦言吳王所築，以釀酒。則實有其地也。
酒膽。　陸龜蒙詩：酒膽大如斗。
糟邱，糟垤，糟隄。　李白詩：壘麯便築糟邱臺。山谷詩：崑崙視糟垤，卽化不自知。清雪居士詩：堪笑世人耽麯糵，糟隄一築如沙隄。
酒中住。　東坡詩：甚欲隨陶公，移家酒中住。又，醉處卽為家，阮宣語也。
酒為年。　杜詩：應須棊度日，且用酒為年。林景熙詩：風月未容詩人務，乾坤應用酒為年。
三昧酒。　柳宗元詩：楓樹夕陽亭，共傾三昧酒。
聲聞酒。　樂天詩：何年飲著聲聞酒。
軟飽。　東坡詩：三杯軟飽後，一枕黑甜餘。
醉侯。　皮日休詩：他年謁帝言何事，請贈劉伶作醉侯。放翁詩：未恨名風漢，惟求拜醉侯。
醉頭，醉腮。　陳師道詩：醉頭強為好峰擡。蘇子美詩：爽籟颯颯吹醉腮。
醉帆。　陸龜蒙詩：醉帆張數幅，惟待鯉魚風。
醉袖。　放翁〈梨花〉詩：嘗思南鄭清明路，醉袖吟風雪一枝。
醉如泥。　《瑣錄》舊有醉如泥之喻，按南海有無骨蟲，名曰泥，在水中則活，失水則醉，如堆泥，取義本此。　杜詩：飯糲添香味，朋來有醉泥。
蜂識酒香。　陳師道詩：谷鳥驚棋響，山蜂識酒香。
蝶酣，鶯醉。　《北軒詩話》曾見酒店字聯，飛鳥聞香應化鳳，遊魚得氣亦成龍，幾為絕倒。皮襲美〈酒樓〉詩，亦有「舞蝶傍應酣，啼鶯聞亦醉。」之句，雖覺稍雅然，如此比擬，李、杜諸家決不入詩也。
酒不及風。　唐詩：無將故人酒，不及石尤風。
如雨滴。　山谷詩：醡頭夜雨排檐滴。
杯似海寬。　故翁詩：但遣銀杯似海寬。　北軒主人詩：花欄一似霞文麗，酒斚真如海樣寬。
畏酒如畏虎。　放翁詩：少年見酒喜欲舞，老大畏酒如畏虎。
酒猶兵也。　《北軒詩說》陳暄引江諮議言，酒猶兵也，兵可千日不用，不可一日不備，酒可千日不飲，不可一飲不醉。余有詩云：知心止許琴為友，伐性須防酒是兵。同以兵為喻，意卻相反。
勝飲編卷十七譚瑩玉生覆校

[book_title]勝飲編卷十八
廣寧　郎廷極　北軒　輯
借喻
破悶追歡莫不歸功於酒，委而去之，未免枯寂，乃有與酒為類者，瓮香如在亦足以塞流涎之口。次借喻第十八。
若作酒醴。　《書》若作酒醴，爾惟麯糵。殷高宗命傅說之辭。
味言若酒。　《北史》魏太宗與崔浩論事，語至中夜，大悅，賜浩縹碧酒十觚，水精戎鹽一兩。曰：朕味卿言，若此鹽酒。
如飲醇醪。　〈江表傳〉程普數侮周瑜，瑜不較，普敬服。曰：與周公瑾交，如飲醇醪，不覺自醉。
醴泉。　《符瑞錄》王者政平則醴泉涌出。又，王者宴不及私則銀瓮呈祥。
喜氣如春釀。　東坡詩：一家喜氣如春釀。
酒旗星。　《星經》酒醪五齊之屬，天文酒旗星主之。　王子深詩：挹漿依斗柄，酌酒問旗星。放翁詩：相法無侯骨，生平直酒星。
天酒。　《太平廣記》甘露，一名天酒。　北軒主人詩：土鉶仍示儉，天酒每徵祥。
沉釀川。　《古今注》漢魏安為閿鄉嗇夫，夜宿一津，逢故人，四顧荒野無酒可酤，因以錢投水中，挹水酌之，盡夕酣暢。後人遂名其地曰沉釀川。
揚茂化于醇醲。　〈費褘傳〉。
味勝清醐。　周必大詩：篇篇有味勝清醐。
濃比酒。　程俱詩：客裏閒愁濃似酒，春來歸思亂于雲。東坡詩：夜來春睡濃于酒，壓褊佳人纏臂金。又，世事如今臘酒濃，交情自古春雲薄。范石湖詩：花氣薰人濃似酒。又，詩情飲興如雲薄，草色花光似酒濃。張耒詩：別離滋味濃于酒。放翁詩：秋晚閒愁抵酒濃。崔道融詩：三月寒食時，日色濃于酒。韓琮詩：暖風遲日濃于酒。
天和當飲。　薛文清詩：道腴可充餐，天和足當飲。
祭酒。　《官制考》祭酒之官，漢武時置，時未有國學，凡官名祭酒，皆一位之元長。古者賓得主人饌，則老者一人舉酒以祭地，故以祭酒為稱。
古人糟粕。　《三餘雜記》齊桓公讀書堂上，輪扁曰：君之所讀者，古人之糟粕已夫。
接如醴。　《記》君子之接如水，小人之接如醴，君子淡以成，小人甘以壞。
歸思如酒。　放翁詩：歸思恰如重醞酒。
麴塵波，麯塵絲。　樂天詩：晴沙金屑色，春水麴塵波。劉中山詩：龍池遙望麯塵絲。則柳也。
柳爛金醅。　皮日休詩：柳芽初吐爛金酷。
黃似酒。　杜詩：鵝兒黃似酒，對酒愛新鵝。
似壓酒聲。　東坡詩：蓬牕高枕雨如繩，恰似糟牀壓酒聲。
以水色比酒。　《北軒詩話》太白詩：遙看漢水鴨頭綠，恰似葡萄初潑醅。王庭珪詩：雨溪春水綠如醅。放翁詩：山花白似雪，江水綠于釀。晁冲之詩：我家溱洧間，春水色如酒。古人以水色比酒，定是春水。若夏水多潦，秋水多泛，冬水多凝，皆不類也。
如中酒，非中酒。　唐人下第詩：氣味如中酒，情懷似別人。倪雲林詩：旅思凄凄非中酒，人情落落似殘棋。
酒暈妝。　《日札》美人妝，面卽傅粉，復以臙脂調勻掌中施之兩頰，濃者為酒暈妝，淺者為桃花妝，薄薄施朱以粉罩之為飛霞妝。
斗不挹酒。　《詩》維北有斗，不可以挹酒漿。
及時杯。　石湖詩：新漲忽明多病眼，好風如把及時杯。
文如瓊杯玉斚。　《唐書》謂王翰。
衢尊。　《淮南子》聖人之道，猶中衢而致尊。註：道，六通謂之衢尊。
古彝斚。　陳傅良詩：夫子居然古彝斚。
如造內法酒手。　《後山詩話》子瞻謂孟浩然詩韻高而才短，如造內法酒手而無材料爾。
妝臺前飲一金琖。　《唐詩話》牡丹詩有「國色朝酣酒，天香夜染衣。」之句，明皇謂貴妃曰：試于妝臺前飲一紫金琖酒，則此詩可見矣。
情似酒杯深。　薛昭蘊詩：意滿更同春水滿，情深還似酒杯深。
傾空罍。　東坡詩：自笑才盡傾空罍。
書名玉杯。　《庾信集》琴號珠柱，書名玉杯。玉杯，董仲舒所著書名。
水平如杯。　孔平仲詩：綠榆覆水平如杯。
挈壺。　欽天監官名。
提壺盧。　鳥名。歐陽永叔詩：獨有花上提壺盧，勸我沽酒花前傾。東坡詩：花下壺盧鳥勸沽。惠洪詩：勸沽何處禽知我，含笑誰家花隔籬。
酒瓮，酒囊。　禰衡云：荀彧可與強言，餘皆酒瓮飯囊耳。又，唐末，馬殷竊據湖南，亦有酒囊飯袋之稱。
旅酬。　放翁詩：百年子初筵，我已迫旅酬。自謂年老也。
釀雪天。　宋人詩：山色蒼寒釀雪天。
心醉六經。　見《文中子》。　北軒主人曰：古人用醉字，不關酒者甚多。如杜詩：桃花氣暖眼似醉。李咸用〈牡丹〉詩：蝶迷蜂醉飛無聲。劉中山詩：花時天似醉。孟郊詩：醉紅不自力，狂豔如索扶。謂花也。劉長卿〈木蘭〉詩：香醉往來人。楊萬里詩：春醉非關酒。又，月如醉眼生紅暈。又，〈杏花〉詩：晴薰雨醉總相宜。劉從益詩：花醉紅沾袖，松吟翠遶身。王仲修詩：宮鶯嬌醉弄春風。凡此醉字皆勝於飲酒也。
竹醉日。　《歲時廣記》五月十三為竹醉日，宜移竹。
映檐白醉。　《唐書》高太素隱商山，起六逍遙館，各製一銘，其三為冬日初出，銘曰：折膠墮指，夢想負背，金鑼騰空，映檐白醉。
醉忘歸。　隋煬帝帳名，見《南部烟花錄》
名利醉人。　唐鄭雲叟詩：浮名浮利過於酒，醉得人心死不醒。
春睡酣。　東坡詩：落日半窗春睡酣。
紅酣。　曾子固詩：荷花落日紅酣酒。
勝飲編卷十八譚瑩玉生覆校

        </div>
      </div>
    </div>
  </div>
</div>
<!--update:2025-08-30 09:46:54-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>