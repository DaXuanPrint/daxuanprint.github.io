<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,资治通鉴后编卷一,资治通鉴后编卷二,资治通鉴后编卷三,资治通鉴后编卷四,资治通鉴后编卷五,资治通鉴后编卷六,资治通鉴后编卷七,资治通鉴后编卷八,资治通鉴后编卷九,资治通鉴后编卷十,资治通鉴后编卷十一,资治通鉴后编卷十二,资治通鉴后编卷十三,资治通鉴后编卷十四,资治通鉴后编卷十五,资治通鉴后编卷十六,资治通鉴后编卷十七,资治通鉴后编卷十八,资治通鉴后编卷十九,资治通鉴后编卷二十,资治通鉴后编卷二十一,资治通鉴后编卷二十二,资治通鉴后编卷二十三,资治通鉴后编巻二十四,资治通鉴后编巻二十五,资治通鉴后编巻">
<meta name="description" content="一百八十四卷。徐乾学主编，万斯同、。阎若璩、。胡渭等编纂。。体例仿。《资治通鉴》，。关于史实之详略先后，。作考异以折衷;。诸家议论可取者，。附录于各条之下;。断以己意则标“乾学曰”。以别之。。全书起自960年。(宋太祖建隆元年)，。止于1367年。(元顺帝至正二十七年)，。史料丰富，。尤精于舆地，。校勘补遗，。用力颇深。_资治通鉴后编_全文在线阅读_资治通鉴后编_全文在线下载_大玄古籍书库">
<title>资治通鉴后编_徐乾学_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">资治通鉴后编</span> <br/>
          作者： <span class="inputVal" id="bkauthor">徐乾学</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]1872347</span> <br/>
          说明： <span class="inputVal" id="bkdec">一百八十四卷。徐乾学主编，万斯同、 阎若璩、 胡渭等编纂。 体例仿 《资治通鉴》， 关于史实之详略先后， 作考异以折衷; 诸家议论可取者， 附录于各条之下; 断以己意则标“乾学曰” 以别之。 全书起自960年 (宋太祖建隆元年)， 止于1367年 (元顺帝至正二十七年)， 史料丰富， 尤精于舆地， 校勘补遗， 用力颇深。</span> <br/>
          封面： <span class="inputVal" id="bkimg">Z_6980.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]资治通鉴后编
[book_author]徐乾学
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]1872347
[book_dec]一百八十四卷。徐乾学主编，万斯同、 阎若璩、 胡渭等编纂。 体例仿 《资治通鉴》， 关于史实之详略先后， 作考异以折衷; 诸家议论可取者， 附录于各条之下; 断以己意则标“乾学曰” 以别之。 全书起自960年 (宋太祖建隆元年)， 止于1367年 (元顺帝至正二十七年)， 史料丰富， 尤精于舆地， 校勘补遗， 用力颇深。
[book_img]Z_6980.jpg


[book_title]提要
【臣】等谨按资治通鉴后编一百八十四卷
国朝徐干学撰干学有读礼通考已着録是编以元明人续通鉴者陈桱王宗沐诸本大都年月参差事迹脱落薛应旂所辑虽稍见详偹而如改宋史周义成军为周义以胡瑗为朱子门人疎谬殊甚皆不足继司马光之后乃与鄞县万斯同太原阎若璩徳清胡渭等排比正史叅考诸书作为是编草创甫毕欲进于朝未果而没今原稿仅存惟阙第十一卷书中多涂乙删改之处相犹若璩手迹也其书起宋太祖建隆元年迄顺帝至正二十七年凡事迹之详畧先后有应叅订者皆依司马光例作考异以折衷之其诸家议论足资阐发者并采系各条之下间附已意亦依光书之例标臣干学曰以别之其时永乐大典尚庋蔵秘府故熊克李心诸书皆未得窥所辑北宋事迹大都以李焘残帙为稿本援防不能赅博其宋自嘉定以后元自至顺以前尤为简畧至宋末昰昺二王皆误沿旧史系年纪号尤于断限有乖又意求博赡颇少翦裁如西夏姻戚之盛备叙世系庆元伪学之禁详载谢表元末事迹多采辍耕録铁崖乐府叙书艺则称其日写三万字纪隠居则述其懐抱几时开无闗劝惩徒伤烦冗又载元顺帝初生之事过信庚申外史尤渉凿空然其裒辑审勘用力颇深故订误补遗时有前人所未及如宋史富弼以枢宻使出判扬州今防宰辅编年録改作河阳余介淳祐十三年及元人战于嘉定今据家传改作十二年元末防防淮安本纪首尾不具今从王逢梧溪集定作赵国用至正十六年张士诚防湖州本纪作二月今从明实録作四月皆按文覈实信而有徴又是时干学方领一统志局多见宋元以来郡县旧志而若璩诸人复长于地理之学故所载舆地尤为精核如宋王坚之守合州则采四川总志牟子才之谏张灯则采西湖游覧志而明人纪事之书若刘辰国初事迹呉寛平吴録之类亦并从附载以资考证年经月纬犂然可观虽不能遽称定本而以视陈王薛三书则过之逺矣乾隆四十六年十月恭校上
总纂官【臣】纪昀【臣】陆锡熊【臣】孙士毅
总　校　官【臣】　陆　费　墀

[book_title]资治通鉴后编卷一
刑部尚书徐干学撰
宋纪一【起上章涒滩正月尽十二月凡一年】
太祖啓运立极英武睿文神徳圣功至明大孝皇帝【讳匡姓赵氏涿郡人四世祖朓唐幽都令生珽唐御史中丞誔生敬涿州刺史敬生殷周检校司徒马军都指挥使殷娶杜氏生匡于洛阳夹马营赤光满室营中异香经宿不散人谓之香孩儿营及长容貌雄伟器度豁如识者知非常人初应募居周祖帐下世宗尝阅文书得韦囊中有木三尺余题云防检作天子时张永德为殿前都防检世宗疑之乃命匡代焉及恭帝立加检校太尉领归徳军节度使】
建隆元年春正月辛丑朔镇定二州言北汉引契丹入冦周帝命归徳军节度使检校太尉殿前都防检赵匡领宿卫诸将御之匡掌军政六年士卒服其恩威数从世宗征伐洊立大功人望归之至是王少国疑将士隂谋推戴壬寅殿前副都防检镇宁军节度使太原慕容延钊将前军先发癸卯大军继之军中知星者河中苖训见日下复有一日黒光摩荡者久之指谓匡亲吏楚昭辅曰此天命也是夕次陈桥驿将士相与聚谋曰主上防弱我辈出死力破贼谁则知之不如先立防检为天子然后北征都押衙李处耘具以其事白匡弟内殿祗候供奉官都知匡义【考异案王偁东都事畧陈桱通鉴续编作匡义薛氏王氏皆同惟李焘续通鉴长编杨仲良皇朝通鉴纪事本末作匡乂宋史太宗本纪亦云初名匡乂今姑从匡义】及归徳节度掌书记蓟人赵普【普初见显徳三年二月】语未竟诸将露刄突入大言曰军中定议欲册太尉为天子匡义普同声叱之曰防立大事也固宜审图且外冦压境盍先攘之诸将不可曰事变未可知但当亟入京城防立太尉破贼不难也匡义因语诸将曰兴王易姓虽云天命实繋人心汝等各能严饬军士勿令剽刼都城人心安则四方自定汝等亦可共保富贵矣众许诺乃共部分夜遣衙队军使郭延赟驰告殿前都指挥使石守信殿前都虞候王审【审初见徳三年】守信审琦皆素归心匡者将士环列待旦匡醉卧初不省甲辰迟明诸将擐甲执兵直叩寝门曰诸军无主愿防太尉为天子匡惊起未及应即被以黄袍罗拜呼万嵗掖乗马南行匡度不得免乃揽辔誓诸将曰汝等自贪冨贵立我为天子能从吾命则可不然不能为若主也众下马曰唯命匡曰太后主上吾皆北面事之不得惊犯大臣皆我比肩不得侵凌朝廷府库及士庶家不得攘掠用命有厚赏违不汝贳也皆应曰诺乃整军自仁和门入秋毫无犯市不易肆乙巳入汴先遣客省使大名潘美见执政谕意又遣楚昭辅慰安家人时宰相方就食閤中闻变范质【质宗城人初见开运元年】执王溥【溥榆次人初见干祐二年】手曰仓卒遣将吾辈之罪也爪入溥手几出血溥噤不能对侍卫马步军副都指挥使太原韩通【通初见显徳元年】自内庭惶遽奔归将率众备御散员都指挥使王彦升【彦升初见显徳三年】遇通于路跃马逐之驰入其第杀通及其妻子【考异苏辙龙川别志言韩通以亲卫战阙下败死按通仓卒被杀未尝交锋今从续通鉴长编】诸将翼匡登明徳门匡令甲士还营退归公署释黄袍有顷诸将拥范质等至匡呜咽流涕曰吾受世宗厚恩为六军所迫一旦至此慙负天地将若之何质等未及对列校罗彦瓌按劔厉声曰我辈无主今日须得天子质等相顾不知所为王溥降阶先拜质不得已亦拜【考异司马光记闻云质颇诮让太祖王偁东都事畧范质传既见太祖质曰先帝养太尉如子今身未冷奈何陈桱通鉴续编云范质以义让匡薛应旂宋元通鉴亦载质让匡曰先帝养大尉如子今骨肉未寒而太尉若此奈先帝何按王溥降阶拜质亦从之拜安肯侃侃以大义责宋祖乎长编及宋史并无此语今不取】质曰古有禅让之礼今可行也因具陈之遂请匡诣崇元殿行禅代礼召文武百僚至晡班定翰林学士承防新平陶谷【糓初见干祐元年】袖中出周帝禅诏【诏曰天生烝民树之司牧二帝惟公而禅位三王乗时而革命其揆一也予末小子遭家不造人心已去天命有归咨尔归徳军节度使殿前都防检赵匡禀上圣之姿有神武之畧佐我高祖格于皇天逮事世宗功存纳麓东征西怨厥绩懋焉天地神享于有徳讴歌狱讼归于至仁应天顺人法尧禅舜如释重负子其作賔呜呼钦哉祗畏天命】宣徽使引匡就龙墀北面拜受【宋史及实録并无宣徽使姓名疑即昝居润也】宰相掖并崇元殿服衮冕即皇帝位羣臣拜贺奉周帝为郑王符太后为周太后迁居西宫【考异龙川别志言太祖脱甲诣政事堂范质见大祖首陈禅代议又东都事畧范质传质曰大尉既以礼受嬗则事太后如母养少主如子与飞龙记司马光记闻朔记等所载都不同按太祖实归府第将士即拥范质等至质等见太祖必不在政事堂其约束将士不得加无礼于太后少帝固先定于未入城时非縁质请也惟执王溥手出血及光所记质不肯先拜当得其实】乙巳诏定有天下之号曰宋【因所领节度州名也】改元大赦内外马步军士等第优给命官分告天地社稷遣中使赍诏谕天下其诸道节度使别以诏赐焉华山隠士陈抟闻帝代周曰天下自此定矣
苏辙曰子观汉高祖光武唐太宗及我太祖皇帝能一天下者四君皆以不嗜杀人致之其余杀人愈多而天下愈乱秦晋及隋力能合之而好杀不已故或合而复分或遂以亡国焉
戊申赠周韩通为中书令以礼之初通与帝同掌宿卫军政多决于通通性刚愎众情不附谓之韩瞠眼其子颇有智畧见帝得人望劝通早为之所通不听卒及于难帝怒王彦升专杀将斩以徇已而释之然终身不授节钺【考异记闻云上初欲斩王彦升以初受命故不忍然终身废之不用葢误也但不授节钺耳】赐唐主李景诏书　辛亥论翊戴功以殿前都指挥
使石守信为归徳节度使侍卫亲军马步军副都指挥使侍卫亲军马军都指挥使高懐徳为义成节度使殿前副都防检侍卫亲军步军都指挥使张令铎为镇安节度使侍卫亲军马步军都虞殿前都虞王审琦为泰宁节度使殿前都指挥使虎捷左厢都指挥使张光翰为宁江节度使侍卫亲军马军都指挥使虎捷右厢都指挥使赵彦徽为武信节度使歩军都指挥使余领军者并进爵【考异虎防宋史作龙防误案玉海云国初张光翰虎防左厢赵彦徽右厢都指挥使今从之】　癸丑放周显徳中江南降将周成等三十四人归于唐　乙卯遣使分赈诸州　丁巳命宗正少卿郭玘祀周庙及嵩庆二陵因着令以时朝拜　先是周侍卫马步军都虞韩令坤【令坤初见显徳二年】领兵巡北邉慕容延钊复帅前军至真定帝既受禅遣使谕延钊令坤各以便宜从事两人皆听命己未加延钊殿前都防检昭化节度使同中书门下二品令坤侍卫马步军都指挥使天平节度使同平章事　宰相表请以二月十六日为长春节【帝生日也】　壬戌以赵普为右谏议大夫枢宻直学士初上领宋镇普为书记与节度判官刘熙古观察判官吕余庆摄推官沈义伦皆在幕府至是普以佐命功迁乃召熙古为左谏议大夫余庆端明殿学士义伦戸部郎中　癸亥以符彦卿守太师雄武节度使王景守太保封太原郡王定难节度使西平王李彛殷守太尉荆南节度使高保融守太余领节镇者并进爵甲子皇弟匡义加睦州防御使赐名光义　幸国子
监　立宗庙诏百官集议己巳兵部尚书张昭【昭初见干祐二年】等上奏曰谨按尧舜禹皆立五庙葢二昭二穆与其始祖也有商改国始立六庙葢昭穆之外祀契与汤也周立七庙葢亲庙之外祀太祖及文王武王也汉初立庙悉不如礼魏晋始复七庙之制江左相承不改然七庙之中犹虚太祖之室隋文但立高曾祖祢四庙而已唐因隋制立四亲庙梁氏而下不易其法稽古之道斯为折衷伏请追尊高曽祖祢四代号諡崇建庙室制可于是定宗庙之制嵗以四孟月及季冬凡五享朔望荐食荐新三年一祫以孟冬五年一禘以孟夏皆窦仪所定也
朱熹曰太祖受命之初未遑他事首尊四祖之庙后或言太祖受命立极当为始祖而僖祖初无功徳亲尽当祧者臣深考其説而以人心之所安者揆之则僖祖者太祖之高祖考虽歴世久逺功徳无传然四世之后笃生神孙应天顺人以宁兆庻葢不必亲为之然后为盛也
镇州郭崇报契丹北汉军皆遁　唐主景遣使诛钟谟于饶州诘之曰卿与孙晟同使北晟死而卿还何也谟顿首服罪缢杀之并诛张峦于宣州【谟流饶州峦贬宣州副使去年十月事】　二月乙亥尊母南阳郡夫人杜氏为皇太后后安喜人治家严毅有法生五子【匡济匡光义光美匡赞匡济匡赞早卒】陈桥之变后闻之曰吾皃素有大志今果然及尊为皇太后帝拜于殿上羣臣称贺太后愀然不乐左右进曰臣闻母以子贵今子为天子胡为不乐太后曰吾闻为君难天子置身兆庶之上若治得其道则此位诚尊茍或失驭求为匹夫不可得是吾所以忧也帝再拜曰谨受教加范质王溥魏仁浦等官上待周三相并以优礼质
自司徒平章事昭文馆大学士参知枢宻院事加侍中溥自右仆射平章事监修国史参知枢宻院事加司空仁浦自枢宻使中书侍郎平章事集贤殿大学士加右仆射自唐以来三大馆职皆宰臣兼之首相昭文次监修次集贤宋因焉质溥寻皆罢参知枢宻又加枢宻使吴延祚同二品【以廷祚父名璋避平章故特加同二品】旧制凡大政事必命宰臣坐议从容赐茶乃退唐迄五代犹遵此制及质等为相自以周朝旧臣内存形迹又惮帝英睿乃请毎事具劄子进呈取防帝从之由是坐论之礼遂废　己卯以天下兵马都元帅吴越国王钱俶为天下兵马大元帅　丙戌长春节赐羣臣衣各一袭宰相率百官上寿赐宴相国寺　中书舎人扈权知贡举庚寅奏进士合格者杨砺等十九人自是嵗以为常　辛卯大宴于广徳殿凡诞节后择日大宴自此始　前乡贡三传孙兰治左氏春秋聚徒教授其门人有被黜退者兰乗醉突入贡院諠哗下吏案之壬辰兰决杖配商州　三月乙巳改天下郡县之犯御名庙讳者　丙辰唐主景遣使来贺登极　南汉宦者陈延寿言于南汉主曰陛下所以得立由先帝尽杀羣弟故也南汉主以为然丁巳杀其弟桂王璇兴【日据司马光朔记】　吴越王俶遣使来贺登极唐主景复遣使来贺长春节　宿州火燔民庐舎万余区遣中使安抚之　壬戌追尊祖考为皇帝妣为皇后諡高祖朓曰文献庙号僖祖陵曰钦陵妣崔曰文懿曽祖珽曰恵元庙号顺祖陵曰康陵妣桑曰恵明皇祖敬曰简恭庙号翼祖陵曰定陵妣刘曰简穆皇考殷曰昭武庙号宣祖陵曰安陵　壬戌定国运受周木徳因以火徳王色尚赤腊用戌　先是北汉诱代北诸部侵掠河西诏诸镇会兵以御之是月定难节度使李彛兴言遣都将李彛玉进援麟州北汉引众去彛兴即彛殷也避宣祖讳改焉　夏四月癸酉兼判太常寺窦俨请改周乐文舞崇徳之舞为文徳之舞武舞象成之舞为武功之舞改乐章十二顺为十二安葢取治世之音安以乐之义诏行之　辽人入冦棣州刺史何继筠追破其众于固安获马四百匹　帝加周昭义军节度使太原李筠中书令【筠初见天福十二年七月】使者至潞州筠即欲拒命左右切谏乃延使者置酒张乐遽索周祖画象悬防壁涕泣不已賔佐惶惧告使者曰令公被酒失常幸毋怪北汉主钧闻之乃以蜡书结筠同举兵筠长子守节泣谏筠不听帝手诏慰抚且召守节为皇城使筠遂遣守节入朝伺动静帝迎谓曰太子汝何故来守节矍然头击地曰陛下何言此必有防人间臣父也帝曰吾闻汝数谏汝父不听故遣汝来欲吾杀汝耳归语汝父我未为天子时任自为之既为天子独不能小让我耶守节驰归告筠筠遂令幕府为檄数帝罪癸未执监军周光逊等送北汉纳欵求援又遣兵袭泽州杀刺史张福据其城从事闾邱仲卿説筠曰公孤军举事其势甚危虽倚河东之援恐亦不得其力大梁兵甲精鋭难与争锋不如西下太行直抵懐孟塞虎牢据洛邑东向而声大义于天下计之上也筠不能用　丙戌昭义变闻枢宻使吴延祚言于帝曰潞州岩险贼若固守未可以嵗月破然李筠素骄易无谋宜速引兵击之戊子遣石守信高懐徳率前军进讨帝敕守信等曰勿纵筠下太行急引兵扼其隘破之必矣【考异石守信出军续通鉴长编及宋史在戊子实録在癸巳戊子四月十九日癸巳二十四日今从其近者】帝召三司使张美调兵食【美初见显徳二年】美言懐州刺史马令琮度李筠必反日夜储偫以待王师帝亟令授令琮团练使宰相范质曰大军北伐借令琮供亿不可移他郡遂并懐州为团练以令琮充使焉
富弼曰太祖赏功任人深得其术以令琮储蓄待王师故有团练之命用赏其劳又以移别郡则他官未练其事遂升本州使名以授之恩宠如是之异其人得不尽力乎
五月己亥朔日有食之帝降服出次百官各守其司庚子命宣徽南院使昝居润【居润初见显徳元年】赴澶州廵检殿前都防检镇宁节度使慕容延钊彰徳军留后太原王全斌【全斌初见天成元年　考异案宋史新编王全斌全斌未讨筠之先官至相州留后非节度使也宋史太祖本纪作彰徳军节度使非是今从长编】率兵由东路与石守信高懐徳会　辛酉以洺州团练使博野郭进为本州防御使兼西山廵检备北汉也李筠请北汉主钧举军南下已为前导钧即日大阅倾国自将将出左仆射赵华谏曰李筠举事轻易事必无成陛下扫境内赴之臣未见其可也钧不聼行至太平驿筠身率官属迎谒钧封筠西平王赞拜不名坐宰相上筠见钧仪卫寡弱内甚悔之又自言受周氏恩不忍负而北汉与周世仇钧闻筠言亦不悦筠将还钧遣宣徽使卢赞监其军筠心益不平乃留其长子守节守上党而自率众三万南出石守信等破之于长平又攻拔其大会寨甲辰诏夺筠官爵　丙午幸宰相魏仁浦第视疾　己酉西京作周六庙成遣光禄卿郭玘泰迁神主　乙卯忠正节度使杨承信来设宴于广政殿自是即以为例【承信初见天福三年】　丁巳诏亲征以枢宻使吴延祚为东京留守知开封府吕余庆副之皇弟光义为大内都防检遣韩令坤率兵屯河阳己未帝发大梁壬戌次荥阳西京留守向拱【拱初见广顺二年尝改名训】劝帝济河逾太行乗其未集而撃之稽留浃旬则其锋益炽矣枢宻直学士赵普亦言贼意国家新造未能出征若倍道兼行掩其不备可一战而克帝纳其言丁卯石守信高懐徳破筠军三万余众于泽州南获北汉河阳节度使范守图杀卢赞筠遁入泽州婴城自固是月永安节度使折徳扆破北汉沙谷寨斩首五百
级徳扆从阮之子也【考异实録在六月甲午据奏至日也宋史因之今从长编扆初见干祐三年从阮初见开运二年】六月己巳朔帝至泽州督军攻城逾旬不下帝召控鹤左厢都指挥使马全乂【全乂初见广顺三年】问计全乂请并力急攻遂率敢死士先登飞矢贯臂全乂拔镞进战帝亲帅卫兵继之辛巳克其城李筠赴火死获北汉宰相卫融【宋史作魏融误】甲申免泽州今年田租乙酉进次潞州丁亥筠子守节以城降赦之陞单州为团练用守节为使是日帝入潞州宴从官于行宫辛卯大赦免附潞三十里今年田租録阵殁将校子孙丁夫给复三年筠性虽暴事母甚孝毎怒将杀人母屏风后呼筠筠即趋至母曰闻将杀人可免乎为吾曹増福尔筠遽释之　北汉主钧闻筠败遁还晋阳谓赵华曰李筠无状卒如卿言吾幸全师以归但恨失卫融卢赞耳　癸巳安国节度使李继勲来朝乙未命为昭义节度使【继勲初见显徳三年】　丁酉帝发潞州秋七月戊申至京师　初卫融被执帝诘融曰汝教刘钧助李筠反何也融对曰犬吠非其主臣诚不忍负刘氏且云陛下纵不杀臣臣亦不为陛下用终当间道走河东尔帝怒命左右以鐡挝撃其首流血被面曳出将戮之融呼曰臣得死所矣帝曰忠臣也释之以良药敷其疮因使致书北汉主求周光逊等约亦归融太原北汉主不报辛亥以融为太府卿七月壬子幸宰相范质第视疾前司空赵国公李
糓初归洛阳李筠以糓周朝名相遗钱五十万他物称是糓受之及筠叛糓忧恚发病乙卯卒帝为废朝一日赠侍中糓为人厚重刚毅雅善议论辞气明畅尤能知人汲引寒士多至显位　戊午宴韩令坤等于礼贤讲武殿赏平泽潞功也　初成徳节度使金城郭崇【崇初见天福二年】闻帝受禅追感周室恩遇时或涕泣监军陈思诲【陈思让汾州人初见天福六年思诲其弟也】宻奏其状且言常山近边宜谨备之帝曰我素知崇笃于恩义此葢有所激发耳遣使觇之崇忧懑失据观察判官辛仲甫曰公首效诚节且军民处置率循常度朝廷虽欲加罪何以为辞使者至但率官吏郊迎尽礼致恭淹留伺察当自辨明矣崇如其言使者归奏崇无他【考异东都事畧宋史新编郭崇言崇方对賔属坐池亭饮博城中晏然不言仲甫为崇筹画事辛仲甫亦不言此事今从长编】帝喜曰我固知崇不反也　以昝居润权知镇州初以知州易方镇也【考异本及皇朝大事纪九朝备要皆载居润权知镇州而长编有郭崇入朝帝命为宣徽南院使权知镇州疑有先后不应亦载是年七月内及考崇本传并无此事则为居润无疑也】　乙丑唐主景进白金贺平泽潞　诏殿前侍卫二司各阅所掌兵简其骁勇者升为上军而命诸州长吏选所部兵送都下以补禁旅之阙又选强壮卒定为兵样分送诸道召募教习俟其精练即送阙下由是犷悍之士皆禁籍矣又惩唐以来藩镇之立更戌法分遣禁旅戌守边城使往来道路以习勤苦均劳逸自是将不得专其兵而士卒不至于骄惰皆赵普之谋也　八月戊辰朔御崇元殿设仗卫行入閤仪置待制候对官赐廊下食【入閤唐制起于天宝明皇以无为守成诏晏朝唤仗百官从容至閤门入葢唐前含元殿非至正大朝会不御次宣政殿谓之正衙毎坐朝必立仗于正衙或御紫宸殿即唤正衙仗自宣政殿两门入是谓东西上閤门故谓之入閤其后遂为常朝之仪五代以来既废正衙立仗而入閤亦希濶不讲至是复行之然御前殿非唐旧矣崇元殿即大庆殿前殿也待制候对者亦唐制也毎正衙待制官两员正衙退后又令六品以下于延英候对皆所以备顾问其后每入閤即有待制次对官后唐天成中废至是亦复行之廊下食起唐贞观其后常参官每日朝退赐食谓之廊飱唐末寖废但于入閤起居日赐食今循其制】　庚午宴近臣于广徳殿江南吴越朝贡使皆预焉　保义节度使袁彦闻禅代日夜缮甲治兵帝虑其为变命潘美徃监其军美单骑入城谕令朝觐彦即治装上道帝喜谓左右曰潘美不杀袁彦成吾志矣丙子徙彦为彰信军节度使　以忠正节度使杨承信为防国军节度使承信至河中或言其谋反帝遣作坊副使魏丕赐承信生辰礼物因察之还言承信无反状承信因是获没于镇　忠武节度使张永徳【永徳初见干祐三年】徙武胜节度使入觐从游玉津园时帝将有事于北汉宻访防畧永徳曰太原兵少而悍加以契丹为援未可仓卒取也臣愚以为毎嵗多设游兵扰其田事仍发间使谍之先絶其援然后可图帝曰善甲申立琅琊郡夫人王氏为皇后后华池人彰徳节度使饶之女也【饶初见天福十三年八月】　丙戌作新权衡颁天下禁私造者【考异李焘日十九日本纪即云颁新量衡于天下按此但新造未颁也今从本志】　戊子以赵普为兵部侍郎充枢宻副使帝之征泽潞也普请行帝笑曰普岂胜甲胄乎至是师还论功帝曰普宜在优等遂迁是职　荆南节度使守太傅兼中书令南平贞懿王高保融寝疾以其子继元弱未堪承嗣命其弟行军司马保朂縂判内外军马事甲午【日据曾顔渤海行年记】保融卒保融性迂缓御军治民皆无法高氏始衰　乙未唐主景遣使来贺帝还京　壬寅昭义节度使李继勲焚北汉平遥县　丙午御崇元殿备礼册于四亲庙己酉中书舍人赵行逢坐从征避难贬房州司戸参军帝之亲征泽潞也山程狭隘多石帝自取数石于马上抱之羣臣六军皆争负石开道行逢惮涉险伪伤足留懐州不行及师还行逢当入直又称疾请于私第草制帝怒下御史府劾其罪而黜之　周检校太尉淮南节度使沧人李重进【重进初见广顺二年七月】周太祖甥也始与帝俱事世宗分掌兵柄以帝英武心惮之恭帝嗣位重进出镇州及帝受禅命韩令坤代重进重进请入朝帝赐诏止之重进愈不自安李筠举兵泽潞重进遣其亲吏翟守珣间行与筠相结守珣潜求见帝言重进隂懐异志帝厚赐守珣使説重进稍缓其谋无令二凶并作守珣归劝重进未可轻发重进信之帝既平泽潞随欲经畧淮南徙重进为平卢节度使又遣六宅使陈思诲赍鐡劵徃赐以慰安之【考异陈思诲持铁劵徃赐旧録在庚戍新録在壬子今从旧録】重进自以周室懿亲恐不得全遂拘思诲治城缮兵遣人求援于唐唐主不敢纳帝闻重进举兵命石守信为扬州行营都部署兼知扬州行府事王审琦为副李处耘为都监宋延渥为都排阵使帅禁兵讨之　宁国军节度使吴延福吴越王俶之舅也或告延福有异图庚申俶遣内牙指挥使薛温以兵围其第收延福兄弟五人睦州刺史延遇恐惧自杀左右劝俶杀延福兄弟俶流涕曰先夫人之同气也吾安忍置法但除名徙诸州卒全母氏之族【延福初见广顺二年】　癸亥诏削夺李重进官爵诏文武常参官请病告过三日有司以名闻遣太医诊视　是月吴越始酒酤【考异吴越备史酤在建隆二年九月今从长编】初李筠之叛遣使邀建防节度使杨庭璋庭璋姊故周祖妃也帝疑其有异志命郑州防御使信都荆罕儒【罕儒冀州人初见显徳六年十二月】为晋州兵马钤辖使伺察之罕儒毎入府中从者悉持刀剑欲图庭璋庭璋开懐接纳殊不设备罕儒亦不敢发会有诏召庭璋赴阙庭璋即日单车就道冬十月己巳徙庭璋为静难节度使　壬申河决棣州厌次县又决滑州灵河县　乙酉晋州言兵马钤辖荆罕儒领千余骑抵北汉汾州城下焚其草市而还夕次京土原北汉主遣大将郝贵超领万众来袭黎明及之罕儒遣都监阎彦进分兵以御罕儒锦袍裹甲据胡牀飨士方割羊臂臑以食闻彦进小却即上马麾兵径犯其锋北汉人攒戈舂之罕儒坠马被获犹格鬬手杀十余人乃遇害北汉主素畏其勇欲生致罕儒及闻其死求杀罕儒者戮之帝闻罕儒战殁痛悼不已擢其子守勲为西京武徳副使责将士不用命者黜二人斩二十九人罕儒轻财好施在泰州有煑盐之利嵗入钜万诏听十收其八用犹不足家财入有籍出不问其数勇而善战常欲削平太原志未果而及于败人皆惜之富弼曰太祖朝边将战没降黜别将诛戮翊兵威令如此将帅自然尽力今西边用兵大将如刘平任福辈战没朝廷不罪亲兵但加存恤军法不振所以久而无功
帝问赵普以扬州事宜普曰李重进守薛公之下防昧武侯之逺图凭恃长淮缮修孤垒外絶救援内乏资粮宜速取之帝是其言丁亥下诏亲征以光义为大内都部署吴延祚权东京留守吕余庆副之　庚寅帝发京师百司六军并乗舟东下甲辰次泗州舍舟登陆命诸将鼓行而前丁未次扬州城下即日拔之初城将陷重进左右劝杀陈思诲重进曰吾今举族将赴火死杀此何益即纵火自焚思诲亦为其党所害帝入城戮同谋者数百人重进兄重兴初闻其叛即自杀弟重赞及其子延福并戮于市己酉赈扬州城中民人米一斛十嵗以下半之胁为军者赐衣屦遣还庚戍诏重进家属部曲并释罪　翰林学士王着以酒失贬官帝谓宰相曰北门深严之地当使宿儒处之范质对曰窦仪清介重厚然已自翰林迁端明矣帝曰非斯人不可处禁中卿当谕以朕意勉令就职即日复入翰林帝尝召仪草制至苑门仪见帝岸帻跣足坐却立不进帝遽索冠帯而后召入仪曰陛下创业垂统宜以礼示天下帝敛容谢之自是对近臣未尝不冠帯　乙卯唐主景遣左仆射严续来犒师【续初见开运三年】庚申复遣其子蒋国公从鉴戸部尚书冯延鲁【延鲁延巳弟初见天福八年】来买宴【考异续通鉴作置宴误今从陆游南唐书】帝厉色谓延鲁曰汝国主何故与吾叛臣交通延鲁曰陛下徒知其交通不知预其反谋帝诘其故延鲁曰重进使者馆于臣家国主令人语之曰男子不得志固当反但时有可有不可陛下初立人心未安交兵上党当是时不反今人心已定乃欲以扬州数千敝卒抗万乗之师借使韩白复生必无成理虽有兵食不敢相资重进卒以失援而败帝曰虽然诸将皆劝吾乗胜济江何如延鲁曰陛下神武御六师以临小国蕞尔江南敢抗天威然国主侍卫数万皆先主亲兵誓同生死陛下能弃数万之众与之血战则可矣且大江风涛不测茍进未克城退乏粮道亦大国之忧也帝笑曰聊戏卿耳岂听卿游説耶【考异龙衮江南野録载延鲁对帝语乃真以为如此拒重进不知乃饰説也又陈彭年江南别録云太祖笑曰吾与江南大义已明何至于此今从十国纪年】　帝使诸军习战于迎銮唐主惧甚其小臣杜着薛良来奔且献平南防帝恶其不忠命斩着良配庐州牙校唐主乃少安　十二月己巳帝发扬州丁亥至京师　辛卯唐清源节度使留从效称藩【从效初见开运三年】　帝初即位欲隂察羣情乡背颇微行或以为谏帝笑曰帝王之兴自有天命周世宗见诸将方面大耳者皆杀之我终日侍侧不能害我既而微行愈数曰有天命者任自为之不汝禁也帝一日罢朝坐便殿不乐者久之左右请其故【考异三圣宝録载内侍行首王继恩请其故案继恩开实中始赐姓名累迁内侍行首建隆初未也今止称左右】帝曰尔谓天子容易耶属乗快指挥一事而误故不乐耳尝弹雀于后苑或称有急事请见帝亟见之其所奏廼常事耳帝怒诘之对曰臣以为尚急于弹雀帝愈怒举斧柄撞其口堕两齿其人徐拾齿置懐中帝骂曰汝懐齿欲讼我乎对曰臣不能讼陛下自当有史官书之帝悦赐金帛慰劳之　辽宋王舍音谋反事觉辞连其父李胡辽主璟杀之于狱李胡太祖第三子也后追諡章肃皇帝　初作受命宝铸宋通元宝钱

[book_title]资治通鉴后编卷二
宋纪【起重光作噩正月尽黓阉茂六月凡一年有竒】
太祖啓运立极英武睿文神徳圣功至明大孝皇帝
建隆二年春正月丙申朔御崇元殿受朝退羣臣诣皇太后宫门称贺　壬寅幸造船务观习水战　太仆少卿王承哲坐举官失实责授殿中丞　己酉帝御明徳门观灯宴从臣江南吴越使皆与焉　周显徳末遣官度民田多为民所诉至是帝谓宰臣曰度田本欲勤恤下民而近者愈甚今当慎选其人以副朕意丁巳分遣常参官诣诸州度民田　诏浚蔡渠通淮右之漕也以右领军陈承昭督其役【蔡渠后改为恵民河承昭初见显徳四年】　己未遣郭玘飨周庙　甲子斩泽州刺史张崇诂以其党李重进也　监修王溥等上唐会要一百卷【唐徳宗时苏冕始撰会要四十卷武宗时崔又续四十卷溥等于是采宣宗以降故事共勒成一百卷】诏藏史馆　遣使赐钱俶战马二匹羊五千槖駞三十　二月丙寅幸飞山军营阅礟车　辽主释其弟宋王舍音于狱　辛未浚五丈河通东北之漕也亦命陈承昭督之汴都仰给漕运嵗调丁夫浚河粮皆自赍帝初即位即诏官给其食至是复谓侍臣曰烦民奉巳之事朕必不为开导沟洫以济京邑葢不获巳耳【后改为广济河】　荆南高保朂进黄金什器　丁丑唐主景遣使来贺长春节　己卯命通事舎人王守贞使江南劳唐主迁都　先是藩镇率遣亲吏视民租入槩量増溢公取余羡符彦卿在天雄军取民尤悉帝于是遣常参官分主其事仍出公粟赐彦卿以媿其心　乙卯诏禁民二月至九月无得采捕弹射着于令　令文武官及百姓自今长春节及他庆贺不得輙有贡献　是月唐主景迁都南昌【南唐建南都于洪州】立吴王从嘉为太子监国守建康洪州迫隘宫府营廨十不容一二羣臣日夜思归唐主悔怒欲诛始谋者北望金陵鬰鬰不乐枢密副使给事中唐镐惭惧发疡卒【镐初见显德六年七月　考异江南野史云嗣主怒镐阿防欲致极法镐惧缢死五代史及李焘长编云发病卒今从南唐书】　三月丙申内酒坊火坊与三司接火作之夕役夫突入省署盗官物上以酒坊使左承规等纵其为盗斩酒工五十人承规等皆弃市【考异按长编云乗火为盗者五十人擒斩三十八人则非役夫也又云左承规等坐以酒工为盗弃市其説与郑公宝训所载相反盖作坊与三司接酒工乗火入三司省署盗官物也别盗安得至此酒工既为盗则应斩酒坊使纵下为盗则应弃市其事甚明白长编支离舛错今从宝训】
富弼曰先朝行威令虽不为常法葢取凶暴者行之以警于众使人人畏惧不敢有犯是因威刑以至于省刑也
辛亥以雄武节度使太原郡王掖人王景为凤翔节度使充西面沿边都部署景起兵伍性谦退毎朝廷使至虽卑位皆尽礼或言王位尊崇不宜过自损抑景曰人臣重君命固当如此我惟恐不谨耳至是自秦州来朝帝优待之宴赐加等复遣镇凤翔　北汉冦麟州防御使杨重勲撃走之重勲即重训也避周恭帝讳改今名【重训初见广顺二年显徳四年从麟州来降即命为防御使】　辽司徒鄂勒济子特尔格诬告其父谋反复诈乗及杀行人以其父请杖而释之【考异辽史穆宗纪书此事以辛亥繋二月案二月无辛亥盖史脱三月字也今正之】　癸亥帝歩自明徳门幸作坊宴射酒酣顾前凤翔节度使王彦超曰【彦超初见广运三年】卿曩在复州朕徃依卿卿何不纳我彦超降堦顿首曰当时臣一刺史耳勺水岂可容神龙乎使臣纳陛下陛下安有今日帝大笑而罢闰月甲子朔彦超上表待罪于私第帝遣使慰抚之因谓侍臣曰沈湎于酒何以为人朕或因宴会至醉经宿未尝不悔也侍臣皆再拜【考异宋史太祖本纪云闰三月幸玉津园谓侍臣曰沉湎非令仪朕宴偶醉恒悔之按幸玉津园在己巳相去数日必王彦超事误移于下耳李焘亦曰本纪及旧録皆于闰月甲子初一日也与癸亥实相接盖因王彦超上表待罪故云】　殿前都防检镇宁军节度使慕容延钊罢为山南西道节度使侍卫亲军都指挥使韩令坤罢为成徳节度使自是殿前都防检遂不复除授　丁丑金商房三州民饥遣使赈之　是春令长吏课民种植毎县定民籍为五等第一种杂木百毎等减二十为差桑半之男女十嵗以上人种韭一畦阔一歩长十歩乏井者邻伍为凿之令佐以春秋巡视其数秩满赴调有司第其课而为之殿最又诏自今民有逃亡者本州具戸籍顷畆以闻即检视之勿使亲邻代输其租　夏四月癸巳朔日有食之　甲午诏夺括田使给事中常凖官先是馆陶民郭贽诣阙诉括田不均诏令他县官按视所隠顷畆皆实帝怒责凖本县令程迪决杖流海岛　壬寅诏先代帝王陵寝令所属州府遣近戸守视前贤冢墓隳壊者即加修葺　己未商河县令李瑶坐赃杖死左赞善大夫申文纬奉使按田不能举察除籍
富弼曰祖宗朝令犯赃至死者未尝贷则国有定法而犯者絶少近年臣寮受赇至死率防寛恕是恩无极刑而犯者愈多不足以禁贪墨也
汉初犯私麴者弃市周令至五斤死帝以其法尚峻庚申诏民犯私麴十五斤以私酒入城至三斗者始处极典其余罪有差【考异李焘长编繋以壬申日按四月无壬申今从本纪】又以前朝盐法太峻定令官盐防入禁地贸易至十斤煑鹻至三斤者乃坐死民所受蚕盐入城市三十斤以上者奏裁【考异李焘云按太宗实録先是官货盐于民蚕事既毕即以丝绢偿官谓之蚕盐令民从夏秋赋租偿其直食货志云唐有蚕盐皆赋于民随夏税收钱绢与实録少异当再考之】　是月辽主射鹿不视朝　五月癸亥朔帝御崇元殿受朝以皇太后疾赦杂犯死罪巳下　诏司天少监王处讷等重覈钦天厯先是钦天厯成处讷私谓王朴曰此厯不久即差因指其当差处以示朴朴深然之　初周世宗命国子司业兼太常博士洛阳聂崇义【崇义初见显徳四年】详定郊庙器玉崇义因取三礼旧图考正同异别为新图二十卷至是来上诏加褒赏仍命太子詹事尹拙集儒臣参议拙多所驳难崇义复引经解释乃悉以下工部尚书窦仪裁处至当颁行　甲戌令殿前侍卫司及诸州长吏阅所部兵骁勇者升其籍老弱怯懦者去之初置剰员以处退兵【考异按李焘云此但令诸州拣去老弱者耳部送强壮以补两司之阙乃干徳三年八月事兵志及经武圣畧等多并言之非是今从实録】　罢常参官序迁法旧制皆以嵗月序迁帝谓宰相曰是非循名责实之道会监门卫将军魏仁涤等治市征有羡利并诏増秩自是不以序迁矣庚寅供奉官李继昭坐盗卖官船弃市　诏诸州勿
复调民给置悉代以军卒　五代以来州郡牧守多武人任狱吏恣意用法时金州民有马汉恵者杀人无頼闾里患之其父母及弟共杀汉恵防御使仇超判官左扶悉按诛之帝怒超等持法深刻并除名流扶海岛自是人知奉法　六月甲午皇太后杜氏崩于滋徳殿太后聪明有智度每与帝防决大政犹呼赵普为书记尝抚之曰赵书记且为尽心吾儿未更事也尤爱光义毎出辄戒之曰必与赵书记偕行疾革召普入受遗命太后问帝曰汝知所以得天下乎帝呜咽不能对太后曰吾方语汝以大事而但哭耶问之如初帝曰此皆祖考及太后之余庆也太后曰不然正由柴氏使防儿主天下羣心不附故耳汝与光义皆吾所生汝后当传位汝弟【考异薛应旂王宗沐宋元通鉴皆作后云汝百嵗后当传位光义光义传光美光美传徳昭又王洙史质云遗命光义光美徳昭以次传位今案宋史东都事畧及陈桱通鉴续编但云传位于汝弟并无传光美徳昭语李焘辨之甚详今不取薛王之説】四海至广能立长君社稷之福也帝顿首泣曰敢不如太后教因谓普曰汝同记吾言不可违也【考异东都事畧云后因谓赵普曰尔同记哥言不可违也按是时太宗不在帝旁辨见长编注中今不取】普即就榻前为誓书于纸尾署曰臣普记藏之金匮命谨宻宫人掌之【考异李焘曰司马光记闻称太后欲传立二弟其意谓大宗及秦王廷美也今从正史及新録而旧録无有是事按太后以周郑王防羣情不附故令太祖授天下于大宗大宗当是时年二十三矣太祖母弟也若并及廷美则无谓廷美当是时才十四岁而太祖之子魏王徳昭亦十嵗其齿盖不甚相逺也舍嫡孙而立庶子人情殆不然然则太后顾命独指太宗记闻误也正史新録称太宗亦入受顾命而记闻不载今从记闻按太宗初疑赵普有异论及普上章自诉且发金匮得普所书乃释然若同于牀下受顾命则亲见普书矣又何竢普上章自诉且发金匮乎盖正史新録容有润色按太祖实録载普自诉章其辞畧与记闻同当顾命时太宗实不在旁也正史新録别加删修遂失事实耳故必以太宗实録及记闻为正王禹偁建隆遗事又云廷美与太祖大宗皆杜太后所生今本传以廷美为大宗乳母王氏所生非也谨按廷美与赵廷俊同母母耿氏实太宗亲语宰相国史着之其迹明甚不知遗事果何所据廼云尔就使廷美真杜太后所生有罪黜废于亲亲之道奚损而太宗特设此虚伪以自欺耶其不然决矣或者杜太后爱廷美与亲所生不异故流俗因有是説且太后享年六十崩逝时廷美才十四嵗逆数之则生廷美时太后巳四十七也然宫掖事秘要不可用传闻无验语改国史明迹况所谓建隆遗事者亦不必皆禹偁所记耶臣焘尝辨之具开宝九月十月兴国六年九月】　己亥羣臣请听政从之庚子以太后防权停时享辛丑见百官于紫宸殿　庚申帝释服是日唐主景卒于南都遗令留西山累土数尺为
坟且曰违我言非忠臣孝子也【考异唐主死日宋史作八月甲辰东都事畧作八月庚子皆误今从南唐书】　壬戌以太后殡不受朝　秋七月唐主丧归金陵【考异按王举天下大定録景丧归在七月而南唐书则云八月至金陵今长编以大定録为据从之】有司议梓宫不宜复大内太子从嘉不可乃殡于正寝从嘉即位改名煜尊母钟氏为太后后父名泰章易其号曰圣尊后立妃周氏为国后大赦境内罢诸道屯田务归本州县先是唐主用尚书员外郎李徳明议兴复旷土为屯田以广兵食所使典掌者多非其人侵扰州县豪夺民利大为时患至是悉罢使职委所属县令佐与常赋俱徴随所租入十分赐一以为禄廪民稍休息焉　初帝既诛李筠及重进一日召赵普问曰自唐季数十年来帝王凡易八姓战鬭不息生民涂地其故何也吾欲息天下之兵为国家计长久其道何如普曰陛下言及此天地人神之福也此非他故方镇太重君弱臣强而已今欲治之惟稍夺其权制其钱糓收其精兵则天下自安矣时石守信王审琦等皆帝故人各典禁卫普数言于帝请授以他职帝曰彼等必不吾叛卿何忧普曰臣亦不忧其叛也然熟观数人者皆非统御才恐不能制伏其下军伍间万一有作孽者彼临时亦不得自由耳帝悟于是召守信等饮酒酣屏左右谓曰我非尔曹之力不及此然天子亦大艰难殊不若为节度使之乐吾终夕未尝高枕卧也守信等请其故帝曰是不难知居此位者谁不欲为之守信等顿首曰陛下何为出此言今天命已定谁敢复有异心帝曰卿等固然其如麾下有欲富贵者一旦以黄袍加汝身汝虽欲不为其可得乎守信等顿首涕泣曰臣等愚不及此惟陛下哀矜指示可生之途帝曰人生如白驹过隙所为好富贵者不过欲多积金钱厚自娱乐使子孙无贫乏耳卿等何不释去兵权出守大藩择便好田宅市之为子孙立永逺之业多置歌儿舞女日饮酒相懽以终其天年朕且与卿等约为婚姻君臣之间两无猜疑上下相安不亦善乎守信等皆拜谢曰陛下念臣等至此所谓生死而肉骨也明日皆称疾请罢帝从之赏赉甚厚庚午以石守信为天平节度使高懐徳为归徳节度使王审为忠正节度使张令铎为镇宁节度使皆罢军职独守信兼侍卫都指挥使如故其实兵权不在也殿前副都防检自是亦不复除授云【考异李焘曰按司马光记闻云守信等皆以散官就第误矣王氏笔録盖得其实今从之文词多取记闻稍益以丁谓谈録大祖与赵普意但不欲守信等典军耳岂不令守信等各居方镇耶太祖云为天子不若为节度使乐是欲守信等出为节度使也及开寳三年冬十月乃罢王彦超等节度使盖记闲误并二事为一耳邵伯温见闻録又云王审坐擅入禁中救火故罢不知同时罢者四人初不縁入禁中救火也今不取】
朱熹曰赵韩王佐太祖区处天下收许多藩镇之权立国家三百年之安岂不是仁者之功
壬申以光义行开封尹同平章事廷美为山南西道节度使【考异宋史东都事畧薛氏王氏宋元通鉴皆作壬申惟李焘长编作壬午今从壬申】先是范质奏防言光义廷美皆品位未崇典礼犹阙乞并加封册或列于公台或委之方镇皇子皇女虽在襁褓者乞下有司许行恩制故有是命质又言宰相者以举贤为职以掩善为不忠窃见端明殿学士吕余庆枢密副使赵普精通治道经事霸府歴岁滋深皆公忠可倚仗乞授以台司俾申才用帝嘉纳之　是月陈承昭塞棣滑决河役成赐钱三十万　吴越自五月不雨至七月甲辰唐桂阳郡公徐邈奉其主景遗表来上　义武节度使同平章事孙行友【行友初见开运三年五月】代兄方简镇易定逾八年而狼山妖尼深意党益盛【深意亦见开运三年五月】帝初即位行友不自安累表乞解官归山帝不许行友惧乃缮治甲兵将弃其孥还据山寨以叛兵马都监药继能密表其事帝遣閤门使武懐节驰骑会镇赵之兵伪称巡边直入定州行友不之觉既而出诏示之令举族归朝行友仓皇听命既至命侍御史李维岳即讯得实己酉制削夺行友官爵禁锢私第取尼深意尸焚之都城西北隅　女真国遣使贡名马女真之先居古肃慎地元魏时号勿吉至隋改号靺鞨唐初有黒水粟末两部后粟末盛强号渤海国黒水因役属之渤海既灭黒水部民在南者繋籍于契丹号熟女真在北者不繋籍于契丹号生女真至是以马入贡诏蠲登州沙门岛居民租赋令专治舟船渡所贡马　永济县主簿郭顗坐赃一百二十万弃市　诏縁边诸寨有犯大辟者送所属州军鞫之无得辄断【考异宋史在壬寅日今从长编】　国子易博士郭忠恕被酒与太子中舍符昭文喧竞于朝御史弹奏忠恕叱台吏夺其奏毁之己未责忠恕为干州司戸参军昭文免所居官　庚申周世宗实録成【四十卷】　唐主煜遣中书侍郎冯谧来进金银缯防【谧即延鲁】唐主手表自陈绍袭之意帝优诏以答初周世宗既取江北贻书江南如唐与囘鹘可汗之式但呼国主而已帝因之于是始改书称诏　甲子以高保朂为荆南节度使保朂淫恣又好营造台榭穷土木之工军民咸怨记室孙光宪谏之不聴【光宪初见天成元年】　辽嘉哩来降　高保朂遣其弟保寅来朝　戊子遣鞍辔库使梁义如江南吊祭帝召见面赐约束因谓左右曰朕毎遣使四方常谕以谨饬颇闻鲜克由礼逺人何观焉自今出使四方要当审择其人诏罢大宴以皇太后丧故也　冬十月癸巳唐主遣
戸部侍郎韩熙载太府卿田霖助皇太后山陵【熙载初见天成元年叔嗣之子也】　丙申命枢宻承防王仁赡使江南贺唐主新立　戊戌勅沿边诸州禁民无得出塞侵盗戎马前所盗者悉令还之　丙午祔明宪皇太后于安陵是月命知制诰河南卢多逊看详进防献书人文字
升降以闻　甲子皇太后祔庙　己巳幸相国寺遂幸国子监　以李汉超为齐州防御使寻命兼关南兵马都监汉超在关南民有讼其强娶己女为妾及贷民钱不偿者帝召谓曰汝女可适何人对曰农家耳又问汉超未至关南时契丹何如对曰岁苦侵暴曰今复尔邪对曰无也帝曰汉超朕之贵臣汝女为之妾不犹愈于农妇乎且使汉超不在关南汝家尚能保其所有耶责其人而遣之宻使谕汉超曰亟还其女并所贷朕姑贳汝勿复为也不足于用何不以告朕耶汉超感泣由是政治益修吏民爱之　濠楚民饥诏令长吏开仓赈贷西山巡检使郭进败北军于汾西获马牛驴数千计
进威令严肃帝毎遣戍卒必谕之曰汝辈谨奉法我犹贷汝郭进杀汝矣尝有军校诬讼进不法事帝诘知其情送进令杀之会北汉来冦进语其人曰汝敢论吾信有胆气今贳汝罪汝能掩杀敌兵当即荐汝其人踊跃赴战大致克防进具其事送之于朝请赏以官帝曰尔诬害我忠良此才可赎罪耳命以其人还之进复请曰使臣失信则不能用人矣帝乃从之　十二月乙未昭义节度使李继勲奏败北汉军千余人斩首百余级获辽州刺史傅廷彦弟勲以献　代州刺史折仁里党项蕃部之大姓也世居河西帝以其有扞边功召令入觐复命归领刺史如故　周广顺初镇州诸县十戸取才勇者一人为弓箭手余九戸资以器甲刍粮是岁诏释之凡一千四百人　始置藏氷务常以孟夏命官用币以黒牲祭防之神乃开氷祭于太庙　初南汉女巫樊胡自言玉皇降其身因宦者陈延寿以见其主鋹鋹于内殿设幄帐陈寳器胡冠逺游衣紫袍坐帐中宣祸福呼鋹为太子皇帝国事皆决于胡内太师龚澄枢女侍中卢琼仙等附之【澄枢见显徳三年琼仙见干祐三年】是岁芝菌生宫中野兽触寝门苑中羊吐珠井旁石自起行百余步乃仆胡以为符瑞讽羣臣入贺
建隆三年春正月庚申朔以丧不受朝贺　己巳命淮南道官吏发仓廪以赈饥民初戸部郎中沈义伦使吴越归言扬泗饥民多死郡中军储尚百余万可贷民至秋乃收新粟沮之者曰若岁荐饥将无所取偿孰执其咎帝以诘义伦对曰国家以廪粟济民自宜感召和气立致丰稔宁复忧水旱邪帝悦故有是命【考异义伦名犯太宗偏讳故史称沈伦李焘曰伦传不载其年故事称元年寳训称二年亦不知的是何日按伦于元年二月壬戌初除戸部郎中四月乙卯受诏分督在京诸仓则使吴越必在督仓以后安得尚指秋粟其称元年者误也称二年者亦无所证据而此年正月乃有是命疑此即太祖用伦之言故载于此伦于此年十一月丙寅乃自戸部郎中除给事中】　甲戌广皇城命有司画洛阳宫殿按图修之令诸州长吏劝课农桑自后岁首必下此诏　诏州
县不得役侨居民　癸未幸国子监　丁亥以监察御史刘湛为膳部郎中湛茶蕲春岁入増倍迁拜越级非旧典也　二月庚寅令翰林学士文班常参官曽任幕职州县者各举堪为賔佐令録者一人听内举贪浊畏懦举主坐之　甲午诏翰林学士文班常参官毎五日内殿起居以次转对须指陈时政得失朝廷急务刑狱寃滥百姓疾苦关急切者许非时上章无以触讳为惧己亥更定窃盗律赃满五千足陌者乃处死　蜀主
以秦王诘为皇太子　壬寅帝谓侍臣曰朕欲武臣尽令读书俾知为治之道左右皆莫对【考异李焘曰赐崔颂等酒果据实録在此年六月崔颂亦云三年夏始聚生徒而寳训载武臣读书事乃因赐颂等误也今不取】　丁未诏宰相枢宻使帯平章事兼侍中中书令节度使者纳礼钱宰相枢宻使三百千藩镇五百千充中书门下公用依唐制也　甲寅北汉冦潞晋二州守将撃走之丙辰幸国子监遂幸迎春苑宴从官　三月戊午朔
控鹤右厢都指挥使尹勲配许州为教练使勲督浚五丈河陈留丁夫夜溃勲擅斩其队长十人又追获亡者七十人皆刖其左耳有诣阙称寃者兵部尚书李涛卧病家居力疾草奏乞斩勲以谢百姓涛家人曰公宜自爱朝廷事姑置之涛愤然曰死者人之常吾岂能免但我掌兵柄军校无辜杀人岂得不论帝覧其奏嘉之然念勲忠勇止薄责焉　帝谓宰臣曰五代诸侯跋扈多枉法杀人朝廷置而不问刑部之职几废自今决大辟者録案闻奏委刑部详覆　戊寅诏三司春冬送戍卒衣并官给车粟毋得调发民丁　己卯封邱县令苏允元坐申雨降不实免官　丁亥徙北汉降民于邢洺州计口赋粟　禁民火　初泉州节度使留从效卒兄从愿之子绍镃嗣领军务未几衙将临淮陈洪进诬绍镃谋附钱氏执送于唐推统军副使张汉思为留后【洪进初见开运元年汉思亦见开运元年　考异李焘曰留从效传从效寝疾为牙校张汉思陈洪进所刦汉思自称留后洪进为副而陈洪进传乃称从效卒绍镃掌留务月余洪进乃执绍镃推汉思自相矛盾以他书参考洪进传得其实而从效传误也从效病当在二年冬其死在今年春大定録于三月载从效卒然不知的是何日十国纪年亦不载日】　夏四月乙未延宁二州大雨雪沟洫氷　丙申以赵赞为彰武节度使别受密防许便宜从事赞将至延州乃分置步骑前后络绎林莽之中逺见旌旗羌浑迎者莫测其数无不畏服赞延寿子也【赞初见天福十二年】帝注意谋帅既令赞屯延州又命董遵诲屯环州王彦升守原州冯继业镇灵武以备西夏李汉超屯关南马仁瑀守瀛州韩令坤镇常州贺惟忠守易州何继筠领棣州以拒契丹又以郭进控西山武守琪戍晋州李谦溥守隰州李继勲镇昭义以御太原诸臣家族在京者抚之甚厚郡中筦之利悉与之恣其图囘贸易免所过征税由是边臣皆富于财得以养募死士使为间谍洞知蕃情毎入冦必能先知预备设伏掩撃自此累年无西北之虞得以尽力东南取荆湖川广吴越之地　邢州言北汉民四百十人来降　乙巳赠兄光济为邕王弟光赞为夔王追册会稽郡夫人贺氏为皇后北汉冦麟州防御使杨重勲撃走之　定难节度使
李彛兴遣使贡马三百匹帝方命玉工治即遣使以帯赐之彛兴感服　甲子幸相国寺祷雨遂幸迎春苑宴射　乙亥发潞州民开太行道通餽运　河北诸州旱遣使乗检旱苖　甲申复幸相国寺祷雨诏撤乐太官进蔬食　乙酉大治宫阙仿西京制命韩重赟董其役　六月癸巳以枢宻使吴延祚为雄武节度使代知秦州高防秦州夕阳镇古伏县地西北接大薮材植所出戎人久擅其利及尚书左丞高防知秦州建议置采造务取其材以给京师蕃部尚颇裕帅众来争【考异宋史太祖本纪六月壬子蕃部尚颇裕等争采造务以兵犯渭北知秦州高防撃走之按是月癸巳以吴延祚代防如纪所书之日则撃走在命延祚后二旬恐误今从长编】防以状闻帝不欲边境生事乃遣延祚先一日谓之曰卿年高久掌枢务今与卿秦州庶均劳逸明日制出恐卿以离朕左右不能无忧故先告卿也
富弼曰扩地而侵其疆则患生不测服而抚之圣人之逺筭也
先是周世宗之二年始营国子监置学舎帝既受禅即命増葺祠宇塑绘先圣先儒之像帝自赞孔顔命宰臣两制以下分撰余赞车驾屡临幸焉于是左諌议大夫河南崔颂判监事始聚生徒讲书【颂协子初见广顺元年三月】帝闻而嘉之遣中使遍赐酒果寻又诏用一品礼立十六防于文宣王庙门【考异李焘曰据实録本纪及会要太祖以建隆二年十一月始幸国子监三年正月又幸而祖宗故事乃云元年正月初幸二月再幸因诏増葺祠宇绘塑圣贤其年月与诸书特异今不取若增葺祠宇塑绘圣贤则会要固以为国初事不縁幸监然后有此举也故事盖误耳】　右补阙袁鳯坐检田不实责授曲阜县令　己亥以旱故减京畿及河北诸州死罪以下　壬寅京师雨　丁未命吴延祚赍诏赴秦州赦尚颇裕等罪所撃戎俘并释遣之遂罢采造务

[book_title]资治通鉴后编卷三
宋纪三【起黓阉茂七月尽昭阳大渊献十二月凡一年有竒】
太祖啓运立极英武睿文神徳圣功至明大孝皇帝
建隆三年秋七月己未禁诸州中元张灯　壬戌放唐降卒弱者数千人归国　乙丑知舒州左谏议大夫冯瓒言州界有菰蒲鱼鼈之利居民旧以自给前防御使司超增收为市征渔夺苛细疲俗告病宜蠲除其税从之　文思使常岑子勲诈称供奉官为泗州长史所觉捕送阙下乙亥斩勲于东市先是云捷军士有伪刻侍卫司印信者捕得斩之帝曰诸军比加简练尚如此不逞耶命搜索悉配沙门岛于是奸猾敛迹　诏朝臣出使还日具所见民生利病以闻　右卫率府率薛勲掌常盈仓受民租槩量重诏免勲官配沂州仓吏弃市【考异李焘曰旧録以为二年事今从新録】　八月丙戌朔勅大理卿剧可久为光禄卿致仕可久年逾七十无请老意帝特命之【考异李焘曰新録云可久恳求休退国史亦同今从防要】　庚寅以镇海镇东节度副使钱惟濬为建武节度使惟濬吴越王俶子也俶请授以岭南旄钺帝从之　癸巳蔡河务纲官王训等四人坐以糠土杂军粮磔于市　是日遣引进使郭承迁会知秦州吴延祚率兵徃尚书寨驱蕃族归本部　乙未左拾遗知制诰高锡上言近廷臣承诏各举所知或有因行赂获荐者请自今许近亲奴婢邻里告诉加以重赏又请注授法官及职官各宜问书法十条以代试判皆施行之　诏及第举人不得呼知举官为恩门师门及自称门生　九月戊午天平节度使侍卫马步军都指挥使同平章事石守信表解军职许之特加爵邑庚午吐蕃尚颇裕献伏羌县地　壬申修武成王庙癸酉以百官次对章奏下尚书省集丞郎以上及御史中丞两省五品以上参详其有禆政治者以闻　禁民伐桑枣为薪又诏黄汴河两岸毎岁委所在长吏课民多栽榆柳以防河决　癸未复置书判防萃科【考异宋史太祖本纪于八月乙未即书举此科今从宋实録及长编葢乙未始令有司条奏而施行固在癸未也】甲申武安节度使兼中书令周行逢病革召将吏属其子保权曰衡州刺史张文表与吾同起陇畆【文表朗州人初见广顺二年】以不得行军司马志常怏怏吾死必为乱当令杨师璠讨之行逢卒保权领军务时年十一【考异路振九国志保权以九月袭位十国纪年亦繋之九月而太祖实録乃于十月乙未书行逢卒葢以奏到之日书也今从纪年九国志李焘长编言行逢崇信释氏广度僧尼斋懴不辍每见僧无老少輙拜之捧匜执帨亲为煎洗因谓左右曰吾杀人多矣不假佛力何以解其乎按五代宋史十国春秋诸书俱不言行逢佞佛惟云保权大防齐僧见被缁之辈虽三尺童子必抢地伏拜今不取李氏之説】　冬十月丙戌幸造船务观习水战　戊子以棣州团练使何继筠为关南兵马都监　癸巳班循资格及长定格编勅格各一卷　己亥幸岳台命诸军习骑射　广济县令李守中坐赃决杖配沙门岛　辛丑以枢宻副使兵部侍郎赵普为检校太保充枢宻使枢宻使不帯正官自普始　张文表闻周保权立怒曰我与行逢俱起微贱立功名安能北面事小儿乎会保权遣兵更戍永州路出衡阳文表遂驱以叛保权即命杨师璠悉众讨文表告以先人之言感激泣下师璠亦泣顾谓其众曰汝见郎君乎未成人而贤若此军士皆奋保权又乞师荆南且来求援文表亦上疏自理【考异李焘曰据渤海行年纪张文表攻下潭州在当年十月而国史周保权传乃云明年春葢误也按实録十二月甲辰巳遣赵璲持诏宣谕文表岂得却在明年春始叛葢明年正月文表尚据潭州耳】　辛亥畋近郊　十一月癸亥诏县令考课以戸口増减为黜陟　甲子大阅于西郊帝谓近臣曰晋汉以来卫士不下数十万然可用者极寡朕顷按籍阅之去其冗弱亲校其撃刺骑射之艺今悉为精鋭矣　唐遣水部郎中顾来贡【考异宋史在丙寅日南唐书无日今从长编】　荆南节度使高保朂寝疾召牙内都指挥使梁延嗣曰我疾遂不起兄弟孰可付后事者延嗣曰先王舍其子继冲以军府付公今继冲长矣保朂曰子言是也即以继冲权判内外军马事甲戌保朂卒【考异九国志保朂卒于明年非是东都事畧是月癸亥卒亦误也渤海行年纪卒于十一月二十日长编从之今取其説】　壬午颁建隆四年厯于唐　十二月丙戌左赞善大夫段昭裔坐检视民田失实责授海州司法参军　丁亥以武平节度使副使权知朗州周保权为武平节度使　旧制强盗赃满十疋者绞庚寅诏改为钱三千足陌者处死　癸巳诏县复置尉一员在主簿下凡盗贼鬭讼先委镇将者命令与尉领其事自万戸至千戸各置弓手有差五代以来节度使补署亲随为镇将与县令抗礼凡公事专逹于州县吏失职至是还统于县镇将所主不及乡村但郭内而已从枢宻使赵普言也【考异按宋史太祖纪是月丙戌诏县置尉一员理盗讼置弓手视县戸为差当即此事而月不同今从长编】　戊戌蒲晋慈隰相卫六州饥诏所在发廪振之　庚子班捕盗令给以三限限各二十日第一限内获者令尉各减一选获逾半者减两选第二限内获者各超一资逾半超两资第三限内获者令尉各加一阶逾半加两阶过三限不获尉罚一月俸令半之尉三罚令四罚皆殿一选三殿停官令尉与贼鬭而尽获者并赐绯尉除令仍超两资令别加陞擢　甲辰遣中使赵璲等赍诏宣谕潭朗听张文表归阙且命荆南发兵助周保权　帝以西鄙羌戎屡为冦改虢州刺史姚内斌为庆州刺史【内斌初见顕徳六年四月】　是嵗迁周郑王于房州【考异按东都事畧新旧实録李焘长编宋史皆云建隆三年出居房州不载月日惟陈桱通鉴续编繋于是年冬十月王薛通鉴皆因之至王皥唐余録以为开寳三年则误矣】河北陜西京东诸州旱蝗悉蠲其租　刑部尚书边
归谠授戸部尚书致仕
富弼曰唐李靖功高当世自仆射告老止加特进近岁大臣致仕于三公三师之位加三五资不知是何典故三公三师惟大勲全徳始可居今因致仕而超拜若别有大勲不知何位待之
蜀主命官追督四镇十六州逋税龙游令田淳上防谏曰今甲子欲交隂阳变动天运人事合有改更如采厚敛之末议必乱经国之大伦又言四海财货尽属至尊百姓足则君莫不足今务夺百姓专赡六军非本计也蜀主不能用淳谓所亲曰吾观僭伪纷纷改制妃后妻妾卿相僚佐何如常称成都尹乃无灭族之祸乎或劝淳逊词抑节以取贵仕淳曰吾安能附狗防求进哉葢指枢宻使王昭逺辈也【昭逺初见干祐元年】　南汉许彦真既杀钟允章益恣横恶龚澄枢等居已上颇侵其权澄枢怒防有告彦真与先主李丽妃私通者澄枢发其事彦真惧与其子谋杀澄枢澄枢使人告彦真谋反下狱族诛【乆章见干祐元年彦真初见显徳六年】　南汉主纳李托二女长为贵妃次为美人皆有宠拜托为内太师政事必先禀托而行【托初见显徳六年】干德元年春正月甲寅朔不御殿　丁巳发近甸丁夫数万修筑畿内河堤　庚午以慕容延钊为湖南道行营都部署枢宻副使李处耘为都监发兵会襄阳以讨张文表先是卢懐忠使荆南帝谓曰江陵人情去就山川向背吾尽欲知之懐忠使还报曰继冲控之士不过三万年糓虽登民困于暴敛其势日不暇给取之易耳于是帝召宰相范质等谓曰江陵四分五裂之国今假道出师因而下之蔑不济矣遂以成筭授处耘等　癸亥命太常卿边光范权知襄州户部判官滕白为南面军前水陆转运使　乙丑幸造船务观造战船　丙寅以张勲为南面行营马军都监卢懐忠为步军都监　丙子诏荆南发水兵三千人赴潭州【考异宋史作甲戌今从长编】庚辰以高继冲为荆南节度使　杨师璠之讨张文表也兵稍失利相持既久文表出战师璠大败之遂取潭州执文表初文表闻王师来伐潜送欵于赵璲璲遣使抚慰之指挥使高超语其众曰观中使之意必活文表若文表至阙图害朗州吾辈无遗类矣乃斩文表于市【考异宋史云二月壬辰臬文表于朗陵市今从长编】脔食其肉　初命文臣知州事惩五代藩镇彊盛之也时异姓王及相印者不下数十人至是用赵普谋渐削其权或因其卒或因迁徙致仕或遥领他职皆以文臣代之　二月甲申朔翰林学士中书舍人王着责授比部员外郎着不拘细行尝乗醉宿倡家为巡吏所执既知而释之宻以事闻帝置不问于是宿直禁中夜叩滋徳殿求见帝令中使引陞殿近烛视着着大醉垂髪被面帝怒发前事黜之御史中丞刘温叟等并坐失于弹劾夺两月俸丙戌天雄节度使符彦卿来朝帝欲使典兵赵普以
为彦卿名位已盛不可复委以兵柄屡谏不听宣已出普复懐之请见曰惟陛下深思利害勿复悔帝曰卿苦疑彦卿何也朕待彦卿至厚彦卿岂能负朕普曰陛下何以能负周世宗帝黙然事遂中止　高继冲自以年防未知民事刑政赋役委节度判官孙光宪军旅调度委衙内指挥使梁延嗣谓曰使事事得中人无间言吾何忧也李处耘至襄州先遣閤门使丁徳裕喻继冲以假道之意请具薪水给军兵马副使李景威说继冲曰王师虽假道以收湖湘恐因而袭我愿假兵三千设伏荆门险隘处其夜行发伏撃之继冲不听曰吾家累嵗奉朝廷必无此事光宪曰景威峡江一民耳安识成败且中国自周世宗时已有混一天下之志圣宋受命凡所措置规模益宏逺今伐文表如以山压卵尔湖湘既平岂有复假道而去耶不若早以疆土归朝廷则荆楚免祸公亦不失富贵继冲以为然景威知计不行出而叹曰大事去矣何用生为因扼吭而死继冲遣延嗣与其叔父保寅奉牛酒来犒师且觇师之所为壬辰师次荆门处耘见延嗣等待之有加延嗣喜驰使报继冲以无虞荆门距江陵百余里是夕延钊召延嗣等宴饮于其帐处耘密遣轻骑数千倍道前进继冲但竢保寅延嗣之还遽闻大军奄至即惶恐出迎遇处耘于江陵北十五里处耘揖继冲令待延钊而率亲兵先入登北门比继冲与延钊俱还王师已分据冲要布列街巷矣继冲大惧【江陵志余云宋兵入城继冲以轿覆井绐内人入舆多坠井死】遂尽籍其三州十七县十四万二千三百戸奉表来归　癸巳我师既收荆南益发兵日夜趋朗州周保权惧召观察判官李观象【观象初见广顺元年】谋之观象曰文表已诛而王师不还必将尽取湖湘之地今高氏束手聴命唇齿既亡朗州势不独全莫若幅巾归朝幸不失富贵保权将从之指挥使张从冨等不可乃相与为距守计　庚子荆南表至帝复命高继冲为荆南节度使遣枢宻承防王仁赡赴荆南巡检上闻李景威之谋曰忠臣也命仁赡厚防其家　帝遣使谕周保权及将校曰大军既拯尔难何为反距王师自取涂炭保权不荅遂进讨之慕容延钊大破其军于三江口遂取岳州【考异李焘曰实録于三月初八日始书此葢用延钊奏到日也然取岳州当在二月末今移入而不书日十国纪年亦繋之二月】　是月遣使往澶滑魏晋绛蒲孟开仓赈贷　三月张从富等出军澧州南与我师遇未及战望风先溃李处耘逐北至敖山寨贼弃寨走俘获甚众贼纵火焚州城奔窜山谷壬戌我师入朗州擒从冨枭其首周保权匿僧舍处耘遣麾下捕之遂获保权以归荆南平凡得州十四监一县六十六户九万七千三百八十八命户部侍郎吕余庆权知潭州　癸酉吏部尚书张昭等详定五刑之制凡流刑四徒杖笞刑各五　令州县复置义仓官所收二税毎石别输一斗贮之以备凶俭　夏四月甲申减荆南潭朗州死罪囚流以下释之配役人放还蠲三年以前逋税及场院课利　初置诸州通判凡军民之政皆统治之事得专逹与长吏均体大州或置二员又令节镇所领支郡皆直京师得自奏事不属诸藩于是节度使之权益轻用赵普之言也　庚寅出内府钱募诸军子弟数千人凿池于朱明门外引蔡水注之造楼船百艘选卒号水虎防习战池中【考异按续通鉴言选卒习战池中非以习战为池名也宋史云出内钱募诸军子弟凿习战池非是】　辛夘王处讷上新定建隆应天厯帝制序颁行之　丙申兵部郎中曹匪躬弃市海陵盐城屯田副使张蔼除名并坐令人赍轻货徃江南两浙贩易故也　戊戌符彦卿辞归镇　以华州团练使张晖为凤州团练使兼西面行营巡检壕寨使晖前在华州治有善状帝既诛李筠将事河东召晖入觐问以计防晖曰泽潞疮痍未起军旅荐兴民不堪命当俟富庶后图之帝慰劳遣还于是始谋伐蜀乃徙晖凤州晖尽得其山川险易宻防进取之计帝览之甚悦　清源留后张汉思年老不能治军务事皆决于副使陈洪进汉思患其专乃设燕伏甲将杀之酒数行地忽大震同谋者惧以告洪进洪进亟出甲士皆散汉思由是严兵备洪进一日洪进袖大鎻常服安步入府中叱去直兵汉思方处内斋洪进即鎻其门谓之曰军吏以公耄荒请洪进知留务众情不可违当以印见授汉思错迕不知所为乃自门扇间授印与之洪进遽召将吏告之曰汉思昏耄不能为政授吾印矣将吏皆贺即日迁汉思外舎以兵守之遣使请命于唐又遣牙将魏仁济间道奉表来告且请制命汉思退居数年以寿终【考异李焘曰徐江南録并九国志载洪进遣使告李煜煜即以洪进为清源节度使国史因之按煜传载上表乞寝洪进防命安得便自除洪进节度使也今不取国史又称荆湖平洪进惧始遣魏仁济按洪进既夺汉思印即遣仁济告于朝不縁平荆湖也】　慕容延钊言辰锦溪叙等州各奉牌印请命　甲辰诏重凿砥柱三门　禁泾原邠庆州不得补蕃人为沿边镇将　乙巳幸玉津园阅诸军骑射辛亥令诸州造轻车以给餽运　五月壬子朔慕容延钊言唐主遣使以牛酒来犒师　己未鳯翔节度使王景卒諡元靖　辛酉命尚书左丞高防权知凤翔府　乙丑命铁骑都将李懐义内班都知赵仁璲増修宫阙既成帝坐正殿令洞开诸门直望之谓左右曰此如我心小有邪曲人皆见之【考异富弼三朝宝训载在建隆三年九月前诸史皆因之不知正月命有司画洛阳宫殿按图修治五月始大治宫阙仿西京制至是始落成故帝坐正殿而有是言也当从长编不应入前】　戊辰以工部侍郎文頴为戸部侍郎致仕帝命执政择廷臣督在京诸仓頴与焉頴自以清望官不宜亲浊务辞不肯为帝曰惟致仕乃可免耳頴遂诸老【頴初见显徳五年】　蜀宰相李昊言于蜀主曰臣观宋氏启运不类汉周天厌乱久矣一统海内其在此乎若通职贡亦保安三蜀之长防也【考异按十国春秋此语在建隆元年十一月今从长编】蜀主将发使枢宻使王昭逺固止之乃以文思使景处塘等率兵屯峡路又遣使徃涪泸戎等州阅櫂手増置水军六月乙酉诏免潭州诸县无名配敛　壬辰以大暑
罢京城营造赐工匠衫履　初帝幸武成王庙歴观两廊所画名将以杖指白起曰起杀已降不武之甚何为受飨于此命去之左拾遗知制诰高锡因上防论王僧辩不克善终不宜在配飨之列乃诏吏部尚书张昭工部尚书窦仪与锡别加裁定取功业始终无瑕者癸巳昭等议升【汉灌婴后汉耿纯王霸祭遵班超晋王浑周访宋沈庆之后魏李崇傅永北齐段韶后周李弼唐秦叔宝张公谨唐休璟浑珹裴度李光顔李愬郑畋梁葛从周后唐周徳威符存审】凡二十三人退【魏吴起齐孙膑赵亷颇汉韩信彭越周亚夫后汉段纪明魏邓艾蜀闗侯张飞晋杜元凯陶侃北齐慕容绍宗梁王僧辩陈吴明彻隋杨素贺若弼史万嵗唐郭元振李光弼王孝杰张齐邱】凡二十二人诏塑齐相管仲像于堂画魏西河太守吴起于庑下余如昭等议　诏荆南兵愿归农者听官为葺舍给赐耕牛种食　丙申令有司三岁一举先代帝王祀典各以功臣配飨高辛尧舜禹汤文武汉高祖皆因其故庙又别建汉世祖庙于南阳唐太宗庙于醴泉世祖以邓禹吴汉贾复耿弇配太宗以长孙无忌房龄杜如晦魏徴李靖配并画像庙壁　庚子羣臣三上表请举乐从之　己酉命镇国节度使宋延渥帅禁旅数千习战于新池帝数临观焉　庚戌命大理正奚屿知馆陶县监察御史王祐知魏县杨应梦知永济县屯田员外郎于继徽知临清县常参官知县自屿等始也时符彦卿久镇大名专恣不法属邑颇不治故特选强干者往莅之其后右赞善大夫周渭亦知永济彦卿郊迎渭揖于马上就馆始与彦卿相见畧不降屈县有盗伤人而逸渭捕获暴其罪斩之不以送府渭先为白马主簿县大吏犯法渭即斩之帝竒其才故擢右赞善大夫【考异李焘曰渭知永济不知何时按实録此年十二月癸亥以主客员外郎董枢知临济县国子博士王仁济知魏县王祐与于继徽到任才半年耳已除替人则杨应梦未必久居永济或渭即继应梦之后而实録失不复载也既不的知其月日因附见于此】　秋七月甲寅以湖南死事靳彦朗男承勲等三十人补殿直　监修国史王溥上新修梁后唐汉晋周五代会要三十卷　丁巳安国节度使王全斌与洺州防御使郭进赵州刺史陈万通登州刺史高行本客省使曹彬等率兵入北汉界获生口数千人来献诏释之彬从母为周太祖贵妃初帝典宿卫尤器重彬彬非公事未尝造门平居燕会亦罕与帝即位自晋州都监召入见谓曰畴昔我亲汝何故踈我彬顿首谢曰臣周室近亲列职禁庭安敢交结尊贵帝益嘉奨焉戊午颁量衡于澧朗诸州惩割据厚敛之也　己未
诏民有疾而亲属遗去者罪之　丁卯幸武成王庙遂幸新池观习水战　赐荆南管内民今年夏租之半甲戌周保权诣阙待罪诏释之以为右千牛卫上将军乙亥命増筑朗州城浚其壕赐管内民今年夏租
己卯判大理寺事窦仪等上重定刑统等书诏刋板摹印颁天下仪等参酌轻重时称详允　北汉宿卫殿直行首王隠刘诏赵蛮等谋叛事觉被诛词连枢宻使段常北汉主出常为汾州刺史寻缢杀之初钧宠姬郭氏医僧之女也僧与妇通而生姬有殊色钧将立为妃常以为所出非偶恐贻笑邻国钧乃止姬之昆弟姻戚又多抑而不用故咸怨常因谮之死非其辠国人怜焉八月庚子朔诏以冬至有事于南郊既而有司言冬至
乃十一月晦前一日皇帝始郊不应近晦请改用十六日甲子诏可【考异李焘曰太祖干徳元年初郊有司以冬至廹近晦日请用十一月十六日甲子按章徳象所编三朝防要初不及此而王珪等所编五朝会要始载近晦事葢五朝防要得之于妣辟所修太常因革礼所载实得之宋敏求春明退朝録云】　壬午殿前都虞候嘉州防御使张琼自杀时军校史珪石汉卿等方得幸琼数轻侮之汉卿因谮琼养部曲百余人自作威福且毁皇弟光义为殿前都虞候时事帝召琼面讯之琼不伏帝怒令撃之汉卿即奋鐡檛撃其首气垂絶乃曳下御史府按鞫琼自杀上旋闻其家无余财止有奴三人甚悔之责汉卿曰汝言琼部曲百人今安在汉卿曰琼所养者一敌百耳帝亟命优恤琼家然亦不罪汉卿【考异李焘曰新録及国史并宋白所为琼传并云狱具乃赐死于城西井亭今从旧録疑新録与国史及宋白或加润色也】　先是龙防左厢都指挥使马仁瑀尝私以士属知贡举薛居正居正实不许而阳诺之榜出无其人及闻喜宴日仁瑀乗醉携所属士慢骂居正御史中丞刘温叟劾奏仁瑀帝曲为容忍龙防右厢都指挥使王继勲皇后母弟也挟势骄倨多陵蔑将帅仁瑀独与抗相忿争辄攘臂欲殴继勲继勲惮其勇颇为屈而怨隙愈深于是受诏都试郊外两人因欲相图隂勒所部兵私市白梃上微闻其事即诏罢讲武甲申出仁瑀为宻州防御使置继勲不问　以泰州团练使潘美为潭州防御使南汉人数寇桂阳及江华美撃走之溪洞蛮獠自唐末之乱不供王赋颇恣侵掠为居民患美帅兵深入穷其巢穴斩首百余级余党散溃美悉令招诱贷其罪以已俸市牛酒宴犒赐金帛慰抚之夷落遂定　丁亥王全斌复与郭进曹彬等帅师攻北汉乐平县降其拱卫指挥使王超等北汉将蔚进郝贵超悉蕃汉兵来救三战皆败之遂下乐平即建为平晋军【考异路振九国志云郝贵超被擒按贵超明年复战辽州以为被擒者误也今从长编平晋军一作乐平军今从宋史】　壬辰诏九经举人落第者宜依诸科举人例许再试　丙申北汉静阳等十八寨首领相帅来降　泉州陈洪进遣使来贡齐州河决　己亥幸造船务　辽幽州岐沟关使柴庭翰等来降　癸卯宰相范质等率百官上尊号不允是月辽主如近山呼鹿射之旬有七日而后返　甲寅羣臣三上表请加尊号曰应天广运仁圣文武从之高丽国王昭遣使时赞等入贡涉海值大风溺死者九十余人赞仅而获免诏劳防之　诏开封府选乐工八百三十人权太常寺习乐将行郊祀礼也　诏诸州府长吏禁以仆从人干预政事　丙寅大宴广政殿始用乐　丁卯宣徽南院使兼枢宻副使李处耘责授淄州刺史处耘与慕容延钊不协更相论奏帝以延钊宿将赦其过止罪处耘处耘亦恐惧不敢自明　丙子诏朝臣无得公荐贡举人故事毎岁知贡举官将赴贡院台阁近臣得荐抱才艺者号曰公荐然去取不能无所私至是禁之　慕容延钊获汪端磔于朗州市端初攻州城不克与其党聚山泽为盗监军使疑城中僧千余人谋应端悉捕繋欲诛之薛居正以计缓其事及端被擒诘之僧无与谋者皆得全活　北汉主诱辽兵攻平晋军命郭进张彦进曹彬陈万通领步骑万余徃救之未至一舎北汉引兵去【考异李焘曰国史契丹传载此事在杜延韬以辽州来降之后今从新録及本纪】　癸未令襄州尽索湖南行营诸军所掠生口遣吏分送其家放潭邵州乡兵数千人归农减江陵府民旧租之半　翰林学士中书舍人扈防以仆夫扈继逺为从子属之同年生淮南转运使仇华使厘务继逺盗官盐事发戊申坐夺金紫黜为左赞善大夫魏仁济以陈洪进表至洪进自称清源节度副使权知泉南等州听命于朝帝遣通事舍人王班赍诏抚谕之十一月癸亥飨太庙是夕隂晦至夜分开霁帝初诣
太庙乗玉辂左諌议大夫崔颂摄太仆问仪仗名物甚悉颂应对详敏帝大悦甲子合祭天地于南郊以宣祖配还御明徳门大赦改元干徳羣臣奉册上尊号于崇政殿先是帝谓大礼使范质曰中原多故百有余年礼乐仪制不絶如线今幸时和岁丰克举禋祀报神资乎备物卿与五使宜讲求遣逸遵行典故无或废坠副朕寅恭之意于是质与陶糓张昭等讨寻故事详定新制曰南郊行礼圗又令司天监定从祀星辰图上之又言飨庙郊天从祀羣官合前七日受誓戒于尚书省今并于一日受之有亏诚慤望令分日各誓百官并从之将升坛有司具黄褥为道帝曰朕洁诚事天不必如此命撤之还宫将驾金辂顾左右曰于典故可乗辇初有司议配飨请以僖祖升配张昭献议曰隋唐以前虽追立四庙或六七庙而无徧加帝号之文梁陈南郊祀天皇配以皇考北齐圜丘祀昊天以神武升配隋祀昊天于圜丘以皇考配唐贞观初以高祖配圜丘梁太祖郊天以皇考烈祖配恭惟宣祖积累勲伐肇基王业伏请奉以配飨从之　丙寅唐主煜遣使来助祭南郊及贺册尊号　丁卯诏防御团练刺史州旧有都督府号者并停仍为上州　壬申以南郊礼成大宴广徳殿号曰饮福宴自是为例　十二月庚辰殿前散祗候李璘以父讐杀寮员陈友于市璘自首上壮而释之　荆南节度使高继冲表乞陪祀许之因举族归朝己未改命继冲为武宁节度使　甲申皇后王氏崩翰林医官王守愚坐进药不精审减死流海岛　己亥以殿前侍御史郑起为西河令显徳末起为殿中侍御史见帝握禁兵有人望乃贻书范质极言其事质不听尝遇帝于路横絶前导而过帝初不问于是出掌泗州市征刺史张延范官检校司徒吏辄呼以太保起贫常乗骡一日从延范出近郊延范揖起行马起曰此骡也安用过呼延范深衔之宻奏起嗜酒废职遂左迁右拾遗浦城杨徽之亦尝言于世宗以为帝有人望不宜典禁兵帝即位将因事诛之光义曰此周室忠臣也不宜深罪于是亦出为天兴令　庚子尚书左丞高防卒于凤翔帝甚悼惜之遣供奉官陈彦珣部署归西洛凡所费用并从官给防性沈厚守礼法所践歴皆有能名　乙巳唐主煜上表乞呼名诏不允　禁道州调民取硃砂除衡岳州二税外所赋米并毋得发民烹铜及作炭　遣内客省使曹彬通事舎人王继筠分诣晋潞州与节度使赵彦徽李继勲会兵入北汉境收其边邑及辽石州　闰月乙卯山南东道节度使慕容延钊卒赠中书令追封河南郡王帝雅与延钊友善常兄事之及即位犹呼为兄延钊寝疾帝自封药以赐闻其卒哭之恸礼官言为近臣发哀哭声宜有常帝曰吾不知哀之所从出也　龙防军校王明诣阙献阵图请讨幽州帝嘉之赐以锦袍银钱十万或言帝将北征大发民餽运河南民相惊逃亡者四万家帝忧之丙寅命枢宻直学士薛居正驰传招集逾旬乃复故　初周世宗始征淮南之岁宣祖安陵安陵在京城东南隅辛未命司天监赵修已【修已初见干祐元年】内客省使王仁赡等改卜安陵于西京巩县之邓封乡　乙亥诏乗舆所服冠冕去珠玉之饰　永安节度使折徳扆败北汉军数千人于府州城下获其卫州刺史杨璘　国子博士聂崇义上言皇家以火徳上承正统请奉赤帝为感生帝毎岁正月别尊而祭之为坛于南郊奉宣祖升配常以正月上辛奉祀　北汉主嗣位所以事辽者多畧不如世祖时毎事禀之【刘旻庙号世祖】于是辽持书来责北汉主得书恐惧遣使币往谢辽执其使而不报北汉地狭产薄又岁输于辽故国用日削乃拜五台僧继颙为鸿胪卿继颙故燕王刘守光之子守光死以孽子得不杀削髪为浮屠后居五台山为人多智善商财利世祖颇倚頼之继颙能讲华严经四方供施多积蓄以佐国用五台当辽界上继颙常得其马以献号添都马岁率数百匹又于栢谷置银冶募民凿山取鑛烹银北汉主取其银以输辽岁千斤因即其冶建宝兴军

[book_title]资治通鉴后编卷四
宋纪四【起阏逢困敦正月尽桑兆摄提格十二月凡二年】
太祖啓运立极英武睿文神徳圣功至明大孝皇帝
干徳二年春正月辛巳大雨雪震雹　甲申帝以选人食贫者众诏吏部流内铨听四时参选仍命翰林学士承防陶糓等与本司官重详定循资格及四时参选条宰相范质王溥魏仁浦等再表求退戊子以质为太子太傅溥为太子太保仁浦为左仆射皆罢政事质在相位所下制敕未尝破律命刺史县令必以戸口版籍为急使者视民田按狱讼皆召见为述天子忧勤之意乃遣之时号贤相　庚寅以枢宻使赵普为门下侍郎平章事集贤院大学士宣徽北院使判三司上党李崇矩【崇矩初见广顺元年】为检校太尉充枢宻使帝既除普及崇矩乃无宰相署敕帝时在资福殿普因入奏其事帝曰卿但进敕朕为卿署字可乎普曰此有司所行非帝王事也乃使问翰林学士求故实陶糓建议以为自古辅相未尝虚位唯唐太和中甘露事后数日无宰相时左仆射令狐楚等奉行制书今尚书亦南省长官可以署敕窦仪曰糓所陈非承平令典不足援据今皇弟开封尹同平章事即宰相任也帝从仪言　壬辰诏先所置贤良方正能直言极谏经学优深可为师法详闲吏理逹于教化等三科并委州府解送吏部试论三道限三千字以上而自曩及今未有应者得非抱倜傥者耻肩于常调懐谠直者难效于有司必欲兴自朕躬乎继今不限内外职官前资见任布衣黄衣并许诣閤进状朕亲试焉　壬寅勅赵普监修国史　乙巳禁民越诉　丁未诏县令簿尉非公事毋至村落　二月戊申朔翰林学士窦仪等上新定四时参选条件　北汉辽州刺史杜延韬以城来降　癸丑遣使赈陜州饥　命右武统军陈承昭帅丁夫数千凿渠自长社引潩水出宻合闵河潩水出宻之大騩山歴许田会春夏霖则大溢害稼及渠成民无水患闵河之漕益通流焉　三月乙未北汉耀州团练使周案玉等来降　辛丑上明宪皇太后諡曰昭宪皇后贺氏諡曰孝恵王氏諡曰孝明　夏四月戊申赈河中饥　己酉免诸道今年夏税之无苖者乙卯改宣祖昭武皇帝昭宪皇后于安陵孝恵皇
后贺氏孝明皇后王氏祔焉　帝欲为赵普置副而难其名称召翰林学士承防陶糓问曰下丞相一等者何官对曰唐有参知机务参知政事乙丑以兵部侍郎薛居正吕余庆并本官参知政事不宣制不押班不知印不升政事堂止令就宣徽使防上事殿庭别设塼位于宰相后敕尾署衔降宰相数字月俸杂给皆半之葢帝意未欲令居正等与普齐也【考异李焘曰太宗实録云普在相位几十年独断政事太祖疑其专恣欲用薛居正吕余庆为相普恶其与己同列但令参知政事于宣徽防赴上位在丞相后但奉行制书不得预奏事以明其异等中书印唯宰相得知事无大小尽决于普居正等恐栗备位而已大祖患之会为赵玭所讦卢多逊又旦夕攻之雷有邻讼中书不法事太祖因令居正等知印押班以分普权按置参政乃陶糓议且此时太祖方独任普未始厌其专恣也今不取　又大祖新録窦仪传太祖屡对大臣称仪有执守欲用为相赵普忌仪刚直遽引薛居正参知政事据此则居政乃普所引非太祖意也足明太宗实録所书非实然新传谓普抑仪旧传亦无之恐普未必然也】
李沆曰按唐故事裴寂为仆射知政事杜淹为御史大夫参议朝政魏征为秘书监参豫朝政萧瑀为特进参议政事刘洎为黄门侍郎参知政事刘幽求为中书舎人参知机务然并宰相之任也又高宗尝欲用郭待举等参知政事既而谓崔知温曰待举等歴任尚浅未可与卿等同名称遂令于中书门下同承受进止平章事以此言之平章事亚于参知政事矣今糓不能逺引汉御史大夫亚相故事为对翻以参知政事为丞相下一等糓失之矣
壬申徒永州诸县民之畜蛊者三百二十六家于县之僻处不得复齿于乡　以秦再防为辰州刺史再防辰州徭人武健有竒略素为蛮党畏服帝召至汴察其可任擢为刺史使自辟吏子以租赋再防至州日训土兵得三千人能被甲渡水歴水飞堑又遣人分使诸蛮传朝廷懐来之意降附日众自是荆襄无复边患　五月己卯知制诰髙锡坐受藩镇赂贬莱州司马　辛巳宗正卿赵砺坐杖除籍　六月左仆射王溥数劝其父宿州防御使祚【祚初见显徳四年】请老祚不得已乃上章己未以祚为左领军卫上将军致仕祚大骂溥曰我筋力未衰汝欲自固名位而幽囚我举大梃将撃之亲戚劝谕乃止　御史台太常礼院奏东宫三师臣一品与仆射等若百官上表未知所先诏两制议之戊辰翰林学士窦仪等奏仆射帅长百僚东宫三师臣太子之官当以仆射为表首从之　己酉以光义为中书令光美同中书门下平章事子徳昭贵州防御使故事皇子出阁即封王帝以徳昭未冠特杀其礼　七月诏曰惟彼铨衡止凭资歴虑有英俊沉于下僚自今常调赴集选人委吏部南曹取歴任中多课绩而无阙失者当与量材甄叙
冨弼曰祖宗朝吏部南曹之任不专于循守常格所以拔擢材能有古铨选之体也
辛卯诏陶糓等四十三人【考异窦训作四十七人未知孰是今从长编】各于见任幕职京官及州县中举堪为藩郡通判者一人职任乖方事状连坐
冨弼曰祖宗朝举官不限资考是取人之路寛事无大小皆坐举主是责举主之法宻今除入已赃外皆不坐其法踈矣
甲午令藩镇无以初官为掌书记须歴两任有文学者乃许奏辟　九月甲戌朔周易博士奚屿责干州司戸库部员外王贻孙责左赞善大夫并坐试任子不公也乙未幸北郊观稼　辛丑太子太傅鲁国公范质卒质寝疾帝数幸其第临视又令内夫人问讯质家迎奉器皿不具内夫人奏之帝即命翰林司赐以果牀酒器复幸其第谓曰卿为宰相何自苦如此质对曰臣曩在中书门无私谒所与饮酌皆贫贱时亲戚安用器皿因循不置非力不及也质以亷介自持而性卞急好面折人过尝谓同列曰人能鼻吸三防醇醋斯可为宰相矣五代以来宰相多取给于方镇质始絶之所得禄赐徧及孤寡疾革戒其子旻毋请諡毋刻墓碑及卒帝甚悼惜之赠中书令赙赉甚厚后谓左右曰朕闻范质居第之外不殖资产真宰相也太宗亦素重质常对近臣称累朝宰相以为循规矩重名器持亷节无出质右者但欠世宗一死为可惜耳　壬寅潘美等克郴州　初南汉内常侍邵廷琄言于其主曰汉承唐乱居此五十余年幸中国多故干戈不及而吾益骄于无事今兵不识旗鼓人主不知存亡请饬兵备且通好于宋鋹不能用至是始惧以廷琄为招讨使既克郴获内侍余延业帝访其国政延业具言其主残刑暴敛及珠宝饰宫殿课民供宴犒状帝惊曰吾当救此一方民时方谋下蜀未遑也　帝素谋伐蜀会蜀山南节度判官张廷伟说知枢宻院事王昭逺曰公素无勲业一旦位至枢近不自建立大功何以塞时论莫若通好并州令发兵南下我自黄花子午谷出兵应之使中原表里受敌则关右之地可抚而有也昭逺然其言劝蜀主遣孙遇赵彦韬杨蠲等以蜡丸帛书间行遗北汉主帛书言已于褒汉増兵约北汉济河同举遇等至都下彦韬潜取其书以献有穆昭嗣者初以方伎事髙氏于是为翰林医官帝数召问蜀中地理昭嗣曰荆南即西川江南广南都会也今已克此则水陆皆可趋蜀帝大悦后数日得彦韬所献书笑曰吾西讨有名矣并赦遇蠲使指陈山川形势戍守处所道里逺近画图以进【考异李焘曰五代史实録皆言孙遇为边吏所获葢因诏书也其实不然】十一月甲戌命忠武节度使王全斌为西川行营凤州路都部署武信节度使崔彦进副之枢宻副使王仁赡为都监宁江节度使刘光义为归州路副都部署【考异案宋史王全斌与刘光义皆为都部署陈桱亦云全斌光义为都部署惟长编以光义为副都部署王宋沐宋元通鉴亦云副之今悉从长编】枢宻承防曹彬为都监合步骑六万分路进讨给事中沈义伦为随军转运使均州刺史大名曹翰为西南面转运使【翰初见显徳元年王仁赡以枢宻副使为行营都监在节度使下葢此时西府品秩殊未崇也】帝谕行营所至毋得焚荡庐舍驱畧吏民开发邱坟翦伐桑柘违者以军法从事命八作司度右掖门南临汴水为蜀主治第以待其至乙亥全斌等辞宴于崇徳殿帝出画图授全斌等因谓曰凡克城寨止籍其器甲刍粮悉以钱帛分给战士吾所欲得者其土地耳　辽主游畋无度或浃旬竟月而忘返壬午日南至宴饮逹旦自是昼寝夜饮　蜀主闻有北师命王昭逺为北面行营都统赵崇韬【崇韬初见显徳二年庭隐子庭隐见长兴元年】为都监韩保贞【保贞初见干祐元年】为招讨使李进【进初见显徳二年】为副招讨使帅兵拒战蜀主谓昭逺曰今日之师卿所召也勉为朕立功昭逺颇以方畧自许始发成都蜀主命宰相李昊等饯之城外昭逺手执鐡如意指挥军事自比诸葛亮酒酣攘臂谓昊曰吾此行何止克敌当领此二三万雕面恶少儿取中原如反掌耳　冬十二月辛酉王全斌等攻拔干渠渡万仭燕子等寨遂取兴州败蜀兵七千人获军粮四十余万斛其刺史蓝思绾退保西县全斌又攻石圌鱼关白水闗二十余寨皆拔之　蜀韩保贞闻兴州破遂弃山南退保西县马军都指挥使史延徳以先锋至保贞懦惧不敢出遣兵数万人依山背城结阵自固延徳撃走之追擒保贞及其副李进获粮三十余万斛崔彦进与马军都监康延泽等逐北过三泉遂至嘉州杀获甚众蜀军烧絶栈道退保葭萌　刘光义等入峡路连破松木三会巫山等寨杀其将南光海等死者五千余人【考异宋史斩南光皮等八千余级今从长编】生禽战棹都指挥使袁徳宏等夺战舰二百余艘又斩获水军六千余众初蜀于防州鏁江为浮梁上设敌棚三重夹江列礮具光义等行帝出地图指其处谓光义曰泝江至此切勿以舟师争胜当先遣步骑潜撃之竢其稍却乃以战棹夹攻可必取也光义等未至鏁江三十里许舍舟前逹浮梁复引舟而上遂破州城顿兵白帝城西蜀宁江节度使太原高彦俦【彦俦初见显徳二字】谓副使赵崇济监军武守谦曰北军涉险逺来利在速战宜坚壁待之守谦曰冦据吾城下而不撃又何待也戊辰守谦独领麾下千余人以出光义遣马军都指挥使张廷翰等引兵与守谦等战于猪头铺守谦败走廷翰等乗胜登其城拔之彦俦力战不胜身被十余枪左右皆散去彦俦奔归府第拒戸整衣冠望西北再拜登楼纵火自焚后数日光义等得其骨于灰烬中以礼之【考异李焘曰九国志云王师坏门而入彦俦挺剑拒之杀数十余人乃登楼纵火自焚而死十国纪年亦云今不取】王全斌以蜀人断栈大军不得进议取罗川路入蜀康延泽潜谓崔彦进曰罗川路险众难并济不如分兵修栈约会大军于深渡彦进遣白全斌许之不数日阁道成遂进撃金山寨又破小漫天寨而全斌亦以大军由罗川至深渡与彦进会蜀人依江而阵彦进遣步军都指挥使张万友等撃之夺其桥防暮夜蜀人退保大漫天寨明日彦进延泽万友分兵三道击之蜀人悉其精鋭来拒又大破之乗胜拔其寨擒寨主义州刺史王审超监军赵崇渥　三泉监军刘延祚大将王昭逺赵崇韬引兵来战三战三败追奔至利州北昭逺等遁去渡桔柏津焚浮梁退保劔门壬申晦全斌等入利州【考异宋史云三年正月壬午全斌取利州东都事畧云三年正月克利州皆非是今不取】获军粮八十万斛【考异李焘曰九国志十国纪年蜀梼杌皆言蜀人虽烧栈道而江水浅涸岸路平濶王师皆徒涉而进与国史不同事恐不然今不取实録载大漫天之战全斌擒其寨主王审超监军赵崇渥三泉监军刘延祚全斌本传乃云赵崇渥逃出复与三泉监军刘延祚及王昭逺等来战按明年正月己丑实録书军前部送大漫天寨主王审超监军赵崇渥则似同时执获也今从实録】是月京师大雪帝设氊帷于讲武殿衣紫貂裘帽视事忽谓左右曰我被服如此体尚觉寒西征将帅冲犯霜霰何以堪此即解裘帽遣中黄门驰驿赍赐全斌且谕防诸将以不能徧及也全斌拜赐感泣　唐主酷信浮屠法出禁中金钱募人为僧时都下僧及万人皆仰给县官唐主退朝与后服僧衣诵佛书拜跪手足成赘僧有罪命礼佛而释之帝闻其惑乃选少年有口辩者南渡见唐主论性命之说唐主信之谓之一佛出世由是不复以治国守边为意诏江北许诸州民及诸监盐亭戸縁江采捕及过江贸易先是江北置塲禁商人渡江及百姓縁江采樵是嵗以江南荐饥特弛其禁
三年春正月癸酉朔以出师不御殿　蜀主闻王昭逺等败甚惧乃益募兵守剑门命太子喆为元帅侍中李廷珪【廷珪初见天福十二年】同平章事张恵安副之帯甲万余旗帜悉用文绣绸其杠以锦将发而雨喆虑其沾湿悉令解去俄雨止复斾之则皆倒悬杠上喆又辇其姬妾及伶人数十以从见者莫不窃笑王全斌等自利州趋劔门次益光以剑门天险会议进取之防侍卫军头向韬曰降卒言益光江东越大山数重有狭径名来苏蜀人于江西置砦对岸有渡自此出剑门南二十里至青彊店与官道合若大军行此路则剑门之险不足恃也全斌等即欲卷甲赴之康延泽曰蜀人数战数败胆气夺矣可急攻而下也然来苏狭径主帅不须自行但可遣一偏将徃耳若抵青彊北与大军夹撃劔门昭逺等必成擒矣全斌等然之命史延徳分兵趋来苏跨江为浮梁以济蜀人见之弃寨而遁延徳遂至青彊王昭逺等引兵退驻汉原坡留其偏将守剑门全斌等以鋭兵奋撃破之及汉原赵崇韬布阵防马先豋昭逺据胡牀股栗不能起崇韬战败犹手斩数人乃被执昭逺免胄弃甲而逃甲戌全斌等遂取劔州杀蜀军万余人昭逺投东川匿民舍悲嗟流涕目尽肿惟诵罗隠诗曰运去英防不自由俄为追骑所获　乙亥诏瘗征蜀战死士卒被伤者给缯帛　蜀太子喆与李廷珪等日夜嬉游不恤军政至緜州闻剑门已破遂退保东川所过尽焚其庐舎仓廪乃去蜀主知劔州已破喆亦奔还惶骇不知所为问左右计将安出有老将石頵者对曰宋师逺来势不能久请聚兵坚守以之蜀主叹曰吾父子以丰衣美食养士四十年一旦遇敌不能为吾东向发一矢今虽欲闭壁谁肯效死者司空平章事李昊劝蜀主封府库以请降蜀主从之因命昊草表己夘【正月七日也据孟昶后所上表云尔】遣通奏使伊审徴【审徴初见广顺元年】奉降表诣军前初前蜀之亡也降表亦昊所为蜀人夜书其门曰世修降表李家　乙酉王全斌等次魏城伊审徴以蜀主降表至全斌受之遣通事舎人田钦祚乗驿入奏又遣康延泽趋成都见蜀主谕以恩信慰抚军民初刘光义等发防州万施开忠遂等州刺史皆迎降【考异宋史在正月癸巳长编东都事畧皆无日今从之】光义入城尽以府库钱帛给军士诸将所过咸欲屠戮独曹彬禁之乃止故峡路兵始终秋毫无犯帝闻之喜曰吾任得其人矣赐彬诏褒之戊子吏部郎中邓守中试诸司吏书判不当帝命覆试黜数人责守中本曹贠外
冨弼曰郎官试数吏不实而削三官恩不滥授罚不茍免必行而已矣
辛夘王全斌等至升仙桥蜀主备亡国之礼见于军门全斌承制释之蜀主复遣其弟雅王仁贽奉表求哀【仁贽初见干祐三年考异李焘曰九国志孟昶世家及蜀传梼杌皆曰全斌承制释昶罪昶翌日遂举族归朝据国史昶传昶既见全斌复遣仁防奉表得太祖还诏乃出蜀又据全斌传全斌等入成都后十余日刘光义始自峡路至昶馈遗光义及犒其师并如全斌等若全斌十九日入成都昶二十日遂行安能馈光义且犒其师也然所称后十余日亦恐差悮按新録光义遂州之奏以二十一日到京师度其克遂州时必在中旬初遂州距成都不逺无縁滞留两月后始到也当是全斌等于魏城得昶降表后十余日再得降表后十余日乃二十三四间此时昶固未出蜀犹可以馈遗光义且犒其师也锦里耆旧传云二月四日光义入城续传又云十一日也南路大军始入城前传差近之续传比全斌传又増十余日矣今皆不取昶举族归朝疑在丁酉赦书到后不然二月间与伪官同发恐不能待仁贽还诏矣续耆旧传云二月十九日离成都自眉州乗船下峡前传云十七日两説又不同莫知孰是或者全师防作乱二月间道路不通少留眉州三月上旬末始能下峡乎仁贽以正月十九日赴阙二月十九日见昶复上表谢不名及呼国母则三月七日也】丙申田钦祚至自西川孟昶降表以其先人坟庙及老母为请帝优诏荅之并谕西川将吏百姓使皆安堵　丁酉赦蜀管内蠲干徳二年逋租赐今年夏税之半除无名科役及増益赋调减盐价赈乏食还俘获生口自全斌等发京师至昶降才六十六日凡得州四十六县二百四十戸五十三万四千二十九口全斌既平蜀欲乗胜取云南以图献帝鍳唐之祸以玉斧画大渡以西曰此外非吾有也全斌等入成都后数日刘光义等始至孟昶馈遗光义等及犒师之礼并如初已而诏书颁赏诸军亦无差降两路将士争功始相疾矣先是全斌受诏毎制置必与诸将佥议因是各为异同虽小事亦不能即决全斌及崔彦进王仁赡等日夜饮宴不恤军务纵部下劫掠子女货财蜀人苦之曹彬屡请旋师全斌等不听二月壬寅朔日当食不食　癸卯命参知政事吕余
庆权知成都府枢宻直学士冯瓉权知梓州【考异李焘曰旧録在正月丁酉丁酉二十五日也今从新録及本纪续耆旧传云余庆以二月十二日到十二日癸丑也恐此时余庆亦未能到但除目到耳】余庆至成都时盗贼四起将士恃功骄恣王全斌等不能禁一日药市始集街吏驰报有军校被酒持刅夺贾人物余庆立命擒捕斩之以徇军中畏伏民乃宁居瓒至梓州视事才数日防伪蜀军校上官进啸聚亡命三千余众刼村民数万夜攻州城瓒曰贼乗夜奄至此乌合之众必无固志宜持重以镇之旦自溃矣时城中兵止三百令分守诸门瓉坐城楼宻促其更筹未夜分撃五鼓贼惊遁去因纵兵追之擒进斩于市招降千余人并释其罪州境遂安　以蜀兴州马步军都指挥使赵彦韬为兴州刺史酬其乡导功也　丙午诏以西师所过民有调发供亿之劳赐秦凤陇成阶襄荆南房均等州今年夏租之半安复郢邓州光化汉阳军十之二居坊郭者勿输半年屋税　庚申孟仁贽至自成都孟昶所上表有自量过咎尚切忧疑等语诏荅之畧曰既自求于多福当尽涤其前非朕不食言尔无过虑诏仍不名又呼昶母为国母　三月孟昶与其官属皆挈族归朝由峡州而下【考异李焘曰据实録此月戊寅孟昶上表谢诏书不名及呼国母戊寅初七日也昶传称昶得太祖还诏乃赴阙故隠度附见其事于此月然续耆旧传云二月十九日离府自眉州乗船下峡防路多值冦盗葢二月十九日初发成都其发眉州则续传无其日或少留滞不可知也得还诏乃赴阙疑本传必不妄因附其事于此月】初诏发蜀兵赴阙并优给装钱王全斌等擅减其数仍纵部曲侵挠之蜀兵愤怨行至绵州遂作乱刼属县以叛推蜀旧将全师防为帅众至十余万号兴国军全斌遣马军都监朱光绪徃招抚之光绪尽灭师雄之族纳其爱女及橐装师雄怒遂无归志引众急攻绵州不克攻破彭州入据之成都十县皆起兵应师防师防自号兴蜀大王开幕府置节度二十余人分据要害崔彦进高彦晖等分道攻讨为师雄所败彦晖战死贼众益炽师雄分兵断剑阁縁江置寨声言欲攻成都自是随师雄为乱者十六七州邮传不通全斌等大惧　自唐天宝以来方镇屯重兵多以赋入自赡名曰留使留州其上供殊鲜五代方镇益彊率令部曲主塲院厚敛以自利其属三司者补大吏以临之输额之外輙入已或私纳货赂名曰贡奉用冀恩赏帝始即位犹循前制牧守来朝皆有贡奉及赵普为相劝革去其是月申命诸州度支经费外凡金帛悉送都下无得占留【去年已有此诏故此云申命】又方镇阙帅稍命文臣权知所在塲院间遣京朝官廷臣监临复置转运使通判条禁文簿渐为精宻由是利归公上而外权削矣国初贡赋悉入左藏库及取荆湖下西蜀储积充羡帝顾左右曰军旅饥馑当豫为之傋不可临事厚敛于民乃于讲武殿后别为内库以贮金帛号曰封桩库凡嵗终用度赢余之数皆入焉【别置库本志及他书皆云在干徳初未审何年计必是平西川后也因命诸州不得占留金帛附见其事】　夏四月癸丑职方员外郎李岳坐赃弃市　癸亥导五丈河贯宫城歴后苑内庭池沼水皆至焉　初王全斌虑蜀降兵为乱徙置成都夹城中至是诸将欲尽杀之康延泽请简老防疾病七千人释之余以兵卫还浮江而下贼若来劫夺杀之未晩诸将不从死者共二万七千余人　先是帝遣使以御府供帐迓孟昶于江陵且命有司为昶官属治第又遣使至江陵分给鞍马车乗五月乙酉昶至近郊开封尹光义劳之玉津园丙戌大陈诸军于阙前昶与弟仁贽子珏【珏初见干祐三年】宰相李昊等三十三人素服待罪明徳门外诏释罪赐昶等袭衣冠带帝御崇元殿备礼见之礼毕御明徳门观诸军按部还营遂宴昶等于大明殿赐物有差　六月甲辰以孟昶为开府仪同三司检校大师兼中书令秦国公庚戍昶卒上为辍五日朝赠尚书令追封楚王諡恭孝【考异蜀梼杌作恭恵今从宋史】赙布帛千匹事官给初昶母李氏随昶至京师帝数命肩舆入官谓之曰国母善自爱无戚戚懐乡土异日当送母归李氏曰使妾安徃帝曰归蜀耳李氏曰妾家本太原倘获归老并门妾之愿也时帝已有北征意闻其言喜曰竢平刘钧即如母所愿因厚加赉赐及昶卒李氏不哭举酒酹地曰汝不能死社稷贪生至今日吾所以忍死者为汝在耳今汝既死吾安用生因不食数日亦卒　刘光义曹彬等屡破全师雄贼锋稍衂未几虎防指挥使吕翰又以嘉州叛与师雄伪署将刘泽合众至五万杀逐刺史通判曹翰率兵会仁赡等围翰于嘉州翰弃城走追袭大破之杀戮数万人翰走保雅州　秋七月帝闻西川行营有大校割民妻乳而杀之者亟召至阙斩于都市初近臣营救颇切帝因流涕曰兴师吊伐妇人何罪而残忍至此当速置法以偿其寃　南汉主鋹杀其招讨使邵廷琄廷琄屯洸口招辑亾叛训士卒修战备国人頼以少安或谮廷琄将图不轨鋹信之赐廷琄死　珍州刺史田景迁内附　八月己酉诏以西川兵马都监康延泽为普州刺史延泽诣王全斌请兵防送全斌才给以百人延泽至简州招集亡叛凡得千余人教习战阵拥以去及贼境掲示威信所招集又得三千人遂破刘泽三万余众贼势消沮　辛酉以左散骑常侍欧阳炯为翰林学士炯性坦率无检束雅善长笛帝闻召至便殿奏曲【考异宋史孟氏世家作欧阳迥长编作炯按迥乃炯字之讹迥炯音同未知孰是今姑从长编】御史中丞刘温叟闻之叩殿门求见谏曰禁署之职典司诰命不可作伶人事帝曰孟昶君臣溺于声乐炯至宰相尚习此伎故为我擒所以召炯欲騐言者之不诬耳自是遂不复召温叟尝晚过明徳门西阙前帝方与中黄门数人登楼驺者潜知之以白温叟温叟令传呼依常而过翌日请对具言人主非时登楼则近侍咸望恩宥辇下诸军亦希赏给臣所以呵导而过者欲示众以陛下非时不豋楼也帝善之　九月己巳帝御讲武殿阅诸道兵得万余人名马军曰骁雄步军曰雄武并属侍卫司　十一月丁卯朔康延泽入普州先是州城悉被焚荡乃依山设栅且行且战取粮于遂州复城普州既而刘泽领众来降诏以延泽兼东川七州招安巡检使　秘书监判大理寺尹拙等言后唐刘岳书仪称妇为舅姑服三年与律不同然亦凖勅行用请别裁定之诏百官集议右仆射魏仁浦等奏议曰谨按礼内则云妇事舅姑如事父母舅姑与父母一也古礼有朞年之説虽于义可稽书仪着三年之文实在礼为当葢五服制度前代増益已多只如嫂叔无服唐太宗令服小功曽祖父母旧服三月増为五月嫡子妇大功増为期众子妇小功増为大功父在为母服期高宗増为三年妇人为夫之姨舅无服明皇令从夫而服又増姨舅同服缌麻又堂姨舅服袒免讫令遵行遂为典制况三年之内几筵尚存岂可夫衣衰麤妇袭纨绮夫妇齐体哀乐不同求之人情实伤至治况妇为夫有三年之服于舅姑止服期年是尊夫而卑舅姑也且昭宪皇太后防孝明皇后亲行三年之服可以为万代法十二月丁酉朔始令妇为舅姑三年齐斩一从其夫　己亥诏西川管内监军巡检毋预州县事
四年春正月丁亥命丁徳裕等率兵巡抚西川　二月安国节度使罗彦瓌等败北汉兵于静阳擒其将鹿英甲子免西川今年夏税及诸徴之半田不得耕者尽
除之　三月癸酉罢义仓　夏四月壬子罢光州贡鹰鹞　丁巳辽天徳军节度使于延超率其子来降　进士李蔼坐毁释氏辞不逊黥杖配沙门岛　是月知光化军张全操上言三司令诸处塲院主吏有羡余粟及万石刍五万束以上者上其名请行赏典帝曰此茍非倍纳民租私减军食何以致之冝追寝其事勿复颁行除官所定耗外严加止絶　初帝遣右拾遗孙逢吉至成都收蜀图书法物五月乙亥逢吉还所上法物皆不中度悉命焚毁图书付史馆孟昶服用奢僣至于溺器亦装以七宝帝遽命碎之曰自奉如此欲无亡得乎帝躬履俭约常衣澣濯之衣乗舆服用皆尚质素寝殿设青布縁苇帘宫闱帟幕无文采之饬常出麻屦布裳赐左右曰此吾旧所服用也开封尹光义因侍宴禁中从容言陛下服用太草草帝正色曰尔不记居甲马营中时耶　帝初改今元命宰相譔前世所无年号以进既平蜀蜀宫人有入掖庭者帝阅其奁具得旧鉴鉴背有干徳四年铸字帝大惊出鉴以示宰相皆不能荅乃召学士陶糓窦仪问之仪曰此必蜀物昔伪蜀王衍有此号当是其所铸也【耆旧续闻云江南保大中浚秦淮得石志按其刻有大宋干徳四年凡六字他皆磨灭不可识令诸人参騐乃辅公祏反江东时年号然则窦仪又不知辅公祏已有此号矣】帝乃叹曰宰相须用读书人由是益重儒臣赵普初以吏道闻寡学术帝毎劝以读书普遂手不释卷帝性严重寡言独喜观书虽在军中手不释卷闻人间有竒书不吝千金购之显徳中从世宗平淮甸或谮帝于世宗曰下夀州时私所载凡数车皆重货也世宗遣使騐之尽发笼箧惟书数千卷无他物世宗亟召帝谕曰卿方为朕作将帅辟封疆当务坚甲利兵何用书为帝顿首曰臣无竒谋上赞圣徳滥膺寄任常恐不逮所以聚书欲广闻见増智虑也世宗曰善　六月诏人臣家不得私养宦者内侍年三十以上方许养一子士庶敢有阉童男者不赦　王全斌破贼帅全师雄于灌口寨擒其党二千人师雄以众趋金堂　秋七月丙寅以嵗穰诏州县长吏劝民储积节俭无游惰及禁民蒱博　禁将帅取军中精卒为牙兵　戊辰西南夷首领董暠等内附　甲戌以前永州刺史晋阳安守忠为汉州刺史守忠初防屯田兵于河隂蜀平帝召守忠谓曰逺俗苛虐南城走集之地卿为朕抚和之即遣守忠权取兴元于是移守汉州时大兵未还供亿倍费公帑不足守忠助以私钱帝每遣使必戒之曰安守忠在蜀能自律己汝行见之当效其为人　壬午辽主谕有司凡行幸之所必髙立标识令民勿犯违者以死论　是月以孔子四十四代孙宜为曲阜县主簿宜举进士不中因上书述其家世特命之　八月辛丑召宰相枢宻使开封尹翰林学士窦仪知制诰王祐等宴紫云楼下因论及民事帝谓宰相赵普等曰下愚之民虽不分菽麦如藩侯不为抚养务行苛虐朕断不容之普对曰陛下爱民如此乃尧舜之用心也【考异李焘曰会要以为干徳元年八月九日今从实録本纪窦仪元年十一月乃为学士王祐三年二月乃知制诰安得元年八月二人便以两制预宴会要误记耳】　庚戌枢宻直学士冯瓉凌锦副使李美殿中侍御史李檝为宰相赵普陷赃论死会赦流沙门岛逢恩不还　丙辰河决滑州坏灵河县大隄发士卒丁夫数万人治之被泛者蠲其秋租　閠月诏求亡书凡吏民有以书籍来献者令史馆视其篇目馆中所无则收之献书人送学士院试问吏理堪任职官者以闻是嵗三礼涉弼三传彭干学究朱载皆应诏献书分置书府赐弼等科名甲子以灌口镇为永康军　王全斌言破贼帅吕翰
克雅州【考异东都事畧载本年七月甲寅克雅州长编繋于闰八月盖以防书到日为据也姑从之】乙丑河溢入南华县　乙亥诏民能树艺桑枣垦辟
荒田者不加征令佐能劝来者受赏【考异东都事畧载此诏于七月今从宋史】　九月壬辰朔虎防指挥使孙进龙卫指挥使吴瓌等二十七人坐党吕翰乱伏诛族进家　丙午诏吴越立禹庙于会稽　西川戍卒多亡命在贼党中或请按诛其妻子帝语枢宻使李崇矩曰朕虑其间有被贼驱胁者非本心也乃尽释弗诛　冬十月辛酉朔诏太常寺自今大朝会复用二舞先是中原多故礼乐之器浸废帝始命判太常寺和岘讲求修复之别造宫悬三十六设于庭豋歌两架设于殿又置鼓吹十二桉及舞人所执旌纛干戚籥翟等与其服皆如旧制又以雅乐声高近于哀思命岘讨论岘上疏谓西京铜望臬可校古法即今司天台影表上石尺是也取王朴所定尺校短于石尺四分乐声之髙葢由此帝乃令依古法别造新尺并黄钟九寸之管使工人校其声果下于朴所定管一律又内出上党羊头山秬黍累尺校律亦相契合遂重造十二律管以取声由是雅乐音始和畅　癸亥诏诸郡立古帝王陵庙置戸有差　己巳禁吏卒以巡察扰民　十一月癸巳日南至帝御乾元殿受朝毕常服御大明殿羣臣上寿初用雅乐豋歌及文徳武功二舞　诸州所置通判多与长吏忿争常曰我监州也朝廷使我来监汝长吏举动多为所制或言其太甚宜抑损之乙未诏诸州通判无得怙权徇私须与长吏连署文移方许行下【考异李焘曰防要云时以伪官初録用虑未悉事故有是命本纪诏语亦与会要畧同惟新録不然今从新録仍以欧阳修归田録附益之】　癸丑翰林学士礼部尚书窦仪卒帝以仪在滁州时弗与亲吏绢【事在显徳三年三月】毎嘉其有执守屡对大臣言欲用为相及赵普专政帝患之欲闻其过召仪语及普多不法且誉仪早负才望仪盛言普开国元勲公忠亮直帝不説仪归语诸弟曰我必不能作宰相然亦不诣朱崖吾门可保矣普素忌仪刚直引薛居正吕余庆参知政事陶糓赵逢高锡等又相党附共排仪帝意中辍至是卒帝悯然曰天何夺我窦仪之速也优诏赠右仆射仪学问优博风度峻整弟俨侃偁僖皆有才名相继登科时号为窦氏五龙癸丑寛盐禁　十二月庚辰妖人张龙儿等二十四人伏诛族龙儿李玉杨宻聂赟家　丁徳裕同西川兵马都监张延通帅师破贼擒其伪都统康祚磔于市康延泽既城普州王可璙复合数州兵来攻延泽撃走之追奔至合州全师防病死金堂徳裕及王全斌等分徃招缉贼众悉平　是月北汉复取辽州　鞑靼入贡鞑靼本东北靺鞨之别种唐元和后徙隂山至是来贡

[book_title]资治通鉴后编卷五
宋纪五【起彊圉单阏正月尽屠维大荒洛十二月凡三年】
太祖啓运立极英武睿文神徳圣功至明大孝皇帝
干徳五年春正月庚寅朔御乾元殿受朝升节度使班在龙墀内金吾将军上故事节度使不带平章事者皆位在卿监下于是特改焉　诏以时平年丰増上元张灯为五夜　蜀臣民诣阙讼王全斌王仁赡崔彦进等破蜀时诸不法事于是诸将同时召还仁赡先入见帝诘之仁赡歴诋诸将过失冀自解免帝曰纳李廷珪妓女开丰徳库取金贝此岂诸将所为耶仁赡惶恐不能对帝以全斌等新有功不欲付吏令中书门下追仁赡及全斌彦进与讼者质证凡所取受隠没共钱六十四万四千八百余贯而蜀宫珍寳及外府他藏不着籍者不与焉并按以擅克削兵士装钱杀降致冦之由全斌仁赡彦进皆具伏壬子令御史台集百官于朝堂议全斌等罪癸丑百官言三人法当死帝特赦之甲寅置崇义军于随州昭化军于金州以全斌为崇义留后彦进为昭化留后仁赡罢为右卫大将军　丁巳以曹彬为宣徽南院使领义成节度使刘光义改领镇安张廷翰为侍卫马军都虞领彰国节度使李进卿为步军都虞领保顺节度使廷翰与进卿从光义平蜀军政不扰故赏之初王仁赡歴诋诸将独曰清廉畏谨不负陛下任使者惟曹彬一人耳帝于是赏彬特优彬入辞曰诸将俱获罪臣独受赏何以自安帝曰卿有功无过又不自矜伐茍负纎芥之累仁赡岂为卿隠邪惩劝国之常典可无辞也　帝以河隄屡决分遣使行视发畿甸丁夫缮治自是岁以为常皆以正月首事季春而毕又诏开封大名府郓澶滑孟濮齐淄沧棣滨徳博懐卫鄚等州长吏并兼本州河隄使　二月乙丑以西川转运使沈义伦为户部侍郎充枢密副使初义伦随军入成都独居佛寺蔬食蜀羣臣有以珍异奇巧之物献者皆却之东归箧中所有圗书数卷而已帝尝从容问曹彬官吏善否彬曰臣止监军旅至于采察官吏非所知也固问之曰义伦可任帝亦闻义伦清节过人故有是命时有譛殿前都指挥使韩重赟私取亲兵为腹心者帝怒欲诛之赵普谏曰若重赟以防诛即人人惧罪谁敢为陛下将亲兵者帝乃止寻出重赟为彰徳节度使重赟闻普救己他日诣普谢普拒弗见【考异王宗沐宋元通鉴作重斌今从长编】　壬申权知贡举卢多逊奏进士李肃合格者十人复诏参知政事薛居正于中书覆试皆合格乃赐及第三月丙辰五星如连珠聚降娄之次初窦俨善推步
星厯周显徳中为谏官谓同列卢多逊杨徽之曰丁夘岁五星聚奎自此天下太平二拾遗见之俨不与也卒如其言【考异李焘曰国史韩熙载传称奎主文章又在鲁分时太宗镇兖海中国太平之符也按太宗建隆元年八月领泰宁节度二年七月除开封府尹安得此时犹镇兖海传误矣】　唐主事佛甚谨于宫苑造寺僧尼常数百人先代嫔嫱悉度为尼中书舍人张洎每见輙谈佛法由是骤有宠佛事愈炽当时大臣亦多蔬食持戒以奉佛中书舍人徐铉独否然絶好神之説【徐初见天福十二年防稽人张洎初见显徳六年全椒人】　夏四月给事中开封马士元谒枢密副使沈义伦适有吏白事义伦与语忘顾士元士元遽辞出归语家人曰我为台省近臣不为执政所礼可以去矣己夘遂致仕陵州有陵井蜀置监嵗炼盐八十万斤广政二十三年井口摧圮毒气上如烟雾炼匠入者皆死后井益塞民艰食通判贾琏始建议开浚刺史王奇谓浚之犯井龙役夫不肯进琏亲执锸兴役逾年而至泉脉初炼盐日三百斤稍増日三千六百斤琏上其事即诏琏知州事琏后卒于官州人画像祠之　诸道铜铸佛像先是悉辇赴京毁之丁酉诏勿复毁仍令所在崇奉但毋更铸【考异李焘曰周世宗悉毁铜佛像铸钱谓宰相曰佛教以为头目髓脑有利于众生尚无所惜宁复以铜像为爱乎镇州铜大悲像甚有灵应击毁之际以斧镢自胷镵破之太祖闻其事后世宗北征病疽发胸间或谓其报应太祖因重释教此事见杨亿谈今不取】　八月河溢入卫州城民溺死者数百　九月定难节度使李彛兴卒子光叡嗣【一作克叡】壬辰仓部员外郎陈郾坐赃弃市　癸酉度支判官
侯涉言三司凡二十四案盐铁主其六户部主其四余皆度支主之自荆湖西蜀之平事务益众欲令三司均主其入诏三司推官张纯分判度支案事　十一月乙酉朔工部侍郎毋守素坐居丧娶妾免　庚子辽司天台奏月当食不亏辽主以为祥欢饮达旦　赵普以母忧去位十二月丙子起复
开寳元年春正月甲午城京师　陜绛懐州饥赈之己亥北汉偏城砦招收指挥使任恩等来降　二月册宋氏为皇后忠武节度使延渥之长女也延渥寻改名偓　三月庚寅増修县令尉捕贼功过令颁行之　权知贡举王祐擢进士合格者十人【考异王薛宋元通鉴皆作十八人今从陈桱通鉴续编及李焘长编】陶谷子邴名在第六翌日谷入致谢帝谓左右曰闻谷不能训子邴安得登第遽命中书覆试而邴复登第因下诏自今举人凡关食禄之家委中书覆试　丙子户部员外郎知制诰卢多逊充史馆修撰判馆事多逊喜任数善为巧发奇中帝好读书每遣使取书史馆多逊预戒吏令白所上因通夕阅览诘朝引问书中事多逊应答无滞同列皆伏帝益宠异之　夏四月乙夘帝幸节度使赵彦徽第视疾　五月以盛暑诏诸州恤刑谓侍御史冯柄曰朕每读汉书张释之于定国治狱天下无寃民此所望于卿也　乙未诏诸道当辇送上供钱帛等舟车并从官给勿以扰民　唐以勤政殿学士承防韩熙载为中书侍郎百胜节度使兼中书令熙载上防论刑政之要古今之书灾异之变及献所撰格言唐主手诏褒答而有是命初熙载于显徳中入朝归国唐主景问中国大臣熙载曰赵防检顾视不常不可测也帝受禅景益重之欲以为相以帷簿不修而止　六月癸丑朔诏民田为霖雨河水壊者免今年夏税及沿征物　癸亥诏荆蜀民祖父母父母在者子孙不得别财异居　秋七月乙未中元张灯帝御东华门赐从官饮　以殿前都虞涿人董遵诲为通逺军使遵诲父宗本仕汉为隋州刺史帝微时尝徃依之遵诲凭藉父势多所陵忽尝谓帝曰每见城上有紫云如葢又梦登髙台遇黒虵约长百余尺俄化为龙飞去雷电随之是何祥也帝皆不对他日论兵战事遵诲理屈即拂衣起帝乃辞宗本去自是遵诲亦不复见紫云矣及帝即位遵诲累迁至骁武指挥使一日便殿召见遵诲伏地请死帝令左右扶起谕之曰卿尚记徃日紫云龙化之梦乎遵诲再拜呼万岁俄而部下有军卒击登闻鼓诉其不法十余事遵诲惶恐待罪帝曰朕方赦过责功岂念旧恶耶汝可勿复忧吾将録用汝遵诲再拜感泣又问遵诲母安在遵诲对曰母在幽州患难暌隔帝因令人重赂边民窃迎其母送于遵诲仍加优赐至是帝以西戎近边命遵诲守通逺军遵诲既至召诸族酋长谕以朝廷威徳刲羊酾酒厚加宴犒众皆悦服后数月复入冦遵诲率兵深入击走之俘斩甚众获羊马数万戎落以定帝喜其功就拜罗州刺史使如故遵诲尝遣其外弟刘综来贡马及还帝解所服真珠盘龙衣使赍赐之综曰遵诲人臣岂敢当此赐帝曰吾委遵诲方面不以此为嫌也　帝自即位数出微行或过功臣家赵普每退朝不敢脱衣冠一夕大雪向衣普闻扣门声甚急出则帝立雪中普惶恐迎拜帝曰已约吾弟矣已而开封尹光义至即普堂中设重裀地坐炽炭烧肉普妻行酒帝以嫂呼之普从容问曰夜久寒甚陛下何以出帝曰吾睡不能着一榻之外皆他人家也故来见卿普曰陛下小天下耶南征北伐今其时也愿闻成算所向帝曰吾欲收太原普黙然良久曰非臣所能知也帝问其故普曰太原当西北二边使一举而下则边患我独当之不如姑留俟削平诸国彼弹丸黒子将何所逃帝笑曰吾意政尔姑试卿耳于是用师荆湖继取西川尝因北汉界上谍者谓北汉主曰君家与周氏世仇宜其不屈今我与尔无所间何为困此一方人也若有志中国宜下太行以决胜负北汉主遣谍者复命曰河东土地甲兵不足当中国之十一区区守此葢惧汉室之不血食也帝哀其言笑谓谍者曰为我语刘钧开尔一路以为生故终孝和之世不以大军北伐【考异李焘曰按太祖云一榻之外皆他人家则此时犹未平荆湖也太宗以建隆三年秋尹开封开寳六年乃封晋王邵伯温见闻録云已约晋王者葢误今改曰吾弟庶得其实又云始定下江南之议此尤误若谓荆湖西川则可耳十国纪年北汉天防七年宋帝使邢州人葢留来谓帝曰君家自与周室为隙何预我事胡不改圗使一方之民困苦兵战虏人多诈终不足恃君必与中原争何不下太行与君疋马较胜负于懐洛间帝遣留归曰为我谢赵君余家世非叛人欲存汉氏宗祀耳土地士马不能敌君十一安敢深入君欲决胜负当过团栢谷来背城一战宋帝笑曰存之何害终帝世宋帝不复北伐天防七年本朝乾徳元年也今因刘钧死附其事于开寳元年文辞又与五代史不同今从五代史】初北汉世祖女为晋防圣营卒薛钊妻生子继恩钊死妻改适何氏生子继元而何与妻皆卒世祖以孝和帝无子使养继恩及继元皆冒姓刘氏继恩事孝和尽恭昏定晨省礼无违者及为太原尹选软不治孝和忧之尝谓宰相郭无为曰继恩纯孝然非济世才恐不能了我家事将奈何无为不对是月孝和卧疾召无为执其手以后事付之继恩始监国无为与侍卫亲军使蔚进不协因出进守代州又建议渐斥去公族命继恩弟继忠守忻州继忠亦孝和养子也自称常使契丹得冷痼病定防地寒愿留养晋阳继恩责其观望趣令就道继忠颇出怨语或以白继恩寻缢杀之孝和帝殂【考异宋史秋七月戊申北汉主刘钧卒辽史秋七月辛丑汉主卒今从长编不日】继恩遣使告终称嗣于辽辽主许之然后即位上孝和帝庙号曰睿宗【考异庙号诸史不载惟十国春秋采李恽千佛楼铭知其为睿宗云】　是月令诸州察民有饥者即发廪贷之　八月丙寅命客省使卢懐忠等二十二人领兵屯潞州将有事于北汉也戊辰命昭义节度使同平章事李继勲为河东行营前军都部署侍卫步军都指挥使党进副之宣徽南院使曹彬为都监棣州防御使何继筠为先锋部署懐州防御使康延沼为都监建雄节度使赵賛为汾州路部署绛州防御使司超副之隰州刺史李谦溥为都监　九月癸未监察御史杨士达坐鞫狱滥杀弃市　北汉主继恩恶郭无为专政欲逐之而未果是月加无为守司空外示优礼内实踈逺之继恩服衰裳视事寝处皆居勤政阁其左右亲信悉留太原府廨或请召入令翊卫继恩弗聴于是文武百官皆进秩继恩置酒宴诸大臣及宗子饮罢卧阁中供奉官侯霸荣以刅椹其胸弑之无为遣兵以梯登屋入杀霸荣并其党迎立继恩弟太原尹继元继恩立才六十余日或谓无为实使霸荣作乱亟诛霸荣以灭口故人无知者继元始立我师已入其境乃亟遣使上表于辽且请兵为援又遣侍卫都虞刘继业冯进珂领军扼团栢谷以将作监马峯为枢密使监其军峯至洞过河【考异朔记作铜锅河宋史作铜涡河今从李焘长编】与李继勲等遇何继筠以先锋击破之斩首二千余级获马五百匹禽其将张环石斌遂夺汾河桥傅太原城下焚延夏门继元遣殿直都知郭守斌领内直兵出战又败守斌中流矢退入城中　丁未北汉百胜军使李琼来降　初道州刺史王继勲言刘鋹昏暴民被其毒又数出冦边请王师南伐帝犹未欲加兵乃命唐主谕意令南汉主先以湖南旧地来献唐主遣使致意南汉主不从　国初縁旧制祭东岳泰山于兖州西岳华山于华州北岳常山于定州中岳嵩山于河南府于是有司言祠官所奉止四岳今按祭典请祭南岳衡山于衡州东镇沂山于沂州南镇稽山于越州西镇吴山于陇州中镇霍山于晋州东海于莱州南海于广州西海河渎并于河中府北海济渎并于孟州淮渎于唐州其江渎准显徳五年敕祭于扬州扬子江口今请祭于成都北镇医巫闾山在营州界未行祭享从之其后望祭北镇于定州岳祠既而五镇之祭复阙　十月甲戍屯田员外郎同州人雷徳责授商州司戸参军徳骧判大理寺其官属与堂吏附防宰相擅増减刑名徳愤惋求见欲面白其事未及引对即直诣讲武殿奏之辞气俱厉并言赵普强市人第宅聚敛财贿帝怒叱之曰鼎铛犹有耳汝不闻赵普吾之社稷臣乎引柱斧击折其上腭二齿命左右曳出诏宰相处以极刑既而怒解止以阑入之罪黜【考异李焘曰记闻载徳为御史中丞国老间谈载拾齿结带事皆误今依本传稍取谈苑及记闻删修之】　是月上遣使赍诏至太原谕北汉主继元令降约以平卢节度使授之又别赐郭无为马峯等诏四十余道许授无为安国节度使峯以下并与藩镇无为得诏色动但出继元一诏余皆匿之自是始有贰志劝继元纳欵继元不从　初帝使谍者惠璘伪称殿前指挥使负罪奔北汉无为知其谋使为供奉官及我兵入北汉境璘即奔赴至岚谷候吏获送太原北汉主使无为鞫之无为释不问有李超者知璘状上告无为怒并超杀之以灭口　十一月辛巳诏以盗贼渐息诸县弓手有差令尉辄占留者重寘其罪　先是帝入太庙见其所陈笾豆簠簋问曰此何等物也左右以礼器对帝曰吾祖宗宁识此亟命撤去进常膳如平生既而曰古礼亦不可废也命复设之于是判太常寺和岘言按唐天寳中享太庙礼料外毎室加常食一牙盘五代以来遂废其礼今请如唐故事诏自今亲享太庙别设牙盘食禘祫时享皆同之【考异李焘曰邵氏见闻録太祖初即位朝太庙见其所陈笾豆簠簋则曰此何等物也侍臣以礼器为对上曰我之祖宗宁识此命撤去亟令进常膳亲享毕顾左右曰却设向来礼器俾儒士行礼至今太庙先进牙盘食后行礼康节先生曰太祖其于礼也可谓达古今之宜矣若据本志则牙盘食乃和岘所请且唐故事非太祖特行当是岘揣知圣意因献此议而国史所载不详见闻録又偶不及唐故事今并増益之朔记云上亲享四室见牲体用生肉曰我祖考岂能食此耶命设菜盘食哭而祭之乃系其事于干徳元年误矣今不取】岘又言干徳初郊祀上帝就望燎位而燎坛稍逺有司不闻告柴燎之声臣时为礼官职当賛导亲闻徳音令举烛相应按史记封禅书秦常以十月郊见通爟火状若桔橰欲令光明逺照通于祀所望敕有司率循前制从之　壬寅亲享太庙　癸卯日南至合祭天地于南郊改元开寳大赦蠲干徳五年以前逋租御乾元殿宰相普等奉玉册寳上尊号曰应天广运大圣神武明道至徳仁孝皇帝【考异长编作应运圣文神武明道至徳仁孝皇帝今从宋史】　是月辽遣兵援北汉李继勲等皆引归北汉因入冦大掠晋降二州之境　北汉主刘继元弑其母郭氏　唐主纳后周氏昭惠后之妹也美姿容先已得幸于唐主昭惠疾甚忽见后入顾问妹几时进宫后幼未有知以实对曰数日矣昭惠怒遂转乡而卧不复顾既殂常出入禁中至是纳以为后其夕燕羣臣韩熙载等皆赋诗以风唐主亦不之谴也　唐主颇留情乐府监察御史张宪上防曰道路皆言以户部侍郎孟拱宸宅与教坊使袁承进昔髙祖欲拜舞人安叱奴为散骑侍郎举朝皆笑今虽不拜承进为侍郎而赐以侍郎居宅事亦相类矣唐主赐帛三十段旌其敢言然终不能改
二年春正月己夘朔以出师不御殿　二月乙夘命曹彬党进等各领兵先赴太原戊午诏亲征己未以开封尹光义为东京留守枢密副使沈义伦为大内部署昭义节度使李继勲为河东行营前军都部署建雄节度使赵賛为马步军都虞先赴太原甲子车驾发京师丁夘次王桥顿彰徳节度使韩重赟来朝帝谓之曰契丹知我是行必率众来援彼意镇定无备由此路入卿可为朕领兵倍道兼行出其不意破之乃以重赟为北面都部署义武【考异宋史作彰武】节度使郭延义副之　己巳次相州庚午次磁州乙亥次潞州以霖雨驻跸时诸州餽饷毕集城中车乗塞路帝闻之以为非理稽留将罪转运使赵普曰六师方至而转运使获罪敌人闻之必谓储偫不充非所以威逺之道但当择治剧者莅此州耳丙子命户部员外郎知制诰王祐权知潞州祐即发遣车乗行路无阻以枢密直学士赵逢为随驾转运使仍铸印赐之　北汉刘继业冯进珂屯于团栢谷遣衙队指挥使陈廷山领数百骑来侦逻防李继勲等前军至廷山即以所部降继业进珂知众寡不敌亦奔还晋阳北汉主怒罢其兵柄继勲等遂围城时辽使内侍韩知璠册命北汉主为帝北汉主夜开门纳之明日置宴羣臣皆预宰相郭无为哭于庭中拔佩刀自刺北汉主遽降阶持其手引之升坐无为曰奈何以孤城抗百万之师乎葢无为欲以此揺众心也　三月帝驻跸潞州凡十有八日获北汉谍者问之对曰贼中民罹毒久矣日夜望车驾恨其迟耳帝笑给衣服纵之壬辰发潞州戊戌次太原庚子观兵于城南始命筑长连城辛丑临汾河作新桥以兵部员外郎知制诰卢多逊知太原行府事　乙巳帝至城东南始命筑长堤壅汾水先是有欲増兵攻城者左神武统军陈承昭进曰陛下自有数千万兵在左右胡不用也帝未寤承昭以马防指汾水帝大笑因使承昭董其役丙午决晋祠水灌城丁未命李建勲军于城南赵賛军于西曹彬军于北党进军于东为四寨以逼之北汉人乗晦突门潜犯西寨赵賛率众与战弩矢贯賛足未退时党进遣东寨都监李谦溥伐木西山以给军用谦溥闻鼓声即引所部兵赴之北汉人乃退帝遽至战所怪赴援者非精甲问之则谦溥也甚悦刘继业复以突骑数百犯东寨党进挺身逐继业麾下数人随之继业走匿壕中北汉兵出援之继业縁缒入城获免　夏四月戊申朔帝临城东观筑堤辛亥遣海州刺史孙万进领军数千人围汾州壬子帝复至城东赐羣臣及诸军时服宴从臣初何继筠为石岭关部署屯阳曲帝闻辽兵分道来援北汉其一自石岭关入乃驿召继筠诣行在所授以方畧并给精骑数千使徃拒之且谓继筠曰翌日亭午俟卿捷奏至也时已盛暑帝命太官设麻浆粉赐继筠食讫辞去战于阳曲县北大败辽兵擒其武州刺史王彦符斩首千余级获生口百余人马七百余疋铠甲甚众己未帝登北台以竢见一骑自北来逆问之乃继筠子承睿来献捷也北汉隂恃辽援城久不下帝乃以所献铠甲首级示之城中人气夺　五月辽分兵由定州入冦韩重赟阵于嘉山以待之辽人见旗帜大骇欲遁去重赟亟击之大破其众获马数百匹己未使来告捷帝大喜手诏褒之甲申帝临城东南命水军乗小舟载强弩进攻其城内外马步军都军头王廷乂亲鼓之免胄先登流矢中其脑而颠庚寅廷乂卒辛夘殿前指挥使都虞石汉卿亦中流矢溺死癸巳赠廷乂建武节度使汉卿袁州防御使　帝以暑气方盛深念缧絏之苦乃诏西京诸州令长吏督掌狱掾五日一至狱户检视洒扫洗涤杻械贫困者给饭食病者给药轻系小罪即时决遣自是毎岁仲夏必申明是诏以戒官吏焉【此诏自戊子日降今移见于后】　闰月戊申太原南城为汾水所陷水注城中城中大惊扰帝临长堤观焉水口渐濶北汉人縁城设障为我师所射障不得施俄有积草自城中飘出直抵水口而止我师弩矢不能彻北汉人因以施功水口遂塞郭无为复劝北汉主出降北汉主不聴阉人卫徳贵极言无为反状明白不可赦北汉主杀之以徇城中稍定北汉人俄自西长连城潜出将焚我攻战之具我师击走之斩首万余级夜半忽传呼壁外云北汉主降帝令卫士擐甲将开壁门八作使赵璲曰受降如受敌讵可半夜轻出乎帝使问之果谍者诈为也　己酉帝临城南命水军乗轻舟焚其门　右仆射魏仁浦卒先是仁浦侍春宴因前上寿帝密谓曰朕欲亲征太原如何仁浦曰欲速则不达惟陛下审思帝嘉其对宴罢就第赐上尊酒十石御膳羊百口既而从行中途遇疾还卒于梁侯驿赠侍中諡曰宣懿　太原城久不下东西班都指挥使李懐忠率众攻之战不利中流矢几死殿前指挥使都虞赵翰率诸班卫士叩头愿先登急击以尽死力帝曰汝曹皆吾所训练无不一当百所以备肘腋同休戚也我宁不得太原岂忍驱汝曹冒锋刃蹈必死之地乎众皆感泣时大军顿甘草地中防暑雨多破腹病而辽亦复遣兵来援壬子太常博士李光賛上言曰陛下战无不胜谋无不臧四方恃险之邦僣窃帝王之号者昔与中国为隣今与陛下为臣矣蕞尔晋阳岂须亲讨重劳飞挽取怨黔黎得之未足为多失之未足为辱国家贵静天道恶盈所虑向来恃险之邦闻是役也竭府库之财尽生民之力中心踊跃各有窥觎传曰邻之厚君之薄也岂若回銮复都屯兵上党使夏取其麦秋取其禾既寛力役之征便是荡平之防惟陛下裁之帝览奏甚喜复问赵普普亦以为然因使普召光賛慰抚之癸丑移驻城东罕山之南始议班师　己未徙太原民万余家于山东河南给粟庚申分命使者十七人发禁军防送之因屯于镇潞等州用绛人薛化光防也化光言凡伐木先去枝叶后取根柢今河东外有契丹之助内有人戸赋输窃恐岁月间未能下宜于太原北石岭山及河北界西山东静阳村乐平镇黄泽关百井社各建城寨扼契丹援兵起其部内人户于西京防邓唐汝州给闲田使自耕种絶其供馈如此不数年间自可平定帝嘉纳之【考异李焘曰此据范镇东斋记按欧阳修志薛奎墓乃云父化光以防下太原不见用修葢误也太年兴国四年平太原得户三万五千二百二十兵二万先是陈洪进以漳泉二州降得户十五万一千九百七十人兵一万八千七百二十七继元所统凡十一州军得户不及漳泉五之一葢化光之防行其耕民多南徙所存无几且兵数与民数畧同殆以一户奉一兵也欲国不亡得乎本纪止称山东今从十国纪年并书河南】　壬戌车驾发太原我师陷敌百人帝遣骁雄副指挥使孔守正领骑军徃救守正奋击尽夺以还北汉主籍我所弃军储得粟三十万茶绢各数万丧败罄竭頼此少济　戊辰次镇州召道士苏澄入见谓曰朕作建隆观思得有道之士居之师岂有意乎对曰京师浩穣非所安也壬申幸其所居谓曰师年逾八十而容貌甚少盍以养生之术教朕对曰臣养生不过精思链气耳帝王养生则异于是老子曰我无为而民自化我无欲而民自正无为无欲凝神太和昔黄帝唐尧享国永年用此道也帝悦厚赐之　六月庚辰诏车驾所过民无出今年秋租　癸未以右补阙大名王明为荆湖转运使将用兵于岭南也　己丑次滑州唐主遣其弟从谦来贡辛夘见于胙城县唐水部员外郎查元方掌从谦牋奏帝命知制诰卢多逊燕从谦于馆多逊奕棋次谓元方曰江南竟如何元方敛衽对曰江南事大朝十余年极尽君臣之礼不知其他多逊愧谢曰孰谓江南无人元方文徽子也【文徽初见天福八年此据十国纪年乃六月事】　癸巳车驾至自太原曲赦京城系囚是月北汉主决城下水注之台骀泽水已落而城多摧圮辽使者韩知璠犹在太原叹曰宋师之引水浸城也知其一而不知其二若知先浸而后涸则并人无类矣时辽遣其将南大王来援屯于太原城下刘继业言于北汉主曰契丹贪利弃信他日必破吾国今救兵骄而无备愿袭取之获马数万因籍河东之地以归中国使晋人免于涂炭陛下长享富贵不亦可乎北汉主不从南大王数日北还赠遗甚厚秋七月诏自今祀天地用太牢余当用牛者代以羊
豕　八月灵武节度使冯继业杀兄代父领镇颇骄恣戎人不附又抚士卒少恩部下多携贰继业虑其为变请举族内徙庚辰以继业为静难节度使　己亥户部员外郎知制诰王祐权知大名府辞日帝谓之曰大名卿之故乡古人所谓昼锦者也　朝廷择可使代冯继业者时考功郎中段思恭知泗州帝以思恭常有功眉州乃召赴阙命知灵州先诏之曰冯继业言灵州非蕃帅主之戎人不服虽卫霍名将必见逐矣意谓非我他人不能治也汝能治之乎思恭曰谨奉诏帝壮之又谓曰唐李靖郭子仪皆出儒生立大功岂我朝独无人耶厚赐遣之仍以途涉诸戎令别赍金帛以遗之思恭既视事矫继业之失悉心绥抚夷落安静周访利病多所条奏甚得吏民之情　散指挥都知杜延进等谋作乱事觉帝密诏殿前都虞杨义擒捕迟明皆获庚寅悉斩于市夷其族　是月初令民典买田土者输钱印契冬十月丁亥诏自今西川山南荆湖等道举人徃来
给劵　辛夘诏归峡州并直京师相深赵三州丁夫死太原城下者三百三十四人诏复其家三年　己亥帝燕藩臣于后苑酒酣从容谓之曰卿等皆国家宿旧久临剧镇王事鞅掌非朕所以优贤之意也前鳯翔节度使兼中书令王彦超谕帝指即前奏曰臣本无勲劳久冒荣宠今已衰朽乞骸骨归邱园臣之愿也前安逺节度使兼中书令武行徳【行徳初见天福十二年】前防国节度使郭从义前定国节度使白重賛前保大节度使杨庭璋竞自陈攻战阀阅及履歴艰苦帝曰此异代事何足论也庚子以行徳为太子太傅从义为左金吾卫上将军彦超为右金吾卫上将军重賛为左千牛卫上将军廷璋为右千牛卫上将军时节度与燕者皆罢镇改官【考异李焘曰寳训及故事并称向拱袁彦亦同日罢方镇授环卫按今年七月彦自静难徙保大拱自西京徙安逺此时皆不在京师葢误也今不取】　太子太傅王溥迁太子太师入谢帝顾曰溥十年作相三迁一品福履之盛近世所未有也　十一月庚申回鹘于阗皆遣使来贡方物回鹘使者道由灵州交易于市知州段思恭遣吏市碙砂吏与胡人争直忿竞思恭释吏不问械系胡人数日始贷之胡人归愬于其国回鹘可汗遣使赍牒诣灵州询械系之由思恭自知理屈不敢报自是数年回鹘不复入贡戊辰诏中书舍人李昉兵部员外郎知制诰卢多逊
分直学士院直学士院自昉及多逊始也先是堂吏以事至翰林拜于堂下学士略离席劳揖事已即退未尝与坐昉前在翰林犹然及是有白事者遂拜堂上更展叙中外无复曩日之礼昉愕然询于同列则云如此承袭数年矣莫诘其故也礼部尚书杨昭俭喜讥訾因言昉谒堂吏常获其刺字云【昭俭嗣复曽孙初见清泰二年】　十二月癸未帝幸中书视赵普疾　乙巳以房州防御使王彦升为原州防御使彦升有膂力善击剑军中目曰王剑儿性残忍在原州凡五年戎人有犯汉法者彦升不加刑召僚属饮宴引所犯戎人于前手捽其耳嚼之下以巵酒戎人流血被体股栗不敢动前后啗其耳者数百戎人畏惧不敢犯塞　戊午以辛文悦知房州事帝幼从文悦肄业及即位召见授太子中允判太府寺周郑王时在房州帝谓文悦长者故有是命　夺右賛善大夫王昭文两任配汝州坐监大盈仓其子与仓吏为奸故也　是岁辽天顺皇帝璟为帐下所杀璟性严忌防醉索食不得欲斩庖者庖者捧食挟刃杀璟于黒山下【王氏宋元通鉴云契丹主乌里酖酒好田猎嗜杀不已常以虞人侦鵞失期加炮烙铁梳之刑又以获鸭甚懽除鹰坊刺面之令政刑紊乱国人怨之至是畋于懐州获熊懽饮夜分近侍萧格盥人华格庖人锡库等弑之】璟立凡十九年庙号穆宗无子诸部首领迎立天授皇帝乌裕之子明记【考异辽史景宗纪云讳贤小字明扆今从长编】号天賛皇帝更名贤改元保宁以上枢密使知政事令髙勲守政事令封秦王侍中萧守兴为尚书令封魏王毎朝必命坐议国事纳守兴女燕燕为皇后初乌裕与妻同日遇害明记年九岁有以氊束之藏于积薪中由是得免及即位婴风疾国事皆燕燕决之【考异明记妻萧氏即燕燕也仁宗实録乃以燕燕为北宰相萧思温女按辽史萧思温传小字寅古景宗立册思温女为后封魏王不名守兴后妃传亦云景宗睿知皇后萧氏讳绰小字燕燕北府宰相思温女长编独云守兴未知何据】

[book_title]资治通鉴后编卷六
宋纪六【起上章敦牂正月尽黓涒滩十二月凡三年】
太祖啓运立极英武睿文神徳圣功至明大孝皇帝
开寳三年春正月辽韩知璠自太原归言晋阳多梗而刘继元无辅政事令赵髙勲亦言我与晋阳父子之国先君以一怒而尽拘其使甚无谓也辽主乃尽索北汉使者十六人厚礼而遣之仍命刘继文为平章事李弼为枢密使俾辅继元继文等久留辽复受其命归秉国政左右皆譛毁之北汉主乃出继文为代州刺史弼为宪州刺史　辛酉诏诸州察孝弟彰闻徳业纯茂者满五千户聴举一人或有竒才异行不限此数仍为治装诣阙所举得实加赏不如诏者罪之　镇宁节度使张令铎之罢军职也帝令皇弟光美取其女为夫人及令铎自镇宁来朝被病帝亲问之赐赉甚厚己巳令铎卒赠侍中令铎性仁恕尝语人曰我从军三十年大小四十余战多摧坚陷敌然克捷之后未尝妄杀一人也二月雄州刺史侯仁矩卒帝特遣中使防丧官给事仁矩子延广亦有勇畧【仁矩延广并初见干祐元年】仁矩在雄州日方饮宴忽数十骑入城居民惊扰延广引亲信数骑驰出射杀酋长一人斩首数级悉擒其余党仁矩喜拊其背曰兴吾门者必汝也事闻诏赐锦袍银带　三月壬寅朔诏礼部贡院阅进士诸科十五举以上曽经终塲者以名闻甲辰得司马浦等六十三人庚戍复取十五举未经终塲者四十三人并赐出身仍诏自今勿得为例【攷异按宋史诏阅进士十五举以上司马浦等百六人并赐本科出身今从长编合两事为一事多三人】己酉以忠正节度使王审琦为忠武节度使审琦镇
寿春凡八年嵗得租课量入为用未尝有所诛求民颇安之所部邑令以罪停其録事史幕僚白令不先谘府请按之审琦曰五代以来诸侯强横令宰不得専县事今天下治平我忝守藩维而部内宰能斥去黠吏诚可赏也何按之有　辛亥以处士酸枣王昭素为国子博士致仕昭素少笃学有志行着易论三十三篇学者多从之游帝闻其名召见便殿时年已七十余帝问曰何以不仕昭素谢不能令讲乾卦至九五飞龙在天敛容曰此爻正当陛下今日之事引援证据因示风谏微防帝甚恱问以治世养身之术昭素曰治世莫若爱民养身莫若寡欲帝爱其语书于屏风间留月余数求归故有是命年八十九卒于家【攷异李焘曰本传言为李穆所荐按穆开宝五年始召为太子中允此时方以洋州通判免官家居则荐昭素者非穆也僧文莹湘山録亦言穆荐又言对太宗皆悮宝训言即授左拾遗与正史实録不同今不取】　乙未幸宰相赵普第视疾夏四月辛未朔日有食之　己夘诏三司诸路两税折料物非土地所宜者勿得抑配　五月丁未禁京城民畜兵器　秋七月壬寅诏民诉水旱灾伤者夏不得过四月秋不得过七月　壬子诏曰吏贠猥多难以求治奉禄鲜薄未可责亷与其冗员而重费不若省官而益奉西川管内州县官宜以口数为率差减其员旧奉月増给五千天下州县官宜依西川例省减员数　丙寅唐中书侍郎韩熙载卒初唐主以熙载尽忠能直言欲用为相而熙载任情弃礼后房妓妾数十人多出外舍私侍宾客唐主以此难之俄被劾左迁右庶子分司南都熙载尽斥诸妓单车就道且上表求哀唐主喜留之寻复其位已而诸妓稍稍复还唐主曰吾亦无如之何矣及卒唐主叹曰吾终不能得熙载为相也乃手书赠熙载平章事熙载无余财棺椁衣衾皆唐主赐之【攷异据徐集熙载卒于此年七月二十七日丙寅江南野録载熙载事颇不雅驯今取五代史九国志增饰之】八月庚寅以隰州刺史李谦溥为济州团练使谦溥在隰州十年敌人不敢犯其境有招收将刘进者勇力絶人谦溥抚之甚厚常往来境上以少击众北汉人患之为蜡丸书以间进佯遗其书道中晋州节度使赵赞得之以闻帝令械进送阙下谦溥召诘其事进伏于庭请死谦溥曰我以举宗四十口保汝矣即上言进为北汉人所恶此乃反间也奏至帝悟遽释之赐以禁军都校戎帐服具进感激愿击贼自効　帝尝命有司为洺州防御使郭进治第凡防堂悉用防瓦有司言惟亲王公主始得用此帝怒曰郭进控扼西山逾十年使我无北顾忧我视进岂减儿女耶亟往督役无妄言帝宠异将帅类此故能得其死力【进以建隆元年初为西山巡检至今十一年矣因附见此事未必政在此年也】　唐主复作书谕南汉主鋹归欵中国遣给事中龚慎仪往使鋹得书大怒遂囚慎仪驿书答唐主甚不逊唐主以其书来上帝始决意伐之九月己亥朔以潭州防御使潘美为贺州道行营兵马都部署朗州团练使尹崇珂副之道州刺史王继勲为行营马军都监仍遣使发诸州兵赴贺州城下【攷异李焘曰旧録载命潘美等在八月二十二日辛夘今从新録本纪防要】　辽北院枢密使萧思温为盗所杀辛丑得国舅萧哈济及哈里杀思温状皆伏诛流其弟绅都于黄龙府寻亦杀之　甲辰诏西京鳯翔雄耀等州周文成康三王秦始皇汉髙文景武元成哀七帝后魏孝文西魏文帝后周太祖唐髙祖太宗中宗肃宗代宗徳顺文武宣懿僖昭诸帝凡二十七陵尝被盗发者令有司备法服常服各一袭具棺重葬所在长吏致祭先是南汉旧将多以谗死宗室剪灭殆尽掌兵惟宦者数辈城壁壕隍俱饰为宫馆池沼楼舰器甲辄腐败不治及我师次白霞贺州刺史陈守忠遣使告急内外震恐南汉主遣龚澄枢驰驿往贺州宣慰时士卒久在边多贫乏闻澄枢至以为必加赏赉而澄枢惶惧乗轻舸遁归是月癸丑我师围贺州南汉主召大臣议皆请以潘崇彻将兵御之崇彻自罢兵柄常怏怏于是辞以目疾南汉主怒曰何须崇彻伍彦柔独无方畧耶遂使彦柔将兵来援戊午我师闻彦柔至退二十里潜以竒兵伏南乡岸彦柔夜泊南乡迟明挟弹登岸据胡床指挥而伏兵卒起彦柔众大乱死者十七人禽彦柔斩之枭其首以示城中城中人犹坚守弗下随军转运使王明言于潘美曰援兵将至当击之诸将颇犹豫明乃率所部防送辎重卒百余人丁夫数千畚锸皆作堙其堑直抵城门城中人大惧开门以纳遂克贺州【攷异按长编言十月十二日庚辰克贺州奏始到京故本纪及实録并书于十月据刘鋹传王师九月圉贺州寻克之十月乃攻昭州又十国纪年克贺州乃九月二十一日己未也又按宋史九月丁夘潘美等败南汉军万众于富州下之十月庚辰克贺州今攷其月日前后参错故不载克富州事】潘美等督战舰声言顺流趋广州南汉主忧迫计无所出乃加潘崇彻为内太师马步军都统领众三万屯贺江防我师径趋昭州崇彻但拥众自保而已　冬十月我师破南汉开建寨杀数千人擒其将靳晖昭州刺史田行稠弃城遁桂州刺史李承珪亦奔还遂取昭州桂州　帝览桂阳监嵗入白金数谓宰相曰山泽之利虽多颇闻采纳不易十一月乙巳诏减旧额三分之一以寛民力　初辽聚六万骑寇定州命判四方馆事田钦祚领兵三千御之帝谓钦祚曰彼众我寡但背城列阵以待之敌至即战勿与追逐钦祚与敌战于满城敌骑小却乗胜至遂城钦祚马中流矢而踣骑士王超以马授钦祚军复振自旦至晡杀伤甚众夜入保遂城敌围之数日钦祚度城中粮少整兵开南门突围一角出是夕至保寨军中不亡一矢北边传言三
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:47:25-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>