<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="平定三逆方略提要,平定三逆方略卷一,平定三逆方略卷二,平定三逆方略卷三,平定三逆方略卷四,平定三逆方略卷五,平定三逆方略卷六,平定三逆方略卷七,平定三逆方略卷八,平定三逆方略卷九,平定三逆方略卷十,平定三逆方略卷十一,平定三逆方略卷十二,平定三逆方略卷十三,平定三逆方略卷十四,平定三逆方略卷十五,平定三逆方略卷十六,平定三逆方略卷十七,平定三逆方略卷十八,平定三逆方略卷十九,平定三逆方略卷二十,平定三逆方略卷二十一,平定三逆方略卷二十二,平定三逆方略卷二十三,平定三逆方略卷二十四,平定三逆方略卷二十五,平">
<meta name="description" content="专题性史书。六十卷。勒德洪，康熙朝礼部尚书、武英殿大学士。清初，明朝降将吴三桂、尚可喜、耿精忠因在清朝一统天下的过程中立有功勋，被分别封藩云南、广东、福建，称为三藩。他们各拥重兵，占据数省，飞扬跋扈，形成三股强大的地方割据势力，对清朝统治构成了严重威胁。康熙十二年。(1673年)，三藩先后举兵反清，经过长达八年的战争，至二十年十月清军数路围困云南省城，吴三桂(五年前死)孙世旸走头无路，被迫自杀。三藩叛乱终于被平定。次年，勒德洪等奉圣祖诏令，纂修《平定三逆方略》六十卷，二十五年书成。本书自康熙十二年三月平南">
<title>平定三逆方略_勒德洪_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">平定三逆方略</span> <br/>
          作者： <span class="inputVal" id="bkauthor">勒德洪</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]235103</span> <br/>
          说明： <span class="inputVal" id="bkdec">专题性史书。六十卷。勒德洪，康熙朝礼部尚书、武英殿大学士。清初，明朝降将吴三桂、尚可喜、耿精忠因在清朝一统天下的过程中立有功勋，被分别封藩云南、广东、福建，称为三藩。他们各拥重兵，占据数省，飞扬跋扈，形成三股强大的地方割据势力，对清朝统治构成了严重威胁。康熙十二年 (1673年)，三藩先后举兵反清，经过长达八年的战争，至二十年十月清军数路围困云南省城，吴三桂(五年前死)孙世旸走头无路，被迫自杀。三藩叛乱终于被平定。次年，勒德洪等奉圣祖诏令，纂修《平定三逆方略》六十卷，二十五年书成。本书自康熙十二年三月平南王尚可喜疏请撤兵始，至二十年十二月圣祖以“逆寇荡平，诏赦天下”止，详细而具体地记述了清廷平定吴三桂、尚之信(尚可喜子)、耿精忠叛乱始末。乾隆时本书收入《四库全书》中。北京故宫博物院和中国第一历史档案馆藏有精写本。可资康熙朝研究之参考。</span> <br/>
          封面： <span class="inputVal" id="bkimg">Z_6154.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]平定三逆方略
[book_author]勒德洪
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]235103
[book_dec]专题性史书。六十卷。勒德洪，康熙朝礼部尚书、武英殿大学士。清初，明朝降将吴三桂、尚可喜、耿精忠因在清朝一统天下的过程中立有功勋，被分别封藩云南、广东、福建，称为三藩。他们各拥重兵，占据数省，飞扬跋扈，形成三股强大的地方割据势力，对清朝统治构成了严重威胁。康熙十二年 (1673年)，三藩先后举兵反清，经过长达八年的战争，至二十年十月清军数路围困云南省城，吴三桂(五年前死)孙世旸走头无路，被迫自杀。三藩叛乱终于被平定。次年，勒德洪等奉圣祖诏令，纂修《平定三逆方略》六十卷，二十五年书成。本书自康熙十二年三月平南王尚可喜疏请撤兵始，至二十年十二月圣祖以“逆寇荡平，诏赦天下”止，详细而具体地记述了清廷平定吴三桂、尚之信(尚可喜子)、耿精忠叛乱始末。乾隆时本书收入《四库全书》中。北京故宫博物院和中国第一历史档案馆藏有精写本。可资康熙朝研究之参考。
[book_img]Z_6154.jpg


[book_title]平定三逆方略提要
臣等谨案：平定三逆方略六十卷，康熙二十一年奉诏修纂，恭纪平定逆藩吴三桂、耿精忠、尚之信事。敬考实录以大学士勒德洪、明珠、李霨、王熙、黄机、吴正治为总裁官，内阁学士阿兰泰、达岱、张玉书、翰林院掌院学士牛钮为副总裁官；其承纂衔名则原书未载，莫能详也。仰惟我圣祖仁皇帝神武天授，统壹寰宇。是时平西王吴三桂封藩云贵、平南王尚可喜封藩广东、靖南王耿精忠封藩福建，恃恩骄恣，日形跋扈；康熙十二年，因其自乞移藩，诏允所请，逆谋既伐。是年十一月，三桂举兵反，直窥湖广；乃遣将驰赴荆州、进据常德，以遏贼势。复简八旗劲旅，命将总统，随机剿御。其明年三月，耿精忠亦据福建反；而尚可喜子之信迫其父从贼，可喜愤死，之信遂遥为煽附：闽、粤郡县，并时骚动。于是分遣诸将、指授方略，抚剿并施，以次戡定。三桂旋伏冥诛，逆孙世璠尚踞滇中拒命；而耿精忠归正，自请入朝，旋讯得其通贼反复状，磔于市。尚之信虽尝归正，而心怀两端；鞫实赐死，广东平。逮二十年十月，大兵攻围云南省城，世璠惶惧自杀，其属悉以众降；乃戮世璠首，献馘京师，云南平。用兵甫八年，三逆悉已扫荡；集勋之速、耆定之隆，亘古未睹也。是编告成年月，实录亦未载。惟恭载康熙二十五年十一月上谕阁臣曰：尔等所进平定三逆方略四册，朕已览毕。其中舛错颇多，如王辅臣由云南援剿总兵官授为陕西提督，今谓由陕西总兵官升任。至论赞中援宋太祖杯酒释兵权事，吴三桂非宋功臣可比，乃唐藩镇之流耳：尔等其酌改之。仰见是书纂辑，悉经圣训裁定，详慎成编。是以纪事精审、措词简括，于以彰盛烈而昭万世，洵足媲徽谟典矣。当时未奉刊布，仅有写本，尊藏大内；令蒙皇上宣示，特命缮录，编入史库。臣等校录之余，既欣睹圣祖仁皇帝实兼守成创业之隆，亦弥仰我皇上觐扬光烈之盛云。
乾隆四十八年三月恭校上。总纂官臣纪昀、臣陆锡熊、臣孙士毅、总校官臣陆费墀。

[book_title]平定三逆方略卷一
恭维皇上御极以来，政教覃敷，恩泽翔洽；薄海内外，罔不率俾。方偃戈衅甲，以文德怀柔四方；煦妪生息，休养万姓：兼容并覆，销弭孽芽。时二、三藩臣久分阃于外，便藩锡予，异数有加；虑或怙宠而骄盈，深欲保全其终始。因其乞骸之陈请，爰有劳还之简书；处其田庐、丰其廪饩，道里刍秣之费悉戒于有司，俾归故乡，长享茀禄：生民无馈饷之艰，士卒无远戍之苦。如天之福，甚深甚厚。乃滇逆吴三桂背恩反叛，闽逆耿精忠、粤逆尚之信相继煽惑；生民荼毒，奄及八年。当是时，凶渠陆梁，鸱张豕突；丑类蔓延，蜂结蚁聚。仰荷天威赫濯，六师四征；战守机宜，悉从指授：三方窃踞，次第削平。三桂穷蹙，首伏冥殛；精忠、之信既降复谋叛，先后皆伏诛。独三桂孽孙世璠犹困守一隅，逋诛逆命；至康熙二十年冬十月，大兵平云南，世璠授首。十一月，露布至京师，上命宣捷午门，择日告郊庙社稷，躬谒列祖山陵。念中外军民劳苦，德音诞敷，鸿恩湛被。诸王、贝勒、大臣暨外藩王等，咸谓功德隆盛，恭请上尊号；皇上谦让至于再三，未之听许。御史臣戴王缙因疏言：皇上布昭圣武，削平祸乱；宵旰经营，永清大定。耿光盛烈，旷古罕有。请汇纂成书，昭示无极。疏入，下内阁翰林院集议以闻。礼部尚书武英殿大学士臣觉罗勒德洪等谨议：臣闻历代纪载功烈，俱有成书。迄今可考者，唐兴元间有纪功述，元和间有平蔡录、平淮记，会昌间有伐叛记；宋建隆间有龙飞日历，天禧间有圣政记，熙宁间有经武要略；明洪武间将征伐次第汇为日历，藏之金匮。彼或借箸臣下，不皆独断之功；亦或蠢兹小丑，有如摧枯之易：犹揭之简策，炳耀可观。岂若我皇上神机独运，扫除大憨；迪屡弗靖多方之众，降灭无遗孽，告厥成功：八载之间，纤毫无遗算。师不宿老，方内乂安；至仁大勇，巍巍超越前代。文之一怒、武之七德，罔不攸兼于兹。兹事体大，顾阙而不书，虽圣德高深而不自居觐扬，于方将者或无以得其详，且何以使万世之为乱臣贼子者惧。御史臣言良是，臣等昧死以闻。制曰：可。于是，宣付史馆。历次用兵以来平定方略，自康熙癸丑十二年三月始，讫于辛酉二十年。
康熙十二年三月壬午，平南王尚可喜疏请撤兵。可喜世籍辽东，明时为广鹿岛副将；天聪八年，航海来归。太宗皇帝招徕远人，不吝爵赏，遂擢为总兵官。崇德元年，封智顺王。顺治六年，改封平南王；率所部兵从大兵下广东，因驻广州凡二十余年，颇能戢兵御众，奉职维谨。子之信，素桀骜，动违礼法。可喜初遣入侍，继虑其触冒法网，奏请还镇。乃之信暴横日甚，招纳奸宄，布为爪牙，罔利恣行，官民怨讟。性嗜酒，醉辄杀人；常于其父前持刃相拟，所为益不法。至是，可喜引年乞骸骨，疏言：臣自奉命镇粤以来，家口日蕃；顺治十二年曾具疏请解兵柄，部臣以地方未宁，俟后议。方今四海升平，臣年已七十，精力就衰，正退耕陇亩之日；伏念太宗皇帝时曾赐臣以辽东海州及清阳堡等处地，今乞准臣仍归辽东，安插故土，以资养赡。计带两佐领甲兵及老稚闲丁约二万四千有奇，沿途夫船口粮，请并议拨给。疏入，上嘉其意，报曰：王自航海归诚，克殚忠荩，行间戮力，平定地方。效力累朝，功绩茂着；绥戢东粤，镇守岩疆，宣劳岁久。览奏年已七十，欲归辽东耕种；情词恳切，具见恭谨、能知大体，朕心深为嘉悦！今广东已经底定，王下官兵家口作何迁移安插？户、兵二部会同确议以闻。部议：东粤既宁，应如可喜请，于十五佐领内止以两佐领官兵家口迁居辽东。但尚之信统兵留镇，父子暌违；且藩下将士皆昔与王共甘苦，两地离析，亦非所宜：全撤之便。疏下议政王、贝勒、大臣集议。议与部臣同，诏从之。兵部因言：平南藩下绿旗官兵计六千有余，应仍留广州，令广东提督臣统辖。其一切夫马舟楫，俟开具人口马匹确数及就道有期，即遣官拨给。报可。
七月庚午，吴三桂疏请撤兵。三桂山海卫人；父襄，为明督理京营总兵。三桂以父荫为边将，历封平西伯，镇山海关。流贼陷京城，三桂按兵不动；襄降贼，以书招之，三桂行至宝邸，闻贼据其爱妾，辄忿恨，旋山海关，密请我师；时和硕睿亲王多尔衮西伐，师次翁后，三桂迎降；命封为平西王，随大兵入关，追剿流贼。顺治五年，同将军李国翰等至汉中，驻镇其地。及全蜀既定，随大兵平云南，寻进缅甸；叙功封平西亲王，遂留镇滇。后奏请文武官弁乞自选置，既得请，益骄蹇纵恣，陵轹命吏，辄布其所私■〈目匿〉于要地；不为用者，必阨之去。诏府第、起园囿，僭侈无等；括明黔国公沐民庄田，悉为己有。诳称水西土司反叛，请攻灭之；阳居拓地之功而阴擅其利。诸水陆冲要，遍置私人榷敛市货，因潜购硝黄诸禁物。又诡称蒙古侵中甸边境，要挟军需，以示额饷必不可减。且日练士卒、利器械，阴蓄异志。其旧部将则陕西提督王辅臣、贵州提督李本深、四川总兵吴之茂、云南总兵马宝等时资给之，倚为心腹。及可喜乞归奏允，三桂不自安，乃具疏请撤。上仍以温旨答之曰：王自归诚以来，克殚精忠，戮力行间，功续茂着；镇守岩疆，宣劳岁久。览奏请撤兵安插，恭谨可嘉！今云南已经底定，王下官兵家口作何迁移安插？户、兵二部确议以闻。部议：三桂及所部五十三佐领官兵家口，应俱迁移。疏下议政王、贝勒、大臣集议。一议：吴三桂镇守岩疆，宣劳岁久；戮力行间，平定云南。今三桂既奏请撤兵安插，应将三桂并所属官兵家口俱行迁移。至于云南有土司、苗蛮杂居，且控御西陲，尤属要地，宜遣满洲官兵四千镇守；俟驻防官兵到日，三桂启行。一议：三桂镇守云南以来，地方宁谧；若令三桂迁移，必须遣兵镇守；兵马往来驿递，人民定致苦累。且土司、苗蛮杂居其地，若拨满洲官兵四千镇守则力薄，多遣则京城兵力又减。应不必今满洲兵丁驻防，仍令三桂镇守云南为便。奉旨：着议政王、贝勒、大臣、九卿、科道会同确议，画一具奏。诸王以下所见不一，仍两议上。一议：往以云南地方未定，故令各省协济兵饷，使吴三桂等镇守；今地方底定，仍令各省协济，使其镇守，非永久之计。三桂久镇岩疆，戮力行间劳苦，又具题请撤安插，应将三桂并所属官兵家口均行迁移。若遣满兵永行驻札，路远人众，难以遣发；若不遣兵，三桂迁移之时，恐盗贼窃起。应暂遣兵戍守，俟戍守官兵到日，三桂启行。一议：吴三桂久镇云南，地方宁谧；令若将三桂迁移，不得不遣兵戍守。云南有土司、苗蛮杂居，若少遣兵则力薄，多遣则京城兵减。且戍兵往来暨三桂迁移，沿途驿递人民并皆苦累；又戍守之兵系暂时屯驻，骚扰地方，殆未可定。相应仍令三桂镇守云南可也。奉旨：吴三桂请撤安插，所奏情词恳切，着率领所属官兵家口俱行搬移前来。其满洲官兵，不必遣发；该藩起行，如有用满洲之处，该藩奏请时再行遣发。于是兵部言：三桂所属绿旗援剿左、右、前、后四镇官兵万二千人，应仍留武定、曲靖、楚雄等府，令督、提臣统辖。报可。
丙子，耿精忠疏请撤兵。精忠祖仲明，辽东人，明时为登州参将；天聪二年，航海来归。崇德元年，封怀顺王。顺治六年，改封靖南王；偕尚可喜随大兵下广东，道卒。子继茂，袭封，驻广州；后移驻福建。康熙十年，继茂卒，精忠袭封王爵；辄纵其下为奸利，夺农商之业，潜引海外私贩，肆行无忌，大为闽人害；又广集不轨之徒，转相煽惑。及闻可喜奏允，亦不得已疏请撤兵。得旨：王祖、父以来，世殚忠荩，戮力行间，劳绩茂着；及王袭封镇守，劳在岩疆。览奏请撤安插，恭谨可嘉！今福建已经底定，王下官兵家口作何迁移安插？户、兵二部确议以闻。部议：精忠及标下十五佐领官兵家口，悉应迁移；复下议政王、贝勒、大臣集议，议与部臣同。诏从之。兵部又言：精忠所属绿旗官兵七千余人，俱令福建督、提臣统辖。报可。臣谨按：三桂等之初归也，或以私心被祸，势急无聊；或以海岛孤穷，志切攀附。我国家广示招徕，曲加抚纳；以羁旅异姓之臣，授以显爵：示用人之无方，俾领其众，以属戎行。虽有微劳，凡启疆辟土，实惟我熊熊不二心之臣统率禁旅，以徂征于四方；宣犹建绩，彼实无预。属边陲甫靖，使各留镇抚其地。自分镇以后，志渐盈满，罔利渔民；我皇上远览前史，深镜历代藩镇之害，念若属久握兵柄、分驻岩疆，殊为未便。因其先后乞还，遂赐俞允。惟时廷议纷出，我皇上不徇目前姑息之计，收藩臣偏重之权，圣谟宏远矣。
八月壬子，命礼部侍郎哲勒肯等赴云南、户部尚书梁清标等赴广东、吏部侍郎陈一炳等赴福建。
先是，上谕兵部：迩因四方底定，三藩各具疏请撤，已允所请；地方应行事务及兵马机宜必筹划周详，乃为善后之策，应各遣大臣前往会同该藩及总督、巡抚、提督商搉，作何布置官兵防守地方并料理该藩等起行？应遣官员，列名具奏。兵部寻具诸大臣名以请，于是命哲勒肯等各赍敕以行。御书赐吴三桂敕曰：自古帝王平定天下，式赖师武臣力；及海宇宁谧，必振旅班师、休息士卒，俾封疆重臣优游颐养，赏延奕世、宠固河山，甚盛典也。王夙笃忠贞，克摅猷略；宣劳戮力，镇守岩疆：释朕南顾之忧，厥功懋焉。但念王年齿已高，师徒暴露，久驻遐荒，眷怀良切。近以地方底定，允王所请，搬移安插。兹特遣礼部侍郎哲勒肯等前往宣谕朕意，王其率所属官兵趣装北来，慰朕眷注；庶几旦夕觏止，君臣偕乐，永保无疆之休。至一应安插事宜，已敕所司饬庀周详。王到日，即有宁宇，无以为念！钦哉。赐尚可喜、耿精忠敕略同。
九月丁卯朔，命陕西总督鄂善总督云南军务、宁夏总兵官桑额提督云南军务。先是，上谕吏、兵二部：云南远疆，该藩官兵既撤，控制须人；当特设总督一员、添设提督一员，责成专管，可速议以闻。议上，故有是命。鄂善等未抵任，后因三桂反，道梗不得前；改桑额为湖广提督，鄂善暂留湖广军前。
命豫给三藩官兵俸饷。先是，上谕户部：三藩既撤，其官兵家口安插地方并所需房屋、田土等项，俱应预期料理；务令到日即有宁居，以副朕体恤之意。至是，又允户部议：三藩官兵家口起行之前，预给俸饷六月；其沿途夫船、刍粟之属，仍俟报明拨给。
十一月丙戌，吴三桂反，杀云南巡抚朱国治。三桂素蓄异志，阳请撤兵；既报可，与其党日夜谋益急，踪迹甚秘，数迁行期。哲勒肯等既至，趣之上道；三桂虑谋久事泄，遂于是月二十一日勒兵反，执国治杀之，哲勒肯等被留。先是，兵部郎中党务礼、户部员外郎萨穆哈及户部郎中席兰泰、兵部主事辛珠同至贵州，为三桂夫船刍糗备；及三桂反，党务礼等闻之，遂驰出贵阳，赴京上变。
李本深以贵州叛从贼，云贵总督甘文焜自杀。三桂既反，伪称天下都招讨兵马大元帅，以明年甲寅为周王元年；贵州提督李本深叛，应之。主事辛珠不及行，与笔帖式萨尔图俱不屈死。文焜闻变，仓猝出贵阳，将十余骑自随，日行数驿；十二月初八日至镇远府，镇远县守将已应贼，率兵围之。文焜度不免，手刃其子，遂自刎；笔帖式雅图华善亦自杀。先是，文焜与贵州巡抚曹申吉以三桂反及本深从逆状，手书密报川湖总督蔡毓荣。毓荣调沅州总兵官崔世荣等疾赴贵州守御，令彝陵总兵官徐治都、永州总兵官李芝兰各率兵驰进；更虑楚省兵单，复檄南汝总兵官周邦宁赴楚应援。及文焜死，申吉降于贼；贼兵遂逼镇远，渐入楚境。毓荣寻具以状闻。
十二月，郎中李中、党务礼等还自贵州，命议政王、贝勒、大臣议出师。会议：拨前锋参领、前锋侍卫、前锋兵各一半；每旗护军参领五员、护军校尉参领九员，每参领护军校各一员、每佐领护军七名；满洲、蒙古每旗骁骑参领一员，每参领署参领一员、散官二员、骁骑校一员，每佐领拨什库二名及兵共十名；汉军每旗参领一员，每参领署参硕一员、散官骁林校各一员，每佐领拨什库一名及兵共五名。议入，允行。
臣谨按：成周之法，伍两卒旅之众，寓于比闾族党之间；为之长者，则为之帅。闲暇不忘讲武；一旦有事，即可从戎。后世惟唐之府兵，得其遗意。我朝禁旅萃于八旗，适符古法；兵皆天子之亲军，而将皆腹心股肱爪牙。训习有素，部勒严明。无事则兵归于伍、将归于朝；有发则将皆夙储、兵已素练，无简稽召募之劳。故三桂反书朝闻，而调遣夕办。民方苦于涂炭，望若云霓；而我师之驰驱，捷于风雨。贼欲掩我之不备，我则疾出其不意以制之。诗曰：王旅啴啴，如飞如翰；此之谓也。
诏停撤闽粤二藩，召梁清标、陈一炳等还。
丁已，命孙延龄为将军，以线国安为都统。延龄，孔有德婿也。有德为明登州参将，以天聪七年航海来归；寻赐都元帅敕印。崇德元年，进封恭顺王。顺治六年，改封定南王；率师下广西，后殁于军。无子；有女四贞，归延龄。延龄以有德功，为广西将军，掌理定南王军事。延龄起家素微，庸劣无行；能慑四贞威，不敢抗，藩下将士易之。又时擅杀人犯法，都统王永年发其罪状；命大臣往鞫得实，遂罢职。及三桂反，上以广西境邻贵州，且重念有德旧劳，特授延龄抚蛮将军，令统兵固守。又以国安为都统，以其素忠鲠，得军心故也。
调西安将军瓦尔喀进四川。上谕瓦尔喀曰：四川与滇接壤，今云南已反，尔可率副都统一员，悉领骑士、选拨将领，星驰赴蜀；凡自滇入川险要之地，俱行坚守。大兵不日进剿云南，俟我师临境，贼势渐分，倘有可乘之机，尔即与提督相机进讨。至西安等处，朕当刻期遣发禁旅前来驻防。
臣谨按：巴蜀乃滇、黔之门户，逆贼岂无窥伺之心！顾尚有所未暇，使我师扼蜀之险要，进可以取滇、退可以守；岂独贼咋死不得入，而湖南之渠逆亦且狐疑狼狈，徘徊前却。盖庙算深矣。不意诸将师行少缓，蜀变旋作，关陇弗靖，致烦天讨：益服睿智之先见也。
己未，命多罗顺承郡王勒尔锦为宁南靖寇大将军，帅师讨吴三桂。先是，议出师时，上命勒尔锦为帅，多罗贝勒察尼、都统觉罗珠满、鄂鼐、伯伊里布、觉罗巴尔布、护军统领伊勒都齐、额司泰、前锋统领硕岱参赞军务，并都统范达礼、王国诏、副都统路什巴图鲁、托岱、穆舒浑、希福、阿进泰、肯齐赫、苏佑济、根特、祖泽纯、宜思孝、柯彝、赵赖等同往。是日，上命给勒尔锦宁南靖寇大将军印，总统诸将；赐大将军、王暨贝勒、大臣等袍服、貂裘、白金、马匹、甲冑有差。出征将士及匠役等各加倍赏银，以示优恤。
庚申，李株等谋叛伏诛。株等皆杨起隆党也。先是，起隆诈称朱三太子，与株等阴相煽结，谋不轨；奸民多为所惑，镶黄旗监生郎廷枢家仆亦预焉。事觉，廷枢急赴公朝告变，遣官兵捕治，次第就缚；惟起隆脱走。事下法司讯，据称徒党甚伙，额皆裹白布、身束红带为号。约岁余，于内城举事；会先发，谋遂阻。李株等相继被获至数百余人，法司以闻。上命勘情罪甚者谕如律，其余从宽原释。于是法司将李株等二百余人咸论如谋反律，寸磔；其祖父、子孙、兄弟及同居暨伯叔父、兄弟之子皆斩，籍其家。狱具，上曰：阴倡大逆由李株等九人，可论如律；蔡文等一百九十四人，改斩。至各犯亲属，理宜按律收论；但株累过多，朕心不忍，概从宽宥，人口家产俱免入官。
臣谨按：当法司会讯时，贼党口称谋叛姓名约有千人，上概置弗问。神畿重地，么么蓄祸，自干大戮；而曲原污染，咸与维新。不嗜杀之仁，洵卓越往古矣。
命副都统玛哈达领兵驻衮州，科尔昆领兵驻太原。上谕议政王等：大兵进攻楚、蜀，若须援兵自京遣发，难以骤至，且致士马疲劳。衮州地近江南、江西、湖广，太原地近陕西、四川，均属东西孔道；苟发兵驻防，秣马以待，所在有警，便实时调遣。可令副都统玛哈达驻衮州，科尔昆驻太原。
臣谨按：兵事莫善于佚，而莫殆于劳。庙算深远，命将四出，以次相继；酌道里之均，为济师之法：缓则驻牧，警即递进。自时厥后，调遣不绝，前者甫往、后者复来；师不宿老、不疲劳，应援若神；所向有功，以至于大定，多藉于此。盖数千里之间，运之若臂指，而通之若呼吸；自古出师次第之方，未有善于此也。
辛酉，命直省巡抚仍管兵。直省各巡抚，将副参以下武职照旧管辖；有总督省分，巡抚仍听总督节制，复设抚标左、右二营官兵。
壬戌，诏削夺吴三桂官爵，宣谕云、贵军民。敕谕云、贵地方文武官员军民人等曰：逆贼吴三桂穷蹙来归，我世祖章皇帝念其输款投诚，授之军旅、锡封王爵，盟勒山河；其所属将弁，崇阶世职，恩赉有加：开阃滇南，倾心倚任。迨及朕躬，特隆异数，晋爵亲王；重寄干城，实托心膂：殊恩优礼，振古所无。讵意三桂性类穷奇，中怀狙诈；宠极生骄，阴图不轨。于本年七月内自请搬移，朕以三桂出于诚心，且念其年齿衰迈、师徒远戍已久，遂允奏请，令其休息；仍敕所司安插周至，务俾得所。又特遣大臣，前往宣谕朕怀。朕之待三桂，可谓礼隆情至，蔑以加矣。近览川湖总督蔡毓荣等疏称：三桂径行反叛，背累朝豢养之恩，逞一旦鸱张之势；模肆凶逆，涂炭生灵：理法难容，神人共愤。今削其官爵，特遣宁南靖寇大将军统领禁旅，前往扑灭；兵威所至，刻期荡平。但念地方官民人等身在贼境，或心存忠义，不能自拔；或被贼驱迫，怀疑畏罪。大兵一到，玉石莫分；朕心深为不忍！爰颁敕旨，通行晓谕。尔等各宜安分自保，无听诱胁；即或误从贼党，但能悔罪归诚，悉赦已往，不复究治。至尔等父兄子弟亲族人等见在直省出仕居住者，已有谕旨，俱令各安职业，并不株连；尔等毋怀疑虑。其有能擒斩三桂头献军前者，即以其爵爵之；有能诛缚其下渠魁及以兵马城池归命自效者，论功从优叙录：朕不食言。尔等皆朕之赤子，忠孝天性，人孰无之；从逆从顺，吉凶判然。各宜审度，勿贻后悔。地方官即广为宣布遵行。先是，谕吏、兵二部：今吴三桂背恩反叛，伊所属文武人员有在直省居官吏闲住者，或心怀疑畏，致罹法网，有负朕抚育好生之意；伊等虽有父兄子弟现在云南，亦不株连。自今以后，伊等非复三桂所属之人，俱是朕之官民；务使安心尽职，毋滋顾虑。尔部即通行晓谕。又谕陕西总督哈占、提督张勇、王辅臣等：逆贼吴三桂倘有伪扎、伪书潜行煽惑，当骁谕官兵百姓，令其举首上闻。尔等皆朕擢任股肱之臣，捍御边境，绥辑军民，惟尔等是赖。其悉知朕意。
命都统赫业为安西将军，帅师同将军瓦尔喀等由汉中入蜀。护军统领湖里布为副将军，偕署前锋统领穆占、副都统延布率领官兵同往。
癸亥，遣前锋统领硕岱率前锋兵先赴荆州。上谕议政王等：逆贼必犯湖南，可先遣前锋统领硕岱领前锋兵兼程驰赴荆州固军民之心，并进据常德以遏贼势。
申明出师纪律。时上览兵部出师禁例，谓立法尚宽，再加严饬；因谕兵部曰：遣发大兵，原为扫靖叛逆，以安百姓。凡兵丁厮役于所在地方，恐有恃强掠民财物、拆人庐舍、怀人器具、污人妇女、扰害生民及损坏运河、闸板、桩木；统兵主帅各宜体朕为民除叛用兵之意，申明纪律，严加钤束。倘有违禁妄行，从重治罪。着即速行晓示。
甲子，外藩察哈尔和硕亲王布尔尼等请率所部从讨贼，命回听调遣。布尔尼及巴林部落多罗郡王鄂齐尔、科尔沁部落多罗冰图、郡王额济音、敖汉部落多罗郡王札木素、噜特部落多罗贝勒扎木等来朝元旦，会闻吴三桂反，争请献所携马匹助军，复有愿率所部兵随大兵进讨者。上谕之曰：吴三桂本为流寇所迫、势穷来归之人，朕推置心腹，委以重任；累进亲王，子为额驸。恩养至此，尚行反叛，负国已极！今已遣大兵进剿，三桂虽反，亦将安往。朕与尔等俱同一体，如有需用尔等之处，可俟春回草青时再听调遣。

[book_title]平定三逆方略卷二
康熙十三年正月戊辰，遣都统领罗巴尔布、护军统领伊勒都齐、额司泰率护军骁骑先赴荆州。巴尔布等将行，上谕之曰：顷侍卫阿尔赛自荆州驰还，奏称彼土邻境居民震恐；尔等兼程驰赴，能早至荆州，则兵民可安。然勿以行急，致使马疲；仍宜酌量以行。倘楚省告警，可简肥马速进；俟到荆州之后，即诸将领及绿旗官兵马匹足供尔兵骑乘，亦可保固地方矣。时前锋统领硕岱领兵已起行，传谕亦如之。
命副都统科尔昆移驻西安。先是，科尔昆奉命驻防太原，尚未行。至是，上以西安官兵既调往四川，故有是命。随谕总督哈占曰：今副都统科尔昆领兵将往西安，俟将军赫业等至汉中，与将军瓦尔喀同进四川。如汉中必须守卫，或令科尔昆之兵驻镇、或另行遣调；尔可同科尔昆与西安副都统酌议以行。寻又谕将军瓦尔喀曰：朕思贼兵必犯巴蜀，尔所部官兵为数无多，应战应守，宜熟筹以行。尔须兼程前进，当即令将军赫业、瑚里布等率领大兵随后，为尔应援。又谕将军赫业、瑚里布、瓦尔喀等：京城所发官兵，听赫业、瑚里布统辖；西路官兵，听瓦尔喀统辖。两军会合时，毋得各分彼此，致有不睦；须同心协力，以副委任之意。
癸酉，命提督桑额领兵援沅州。先，是月朔，总督蔡毓荣奏：贼兵已抵清浪，逼近沅州；亟请大兵驰救。上因谕毓荣及鄂善、桑额等：闻贼兵逼近沅州，尔等前曾屡奏已调遣兵官徐治都、李之兰等率兵应援，何至今未报到沅？可速遣往。督、提俱在荆州，沅州要地，岂可独委总兵官崔世禄一人！应令桑额领兵疾驰赴沅，协同固守。蔡毓荣等亦宜酌量以行，大兵不久即至。
臣谨按：沅州为滇、黔门户，坚守沅州，贼可坐困。是时督、提俱在荆州，诚使分兵卷甲以驰援，世禄姑勿与战而凭城据险，遏其阑出之路，以俟大师之至；人心益固，而势自倍矣。圣明洞鉴，深以独委世禄为失策，已早知其有他变；而沅州寻陷，果如上谕。自是，诸将禀成谟无不捷，而违则辄误。如神之智，岂师武臣所能及万一哉！
宣谕京师居民。上谕兵部：近闻京城小民惊恐，欲于城外西山处所迁移逃避，殊非朕抚安百姓之意。前已有旨，止令缉获假称朱三之杨起隆，与良民毫无干预，并无驱逐居民、令移居城外之事。即昨暂闭城门，因有人举首杨起隆潜藏大城之内，故行严缉，非有他故。尔百姓勿妄听讹言，致生疑虑；宜各安生业，贸易、居住如平时。尔部即转行五城御史、顺天府宛大二县作速刊示，通行晓谕。
江南江西总督阿席熙请发兵援湖广，止之。阿席熙请调所属官兵以备楚省告警，即遣发应援。上谕：大兵不日抵楚，两省官兵不必遣发。江南沿海濒江甚属要害，俱应有备。其江西水陆皆与楚、闽接壤，尤宜固守。阿席熙，其饬令镇将整顿兵马，于封疆扼要所在，加意侦探严防。
臣谨按：时闽逆尚未蠢动，两江晏然；分其兵以援楚，似便。而睿虑周详，诚以江西密迩楚、闽，因不可以不豫防。而江南财赋甲天下，国用之所取资；严兵以守，所以安民心而壮军实也。厥后江西扰乱、浙东亦弗宁，而江南一隅独屹立其间。虽贼薄徽州，旋即溃散，民得免兵革，竭其力于■〈亩犬〉■〈亩厶〉，以佐公家；而诸道之供亿，大半赖之。岂非其兵足以卫民，而不轻于调发之所致哉！庙堂神算，盖相天下地利之所急，而安定之于未然有如此。
乙亥，大将军顺承郡王勒尔锦帅师之湖广、将军赫业帅师之四川。先是，勒尔锦等将行，上面谕之曰：行军之要，惟得民心为至要耳。所过宜厚加抚恤，严禁侵掠；诚能无犯及秋毫，则百姓获安矣。至吾兵士暴露良苦，亦宜拊循；其进止处所，谨设斥堠，善自周防勿懈也。南方卑湿，念吾军士远役，或不能其水土，猝有疾病；可致良医、予善药，好护视之。有能立勋绩者，即向所司支给赏赉，勿致逾时。是日，上御太和殿，内阁大学士捧敕印授勒尔锦。敕曰：兹以吴三桂背恩反叛，煽乱云、贵；爰发禁旅，声罪致讨。特命尔多罗顺承郡王勒尔锦为宁南靖寇大将军，同多罗贝勒察尼、都统鄂鼐、觉罗巴尔布、觉罗珠满、伯伊里布、护军统领伊勒都齐、额司泰、前锋统领硕岱等统领官兵，前往征剿。凡事与贝勒察尼等酌定方略，会议而行。其进剿事宜，缓则奏闻而进；如有急应进兵机会，或有一路、或应分路，与众商确进取，仍将进兵情形具疏奏闻。毋谓自知，不听众言；毋谓兵强，轻视逆寇——严加侦探，毋致疏虞。抗拒不顺者戮之；有先被贼胁从，大兵一到实时迎降者，俱免诛戮。有能擒杀贼渠投诚者，分别升赏。须严禁兵将、申明纪律，凡经过地方，毋得搔扰百姓；归顺良民，加意抚恤：务体朕定乱救民之意。其行间将领功绩及重罪，俱察实纪明汇奏；各官有犯小处，当即处分。至于骁骑校、护军校以下，无论大小罪过，俱商酌径行处分。收取云、贵，剿荡逆贼，地方平地之后，酌驻两省要地，具奏候旨。尔等受兹重任，宜益殚竭心力，早奏肤功。钦哉。内阁学士捧敕印授赫业。敕曰：兹以吴三桂背恩反叛，煽乱云、贵；爰发禁旅，声罪致讨。特命尔都统赫业为安西将军、护军统领瑚里布为副将军，同署前锋统领穆占、副都统延布统领官兵由汉中府至四川，会同将军瓦尔喀等进剿。缓则奏闻而进；如有急应进兵机会，与众商确即行，仍将进兵情形具疏奏闻。凡事与将军瓦尔喀、署前锋统领穆占、副都统延布会议而行，毋执己见，不谋而动。毋谓兵强，轻视逆寇；严加侦探；毋致疏虞。抗拒不顺者戮之；有光破贼胁从，大兵一至实时迎降者，俱免诛戮。有能擒杀贼渠投诚者，俱与分别升赏。须严禁兵将、申明纪律，凡经过地方，毋得骚扰百姓；归顺良民，加以抚恤：务体朕定乱救民之意。其行间将领功罪，俱察实纪明汇奏；有犯小过者，当即处分。至于骁骑校、护军校以下，除死罪外，其余大小罪过，俱与众将商确，径行处分。收取云、贵，剿荡逆贼，地方平定之后，具奏候旨。尔等受兹重任，宜殚竭心力，早奏肤功。钦哉。勒尔锦、赫业跪受毕，上亲行告类之礼；次祭旗纛毕，还出西长安门。王以下、副都统以上，俱令乘马驰而过，上目送之。复遣内大臣、礼、兵二部大臣饯于郊外。
己卯，发察哈尔兵驻防衮州。副都统玛哈达往驻衮州。至是，添发察哈尔前锋护军骁骑兵往，与玛哈达同防守。
庚辰，命大将军顺承郡王勒尔锦遣兵先赴荆州。总督蔡毓荣奏至，称贼于十二月二十九日陷沅州，总兵官崔世禄被执；澧、辰路梗，楚疆危急。上览奏，令顺承郡王于所领兵内每佐领先出骁骑二名，以都统一员率之，继都统巴尔布之兵速往荆州；并令都统巴尔布、护军统领伊勒都齐、额司泰等于所领护军内简选肥马，以护军统领一员率之，继前锋统领硕岱之兵并驰赴荆州。
命都统尼雅翰为镇南将军，驻防安庆。调往驻衮州副都统玛哈达俱往安庆；其前发衮州察哈尔官兵，以副都统席布领之，亦赴安庆。
癸未，命副都统根特巴图鲁驻防衮州。
谕兵部宣谕湖广军民。时大军云集楚省，上因谕兵部：近因吴三桂背恩反叛，已遣大兵前往征剿；闻楚省百姓有先惊避者，轻离家室，恐致失所，朕心深为悯念！向来大兵纪律严明，所过并无骚扰；今宁南、靖寇大将军启行，朕复面加诫谕，务令秋毫无犯，安辑地方。逆寇煽乱，不过一隅；大兵到日，立见荡平。该地方军民人等俱系朕之赤子，遣发大兵原以卫民，何必妄生惊恐。着地方官广行宣谕，俾其各安生理，勿致流离，以副朕定乱安民之意。尔部即行湖广督、抚、提、镇等官，通行晓谕。
甲申，调德州诸军从将军尼雅翰赴安庆。德州、沧州及顺义等十处驻防满兵四百名调集德州，命尼雅翰将之。尼雅翰等寻奏请增兵，竟往武昌；俟王师克定湖广，臣愿率兵从广西进取。议政王、贝勒、大臣集议：令尼雅翰、席布仍领德州等十二处官兵往衮州，与玛哈达会兵，分而为三：择马肥者尼雅翰、席布领之，先往安庆，其察哈尔兵亦同往；余兵以根特巴图鲁领之，防守衮州。议入，报可。尼雅翰临授之敕印，令玛哈达、席布同预参赞军务。
丁亥，命江宁将军额楚、镇江将军王之鼎，遣兵驻防安庆。侍卫夸塞自荆州驰还，奏偏沅巡抚卢震弃长沙、奔岳州。上谕：安庆居上游，为江南要地，令将军额楚遣副都统一员，领满兵千名由陆路往；王之鼎于汉军暨绿旗兵内合选千名，遣副都统一员，酌领沙船由水路往。尼雅翰将德州、沧州及玛哈达之兵共选六百人，速抵安庆；即以尼雅翰统之。
命都统觉罗珠满将兵速赴武昌。上谕珠满：闻巡抚卢震已弃长沙，奔向岳州；朕念武昌重地，不可不豫为防守。尔可率兵急往；如有贼至，务期保固地方。贼势倘众，勿轻与战；或武昌无警，即于岳州以北水路要地驻防。又谕大将军顺承郡王勒尔锦：比闻长沙巡抚卢震弃城，向岳州来；朕念武昌为省会要地，已令都统珠满率兵急往防御，王将所部护军每佐领拨一人速赴珠满军前。王师抵楚后，如武昌无事，可与贝勒会同将珠满之兵酌量调遣。又谕副都统玛哈达：俟将军尼雅翰至衮州选兵去后，尔将所余官兵分领其半随往江宁，与将军额楚同守。其余官兵，留与参领噶笃浑、沙纳哈仍驻衮州。马若疲瘦，则向河、漕诸臣办取船艘，星夜速往；其马仍由陆路前去，毋至迟缓。
戊子，命副将军瑚里布等速进四川。先是，上谕瑚里布、署前锋统领穆占：尔等率领前锋护军兼程疾赴西安；或军中马有疲乏者，即取西安绿旗官兵马匹驰行。倘更不足，取满洲官兵马匹，即以尔等所留马补给之。可追及将军瓦尔喀，继进四川；与瓦尔喀合兵之后，何处设防、何处驻扎？尔等相机区画。如有可进云南之机，必俟将军赫业定议以行。至是，四川巡抚罗森遣人奏言：蜀省军心，颇怀携贰。上恐有意外之卢，随令瑚里布、穆占轻骑速进，并论赫业、瓦尔喀、副都统佛尼勒等大兵进川之后，宜一切加意毖慎，勿得玩忽；其军中行止，当谨严斥堠，勿堕诡计。又谕总督哈占以秦中绿旗官兵当拊循得宜，更加鼓励兵将保障地方。
命海澄总兵官马化麟提督四川军务。时四川提督郑蛟麟补授銮仪卫使，以化麟代之。寻以道梗不得进。命蹔留荆州军前。
申谕京师居民。上谕兵、刑二部：近自逆犯杨起隆诈称朱三，煽惑愚民，潜谋不轨。其党相继缉获，俱经审明，重者正法，其株连者业行省释。除首逆杨起隆、张子房、金玉环、郑得胜仍严缉务获外，其余党与概从宽免缉；以后着改行从善、恪遵法纪，勿得自干宪典。军民人等俱宜各安生业，不得听信讹言，自生疑惧；旁人亦不得妄行搜拿首告，借端吓诈，扰害善良。尔二部即出示通行晓谕。
己丑，前锋统领硕岱兵抵荆州。
命副都统佟国瑶为郧阳总兵官。上谕兵部：郧阳地介三省，中多旷土；山谷扼塞，奸民易于啸聚。恐有窃伏其间与贼应和者，又逆贼或乘间侵犯；令副都统佟国瑶为总兵官，驻防弹压。
臣谨按：郧阳地旷而险，皇上洞悉形势，设使置镇；使三省犬牙相错之区，屹然有重防。所以洪福后虽内叛，寻至奔逃；贼始终不敢窥郧。况荆、襄有屏蔽之势，云、夔有控制之形；其资捍卫者更大也。
郑蛟麟、谭洪、罗森、吴之茂以四川叛从贼。时陕西总督哈占奏至，称四川总督郑蛟麟与川北总兵官谭洪合谋反叛，洪为伪川北将军、蛟麟为伪总督将军。川湖总督蔡毓荣寻亦驰奏：四川巡抚罗森、总兵官吴之茂背恩从贼声言兵一出汉中、一下夔州；随调彝陵总兵官徐治都仍回原汛，以备不虞。
庚寅，命都统席卜臣为镇西将军，往守西安。上谕议政王等：大兵进剿四川，秦省为接壤要地。其授都统席卜臣为镇西将军，接济大兵，保守西安等处；令副都统巴喀德业立偕往。
命原任浙江总督赵国祚提督江南军务、阿思哈尼哈番王永誉提督河南军务。时江西、河南各增设提督一员，以资调发应援故也。
辛卯，遣近侍纳尔泰至荆州。时上命纳尔泰传谕总督蔡毓荣、鄂善、提督桑额等，近所属地方虽有沦陷，尔等不必怀忧。朕闻尔等戮力共保荆州，甚为可嘉！俟王师之至，恢复疆宇，是即尔等之功。前锋统领、护军统领续当即至，或马匹疲瘦，可以马助之；刍茭之属，豫储勿误。
提督桑额、总兵官马邦宁领兵赴常德。
壬辰，录用投诚官兵。上谕兵部：各省投诚官兵有堪效力者，准入督、抚标下，量材录用。
命副都统科尔昆领兵赴汉中。兵部奏：先奉上命，副都统科尔昆兵驻防西安；今镇西将军席卜臣已奉命往西安行守，科尔昆之兵应前往汉中；并遣汉军副都统吴国祯率领汉军每佐领兵二人以益科尔昆之兵，自后继进。上从之。又谕将军瓦尔喀、副都统佛尼勒：尔等久历戎行、素称谙练，朕可无西顾之忧。但大兵至蜀，或绿旗已叛官兵、或吴逆伪属官兵有来降附者，随宜抚纳。仍应密为防闲，其严设巡哨、整饬营垒；尔等自能周知，无庸再谕。兵部郎中托必泰前奉使往蜀，今郑蛟麟既叛，度必羁迟不还。尔等或令人持书往谕，大略言尔虽反叛，朝廷犹念从前效力，着有成劳；一时出于迫胁，固不可知。尔在京子孙、家产，并未按法收系。可将托必泰速行遣还；否则，大师压境，克复城池，将悔莫及矣。至绿旗兵叛，官兵相机招抚；在尔便宜行之。

[book_title]平定三逆方略卷三
康熙十三年二月乙未朔，宣谕长沙官吏。时贼势逼近湖南，长沙人心摇惑，上命吏、兵二部传谕长沙诸处文武各官：逆贼吴三桂虚声恫喝，以致巡抚卢震弃地潜逃，已行拿究。湖南文武各官仍能保乂百姓、固守地方，允称尽职；事平之日，从优加恩。
护军统领伊勒都齐兵抵荆州。
丙申，护军统领额司泰兵抵荆州。
戊戌，命给王辅臣世职。辅臣本秦人，少年无赖；从姜瓖为部将，同瓖反。王师逼大同，杀瓖来降；隶于英王，后没入正白旗下。世祖皇帝闻其壮健，留为侍卫。经略洪承畴往湖南，令从征；所在多战功，授总兵官。寻由援剿总兵官升陕西提督。是时，遣其子继祯至京首逆扎，因命给三等精奇尼哈番，并授其子继祯为四品京官。
庚子，都统觉罗巴尔布兵抵荆州。
甲辰，将军席卜臣帅师之西安。
乙已，谕都统觉罗巴尔布守常德、觉罗珠满守长沙。上谕巴尔布及护军统领伊勒都齐、额司泰、前锋统领硕岱等：常德为水陆冲要之区，不可不预加防守。大将军兵未至之先，宜令护军统领一员率每佐领护军一名，同硕岱率前锋兵尽移赴常德，谨守地方。
巴尔布并所留护军统领率兵暂驻荆州，俟大将军兵到后，即进守常德。如巴尔布至常德，其先往常德之护军统领可即移镇长沙，与都统珠满合兵俱听王指挥。朕遥度兵势，似宜如此。尔等身在地方，倘势有难行，仍当相机调度；不必固执，虑违朕命。又谕珠满及副都统阿进泰、肯齐赫等：前谕尔等统兵镇守武昌、岳州。兹念长沙乃武昌咽喉之地，又为武冈、宝庆州郡水陆要途，且壤连粤西；尔等若进驻长沙，既兼防水陆之冲，更可壮粤西之势。俟大将军兵抵荆，当即遣护军统领一员往助尔等，协同防御。尔等启行之日，可即闻之巴尔布等；并移檄广西将军、提、抚诸臣，言我兵已抵长沙、保固湖南，尔等当各守疆土。朕遥度兵势，似宜如此。至军中情形，或有难行，仍当相机调度；不必固执，虑违朕命。是日，谕兵部：逆贼吴三桂反叛，闻警之初，即调总兵官徐治都守常德，旋复撤回彝陵。徐治都能久捍危危疆，可嘉！事平之日，及所属将弁，该部一并议叙。其标下兵丁扼守要地、往来奔驰，殊为劳苦！着总督蔡毓荣酌量加恩赏赉。
臣谨按：常德、长沙扼湖湘之险、当水陆之冲，坚守以挫贼，则全楚之势俱在我矣。圣谟区画，了如指掌。苟是时守臣能戮力固守以待大兵旦夕之至，而巴尔〔布〕、珠满等受命疾驱以赴其急，援兵集而人心固，贼虽阑出沅州，而前有坚城，顿兵疲敝，进退狼狈，旋必溃亡。祗由卢震先奔、杨遇明内叛，人心已摇；而两将之援军，复逡巡而不进：二郡坐失，而岳州寻亦陷。宿师几年，然后收复。于此益服宸衷先事之谋扼要制胜，详密而深固也！
丁未，命将军尼雅翰帅师赴武昌。初，原任广东提督杨遇明素与三桂有旧，以老乞休，携家寓常德；其子宝应，任云南知府。及三桂反，授宝应为伪总兵，以兵犯常德；遇明内应，知府翁应兆从之，常德遂溃。总兵蔡毓荣以闻，上随谕：前往安庆将军尼雅翰于所领兵内简选壮骑并前调江宁京口副都统二员、兵二千名，一并前赴武昌、长沙等处；与都统珠满会商而行，兵马各自统辖。尼雅翰仍带将军印；余兵令副都统席布领之，仍驻安庆，以待护军到日牧养马匹。其京口副都统所领船艘，令尼雅翰酌量带往武昌；席布所领护军骁骑，亦量留与船艘。
臣谨按：先是，预遣重兵云集安庆，据上游之势，扼长江之险；故虽武昌兵单、湖南震动，而安庆之师朝奉调发，可以夕赴，无鞭长不及之虑、无远征劳顿之苦。且在金陵者，旦夕可以移镇安庆；在衮州者，旦夕可以移镇金陵。数千里之间，星罗碁布，于以见庙谟之深远焉。
己酉，都统罗珠满兵抵武昌。寻湖广巡抚张朝珍疏至，言常德水陆四冲，为我兵必争之地。今荆州已宿重兵，岳州尤当固守：庶可兼顾长沙，以通粤西声息；又可捍蔽省会，以壮长江上游；更可与荆、澧犄角，为进逼常德之势。宜急措置，以固要地。上以都统珠满顷遣往长沙，今既抵武昌，又调将军尼雅翰领兵继往，会商机宜；如尼雅翰未至，听珠满于岳、长二府择要固守。
壬子，总督蔡毓荣奏，提〔臣〕桑额等领兵回荆州。毓荣奏：本月初八日吴三桂兵至澧州，方渡河，澧州城守官兵以城叛应贼；提臣桑额、镇臣周邦宁自常德还至州，城外孤军，不能迎敌，不得不退回荆州。乞大兵星驰剿御。
甲寅，命都统觉罗巴尔布进兵湖南。当澧州未叛时，巴尔布奏称：臣与护军统领伊勒都齐、额司泰、前锋统领硕岱率兵以次抵荆州，探闻贼陷沅、辰，常德继叛，四川全省又变。提督桑额尚在澧州，屡请大兵救援；臣等随发前锋护军二百人赴澧驻防，今不难进取常德。但恐既得之后，守城则乏刍粮、守江又无舟楫。况闻川贼将犯荆州，若两地兵分，则势力亦分；虽取常德，终属无济。故臣等会议，暂驻荆州牧马；俟大将军王到日，举师齐进。至是，总督蔡毓荣奏称：长沙副将黄正卿、参将陈武衡以城叛降贼。上谕：大将军顺承郡王勒尔锦前都统巴尔布、护军统领伊勒都齐、额司泰等率兵已于二月初旬早抵荆州，是时常德、澧州尚未有变，理应稍休马力，速赴常、澧以戢兵民；乃迟久不前，以致常、澧相继皆陷。近闻长沙亦有变，可俟都统鄂鼐等兵至荆州，令其镇守荆彝诸处；即令巴尔布等进兵攻取常、澧，以定兵民之心。其鄂鼐所领汉军，并趋赴荆州。又襄阳为我师来往之冲，蜀寇必窥之地；在王军前汉军都统、副都统可酌率汉军官兵，留镇襄阳。先是，上谕勒尔锦：近闻常德已叛，四川夔州所在贼氛甚炽；都统巴尔布兵力虽盛，倘须两路堵剿，更宜增兵。王可于所率骁骑内拣择肥马每佐领拨二、三人，每翼以副都统一员领之，速赴荆州巴尔布军前。若不得肥马，难于前进，听王酌量以行。
乙卯，宣谕广西将帅。上谕广西将帅孙延龄、都统线国安、巡抚马雄镇、提督马雄等：保固粤西，实尔等是赖。今大师已抵武昌，倘贼犯武冈、宝庆、长沙诸处，尔等率所部官兵追剿共后、大兵迎击于前，量此逆丑，自可克期扑灭。以朕遥度，自宜如此。尔等身在地方，必有确见；宜同心协力、谋定后举，以赴朕倚任至意。事平之日，自将帅以至卒伍，皆当不吝重赏。凡有机密军情，可启宁南靖寇大将军及武昌所在各将军、都统军前；彼处如有军机，亦令与尔等知之。
己未，大将军顺承郡王勒尔锦奏，分官兵防守襄阳。勒尔锦奏称：臣等行至彰德，据护军统领伊勒都齐等报称：常德已反，贼兵自蜀道直抵巴东。臣恐襄阳危急，随令都统鄂鼐并每翼两副都统率每佐领骁骑三人、汉军二人，驰赴襄阳防守。及接上谕，即令鄂鼐速至襄阳，侦探郧阳一路情形；如郧阳无警，即令两副都统率每佐领骁骑二人，径往荆州都统巴尔布军前。疏入，上又谕勒尔锦曰：襄阳总兵官杨来嘉向自海上投诚，其才甚庸，所属官兵率皆藐玩；将来虑有他故。可将汉军官兵留镇襄阳，即以此意密谕之。但不必防闲过甚，恐致漏泄，以速其变。
庚申，申谕大将军等严禁兵士侵扰百姓。上谕兵部：前大将军、王、贝勒、将军、大臣等出师之时，曾经面谕：凡大兵所到地方，毋得苦累百姓，肆行抢掠，侵及妇女；各令严加禁饬；谆谆告戒，不啻再三。近恐无知之徒不遵纪律，扰害良民；其速行顺承郡王、贝勒及各路将军、大臣等：凡经过处所，兵丁厮役不得私离营伍，致犯民间秋毫；有违禁者，统兵主帅即行从重治罪。并移檄各督、抚：凡出兵之地，或有此等扰民者，听指名参奏。若兵主以及将领不加严束以致妄行骚扰，该督、抚知而不参，事发得实，将兵主将领即行议处，并治该督、抚以瞻徇之罪。应各令督、抚刊示，广行传谕。
臣谨按：前者出师之始，上之申明纪律，已加严矣。至是，曾无几时，复谆切戒谕；盖爱民之心，无刻而不惓惓也。至惩将帅以故纵之罚、予督抚以参奏之权，申之大法以曲用；其仁心可谓至矣。厥后禁兵之调发，相属必儆之以民生之不易、军行之或不戒欲，俾无犯秋毫，所过如时雨；盖皇上之心，如天地之泽物，风露雷霆，而生机未尝一日不流行也；如父母之爱子，噢咻长养，而疾病惨怛未尝一日不在己也。毋论良民皆吾赤子，固闻声而感位；即其陷贼中者不能自拔，皆延颈企踵以望王师。故永清大定，若易然也。格天心、孚民望，实本于皇上爱民之一心矣。
命都统觉罗珠满守岳州。上谕珠满：一等侍卫毕桑阿来奏，尔称马匹稍肥，即往岳州防守，甚善。岳州乃水陆冲要之地，宜亟固守；今将军尼雅翰等率领沙船水陆兼行，以备应援。尔等前往岳州，并趣尼雅翰等速行。又谕都统觉罗巴尔布：毕桑阿来奏，尔等曾言岳州参将难于信任、且兵力单弱，请遣提督桑额、总兵官周邦宁往岳州防守。今度桑额、周邦宁前去已迟，可将偏巡沅抚韩世琦军前游击哈什库即充岳州参将，选绿旗兵速往岳州。
臣谨按：湖南初警，皇上即命将率师防守岳州；盖岳州据洞庭之险，若贼窃踞以为巢穴，难于骤克。且平湖巨浸，舟楫易通，贼踞岳州则武昌亟资防御；所以逆寇稽诛数载，由诸将畏缩、岳州失守之故也。皇上固已洞悉之于始。及后趣兵进攻，已入洞庭，诸将犹以风涛险恶，请暂退师；诏旨严切，不许却尺寸。迨至收复岳州，捷书一闻，而师行遂有破竹之势；六年逋寇，不数月而薙狝殆尽：益知形便之地，为兵家所必争。圣明先事之防与善后之图，即遥度而皆如亲历，固非诸将所能窥万一也。
辛酉，命刑部尚书莫洛经略陕西。上谕吏、兵二部：陕西边陲要地，西控番回、南通巴蜀；幅员辽阔，素号岩疆。兹逆贼吴三桂煽乱滇、黔、四川从逆，秦省地处邻封，恐有奸徒摇惑，以致人心不宁。虽有督、抚、提、镇等官各尽乃职，但军务繁重，必须端遣大臣，假以便宜、相机行事，方可绥靖中外，保固边疆。刑部尚书莫洛前任秦督，深得军民之心，诸晓地方情形。兹特授为经略，率领满兵驻西安，与将军、总督会同措置，巡抚、提、镇以下悉听节制，兵马粮饷悉听调发。一切应行事宜，不从中制。文武各官，听其选用；吏、兵二部，不得掣肘。邻省用兵，当应援者酌量策应。如有军机，将军、总督领兵以行。俟湖广、四川地方底定，即命还朝。应兼职衔及应给敕印，尔二部会同速议具奏。及议上，命加莫洛武英殿大学士，仍以刑部尚书管兵部尚书事兼都察院右副都御史，赐之敕印。
宣谕直省人民。上谕户、兵二部：逆贼吴三桂，心若虺蛇，行同枭獍；负恩谋叛，倡乱害民。当明季闯寇入京，三桂势穷来归，我世祖章皇帝念其投顺，优待有加，宠以王爵，托以腹心。嗣大兵克复黔、滇，岩疆初定，令其移驻防御，畀以事权。及朕即位以来，推诚益至：题授两省官职，听其选择；给养家口兵丁，岁费不赀。且欲其感恩知报，特加亲王；人臣之分已极，委任之专无比。乃去年伊自具疏求归故土，朕悯其久在边远劳于戎事、年已衰残，欲令其父子祖孙得以完聚，准与迁移，遂其所请；复为之区画房地，资给行粮：眷念体恤，委曲周至。讵意包藏祸心，久蓄不轨；阳报起程日期，遽乃拥众倡叛：蹂躏百姓，窃踞城池，散布伪扎，妄为声势，以致邻近州县无知之徒，被其煽惑。又复假造讹言，潜行传布，以冀摇动愚民。种种狡谋，悖天蔑理。即屡次发兵，朕皆严谕将帅，令体朕轸念斯民至意，务期秋毫无犯，无非欲救济百姓、安辑地方。今宁南靖寇大将军王等率领大兵各路进剿，不日歼灭，以正天诛。三桂反复乱常，不忠、不孝、不义、不仁，为一时之叛首，实万世之罪魁；行即悬首藁街，以泄神人之愤。犹恐小民未悉其由，辄相惊疑；不察虚实，妄行听信、立意一差，如蹈陷穽。邪正之介，即祸福之关；身家性命，所系不小。朕不忍赤子误罹法网，有伤天和。尔部即传谕直省督、抚，刊刻告示转行所属各州县，遍谕百姓；俾各安生业、勿听讹传，以副朕保全元元之意。
孙延龄反，执广西巡抚马雄镇。延龄乘滇、黔煽乱，心怀异图；又因都统王永年前发其过恶，衔之特甚。至是，将称兵，先执永年杀之，并杀副都统孟一茂等；发兵围巡抚马雄镇署，据守阳朔大榕溪隘口，桂林自此不通。三月初七日，两广总督金光祖以其状奏闻。
命陕西督、拨协理四川大兵粮饷。上谕户部：蜀地人民稀少，大兵所至，艰于供亿；陕西与四川接壤，馈运为便，令陕西总督、巡抚与四川总督协理供应。
癸亥，命副都统根特巴图鲁、席布移兵江西。江西巡抚董卫国疏言：袁、吉二郡与长沙接壤，兵单势孤；请就近速发动兵，以资弹压。上谕：江西一省东接福建、南界广东、西通湖广，为三省要地；令前往兖州副都统根特巴图鲁、前往安庆副都统席布率兵速赴江西省城，原驻江宁副都统玛哈达将自京所带甲兵移驻安庆。其察哈尔左右两翼官兵于兖州秣马之后，左翼官兵赴江宁，听江宁将军统辖；右翼官兵赴安庆，听玛哈达总管。
臣谨按：时闽、粤虽未动摇，而包藏祸心日久；得此重兵于江西弹压，遂使赋势阻绝。厥后三逆各困一隅，不得连结披猖、首尾相应，实赖此举以扼其吭也。
调真定总兵官张和善协守武昌。上谕兵部：驻守武昌满兵既往岳州、长沙，其防守南、汝之真定总兵官张和善即领官兵赴武昌协守。念军士自真定调赴河南、今又遣往武昌，实为劳苦；令各以白金优赉之。

[book_title]平定三逆方略卷四
康熙十三年三月乙丑朔，命诸路设笔帖式驰递军情。时上以军兴孔亟，驿递奏报若如常期，或误军机；特令兵部每四百里置笔帖式一员、拨什库一名，以速邮传。自京至荆州，设笔帖式七；自河南郑州至武昌，设三；自直隶真定至汉中，设十。遇有警急军务，星驰接递；迟者以违误军机治罪。寻又谕兵部：江西驿路近为冲要，亦应设笔帖式驰递。自南昌至京计十一程，每程置笔帖式一员；遇有警，昼夜驰递。
臣谨按：兵贵神速，往昔羽书旁午，皆从驿传，别无他策，可使疾速。我皇上睿略非常，特于驿递之外，别设官以备驰驱。往来奏报，每一昼夜可行千余里；且互相更代，事无稽误、人不疲劳。诸将虽远在军中，而禀承庙算、恒如在几席之前。圣谟区画，尺一所传，亦星驰电掣于数千里之外；故能决机制胜，削平巨憝，用奏肤功。邮传之速，其有裨于军机者大矣。
都统鄂鼐兵抵荆州。
丙寅，暂停广东裁兵。广东经制，额兵七万六千八百二十人。康熙八年，议裁一万二千八百二十人；除汰过外，尚有未裁兵六千余。至是，上谕兵部：粤东海疆，幅员辽阔；未裁之兵仍留之，以资守御。
丁卯，命都察院左都御史多诺、兵部侍郎勒布、内阁学士李仙根往荆州督理大兵粮饷。时诸臣往，赐之敕印。敕曰：兹以滇、黔煽乱，大兵进剿，军需浩繁，职任重大；必须专官综理，始克允济。特命尔多诺总理大兵粮饷抚民事务，勒布、李仙根协理大兵粮饷抚民事务。凡大兵所到之地，备办粮饷支给；如遇转输不便处所，与兵主王、将军等会同商酌以行。督、抚以下大小各官，有能不苦累百姓、不误粮饷者，许尔等题叙奖劝；如有苦累百姓、稽迟粮饷者，即行题参议处。支给大兵粮饷，酌量办理；解运粮饷，酌量取调官兵护送。其办理兵饷地方官如致迟误，护送钱粮官兵或不如数遣发、或护送有怠玩之处，应题参者即行题参、应治罪者即日治罪，仍综核钱粮出入，严察虚冒；招抚土著。大兵经过地方，流离百姓，务令得所。兼理湖广等处地方驿递事务，敕中开载未尽事宜，听尔便宜区划。尔等膺兹重寄，须持廉秉公、摅忠殚力，俾军储充裕、驿站无稽、民生乂安、地方绥靖，斯称委任。如因循怠忽或措置乖方，致误重任，责有所归；尔等慎之！
庚午，命和硕额驸华善为安南将军，帅师镇守京口。副都统马思文、杨凤翔、内阁学士萨海同往。诸臣濒行，召入内廷，上面谕之曰：兹以京口地当要害，特遣尔等率兵往镇。虽驻其地，倘傍近有警，亦宜应援。军行往来与驻防之地，务严禁军士，勿得扰民。闻前者兵行所过，率多扰害；尔等当以为戒。否则，罪有所归。
壬申，谕大将军顺承郡王勒尔锦及诸将等进兵。上谕勒尔锦等曰：朕览都统巴尔布、护军统领伊勒都齐、额司泰、前锋统领硕岱等奏，皆云以八月间进兵，恢复疆土。朕思云、贵尚未可轻进，必俟四川全定之后，方图进取。但湖南地界，南连粤西、东抵江右安庆；近长沙副将又已降贼，兵船尽为贼有：今惟当相机速取常德，以断长沙后路，使贼彼此不及应援。更以将军尼雅翰、都统珠满等统兵进逼长沙，则长沙之贼，非来降即弃城遁矣。如此，则贼胆自落，百姓早得归耕；于我进取云、贵之师，诚大有裨益也。若不急行攻取，使贼势渐增，妨民稼穑；我兵深入，刍粮转运，区处倍难。据理揆度如此；兵在千里之外，岂能遥为指示！但民心业已动摇，广西音信又隔。倘江西更有贼警，势必遣发禁旅；不惟馈饷浩繁，且恐兵民之心又生叵测。尔等前出师时，止言进取云、贵之期不过八月耳；今贼犹未至而已叛之长、澧、常德诸处乃亦欲待之八月，设各处再有变者，王将分兵以讨否乎？分之则兵单，以次扑剿，则马疲矣。为今之计，惟先取常德、长沙，以寒贼胆，方为制胜。王宜集众议以行。又谕曰：比闻逆贼吴三桂身至常德，王所统兵马稍加休息，进取常、澧之时，狡寇知不能敌，或出全力冒死以犯岳州、武昌，未可料也。王若进兵，当密示将军尼雅翰、都统珠满各于所往之地，酌其近远、约定行期，共图前进，庶几万全。其荆州、武昌两地军机，互相关白，务宜回顾武昌；王等仍相机以行。寻巡抚张朝珍奏至，称吴三桂兵水陆齐进，将犯岳州；密遣贼二人潜入州城，参将李国栋私行纳款。
乙亥，大将军顺承郡王勒尔锦帅师抵荆州。
庚辰，耿精忠反，执福建总督范承谟。精忠素庸劣，然好乱乐祸；又为三桂煽惑，见湖南用兵，有异志，谋据福建。是日，给总督范承谟会议军事，至则执之，遂举兵。范承谟骂贼不屈，贼幽之；巡抚刘秉政从贼。杭州将军图喇以是月三十日奏闻。
甲申，命诸臣荐举人材。上谕吏部：大兵进剿逆贼，指日荡平；地方恢复之后，即应设官抚绥民生，料理事务。顷以需人甚急，已将汉军堪用人员，照该督、抚所请，发往军前候用。其汉人中素有清操及才能堪任繁剧者，不拘资格，着汉官大学士以下、三品堂官以上据实保举，发往军前，与汉军官员一体并用；务期虚公举荐，有裨地方，以副朕广揽人才之意。
命副都统根特巴图鲁等援吉安、袁州，提督赵国祚驻防南昌。巡抚董卫国疏称：长沙张、夏二贼欲犯江西，袁州、吉安地方有累卵之危。请敕江南江西总督及防守江宁诸将领大兵速赴江西，相机剿守。上谕：副都统根特巴图鲁现驻南昌，若袁州、吉安有警，即率领满、汉官兵剿御；长沙有可乘之机，亦相机以行。根特巴图鲁前往，则南昌空虚可虑，令提督赵国祚即率官兵驻防。
乙酉，大将军顺承郡王勒尔锦奏，官兵败贼于彝陵。时逆贼万余水陆齐犯彝陵，于江两岸各列五营。是月初四日，官兵奋力击败之，获其船；贼遁回宜都。是日，勒尔锦奏闻。
壬辰，命内大臣希尔根为定南将军、礼部尚书哈尔噶齐副之，帅师赴江西。护军统领桑格参赞军务，吏部侍郎舒恕、署前锋统领及先遣往江西副都统根特巴图鲁、席布亦同参军务。
总督蔡毓荣奏，杨来嘉叛于榖城。襄阳总兵官杨来嘉于是月十五日叛，欲挟榖城官兵遁入西山；调南漳游击李文忠会兵代池，文忠不从，具文申报。毓荣以闻。上嘉文忠，授以副将职衔。
定录旗官兵赏格。先是，上谕兵部：凡绿旗官兵效力行间，立有破敌功绩者，理应议叙，给与官职、赏赉。部臣遵旨议：凡绿旗官兵攻城克敌等功，除已有定例议叙外，如阵亡殉难官员，自千总至兵丁例给恤银；而提督以至卫千总向未议及；其大小各官俱准荫子弟，而千、把总微弁不与。嗣后照级高下，俱准给恤银与荫。又如大兵所至之处，或敌人坚壁相拒、或大列阵势相迎，有能挺身先登以及越众冲锋者，各依论功次第授以守备、千把总等官。至如先跃敌船立功者，各依船大小等第授以都司佥书、守备、千把总等官：并各给赏银有差，以示鼓励。议上，从之，着为令。
谕都统觉罗巴尔布、护军统领伊勒都齐速赴武昌。时武昌有警，故令巴尔布、伊勒都齐以文到日速赴武昌。
甲午，命副都统李林隆领兵赴襄阳。林隆率汉军官兵赴襄阳同都统范达礼协守，令达礼总统；如郧阳等处有警，达礼即酌量应援。
将军瓦尔喀奏克阳平关。时逆贼万余窃踞阳平关，布列营伍，设伏守险。是月十八日，瓦尔喀同署前锋统领穆占等率官兵进剿，自野孤岭直抵阳平，奋勇冲击；擒斩贼众三千有余，复取阳平关及三寨。

[book_title]平定三逆方略卷五
康熙十三年四月丙申，谕诸将帅防御机宜。时奉使云南侍郎哲勒肯等还至武昌携有吴三桂奏章，将军尼雅翰疏闻。上谕大将军顺承郡王勒尔锦、将军尼雅翰、瓦尔喀、赫业、副都统根特巴图鲁、席布及平南王尚可喜、总督金光祖曰：将军尼雅翰奏言：奉使云南大臣已至武昌，有吴三桂奏本；朕思吴三桂素多狡诈，此中疑有诡计。如吴三桂服罪请降，王及将军等仍议招致之；益加警备，毋堕奸谋。即三桂束身归命，王等但以礼受降，其官属当益加严防；不可分散兵力，急于前进，务相机以行。
丁酉，总督蔡毓荣奏：洪福叛于郧阳，提督佟国瑶等率兵击败之。郧阳副将洪福，素与杨来嘉合谋；于三月十九日以所部兵叛，围攻提督佟国瑶署。国瑶同游击杜英率兵奋击，败之；福引兵宵遁。
己亥，革总督蔡毓荣职、降鄂善五级，俱留任戴罪图功。吏、兵二部奏：蔡毓荣总督川、湖，闻吴三桂反叛，不能安民心、固疆圉，不令提督桑额往守常德，至常、澧、长、岳相继陷贼；应革职。云南总督鄂善既奉旨与蔡毓荣公议军机事务，地方失守，罪亦难追；应降五级调用。上命蔡毓荣革职、鄂善降五级，各留任戴罪图功。
命内大臣阿密达领兵赴怀庆。上谕议政王等：顷安塘笔帖式向侍卫关保言：河北总兵蔡禄潜通叛镇杨来嘉，令兵丁借称捕鱼，披甲行走，有叛状；民心惊疑。着内大臣阿密达带每佐领护军一人、每旗护军参领一员速赴怀庆，详问蔡禄捕鱼之由。此行官兵，该部量给马匹。翼日，阿密达即率兵起行。
癸卯，调副都统德业立协守襄阳。上命经略莫洛、将军席卜臣、总督哈占于西安闲丁内选数百人，令其披甲、给以马匹器械；并席卜臣等所领兵内每佐领出骁骑一人，令副都统德业立领赴襄阳，同都统范达礼镇守。内大臣阿密达事竣，所领护军亦令德业之率往，以资守御。其襄阳副都统托代，于德业立至时，即领其所部官兵赴顺承郡王军前。
甲辰，命平南王尚可喜、总督金光祖参酌军务机宜。先是，可喜奏言：孙延龄伪檄有三藩之语，闽省又倏告变；臣与耿精忠本系姻娅，不能不踧踖于中。窃臣叨王位，年已七十有余；虽至愚至陋，岂肯向逆贼再求功名富贵乎！惟知捐躯矢志、极力撑持，保固岭南一块土，以表臣始终之诚。奏上，得旨：王累朝勋旧，性笃忠贞，朕心久已洞悉。近复屡摅猷略，保固岩疆，厥功甚茂。揽奏披沥悃忱，深为可嘉！着益殚心料理，相机剿御，以副朕倚任之意。至是，上复谕兵部：平南王尚可喜所奏调遣官兵保固疆圉，忠诚显著；深为可嘉！两广一应军机调遣及固守地方事宜，着可喜与总督金光祖同心合力，务酌万全。
下巡抚卢震狱。先因偏沅巡抚卢震弃长沙奔回，上遣部员往逮之。至是，至京，法司谳奏：震为封疆大臣，乃于长沙未变之先，委地潜逃，罪应死。上命下震狱。
命都统拉哈达为镇东将军，帅师驻衮州。先是，遣理藩院郎中马喇等调发喀喇沁土默特部落兵。至是，上谕议政王等：兖州驻防官兵既调江西，今授都统拉哈达为镇东将军，同副都统伯穆赫林、干都海率满洲、蒙古每佐领骁骑一人及所调喀喇沁土默特兵二千人往驻兖州；穆赫林、干都海参赞军务。寻拉哈达起行，上面谕之曰：尔等毋得犯民间秋毫，并严禁兵丁勿行扰害。其副都统穆赫林俟蒙古兵到时，随后遣发。
乙巳，以平南王尚可喜子之孝袭王爵。可喜奏称：太宗皇帝时，袭职之子，不论年长，必选才能。今臣年逾七十，若不早决于生前，窃恐偾辕于异日。臣察众子中，惟次子都统尚之孝律己端慎、驭下宽厚，可继臣职。至于军机战守缓急事宜，臣虽衰老，不能驰躯，然一日尚存，当尽一日之心；指挥调度，断不至有误封疆也。疏入，上允之。
丁未，诏削夺孙延龄官爵，宣谕广西军民。上谕兵部：逆贼孙延龄原系定南王下末弁之子，本无才能功绩。祇缘定南王孔有德航海归诚、出师尽节，世祖章皇帝悯其忠勋茂着，官兵人等不忍分离，收合散亡俾为一旅，仍以所属官员统之；养赡加恩，概从优厚。迨朕御极，念延龄既配王女，理应量加宠荣；故授为将军，使之管理定南王所遗官兵，镇守粤西。在延龄叨冒荣阶，自应恪恭职掌，殚忠报效；乃莅任以来，屡有过犯。
及累经王永年等讦奏赃罪，部议从重处分；朕犹以定南王之功，曲加贷宥，仍令管兵如故。近复赐以抚蛮将军之印，委任有加，恩宠罔替。不意延龄包藏祸心，背恩忘义，结连逆贼吴三桂辄行反叛，煽乱地方；国法难容，宜加显戮。令削其将军职衔；大兵指日进剿，立正典刑。但念其所管官兵系定南王所属，受恩累朝，忠义素着；必不甘心从逆，隳弃前勋。其所管人员及地方官兵，有能擒斩延龄投献军前者，优加爵赏；或以兵马城池纳款者，论功叙禄。或力有不逮，能自拔来归者，亦免罪收用。至于伊等父兄子弟见在京城、直隶各省者，概不株连；毋得心怀疑畏，自罹法网，负朕好生之意。尔部即速行遍谕。
调江宁诸处兵援浙江。先是，上谕江宁将军额楚、总督阿席熙曰：闽中告变，两浙需兵；杭州将军图喇等如调尔满兵时，令副都统一员、马兵千名水陆往援，尔等当预备以俟。尔兵若行，可调安庆察哈尔兵至江宁镇守。并谕杭州将军图喇、总督李之芳、提督塞伯理等曰：耿精忠反叛，尔等率领满、汉官兵应作何防御固守，相机而行。朕已敕驻防江宁满兵预备，若有需用满兵之时，向江宁调取。至是，福建事急；上复命江宁预备之兵不必俟调，副都统瑚图即统率从水陆速赴杭州、驻扎安庆副都统玛哈达亲率所部官兵及江宁左翼察哈尔官兵并速赴杭州，同将军图喇等酌行。将军华善于所部汉军内择马肥者五百人，令夸兰大二员领之，亦即赴杭州，听图喇等调遣。其安庆右翼察哈尔官兵移守江宁，华善仍令送赴京口。
臣谨按：耿逆倡乱闽中，两浙密迩贼巢，所关綦重；两浙固，则江南财赋之地安堵无虞。皇上烛知形势要害，故敕守土之臣尽力固圉；呼吸之间，援兵四集，贼进无所据，师老而溃，仙霞不守；盖扼要争先之效也。
吴应熊等伏诛。吴三桂初反时，执其子应熊、孙世霖等拘之。三月，兵部尚书王熙及户科给事中顾图奏请将应熊等速正典刑；疏入，下议政王、贝勒、大臣集议。既王等议覆，于是命将应熊、世霖处绞，其余人犯分别正法。复谕兵、刑二部：逆贼吴三桂值明季闯贼之变，委身从贼。寻穷窜来归，世祖章皇帝念其投诚，优封王爵，授之军旅，委以事权；异数殊恩，振吉未有。爰及朕躬，特进亲王，倚任等于腹心，恩礼加于勋旧；方期感恩图报，殚极忠忱。讵意三桂以枭獍之资，怀徂诈之计，阴图不轨，自起衅端；藉请搬移，辄行叛逆；煽惑奸宄，荼毒生灵：极恶穷凶，神人共愤。已经遣发大兵进剿，刻期荡平。诸王大臣会议：反逆子孙理应诛戮，以彰国法，再三奏请；朕尚冀其悔祸自新、束身侍罪，未忍加诛。近览三桂奏章，词语乘戾，妄行乞请；诸王大臣咸以三桂怙恶不悛，其子孙即宜弃市，义难宽缓。朕思乱臣贼子孽由自作，刑章具在；众论佥同，朕亦不得而曲贷之也。法应如廷议，将吴应熊、吴世霖并其余子俱凌迟处死；但以应熊久在近侍，朕心不忍，故将应熊及其子世霖处绞。其余应坐人犯，分别正法。所有干连人等情罪稍可矜原者，敕所司概行省释，以昭法外之仁。尔二部即通行晓谕内外军民人等，俾感悉朕意。
戊申，命给甘肃提督张勇世职。时勇举首伪书，并执逆使。上嘉其忠，因给一等阿达哈哈番。
己酉，增遣满兵守江宁。上谕议政王等：江宁满兵既分千人援浙，恐江宁兵单；可出包衣佐领兵千人、八旗每佐领骁骑二人往守江宁，以驻怀庆内大臣阿密达为总统，在京副都统拉哈吉、勒塔布为两翼领之。寻授阿密达为扬威将军。
庚戌，奖谕平南王尚可喜。可喜奏：逆贼吴三桂差奸细二人送书到臣，臣不胜发指！即擒执来使，将逆书一并解送。上谕：览王奏逆贼吴三桂差人投送约结逆书，王即将差来奸细二人锁拿解京并原书举发，具见王纯忠为国、坚贞不渝，屡着谟猷，岩疆攸赖，克副倚任之意；朕心深为嘉悦！事平之日，该部从优议奏。
命禁耿昭忠等于家。上谕议政王等：耿精忠背恩反叛，耿昭忠、耿聚忠虽与吴应熊不同，但系彼亲弟，国法亦难容纵；着并禁于一室。其属下官员，俱着闲住。议政王等又请并禁其诸兄弟，上从之。
辛亥，命都统赖塔为平南将军，赴浙江。上谕议政王等：副都统玛哈达、瑚图部下兵及将军华善所分遣兵，以都统赖塔为平南将军，赴杭州统领剿御；玛哈达、瑚图并同参赞。其杭州驻防官兵，仍听将军图喇哈辖；一切剿守事宜，赖塔、图喇商酌以行。
命副将军哈尔噶齐帅师暂驻江宁。将军希尔根等帅师之江西，是日起行。上命副将军哈尔噶齐、前锋统领觉罗舒恕领兵一半先行，暂趋江宁驻防；俟内大臣阿密达等兵至，仍赴江西。
癸丑，大将军顺承郡王勒尔锦奏，官兵败贼于彝陵。是月初八日，伪将军陶继智、伪总兵张权元等自宜都率贼万余，水陆来犯彝陵；都统鄂鼐、副都统根特、总兵官徐治都等率兵进击，斩贼甚多，获船六十余艘。
甲寅，命选副将堪任总兵者。上谕兵部：总兵官职任重大，必得贤能，方可胜任。今员缺甚多，尚未得人；着将副将内堪任总兵者开列具奏，以备任用。
宣谕从逆官员兵士。上谕兵部：逆贼吴三桂反叛，所在镇守地方文武各官因兵单力微，不能拒敌；欲弃城来奔，又惧国法难逭。迫于不得已，而附从者有之；或为奸计讹言所摇惑，无知而附从者有之。今大兵齐集，刻期剿灭逆贼，尽绝根株。朕念附从之徒皆朕赤子，一时迷惑，情非得已；恐大兵进剿，概行诛戮，朕心实为不忍！若有能自悔前罪，或献城池、或率兵卒、或斩杀逆贼头目献其首级来投者，俱行免罪；给以原官，仍论功议叙。若愚顽武弁执迷不悟、助恶不悛，部下有心怀忠义之士，或擒斩逆弁、或约献城池、或率领党类来投，俱从优议叙，授官给赏。尔部通行晓谕。
乙卯，敕诸路将帅大臣节核粮饷。上谕户部：各省用兵，钱粮烦费；其令出征王、贝勒、将军、经略、都统、经理钱粮大臣及所在总督、巡抚等，凡各处军需务期节省，兵马钱粮据实支散，悉除浮冒。
戊午，蔡禄谋叛伏诛。内大臣阿密达领兵至怀庆，擒获蔡禄以闻。上手敕谕之曰：尔行未逾旬，克济厥事，以遏乱萌；朕心甚为嘉悦！但人命关系最重，须严审得实，方可正法，毋得株连无辜。至所俘人口，散给士卒；宜重赏被伤者，以示鼓劝。至是，阿密达讯鞫得其谋叛实迹，奏请。上命将蔡禄父子并同谋者俱行正法。寻谕兵、刑二部：蔡禄系海上投诚之人，念其来归，加以职衔、给之世爵，复优擢河南河北总兵官；正宜殚竭忠忱，力图报效。乃潜蓄逆谋，欲应吴逆；治甲练兵，约期煽乱。经坐塘笔帖式密报，遣内大臣阿密达前往察勘，并不出迎；及入城至伊署，辄敢施放矢炮拒敌。因其叛形显著，俱已收执，奏请正法；朕恐有冤诬，复令详加审鞫。据其兵丁家人口供，俱称蔡禄造鸟枪、购骡马，与杨来嘉往来，同谋约应吴逆谋反情真；即将蔡禄父子并其侄蔡鼎席及同谋罪犯人等俱行正法。其余投诚垦荒弁兵事无干涉者，概不株连。叛逆法所必诛、良善务加绥辑，国有成宪；军民无得惊疑。尔二部即通行晓谕，俾咸悉朕意。
臣谨按：河南密迩畿辅，旁通秦、晋、齐、楚诸境，乃四达之区也。蔡禄叨居节镇，负恩思乱，与杨来嘉潜相构煽以应吴逆。若扑灭不早，则中州骚动，兵民为不宁矣。皇上一闻其状，随默运神机，夕发谕旨，命阿密达率兵以往；质明，即令启行：中外皆莫测所以。迨阿密达星驰至怀庆，出蔡禄之不意，俾弗暇措手，遂就执。讯果尽得其反迹，乃诛蔡禄父子，抚定其一军。是役也，师不逾旬，民无惶扰，而乱萌销遏；大河南北，安堵如故：皆由皇上之运筹至密而决策至速也。
命访海澄公黄梧等声问。上谕兵部：耿精忠反叛，海澄公黄梧、提督王进功隔越漳、泉，与浙江声问不通。着平南王及两广总督、广东巡抚、江西巡抚、浙江将军、总督等由广东、江西、浙江设法遣人于梧、进功处确探消息；若梧、进功等能各守地方，令其固守。倘力单不能自守，广东、江西何处可通，着来会合。
命副都统根特巴图鲁等领兵赴广东。平南王尚可喜奏：据报吴三桂遣贼兵二万屯扎黄沙河，桂林兵民俱戴毡帽；若孙、吴二逆合兵一处，则势益猖獗。乞就近调拨大兵速来广东，会同臣兵剿灭孙逆。上命副都统根特巴图鲁、席布等俟将军希尔根、哈尔噶齐等兵至江西，即率所部官兵急赴广东，同平南王尚可喜商酌以行。寻授根特巴图鲁为平寇将军。
己未，敕江南总督、提督防守崇明。浙江提督塞伯理奏：耿逆交通吴逆、结连郑寇，沿海一带皆可扬帆，直入内地。至江南崇明一邑孤悬海外，尤属可虞。上谕：浙江及江宁、京口诸处，俱已遣发大兵；崇明一邑虽云孤悬海外，亦有重兵驻防。但时方戒严，着江南总督、提督饬令崇明镇将严加警备；倘有贼警，总督、提督即会将军额楚、华善、王之鼎等公同谋议守御接应。
辛酉，诏削夺耿精忠官爵，宣谕福建军民。上谕兵部：逆贼耿精忠庸懦无能，痴愚寡识；祇缘伊祖耿中明航海来归，太宗文皇帝念其投诚之功，特奉王爵，宠眷优隆。世祖章皇帝定鼎燕京，复加委任；令其统兵镇粤，中道殒身。其子耿继茂叨恩承袭，两镇岩疆，恪恭职守；朕眷怀勋裔，恩礼有加。及其病亡，尤深轸恤；特遣部臣颁赐敕谕，俾耿精忠袭封王爵。自伊祖父以及伊身，受恩三世，四十余年。在精忠赖祖父之余勋、冒朝廷之崇秩，自宜感恩图报，殚竭忠诚。不意包藏祸心，潜谋不轨，乘吴逆之变，辄行反叛，煽乱地方；罪恶昭彰，国法难宥。今削其王爵，遣发大兵进剿，指日荡平。但念其所属官兵及地方官员军民人等或被逆贼迫胁，虽怀忠义，莫能自明；恐大兵一到，玉石难分。有能擒斩精忠投献军前者，优加爵赏；或以兵马城池纳款者，论功叙禄。或力有不逮，自拔来归者，亦免罪收用。其直隶各省文武官员人等有原系精忠所属之人，概从宽宥。虽有父子兄弟见在福建者，亦不株连；毋得心怀疑畏，自罹法网，负朕好生之意。尔部即速行遍谕。
癸亥，宣谕平南王尚可喜。时可喜屡奏调发官兵征剿逆贼，复奏长江宜设舟师备御；上嘉之，令兵部以分遣禁旅、诸路调度情形移会可喜曰：今宁南靖寇大将军顺承郡王及贝勒等率领大兵由常、澧进平云、贵，镇南将军尼雅翰、都统珠满、巴尔布等帅师由武昌水陆进取岳、长直入广西，都统伊里布等帅师驻镇彝陵，都统范达礼、副都统德业立等帅师驻镇郧、襄，安西将军赫业、副将军瑚里布、西安将军瓦尔哈等帅师由汉中进取四川，副都统科尔昆、吴国祯等帅师驻防汉中，镇西将军席卜臣等帅师驻防西安；复遣尚书莫洛经略陕西等处，帅大兵居中调度；镇东将军拉哈等帅师于山东、河南、江南要地驻防，安南将军华善等帅满洲、汉军官兵同镇海将军王之鼎等于京口水陆驻防，扬威将军阿密达等帅师同江宁将军额楚等防守江宁、安庆沿江险要，平南将军赖塔帅师由浙江平定福建，浙江将军图喇帅师驻镇杭州兼防海疆，定南将军希尔根、副将军哈尔噶齐等帅师由江西建昌、广信平定福建，副都统根特巴图鲁、席布等帅师赴广东会同该藩进剿。一切机宜，参酌以行。

[book_title]平定三逆方略卷六
康熙十三年五月甲子朔，设浙江马站。上谕兵部：大兵进剿闽逆，凡奏报军机，止由水路，恐致稽迟；自杭至衢，令设马站七处，置笔帖式、拨什库以便驰递。
戊辰，戒谕往驻兖州蒙古塔布囊等。先是，上命喀喇沁部落四等塔布囊霍济格尔、土默特部落二等塔布囊善达等往驻兖州；至是，将行，上召见谕之曰：昔太祖、太宗定天下时，尔等祖父曾同心效力。朕体祖宗抚爱尔等祖父之意，恩典频加；念尔等生长朔方，以粤西诸路炎蒸，故不遣往。今特命镇守兖州，至彼须节慎饮食；凡有调遣，闻命星驰。朕遣尔等出师原为百姓，尔等亦宜善加爱惜，沿途毋有扰害。至于设巡逻、谨备御，军旅之事凡百加慎，勿得轻视，辄生怠忽。勉之。
敕大将军顺承郡王勒尔锦遣兵援岳州。上谕勒尔锦等曰：岳州水陆诸路，兵力单弱；王可于荆州所有甲兵每佐领内酌拨二、三人，以彝陵领兵大臣曾历战阵者一人统之，各备甲冑鞍辔，由水路速援岳州。如尼雅翰、珠满、巴尔布等尚未破敌，须俟援兵到，始可进战；非谓尼雅翰等不能击贼，正欲我军兵多力厚，大败贼众，挫其凶锋耳。范达礼等之兵足守襄阳，可令德业立等之兵暂往荆州驻守。王、贝勒、大臣身在地方，自能谙晓机宜；应行之事，即听尔等裁酌。如已得四川，当分兵三路进取云、贵。若逆贼将士来降，即赦前罪，厚加恩养。其以此播告江南，广为宣谕。至于贼兵各路来犯，分我兵势，又每声言渡江，狡情叵测；我兵日久，恐侦探疏懈，虽无贼之处亦宜加意提防。
庚午，命察捕奸宄。上谕兵部：逆贼吴三桂虽窃伏常、澧，不日授首；但恐狡贼计穷，潜布奸细惑我愚民，及本地奸宄借三桂之名煽动人心，扰害地方，俱未可知。尔部行文各省督、抚、提、镇，密察严捕；毋得藉端扰害良民，波累无辜。
辛未，谕平南王尚可喜等战守机宜。可喜奏：孙延龄叛形昭著，且自称安远大将军，移牒平乐、梧州诸府；伏候庙谟指授，协力荡剿，以抒皇上南顾之忧。上命可喜与总督金光祖、提督马雄等会同商酌：如逆贼孙延龄有可剿之势，即议进剿；若未可速进，则俟大兵协力剪灭。并令部臣传谕马雄固守所属，相机灭贼。倘贼盛难御，即率官兵赴广东与平南王、总督等协守，以俟大兵之至。
壬申，将军赫业奏拔朝天关。赫业等统兵前进，于四月二十八日抵七盘关，贼弃关遁。是月初五日，进至朝天关，伪总兵石存礼等率众万七千余掘濠立栅，连营相拒；我兵力攻三日，贼败走，遂拔其关，斩首七千有奇。
丙子，命江宁京口等处满、汉官兵习水战。将军王之鼎奏：耿精忠叛乱，贼■〈舟宗〉往来无定；应将分防江阴、瓜州战舰调集天宁洲，令右路总兵官率兵训练，以备战守。上允之，并将军阿密达、华善等以所统满汉军官并习水战。
丁丑，命给宁夏总兵官陈福世职。时福举首逆书，上嘉其忠，因给拜他喇布勒哈番。
庚辰，命经略莫洛议进兵机宜。敕谕莫洛曰：朕闻郑蛟麟来降，又闻克复朝天关，深为喜慰，斯皆诸将军谋略。顷者，岳州贼众拥聚，霪雨连绵，大兵不可直前；俟雨霁风顺，即水陆并进。吴三桂果在澧州，乘虚径袭其后，乃今日至要之机。如克复四川，可疾由交水取贵州或径取云南；其可否机宜，尔与诸将帅酌议密奏。
壬午命副都统拉哈领兵赴浙江。时将军图喇报平阳兵变，总兵官蔡朝佐被执。总督李之芳等又奏：逆贼曾养性至平阳，与叛将司定猷等会兵围瑞安；衢州一路，贼兵屯聚清海湖上，贼■〈舟宗〉出没，内地山寇复起。现在标兵四应不给，乞调近省禁旅弹压，以保万全。上谕：将军赖塔既抵杭州，可与将军图喇、总督李之芳、提督塞白理等会商平阳、衢州等处缓急机宜。犹恐势分力薄，其以驻扎江宁将军阿密达所辖包衣佐领官兵，令副都统拉哈悉领赴浙，听赖塔调度；又以驻扎兖州将军拉哈达所辖喀沁、土默特兵千人，令副都统穆赫林领赴江宁，听阿密达管辖。
甲申，加甘肃总兵官孙思克、西宁总兵官王进宝职衔。上谕兵部：总兵官孙思克、王进宝俱效力边疆，其优加孙思克三等，授为右都督；加王进宝一等，授为署都督佥事，仍管总兵官事。
丁亥，平南王尚可喜奏刘进忠以潮洲叛。潮州总兵官刘进忠阴通耿逆，于四月二十日叛变，拥兵与续顺公沈瑞兵战；二十三日，遂引闽贼入城。
己丑，奖谕平南王下将士及广东官兵。上谕兵部：平南王尚可喜累朝勋旧，久镇岩疆，劳绩懋着。自吴逆等叛后，复能笃守忠贞，殚心筹划，屡抒谋略，保固疆圉；事平优叙，已有前旨。其藩下官兵及粤省文武官员兵士，皆能协力同心、克效忠顺，防御逆贼、劳瘁行间，朕心时切轸念。事平之日，俱从优叙赏。尔部即速传谕，俾咸悉朕意。
癸巳，命平南王尚可喜等宣谕广西官兵。上谕可喜及总督金光祖、提督马雄曰：叛逆孙延龄奏称督、提二臣诱臣下都统王永年等谋为不轨，暗托腹心掘通城堑，密约日期内外交攻谋杀臣身，并戕害城中百姓，事发兵变，遂将王永年等剪除等语。孙延龄交通逆贼吴三桂反叛，复以巧计离间居臣，饰辞具奏。然延龄虽叛，尔广西所有官兵原隶定南王，先因定南王为国尽节边疆，将所属官兵离散家口收合一处，使之完聚；复因王无袭嗣，以王女配延龄，授为将军，统辖兵马。今延龄虽背恩作乱，念其下官兵原随定南王效力，建功国家，累世豢养；恐大兵一到，概行诛戮，朕心不忍。前有旨如延龄改过来降，宽宥其罪。尔等不可因此遂缓进剿机宜，必延龄果悔罪归诚，尔等乃受降具奏。其所属官兵感念国恩，或杀延龄、或率众来归，俱从优议叙；即只身自投，亦收留恩养。仍出示晓谕定南王下官兵，俾悉此意。

[book_title]平定三逆方略卷七
康熙十三年六月甲午朔，命兵部宣谕耿精忠。上谕兵部：耿精忠之祖仲明，于太宗文皇帝时航海归诚，优锡王爵；效力行间，劳绩茂着。及其身故，默勒根王不令承袭；世祖章皇帝追念旧勋，特允其子继茂仍袭王封，令两镇岩疆，为国藩屏。爰及朕躬，惓怀勋裔，恩宠有加。后览其病终遗疏，有地方兵民凋敝、贼寇未灭，死不瞑目等语；忠义肫笃，深切轸念！且因继茂之子精忠自幼曾为近侍，予袭王爵，仍镇闽省。朕以精忠必能绍祖父遗训，殚竭忠猷，无忝先烈；乃不意近为逆贼吴三桂诱惑、煽乱地方，弃累世之忠贞，构一旦之狂悖：既干国法，复坠家声。朕犹念其祖父前功，精忠系一时无知，堕人狡计，与吴三桂不同；故将三桂子孙正法，精忠在京诸弟照旧宽容，所属官兵并未加罪。今湖广遣宁南靖寇大将军顺承郡王统领大兵，由湖南进剿云、贵；镇南将军尼雅翰统领大兵，由广西进剿云、贵；安西将军赫叶及西安将军瓦尔喀等统领大兵已攻克七盘、朝天等关，直抵保宁，刻期底定全川，并剿云、贵：吴逆指日授首。定南将军希尔根统领大兵，由江西进剿福建；平南将军赖塔统领大兵，由浙江进剿福建；平寇将军根特巴图鲁统领大兵，由广东进剿福建；又遣扬威将军阿密达、镇西将军席卜臣、安南将军华善、镇东将军拉哈达等各统领大兵驻扎江南、京口等处，调度征剿：精忠歼灭，亦在旦夕。但念其祖父宣力累朝，洎精忠之身遽至覆亡，宗祀斩绝，朕心深为不忍！且吴三桂乃本身投诚之人，背恩反叛，自取诛戮；精忠祖父以来，受恩三世、四十余年，非素蓄逆谋首倡叛乱者比。尔部即传谕精忠：果能追念累朝恩德及伊父忠荩遗言，革心悔祸、投诚自归，将侵犯内地海贼速剿图功，即赦免前罪，视之如初。朕以至诚待天下，必不食言；俾其善自审度，勿负朕保全勋旧之意。尔部即遵谕速行传知。于是，兵部奏遣工部郎中周襄绪及耿精忠下一等护卫陈嘉猷赍敕赴福建。寻又谕将军赖塔、图喇、总督李之芳、巡抚田逢吉、提督塞伯理曰：耿精忠作逆，蹂躏地方，大干国法；已遣发大兵于浙江、江西、广东三路进剿。但念其祖父曾宣力累朝，洎精忠之身遽至覆亡，宗祀斩绝，朕心殊为不忍！因遣周襄绪、陈嘉猷赍敕往谕；如精忠悔祸乞降，赦免前罪，仍恩遇如初。尔等不可因此遂误进剿机宜，必精忠果请罪输诚，尔等即受降来奏。若仍执迷肆逆不悛，其藩下官兵有心存忠义者，或擒斩精忠、或率众来降，俱优加恩赏；即只身自归者，亦收留抚恤。
庚子，命户部侍郎达都往浙江督理大兵粮饷。敕之曰：兹以大兵进剿闽逆，军需浩繁，职任重大；必须专官综理，始克允济。特命尔前往浙江，总理大兵粮饷兼管地方兵马一切事务。凡事，与总督商酌而行；有关提镇者，亦与商酌。文官布政使以下、武官副将以下，俱听尔节制。各官有能安辑地方、抚绥百姓、不误粮饷者，听尔提叙奖劝；如官箴有玷、废弛职掌、苦累百姓、挽输稽迟者，即行参奏。大兵粮饷，当预为办理，毋致临时有误；仍综核出入，严察虚冒。简阅兵马、整饬营伍，相机调遣，有应与将军等商酌之处，仍与平南将军、杭州将军商酌。凡有关于地方一切事务，俱尽心料理。敕中开载未尽之事，听尔便宜区画。尔膺兹重寄，务持廉秉公，摅志殚忠；俾军储充裕，民生乂安，地方绥靖，斯称委任。倘因循怠忽或措处乖方，致误重任，责有所归；尔其慎之。
诏叙赉彝陵有功将士。上谕兵部；吴逆作叛以来，湖南绿旗官兵降贼者众；惟彝陵总兵标下官兵克笃忠贞、坚守地方，近复两战彝陵，奋勇击贼，劳绩显著。若俟事平议叙，则效力之士，不得早沾国恩；可即行叙赉，以示鼓励。
癸卯，命将军根特巴图鲁等帅师定广信，进取长沙。巡抚董卫国奏：叛弁柯升勾连闽逆窃据广信诸处，麻棚地方贼兵继起。上谕将军希尔根等至江西时，根特巴图鲁等可先定广信。护军统领察哈泰原令进兵荆州，今改赴江西，为希尔根参谋。到日，希尔根于所领兵内每佐领出骁骑三人，付前锋统领舒恕率领，与根特巴图鲁合，为之参谋，由袁州进取长沙，夹剿逆贼。根特巴图鲁等进取长沙日期，须豫启顺承郡王知悉；将拉哈达所统每佐领兵一人，亦令副都统干都海率往江西与希尔根兵合，参其军务。
甲辰，命总理粮饷左都御史多诺等供应湖南军需。上谕多诺等曰：前遣尔等督理湖广通省粮饷，今闻岳州兵马草豆匮乏，尔等可分一人前往武昌备办。曩当太平之时，湖北、湖南巡抚二人分治；今军兴之际，不得仍以地方分属为诿。尔等会同湖北巡抚张朝珍，即选才能官员备办军需，无致缺乏。岳州马匹倘有不足，可将顺承郡王军前马量为拨给。又王师渡江或取宜都等处，所需舟舰，当于荆州预造百艘；其作何造办及需用工费，详议以闻。
丙午，调襄阳兵驻防蒲圻。上谕兵部：大兵进取岳州，自岳至武昌中途应设满兵防守。前自怀庆赴襄阳每佐领护军一人，即令其护军参领噶尔弼为副都统，帅往与湖广巡抚会议，并量带绿旗兵赴蒲圻县驻守。
命多罗贝勒尚善为安远靖寇大将军，帅师赴岳州；固山贝子准达等帅师赴荆州。上谕议政王等：逆贼吴三桂今于澧、岳诸处抗拒我师，且用奸谋摇惑军民之心，分我兵势；宜增兵速行剿灭。今令八旗每佐领出骁骑二人，并派察哈尔护军骁骑一半，又蒙古四十九旗内与京师稍近者如科尔沁十旗、敖汉一旗、奈曼一旗、克什克腾一旗、归化城二旗，共出兵万人，以旗下兵之半及蒙古兵六千，令固山贝子准达率往荆州；散置大臣多谟克图为署都统，参赞准达军务。又以旗下兵之半及蒙古兵四千，以多罗贝勒尚善为安远靖寇大将军，同固山贝子彰泰、镇国公兰布率往岳州。所调蒙古兵俱限八月初一以前至京，择蒙古贝勒以下领之。寻理藩院以蒙古贝勒、贝子、公、台吉等列名奏请，上命科尔沁辅国公图讷赫、杜尔伯特部落台吉温布赴荆州，巴林部落贝子温春、台吉格哷尔图赴岳州。
庚戌，命副都统吉勒塔布领兵赴浙江。提督塞伯理奏：总兵官祖宏勋以温州叛。上命驻江宁副都统吉勒塔布率右翼察哈尔全军及每佐领甲兵一人赴浙江，会同提督塞伯理守御；将军拉哈达所辖蒙古兵，悉令署副都统宗室巴尔堪率赴江宁，听将军阿密达统辖。松江乃海口要冲，且与浙江连接，阿密达、额楚等可密咨提督杨捷：若以松江可虞，即酌遣满洲蒙古官兵，以副都统一人领赴松江，与提督协守。在京满洲、蒙古每佐领出骁骑一人，汉军每佐领二人，以精奇尼哈番硕塔一等侍卫、穆森署副都统偕汉军都统释迦保领之，前赴兖州，与将军拉哈达会议行事。
辛亥，谕将军尼雅翰等进兵机宜。上遣侍卫二格赍谕谕尼雅翰等曰：尔等咨兵部称，马多羸毙，积雨弓软；朕虑此时进兵未便，恐尔等以顿师日久惧罪。夫以千里之外，军势曲折，知彼知己，岂可逆料！朕不欲速，惟图万全。尔等俱系大臣，听谋画以行。其军中情形及俘获贼兵言贼进止之状并尔等所见，俱密行陈奏。寻尼雅翰等奏：六月十七日，投诚伪守备薛麟兆等言吴三桂遣伪护卫至岳州，令贼将坚守，且趋进兵；贼将称待长沙造鸟机船到时，水陆入犯。又言贼营缺饷，全赖长沙水陆运送；长沙守兵不多。臣等议俟秋凉，相机进取。
壬子，命将军拉哈达赴杭州镇守。时杭州将军图喇以患病还京，上命拉哈达移镇杭州，代图喇掌将军印务，领其兵马及自京所遣汉军官兵。其镇东将军敕印，留付护军统领察哈泰，即令管理兖州官兵。其往江西兵，令署副都统公沃赫、穆成额领赴将军希尔根前。因谕拉哈达曰：镇守杭州将军图喇因病罢任，今浙江当多事之秋，杭州诸处殊为要地；以尔素有才能，遣往暂理杭州将军事务。尔抵杭州，可与副都统玛哈达、雅塔里、侍郎达都等会同商酌，务期固守封疆、抚恤将士，收拾军民之心，以副朕委任之意。复谕拉哈达及赖塔曰：尔等皆国家股肱大臣，委任封疆重务；凡事须商确者，移会关通、协心谋画，以副朕委任之意。勿各执己见，虑有贻误。务念国事为重，用茂厥绩。
命经略莫洛遣兵守朝天关诸路。上谕莫洛曰：朝天关诸处关系要害，可于满洲汉军或绿旗官兵内酌拨防守，为犄角之势。粮艘至彼，递相护送，不为无助。至汉中虽有满兵，犹恐力单，且朝天关之外，尚有别路可通汉中；倘我兵深入后，奸宄窃发，据守鸡头关诸险，亦属可虞。一切机宜，尔当酌量以行。又念保宁未能即得，则我师益致劳顿；挽运粮饷，实为要务。其源源接济，毋令匮乏。
命副都统巴喀领兵赴顺承郡王军前。先是，上命经略莫洛遣副都统科尔昆进四川，马一豹赴汉中，将军席卜臣、提都王辅臣俱赴荆州。至是，莫洛奏称：科尔昆官兵已遣赴广元总督周有德军前，马一豹官兵已遣赴汉中副都统吴国祯军前。席卜臣则令率每佐领护军一人往汉中，总统马一豹、吴国祯等之兵；以副都统巴喀率每佐领骁骑一人，同提督王辅臣往荆州。上谕：贝勒、贝子等既率八旗及蒙古兵赴楚，王辅臣兵不必发荆州；或令辅臣从将军赫业等进取保宁，或仍驻平凉，听莫洛酌遣。巴喀即率兵赴顺承郡王军前。寻莫洛又奏：逆贼固守保宁，且广元所属百丈关诸处贼众盘据，恐科尔昆兵力单薄；随令副都统吴国祯俟马一豹兵至，即率官兵前往广元。
癸丑，调广东兵援柳州。提督马雄奏：孙延龄逆众不下万五、六千人，臣虽坚守柳州，众寡不敌；祈令大兵速进应援。上谕：柳州乃广西要地，马雄既坚守请援，速行平南王尚可喜、总督金光祖酌发广东兵前往接应；如有机会，听平南王与提督会商进剿。
戊午，命山东提督段应举领兵赴浙江、将军赖塔帅师进福建。将军图喇奏：杭州兵单，请增兵协守。上谕：拨京口将军下绿旗官兵三千、江南提标官兵二千，调山东署提督事副都统段应举率赴杭州，仍听将军拉哈达节制。段应举既赴浙江，将军赖塔可率所辖满兵及绿旗兵五千进平福建。
命和硕康亲王杰书为奉命大将军，帅师赴浙江；多罗贝勒洞鄂为定西大将军，帅师赴四川。上谕议政王等：浙江、四川两路，宜遣王、贝勒、贝子、公等前往剿贼。所以遣王等，非以诸将才能不足；念诸王、贝勒皆朕懿亲，指挥调度无所牵掣，守御征剿足增威重。可授和硕康亲王杰书为奉命大将军，同固山贝子傅喇塔率前锋一百七十六人、每二佐领合出护军一人赴浙江。又前调赴荆岳蒙古兵，令各分一千人，随王至江宁时，将此兵留驻；更调驻守江宁喀喇沁土默特兵，同赴浙江。授多罗贝勒洞鄂为定西大将军，同固山贝子都统温齐、辅国公绰克托率贝子准达所领骁骑之半赴四川。其遣往王、贝勒、贝子、公下包衣佐领多者，甲士酌量带往；包衣佐领少者，以闲丁酌量披甲带往。至王、贝勒所驻地方，将军在王军前，则将军印不用；如别将兵，各用其将军印。寻又谕兵部：贝勒尚善等至岳州，将军尼雅翰、都统珠满、巴尔布、护军统领额司泰仍参赞军务。康亲王杰书等至浙江，将军赖搭、副都统拉哈、吉勒塔布仍参赞军务。贝勒洞鄂等至四川，将军赫业、瓦尔喀、护军统领瑚里布、署前锋统领穆占、副都统佛尼勒仍参赞军务。其余俱罢参赞。
辛酉，敕浙江诸将固守台、宁。提督塞伯理奏：温州属乐清等营相继降贼、黄岩总兵标下太平营亦叛，贼兵离黄岩止七、八十里；请速发大兵，保守沿海边地。上谕：乐清等营既相继降贼，则台州、宁波可卢；副都统拉哈所率包衣佐领兵且勿赴将军赖塔军前留驻杭州。副都统吉勒塔布及拉哈之兵，俱听将军拉哈达、侍郎达都同议调遣，保守台、宁等处；俟段应举兵到，令其固守地方。拉哈兵及副都统玛哈达兵，仍会赖塔相机以行。康亲王、固山、贝子至时，赖塔、拉哈达听王等指挥调度。

[book_title]平定三逆方略卷八
康熙十三年七月丁卯，命提督张勇严饬边防。上谕张勇曰：边陲重地，恐奸宄窃发。卿乃封疆大臣，朕所简任，可率所属总兵等官固守地方；有妄行为乱者，严行缉治，以副朕倚任股肱之意。
癸酉，命江南绿旗兵习水战于黄浦江。先是，将军王之鼎疏称：耿逆潜通海寇，煽乱地方；沿江沿海，亟宜熟筹剿御。请于崇明沙船一百艘留三十以备巡逻，余尽泊黄浦江；遣满洲汉军兵配绿旗兵操演，以备策应。奏入，上敕将军阿密达等公议酌行。既阿密达等疏称：江南松江黄浦一带，现无警息。若拨满洲汉军往驻，则沿途百姓有供亿之累；派取民房居住，则土著之民有失业之虞。请止拨绿旗官兵不时练习。若黄浦江诸处有警，相机应援。上允之。
命大将军贝勒洞鄂等各率所部速进四川。经略莫洛奏言：大兵在保宁与贼相持，恐运馈日久，秦民必致疲苦。臣今亲赴汉中，酌量分路进发；贝勒洞鄂等若率众尽行，虑致迟滞。请敕贝勒洞鄂以所将骁骑并入康亲王军内，自率所部轻骑赴西安，旋进四川。上谕：洞鄂部下无多，所将骁骑既入康亲王军内，轻骑入川，兵力单薄；可令贝子、公等亦各率所部轻骑并力前进。
杨富谋叛，伏诛。时南瑞总兵官杨富隐匿在官盔甲、私置竹炮器械，暗招闽兵千余练习滚牌；与贼潜通，谋为内应。江西巡抚董卫国与将军希尔根等密商，于是月十一日以计擒之，实时伏诛。
乙亥，命将军希尔根等固守赣州、袁州。先是，巡抚董卫国奏：闽贼出犯杉关，新城失守。至是，又奏：贼攻破石城，声犯宁都。上谕：赣州乃入粤孔道，将军希尔根、巡抚董卫国等务会同商酌固守之策，并趣副都统干都海、署副都统公沃赫等速赴江西。复谕兵部：袁州与湖广接界，亦属要区；可令将军希尔根、哈尔噶齐、根特巴图鲁等，协心商酌守御之策，务期保固。寻以袁州副将赵应奎为袁临总兵官，驻防袁州。
丙子，命副都统喇哈领速赴衢州。总督李之芳疏奏：贼兵合力来犯衢州，臣标兵单可虞；请敕副都统拉哈统兵亟进，以壮声援。上谕：拉哈兵不必留驻杭州，速赴衢州与将军赖塔并力剿御；将军拉哈达、侍郎达都、副都统玛哈达、雅塔里等仍驻杭州防守。副都统吉勒塔布之兵，视何处警急，即往应援。
戊寅，命平南王尚可喜等备交趾。总督金光祖奏：交趾知孙延龄叛逆，乘机蠢动，陈兵边界，其情叵测；请加防御。上敕平南王及总督、提督等严饬边将，不时侦察，仍增官兵防守险隘。
壬午，命副都统伯穆赫林率喀喇沁土默特兵速赴浙江。先是，上命副都统苏朗、署副都统额思赫率蒙古兵二千之江宁，即留付将军阿密达，令之驻防；其原驻江宁喀喇沁土默特兵，令苏朗等率赴浙江。至是，浙江贼寇蜂起，衢州告警；将军拉哈达奏闻。上谕：衢州正在危急，令副都统伯穆赫林率喀喇沁土默特兵自江宁速赴浙江，与将军拉哈达等会同剿御；副都统苏朗等仍率蒙古兵镇守江宁。将军拉哈达、赖塔、侍郎达都、总督李之芳既同任剿抚之事，一应军务，须共同商确，毋分彼此。如浙地何处有警，即相机应援。
命平南王尚可喜等固守梧江诸处。总督金光祖奏：梧州失陷，我兵据守梧江。上谕：将军根特巴图鲁等兵由袁州取长沙，进广西以袭贼后；则取道广东，必致迟久。可令平南王尚可喜、总督金光祖、提督马雄会同酌议，添发官兵规取梧州；否则，固守梧江诸处，相机剿御。
命经略莫洛等措置进川官兵机宜。将军瓦尔喀等奏：征四川总兵官王怀忠标兵因饷匮逃散，今欲剿贼，兵力单薄，运馈不至；乞发兵救援。上谕：康亲王杰书及贝子准达所部骁骑，俱令贝勒洞鄂率之以行。其大兵或仍据壕堑围守保宁、或因粮运艰难暂还广元，命经略莫洛、将军瓦尔喀等公同商酌。王怀忠标下逃兵，姑宽其罪；应如何抚纳，亦令莫洛商酌速行。
丁亥，大将军顺承郡王勒尔锦奏，官兵败贼于岳州。是月十一日，贝勒察尼、将军尼雅翰等分部满、汉官兵水陆齐发，进攻岳州。伪将军吴应麒等率贼七万余，列鹿角、牌铳，陆路相拒；我兵奋击，大败之，斩首万级。舟师抵七里山，以炮攻贼，沈其船十余艘。
己丑，大将军康亲王杰书帅师之浙江、大将军贝勒洞鄂帅师之四川。先是，杰书奉命征讨，候调蒙古兵到同发。至是，杰书奏；浙江告急，宜速往援，若俟蒙古兵同行，恐稽时日；请率兵先往。上遂命于是日启行。洞鄂亦同日率兵之四川。
辛卯，诏收葬耿精忠祖父骸骨。上谕兵部：耿精忠虽背恩反叛，其祖父投诚效力，累世旧勋，朕岂以精忠之罪，及其先人。大兵平定闽省之日，其祖父骸骨，仍许收葬。
八月癸已，命给大将军等分兵印信。上谕兵部：诸路大将军止各给一印，倘分兵赴剿别无印信，则招抚贼寇、宣谕百姓及调遣防守地方两军移会机宜，何以为凭？其再给大将军顺承郡王勒尔锦印二。至大将军康亲王杰书处有将军赖塔印一，再给印一。大将军贝勒尚善处有将军尼雅翰印一，再给印一。大将军贝勒洞鄂处既有将军赫业、瓦尔喀印二，不必另颁。若分兵他往，即以所颁印信付统兵者；复合一处，则收回所颁用大将军印。
命科尔沁公图纳赫严禁兵卒。上谕图纳赫曰：我太祖、太宗以来，尔祖父同心效力，佐定天下；尔国赋税，听尔自取。若尔国穷困，朕加意抚养。今闻调至尔所属兵卒，有掠取民物者；在京尚如此，况离此远去，岂不益肆抢夺！尔久历行间，务宜严禁兵卒，毋得恣行强横。如有乱法者，即会同贝勒议行惩治。且中夏炎热，尔众早晚饮食各宜自慎，以副朕轸恤军士之意。
命将军希尔根调署副都统公沃赫兵赴江西。巡抚董卫国奏：饶州营兵变余干，贼势猖獗。上命将军希尔根速调公沃赫兵赴江西，同副将军哈尔噶齐、巡抚董卫国、提督赵国祚商议剿灭贼寇，平定地方；仍檄江南总督阿席熙、安徽巡抚靳辅于饶州接壤所在增设官兵，严加防守。
甲午，大将军贝勒尚善等帅师之岳州、贝子准达等帅师之荆州。
乙未，命总督蔡毓荣率所部兵协同大兵进剿湖南。上谕兵部：王师进剿湖南，须用绿旗官兵；总督蔡毓荣管辖通省，可率所部兵随王师协力平定地方。又荆州地关紧要，进兵时大将军顺承郡王勒尔锦宜酌拨官兵防守。
丁酉，谕福建总督郎廷佐剿抚机宜。郎廷佐奏：耿逆背叛，勾连海寇虚张声势。但海寇止习水战，陆地非其所长！宜剿抚兼施，乘机底定。上谕：廷佐入闽之日，海寇宜用抚、精忠宜用剿，或用间；相机便宜以行。
壬寅，命海澄公黄梧子芳度袭其父爵。时芳度遣官黄蓝间道奏称：臣父于本年三月二十六日病故，臣不得已权以父命送敕印贼处；仍密行招募，合旧兵共得六千余人。六月初四日，斩伪城守都督刘豹等三人，拒守漳州。惟望大兵入闽救应；臣侦知来路，随往迎接。上谕：海澄公黄梧自海上归诚，殚竭忠荩，镇守岩疆，劳绩茂着。据奏于三月二十六日病故，朕心深为轸恻！应得恤典，从优议奏。黄芳度设计全城，招集兵卒斩伪都督刘豹等三人，固守地方，以俟大兵；具见芳度能继父志，克笃忠贞，殊为可嘉！芳度应令袭公爵。今大兵由浙江、江西、广东三路进闽，芳度侦何路兵先到，即来迎会。既芳度兄一等侍卫芳世自陈生长闽地，深知道里情形；乞随大兵进剿，救援伊弟芳度。上因授芳世为随征福建总兵官，令同平南王尚可喜兵进剿福建。
命副将军哈尔噶齐为平寇将军。时平寇将军根特巴图鲁卒于军，副都统席布以闻；故有是命。
命治理历法南怀仁制火炮。上谕南怀仁曰：大军进剿，亟须火器。尔可铸造火炮，务加意精工，俾越山渡水，轻便利用。于是，南怀仁多造木炮等火器，陆续解送军前，以资征剿之用。
甲辰，增陕西绿旗官兵。先是，经略莫洛以秦省兵单，请添设绿旗兵万余，以资战守。上谕：增兵必须增饷，国家钱粮止有此数，兹大兵进剿浙江、江西、湖广需饷浩繁，尔经略所知。前因馈运不给，以致王怀忠等兵逃散。秦民供亿入川兵饷，已极劳苦。若增兵万余，贝勒、经略又统诸军深入；万一糗粮难继，恐禁旅有匮乏之虞，而绿旗兵复蹈前辙矣。经略身在地方，洞悉情形。或不烦增兵，即亲行入川；或必须议增，方可进发；或以秦省重要，不必亲行，遥措兵饷：其逐一详议以闻。至是，莫洛奏：陕西旧兵内王怀忠所率四千悉已逃散，今王辅臣又率二千以行。除此六千外，所增无多。盖增则战守调遣均有裨益，陕西得以保固；故臣以为增之便。若四川速定，则钱粮有资，而秦民又得息肩。臣仍宜亲统官兵协力进剿，平定四川。疏入，下议政王、贝勒、大臣集议，悉如所请行。上允之。
己酉，命将军赖塔等剿御宁海诸路贼。提督塞伯理奏：黄岩围困，请援甚急；又宁海、象山、新昌、余姚四县贼众蜂起，恐贼窃踞宁海，断我粮道：请速救台保宁。上谕：黄岩危急，杭州将军拉哈达已发兵赴援。今大将军康亲王已领兵赴浙，无庸别遣。其宁海等处贼众作何剿灭并救台、保宁之策，康亲王未到之先，听将军赖塔、拉哈达等商酌以行。
庚戌，申饬蒙古官兵。上谕图讷赫等：近闻蒙古兵违法扰掠，其严加禁饬。嗣后有不遵纪律者，自饶骑校以下，即审明正法。
辛亥，谕护军统领桑格进兵机宜。时桑格参赞江西军事，上手敕谕之曰：江右为粤东咽喉、江浙唇齿，所关綦重。今兵民之心或怀两端，若不先灭地方小丑，大兵难以前进。至袁州、吉安、赣州，尤属要地；若有失陷，则广东声息必至梗阻。广东梗阻，则势益危急。今令满兵驻袁，相机进取长沙；否则，固守地方，庶三府可保无虞。将军当亲统重兵以行，毋使兵力单薄，致有疏失。
臣谨按：吉安、赣州南通岭外，而袁州与湖南接壤，乃逆贼必争之地，均关要害。皇上预料贼必来犯，若守袁州，既可为吉、赣声援，又可以内捍西江、外略南楚；乃密授桑格以战守机宜，复命将军等统重兵往驻。未几，逆贼果侵轶袁州，赖兹兵力大创其众于西村之地，江西得以保固；而大兵亦长驱无梗，直抵长沙。皇上先机洞察，诚所谓坐照如神者也。
己未，命将军尼雅翰帅师由江西规取长沙、岳州。上谕议政王等：闻岳州三面临湖，贼于陆路一面浚壕筑垒，拒守颇坚，难以进取。应令将军尼雅翰率兵沿流赴江西与副都统干都海兵合并，率袁临总兵官赵应奎由袁州进复长沙，夹攻岳州，相度便宜以行。

[book_title]平定三逆方略卷九
康熙十三年九月壬戌朔，命将军额楚等帅师赴徽州。总督阿席熙奏：饶州逆贼犯徽州婺源县。上谕：徽州，浙江接壤要地；将军额楚、署副都统宗室巴尔堪等于扬威将军所统骁骑并江宁将军所辖兵内酌量率赴徽州，堵剿逆贼。署副都统硕塔穆森以镇守兖州满洲蒙古骁骑移驻江宁；更发京师满洲蒙古每佐领骁骑一人，以正蓝旗王府长史雅赖、正黄旗一等侍卫阿喀尼为署副都统，率之往驻兖州。
命将军哈尔噶齐帅师赴袁州。巡抚董卫国奏：吴逆伪将军二人率猓猓数千来犯长沙；纠集群盗声袭袁、临，窥伺江西，已入袁州境内。上谕：袁州距吉安不远，吉安、赣州又通粤要路。今贼入袁境，将军希尔根等停剿抚、建诸贼，以兵分与将军哈尔噶齐率赴袁州，与总兵赵应奎并力剿御。其希尔根所余兵马，或进剿抚建、或固守南昌，相机以行。寻卫国又奏贼陷都昌。上复谕：将军希尔根、巡抚董卫国、提督赵国祚等速行剿灭；江南总督阿席熙、安徽巡抚靳辅严饬接壤将弁，加意防御。
乙丑，调署副都统硕塔等兵赴安庆。先是，令硕塔穆森率师赴江宁。至是，因总督阿席熙奏贼逼祁门，上乃命硕塔等径趋安庆驻防。寻又调河南提督王永誉为安徽提督，率所部兵以往。
戊辰，命大将军顺承郡王勒尔锦详议进兵机宜。上遣侍卫乌丹塞瑚立传谕勒尔锦曰：朕手谕与王者再，所言似合机宜。又两遣侍卫往，未见王回奏。满、汉兵宜加抚恤，馈饷亦不易；若何进战，一在于王。今所在蠢动，岂不可虞！大将军出征，进止调度必待中旨，于古未闻；因王等与贼相持，朕不自暇逸，屡有敕谕，冀或有一当耳，非朕欲从中制也。王等始出兵时，兵亦不为不足；今四路进讨，王亦知之。四川兵取朝天关、阳平关在保宁与贼相拒，与岳州同。王等勿以四川兵将抵贵州，湖南兵可缓进，保宁较岳州城更坚也。康亲王进剿闽贼虽屡奏捷，朕不为喜。吴三桂乃贼渠，惟破岳州、澧州方可喜耳。王等初至军，言马未肥，又言天热多雨难行。今当可行之时，王等规取岳州、或渡江取澧州、或令都统尼雅翰往江西取长沙；此三事王与贝勒、诸将帅熟议以闻，勿惟朕谕与议政大臣之议是从。勉建良策，欣闻捷音。
臣谨按：扼险据要，制胜之上策。皇上深鉴乎此，以岳州诸处地属雄峻，屡命诸将速往据守，以逼贼锋；乃诸将不能奉行睿算，遂使形胜之地反为贼有。至是，上念三桂为逆徒渠首，澧、岳实荆、楚咽喉，必先取澧、岳。灭三桂，则群贼自望风而溃。故既以手敕谕勒尔锦用兵方略，又遣侍卫传旨令其相机规取澧、岳、长沙，谆详委曲，切中机宜：蔼如春温，凛如秋肃。勒尔锦等果能仰遵成画克期前进，则诸路悉平，贼氛迅扫矣；乃竟观望不前，坐失机会。迨诏旨屡趋，犹逗留如故，俾逆贼得为固守之计；旷日持久，糜饷劳师：皆勒尔锦等不奉庙谟之所致也。
己巳，命经略莫洛等进兵广元，规定四川。莫洛奏：臣于本月十一日由秦州进川，贝勒等到西安时养马继发，请命四川总督周有德、巡抚张德地、副都统科尔昆等固守朝天、广元诸处，转运大兵粮糗；并敕将军等拒守保宁，以待大兵之至。上谕：经略莫洛身在地方，军机缓急，自有确见；令与将军席卜臣前往广元进取昭化，疏通粮运，平定四川。总督周有德、巡抚张德地、副都统科尔昆等于经略未到之先，将广元所有粮米运送军前。又广元兵少，甚属可虞；或令席卜臣兵先赴广元秣马以待、或候经略同发，俱令莫洛酌行。是日，又谕：郿岭大二郎、小二郎诸处俱系险要，周有德、张德地、科尔昆等酌拨官兵固守，勿俾贼兵断我后路。若广元兵单、未便分拨，即移会莫洛、席卜臣酌量调度。
癸酉，命署副都统雅赉等领兵赴江宁。总督阿席熙奏：徽州府及歙、祁门等县陷贼，江宁将军额楚于本月初七日率兵赴徽州进剿。上谕：江宁所驻大兵，将军额楚既率赴徽州；江省系水陆要地，即令署副都统雅赉、阿喀尼等停往兖州，率兵径赴江宁。其驻扎兖州汉军都统释迦保，俟京师新发禁旅到日，亦率兵速赴江宁。在京满洲蒙古每佐领骁骑一名，每翼委署副都统一员；汉军每佐领发兵二名，其派副都统一员，每翼委参领一员：率赴兖州驻扎。寻以一等侍卫诺敏、长史岳尔多为署副都统，并遣汉军副都统孙承祖率兵以往。
戊寅，命大将军康亲王杰书先定温州、黄岩诸处。提督塞伯理奏：黄岩失陷，总兵阿尔泰从贼。上敕康亲王杰书先剿灭浙省温州、黄岩诸处贼寇，平定地方，然后进剿福建。
命将军尼雅翰等赴援袁州，进取长沙。将军希尔根奏：吴逆遣贼来犯袁州、耿逆窃踞广信等府，今若分兵应剿，恐兵单不利。上谕：署副都统硕塔穆森不必驻皖，速赴南昌；到日，令署副都统穆成额率南昌兵速赴袁州，与总兵官赵应奎并力固守。署副都统公沃赫救进贤兵回日，亦赴袁州。若大兵未到之先贼势猖獗，赵应奎相机退保险隘，以待大兵之至。将军尼雅翰将所率江宁兵及硕塔穆森兵，酌量率赴袁州；统领副都统干都海、沃赫、穆成额等兵平定袁州，进取长沙。如吉安无警，其干都海兵听尼雅翰调度酌遣。又安庆系要地，汉军都统释迦保、署副都统雅赉、阿喀尼俱率兵速赴安庆，并趋提督王永誉刻期抵任。如安庆等处有警，令将军阿密达、华善等相机救应。
己卯，命和硕简亲王喇布为扬威大将军，帅师赴江宁；侍卫坤巴图鲁为振武将军，帅师赴汝宁。上谕议政王等：江南，天下要地，兵力单薄；其授和硕简亲王喇布为扬威大将军；派两佐领合出护军一人、上三旗包衣佐领兵每旗百人，复令简亲王除伊包衣佐领全军外，将所部人众酌选披甲，率往江宁，统辖将军阿密达兵及江南满洲蒙古、汉军，相机调度，保固全省。将军阿密达、额楚、华善、王之鼎、总督阿席熙，并同参赞。
又河南地广兵少，恐奸宄乘间窃发；令每佐领出骁骑二人，授侍卫坤巴图鲁为振武将军，率赴汝宁驻防左翼；遣副都统觉罗夸代右翼，以长史阿尔瑚为署副都统偕行。寻又谕：简亲王到江宁时，令副都统苏朗率蒙古兵一千往镇安庆。其安庆都统释迦保，率所部汉军速赴南昌镇守；到日，南昌署副都统硕塔穆森兵前往袁州，会合将军尼雅翰等兵与总兵官赵应奎合力剿御。若苏朗兵到安庆时，署副都统雅赉、阿喀尼率所部兵亦速赴南昌镇守。
甲辰，将军希尔根奏复抚州。是月初七日夜，逆贼来犯我栅，我兵分路迎击，败之；于十一日恢复抚州。寻希尔根奏：闽贼东距建昌、滇贼西犯袁州，势难分应。若臣舍建昌而援袁州，恐抚州已复旋弃，江右何日可定；仍宜合力以剿建昌之贼。上谕：抚州虽不可弃、袁州亦属要地，希尔根兵可破建昌则进；若难以径进，且镇守抚州，令将军哈尔噶齐仍率兵援袁。至于所复地方，更令总督、提督发新募兵速赴将军军前，以资守御。
命江西巡抚白色纯赴赣抚定人民。上谕兵部：今将军希尔根等击败贼众、恢复抚州，不久即定建昌、广信诸处，亟须抚安百姓；其令巡抚白色纯星赴赣州。尔部速行移会。
乙酉，诏复续顺公沈瑞官爵。平南王尚可喜奏：续顺公沈瑞身陷贼中，不甘从逆；屡遣人通言，请兵拯救。臣因遣官兵赴闽接应，今已迎回粤东。上谕：续顺公沈瑞不甘从逆，挈家回粤，情属可悯！令复还原爵，仍管伊标官兵驻扎广东。
命和硕安亲王岳乐为定远平寇大将军，帅师规定广西。时总督金光祖奏：广西提督马雄、左江总兵官郭义降贼，全省变动。上命和硕安亲王岳乐为定远平寇大将军，率每佐领护军一人、侍卫坤巴图鲁所带每佐领骁骑二人并王所属包衣佐领护军骁骑速赴广东；令都统觉罗霍特伯、郎素，副都统吉图堪、珠拉禅偕往，以郎素为署护军统领。兵至江西日，或由袁州进取长沙，平定广西；或径抵广西，剿灭叛逆：听大将军王与都统等商酌以行。又每佐领出骁骑一人，付侍卫坤巴图鲁随后率往汝宁。寻又命辅国将军瓦山随大将军安亲王进讨。
丁亥，将军额楚奏复徽州，命即帅师进取饶州。先是，上策额楚不日必取徽州，恐取徽州后额楚等按兵不进；谕令克城之日径赴江西，速取饶州。至是，额楚奏言：败贼绩溪，克复县城。本月十八日，乘胜进至徽州；贼望风溃遁，郡城遂复。时巡抚靳辅报贼逼池州，上命额楚等量留兵驻徽州，速行进取饶州，会合江西兵。

[book_title]平定三逆方略卷十
康熙十三年十月壬辰，大将军简亲王喇布帅师之江宁。
癸已，命副都统苏朗防池州诸处。巡抚靳辅奏：都统释迦保及署副都统雅赉、阿喀尼等兵先后前来，请以先至者驻池州、后至者驻安庆，互为声援。上谕：释迦保、雅赉、阿喀尼等兵仍赴江西；安庆既有提督王永誉驻守，其副都统苏朗兵或驻池州、或恢复建德之日即驻建德，靳辅、苏朗商酌以行。
丙申，大将军安亲王岳乐帅师之广东。是日，总督金光祖奏：广西全省变动，贼势愈炽；入粤大兵，应取道南雄，星驰赴救。上谕：大将军安亲王已帅师由广东进定粤西；其防守事宜，兵未到时，听总督与平南王商酌以行。
己亥，命经略莫洛速援宁羌。上手敕谕莫洛曰：据坐塘笔帖式报，有贼三路来犯，宁羌被围。念尔总统川、陕，必有成算始行进兵，朕可无忧；但宁羌地属陕西，且为大兵后路，当此粮匮兵疲，又不得不廑朕怀。尔宜速行救援，使大兵如渴遇饮，庶几有济。
辛丑，命江南、江西诸将帅速剿湖口贼。总督董卫国奏：贼犯湖日。上谕：湖口县系江西、江南要冲，将军希尔根、总督董卫国宜会商机宜，速行剿灭。又署副都统硕塔穆森见统兵赴江西，可便道先剿湖口逆寇，再赴南昌。湖口切近安庆，其先抵安庆官兵，巡抚靳辅亦即发住湖口协剿。寻靳辅奏：湖口、彭泽相继被陷，浮梁、鄱阳诸贼啸聚日众。上复命署副都统雅赉、阿喀尼到安庆，即统兵驰赴彭泽、湖口剿贼；硕塔穆森已至九江，令与雅赉、阿喀尼等合兵平定湖口诸处，协取饶州，即赴南昌。
乙巳，命平南王尚可喜增兵赴梧州。可喜奏称：内地兵单，根本虚弱；如李三、官七乘机窃发，虽旋为扫荡，而尚有党羽潜伏于山陬海澨之间，急宜芟除。故臣于八月二十日，调总兵官班际盛自梧州回省。上谕：梧州，两粤接壤要地；今粤西有事之际，李三、官七贼寇灭后，尚可喜即增兵令班际盛速赴梧州剿灭。
丁未，设武昌、汉阳沿江战守之备。上谕兵、工二部：武昌、汉阳一带沿江之地，俱属重要；防御之策，不可不豫。宜于沿江要害多筑墩台，环列火炮；令诸军番守，以固省会。又武昌临江，所在湖■〈氵义〉甚多；宜亟设江汛战船、多制火炮，并召募鸟枪兵一千为战守之用。
命经略莫洛等遣兵守宁羌。总督哈占奏：四川贼众先立营宁羌州文庙山，参将陈应奎等鼓励士卒夜袭贼营；贼遂大乱，遁回南山。上敕经略莫洛等遣副将雷继宗兵及提督王辅臣标兵固守宁羌诸处；又大将军贝勒洞鄂进川之时，若宁羌有贼，即便道剪灭，再入四川。
命大将军顺承郡王勒尔锦调兵防守九江。上谕兵部：九江，三省水陆要冲。大将军顺承郡王勒尔锦就近于云、贵两提督内，量调一员，率领甲兵及标下官兵速赴九江防守；将军阿密达、总督阿席熙等速造战船百艘，发往九江。
辛亥，大将军康亲王杰书奏官兵败贼于衢州。耿逆伪都督周列等领贼二万余自常山来，立营焦园、陆寺、西果园、红桥诸处，声言攻取衢州；将军赖塔、总督李之芳遣副都统瑚图等率兵于是月十七日分路奋击，大败之，斩贼万余。
戊午，命给袁临总兵官赵应奎世职。上谕兵部：袁临总兵官赵应奎效力岩疆，屡杀贼有功；今又出首逆扎，忠荩茂着。给拜他喇布勒哈番又一拖沙喇哈番。
己未，擢副将陈世凯、鲍虎、王廷梅为温州、黄岩、平阳三镇总兵官。上谕兵部：温州、黄岩、平阳三镇虽未恢复，应豫补总兵官，以便召募操练；其以副将陈世凯为温州等处总兵官、鲍虎为黄岩等处总兵官、王廷梅为平阳等处总兵官。
敕粤东文武将吏听平南王尚可喜节制。上谕议政王等：自吴三桂叛逆以来，平南王尚可喜为国抒忠，厥功茂着。当兹粤东军兴之际，督、抚、提、镇以下俱听王节制。嗣后补授文武官员，听王选补奏闻。某一切调遣兵马及招抚事宜，亦听王酌行。
十一月庚申朔，命将军尼雅翰等速赴南昌。先是，上命尼雅翰及都统释迦保等进取南康，赴南昌；署副都统硕塔穆森、雅赉、阿喀尼等进取湖口、彭泽、都昌，抚定其地，再取饶州，赴南昌。至是，将军希尔根等奏：贼犯抚州等处，臣随令副都统席布率每佐领骁骑一人前往应援，调镇守九江城守尉乌黑等前来会城。上谕：将军尼雅翰等兵各遵指授速定地方，星赴南昌。至九江扼要重地，如城守尉乌黑等前往省城，将军希尔根、总督董卫国等即酌发官兵镇守。大将军安亲王速赴江西，酌量调度。
敕经略莫洛速进四川。时大兵驻广元缺饷两月，略阳粮艘为贼焚劫；经略莫洛又奏贼方屯踞七盘、朝天诸关，我师饷道梗塞。上乃命莫洛率兵速赴七盘、朝天等处会将军席卜臣剿灭贼寇、疏通饷道，进取昭化，与大兵协力克复保宁。寻总督哈占奏：蜀中水陆贼阻、粮运难继，且逆贼窥伺阳平诸处。上复谕：大兵徂征，惟饷是赖。今既粮运难继，我师未便久驻；令大将军贝勒洞鄂、经略莫洛、四川总督周有德、巡抚张德地等撤保宁兵回广元，经略等亲身殿后。调广元兵回汉中，固守阳平等处，歼除宁羌诸贼；整顿士马，再图恢复。
遣副都统色格等领兵赴河南府。议政王等奏：经略莫洛若进四川，西安空虚；应发大兵驻防。上谕：河南府乃四达之地，距潼关、郧、襄皆近；驻师其地，则所在有警，俱可策应。其遣副都统色格，并令一等侍卫鄂克济哈署副都统，率每佐领骁骑三人，往驻河南府。
癸亥，命总督蔡毓荣领兵赴岳州。时大将军贝勒尚善疏请遣荆州绿旗兵赴岳，上因命总督蔡毓荣率标下绿旗官兵、酌带荆州舟舰前往岳州。其沿江一带，令大将军顺承郡王拨兵固守。
戊辰，将军尼雅翰奏复南康府。时耿逆伪都督李大元等率贼万余屯南康崖口，将军尼雅翰同副都统绰克托于十月二十二日率兵击败之，斩获甚众，克复府城。
命分京口战船赴岳州。大将军贝勒尚善等请拨京口沙、唬船五十艘并水手发往岳州，以资进取。议政王等以荆州船二百前经酌量发往，至京口沙、唬船亦已遣发百艘；今再增发，必须配兵；恐京口舟师单薄，且值西北风时作，泝流而上，不能速至，议不准行。上特命如所请，拨京口沙、唬船速往，听见勒等乘机进取；勿俾借口待船，致误军机。其京口缺额之船，令简亲王与将军、督、抚等速行补造。
己已，谕大将军贝勒尚善等进兵机宜。上谕尚善等：览乌丹所赍尔等奏疏，朕心甚为嘉悦！两贝勒皆朕懿亲，运筹决策，破贼立功在指顾间。朕遥度机宜，于尔等疆场之事或有裨益，特颁手诏示尔。尔等请调荆州绿旗甲兵备用，细思顺承郡王渡江攻战未有定期，王若不渡江，则满洲蒙古甲兵镇守荆州、彝陵原无不足；今檄蔡毓荣标兵往岳州。又据乌丹口奏：贼浚重壕，相拒甚坚。今令绿旗兵以车运土囊填壕赴战，随遣满洲蒙古精兵继进攻取，必获全胜；绿旗官兵，宜深加抚恤。至临阵时，明谕贼人有解甲来归者，即与保全，恩养安插。朕未亲履行间，但披览舆图，据臆悬断，所期尔诸将等恩威公普，无间亲疏；严饬哨探，申明法纪，速成破贼之功，永表旗常之绩。尔等所有筹划，即行密奏。两贝勒及大臣等兵士无恙，并疏以闻。
臣谨按：阃外之寄，将能而君不御。然帝王仁覆六合、智周万里，指挥决策动与时宜，以成扫荡廓清之烈，斯称神武焉。我皇上颁十行之札，措置机宜，周详款曲，蔼然家人一体之慈；虽三代誓诰，曷以加兹！至于解甲投诚，即与保全、曲加爱养，所以携逆贼之党、安反侧之心，义闻仁声昭著中外；尤削平祸乱之本计也。
调兵援桐溪。总督蔡毓荣奏：竹溪本无县城，文武官民据守桐溪、中峰二寨；逆贼杨来嘉等合谋侵犯，致中峰寨失陷。今桐溪寨告急，亟请附近兵应援。上谕：竹溪去陕西白土关甚近，经略莫洛、总督哈占、巡抚杭爱、提督王辅臣等速令汛防官兵就近应援，郧阳提督佟国瑶遣协剿官兵驰救，都统范达礼、副都统德业立等亦严加固守，相机堵剿，毋致蔓延。
辛未，申谕诸路出征将士安抚百姓。上谕兵部曰：凡陷贼地方，皆我赤子；今者诘尔戎兵四征不庭，原以除暴安民。念愚氓被胁截发，特一时贪生畏死之恒情。若大兵所至，概行诛戮，非朕救民水火之意。百姓无由自新，狡贼反得藉以煽诱。嗣后大兵进剿，乡民有持械拒敌及窃踞城池、山寨不即迎降者，仍行诛戮；其余，概从宽免。至剿杀贼徒，自应俘其子女；但贼营妇女多系掳掠胁从，破械之后，凡所掳难民子女，许民间认领，不得一概妄收。尔部其传谕满、汉官兵，咸体朕意无忽。
臣谨按：六师奋扬天讨，式遏乱略；凡属同恶，胥与剪除：所以正邦典、伸国威也。我皇上好生之德，侔乎天地；特宽胁从之众，以开向化之途。纵贼营所掠子女，禁勿滥留，俾民人散亡之家室复得保聚，残黎如出汤火而登衽席之上。所以皇仁丕播，万姓悦服也。
甲戌，命辅国公绰克托帅师守汉中。前锋统领穆占等奏：汉中乃川、陕要地，迩者绿旗官兵难以深信，满兵虽少，仰赖皇上威灵，似可固守。上谕：汉中系陕西咽喉，为大兵后路粮运要道，令辅国公绰克托率所部人员并统辖副都统马一豹兵驻守汉中；再拨西安满兵百人速往汉中，令巡抚杭爱统辖，同绰克托协守。
庚辰，敕进闽大将军保护续顺公沈瑞等家口。平南王尚可喜奏：续顺公沈瑞、副都统邓广明及官兵家口共二千余人为叛镇刘进忠驱入福建，拘留漳浦；恐大兵进剿，玉石难分。上谕：续顺公沈瑞家口被贼拘留，殊为可悯！此系有功之人，理应保全；令大将军王等进剿恢复之日，留意察访，保护得所。
大将军康亲王杰书奏，官兵败贼于金华。耿逆伪都督徐尚朝等率马步贼五万至金华城外，列二十余营；副都统玛哈达、三等台吉察浑、都统巴雅尔、总兵官李荣等于是月十一日率满、汉、蒙古兵奋勇夹攻，杀贼二万余，斩贼将吴荣先等三十余人。
乙酉，将军尼雅翰奏，官兵败贼于袁州。吴逆伪都督同知朱将军与麻棚伪总兵黄乃忠、丘善我合兵数万，自萍乡犯袁州，副都统干都海、署副都统公沃赫、穆成额、总兵官赵应奎率满、汉官兵于是月初四日败贼于西村，斩首万余；又登山击败贼众，斩首五千余级。
丁亥，命分兵守襄阳诸要地。上谕兵部曰：往者令总督蔡毓荣率兵会同都统范达礼等协剿杨、洪二逆，今毓荣既赴岳州，二逆可暂停进剿。除副都统宜思孝、柯彝率兵驻防郧阳、均州外，令襄阳总兵官刘成龙率兵镇守南漳，云南提督李胡拜率绿旗官兵及驻扎襄阳汉军镇守榖城，都统范达礼、副都统德业立仍守襄阳。若更有险要之地，令范达礼等酌量调守。贼出犯时，即相机堵剿。俟大兵平定湖南，达礼、毓荣等仍进剿杨、洪二逆。
戊子，谕大将军康亲王杰书进兵机宜。上谕杰书曰：浙江贼寇在在窃发，骚扰地方，皆由耿逆未灭之故；若剿除耿逆，则小丑自灭。今或固守金华诸处，由仙霞岭分水关入闽；或固守杭、衢，由金华进克温、处，平定浙省，剿灭闽贼：听大将军王酌量速行。
命增遣西安兵守汉中、调河南兵赴四川。辅国公绰克托等奏：副都统马一豹所统之兵，经略莫洛已拨守西乡紫阳白土关；此俱紧要隘口，未可轻撤。臣所属官兵及见发西安官兵数少力薄，请增发西安满兵四百人同守汉中。上命增遣西安满兵二百人速抵汉中，绰克托于所属内酌量添甲，与巡抚杭爱协同守御。西安省会要地，副都统鄂克济哈等率兵至河南府时，速遣材能参领率每佐领骁骑一人赴西安。

[book_title]平定三逆方略卷十一
康熙十三年十二月壬辰，调兵守兴安。上谕兵部：兴安要地，应遣满兵镇守；令于署副都统鄂克济哈等部内选骁骑二百人，遣才能官员率赴兴安，与署总兵官党塞等协力同守。
癸已，江宁将军额楚奏复婺源县。先是，额楚奏：婺源为贼所据，如不取婺源即赴饶州，恐贼采知大兵已去，又来犯徽；请俟婺源复后，休息士马，相继进取饶州。上谕：额楚等若复婺源，即进取饶州；毋得因养马迟缓，令贼固守，难于攻克，致失事机。至是，额楚奏：十一月十七日，克复婺源；于一、二日间安抚残黎，即进取饶州。上谕：比闻婺源恢复，良可嘉悦！尔等兵单，若进克饶州，尤宜加意善后诸事，相机以行。
丙申，命大将军贝勒洞鄂等速进四川。上谕兵部曰：览将军赫业等奏，保宁大兵粮饷阻绝，困乏已极；经略莫洛已于十一月二十八日进兵，贝勒洞鄂等至十二月初三日方始启行。莫洛所统之兵俱系绿旗，巴蜀山路险恶，满洲大兵若不相继进发，恐贼轻视汉兵，旁击后遮，均未可定。今保宁大军惟贝勒等是赖，敕谕一到，贝勒等即兼程而进，会同经略莫洛速定昭化诸处，接济大兵；勿得迟缓，贻误大计。寻又谕：大兵粮饷，关系甚重。令陕西总督哈占、巡抚杭爱多发官兵水陆防护，令以次相继，勿误兵食；运至广元，将军席卜臣、副都统科尔昆、四川总督周有德、巡抚张德地等转运军前，毋得稽迟致误。
臣谨按：师行粮随，所系綦重。况大兵深入险阻，已抵保宁；转运既艰，侵遏可虑。前者上已命莫洛分兵据守朝天关诸处，护致粮饷；川、陕督抚悉心营办，无误军需。既又命莫洛亲率将士，策应大兵。至是，又虑莫洛所领绿旗兵为贼所易，道里险狭，或有意外之虞；命洞鄂以满兵继之，俾首尾联络，诚计出万全。使莫洛、洞鄂等能恪遵睿算运济军糈、倍道前进，即保宁士马饱腾，兵威殊壮；伫见收复全蜀，长骊入滇矣。夫何逗挠不前，饷道中梗；以致王怀忠兵溃、王辅臣叛变，保宁之兵粮尽而还。一切事机，总不出圣明预料之内也。
丁酉，敕将军尼雅翰等速灭安福贼。先是，贼围安福县，将军尼雅翰等遣副都统干都海前往援剿。至是，总督董卫国奏安福陷。上谕：将军尼雅翰、总督董卫国公议，速檄副都统干都海剿灭贼寇。至遣发将军等，原令保固江西全省，非止镇守所驻城池；嗣后所辖地方告警，即酌行调遣应援。
大将军康亲王杰书奏，官兵败贼于衢州。伪总兵桑明等领贼五万余犯衢州，将军赖塔遣满、汉官兵于是月二十四日连击败之，斩首万余。
庚子，大将军贝勒洞鄂奏，王辅臣标兵叛于宁羌。洞鄂奏：本月初五日，据经略属下笔帖式戴佑等称：初四日，提督王辅臣兵叛于宁羌，劫经略营；经略标下官兵或败走、或从逆，经略等莫知所在。今臣等不能前进，即于本日退保汉中。上谕大学士索额图、尚书明珠曰：今报王辅臣兵叛，恐人心震动，丑类窃发。前者各将军大臣不遵指授，互相观望、迁延不进，以致逆贼得据大江之南、贼渠未灭，故又有此变。朕欲亲至荆州相机调遣，速灭贼渠吴三桂。若三桂既灭，则所在贼党自当瓦解，生民得安。尔等与议政大臣密议以闻。于是内大臣塔达噶布喇、颇尔盆巴泰、大学士索额图、尚书明珠等奏：圣驾亲征，灭贼诚易；但皇上身关天下之重，若銮舆前往，恐奸宄妄布流言，事生意外。况京师根本，所系更要，皇上不宜轻出；惟当居中运筹，指授内外臣工，相机调发。上曰：卿等所言亦是，朕且暂止亲征。至王辅臣兵叛，不可不速发大兵前赴西安，保固秦省。前者署副都统鄂克济哈等所率之兵，分遣令住西安、兴安；今兴安姑且停往。若遣往西安之兵尚未启行，即于全部兵内择马壮者每佐领二人，鄂克济哈星夜率赴西安；余每佐领兵一人，令副都统色格率驻河南府。鄂克济哈兵力尚单，令将军侍卫坤巴图鲁率所属兵尽赴西安，与鄂克济哈及副都统翁爱、总督哈占保守地方，剿御贼寇。襄阳见有都统范达礼、副都统李林隆之兵，其副都统德业立亦率每佐领骁骑一人星赴西安，与侍卫坤巴图鲁等合兵。并移文顺承郡王，度襄阳可虞，即拨王所统兵每佐领一人遣往驻守；否则，不必。王与参赞各大臣公议酌行。哈占、翁爱等于大兵未到之先，并力固守地方；仍侦探情形，不时驰报。寻又谕兵部：据报王辅臣兵变，其反与未反，尚未得实；即辅臣果反，或出一时迫胁，亦未可知。其妻孥俱善存抚，勿遽加害。传谕总督哈占知之。
谕大将军贝勒尚善等速取岳州。上谕尚善等曰：王辅臣标兵反叛，贝勒洞鄂等已退守汉中。今当人心惶惑之时，若克复岳州，则人心自定；稍有迟缓，恐所在摇动，倍多可虞。贝勒等何日决战？宜审机决策，以期必得。其速定议以闻。
命调盛京官兵赴京师。上谕议政王等：京师禁旅，遣发颇多。调盛京官兵一千，令副都统鄂泰率之至京；乌喇兵七百，令副都统安珠瑚遣官领赴盛京。其宁古塔兵，令将军巴海酌量调发，镇守乌拉。
辛丑，遣理藩院员外郎拉笃祜等调蒙古兵赴陕西。上谕议政王等：秦省重要，令理藩院员外郎拉笃佑、图尔哈图、鼐玛岱往调鄂尔多斯兵三千五百、归化城土默特兵七百，视西安路近，即率赴西安；若去省城纡远，即率赴兰州。其蒙古兵入何关口，令总督哈占、巡抚华善遣人接应刍粮。如秦省可虞，速催调兵前往；若叛兵已散、秦省无虞，即移文停止。其令鄂尔多斯贝勒索讷木、归化城土默特都统古鲁率兵前往。寻又谕拉笃佑等曰：尔等率领蒙古甲兵若已至边内，督、抚檄令退还，尔等毋得遽回，仍星夜直抵西安；若尚在边外，移文令退，即当撤回。若在边内，前涂遇有不虞，即开路而进；若报别路有警，不必应援。巡抚华善请兵，尔等酌量分路率兵前往。蒙古兵至西安，听将军调遣。将近边界，令将蒙古兵由各关口分道齐入，广为传播，以张声势。后土默特兵奉调遄行，先他部至。上乃奖谕之曰：土默特都统古噜等为国效力，率所部官兵星驰赴调，应期而至，殊属可嘉！事平之日，其有功人员，该部议叙。
命拨满洲蒙古兵备调发。上谕兵部：秦中告警，应预派满洲蒙古每佐领骁骑四人，有事即行遣发。其领兵官员，尔部量选应用。
壬寅，命将军哈尔噶齐赴江宁。上谕兵部：今大将军安亲王刻期抵江西，将军哈尔噶齐调赴江宁参赞大将军简亲王军务，镇守江南。
乙已，命总督哈占宣谕倡乱官员兵丁。初，闻王辅臣兵变，上即遣礼科给事中苏拜赍敕偕辅臣子继桢住抚。随又谕哈占曰：适据贝勒洞鄂等报，经略莫洛、提督王辅臣标下官兵叛变，随遣科臣苏拜持谕招抚。尔即遵旨通行晓谕，身任其事，加意安辑。明告倡乱宜兵：尔等皆因蜀道险远、粮饷不继，以致畏死情逼，顿生变乱；谁肯甘心从逆，自造衅殃！其不得已之情，朝廷具已洞悉。今特遣官前来安抚，谕旨甚明，有如皎日。尔等各有父母、妻子、恒产，如能遵旨来归，官职如故。士卒愿为兵者，仍许入伍；愿归农者，令回原籍安插。尔哈占等皆朕倚信任用之臣，务体朕至意，速行抚谕，早定地方。并传谕苏拜曰：尔偕哈占选择能员，不时赍敕招谕王轮臣并安抚乱兵。尔与哈占商酌，如应亲往，即行亲往；若有未可，即遣能员前去：务殚心筹划，以期必济。
丙午，敕大将军顺承郡王勒尔锦沿江预备战舰，严加守御。平南王尚可喜奏：逆贼于衡湘造船千余，欲分发岳州、荆州并进取江西；将来春水泛涨，沿江一带宜预为设备。上命大将军顺承郡王等量造战舰，于沿江要地严加防守；逆贼侵犯，即行扑剿。仍移知岳州大将军贝勒尚善等。
命江宁将军额楚驻师南昌。额楚奏：部文令臣等俟安亲王到江西，即率所部兵回江宁；今安亲王将到，臣等酌量饲马，仍回江宁。上谕：大将军简亲王及将军华善帅兵驻守江南，额楚之兵既抵江西，即于南昌驻牧，不必仍回江宁。俟安亲王前抵南昌，额楚兵或赴抚州，与将军希尔根合兵进取建昌、广信诸处；或会同王师进剿、或驻守南昌，听大将军王指授。
命遣兵迎还广元、保宁大兵。上谕议政王等曰：王辅臣标兵背叛，广元、保宁大兵关系甚重，应遣兵接应。若调将军侍卫坤巴图鲁等兵及西安兵发往，恐王辅臣回据平凉，西安守备单弱；应以京城所发兵每佐领三人速催启行，其羸瘠马匹留秣太原，建壮者星夜选赴西安，于诸军内量拨，留西安驻守。余兵速遣赴大将军贝勒军前，接应广元、保宁大兵回至汉中。
戊申，命将军阿密达等帅师赴西安。先是，上谕议政王等：秦省重要，令将军阿密达即率护军四十人自江宁速赴河南府，并统副都统色格之兵暂驻镇守；俟每佐领四人兵到日，即率赴西安。至是，上又谕：阿密达即率色格兵速赴西安。京师所派每佐领兵四人，以一人令夸兰大等率赴河南府，听色格管辖；其三人以达理善巴图鲁署副都统率之，由山西赴西安。
江宁将军额楚奏复饶州。贼众三千余，于云吉峰拒战；将军额楚、署副都统宗室巴尔堪率兵击败之，进攻饶州，贼弃城遁。是月初三日，遂复府城。
庚戌，大将军康亲王杰书奏，官兵败贼于金华。伪都督总兵徐尚朝等率马步逆三万、土寇二万，复犯金华。是月初七日，副都统玛哈达、都统巴雅尔、总兵官陈世凯等率兵于积道山连战败之，攻破木城，杀贼二万余，招抚伪官及兵七百余人。
命总督鄂善等领兵赴兴安。上谕议政王等曰：陕西兴安州西近汉中、北接潼关、东南直通郧襄，最为要地。今秦中有警，特遣大兵镇守。其副都统穆舒浑带至襄阳之兵及蒙古甲兵增足一千，令总督鄂善、副都统希福率赴兴安，保固汉中诸处；穆舒浑仍回荆州。至于兴安、襄阳地属接壤，应令张掎角之势，有警即行互援。都统范达礼、副都统李林隆、提督李胡拜等镇守襄阳、榖城，如兵力单薄，大将军顺承郡王等酌量遣兵协守。寻以鄂善、希福到日方行遣发，恐致迟缓，即令穆舒浑于谕到之日率所部兵驰赴兴安；鄂善、希福亦于谕到之日率蒙古兵赴兴安，与穆舒浑同守汉中诸处。
命原任山东援剿提督周卜世为山西提督。上谕兵部：秦省告警，三晋接壤之地应设提督，以资弹压。其以原任山东援剿提督周卜世为山西提督，统辖全省，率标下官兵驻平阳府。
命将军尼雅翰帅师赴广东。时平南王尚可喜以年老衰病，亟请满洲大兵弹压全粤。上命将军尼雅翰率所部兵同副都统绰克托速赴平南王军前，协守粤东。
辛亥，总督哈占奏：王辅臣叛，杀经略莫洛。哈占奏：经略莫洛标下中军官吴石珊自栈道逃回，去经略驻兵宁羌州南教场。本月初四日，王辅臣标兵猝叛攻营，经略亲随满兵并力射却之。既而辅臣挟众来攻，炮矢齐发，经略中炮死；章京、笔帖式等或逃出，或为贼所杀。初七日，辅
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:43:01-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>