<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四之卷二十四并阙文,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,卷五十八,卷五十九,卷六十,卷六十一,卷六十二,卷六十三,卷六十四">
<meta name="description" content="北宋宋敏求编。共130卷,为唐代各朝诏令的总集,系作者根据其父宋绶所纂辑之稿整理而成。体例上共分为帝王、妃嫔、追谥、册谥文、哀册文、皇太子、诸王、公主、郡县主、大臣、典礼、政事、蕃夷等13门类。每一门类下又分有细目。诏令是以皇帝的名义所发布的官文书,它和《起居注》、《实录》一样,同为记述当时政治大事的直接史料,具有极高的史料价值。尤其是唐代的《实录》除《顺宗实录》5卷外,都已佚失,更显出其珍贵,可以纠正两《唐书》记载上的错误和弥补其空白。如根据该书第99卷所载咸通三年十月《分岭南为东西道敕》,可以纠正《新">
<title>唐大诏令集_宋敏求_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">唐大诏令集</span> <br/>
          作者： <span class="inputVal" id="bkauthor">宋敏求</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,诏令,完结</span> <br/>
          字数： <span class="inputVal" id="bknum">[book_length]566838</span> <br/>
          说明： <span class="inputVal" id="bkdec">北宋宋敏求编。共130卷,为唐代各朝诏令的总集,系作者根据其父宋绶所纂辑之稿整理而成。体例上共分为帝王、妃嫔、追谥、册谥文、哀册文、皇太子、诸王、公主、郡县主、大臣、典礼、政事、蕃夷等13门类。每一门类下又分有细目。诏令是以皇帝的名义所发布的官文书,它和《起居注》、《实录》一样,同为记述当时政治大事的直接史料,具有极高的史料价值。尤其是唐代的《实录》除《顺宗实录》5卷外,都已佚失,更显出其珍贵,可以纠正两《唐书》记载上的错误和弥补其空白。如根据该书第99卷所载咸通三年十月《分岭南为东西道敕》,可以纠正《新唐书·方镇年表》中以象州为蒙州之误,并弥补其龚州、藤州、岩州三州之缺。根据该书第81卷《修晋书诏》,可以纠正《旧唐书·房玄龄传》及《令狐德棻传》中将贞观二十年始修《晋书》为贞观十八年之误。又如唐敬宗本为宦官所杀,两《唐书》均隐晦其事,而在该书第114卷《江王下教》中则具载其详。杨太真本是寿王妃以及她后来度为女道士的经过,《旧唐书》亦颇隐晦,而在该书第40卷《册寿王杨妃文》和《度寿王妃为女道士敕》中,则明证其事。特别是该书第83卷以后政事、蕃夷二大类中所收诏令,直接关涉到唐代的政治、经济、法律、选举、职官、婚姻制度,以及与周边各族关系的丰富资料,是研究唐史的人所不可忽略的。宋敏求,字次道,曾任馆阁校勘并预修《唐书》。治平中,召为《仁宗实录》检讨官,同修《起居注》。后升为龙图阁直学士,修两朝正史,曾补撰唐宣宗、懿宗、僖宗、昭宗、哀帝5朝《实录》。谙熟唐代史事,因而所录较为完备。</span> <br/>
          封面： <span class="inputVal" id="bkimg">Z_5916.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]唐大诏令集
[book_author]宋敏求
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,诏令,完结
[book_length]566838
[book_dec]北宋宋敏求编。共130卷,为唐代各朝诏令的总集,系作者根据其父宋绶所纂辑之稿整理而成。体例上共分为帝王、妃嫔、追谥、册谥文、哀册文、皇太子、诸王、公主、郡县主、大臣、典礼、政事、蕃夷等13门类。每一门类下又分有细目。诏令是以皇帝的名义所发布的官文书,它和《起居注》、《实录》一样,同为记述当时政治大事的直接史料,具有极高的史料价值。尤其是唐代的《实录》除《顺宗实录》5卷外,都已佚失,更显出其珍贵,可以纠正两《唐书》记载上的错误和弥补其空白。如根据该书第99卷所载咸通三年十月《分岭南为东西道敕》,可以纠正《新唐书·方镇年表》中以象州为蒙州之误,并弥补其龚州、藤州、岩州三州之缺。根据该书第81卷《修晋书诏》,可以纠正《旧唐书·房玄龄传》及《令狐德棻传》中将贞观二十年始修《晋书》为贞观十八年之误。又如唐敬宗本为宦官所杀,两《唐书》均隐晦其事,而在该书第114卷《江王下教》中则具载其详。杨太真本是寿王妃以及她后来度为女道士的经过,《旧唐书》亦颇隐晦,而在该书第40卷《册寿王杨妃文》和《度寿王妃为女道士敕》中,则明证其事。特别是该书第83卷以后政事、蕃夷二大类中所收诏令,直接关涉到唐代的政治、经济、法律、选举、职官、婚姻制度,以及与周边各族关系的丰富资料,是研究唐史的人所不可忽略的。宋敏求,字次道,曾任馆阁校勘并预修《唐书》。治平中,召为《仁宗实录》检讨官,同修《起居注》。后升为龙图阁直学士,修两朝正史,曾补撰唐宣宗、懿宗、僖宗、昭宗、哀帝5朝《实录》。谙熟唐代史事,因而所录较为完备。
[book_img]Z_5916.jpg


[book_title]提要
钦定四库全书　　　　　史部六
唐大诏令集　　　　　　诏令奏议类一【诏令之属】提要
【臣】等谨案唐大诏令集一百三十卷宋宋敏求编敏求字次道赵州平棘人参知政事绶之子进士及第官至史馆修撰龙图阁直学士事蹟具宋史本传敏求尝预修唐书又私撰唐武宗以下实録一百四十八卷於唐代史事最熟此集则本其父绶手辑之本重加订正为三十类熙宁三年自为之序称缮写成编会忤权解职顾翰墨无所事第取唐诏令目其集而弆藏之云云盖其以封还李定词头由知制诰罢奉朝请时也其书世无刋本转辗抄传讹误颇甚中阙卷第十四至二十四八十七至九十八凡二十三卷参校诸本皆同其脱佚盖已久矣唐有天下三百年号令文章灿然明备敏求父子复为裒辑编类使一代高文典册眉列掌示洵足为考据之资其中不尽可解者如裴度门下侍郎彰义军节度使宣慰等使制据旧唐书其文乃令狐楚所草制出後度请改制内剪其类为革其志改更张琴瑟为近辍枢衡改烦我台席为授以成算宪宗从之楚亦因此罢内职是当时宣布者即度奏改之辞今此集所载尚仍楚原文不依改本未详何故又宝历元年册尊号赦据敬宗本纪时李绅贬官李逢吉等不欲绅量移乃於赦书节文内但言左降官已经量移者量移近处不言未量移者宜与量移翰林学士上疏论列帝命追赦书添改之今此集所载只及赦罪一条而无左降官量移之文疑亦有所逸脱又旧唐书所载诏旨最多今取以相校其大半已入此集而亦有遗落未载者如纪号则改元天佑诏除授则尹思贞御史大夫李光弼兵马副元帅诸制追赠则张说赠太师杨绾顔真卿李绦赠司徒郭暧赠太傅郑朗赠司空田布赠仆射诸诏优礼则杜佑萧俛致仕诸诏奬劝则劳解琬奬李朝隐褒美令狐彰奬伊西北庭二镇诸诏谪降则王毛仲韩臯吕渭张又新李续之熊望贬官诸诏诛窜则决杀长孙昕流裴景仙裴茙诸勅皆关朝廷举措之大者而此集并阙而不登以敏求博洽不应疎於蒐采或即在散佚之中亦未可定?不免於放失不完之憾然唐朝实录今既无存其诏诰命令之得以考见者实藉有是书亦可
称典故之渊海矣乾隆四十四年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
唐大诏令集原序
唐大诏令集者先君宣献公景佑中书第三【阙】所纂也先公以文章名世更内外制之选而朝廷典册多以属之及入陪宰政仁宗数面命撰述於是有中宫册文三后不迁及条列兵农置睦亲宅朝集院等诏机务之隙因裒唐之德音号令非常所出者彚之未次甲乙未为标识而昊天不吊梁木遽坏小子不肖大惧失坠秘其书於家楹者盖有年矣仆射王文安公累以为问谓当垂世不朽乃绪正旧藁十三类总一百三十卷文安见许序而名之未果而公薨治平二年先皇帝简拔孤陋寘在西掖固欲澡雪蒙滞而鑚仰衆制方缮写成编会忤权解职顾翰墨无所事第取唐大诏令目其集而弆藏之云熙宁三年九月晦右谏议大夫宋敏求谨序

[book_title]卷一
钦定四库全书
唐大诏令集卷一
宋　宋敏求　编
帝王
即位册文
太宗即位册文
肃宗即位册文
德宗即位册文
顺宗即位册文
宪宗即位册文
穆宗即位册文
敬宗即位册文
文宗即位册文
宣宗即位册文
懿宗即位册文
哀宗即位册文
即位册文
太宗即位册文
维武德九年岁次丙戌八月丙辰朔九日甲子【云云】夫天生蒸民树以司牧三灵辅德百姓与能粤自夏殷传业?祚轨物长世罔不由兹朕祗膺灵命肇开宝历声教所覃无思不服然而万几填委九区辐凑明发不寐考极观书听政劳神经谋损虑深思闲旷释兹重负咨尔聪明神武实天生德君人之量爰备夙成王业初基云雷伊始英谋独断秘策潜申及拓定关陇澄清河洛北通玄塞东静青丘宏图遐举元功克茂氛雾廓清鲸鲵斯静泽沾方外声畅无垠总统机衡百工以乂敷弘德化四门允穆讴歌所属宇内宅心象纬告徵灵命斯在朕是用上稽苍昊俯顺黔黎推而弗居永垂显号今传皇帝位於尔躬命司空魏国公寂尚书左仆射宋国公瑀齎玺绶授尔其纂成洪绪对扬休命式隆宝祚以康四海
肃宗即位册文
维天宝十五载岁次丙申七月癸丑朔十二日甲子皇帝若曰咨尔元子某维天为大惟人君则之顺乃德故舜禹揖让而履皇极咈乃道故丹朱商均不能保鸿业是以咨有惠迪而夏嗣焉隋有乱纪而唐受焉五圣之御极皆勤俭兢业日慎一日故能享祚长久垂庆无穷洎予六叶沗位四纪厌于勤倦缅慕汾阳当保静怡神思我烈祖玄元之道是用命尔元子某当位嗣统於戏尔有忠孝之诚拯於君父尔有友爱之义信于兄弟尔有仁恕之行通于神明尔有戡难之才彰於兆庶予懋乃懿绩嘉乃神武天之历数在尔躬汝惟推诚祸乱将冀尔而能清汝惟从谏社稷将冀尔而复寜佞言为疵直言惟师任贤勿贰去邪勿疑民非后何戴后非贤罔与守邦钦哉慎乃有位无忝我祖宗之丕烈
德宗即位册文
维大历十四年岁次已未五月辛丑朔二十三日癸亥皇帝若曰於戏昊天有命皇王受之立嫡以贤春秋之义传之於子汉氏成规宗庙社稷实赖其庆咨尔皇太子适禀天地之仁含日月之耀道光三善孝着十伦顷者国步多艰委以戎律理军靖难保大定功克复帝图廓清妖孽既表建侯之策俾承守器之重仁孝之德夙夜惟寅朕天命有终弗兴弗寤非至公无以主天下非至德无以临四海是用命汝陟於元后嗣守皇业上继宗祧下安羣望其命门下侍郎同中书门下平章事常衮奉册即皇帝位於戏宜遵太宗之法度肃宗之俭约任贤勿贰去邪勿疑与衆守邦只敬予训
顺宗即位册文
维贞元二十一年岁次乙酉正月辛未朔二十三日癸巳皇帝若曰於戏天下之大实惟重器祖宗之业允属元良咨尔皇太子诵睿哲温恭寛仁慈惠文武之道禀自生知孝友之诚发於天性自膺上嗣毓德春闱恪慎于厥躬只勤於大训必能诞敷至化安勤庶邦朕寝疾弥留弗兴弗寤是用命尔继统俾绍前烈宜陟元后永绥兆人其命中书侍郎同中书门下平章事高郢奉册即皇帝位尔惟奉若天道以康四海懋建皇极以熙庶工无忝我高祖太宗之休烈
宪宗即位册文
维永贞元年岁次乙酉八月丁酉朔九日乙巳太上皇若曰咨尔皇太子纯惟皇上帝降休於我家用集大命克绥厥猷惟后只率大典兹惟艰哉朕承累圣休德膺守邦之重不蒙天佑降疾在躬上不能昭事郊丘只见烈祖下不能临视庶政保绥兆人是用命尔当位嗣统宜陟元后代予忧勤今遣使检校司徙平章事杜佑副使门下侍郎平章事杜黄裳持节册命於戏尔有光大之德敷於万邦尔有仁孝之诚型于九族慈和寛简克飨天心玄符不可以固违明命不可以不畏尔惟察纳忠直子惠困穷咨於正言慎乃俭德临庶官以信安庶狱以情允执厥中无忝我祖宗之丕训
穆宗即位册文
维元和十五年岁次庚子闰正月甲辰朔三日丙午皇帝若曰於戏上天降鉴保佑於我国家十圣丕承光宅四海鸿休大业以逮予一人严恭只畏惧弗克荷赖宗社垂庆生灵乂安今朕寝疾弥留弗兴弗寤神器所付属之元良咨尔皇太子恒孝友聪明温文?哲自主七鬯日新厥德必能缵予勤志绥靖万邦是用命尔陟于元后宜令中书门下侍郎平章事令狐楚奉册即皇帝位懋建皇极无忝我祖宗之休烈
敬宗即位册文
维长庆四年岁次甲辰正月辛亥朔二十六日丙子皇帝若曰惟天辅唐德我祖宗克答天意迈德勤道绍休大业洎予一人嗣守四海只事天地爱育万类罔或怠惰於兹五年今寝疾弥留不兴不寤获以重器付之元良咨尔皇太子湛列祖储庆自天生德孝友慈惠温良敬恭必能辑宁家邦辉光绪业是用命尔陟於元后宜令中书侍郎平章事牛僧孺奉册即皇帝位尔有广厚之量可以奉天地尔有孝敬之志可以事神祗和惠可以抚万邦仁爱可以亲九族任贤尚德远佞去邪尔惟钦承无忝我祖宗之休烈
文宗即位册文
维宝历二年岁次丙午十二月甲午朔十二日乙巳太皇太后若曰大行皇帝?哲英灵对天明命方夏底绩夷蛮贡庭罔有不端大康有截宜荷九庙之重永享亿年之禄岂虞奸妖窃发矫专神器蛊惑中外扇诱羣萌骇动神人衅深枭獍咨尔江王某聪哲孕粹清明敏和智筭机开玄谋电发躬率义勇大清凶徒且膺当璧之符爰摅枕戈之愤既殱巨害当享丰福是用命尔陟於元后宜令司空平章事裴度奉册即皇帝位永惟高祖太宗之剪定隋乱玄宗之寝渍利泽宪宗之竪拔蠧孽艰难险阻朂乃负荷小心以事上帝俭德以型家邦懋於令闻持久如始敬之哉
宣宗即位册文
维会昌六年岁次丙寅三月壬寅朔二十六日丁卯皇帝若曰惟玄穹降祚启我唐运奕叶重晖赫羲纂承列圣顾瞻敷佑冲昧获承大宝君临兆人惧不能任夙夜竞厉只事九庙於今七年实赖宗社之灵台衮之辅忠良毕力内外协心北剪山戎东殱孽?不失传付之业方期仁夀之宁属颐护或亏寒暑致恙祷神饵药有加无瘳乃亲贤而委家国皇太叔权勾当军国政事温慈?哲孝友端明藴东平为善之心尚河间好学之志必能焘煦天下穆清大中於戏惟敬惟和克敏克寛斥去奇邪亲任仁人是用终陟元后宜令某官奉册即皇帝位钦若天道缉熙帝图懋哉敬哉
懿宗即位册文
维大中十三年岁次己卯八月甲申朔十三日丙申皇帝若曰眷彼羣生必有司牧缵承丕构允属元良故命嗣惟贤立贤则长夏禹惟公於圣子汉文终守其成规兹乃万国攸同百王不易之道也朕以菲薄获奉宗祧十有四年未臻至理惟天示谴降疚于躬药石无功弥留斯迫历数云在天命有归咨尔皇太子朕之元子幼有圣质孝敬温文弘博慎敏禀天地之仁【阙】含日月之贞明承训向方秉礼抱义是用命尔陟於元后宜令摄中书令中书侍郎兼礼部尚书平章事萧朗奉册即皇帝位邦家以寜统绪以正惟严恭祗畏可以事天地惟寛明睿哲可以御臣下惟慈惠钦和可以抚黎庶惟道罔咈惟贤必亲实尔生知岂竢训诲着於典册无事文词懋昭耿光绍休前烈於戏敬之於戏戒之
哀宗即位册文
维天佑元年岁次甲子八月壬辰朔十五日丙申皇后若曰高祖太宗拨乱返正奄有天下垂三百年重熙累圣莫不功光祖业克绍丕图予遭家不造变起宫奚虽号恸期至於终天而负荷实先於立嗣咨尔皇太子监国事天资岐嶷神授英明孝比东平之苍学富陈留之植恭谦守政和顺称仁友爱闻於弟兄令誉播於区宇比则隆元帅深畅戎机今乃位储宫益归羣望是用爰循旧典上纂鸿基既允集於天下当钦承於宗社宜即皇帝位於戏万几不可以久旷四海不可以乏君膺绍宝图光践皇阼节俭以励戎夏文德以戢干戈无怠无荒克慈克悌永保厥躬用扬祖宗之丕绩休命可不敬哉
唐大诏令集卷一

[book_title]卷二
钦定四库全书
唐大诏令集卷二
宋　宋敏求　编
帝王
即位赦上
神尧即位赦
太宗即位赦
中宗即位赦
睿宗即位赦
明宗即位赦
肃宗即位赦
代宗即位赦
顺宗即位赦
穆宗即位赦
敬宗即位赦优赐诸军诏
即位赦上
神尧即位赦
诏曰舜禹殊时禅代存乎揖让殷周异世革命事乎干戈至於据龙图握凤纪统御皇极抚拯黎民奄有四方朝宗万国垂法作则其揆一焉朕以寡薄属彼浇季大业末年纲维废弛三光改耀九服移心既戡定时难缉和庶绩一匡海内再造黎元隋氏以天禄永终历数攸在敬禅厥位授於朕躬顾惟慙德属当景运惧甚履氷檩乎御朽上答苍灵之睠俯顺亿兆之心宝历初基普天同庆宜布兹寛惠咸与惟新可大赦天下改隋义寜二年为武德元年自五月二十日昧爽以前罪无轻重已发露未发露皆赦除之子杀父奴杀主不在赦限百官及庶人赐爵一级义师所行之处给复三年自余给复一年孝子顺孙义夫节妇旌表门闾孝弟力田鳏寡孤独量加赈恤
太宗即位赦
诏曰惟天为大七政所以授时惟辟奉天三才所以育物故能弥纶宇宙经纬乾坤大庇生民阐扬鸿烈我大唐诞膺嘉运载协休期丕受龙图肇开凤纪太上皇徇齐作圣睿哲钦明奄有八荒光宅四表牢笼轩昊蹑跨殷周金镜俯临玉烛遐被然而至德弗宰成功不居高谢万邦委兹重器郊禋旷典士民翘瞩钦惟宗社义存享献朕以寡昧实膺统绪辞不获免式纂洪业灵命既臻是昇宝位居临兆庶继轨百王若涉大川罔知攸济方咨令哲共康至道今绍祚伊始奉答天休思俾惠泽被於黎献可大赦天下自武德九年八月九日昧爽已前罪无轻重已发觉未发觉囚徒系者悉从原免武德元年以来流配者亦并放还凡厥庶寮进爵一级其五品以上先无爵邑者封开国男六品以下各加一转关内及蒲芮虞秦陕鼎六州免二年租调自余率土普给复一年年八十以上各赐米二石绵帛五段百岁以上各赐米四石绵帛十段仍加版授以旌尚齿鳏寡孤独不自存者量事优恤其有至孝纯着达於乡党徵诸阙廷厚加褒擢节义之夫贞顺之妇州府列上旌表门闾高年硕学直言正谏所在长官随状荐举亡命山泽挟藏军器百日不首复罪如初以赦前事告言者以其罪罪之
中宗即位赦
门下天地盈虚四时有消息之度皇王兴替五运有迁革之期称号斯殊骊騵亦异受明命者罔不由兹我大唐高祖神尧皇帝圣期首出天与神器有大功於区夏有大造於生灵太宗文武圣皇道则继明业推构极类商汤之起亳若姬发之承周弹压九皇牢笼万古高宗天皇大帝上圣御图大明司契手调元气心运洪鑪齐五纬而平太阶应三神而登日观网罗开辟包冠义胥大猷备阐能事斯毕仙驾不追逆臣开衅敬业挺灾于淮甸务挺潜应於沙场天柱将揺地维方挠非拨乱之神功不能定人之危矣则天大圣皇帝亶聪成德濬哲应期用初九之英谟开太一之宏略振玉铃而殪封豕授金钺而斩长鲸受河洛之图书当昊义之历数惠育黎献并登仁夀既而凝怀问道属想无为以大宝为劳生遂复沗於明辟且有後命俾承先绪光启大唐之图用崇兴复之基交际在辰情深感慰奉高祖之宗庙遵太宗之社稷不失旧物实在於兹业既惟新事宜更始可改太周为唐社稷宗庙陵寝郊祀礼乐行运旗帜服色天地等字台阁官名一事已上并依永淳已前故事其神都依旧为东都北都依旧为并州大都督府永昌来庭两县并从废省其百姓依旧分属河南洛阳两县周朝宗庙陵寝及官宜令所司商量处分朕之远系出自老君灵佑所资贻庆长久宜依旧上尊号为玄元皇帝省司差使册告天下村落佛堂并令开门洒扫不得因兹聚敛创加修葺庠序之规风教之首京都两学尚且阙修欲令四方何以取则其京都学馆及先圣庙堂所有破坏未营造者逐要修葺速令毕功不得浪有劳扰乐府之设国风所系岂惟易俗抑且和神至若丝竹繁声倡优杂伎深乖礼则并宜量事减省国之礼仪已经改撰随时逐变务在弘通宜令礼官重加详审於行事有不便者即从损益制勅删定处分已久宜从易简务速施行设官固须量才称职比来委任稍亦乖方遂使鞫狱推囚不专法寺撰文修史岂任秘书营造无取於将作句勘罕从於比部多差别使人着判官在於本司便是旷位并须循名责实不得越守侵官皇家亲属籍没者则天大圣皇帝虽已溥畅鸿恩其先有任五品巳上官枉遭?害者并宜加改葬式遵典礼若有後嗣还其资?其别勑安置并左贬者亦复其属籍量还官爵仍遣诸流移人除犯赃贿及畜蛊毒造伪避讐并反逆缘坐勘会不免者余并放还天下军镇不要者多转输艰辛府库虚耗事须改弊不可循常宜简内外官人有材识者分为充使巡边按覆须留镇遏及应减一事巳上并委使人共所管详度还日具利害闻奏其应支兵先取当土及侧近人仍随地配割分州定数年满差替各出本州永为格例不得踰越五品以上致仕曾伏事先朝者赐爵一级曾任州府幕府及任洛州牧日官人并勘责闻奏经任东宫官僚见任六品官计阶应入五品者特宜不拘年限余依常例三卫细引主帅直司行署番官七絶等通前各减二年劳考满日各加勲一转合得官者稍与处分中书门下官人计阶考入五品者优量令史番官准羽林例处分分直者及外司官典二十二日诛贼之时缘只承在中书省者各赐勲一转诸司有品直司宜加一阶无品直司赐勲一转礼官缘即位修执仪注者各赐物二十段正月当番三卫监门等於武成衙内明福门外南衙及诸门者赐物十段左右羽林及东宫北门厨供膳及匠准例各赐物十段正月量追三卫细引监门细引直长飞骑杂技飞骑各赐物十段东宫北门官及三卫细引监门直长各赐物二十段仍类例功夫多少奏闻其引玉册及轝册读册等官人各赐物五十段授册使人赐物一百段书册人各赐物十段其轝腰轝官人赐物二十段飞骑各赐物十五段其轝香蹬三卫及轝宝人各赐二十段顷者户口逃亡良田差科繁剧非军国切要者并量事停减若要和市和雇先依时价付钱自非省支勒索不得辄有进送诸贡物皆须任土当处无者不得别求仍於常数每事量减缘百姓间所有不稳便者并委州府具状奏闻朕当亲览即为厘革天下百姓并免今年租及地税自今以後租庸准符配定更不须徵折脚价钱其已前未徵得者亦即免放天下宗姓并准旧式房州百姓宜给复三年其诸司官员并杂色役掌幕士门役之徒兼音声人及丁匠等非灼然要籍并量事减省所司速为条制廏马数多皆须秣饲食人之粟日费滋深广殿中诸闲廏马量支留以外抽送外州马坊及本监牧其东宫诸王公主等马应官供者亦令随事减省奢淫伎巧实为蠧弊皆因节日宗属婚亲王公妃主竞相贺遗或造珍丽妄为进奉锦彩异饰雕镂奇文假撰楼台伪装禽兽诸如此类深是害时宜明勑格严加禁断衣服采章一准令式夫邹缨齐服尚且变俗移风朕率先百僚必期化成兆庶东都正月当上番兵年至五十五即放出前赦及今制处分有不尽者并令所司类例续奏布告遐迩咸使知闻主者施行【神龙元年二月五日】
睿宗即位赦
门下朕闻自古帝王光膺图籙则尊尊亲亲之义着於典制朕谅在至公盖非获已我大唐乘时抚运累圣重光当四海之乐推受三灵之眷命大行皇帝奄弃?县痛结仇雠朕志扫巨逆保寜嗣主今皇帝哀?在疚托於朕躬懃恳再三愿成兹意朕以不德猥承丕绪念今追昔载感於怀若涉大川罔知攸济思荷宗祧之业属此维新式扬涣汗之恩与之更始可大赦天下
明皇即位赦
朕承累圣之鸿源荷重光之积庆昔因多难时属遘屯宝位深坠地之危神器有缀旒之惧事殷家国义感神祗吟啸风云恭行雷电致君亲於尧舜济黔首於休和遂以孟秋允昇储贰旋承内禅继体宸居拜手之请空勤让王之诚莫展恭临亿兆二载於兹上禀圣谟下凝庶绩八荒同轨瀛海无波不谓奸慝潜谋萧墙窃发逆贼窦怀贞等并以庸妄擢在朝廷毫髪之效未申丘山之衅仍积共成枭獍将肆奸囘太上皇圣断宏通英谋独运命朕率岐王范薛王业等躬事诛锄齐斧一麾凶渠尽殪太阳朗耀辟氛霭於天衢高风顺时彰肃杀於秋序人灵叶赞夷夏相欢四族之慝既清七百之祚方永爰承後命载辟休期摠军国之大猷施云雨之鸿泽承乾之道既光被於无垠作解之恩思式覃於品物当与亿兆同此惟新可大赦天下大辟罪已下咸赦除之邠王守礼加实封二千户宋王成器申王成义各加实封一千户岐王范薛王业各加一阶内外官人被诸道按察使及御史所通恶状咸宜洗涤选日依资叙用【先天二年七月】
肃宗即位赦
朕闻圣人畏天命帝者奉天时知皇灵眷命不敢违而去之知历数有归不获已而当之在昔帝王靡不由斯而有天下也乃者安贼乱常京阙失守天未悔祸羣凶尚扇圣皇久厌大位思传眇身军兴之初已有成命予恐不德罔敢祗承今羣工卿士佥曰孝莫大於继德功莫大於中兴朕所以治兵朔陲将殄逆寇务以大者本其孝乎须安兆庶之心敬顺羣臣之请乃以七月癸丑朔十二日甲子即皇帝位於灵州敬崇徽号上尊圣皇曰上皇天帝所司择日昭告於上帝朕以薄德谬膺重任既荷承天之礼宜覃率土之泽可大赦天下改元曰至德大辟罪已下常赦所不免者咸赦除之其逆贼李林甫王珙杨国忠近亲合累者不在免限百姓官吏能率亲属去逆归顺有官加优奬斩得逆贼父子不问首从当赐爵土别有褒崇其有直言极谏才堪牧宰文词博逹武艺絶伦孝悌力田沉沦草泽委所在长官闻荐诣阙自陈者亦听东宫官属既会昌期合承宠命量加改转诸色勾徵逋租悬调及官钱在百姓腹内并宜放免灵州改为灵武大都督府上县为望中县为上官寮等一切便授天下耆夀各赐物五段侍老版授太守县令有差各赐物五段天下诸道百姓本道采访使差郡县官存问四方将士各赐马一匹六品以下赐物十段天下寺观各度七人太守并限三考然後转御史取曾任郡县理人官者後可荐用所有弹奏一依贞观故事官吏犯枉法赃终身勿齿自古圣帝明王忠臣烈士五岳四凟名山大川并令所在致祭孝子顺孙义夫节妇旌表门闾内外文武官九品以上各加两阶赐勲两转三品以上赐爵一级
代宗即位赦
高宗嗣兴谅隂成受终之礼康王承统翌日奉顾命之书况万事尚殷萧墙有衅苍生伫理社稷谋安教虽达于通丧礼有变於金革顺人听政僶俛从权朕顷侍銮舆率彼西夏佐成草昧俾掌戎车国步艰难睿图广运再清?县重复宗社禀成命以受律敢贪天以为功圣慈弘深册践明两奉若廷训敢有怠心呜呼不吊昊天殃咎荐至皇祖之哀未释穷崩之罚奄锺攀号罔极若无天地誓终丧纪企及前王百辟抑予俾恭遗训俯遂衆望嗣膺丕烈钦兹大宝惧不胜任若蹈春氷如集乔木日者先圣哀损朕在问安而?墙构灾凌长成祸阃闱作孽阍寺滔天职为乱阶潜置巫蛊将行窃弄覆我邦家赖良弼匡戴爪牙同德天道助顺神理害盈昭此共工之心终贻管蔡之辱舍彼有罪咸服其辜废於离宫寘於城颍今天衢虽泰率土未康式恊公卿之心仰遵易月之命奉时斯在先甲未孚宜允人神覃兹涣汗可大赦天下自宝应元年五月十九日昧爽已前大辟罪已下已发觉未发觉已结正未结正系囚见徒常赦所不免者罪无轻重咸赦除之自开元已来所有诸色犯累者并宜雪免左降官并诸色流人及罚镇效配军团人等一切即放还其中有见任刺史县令及正员者并依本任其四月十五日已後诸色流贬者与量移近处逆贼史朝义已下有能投降及率衆归附者当超与封赏天下禁囚不得过五日所有推劾不得分外拷掠亦不得信支证便结罪名诸色文武官应在凌霄门内谒见者并飞龙射生等并宜以宝应功臣为名诸州刺史与一子官刺史县令入五品减两考内外文武官三品以上赐爵一级四品以下各加一阶诸州刺史父母在无官者与致仕官及父母邑号已亡殁者追赠诸州防御使并停天下子为父後者各赐勲一转州县官自今已後宜令三考一替太官饔饍等特宜减省有涉奢侈一切宜停天下百姓逋租悬调贷粮种子诸色欠负官物一切放免开元乾元等钱并宜凖一文用不须计以虚数益昌郡王邈进封郑王延庆郡王迥进封韩王故庶人皇后王氏故庶人太子瑛郢王瑶光王琚宜并复封棣王琰永王璘及应安禄山诖误反状等并宜昭雪建昌王追封齐王崇恩王追封卫王灵昌王追封郓王其有明於政理博综典坟文可经邦谋能制胜及孝悌力田诸州刺史并宜捜扬闻荐投匦者不须勘以停处姓名务招直言以副朕意
顺宗即位赦
朕纂承天序嗣守鸿业以不敏不明托於万国兆人之上永惟高祖太宗肇造区夏列圣休德洽於人心肆惟寡昧膺受多福大惧不克负荷为宗庙羞若涉大川罔知攸济思与羣公卿士方伯连帅祗若丕训惟怀永图内熙庶绩外弘至化以弼予理臻於大中俾怀生之类各遂其性咸得自新导迎休和荡涤瑕累可大赦天下自贞元二十一年二月二十四日昧爽已前大辟罪已下罪无轻重已发觉未发觉已结正未结正见系囚徒常赦所不原者咸赦除之左降官量移近处如复资者任依常调选如有亲故在上都任於所司陈状便与处分别勅责受降资正员官者亦与追改亡官失爵放归不齿者量加收叙流人放还僧尼道士移隶者罪人已亡殁家口未许归者一切放归如自情愿住者勿抑令归如先有勑云纵逢恩赦不在放还限者及别勑安置者并宜放还其安置人五品已上奏待进止左降官及流人亡殁有官者各还本官今日已前?累禁锢及反逆缘坐者一切并与洗涤应缘山陵制度及丧仪礼物博询可否务遵礼度必诚必信副朕衷怀桥道置顿并以内库钱充诸有费用先给工价仍以见钱及不折物不得辄令科配天下百姓应欠贞元二十一年二月三十日已前榷酒及两税钱物诸色逋悬一物已上一切放免京畿诸县州应今年秋夏青苖钱并宜放免天下诸州府应须夫役车牛驴马脚价之类并以两税自备不得别有科配仍并以两税元勑处分仍永为恒式不得擅有诸色榷税常贡外不得别进钱物金银器皿奇纹异饰雕文刻镂之类若已发在路者并纳左藏库清净者理国之本恭俭者修已之端朕临御万方方弘此道苟可济物予何爱焉宫掖之中宜先省约其後宫细人子弟音声人等并宜放归亲族应缘宫市并出正文帖仍依时价买卖不得侵扰百姓所缘诸宫要你母并取食粮户充税不得科配寺观诸军先擒吐蕃生口配在诸处者宜资给还本国天下官吏应行鞭捶本罪不至死者假以责情致令殒毙每念及此良增恻然宜切加察访内外文武见任及致仕官并诸道将士等赐爵加堦赐勲有差二王三恪褒圣侯各与一子官大长公主嗣王各与一子官及出身有差宗子中有才用者委宗正卿以名闻量才叙用皇王等已上亲赐爵加阶有差陪位者年十五已上并放出身武德以来配飨功臣张巡许远南霁云顔杲卿顔真卿等各子孙中与一人正员官故尚父子仪赠太师晟太尉秀实子孙中各与一人正员五品官及诸州府长官及京常参官父见在未官者并与五品致仕官及阶父殁母存者与邑号父母亡殁量与追赠陕州元从宝应功臣兴元元从奉天定难功臣赐爵勲有差亡殁者与追赠中书门下节度使东都留守度支盐铁等使京兆尹观察招讨等使及神策神威金吾六军将军大将军英武威远镇国军使陇右经略军使节度留後各与一子官有差其神策神威六军英武军等使并与加官神策神威六军英武威远营左右金吾及皇城将士及缘御楼立仗将士等赐物及爵阶有差应东宫官及侍读侍书教授在正月二十六日以前者国已【阙】职掌行事及册命官受顾命撰制诏及修册文并写制诏官等赐爵加阶勲进改有差蕃客等共赐物一千八百四十五匹义武军节度下官健在城立仗共赐物三千八百四十五匹立仗将士等量加改转内侍省及内坊官正诸道进奏院及奏事官赐爵勲阶有差内外五品以上文官及台省常参官宜至四考满与转中外逓迁量才叙用其中政绩尤异须甄升者不在此限常参官及诸州刺史有先得替及假百日经丧去官未授官者并即与进拟百司及在城诸使息利本钱粮徵放多年积成深弊内外官科钱职田等厚薄不均两税及诸色榷税钱物重轻须有损益并宜委中书门下与所司商量其利害条件以闻不得擅开籴禁钱务令通济诸色人中有才识兼茂明於体用者经术精深可为师法者达於吏治可使从政者宜委常参官各举所知其在外者长吏精加访择具以名闻仍优礼发遣朕当询事考言审其才实如无人论荐者即任自诣阙廷内外官及诸色人任上封事极言时政得失才有可观别当甄奬百姓九十以上版授及赐各有差仍令官吏就家存问顺孙孝子义夫节妇旌表门闾重加优恤
穆宗即位赦
着大明者日也出乎震而见乎离则八紘开朗万象昭焕涣大号者风也发厚地而鼓羣动则氛蒙荡涤郁伏舒散王者如日之照临故圣功作而庶类覩如风之号令故德音降而兆人从朕以寡薄方兹嗣服荷天地之眷佑承祖祧之祚运夙夜祗励惧不克周永惟风教之流弊甿俗之疾苦思布济时之政宜弘利物之泽庶有以导迎和气感兹欢心宜申在宥之恩用启自新之路可大赦天下自元和十五年二月五日昧爽已前大辟罪已下罪无轻重咸赦除之唯官典犯赃及故杀人者不在免限左降官量移近处已经量移者更与量移如复资者即任依常调选责授降资正员官者亦与追改亡官失爵不齿者量加收叙流人及僧尼道士移隶者节级放还及移近处诸色得罪人中如有先勑去纵逢恩赦不在放还限者并与量移若曾任五品已上官者奏待进止左降官及流人先有官者如已亡殁各还本官自今日已前曾有痕累禁锢等一切并与洗涤永怀罔极弓剑不留号奉终天用深哀感应缘山陵制度及丧仪礼物宜委中书门下及诸司长官等博询故实务遵礼度必诚必信副朕哀怀所缘山陵造作及桥道置顿所须并以内库钱充不得辄令科配百姓度支诸州府监院从贞元八年已後至元和十年已前共计欠钱壹百壹万伍千玖百余贯盐鉄使诸监院应欠元和十三年已前钱物除准前制疏理外共计一百八万八千六百余贯石等户部诸州府从建中三年已後至元和十三年已前应欠在州贫穷并遭水旱逃亡百姓腹内兼连接淮西河南贼界并烧刼散失及贷百姓钱物五十万九百余贯石等京兆府从元和五年已後至十三年已前应欠诸色物共肆十一万九千六百余贯石【阙】东等州府监院百姓欠负但在官典所由腹内者一切放免诸州府除京兆河南府外应有官庄宅舖店碾磑茶菜园盐畦车坊等宜割属所管州府诸道除边军营田处其军粮既出其正税米分给其所管营田自为军中资用不合取百姓营田并以瘠薄地回授百姓浓肥地其军中如要营田任取食粮健儿不得辄妄招召天下百姓等自属艰难弃其乡井户部版籍虚系姓名建中元年已来改革旧制悉归两汉税法久则奸弊滥生自今已後宜准例三年一定两税非论土着俗居但据资产差率其择刺史县令宜委门下中书尚书省御史台官有所谙知即具闻奏如赃汚残人当坐举主榷税之法虽合同遵疮痍之余姑欲寛假其河北盐宜委度支与榷盐使审细商量具条流闻奏内外百官食料钱一倍至五倍以上节级放免仍每经十年即内外百司各赐钱一万贯充本各据司额大小公事闲剧及当司贫富作等第给付应属诸军诸使诸司人等在村乡及坊市店舖经纪者宜与百姓一例差科不得妄有影占如有违越所司具所属司并人名具奏如闻度支盐鉄盐院等所在影占富商高户庇入院司不伏州县差科疲人偏苦事转不济如有此色仰当日勒归州县诸道除正勅率税外不得妄托进奉擅有诸色榷率天下州府除两税合送上都钱物及所司常贡外辄不得别进钱物并方镇得替後至城亦不得辄有进献掖庭籍没罪人妻女等宜放归亲族其诸军先擒获吐蕃生口配在诸处者并放归本国愿住者亦听内外文武见任致仕官三品已上赐爵一级四品以下加一堦诸军将士等普恩之外赐阶爵有差二王三恪文宣王及公主县主嗣王节级赐与一子官及出身宗子有才行者悉以名闻奏仍委中书门下量才叙用皇【阙】五等已上亲皇太后二等已上亲并赐阶爵武德已来配飨及第一等功臣并张巡许远南霁云顔杲卿顔真卿等尚父子仪赠太师晟赠太尉秀实子孙中与一子官有差其中有才行堪任台省者量才叙用中书门下并诸道节度使诸州府长官东都留守及京常参官诸军使等父母祖父祖母并节级与追赠父母存者与官封已经追赠者更与改赠兴元奉天功臣及蔡郓立功将士普恩之外更赐勲爵亡殁者与追赠中书门下及节度等使东都留守度支盐铁使京兆尹诸州刺史等赐一子官有差在城诸军将士节级赏赐仍加阶爵京西京北及振武天德八道节度及都防御使下神策一十二镇将士等共一十八万六千七百余人都赐物一百八万一千八百余匹东宫官及侍读普恩之外赐爵加阶仍并与进改自国哀及行事命职事官普恩之外赐阶爵及勲其受顾命撰制诏及册
文并写制
【言】官等特加一阶赐爵一级并赐上柱国优与进改书册官特加一阶尊亲之礼既展於徽章广爱之恩宜申其庆赐皇太后诸亲委中书门下量第等节级优赏文武常参官及外官职事五品已上有母者并加邑号如已至郡太夫人国太夫人者许回授周亲缘皇太后册礼职事官并节级赐物天下百姓有父母高年者赐粟皇城内蕃客等并节级赐物今年正月二十八日至闰正月三日宫苑诸门子守捉西内立仗将士等量加改转应内侍省及内坊宫正等并赐勲爵常参官及诸州刺史少尹赤令有先得替因病假满百日解官并终制未授官者及致仕官并与进拟天下诸道州不得擅有闭籴禁钱务令通济内外文武官及诸色人等任上封事极言时政得失才有可观别当甄奬应流外色役人等赐勲有差
敬宗即位优赐诸军诏
朕以寡昧祗膺宝位载怀悼惧岂所克堪而羽卫爪牙禁营司旅昼巡夜警叶力悉心自始衔哀至於践阼忠勤匪懈诚节用彰将图锡赉务欲丰厚属频年旱歉御府空虚如闻边上将士至今未给衣赐永言遐虑深切寤寐沾恤之时所期切济两军宫健各宜赐彩十匹钱十千畿内诸镇各赐绢十匹钱五千军吏及城内诸军赏物节级有等仍於内库更出彩绢共二百万匹付度支充边军春衣并天下州府赋税如要蠲放者并委所司约此数均融取济凡百将士宜悉朕怀长庆四年正月
唐大诏令集卷二

[book_title]卷三
钦定四库全书
唐大诏令集卷三
宋　宋敏求　编
帝王
即位赦下
武宗即位赦
宣宗即位赦
懿宗即位赦
改元上
改元贞观诏
改元总章诏
改元弘道诏
改元光宅诏
即位赦下
武宗即位赦
朕粤自蕃邸来握乾符衔哀受遗当宁兴感永惟我高祖太宗艰难创业其後列圣奕叶重光英睿相继逮於先帝秉文之德光阐皇猷将洽理平甫臻仁夀顾予冲昧叨承大统祗命若临於泉谷思理未详於政刑空怀济物之心将缵已成之业所尚者节俭所宝者忠良肆眚法解网之仁厚生敷流泽之惠上凭灵祉下便物情期中外以叶心冀遐迩而咸乂爰遵典训特霈鸿恩谅表政於惟新敢忘忧於驭朽可大赦天下自开成五年二月八日昧爽已前大辟罪已下罪无轻重咸赦除之惟十恶叛逆故杀人官典犯赃不在此限
宣宗即位赦
天分四时必始发生之德帝临九有是先荡涤之恩故雷雨作而万物滋荣庆泽行而兆人悦服皇王之典今古所遵朕以眇身获纂丕业上承宗社之眷佑下系生灵之安危夙夜祗勤庶臻於理永惟黎元之困赋役之繁干戈未宁输发尚急流移未复寃滞犹多刑狱未平奸诈斯起进献无度淫巧竞生思思与蠲除俾从开泰将以导迎和气咸致欢心爰因大庆之晨式举惟新之令可大赦天下会昌六年五月
懿宗即位赦
门下朕闻龙之腾天汉也则必乘风云鼓雷电以濡六合君之践大位也则必敷仁惠焕号令以泽万方是以地不间於幽遐事罔计於轻重洪圣兴而皇渥溥德音振而庶类苏故僭咎咸除枯沉尽起斯皆前代令典国朝成规委辔谅戒於惠奸凝命始怀於布泽顾予寡德嗣缵丕图夙夜乾惕若俯泉谷永惟我高祖太宗之艰难缔构又惟我列圣之慈俭统承思所以克绍休明弘济亿兆剗末俗之弊清理化之源启祥导和应天顺物致驩心於率土和恭已以临民爰申在宥之恩因洽维新之庆可大赦天下自大中十三年十月九日昧爽已前大辟罪无轻重已发觉未发觉已结正未结正及系囚见徒常赦所不免者咸赦除之唯犯十恶叛逆及故杀人官典犯赃及持杖行刼并不在此限其故杀人者已伤未死已死更生意欲杀伤偶得免者并同已杀人法处分又刑狱之内官吏用情推断不平因成寃狱无问有赃无赃不在原免之限
改元上
改元贞观诏
诏曰朕遐观方册历选前王大道既隐至公斯革莫不思树风声以隆鼎命太皇膺籙受图功成治定鄙圣人之余事顾天下而窅然永言俗累高居物表爰以大宝俯授微躬自肃奉神器亟移灰律属三正在旦万国来庭长世之术既弘惟新之命方始体元居正今则其时可改武德十年为贞观元年
改元总章赦
朕以寡薄忝承丕绪奉二圣之遗训跨亿兆以初临驭朽兢怀推沟在念而上玄垂佑宗社降休岁稔时和人殷俗阜车书混一文轨大同检玉泥金升中告禅百蛮执贽万国来庭朝野懽娱华夷胥悦但为郊?严配未安太室布政敷化犹阙合宫朕所以日昃忘疲中宵辍寝讨论坟籍错综羣言采三代之精微探九皇之至赜斟酌前载制造明堂栋宇方圆之规虽兼古制肆筵陈俎之法独运裁成宣诸内外博考详求度其短长冀长闻见而鸿生硕儒俱称尽善宜命有司急及时赴作务从折中称朕意焉今阳和在辰景风扇物昆虫草木咸获康宁朕之百姓尚多劳止恩覃惠泽与其更新可大赦天下改乾封二年为总章元年大辟罪已下皆赦除之
改元弘道诏
朕以寡昧谬膺丕绪未尝不孜孜访道战战临人驭朽怀秋驾之危负重积春氷之惧日慎一日三十四载於今矣何则足寒伤心人劳伤国下安即上逸时弊即君忧所以身处九重而情周万姓建本之怀遽切抑末之念弥深今虽庶绩已宁淳源未洽履素归厚者遂寂寥而靡闻徇华趋利者尚驰骛而不息顾以薄德有谢移风永睠羣方在予多愧况朕之绵系兆自玄元远叶先规光宣道化变率土於夀域济含生於福林属想华胥载劳寤寐所冀内外寮寀各竭乃诚敦惟黎民俱崇简质旧染薄俗咸与惟新凭大道而开元共普天而更始宜申霈泽广被八紘可改永淳二年为弘道元年大赦天下前後责情流人并放还老人年百岁已上者版授下州刺史妇人版授郡君九十已上者版授上州司马妇人版授县君八十已上者版授县令并归节级量赐粟帛孝子顺孙义夫节妇表其门闾终身勿事鳏寡孤独笃疾不能自存者量加赈给仍天下诸州置道士观上州三所中州二所下州一所每观各度七人又比天后事条深有益於为政言近而意远事少而功多务令崇用式遵无怠见任内外官五品已上经四考及守五品经三考六品已上计满三考政用清勤状无私犯者各加一阶
改元光宅赦
鸾台朕闻上皇建极体元气以育羣生大圣承天法阳门而陶庶类与时舒卷叶三正而推移随道汚隆应五干以通变故能牢笼宇宙埏埴人灵符景运而财成契休期以光宅昔有隋标季率土沦胥豺狼肆吞噬之灾亿兆被?刘之酷高祖神尧皇帝披图汾水仗钺参墟靡氛祲而安四维扫搀抢而清六合太宗文武圣皇帝负日月而膺运鼓雷霆之震威荡海夷山功浃八荒之外救灾拯溺仁沾万域之表乐和礼洽天平地成茂绩光於邃初鸿名冠於开辟高宗天皇大帝云房诞睿虹渚降灵受緑错之祯符应朱绨之景命飞车乘毳臣轩顼之不臣没羽浮金服禹汤之未服所以开边服远更阐寓於先基富贵宁人重增辉於前烈抚璇当宁调五气於明堂考瑞升中朝百神於日观茫茫衆俗宁观覆焘之恩蠢蠢庶氓孰辨陶甄之力固已千年启旦三圣重光历选前书无闻往载岂谓道隆金镜运迫鼎湖方延翠渚之祥遽托白云之驾以社稷之大任属荒眇之微躬歛奉遗言载深悲惧遂以兹菲德开导嗣王式综万几载宣风化所赖王公卿士各竭乃诚若济巨川实资舟檝然自恭临朝序已积炎凉教靡致於移风道尚惭於变俗良以哀迷在疚荼棘纒心陵庙未安匪皇专虑今者凤京遥践龙驭上升既因大礼之终宜更中区之始朕居临赤县求瘼之志每盈子育苍生恤隐之怀镇切惟欲励精为政克已化人使宗社有北辰之安区?致南风之泰以斯酬眷命用此报先恩冀上不负於尊灵下微申於至恳夫五行逓用列代相承欲崇其德先遵所尚故夏以金运乘骊而尚玄周以火行贵騂而尚赤将隆母德必欲子扶近者地不藏珍山无秘宝皇家土德胜气弥彰宜从白贲之象以辅黄中之运自今已後旗帜皆从金色仍饰之以紫画以杂文其应合改者所司详依典故供奉帷幙咸用紫色自録府卫所旗并改以皂八品已下旧服青者并改以碧其在京诸司文官职事五品已上清官并六品七品清官并每日入朝之时常服袴褶诸州县长官在公衙亦准此自余官朔望朝参皆依旧其色皆依本品又镇星之在太微已历年载着土清之美应表坤祚之元符宜同感帝以时荐享又东都改为神都宫名太初宫但列署分司各因时而立号建官置职咸适事以标名而今曹僚之中称谓多爽宜改尚书省为文昌台左仆射为文昌左相右仆射为文昌右相吏部尚书为天官尚书户部尚书为地官尚书礼部尚书为春官尚书兵部尚书为夏官尚书刑部尚书为秋官尚书工部尚书为冬官尚书门下省改为鸾台中书省改为凤阁侍中改为纳言中书令改为内史太常寺改为司礼寺鸿胪寺改为司宾寺宗正寺改为司属寺光禄寺改为司膳寺太府寺改为司府寺太仆寺改为司仆寺卫尉寺改为司卫寺大理寺改为司刑寺司农寺依旧左右卫亦依旧左右骁卫亦为左右武卫左右武卫为左右鹰扬卫左右威卫为左右豹韬卫左右领军卫为左右玉铃卫左右金吾卫依旧其余曹司及官僚名未改者所司速制名奏闻又司隶之官监郡之职所以巡省风俗刺举愆违今人物殷烦区宇遐旷而所在州县未能澄肃可置右肃政御史台一司其职员一准御史台专知诸州按察其旧御史台改左肃政御史台专知在京有司及监诸军旅并出使其诸州録事参军宜依旧令在京五品已上清官每日章善显福等门各一人待诏朕当亲访政道详求得失又玄元帝者皇室之源韫道德而无为冠灵仙而不测业光衆妙仁覃庶品岂使宝允见御宸居先毋竟无尊位可上尊号曰先天太后宜於老君庙所敬立尊像以申诚荐又洛州界内所有帝王之陵及自古清直之臣忠亷之佐并令州县就其茔域一申祭享又自武德已来元勲佐命或以忠鲠事主或以道德臣君非身在有犯缘子孙絶封者前诏虽已处分或恐仍有阙遗宜降霈泽重申前命又往日先朝圣武荡定遐方日月照临咸为郡县皆荷生成之惠无复远近之殊朕矜抚之怀岂隔中外每念其殄嗣愍怆良深继絶兴亡实惟本志各宜求其後胤立之以承享献其诸都护汉官及镇兵等并悉放还其营奉山陵使及卤簿使等并依别勅处分又两京之所徭赋实繁亦令所司作优量法使劳逸得所灵驾所涉千里斯遥在路黎民莫不哀奉念其劳敝情增感恻其缘供顿及山陵者并免今年课税又比来诸道军行叙勲多滥或端居不出以货买勲真伪相蒙深为巨蠧自今以後所司宜明具条例务令禁断责成斯在可不勉欤如更有违必越法科处分又比来放出宫女已降诏书然以在内多时咸悉愿住但念其各有亲属岂可久致分离宜准前恩即令放出又隆平日久户口滋多物务既烦欺隐斯衆其上州三万户已上大县万户已上各宜析出别置州县惟雍洛二州不在此限又济时之道求贤是务其官人及百姓等或器标瑚琏材堪栋干或在职清慎或抱德幽栖或武艺驰声或文藻流誉宜令京官九品已上诸州长官各举一人咸以名荐务取得贤之实无贻滥收之讥又前者有诏具述内外官寮备陈行事以申劝沮但恐百官在职尚有亏违今欲重降深恩更垂寛宥弃瑕録用罔责於前非涤罪论功必期於後善若又不悛已过重挂踈罗当使置以严刑倍加其罚思与士庶共此维新可大赦天下改文明元年为光宅元年自九月五日昧爽已前大辟罪已下罪无轻重已发觉未发觉已结正未结正系囚见徒皆赦除之流人未逹前所者放还其犯十恶官人枉法受财监临主守自盗所监临刼贼杀人故杀人谋杀人反逆缘坐并军将临戎挫威丧律镇遏失所亏损师徒及常赦所不免者并不在赦例亡官失爵量加收叙诸年八十以上各赐粟贰石绵帛二段九十以上赐粟三石绵帛三段百岁已上赐粟五石绵帛五段并依旧例版授孝子顺孙义夫节妇咸表门闾鳏寡惸独笃疾之徒不能自存者并加赈恤亡命山泽挟藏军器百日不首复罪如初敢以赦前事相告言者以其罪罪之布告天下咸使闻知其诏书内事有未尽者仍令所司作条例处分
唐大诏令集卷三

[book_title]卷四
钦定四库全书
唐大诏令集卷四
宋　宋敏求　编
帝王
改元中
改元载初赦
改元开元赦
改元天宝赦
改天宝三年为载制
改元上元赦
去上元年号赦
改元永泰赦
改元大历赦
改元中
改元载初赦
朕闻元皇纂历则天地以裁规大圣握图法隂阳以施化故能牢笼品类陶铸生灵敷景运於休期阐宏基於光宅有隋失驭率土分崩赤县为禾黍之塲苍生遇涂炭之酷我高祖神尧皇帝龙兴汾晋凤起寰区除枭獍而安八荒剪鲸鲵而清四海太宗文武圣皇帝膺昊穹之历数鼓雷电之雄威服远冠巢燧之前开边越羲农之际鸿名迈於三五茂绩隆於往初高宗天皇大帝禀雷泽之祯符降天纵之神器湛恩所被匝乾坤覆载之乡至化所覃尽舟车所通之境抚璇丹极辑瑞苍岩天平地成淳风启千年之运乐和礼备宝祚隆三圣之基逖听王猷馨闻帝载朕以虚薄?奉睿图夙怀兢业不遑寝食幸穹昊贻佑宗社延祥河荐合天之符洛出永昌之籙时和岁稔远肃迩安斯皆先德所延屡彰嘉贶自恭临亿兆已积炎凉尚想希风未臻於至道顾循菲德媿切於深衷思弘顾托之恩再阐混元之始夫以玄穹列象三辰所以丽天厚载含章五行於焉纪地易曰三五以变错综其数通其变遂成天下之文极其数遂定天下之象火水相变其卦为革彖曰天地革而四时成言五德更相生变革万物故帝者改政施教明受之於天下定之於人者也仲尼曰其或继周者虽百代可知盖以文质相因法度相改故矣是以伏羲高阳有周皆以建子之月为正神农少昊陶唐有殷皆以建丑之月为正轩辕高辛夏后汉氏皆以建寅之月为正後虽百代皆可知者以此虽遭遇不同步骤殊致未有不表明轨物以章灵命之符者也我国家创业有意乎改正朔矣所未改者盖有由焉高祖草创百度因循隋氏太宗纬地经天日不暇给高宗嗣位将弘丕训改作之事屡发圣謩言犹在耳永怀无及自五帝缵统三王驭宇或父子相承同体异德或金木迭改应天顺人故纳麓登庸粤受终於文祖干戈革命必理历於明时然则开元配永肇自阳来之旦统历履端基於朔易之首孳萌发内气律由中品物任而昭苏生类荡而敷革是知夏之人统不逮殷之地正殷之地正有殊周之天统元命所苞实在兹矣周公稽古制礼於成王之日汉高握德改元於武皇之代则知文物大备未遑於上业损益之道谅属於中平朕所以式遵礼经奉成先志今推三统之次国家得天统当以建子月为正考之羣艺厥义明矣宜以永昌元年十有一月为载初元年正月十有二月改腊月来年正月改为一月自载初元年正月一日子时已前大辟罪已下罪无轻重已发觉未发觉已结正未结正系囚见徒皆赦除之其叛逆缘及子孙杀祖父母父母部曲容女奴婢杀主不在赦限其与敬业虺冲并诸虺友或有往还其魁首已伏诛其支党事未发者并特从原免不得更相告言内外见任文武九品以上职事官并赐右爵之级天下百岁以上老人版授下州刺史米粟五石帛十段九十以上版授上州司马米粟四石帛七段八十以上版授县令逋租悬调并丁夫杂匠卫士及有番地等达番及逃走应陪番及徵课调者并特宜免放其欠负官物及盗诈三库物并不在赦限鳏寡孤独笃疾等不能存立者量加赈恤孝子顺孙义夫节妇旌表门闾终身勿事天下百姓年二十一身为户头者各赐右爵之级女子百户赐以牛酒明堂役工人未被恩者付司郎类例定等级奏闻十五日内使了缘供明堂致死人其有未沾勲赐者亦宜准例酬给今年麦不熟处及遭霜涝之处并量放庸课州县好加检校勿使饥馑新年宣差科百姓稍有辛苦亦宜量加优恤蠲其徭役所司类例处分供象州军百姓艰辛处未得复者宜给复一年洛州军谷徭役繁多代朔并忻等州行军及诸州供明堂木及铜处所司各类例节级给复皇亲诸陪位未出身者量材处分已出身者赐勲一转富啇大贾衣服过制丧葬奢侈损废生业州县相知捉搦两京兼委金吾检校天下百姓皆须嫁娶以时勿使外有旷夫内有寡女战亡人格外赠勲两转回授朞亲其子孤惸者州县给粮安养征镇人家口州县存恤劝课殷有之家助其营种勿使外人侵欺仍令所司刋定正礼乐删定律令格式不便於时者内外官五品已上各举所知九经文字集学士详正革其讹舛亡官失爵量加叙録长流人移别勅流人移贯人降授官人反役缘逆人用当及造罪过特处分者虽未至前所并不在赦限西府功臣及晋府子孙屈滞者量加收叙所司奏闻亡命山泽挟藏军器百日不首复罪如初敢以赦前事相告言者以其罪罪之率土之内赐酺三日赦书日行五百里朕又闻之人必有名者所以吐情自纪尊事天人是故以甲以乙成汤为子孙之制有类有象申繻明德义之由朕今怀柔百神对扬上帝三灵眷佑万国来庭宜膺正名之典式敷行政之躅宜朕以瞾爲名自卦演龙图文开鸟迹万人以察百工以乂所以弘敷政道宣明礼乐指事会意改易异涂转注像形屈伸殊制周宣博雅史籀兴古篆之文尼父温良丘明述春秋之传自诸侯力争姬室寖微离为二周分成七国法律异令田畴异亩言语异声衣冠异制秦兼天下剗灭古文隶卒屡兴兵车岁动官狱繁鹜爰创隶书自着秦文肇兴八体刻符兼於大篆摹印逮於殳书两汉因之九千余字张敞杜邺讲学於前杨雄甄丰校理於後魏晋以降代乏名儒穿凿多门形声转缪结造新字附会其情古今讹舛稍益繁布书画无端平之体鱼鸟增奔放之容转相仿效日滋月甚遂使後生学徒罔知所据先王载籍从此湮沉言念浇漓情深悯悼思返上皇之化伫移季叶之风但习俗多时良难顿改特创制一十二字率先百辟上有依於古体下有改於新文庶保可久之基方表还淳之意昔在包牺开木德之运轩辕应土行之序循环终始布在方册莫不绩着帝猷功宣皇道方列三微之统乃膺五行之历虽则盛比共工强踰嬴政齐桓晋文之业大彭豕韦之美才为霸者岂登帝籙自炎精荡覆王风哀思汉氏蒙尘中原离析当涂逆取但肆兵威典午专权无闻德化故三国鼎峙五胡幅裂或道乖嗣德或业匪孙谋良由取之不以乐推失之在乎虐用者也及齐梁窃据僻在江淮周魏勃兴奄宅咸洛虽变夷从夏号令惟行於境内而智小谋大声敎不通於天下隋之御极陈氏犹存开皇之中才闻混一嗣主失道俄至分崩七八年间生人冺絶秦项之酷犹未之半开辟已来盖未之有我国家祖宗积德文武重光仁风被於四表英猷冠於三代易不云乎天地之道恒久而不易者也仲尼曰善人为邦百年可以胜残去杀则知圣王久於其道而天下化成矣自魏至隋年将四百称皇僭帝数十余家莫不废王道而立私权先诈力而後仁义勲未踰於列国德不渐於霸图虽复时合诸侯一匡区域而晋武践祚茂烈多惭於水官隋帝乘时雄图不逮於秦氏惟彼二君闰位况区区者岂宜当三统之数者乎朕逖听皇纲幽求帝典定王伯之真伪洗生人之耳目庶叶三推之美光宣五帝之次况当布政景化维新太初开历上元伊始宜以发挥大宝申明历数恢皇家正土之符继炎刘真火之序摛之罔极垂之无穷以周汉之後为二王仍封舜禹成汤之裔为三恪有司求其苖裔即加封建其周隋宜同列国其嗣使祭焉布告遐迩咸知朕意主者施行
改元开元元年大赦天下制　　　苏頲
黄门圣人无心同於吹万上皇有道契於明一居天下之尊者莫大体其大以照临成天下之务者至公顺其公以康济故能稽昌历考元符通於神祗格於上下鸿名不可以深拒盛典不可以固违斯岂在予而狥於物也朕以菲德丕承圣训扫除欃枪保卫宗稷内问安以承志外听理以推诚始自朝廷纳之以轨物加於蛮貊洎之声教欲令跂行啄饮含齿戴髪去其夭札蠲其疵厉每兢兢於紫座宁自贵於黄屋而凡我羣辟顾斯兆庶以为人谋协从天意钦若王者人所归也帝者天之号也归之者以德号之者以功然号以功成则功不可以不表归以德厚则德不可以不励朕猥属与能之运遂忘冲让之私将逮建寅之岁首甫释建子之天统是用发挥景命受兹礼册夫循名者责实谋始者虑终勉而全之非敢自满所以克已思政惟怀永图惧弗胜荷用多慙惕赦令所作其来尚矣是则奸人之幸尝思奔马之喻朕但欲令其畏恶化之为善庶比屋可封岂开罗为惠朕之此志每用形言自昨冬序颇愆农泽洎简辰?日有司备礼则上天同云北风雨雪意者将乘广庆必得湛恩宜凭宥过之典以叶随时之义可大赦天下改先天二年为开元元年自开元元年十二月一日昧爽以前大辟罪已下已发觉未发觉已结正未结正系囚见徒咸赦除之云云礼尚於俭书戒於奢朕方归敦朴以存劝沮至於乘舆服御及土木之功蠲除樽节贵从简省王公已下宜识此心将欲先自朕躬冀能化行海内薛伯阳以凶魁之子合寘严刑缘尚主之恩特令远贬旋念从夫之礼深矜自我之出宜复旧婚再承新命可唐州别驾员外置同正员郭元振往立大功保护於朕顷因閲武颇失军容责情放逐将收後効可饶州司马员外置同正员朕闻罪不相及先王之制叔向岂坐於凶弟展禽见称於哲兄刘?不以刘伟获辜王导不以王敦废职崔涤为其兄湜构祸每进欵诚事朕有年心则无隐忠邪既判赏罚宜均俾践储卿式彰臣节可太子仆员外置同正员国初以来宰相及实封功臣子孙一房沈翳未承恩者令所司访择有才用者量加擢用周朝酷吏来俊臣周兴之徒残害宗枝毒害良善永言及此深所叹恨其酷吏有身在及酷吏子孙亦令所司勘会甄别处分诸军将士有年岁深久所由要籍或不得选集及未叙劳効咸委军将据实奏闻仍令所司早勘处分及诸军将佐搃管以上自今已後冬正束帛一准京官例给亡命山泽挟藏军器百日不首复罪如初敢以赦前事相告言者以其罪罪之赦书日行五百里布告遐迩咸使知闻主者施行
改元天宝赦
古先哲王之致理也皆上顺天心下稽人事时令赞发生之德灵符叶纪年之称考彼前载斯为大猷恭惟烈祖玄元皇帝天宝锡庆象帝之先垂裕後人重光五圣自朕嗣守丕业洎三十年实赖宗社降灵昊穹孚佑万方无事六府惟修寰宇晏如庶臻於理然则乾元在上仁覆为首皇王临下惠化攸先恩弘善贷用广滋育尊道宝而建元畅玄风於不宰况属阳和布气献岁发生宜覃在宥之恩式降惟新之泽可大赦天下改开元三十年为天宝元年自天宝元年正月一日昧爽已前大辟罪已下罪无轻重已发觉未发觉已结正未结正系囚见徒常赦所不原者咸赦除之诸色左降官并其流人未经量移者亦与量移禁麛卵以遂生成自今已後每年春天下宜禁弋猎采捕如闻百姓之内或有户高丁多苟为规避父母见在乃别籍异居宜令州县勘会其一家之中有十丁以上者放两丁征行赋役五丁已上者放一丁即令同籍共居以敦风教天下侍老八十已上者宜委州县官每加存问仍量赐粟帛侍丁者令其养老孝假者矜其在丧此王政优容俾申情礼而官吏不依令式多杂役使自今後不得复然国之急务莫若求才顷者虽屡搜扬士庶尚虑遗逸更宜精访以副虚怀其前资及白身人中有儒学博通及文词秀逸或有军谋越衆或武艺絶伦者委所在长官具以名荐若乃弘我风化实惟方岳必伫其人以膺共理其京文武官五品以上清资并郎官据资历人才堪为刺史者各任封状自举但文宣垂训事必正名而黄钺古来以金为饰金者应五行之数有肃杀之威去金称黄理或未当其黄钺宜改为金钺副威武之义焉内外文武九品已上各赐勲两阶前王重典在乎祭祀况属惟新事宜昭告五岳四凟名山大川诸灵迹及自古帝王忠臣义士并令所司由本州县致祭
改天宝三年为载制
履端正名义取垂范体元设教在乎变通虽俗革从宜罔不稽古朕缵复兴运恭守睿图常恐至化犹微淳风尚薄未臻华胥之俗莫登可封之人故未明求衣日昃忘食励精为理思致雝和历观载籍详求前制而唐虞之际焕乎可述是用钦若旧典以叶维新可改天宝三年为三载今春事将兴阳和布泽发号施令之日革故履新之时宜弘在宥之恩以助生成之化其天下见禁囚徒应杂犯死罪者宜各降一等自余一切放免其十恶及造伪妖妄头首官吏犯赃并奸盗等害政既深情难容恕不在免限凡诸郡县仍令太守县令劝课农桑先处分太守县令在任有增减户口成分者所由司量为殿最自今已後太守县令兼能勾当租庸每载加数分成者特赐以中上考如三载之内皆有成分所司録奏超资与处分其丁户仍须按实不得取虚挂之名使亲隣代纳受其奸弊凡在黎献实资存恤一失生业则流庸不归每轸於怀深可怜悯诸色当番人应送资课者宜当郡县具申尚书省勾覆如身至上处勿更抑令纳资致使往来辛苦从闰二月至六月已来其当上人中有单贫老弱者委郡县长官与所由计会便放营农诸军征镇及防人有尫羸疾病者委节度?择放归中外庶寮勉修其职各副朕意宣布遐迩咸使闻知【正月一日】
改元上元赦
自古哲王恭承景命莫不执象以御宇历时以建元必当上稽乾符下立人极者也朕承累圣之鸿绪绍大中之宝位属蠢孽干纪王师尚劳乾乾之心岂忘鍳昧一物失所每轸纳隍之忧万邦未宁深怀驭朽之惧赖上玄垂福宗庙降灵百辟卿士同心戮力方冀干戈载戢区宇乂安常励躬於帝图恒取则於天道属天人叶纪景象垂文爰遵革故之典将契维新之命义存更始庶有应於天心泽被无私宜载覃於率土可大赦天下改乾元三年为上元元年自上元元年闰四月十九日昧爽已前大辟罪已下已发觉未发觉已结正未结正系囚见徒罪无轻重常赦所不免者咸赦除之其与逆贼元谋及胁从受驱使惧罪而来降并潜藏不出者已频处分但能归顺舍罪除元恶之外一无所问其史思明心能改图束手来欵亦当洗其瑕衅议以勲封内外文武官赐爵各有差其六军及飞龙闲廐加赐物其成都灵武元从扈从逓加有差在外诸军各録赏物阵亡将士优加褒赠行人家口所在赈给定祸乱者必先於武德拯生灵者谅在於师贞周武创业克宁区夏惟师尚父实佐兴王况德有可师义当禁暴稽诸古昔爰崇典礼其太公望可追封武成王有司依文宣王置庙仍委中书门下择古今名将同文宣王置亚圣及十哲等享祭之典自古帝王钦慎刑法盖以法者人之命刑者国之权苟或失其科条固难措其手足顷或奸臣擅命中兴不修造次便行哀矜何在自今已後其有犯极刑者宜命本司依旧三复庶平反之际人谓不寃幽明之间理皆无滥又书称羣望咸秩诗曰祀事孔明爰自遐代尤崇祭祀朕深维古义必在至诚苟德之不修神亦无据故知精诚有感黍稷非馨而况宋璟发言固三从而可验汉文深诫为千载之明徵事可遵行理当变革有司所立秘祝之法或移於岁或移於人君人之心宁所忍也自今已後削去此法其中祀并杂祭祀事一切并停其诸应合祭祀列於恒典所用祭科一依古制务从减省以副朕心又车服以庸有虞盛典威仪以等周礼旧章往属承平多历年所下至于公卿列位中外在官多以奢僭为心流弊成俗宜命所司定王公以下车服产业各详古制及令式作节限闻奏自顷戎车未息残孽犹虞军吏献功务陈首级且四海之内孰非王人岂以苟从昏迷陷在夷戮一朝授首悬彼藁街朕志存好生悯其驱胁其诸军所获首级除元恶之外一切不须传送又设官分理本在安人逓迁之政务於利物今寰瀛之内兵革未清加以时或不登物皆涌贵军储是急廪稍靡供冗官之流固甚劳弊其京闲司官等材堪厘务者宜命守中书门下即类例量资出授外官王者设教择贤以理广徵岩穴用副薪槱宜令中外五品已上文武正员官各举贤良方正直言极谏一人武艺文才俱堪济理者亦任状举其或文乏词策武非骑射但权谋可以集事才力可以临戎方圆可取亦任通举并限制到一月内奏毕自古明王圣帝名山大川并委州县长吏择日致祭义夫节妇孝子顺孙旌表门闾终身勿事
去上元年号大赦
为人上者与衆守邦自古哲王惧其满假聪明睿哲罔不在躬文武圣神乃以为号顾予菲薄运属经纶一旅成师复其旧物圣皇纳人夀域游意道源神器之重传归於朕获守丕业若履春氷敢忘谦冲日益招损欲垂范而自我亦去华而就实其乾元大圣光天文武孝感等尊崇之称何德以当之以钦若昊天定时成岁春秋五始义在体元惟以纪年更无润色至於汉武饰以浮华非王者之茂典岂永代而为则三代受命正朔皆殊周宗之王实得天统阳生元气之本律首黄钟之尊制度可行叶用斯在自今已後朕号惟称皇帝其年但号元年去上元之号其以今年十一月为天正岁首使建丑建寅每月以所建为数承天陟稽古临人必由革故之源方合大中之道风行?县泽被无涯钦上帝之心锡苍生之庆可大赦天下自二年九月二十一日昧爽已前大辟罪无轻重已发觉未发觉已结正未结正见系囚徒常赦所不免者咸赦除之其十恶五逆及伪造头首官典犯赃法实难容刑故无小并不在免限其史朝义若能飜然改图背逆归顺罪无所问加以勲封自乾元元年已前开元已来应反逆连累赦虑度限所未该及者并宜释放有官者降资与官无官者依本色例收叙内外官三品已上赐爵一级四品五品各加一阶六品已下赐勲两转成都府及灵武元从普恩之外三品已上更赐爵一级四品五品各加一阶六品以下更赐勲一转眷及勤劳俾其卓叙每以田功在谨农事惟勤不有司存何成重谷诸州等各置司田参军一人令主农事每县各置田正二人於当县拣明闲田种者充务令劝课国之大事郊祀为先贵其至诚不美多品黍稷虽设犹或非馨牲牢空多未谓能享今以元玄孚佑至道为心将臻太和不欲多杀礼乐殊制孝敬同归圆丘方泽任依恒享宗庙诸祠但临时献熟用怀明德之馨庶合西隣之祭唐虞之代肇有九州王者所都文无异制其京兆府河南府太原府三京之号宜停其凤翔先为西京亦宜凖此所设谏曹欲闻讽议允副从绳之望须成削藁之书其谏官令每月一上封事指陈时政得失若不举职事当别有处分其诸州别驾可依旧却置每除京官五品已上正员清望官及郎官御史诸州刺史皆令推荐一两人以自代仍具録行能闻奏观其所举以行殿最京文武官等赐物各有差自今已後有隐欺须勾剥者宜勾当年若事连去年亦在通勾其隔年者不在勾限官典隐赃在腹内不在此例其氏姓虽得之久远有与格讳及隐疾同声者宜改与本族望所出大姓自逐稳便名山大川明王圣帝所在庙祠各委州县长官?诚致祭其天下侍老先版授者更改与版授未版授者与版授鳏寡惸独不能存立者委刺史县令量加赈恤义夫节妇孝子顺孙旌表门闾终身勿事赦书有所未及者各令有司速勘会类例条件闻奏
改元永泰赦
叶五纪者建号以体元授四时者布和而顺气天心可见人欲是从爰立大中之道式授维新之命朕嗣膺下武获主多方顾以薄德承兹艰运戎师问罪今已十年饮至策勲虽凶渠之授首劳师黩武岂人主之用心况乃军役屡兴干戈靡定茫茫士庶毙於锋镝噫皇穹以朕为子苍生以朕为父至德不能以被物精诚不能以动天俾我生灵挤於沟壑非朕之咎谁之过欤朕所以驭朽县旌坐而待曙劳怀罪已之念延想安人之策亦惟羣公卿士百辟庶寮咸听朕命叶宣乃力履清白之道还淳素之风率是黎元归於仁夀君臣一德何以尚兹廼者刑政不修惠化未洽既尽财力良多抵犯静惟哀敬实轸於怀今将大振纲维益明惩劝肇举改元之典弘敷在宥之泽可大赦天下改广德三年为永泰元年自永泰元年正月一日昧爽以前大辟罪已下罪无轻重已发觉未发觉已结正未结正系囚见徒常赦所不免者咸赦除之仆固怀恩战伐有功訏谟任重不终臣节辄肆奸凶妄诱异番同为不轨朕惟责己情重旧勲如能飜然来归必从寛宥其下偏禆等因被驱驰不获己者及所在山谷草窃反侧未安者如能束身而来一切并无所问自广德元年已前天下百姓所欠负官物一切放免在官典腹内者不在免限其百姓除正租庸外不得更别有科率刺史县令与朕分忧凋瘵之人切须抚字一夫不获情甚纳隍有能招辑逃亡平均赋税增多户口广濶田畴清节有闻课効尤着者宜委所在节度观察具名闻奏即令按覆超资擢授其有理无能政迹涉赃私必当重加贬夺永为殿累农政本也食人天也方春之首重於农作除军兴至急余一切并停令百姓得专营农事其逃户复业及浮客情愿编附者仰州县长吏亲就存抚特矜赋役全不济者量贷种子务令安集孝悌力田怀才抱器遗逸未经荐逹者各委州府闻奏亲当策试量能叙用应见立仗诸军将士等宜共赐钱五万贯书称咸秩诗美怀柔仰惟衆灵念兹多佑其五岳四凟名山大川宜令所管牧宰精诚致祭中外寮吏各扬其职无或旷官克副朕意
改元大历赦
王者钦若昊天诞受丕命莫不叶五纪而乘运稽三微以体元上齐璿玑下立人极乃颁历於惟岁更覃恩於率土朕嗣守洪业恭临宝位顷时当寇难运属干戈誓衆兴师为人除害实赖宗社降福寰宇小康用兴淳朴之风庶洽雍熙之化乾坤敷佑大庇生灵文武叶心用力王室非朕薄德而臻於此乃者金革所聚绵历岁时征赋颇繁人犹凋瘵是用疚心疾首当宁兴怀罪以在予驭朽而贻惧每思弘济之道用拯黎元之敝月纒星昴律中黄锺合天正之符承日至之永祥云在瞩既当伯赵之司惠泽布和宜顺一阳之气建元发号革故惟新俾及履长之节用深行庆之典可大赦天下其永泰二年宜改为大历元年自大历元年十二月十二日昧爽已前大辟罪已下已发觉未发觉已结正未结正系囚见徒罪无轻重常赦所不免者咸赦除之长吏犯赃不在免限夫从简之道大易至言薄赋之规前王令范朕志遵俭约务欲息人徵歛无期诚为劳弊天下百姓除正租庸及诸军器用须外不承正勅一切不得辄有科率国以人为本人以农为业顷因师旅征税殷烦编户流离田畴荒废永言牧宰政切亲人其刺史县令宜以招辑户口垦田多少用为殿最每年终本道观察节度等使按覆闻奏如课绩尤异当加超擢或政理无闻必寘科贬逃亡失业萍泛无依特加招绥使安乡井其逃户复业者宜给复三年如百姓先货卖田宅尽者宜委州县取逃死户田宅量丁口充给仍仰县令亲至乡村安存措置务从乐业以赡资粮王畿之间赋歛尤重百役供亿当甚艰辛哀哉疲人良深悯念盍彻之税着自周经未便於人何必行古其什一税宜停周徵俊造汉辟贤良垂之典籍永代作则天下有安贫乐道孝悌力田未经荐用者委所在长官具以名闻朕当亲自策试量才叙用其立仗将士等宜赐物五万匹五岳四凟名山大川祀典攸存神理昭着宜以礼致祭
唐大诏令集卷四

[book_title]卷五
<史部,诏令奏议类,诏令之属,唐大诏令集
钦定四库全书
唐大诏令集卷五
宋　宋敏求　编
帝王
改元下
改元建中勅
奉天改兴元元年赦
改元贞元并招讨河中李怀光淮西李希烈赦
改元元和赦
改元太和赦
改元开成赦
改元广明赦
改元天复赦
改名
武宗改名诏
改元下
改建中元年勅
勅春秋有五色之统盖王者踰年建号体元居正上以继业反始下以书事布策示不忍有变於中年也朕以不造衔泣在疚而三事大夫迫至公之命喻大孝之道实夺予哀为衆所戴恐坠祖宗之遗烈不若先帝之前训如履薄将陷如乘奔失御濡露之感忽焉岁初罔极之怀瞻天靡及旧物未改常典惟新勉而从之良增感奉其以大历十五年改为建中元年所司准式庶恊履端於始载符皇极之义也
奉天改元建中五年为兴元元年正月一日赦
门下致理兴化必在推诚忘已济人不恡改过朕嗣服丕构君临万邦失守宗祧越在草莽不念率德诚莫追於既往永言思咎期有补於将来明徵厥初以示天下惟我烈祖迈德庇人致俗化於和平拯生灵於涂炭重熙积庆垂二百年伊尔卿尹洎亿兆人衆代受亭育以迄於今功存於人泽垂於後肆予小子获缵鸿业惧德不嗣罔敢怠荒然以长於深宫之中暗於经国之务积习易溺居安忘危不知稼穑之艰难不察戎役之劳苦泽靡下?情不上逹事既壅隔人怀疑阻犹昧省已遂致兴戎徵师四方转饷千里赋车籍马远近骚然行齎居送衆庶劳止或一日屡交锋刃或连年不解甲胄典祀乏主家室靡宁死生流离怨气凝结力役不息田莱多荒暴令峻於诛求疲甿空於杼轴转死沟壑离去郷闾邑里丘墟人烟断絶天谴於上而朕不悟人怨於下而朕不知驯致乱阶变兴都邑贼臣乘隙肆逆?天曾莫愧畏敢行凌逼万品失序九庙震惊上累於祖宗下负於黎庶痛心腼面若坠泉谷赖天地降佑人神叶谋将相竭诚爪牙宣力屏逐大盗载张皇维将弘丕猷必布新令朕晨兴夕惕惟念前非乃者公卿百寮频抗章表猥以徽号加於朕躬固辞不获俯遂舆议昨因内省良用瞿然体隂阳不测之谓神与天地合德之谓圣顾惟浅昧非所宜当文者所以化成武者所以定乱今化之不被乱是用兴岂可更徇羣情苟膺虚美重予不德祗益怀惭自今以後中外所上书奏不得更称神圣文武之号夫人情不常系於时化大道既隐乱狱兹丰朕既不能弘道得人又不能一法齐衆苟设密网以罹非辜为之父母实增愧悼今上元统历献岁发生宜革纪年之号式敷在宥之泽与人更始以答天休可赦天下改建中五年为兴元元年自正月一日以前大辟罪巳下罪无轻重已发觉未发觉已结正未结正系囚见徒常赦所不原者咸赦除之李希烈田悦王武俊李纳等有以忠劳任膺将相有以勲旧继守藩维朕抚驭乖方信诚不着致令疑惧不自保安兵兴以来海内骚扰皆由上失其方而下罹其灾朕实不君人则何罪屈已弘物余何爱焉庶怀隐匿之诚以洽好生之德李希烈田悦王武俊李纳及所管将士官吏等一切并与洗涤各复爵禄待之如初仍即遣使诸道宣谕朱?虽与朱泚连坐路远未必同谋朕方推至诚务欲弘贷如能効顺亦与维新其河南河北诸军兵马并宜各於本道自固封土勿相侵轶朱泚大为不道弃义灭恩反易天常盗窃名器暴犯陵寝所不忍言获罪祖宗朕不敢赦其应被朱泚胁从将士官吏百姓及诸色人等有遭其煽诱有迫於凶威苟能自新理可矜宥但官军未到京城以前能去逆効顺及散归本军本道皆并从赦例原免一切不问天下左降官即与量移近处已经量移者更与量移流入配隶及罚藩镇効力并缘罪犯与诸使驱使官兼别勅於州县安置及得罪人家口未许归者一切放还应先有痕累禁锢及反逆缘坐承前恩赦不该者并宜洗雪亡官失爵放归勿□量加收叙未复资者更与进叙诸色降黜配隶人中有才能着闻者特加録用勿拘常例将士等或百战摧敌万里勤王扞固金城驱除大憝济危难者其节着复社稷者其业崇我图尔功特加彛典锡名减赋永永无穷并赐名奉天定难功臣身有过犯逓减罪三等子孙有过犯减罪二等本户有差徭使役一切蠲除其功臣虽已后身老病患不在军旅当分粮赐并宜全给身亡之后十年内仍囘给家口其有实食封者子孙继代无絶其余收録及功赏条件待收京日并依去年十月七日十一月四日勅处分诸道诸军将士等久勤扞御累着功勲方镇克宁惟尔之绩应在行营者并超三资与官仍赐勲三转其累加勲爵仍许囬受周亲内外文武三品已上赐爵一级四品已下各加一阶仍并赐勲两转见危致命先哲攸贵掩骼埋胔礼经所先虽效用之或殊在恻隐而何间诸道将士有死王事者各委所在州县给逓送赴本管官为葬祭其有因战阵杀戮及捕获伏辜暴骨原野者亦委所在逐近便殡葬应缘流贬犯罪未收葬者并许其家口各据本官品以礼收葬自顷军旅所给赋役繁兴吏因为奸人不堪命咨嗟怨苦道路无聊汔可小康与之休息其垫陌及税间架竹木茶漆榷铁等诸色名目悉宜停罢京畿之内属此寇戎攻刼烧焚靡有宁室王师仰给人以重劳特宜减放今年夏税之半朕以凶丑犯阙遽用于征爰度近郊息驾兹邑供储克办师旅攸宁式当褒旌以志予过其奉天宜升为赤县百姓并给复五年尚德者教化之所先求贤者邦家之大本永言兹道梦想劳怀而浇薄之风趋竞不息幽栖之士寂寞无闻盖诚所未孚故求之不至天下有隐居行义才德高远晦迹丘园不求闻逹者委所在长吏具名闻奏朕当备礼邀致诸色人中有贤良方正能直言极谏及博通坟典逹於教化并识洞韬略堪任将帅者委常参官及所在长吏闻荐天下孤老及鳏寡惸独不能自活者并委州县长吏量加优恤其有年九十以上者刺史县令就门存问义夫节妇孝子顺孙旌表门闾终身勿事大兵之后内外耗竭贬食省用宜自朕躬朕当节夫乘舆之服御絶宫室之华饰率已师俭为天下先诸道贡献自非供宗庙军国之用一切并停应内外官有冗员及百司不急之费委中书门下即啇量条件停减闻奏布恩行赏抑惟旧章今以余孽未平帑藏空竭有乖庆赐深愧於怀赦书有所未该者委所司类例条奏敢以赦前事相言告者以其罪罪之亡命山泽挟藏军器百日不首复罪如初赦书日行五百里告布遐迩咸使闻知
贞元元年正月改元并招讨河中李怀光淮西李希烈赦
门下王者体元立极钦若乎天地缵承统业严奉乎祖宗所以敬事修诚务本敦孝尊其上以御其下谨其身而训於人百神允怀庶兆永赖国之大典莫重於斯朕烛理不明违道招损往遭大难临陷都国天地宗祧旷而莫主是钦若严奉之义缺矣朕甚惧焉洎再复京师遽将告谢有司以人力耗斁礼物废堕日居月诸岁聿云暮卜其近日甫在上春斋心永怀坐以待曙而百辟卿士抗表上言咸谓人心未宁不足以尽敬寇盗犹在不可以告功迫於羣情俯抑诚愿郊庙孔迩瞻言莫从悼心惭顔胡宁自处重以和平未洽灾沴荐臻去岁旱蝗两河为甚人流不息师出靡居加之以徵求因之以荒馑困穷馁殍转死丘墟而又关辅之间冬无积雪土膏未发宿麦不滋详思咎徵其失安在岂兵戎之后余祲尚在将狱犴之中深寃未息且河中淮右逆将阻兵汚胁齐人陷之死地虽欲自雪厥路无由抱义衔寃足伤和气此皆由朕寡德播灾於人为之父母实用愧耻今玄隂已谢春日载阳勾萌毕申幽蛰咸震思与海内同心自新布泽更元用符天意宜改兴元二年为贞元元年自正月一日昧爽已前大辟罪已下已发觉未发觉已结正未结正系囚见徒罪无轻重咸赦除之
改元元和赦
朕闻明王之以孝理也必先之以庄敬由一人之至德鼓四表之欢心臻於太和以育庶类则下知禁而不犯上措刑而不用斯道不远弘之在予朕以寡昧嗣守丕业荷累圣之洪休禀太上之严训夙夜寅畏不敢荒宁承顔而退有万几问寝而下临四海?奉惟眷施於兆人皇王以来孰有斯庆端本之化自予躬行搃百行之源刑四方之理推恩以覆育广敬以昭事王者要道朕亦庶乎则日月之烛临可以率俾昆蚑之涵养期於不夭是必家至日见而後化洽刑清图始所难慎终斯勉犹恐下愚之人因循陷辟官司之长教道未明迫於饥寒遂愆礼节诖误之罔顾失政之多途哀矜之怀虽得情而勿喜思与公卿大夫及士庶励翼循省以图将来且因体元之始覃此维新之泽上报於君父下念於苍生颁庆纪年鸿恩斯洽可大赦天下改永贞二年为元和元年正月二日昧爽已前大辟罪已下常赦所不原者咸赦除之京畿诸县今年青苗钱及榷酒钱并宜放免地税率每年量放二升淮江荆襄等十州管内水旱所损四十七州减放米六十万石税钱六十万贯内外文武见任致仕官神策六军诸道将士等各赐爵加勲有差武德以来功臣子孙与官及出身文武常参官观察节度团练经略刺史六军大将等父母亡殁与封赠官至德以来任宰相与封赠及諡陕州奉天元从功臣普恩外更赐爵中书门下及外使宰相宜与一子官七品东宫官并与改官其撰册文官等与一子官及勲爵有差天下百姓高年者赐米帛羊酒国子监祭酒司业及学官并先取朝廷有德望学识者充东都国子监诸管舘共置学生百员应天下州府每年所税地子数内宜十分取二均充常平仓及义仓仍各逐处当稳便收贮以时粜籴务在救人
太和改元赦
朕闻古先哲王之为理也修已以安百姓恤刑以矜庶狱端立政以谨始弘厚泽以体仁推其心以及於物诚其中而化於外和气斯洽休徵以臻故兵革不试而四海宁疵疠不作而三灵泰我有唐祖武祖文光宅天下列圣承统遂康区中渐濡丕冒掩轶前载弘兹道以腾英声焕大文以耀中古惟此鸿业属於冲人荷无疆之丕构托於兆人之上昼惕宵儆惄焉如疚抑惟宗社储休神祗恊力克靖内难恢复皇纲思布和以立极爰正风於更始因体元纪号之典举肆眚覃恩之命昭我恤隐与人维新可大赦天下改宝历三年为太和元年正月十三日昧爽以前大辟罪已下罪无轻重已发觉未发觉已结正未结正见系囚徒常赦所不免者并除之惟十恶五逆及故杀人官典犯入已赃不在免限左降官量移近处已经量移者更与量移其合复资者五品已上中书门下速与处分六品已下任从常例选丁忧去任在忧未赴贬所者服满日亦与量移如故旧在上都任经本司陈状不必更待州府申请流贬中纵勅不许量移者及言终身勿齿者亦与依例处分亡官失爵各与收叙痕累禁锢并从洗涤其沿去年十二月十八日坐累流隶者不在此限应沿上陵制度及丧仪礼物宜委中书门下及诸司长官博询故实务遵礼度必信必诚副朕哀怀所沿山陵造作及桥道致顿所并以内库钱物充用如不足以度支户部钱充京兆府今年夏税青苖量放一半太皇太后第二等已上亲大行皇帝皇太后第一等亲委中书门下量材叙用九庙子孙陪位者各加两阶仍据始封每王後与一人出身委宗正卿检寻图谱取一房最沉翳者充数具名闻奏内外文武官及诸色人任上封事极言得失无有隐讳天下诸色人中有贤良方正能直言极谏者及经学优深可为师法详闲吏理逹於教化军谋宏远堪任将帅者常参官及州牧郡守各举所知无人举者亦听自举并限来年正月到上都今年正月上皇太后尊号及撰即位宝册文承旨宣制等官各与一子正员七品官江王府官去年十二月已前在任者并与进改其去年十二月九日立功将士普恩之外三品已上更赐爵一级四品已下更加一阶其赴难将军军使兵马使都虞候将士等各与改转名衔闻奏
开成改元赦
朕以寡昧祗奉昌图兢业为心不敢自怠庶乎播祖宗之光烈致区宇之康平推诚不疑惟才是用岂谓奸宄背德宗社将危中外叶谋咸加显戮知人则哲虽在帝以犹难罪已兴怀诚为君之不易缅慙上理良用惕然是用因元正御正殿首明罪已乃布鸿恩王守澄累朝掌任久握禁兵陈力虽多僭误难掩交通杂类引进奸邪专弄威权蠧害时政郑注李训引见窃恩二三旧臣诬陷非罪诚於寡昧抑其有由遂使奸恶构连祸起前殿王涯贾餗舒元舆李训宰辅股肱叶谋不轨王璠郭行余节将在京率兵上殿罗立言李孝本纪纲台府深入领徒韩约诱金吾卫兵立成向背魏逢驿骑来往郑注自出成师将相通谋情状咸具上天降佑氛祲已消讨其本因以正刑辟王守澄既已云亡难议深责特进已上官爵及实封并宜削夺衅已终於既往恩宜覃於有截可大赦天下宜改太和十年为开成元年自正月一日昧爽以前大辟罪已下罪无轻重常赦所不免者咸赦除之其左降官量移复资及才用足称者中书门下处分流贬人中元勅不许量移及终身勿齿者并与量移其去年因沿朋党连累并十一月二十一日坐罪流贬者不在此限其身亡伏法者委所在州府量给棺殓任所亲收葬制服其户部度支盐铁应有诸色欠负太和五年以前者并放免诸道贺正端午诞降贺冬进奉起今权停三年其钱充纽放百姓两税所在除药物口味茶果外不得辄有进献百司及诸道应宣索制造一物以上并停三年京畿百姓两税已降凡一岁之内徵取者并百官职田并全放一年其京兆府一年所支用钱物斛斗等并勒盐铁以开成元年直进绫绢充还同州河中绦州去年旱歉赋税不登宜放开成元年夏青苖钱同州赐杂谷六万河中绦州共赐十万石委度支户部见贮粟麦充赐三省九列御史台选黜陟使十人视问风俗进贤退不肖兴行新制务令通俗天下镇戎文武带宪官者解补进退并须奏闻其边州令置译语学官常令教习以逹异意内外文武官及诸色人任上封事极言得失有补时政者必加升擢待以不次其有藏器待时终身岩穴奇节特行可激风俗者委常参官及所在长吏各以名闻文武之道合而兼济勲臣子弟有能修词务学应进士明经及通诸科者委有司先加奬引河朔节将以州县归国者张茂昭田弘正程权各与一子官子弟堪任使者委中书门下量加引用应内外文武官进阶加爵有差
改元广明诏
朕祗膺宝命嗣守丕祧夙夜一心勤劳八载实欲驱黎元於仁夀致华夏以升平而国步犹艰羣生寡遂灾迍荐起寇孽仍臻窃弄干戈连攻郡邑虽输降欵未息狂谋江左淮南疮痍既甚湖湘荆汉耕织屡空言念疲羸良深轸恻我心未济天道何如赖近者严勑师徒稍闻胜捷皆列圣之?佑宁菲德以言功属节变三阳日当岁首仍御正殿爰命改元况及发生是宜在宥继业守文之主握图御宇之君必自正月吉辰发号施令所以垂千载之懿范固百代之洪基莫不由斯道也可改乾符七年为广明元年
改元天复赦
门下三阶彗孛暂移宸极之尊两耀暗昏始表忠正之救朕临御寡德妖孽殊常蒙尘於便殿之中受制於逆臣之手夺玺捩指备肆侵凌挟刃碪胸几罹酷毒闭关行伪则公卿不在其谋悬牓见诬则黎庶不堪其诈害我骨肉杀我嫔嫱悖恶?天古今未有侧陋尝胆幽害下宫皇穹降悔祸之灵将相竭同心之德凤翔节度使尚书令岐王茂贞镇於右辅首激刚肠有食失?筯之惊有车及蒲胥之怒关内之沉几贯日刚纳卫兵夷门之忠愤凌云显惩邸吏三藩唱义四海恊词咸以密谋咨於正相於是禁军之内三杰挺生上玄假以良时高庙付其英断月正元日新正吉辰质明而逆首枭悬中旦而凶渠剖裂共申匡复皆着功庸寻下诏书逓行赏典而茂贞既平国难来觐天庭驱武旅而箪食争迎驻皇都而秋毫不犯推殊功以荐同志留爱侄而董雄师继筠能禀规程肃清辇毂人神洽庆华裔偕来亦既十旬暨於初夏朕以脱於幽辱复正宸严重守宝图不改旧物上媿於列圣下慙於兆人思弘荡秽之恩仍革纪年之号庶明有罪皆在朕躬可大赦天下改光化四年为天复元年四月十五日昧爽已前大辟罪已下罪无轻重已发觉未发觉巳结正未结正系囚见徒常赦所不原者咸赦除之惟十恶五逆屠牛铸钱合造毒药故杀人及持杖行刼者官典犯正入巳赃兼以踰滥身名冒优官秩及刑狱之内官吏用情致成寃滥不问有赃无赃并不在原免之限其刘季述王仲先王彦范薛齐握同谋凶逆徒党支属追宥未到者不在赦原之例其踈远亲属素不通连衆知良善一切不问其左降官非与十一月五日交涉者并与量移元勅不在量移者亦与量移已经量移者更与量移近处其情非蠧政心不挟邪曾经两度量移者便与复资委中书门下酌量处分流人及降流者与移近处如巳收叙者量才叙用其左降官与流人巳逹贬所者或至亡殁家口欲还及须归葬者任从便如孀幼孤穷不能自济者则委所在州府量与优恤发遣先有官者各还本官上帝降灵将安丕祚中朝多难爰有纯臣登好爵以报殊庸寻行令典锡嘉名而溥大庆用表洪勲静海军节度使检校太保平章事李□昭岭南西道节度使检校司徒平章事李继诲宁远军节度使检校司徒平章事李彦弼并早参禁卫累着勲勤生知忠孝之源洞识君臣之义齐心沥血果成复国之功左袒一呼遂定安刘之业叔侄继先臣之烈彦弼禀大父之规据其大勲旷古难比宜加美称以播无穷继昭继诲彦弼宜赐号扶倾济难忠烈功臣各加实封一百户六军将士并赐号竭忠定难功臣应接前左右神策及诸军并凤翔兴德两道立仗兵士等各委所司准例各与优赏以报勤劳宰臣司空崔允挥涕入朝含酸?事防切发於超翔之际但勉谋於谭谊之间明大直若屈之机见反经合道之旨忠□爱我奋不顾家始则裂帛为誓合契禁军班列之臣忠良景附再安宗社宁愧古贤虽已畴庸未为报德宜赐囬天兴祚平难功臣并加实封一百户仍图形凌烟阁功着定倾名高死难永言风烈讵废赏延故尚父子仪赠太师晟赠太尉秀实赠太保瑊赠司徒杲卿赠太师真卿张廵许远南霁云等家有主祭祀本房子孙中每家各与一子九品正员官功格一时赏延後嗣既配庙廷之享仍传棨戟之门所以励仗节於千秋劝能臣於百代况新诛叛党尤景英风武德贞观以来历朝配享功臣及安金藏等宜委中书门下各捜访本房主祭子孙第其勲?量其人才各与叙用其有进状叙陈者委所司磨勘不得令有僭滥关畿不守先帝西廵惟我辅臣首图义计而故收复京城西面行营诸军都统鄜夏节度使李思恭扬威北鄙决胜东桥佐郑畋匡复之谋倅岐阳统制之命提戈奋勇运策摧凶终成逐雀之功显就囬銮之计逮予初位尚洽嘉谋追瞩崇勲宜膺庙食其郑畋已有别勅处分其李思恭宜委中书门下特与加赙仍配享僖宗皇帝庙廷故西面行营副都统泾阳原节度使程宗楚故收复京城行营都统行军司马前朔方军节度使唐弘夫各持将节来佐台旌争锋而深入王城力屈而衔寃寇垒莫覩归元之貌空留不朽之勲言念竭忠更隆茂典宜委中书门下并与追赠故南面招讨使天平军节度使曹全政顷当强敌克振奇勲弯弧百战於阵前夺槊横飞於马上天时莫救壮气空存宜从超等之褒用劝百夫之特委中书门下优与嘉赠有客之诗前经具载继絶之义历代所先言念於此岂忘旧典介公酅公各与一子九品正员官其二王三恪後各委有司准旧制修建夫匡国之臣殁身无悔所祈後代雪彼沉寃太和七年故宰相王涯已下二十七家并见?逆名本蒙密旨遂令忠愤终被寃诬六十余年幽魂无诉宜加恩霈用慰泉扃宜并与洗雪各复官资如有子孙在人家隐藏者任自诣阙及州府投状如非虚谬则与量材叙用故镇海军节度使李顺节顷岁奸邪乱政慨慷不平偶泄藏谋遂罹横祸仍遭诬构被以罪名虽已行昭雪之文未降褒崇之命宜申缛礼以慰忠魂委中书门下优与追赠寝园之内充奉之间夙夜兢忧应有遗阙其诸陵台令委中书门下切加选用仍令所司给与优料段丁栢子不得别有役使功须陵料以待栽殖其每年奉陵诸县差配芟刈人夫不少殊不切用徒为劳扰自今以後但每年芟薙之时委京兆府於本县苖税钱数内酌量功价及於陵令遣自和崔人夫委拜陵官常加检点其下宫宇舍委宗正卿京兆尹差官县司同加检点修饰务致尊严维城之重本支之良叙敦是先渥恩当厚其宗室子孙自兴德行在及光化元年所放出身及合许非时而参选者并委本司准旧例处分施行切令详实不得致令踰滥仍令吏部切加磨勘修集之人辛勤可闵访闻旅食动必逾年皆是吏曹及门下省因循致兹留滞始於磨勘远至进黄自冬涉春不得了絶自今委中书门下切提举吏部一事已上并须准旧例程限不得致有淹延自兵兴以来吏道全削办已及期者或衆人恤者几希遂使桑柘日摧荆榛岁茂将救黎元之命宜求抚字之仁应两京畿赤县委中书门下切加选择务在得人诸州府县令録宣三道不得轻有注受切须审以才材畿内编人久罹兵革虽连年丰稔而尚困艰贫念彼疮痍宜加恻隐应光化元年二年三年秋夏税合输纳属府州县及诸州斛斗草钱等所有逋悬并宜放免不得辄令官吏尚有追徵其去年秋所欠即不在此限郊圻之内兵革以来言念凋残固宜矜悯差徭人役须罗挠人在司局中之人又宜集事其京兆府每月合差赴飞龙掌闲虽是轮差诸县不免长挠疲人宜令府司於苖税钱内每月据所差人数目每人支钱送付飞龙司仰自和雇人夫充役途路所先通商是切关畿之地横赋非宜致物价之益高自商徒之难济令盐铁司及两神策军先有两市杂税并令停罢自今以後畿内军镇不得擅於要路及市井漂渡妄置率税杂物及牛马猪羊之类其有违犯者有人纠告以枉法赃论之镇县节度级及诸津渡访闻每年兴欺百姓广有邀求致令滞停切念两军京兆府差人觉察显行痛断都市之内屋宇未多闻浮造之人常须更出地课将期招葺宜有指挥应诸坊於公私地内浮造屋宇每月地课不得更有收徵甸服生灵正当雕瘵太仓输纳务在均平傥容厚歛之奸颇失忧人之意自今後太仓所纳斛斗仰司农卿准旧例坐掌校量之际切在奉公不得先任吏人抑屈百姓且朝廷旧制止有榷酒丧乱以来遂行卖麯本自度营利近年兼借两军畿甸之人皆言不便所宜徇衆不废赡军起今年五月以後京畿内任自制造私麯仰度支京兆府依旧例於酒店量户大小逐月纳榷沽钱仍酌量随月依前借军诸司充诸色支用其两军元造麹制下後便勒逐斤减价六月三十日以前货卖官麯其私不得更货卖至七月一日以後不得更卖官麹之限爰自乱离殆将二纪关畿之内掠夺颇多遂令黔首之徒或被丹书之辱睠兹寃抑须杜奸宄旧务买卖奴婢皆须南市署出公劵仍经本县长吏引检正身谓之过贱及问父母见在处分明立文劵并关牒太府寺兵戈以来条法废坏良家血属流落他门既远家郷或遭典卖州府曾不寻勘豪猾得恣欺凌自此准京兆府并依往例处分两市立正印委所司追纳毁弃改给朱记行用其传典卖奴婢如勘问本非贱人见有骨肉证验可据其卖主并牙人等节级科决其被抑压之人便还於本家委御史台切加察定其天下州府如有此色亦仰本道观察防御刺史各行条制务絶沉寃尧悬谏鼓禹拜昌言在明哲之尚然实古今之所重况乍祛蒙昧希钦和平思蹇谔而若疗朝饥虽激讦而亦不加罪谏官举职须务济时其文武常参官素怀术业者任上封章极言得失必当召见亲问所陈其有才识幽深事禆时政者加职升擢或藏器俟时隐於岩谷者委文武朝官所在州县以行实闻荐举衆目者实资於纲领搃庶务者必究乎本根将寻沿革之宜谅系张弛之道其有事不稽古官不易方欲正滥原须遵故实应有诸司法废制坠多时未复旧规者自今後宜委诸司各检举条録闻奏委中书门下详酌处分汉徵极谏晁董陈理乱之端晋策能言诜立贡阙遗之政乃登道广请举公平诚在得人以匡不逮应天下诸色人中有贤良方正能直言极谏博通坟典逹於教化军谋宏远政术详明者文武常参官及诸道节度观察等使具姓名闻奏荐至十一月到京朕当亲临策试择其可否施行鲐背燕毛礼经所重即验颂系汉诏所矜克存尚齿之规免致遗年之诮天下高年鳏寡八十以上委所在长吏切加安恤其有不幸者量与葬送仍存抚孤裔呜呼文王羑里克建周邦太甲桐居用兴殷道朕不敢忘大甸之辱公侯宜奬成万代之功进忠贤以启政途黜邪佞以惩覆辙庶乎上下共保我高祖太宗之洪基
改名
武宗改名诏
门下王者照临万?名岂尚於难知敬顺五行理宜避於刑克徵诸前史义实炳然昔大汉之兴洛旁去水所都名号犹乃避之况我国家运昌土德岂可常以王气胜於君名所以宪宗皇帝继明之初实以舍水必存冥数叶於贞祥汉宣帝柔服北夷恢弘祖业功德之盛侔於周宣御历十年乃复美称朕远推汉主之事近禀圣祖之谋爰择佳名式遵令典庶承天意永保鸿休宜改名为炎仍令所司择日分命宰臣告天地宗庙其旧名中外表章不得更有回避布告远迩咸使闻知主者施行【会昌六年二月十二日】
臣闻运行之道实本於维新称谓之尊必资於前兆此天人相与之明历数隂隲之祥恭惟烈光布在方策伏惟仁圣文武章天成功神德明道皇帝陛下仁深九有道冠三无绍列圣而垂休奄百王而迈德六气虽序重之以调均五音虽和资之以损益使刑刻自消於圣历隂阳未遂於洪炉亦犹周乐去金以享大年之兆汉都罢水用洪继代之光此皆九庙之灵兆人之庆臣等官叨近密职奉丝纶拚跃之诚倍万常品谨奉制如右请奉制付外施行
唐大诏令集卷五

[book_title]卷六
钦定四库全书
唐大诏令集卷六
宋　宋敏求　编
帝主
尊号批荅
先天二年不允上尊号
依王公等请上尊号制
荅朝集使蒋钦绪等
荅侍中裴光庭等
荅再请表
荅三请表
肃宗荅右仆射裴冕
太上皇荅皇帝上尊号诰
太上皇荅皇帝上尊号及让大圣字诰太上皇三荅上尊号并辞大圣字诰
太上皇荅上尊号并大圣字诰
太上皇允上尊号诰
宝应二年上尊号荅诏
荅第二表
荅第三表
荅百寮请复尊号
永贞元年荅宰相上尊号
元和二年荅宰臣请册尊号第三表
元和十四年荅南百官上尊号
荅宰相请册尊号第三表
荅第四表
长庆元年荅宰相上尊号
荅第二表
荅第三表
荅第四表
宝历元年荅宰臣上尊号第四表
太和六年荅中书门下上尊号
会昌四年荅宰相上尊号第五表
大中元年荅百僚上尊号第三表
大中三年荅宰相上尊号
咸通十年荅上尊号第四表
光啓元年荅上尊号
答第三表诏
尊号批答
先天二年不允上尊号
用观上古之主惟称帝王一字秦汉以来乃兼皇帝朕以薄德嗣守宝图乾乾厉惕惧不克堪岂自崇饰以招谴咎虽迫公卿之请终负平生之心所请加尊号甚无谓也
依王公请上尊号制　　　　　　　苏頲
门下朕闻天授命者为天所予人归德者为人之主故崇高有莫大之尊司牧有非常之号盖承天叙而立人极也我唐丕业冠开辟之初朕以眇身托元元之上绍休圣绪钦若昌图戢多难而极缀旒荡羣凶而夷触柱下安区宇上戴君亲朝廷以乂家国以治斯又叶天心而从人愿也太上皇释海内之重负官公私之远情以朕功宣提劔运膺当璧爰奉睿谋摠亲庶政日慎一日问安以庆於三朝为子为臣顺色靡遑於五让?共若厉寝兴是祗赖遐迩宅心戎夷内面奠敦风於寛大思致俗於仁夀而王公卿士献书草议陈帝王之籙考天人之符廼以鸿名加於菲德然则徇至公之议难以私拒当至诚之请不可词夺涉川罔济当宁兴怀敬遂祷祈益增寅畏所请上尊号曰开元神武皇帝者宜依有司可?日练辰?告郊庙详诸旧典备礼进册布告天下咸使闻知主者施行【先天二年十一月十五日】
荅朝集使蒋钦绪等上尊号【开元圣神文武】
礼贵正名法无虚美朕以薄德嗣守丕图常恐不逮安敢自足今羣岳称引衆善劳加荣号闻之增惕奚可当仁惟圣与文焉得轻议况太宗睿宗俱称圣谥予末小子安敢同之宜断来表【开元二十六年】
荅侍中裴光庭等同前初表
卿等思致君尧舜欲加号圣文朕内省虚怀安敢当此又太宗睿祖皆有圣谟纂承祖号安敢同称幸体朕怀宜断来表
荅再请表
圣文之名称号所极卿等致君尧舜亦宜导以冲撝超驾前王弥增夕惕岂朕好誉之心内致自矜之色外形招此假词以相虚美静思反照抚事求心诗云我心匪石不可转也幸悉所守即断来章
荅三请表
惟圣与文洪名极称内省虚缺安敢冒承匪石之心已具前荅方与卿等上调元气下遂苍生致削浮华化归敦朴升崇高之号去满假之端勉建皇极以迎天佑悉此至言宜断来表
肃宗荅右仆射裴冕上尊号
朕以眇身敬承明命两遭狂徒扰乱宗社不宁禀上皇至圣之谋当仗钺秉旄之任六师一振残孽无遗上皇厌彼代纷弃兹人事万邦之重畀付朕躬传授宝符乃加徽号朕再三固让实增□俛恭膺典策感庆良深覧卿等来章倍加祗惧依卿等所请【至德二年十二月】
太上皇荅皇帝上尊号诰
昊穹垂佑宗社发祥尔往在龆年素彰岐嶷洎乎问寝日增孝敬吾久勤庶务常奉至真特好冲虚寻将付托尔以华戎鋭士构定神州功乃格天德惟迈古是用援兹国宝加夫大号典章弘集喜慰盈怀实惟道企前王何必志在让礼克承丕业以副至公即断来表
太上皇再荅皇帝上尊号诰
三朝问礼五让丕图用殷后之师载勘牧野同周王之步来入镐京美暎缣缃功侔造化命之守器加以鸿名归景运而有融当乐推而难拒予栖神道要养志真元邦家乂宁自多愉悦
太上皇荅皇帝上尊号并让大圣字号
天地肇启皇王聿兴故三王垂御图之迹典坟着牧人之要爰立邦家其来尚矣予承百王之遐运继五圣之丕业亭育区宇宠绥蛮夷罔不率从多历年祀顷者奸臣煽祸中原构衅汝睿略悬於两曜鸿勲格於九天终古莫俦上天是赖故加之大圣建以崇名用膺多福何所与让予夙逹古妙远寄真宰凝神澹泊足可自怡至於宗庙陵原常展庆矣郊禋豫动固陈仪焉方期仙於上境已遗荣於中域汝欲归尊於父实在因心爰及朝臣亦同恳愿且无为於冲漠又何取於徽名宜悉此怀用全至道耳矣
太上皇再荅上尊号并辞大圣字诰
古者华胥大庭神农黄帝淳俗归於太素正真契於无为虽不累烦缨亦崇其称号吾久寻玄旨远袭仙宗既欣襄野之游更乐瑶池之宴倏然自逸岂在尊名尔亲率百寮至於再请则蒸蒸之孝实冠於当今而荡荡之德独慙於上古频覧章表恳志难违汝宝命维新鸿勲允集用加大圣之号克副昊天之心若承命无渝万国同欢於翼戴傥固辞不巳吾亦有未膺乎册典勿为名让宜恊至公朝野之情固多荣幸也
太上皇三答上尊号并辞大圣字诰
道高者必传其迹德着者必享其名汝廓净妖氛载安社稷万灵式叙岂非大乎两仪交泰岂非圣乎吾所以亲受宝符自题徽号宁惟对於列辟谅已闻於率土涣汗之出理不可收缔言之行事必有在将固撝谦之道是违亿兆之情天地神祗未以为当宜膺景命即断来章
太上皇允上尊号诏
汝孝以奉亲明以御宇上从君父之命下狥黎元之请既弘茂实爰副洪名千后攸高百王是式循环章奏嘉慰可知予思每集虚心恒遗照方契真宗之旨岂云称号之荣汝就养无违归尊有恪再献从龟之吉复当乙巳之辰已备典章当依来请
宝应二年上尊号荅诏
朕嗣守洪名钦承丕构克清多难奄甸万方圣灵在天玄德敷佑南面恭已朕何有焉巨猾削平非予之武言念海内生人至艰兵锋犹虞暴骨未掩日旰忘食宵分疚怀遽称成功良谓虚美玄宫甫毕岂期即及改元宝位至尊何以更言加号宰相之任职在匡弼进劝之词深所不取
荅第二表诏
朕内省德薄在於人上绍高祖太宗之天下承上皇先圣之丕业惕然南面常惧君难岂因乐推亦自光大况山陵甫尔濡露增怀?县凋残薰风未畅遽行古制虚受鸿名是用绎思未宜献可五始之义诚在体元三年之道以其无改所陈徽号亦有旧章若更尊崇得非自圣股肱辅弼惟欲致君空动诚请之词未副昌言之理
荅第三表诏
年叶五纪成岁以授时君临万邦向明而听政体元不润其色处实不为其宾朕若昔大猷允怀?已务於简易岂曰崇高常深负荷之忧敢忘祖宗之烈卿等搃括羣议昭升旧章周爰典籍之文鈎校天人之理对扬耿命进劝皇图请踰年而改元益正位以加号敢废春秋之义用谐啓沃之心敬允乃诚良多慙德
批百寮请复尊号表
三省来章弥用兢惕再崇大号何以当之前者示怀盖非冲让尚劳敦请岂所宜然卿等博学古今列於朝右思弘献替共致太和岂以虚名重予不德再三循省增恧於怀想尔深衷勿更陈请【贞元六年】
批荅宰臣请上尊号
伏以高祖太宗接千载之统垂无疆之休太上皇承九圣之烈传莫大之庆嗣德缵业允文允武弘帝尧之钦明宗玄元之清净付朕天下颐神保和至道光於唐虞至仁合於天地卿等?述休德祗献鸿名循省再三允符朕意朕获守宝位丕承睿训虽?恭寅畏不敢怠遑而泽未洽於羣生理未臻於皇极遽言徽号何以当之虽嘉乃诚难遂来请其上献太上皇尊号宜依所奏凡百卿士当体至怀
批荅宰臣请再册尊号第三表
朕获承丕绪以抚万邦照临无日月之明膏润无江汉之浸常恐吉蠲虽备未享於天心教道虽勤未谐於人欲谅慙匪德敢议鸿名而宰臣羣公宗后庶尹上引祖宗之丕矩下述黎献之诚心诫子以处泰而思劳告予以爱名而务实陈以恳迫至於再三先典不可以固违羣情不可以屡阻与其守让而繁饰不若纳规而徇公遽抑至怀勉从来请顾惟不称兢惕殊深【元和二年十二月二十二日】
荅南省请上尊号表
朕纂嗣洪业托於王公之上常恐涉道犹浅烛理未明夙夜祗畏罔敢宁逸至於法天象以垂制顺人心而平乱立刑辟而不峻兴礼教而不倦简黜浇薄延纳忠直思济於道保合太和今寰海削平载弢弓矢皆赖辅弼之臣尽规於朝庙将帅之略宣力於邦家循省表章请崇徽号武功文德扬美於予用愧於怀何以及此尚以昆夷未服边鄙犹虞不敢允从宜即断表【元和十四年】
荅宰臣请册尊号第三表
昔我祖宗每崇徽号皆以道侔天地泽被生灵故请之不疑而受之不愧是谓典礼鸿光赫然朕以寡昧祗承宝位?恭惕厉不敢荒宁常惧礼化未敷非以自尊为意若荡清寇孽修举政刑此乃中外英贤叶心所致复於前疏亦已言之卿等善则称君过陈功德表章三至益愧於怀岂大体之必然何恳言之不已沉吟终日未果允从
荅第四表
建崇名加大号必自盛德而因全功苟非其时难以拟议朕绍十圣之统绪遵百代之宪章冕而事天忧勤不暇乃者忠臣敦化良将策勲有寇难而必荡必平用兵戈而不蝗不旱此乃多士叶力成此小康岂予一人独运而致卿等四陈章疏每沥肺肝表士庶之诚心徵朝廷之故实愿饰虚美皆为过谈谕而复来势不可止虽重烦典礼殊不自安而深念奏陈亦当从允勉依所请良用愧怀【元和十四年六月七日】
批宰臣请上尊号表
朕以菲德初承大宝严恭夙夜修已临人烛理未明举政多阙虽克展郊禋之礼或未称瑞应之符而俗尚凋讹人未康乂所患德之未立不患名之不尊至於北狄求和西戎即叙南越投戈而率化东夷继踵而来王不候七旬之期自销积纪之弊此皆祖宗垂佑公卿叶赞之力也朕何有焉遽议虚名深愧未称卿等志思将顺诚切忠君宜体至怀勿徇虚美【长庆元年四月】
批宰臣请上尊号第二表　　　　元稹
朕闻天职生植圣职教化天职举则四时行圣职修则万方理然而天不以行四时而为德故荡荡无名圣不以理万物而为功故谦谦不宰顾朕小子获承丕图上赖祖宗之灵下托股肱之力先定镇冀次来幽燕皆吾日月之所照临车书之所辙迹失之则有以自愧得之则何足以自多况今四方虽清物力方困六戎虽伏边备尚劳百吏虽存官守多旷万目虽设纪律未张有此四者不敢遑宁思与卿等夙夜俾乂卿宜为我提振大法修明政经讋窜戎狄康阜黎庶四者既理名焉用哉朕方以臯夔之务委卿卿宜以尧舜之事教朕骤加徽号深耻近名循省表章难徇来请【长庆元年四月】
批宰臣请上尊号第三表　　　　　元稹
昔齐桓议封禅管仲骤谏其未宜晋武平江东何曾深惟其远驭彼二臣者居安思危之志明有犯无隐之诚切也况朕寡德谬膺昌期赖先帝削平之威蒙列圣寖渍之泽聿来燕翼克静华夷既无德而有威实以祥而为惧卿所宜朝夕纳诲警子荒宁虽休勿休日慎一日而乃过为溢美频上鸿名谅多丹赤之诚殊非药石之爱汝为予砺为朕揣摩汝为予舟为朕康济强我懿号不若致我为有道之君加我虚尊不若致我於无过之地宜罢来请用副乃怀
批宰臣请上尊号第四表　　　　　元稹
朕以元月正日祗见於九庙对越於上玄千官在前万乘居後覩声名文物之盛望城社宫阙之尊尚念高祖太宗艰难於营制德宗宪宗殷勤於缵复惧不克荷以羞前人寅畏严恭或冀无过而燕赵底定戎獯和宁实惟列圣之休安敢自大其德左右辅弼庶尹师长猥以鸿名愿加薄德三诏执事抑而未行物议逾坚予衷未信四陈章表备列古今且曰告?之时宁忘继志问安之下胡不畏心事有切於显荣理难从於固执於戏允恭克让既见夺於羣情克已为仁庶自勤於三省勉依来奏深用愧怀【长庆元年五月某日】
荅宰臣上尊号第四表
前上三章皆有报旨推本帝王之道研究天人之际可谓尽矣能无谅哉朕辞愈坚来奏愈恳考蓍龟之意酌卿士之心义贵从人事难狥志然体未济之象警慎将然复大畜之文模法往行虞舜勤民以恭巳文王事主而小心自厉则鍳乎殷汤盘铭持盈则戒乎周庙欹器还珠却马使无愧於前贤菲食罢台冀有示於来世率是道也庶无悔乎勉遂羣心祗循祖训敬允诚请愧惕良深【宝历元年四月三日】
荅中书门下上尊号
朕以菲德纂承睿图业业乾乾惧不克荷是用发天地无私之道以成化象日月无私之照以烛幽慕唐尧虞舜之为君继贞观开元之致理朕以夕惕宵兴不遑暇逸冀将昭复圣哲保绥华夷至於鸿名尤不轻议尚未审度岂可属心卿等台铉重臣翼宣元化宜匡朕志臻於缉熙今隂雪伤和尚资寛宥乃以文武至德加於朕躬省视奏章难从虚美宜断来表深谅予怀【大和六年正月七日】
批荅宰臣上尊号第五表
前覧四表报皆一词可谓君臣之义至矣天人之理尽矣朕辞益固卿请益坚诚献可之不移奈虚美而难处山虽崇而降地易象明言海虽大而下川玄元深旨文王以小心事帝虞舜以恭已临民盘铭取励於殷汤欹器戒盈於周庙皆以畏惕而自警不闻满足而虚尊卿等以塞北平戎山东殄寇韬兵偃武鎛戟为农郊天之年瑞雪清路册号之夏嘉雨灭灾毁摩足坏法之刑荡并寇乱常之暴此皆上玄厌祸宗社储休至於刑政克明文武具举年登适臻其气顺俗阜实自於官修内承宰辅之谋外尽藩侯之力余虽垂拱且有何功况增鸿徽尤非称德既频推美何以当之然体贵从人事难狥志祗循前训允遂羣情殊不自安谅非纵欲勉尔所请深用愧怀【会昌四年十月七日】
荅百僚请加尊号第三表
朕获承丕绪奄有万方忧物之心常怀惕厉荷天之力渐至敉寜此中外元僚文武庶政咸有一德以匡冲人而卿等猥以鸿名加於菲薄拜章沥恳至於再三伏念自列圣以来何尝无今日之请然率不能让者上慰宗庙之灵下迫羣臣之愿粤予小子岂敢久劳卿士之心哉敬允乃诚良深自愧所乞宜依【大中元年十月】
荅宰臣请御丹凤楼上尊号
勅旨没陷河隍百有余岁中原封界咫尺戎疆累圣含容久劳征戍伏思元和中将摅宿愤常欲经营属诛锄叛臣未暇收复今则恭行先志克就前功不远徵兵不劳财力二州之外兼得七关又取维州粗成边业尚以息民解甲未收山外诸州且以肆眚申恩所以颁示天下其御楼依所乞【大中三年十一月二十五日】
荅宰臣曹确等请加尊号第四表诏
夫功合天者称皇德合地者称帝皇帝二者朕已享之况孤寡不谷之名靡遵於玄祖明皇孝德之号久慕於冲人业业兢兢惟惧不称南蛮未讋师旅尤屯东寇虽平疮痍尚大方将罪已曷敢矜功卿等修德鋭於臯陶耻君不如尧舜铺陈故事增饰洪名谦恭愈坚表章叠至对扬之际忠恳弥彰弘我以奉先勉我以从衆亦念乙酉之岁坚请不逾今复固违似矜小让名实不副朕当不敢荒宁始终相成卿等勤於献替勉尔来请深用愧怀【咸通十年十月十日】
荅宰臣萧遘等上尊号
朕猥以寡德丕承耿光宵旰虽勤兵戈继作困生灵於豺豕委宫阙於榛芜罪已则深噬脐何及尚赖天地悔祸祖宗降灵内之则公卿大臣外之则方伯元老上凭眷佑下悯蒸黎允叶一心克济四海廓妖氛於?县剗戎垒於郊圻虽复旧都匪遑高枕呜呼大耻才雪羣生未苏文武典章坠无半在威权法制行亦几何土疆徒系於地官征赋罕归於国帑肃恭常祀尤在正辞昭格上玄宁容溢美卿等同匡艰运当识深衷加以虚名斯为不急步骤锱铢之际自有至公照临显晦之间宁资外奬当勤纳诲宜断来章【光启元年五月某日】
荅第三表诏
朕以寡昧嗣守丕图思臻太和不敢宁处干戈载戢稼穑少登礼乐中兴声教遂被是用郊上玄以报本解密网以缓刑岂非九庙降灵羣贤叶力共赞薄德致兹少康永惟眇躬实惧虚饰卿等上稽天意下采人謡旁访典谟俾奉明训以为天地之道既不让於强名皇王之心宜屈已而从物累贡殷勤至於再四虽凿井耕田未及勲华之理而乐推欣服难违亿兆之情既狥衆词终疑溢美勉尔来请深用愧怀
唐大诏令集卷六

[book_title]卷七
<史部,诏令奏议类,诏令之属,唐大诏令集
钦定四库全书
唐大诏令集卷七
宋　宋敏求　编
帝王
尊号册文上
应天神龙皇帝册文
开元神武皇帝册文
开元天宝圣文神武应道皇帝册文
开元天地大宝圣文神武应道皇帝册文太上皇加光天文武大圣孝感皇帝册文睿圣文武皇帝册文
元和圣文神武法天应道皇帝册文
尊号册文上
应天神龙皇帝册文
维神龙三年岁次丁未九月丙申朔五日庚子具官某及文武羣臣等谨昧死再拜稽首奉册言爰自厥初肇兴司牧皇矣抚极蒸哉察道莫不因时适变改物殊徽推五运而陟崇高步三微而应历数天地人皇之称立始别洪荒唐虞夏帝之君尊渐详文质姬水以椎轮发号烈山以斲耒增祥然後仁被德宣功昭业远历访前古兹为旧式大唐受乾坤之胜命当?县之讴歌奄有黎庶遂光宸象应天皇帝陛下垂旒御宇截海披图承四业之休光握三灵之宝契虞舜蒸蒸之德永锡羣方周文翼翼之心其凝庶绩驱齐人於仁夀致雅俗於醇醲六府咸修五戎不用航海梯山之客奉贽输琛耕田凿井之夫击壤鼓腹中外静谧表里雍熙而孽子?天乱臣干纪谋同触瑟祸剧弄兵不虞之灾忽生於肘腋无象之鍳独愤於神祗於时凶?逼楼圣君凭槛威灵下济觉封豕之周惶丑逆上瞻见神龙之辅翼宝仗以亿千之卫天仪成丈六之容衆瑞共临羣妖大骇尽迷方而夫据咸夺气而忘精顾盼而斩馘轝屍指麾而氷消雾释虽复草为兵甲秦师惊蒋帝之神树作藩屏释主屈魔王之衆虵躯之变娲后蛟影之随汉高未足以匹此奇徵方斯伟应自非冥符幽赞睿感?通何以承波若之护持享高明之福助昔者伏牛之主遂号牺皇名鸟之君仍题凤纪法身用马鸣成道上士以龙德为仙敢托元符爰资故实谨上尊号曰应天神龙皇帝鸿猷载肇昌历惟新庶以仰顺乾心俯从人欲天长地久更隆四大之尊名玉振金声恒为百王之称首盛矣美矣皇哉唐哉臣某等诚欢诚喜顿首死罪死罪再拜以闻
开元神武皇帝册文　　　　　　苏頲
维先天二年岁次癸丑十一月辛酉朔二十八日戊子摄太尉臣某等六千五百一十四人言臣闻厥初生人首出庶物物不自理惟后所以康乂后不自尊惟人所以归往古先哲后安人育物表功崇号不可辞也皇矣上帝临於巨唐降氤氲垂耿光重熙而累盛至太皇而授圣皇臣等敢稽首而言曰曩者景龙之末长虵纵祸陛下虑宗社之坠提劔夷之则因亲以尊主问者朝有贼臣天罚大憝陛下拯邦家之难援旗剿之则错枉以举直戮不及嗣恶惟其身思与王公卿士等下逮元元扬闓泽而布和气臣又闻之轩梦华胥尧期姑射未有一其道而顺太皇之心文王昭事武王缵绪未有一其时而居圣人之位褰裳释重至公也端扆向明至孝也使九族惇叙百工允厘东西南北砥砺声教彼灵有四招翠黄而可乘我宝有三指珠玉而不御然犹发挥礼乐驰骛典坟论思献纳进善从谏日慎於一日矣上指天意下考人谋卓哉恊元符而铄灵命而已夫开者泰也罔弗亨元者善也罔弗利神者圣也罔弗通武者威也罔弗服臣等不胜大愿昧死上尊号曰开元神武皇帝谨上玉册玉玺臣等诚惶诚恐死罪死罪谨上
开元天宝圣文神武应道皇帝册文
维天宝七载岁次戊子五月庚午朔十三日壬午摄太尉银青光禄大夫守刑部尚书兼京兆尹上柱国颍川郡开国公臣蕃昊及文武百僚等谨稽首奉开元天宝圣文神武皇帝陛下臣闻惟道至大王者均其名惟天丕应圣人光其德陛下弘启玄宗绍开皇运淳化既洽劳谦有恒每涤览真经?心明祀将以荅三灵之睠命为万姓而祈福故得玉芝敷白鱼见卿云降仙传对扬之休必有不可让者也於是公卿宗子耆艾法流诣阙奏章愿增徽号至於再至於三伏奉甲戍诏曰祯祥者所以合天人鸿名者所以彰德业今封章继至诚请甚勤敬膺神休允荅人望臣等不胜大庆谨上加尊号曰开元天宝圣文神武应道皇帝伏惟开辟之功简易之德与道同运体乾无极
开元天地大宝圣文神武应道皇帝册文
维天宝八载岁次已丑闰六月癸亥朔五日丁卯摄太尉开府仪同三司行尚书左仆射兼右相吏部尚书崇玄舘大学士集贤院学士修国史上柱国晋国公臣林甫特进行左相兼兵部尚书崇玄舘大学士太清宫太微宫使上柱国臣希烈及文武百官正议大夫检校礼部尚书上柱国清河县开国男赐?金鱼袋臣崔翘等谨再拜稽首奉册开元天宝圣文神武应道皇帝陛下臣闻自昔帝王与道同功者道宝降焉与天合德者天命彰焉陛下功冠九皇德包三古而犹朝乾夕惕朝礼上清复玄化之雍熙致苍生於仁夀故昊穹眷命烈祖垂休玉芝再产於宸居瑶圃悬记於仁洞混成微旨允属圣躬陛下推美广孝克崇祖宗之礼羣臣以公议纳忠庶叶承天之意乃有卿云散彩瑞日重轮对扬大号固不可辞让者也於是公卿宗子耆艾法流顒然诣阙奉章陈请陛下犹怀谦冲之德至於再至於三伏奉景辰诏曰隂隲既启公议屡陈惟怀永图敬依来请臣等不胜大庆谨上加尊号曰开元天宝圣文神武应道皇帝伏惟覆载之功广大之业丕膺鸿烈宝祚无疆也太上皇加光天文武大圣孝感皇帝册文
维至德三载岁次已亥正月甲戍朔五日戊寅太上皇若曰古之握乾符建皇极社稷不可无主帝王惟有归往尧禅舜舜禅禹畏天命也启嗣禹武嗣文从人望也革命易姓举至公於国纂戎继统用不私於亲斯美大矣朕承五圣之丕业宅万国而为君膺时抚运载将四纪梦帝与龄实受多福曷尝不?恭至道亭育羣生早厌黄屋之勤每怀?霄之驭惟父知子我有元良惟君安人久思付托皇帝天纵睿哲日跻孝敬率性之至通於神明财成之道冠於宇宙朕往以萧墙之难克保宗社故先帝禆予以主鬯顷者中原之祸期辑邦家我於是命尔以仗钺当经纶云雷之际栉沐风雨之时思契宿心累有成命而义不奉诏谦不踰尊至於再三明兹恳让洎即戎致讨观兵朔漠驱驭豪杰用服乃功於明辟天亦集大命於尔躬推之至公终陟元后夫名以制义器以昭德今羣公卿士咸旅於庭明听朕言敷厥成训於戏奄有四海克康兆人光天之业也经纶天地勘定祸乱文武之功也雄图英筭大圣也保国安亲孝感也今加徽号於皇帝曰光天文武大圣孝感皇帝授传国宝符受命宝符各一上副於天中契於神下叶於人三者朕无愧焉永保累圣之鸿绪对一人之休命朕将访道峒山追踪汾水超然金阙之上终以玉京之游不其至哉良愿毕矣宜令所司择日即行册礼
睿圣文武皇帝册文　　　　　李吉甫
维元和三年岁次戊子正月癸未朔十一日癸巳摄太尉银青光禄大夫守兵部尚书兼御史大夫上柱国赵郡开国公臣李巽及文武官五千七百九十四人等言臣闻自天玄而升地黄其凝皇王之道尧舜首出故典谟述焉自尧及唐历纪三千致理之君不过十数升平之运不至五百天人之交际不其难欤我唐运之兴昌期是膺四海一统十圣丕承以至於皇帝则君十一而年二百矣历考前代丁於斯时皆王泽已竭君明寖替未若我后之惟新厥命我唐之中兴厥祚顾视周汉不其蔑欤伏惟皇帝陛下绍太宗之英武禀德宗顺宗之寅畏乾乾翼翼若不满志故爱於文母顺色之孝也睦於兄弟因心之友也崇谠议察迩言去疑谋杜谗说俾王道正直砥为夷涂发前圣之韫匮披人文之光耀而气有沴者反时为妖若黎崇之不恪苖人之逆命或诞敷文告或震叠武功圣造不疾而速非陛下畴能之然後奉四表之欢心搃百神之受职蠲祀於清庙严禋於上玄天地察而神祗着矣臣闻之君人者谦逊静慤则天应之以福故休祥出焉慈和爱育则人应之以诚故鼓舞从焉王者因人心稽天意天下俱应而徽号加焉至公之道不可辞也臣等所以勤勤恳恳至於再至於三愿奉鸿徽以彰休德陛下犹三揖而五让之久而罔已始降俞诏於是百辟卿士洎四方侯卫之臣上言曰陛下诞睿圣之姿膺会昌之期经天地之谓文禁暴乱之谓武臣等不胜大愿谨奉玉册玉宝上尊号曰睿圣文武皇帝惟陛下懋一德勤万邦干禄百福垂唐之无疆
元和圣文神武法天应道皇帝册文　崔羣
维元和十四年岁次已亥七月丁丑朔十三日巳丑摄太尉金?光禄大夫检校司空兼太子少保上柱国郑国公食邑三千户臣绶及文武官五千七百一十八人等言臣闻惟天惠人惟元后作人父母大宝曰位至公者名帝皇尊称肇自三五其义尚矣尧舜禹汤文武成康垂於典籍为万代法非名欤殷有天下武丁大其业周有天下宣王嗣其训在汉七叶亦称盛强中兴之美与我不类皇唐统天二百有二载祖宗崇光四海一家礼文宪章矩矱大备元符昌历畀付有在洎我后之握图也齐心於穆清垂意於大宁文昭武烈冠今迈古始负固不若者莫匪颠踣输忠来附者克保蕃祉天宝之季孽臣干纪灵诛亟扫余氛未弭兵不得戢六十五年於兹矣元和致理思櫜弓矢睿谋前定所向风靡两河既清泰阶砥平戴白之老欣感出涕不其盛欤伏惟睿圣文武皇帝陛下德配天地明并日月严荐於宗庙尽敬於郊禋孝通於神祗仁浃於动植内睦於九族外怀於四夷乙夜观书日昃听政恤刑懋赏劭农劝学历选列辟英声茂实其何以加焉日者淄青不恭告让罔悛任下推诚出师徂征玉垒金陵之遐阻悬瓠营丘之险域或肆於都市或悬於藁街其余琐细盖不足纪上以摅列圣之愤下以叶千龄之庆然後辟四门贞百度会?县之玉帛旅梯航之贡篚咸曰不图贞观开元之化复覩於今日矣陛下劳谦祗畏不自暇逸让德於上天推功於羣臣访阙政修坠典不以龟龙为瑞以贤俊为瑞不以珠玉为宝以慈俭为宝卓哉煌煌信可假玄穹而蟠厚载者巳是宜尊徽名膺显号以光於典册以顺於人心以荅於天意不可辞也臣又闻之居安思危纳谏从下远谗慝旌谠直爱养黎庶敦尚朴素斯皆高祖太宗顺宗之遗训也而陛下躬行之造次必於是寤寐必於是实万姓之福无疆之休佥曰功成而礼不崇德广而名未称臣子之罪也於是百辟卿士藩卫耆耄稽首上言至於四三陛下深秉谦冲诏谕往复不得已而从之伏以纪年之盛冠於大号厥有旧典书不云乎乃圣乃神乃武乃文传曰惟天为大惟尧则之则法也王者昭事上帝取法於天道德经曰天法道道生一唯上圣至德兼则利物行清净自然之道为能应之臣等不胜大庆谨奉玉册玉宝上尊号曰元和圣文神武法天应道皇帝伏惟陛下景福是膺如日之昇虽休勿休翼翼兢兢对越鸿名丕赫成能万夀百祥罔不丰登天祚圣唐惟圣丕承臣绶等诚欢诚跃顿首顿首谨上
唐大诏令集卷七

[book_title]卷八
钦定四库全书
唐大诏令集卷八
宋　宋敏求　编
帝王
尊号册文下
文武孝德皇帝册文
文武大圣广孝皇帝册文
仁圣文武至神大孝皇帝册文
仁圣文武章天成功神德明道大孝皇帝册文
应乾圣夀太上皇册文
尊号册文下
文武孝德皇帝册文
维长庆元年岁次辛丑七月乙未朔十八日壬子金?光禄大夫检校司空兼太子少保上柱国郑国公食邑三千户严绶文武官六千二百七十七人等言臣闻天以万物付圣人圣人本天意而保乂之惟牺农先天而贞惟轩辕奉天而行惟尧舜法天而明莫不絪緼粹精昭建鸿名以至於夏殷周汉谦俭服义仁爱忠利亦着称谓代济其美当隋之末我高祖神尧皇帝救拯焚溺应天立极荡氛昏扬凯泽父教而母育恩德高肌骨维天宝季岁贼臣紊常尘起幽陵毒流四方累圣含弘视人如伤余枿势滋专土擅强宪宗因天时顺人心举武经明大刑连拔坚险颠踣同恶冥冥沉沉犹恃榛秽干戈不得息者绵六十七祀逮我后之御历绍太宗之求贤审官举直错枉体玄宗之尊师敬道清静致理法肃宗之循名求实刑赏用中广德宗之亭毒含容博采虚受而後展严於配天夷思於法宫从物无私推诚至公霈矣乎广受寂然乎感通神武不杀而天下会同昔少康祀夏聿修皇祖之训周武继统务广文王之声爰洎宣王克服蛮荆劳来安集洎汉光武既平陇蜀听政忘寐伏惟皇帝陛下以至圣之姿诞启昌运重明之业绍开中兴岂无避违从风悦化而自革岂无氛翳大明昇中而自除皇泽畅於九围文命敷於万国则向之数王何足称哉尚复孜孜庶本不遑劳谦日昃讲道求贤议狱恤刑去谗进直以利物勤人为政本以检身戒惧为化先自诚而明日慎一日是以天道惟新於景命玄德亟闻於四方亿兆咸曰大哉君心复曰懋哉君功降延禧之主扬仁夀之风恢帝图廓皇纲崇鸿名显无疆不然者何以荅上灵之眷命乎何以惠庶氓之恳望乎於是垂白之老缁黄之衆与侯甸藩卫之士守阙稽颡日以上请臣等所以勤勤恳恳敢固以言陛下犹坚秉撝揖至於三四不得已而降前诏於是百辟卿士考天人之意稽典礼之义进而言曰陛下崇儒问道恭默致化文之明也保大安乂感怀夷夏武之彰也严恭寅畏博爱广敬孝之大也宣慈惠和忠恕利物德之盛也臣等不胜大愿谨上玉册玉宝上尊号曰文武孝德皇帝伏惟陛下敬天之锡昭圣之功高明有严慎德无穷赫赫融融与天比崇臣绶等诚欢诚惧稽首顿首
文武大圣广孝皇帝册文　　　李逢吉
维宝历元年岁次乙巳四月甲戌朔二十日癸巳摄太尉银青光禄大夫检校右仆射兼太子少师上柱国天水郡开国公食邑二千户臣赵宗儒及文武官六千五百四十一人等言臣闻自古王者之御极也必上奉乎天地丕承乎庙祧法天地所以宅八紘严宗祧所以垂万叶非休声震越不足以齐焘载非尊称超卓不足以光祖宗则名实之际不可诬也肇自上古质文未具号兼三五事本嬴刘其後正闰相承南北更王佥事因袭而罔图旌别苟鸿猷既洽徽数莫申贻诸裔昆靡所称谓抑当时臣子之罪非所谓纳君於善者皇唐列圣备有典常高宗而降代享丕号以至於玄宗之治平肃宗之荡定德宗之烈文宪宗之戡剪先圣之克荷重熙累盛震迈古昔未有不由斯者巳伏惟皇帝陛下濬哲自天寛仁在躬圣龄方富睿德咸称行懋於朱邸声飞於青宫始践祚而虞舜之大孝闻焉既郊天而文王之小心着焉竭爱敬於西宫示仪型於四海慎简名傅优宠直言自嗣位以来百度维新九围式叙边烽罔不罢属国罔不来灵化有肸向之助风雨无伏愆之候至玄至赜可胜道哉由是百辟羣司耆儒硕士文武臣庶缁黄幼艾殊形一心异声同辞隳肝沥胆奉上徽称其诚至矣吾皇犹惕然三让不得已而俞焉斯谦尊而光卑而不可踰者也夫经纬天地曰文则二仪交泰矣克定祸乱曰武则八蛮顺轨矣格於上下非圣欤通乎神灵非孝欤臣等恭考庶言强名圣德不胜大愿谨奉玉册玉宝上尊号曰文武大圣广孝皇帝伏惟陛下祗上帝之眷命荷累圣之储休外顺四夷内从百辟时承昌运昭受鸿名然後躬大易不巳之义思礼经日新之旨鍳拜休之至诚考无过之格言以缉熙庶绩重其文以斥去羣邪盛其武以日逹四聪载大其圣以慎守九庙益广其孝克俭克勤有初有终所踈者佞所近者忠畋游必省献替必从无忘我高祖太宗之丕烈以永家邦臣宗儒等诚欢诚惧顿首顿首谨上
仁圣文武至神大孝皇帝册文　李德裕
维会昌二年岁次壬戍四月乙丑朔十四日戊寅摄太尉光禄大夫守司空兼门下侍郎同中书门下平章事臣德裕银青光禄大夫守尚书左仆射兼门下侍郎同中书门下平章事臣夷行金?光禄大夫守尚书右仆射兼中书侍郎同中书臣珙银青光禄大夫守中书侍郎同中书门下平章事臣绅及文武百官金?光禄大夫检校司徒兼太子太保臣僧孺等六千五百七十四人等言臣闻羲皇首太古之号成汤显圣武之称我高祖皇王是宪尊名若古诒厥丕训为子孙之法岂不善始善述哉矧乃巨唐受命继体天业理运将至大君以兴昊穹所以开至圣也曩者明两未定帝华不协舍允传圣深惟至公先后所以昭天命也亦犹尧发於唐侯文兴于代邸神明之祚不其难乎伏惟皇帝陛下清明博鬯光耿四海玄德莫隣天休大赉日角见表志气如神爰初定命正心理物如辰居其极而天下无邪矣由是昭德塞违尊贤远佞禹不自满成不敢康罔游於田不迩於色自闺阃以施王教由家道而刑国风去比周核名实揽权纲择圣纪修旧典协诚质扦嘉坛欵太一进正臣以端治表礼故老以求谠言远无蔽狱近无留令祈玄祖而膏雨降祀灵岳而嘉谷登省刑罚而蓬孛消发仓廪而螽螟息去岁龙旗承祀大辂亲郊捧玉瓒而一献光灵来格振金石而六变魄宝昭临然犹古训是学缉熙於道天文炳焕云汉其章温恭敬逊承太任之教和乐恺悌洽戚藩之心德风偃於羣黎威霆动於絶域又以敬养不逮於长乐昭配未升於祢宫每怀嗣徽蒸蒸而慕所以奉若慈训对越两仪因心立制永锡其教寛底剭之罪兴恻隐之心回霜收电为之反汗及单于慕义景附朔边耀德戢兵谦临是受至於备文物展国容莫不先甲而布甘泽丁辰而廓隂翳和景晏温卿霭絪緼斯所谓神祗之心应矣天人之际交矣於是服冕之士戴鶡之伦暨藩卫邦伯黄髪台背不谋而进曰陛下玄默天晬辉光日新大矣孝熙四极爰臻诚宜玉版温润镂鸿名之德神宝焜耀荐万斯之年丕天大典不可辞也陛下犹谦退固拒至於三四羣臣不巳乃曰俞哉夫徧覆包含之谓仁极深研几之谓圣宪度着明之谓文蛮夷震叠之谓武感而遂通之谓神无思不服之谓孝臣等不胜大愿谨奉玉册玉宝上尊号曰仁圣文武至神大孝皇帝伏惟陛下乾健不息谦尊而光乐戒其躭禽戒其荒夀乃侔於殷宗俗乃厚於成康贻燕後昆受福无疆臣德裕等诚欢诚惧顿首顿首谨言
仁圣文武章天成功神德明道大孝皇帝册文
维会昌五年岁次乙丑正月巳酉朔一日己酉夫守太尉兼门下平章事臣德裕光禄大夫守尚书右仆射兼门下侍郎同中书平章事臣悰朝议大夫检校尚书右仆射兼中书侍郎同中书门下平章事臣李让夷朝议大夫守中书郎中兼户部尚书同中书门下平章事臣崔铉及文武百官大中大夫守太常卿臣孙简等六千一百二人等言臣等闻在昔周宣猃狁内侵四牡薄伐以定王国则诗人大其功暨乎汉宣北夷乖乱呼韩慕义郅支远遁则简册着其美惟此二代称为中兴间者开成之末星孛如云螟飞蔽天先帝戚之黎人惧焉乃授至圣遗大投艰迄兹成功厥有冥数伏惟仁圣文武至神大孝皇帝表应龙翼粹含乾刚神全而正气凝宇定而天光发智烛千里动必察微心镜万机物来斯应於是五材用四维张建中和之极缀前圣之纲重枢机修法制刑御家之理无出梱之言销谗邪远奸佞斥背公之党退好径之人内严体貌增堂阶之峻外絶缔交去辅车之势古所谓受命於天惟舜独也已又曰一心定万物服惟陛下得之曩者北狄矜功耗蠧中国种类盘牙根柢封殖异术胏附缟衣如荼朋邪作蛊浸淫宇内倒悬不解百有余年既而龙祠湮灭擕国欵塞质帝女蹙汉疆有狼顾平城之心鲸吞盛乐之志爰命枭将搴旗刈?兵鏖穹庐火烈荆榛扬罽幙碎轒輼六驘遯逃贵主生还剗灭妖迹剿除丑类故名王结髪冠带入臣坚昆稽首鞮译来献而又奸臣放命二纪陆梁据太行之固下窥洛邑通故绦之道旁睨近关树其遗蘖以窃兵柄议者佥曰精甲十万积谷十年泉鱼不察汤网宜悬陛下雄断霆声羣疑氷释扬清风以扫云鼓迅雷以破山任冯异则拔天井而震上党仗吴汉则发突骑而倾邯郸壶关失嶮山东夺魄属有戍边叛将窃发参墟人心揺荡异议放肆陛下临朝而言曰二寇获罪於天予所不舍未三旬而定晋阳才期年而灭潞子不以金购狶将多降不劳师克粤首驰报非至德感物孰能臻此乎由是台宰百辟藩屏将帅上言曰成伐东夷而肃慎来贺景剪七国而王室乃安莫不始於武功终致刑措将以禋上帝荐祖宗宜受鸿命以荅玄贶陛下犹谦而五让之勤请罔已乃屈已以俞之云汉为章所以昭法度也神明其德所以成教化也巍乎有功帝尧之则也勤於大道玄祖之训也臣等不胜大愿谨奉玉册玉宝上尊号曰仁圣文武章天成功神德明道大孝皇帝伏惟陛下不有其名以保其成不德其功以成其盈享殷宗之福致周道之平熙我王度玉振金声臣德裕等诚欢诚跃顿首顿首谨言
应乾圣夀太上皇册文　　　　张弘靖
维永贞二年岁次丙戌正月丙寅朔皇帝臣某稽首再拜奉册言臣闻上圣玄邈超乎希夷强名之极犹存乎言象岂足以表无为之化光不宰之功然称谓所施简册攸着涵泳德泽感於精诚愿奉鸿徽有以自竭伏惟太上皇陛下道侔玄元业纂皇极膺千载之休历承九圣之耿光宣昭化元发扬大号政有敦本示俭庆有格天漏泉恩翔春风仁育羣品而成功不处褰裳去之付神器於冲人想汾阳之高蹈体尧之德与神同符其动也天其静也地巍巍事表无德而言焉顾兹寡昧属膺大宝惧忝传归之业莫申继述之志夙夜兢畏惟怀永图今天下幸安皆睿训所被而未极徽号孰报君亲是以台臣庶官文武之列抗疏於内方伯藩守亿兆之衆同词於外请因夀历以播鸿名臣不胜大愿谨上尊号曰应乾圣夀太上皇当三朝献夀之辰应五纪启元之始光膺徽称允叶神休斯天下之庆也臣稽首再拜
唐大诏令集卷八

[book_title]卷九
钦定四库全书
唐大诏令集卷九
宋　宋敏求　编
帝王
册尊号赦上
开元二十七年册尊号赦
天宝七载册尊号赦
天宝八载册尊号赦
天宝十三载册尊号赦
乾元元年册太上皇尊号赦
广德元年册尊号赦
册尊号赦上
开元二十七年册尊号赦
勑古之执大象建皇极者必籍彞训而受鸿名所以应乎天而顺乎人也朕嗣守丕业二十七年受命之初既膺明号尚多祗惧已谓崇高公卿宗子缁黄耆艾披诚沥恳诣阙上言佥以为乃圣乃文祖宗大业恭惟缵服必在钦承顾以休名施於薄德抑而不许凡已十年爰迨於今又陈八请上迫奉先之义下稽从衆之言将存至公不可固拒以今日敬依大号曰开元圣文神武皇帝勉从典册良增感惧维新之号既不私於朕躬非常之泽宜普覃於率土可大赦天下自开元二十七年二月七日牓牒昧爽已前大辟罪已下罪无轻重已发觉未发觉已结正未结正系囚见徒常赦所不免者咸赦除之自开元以来诸色逋负痕累人等咸从洗涤令许自新所司更不须以此为累其有别勅停官及亡失爵者放归不齿之类量加叙恤左迁官及诸色流人并稍量移近处朕每念黎甿常恐失所求其困乏必在及时比来诸州或有损处所在赈给例逼春农比及奏报又淹时月既无救於悬絶亦何成於惠养自今以後每年至秋收後即宜遣使分道宣慰仍与采访使及州县相知廵检百姓间或有乏絶不自支济者应须蠲放及赈给便量事处置讫奏闻天下百姓宜放今年地税古者三载考绩黜陟幽明允叶大猷以劝天下比来诸道所通善状但优仕进之辈与为调选之资责实循名或乖古义自今以後诸道使更不须通善状每至三年朕当自择使臣观察风俗有清白政理着闻者当别擢用宗庙致敬必先於如在神人所依无取於非族深惟至理用切因心其应缘太庙五享宜於宗子及嗣郡王中拣有德望者令摄三公行事其异姓官吏不须令摄其草泽间有殊才异行文堪经国为衆所推如不求闻逹者所由州长官以礼徵送皇太子璵男宜并封授官邠王守礼宁王宪各与一子三品官其内外文武三品以上赐爵一级四品以下各加一阶长公主及嗣郡王各与一子官郡主县主各放一子出身二王後及诸方蕃客宜各赐物诸致仕官量与进改依前致仕天下耆老百岁已下版授下州刺史妇人版授郡君赐粟五石绵帛五段九十已上版授上州司马妇人版授县君赐粟三石绵帛三段八十以上版授县令妇人版授郷君赐粟两石绵帛两段京城父老等宜共赐物三千段僧道等赐物一万匹天下观寺每六斋日宜转读经典惩恶劝善以阐大教率土之内赐酺三日
天宝七载册尊号赦
惟天法道惟后奉天既合德以降符必执象以明本则上玄眷命有以丕承大宝鸿名斯为公义朕缵宗社之重扬文武之烈克勤匪懈服道齐心允廸兹猷聿求至理日慎一日三纪於兹属区夏太宁灵祗集贶而公卿宗子耆艾法流佥曰玉芝白鱼神日瑞景天之应也敦信兴礼务本崇儒人之应也化洽而风俗休宁气和而疵厉不作天启道运不可让也上荅元符愿增徽号披诚诣阙累上封章至请逾勤恳词难夺以今日敬膺典册曰开元天宝圣文神武应道皇帝式副人神感惧交集宜广恩於善贷俾叶度於维新可大赦天下自天宝七载五月十三日昧爽已前大辟罪巳下罪无轻重已发觉未发觉已结正未结正系囚见徒常赦所不免者咸赦除之其左降官及流移配隶安置罚镇効力之类并稍与量移亡官失爵放归不齿及诸色被停与替非衰老疾病者宜所司量加收叙人和年登休运斯属轻徭省赋惠政攸先将洽小康必弘厚贷其天下百姓来载租庸并宜放免及诸色勾徵等亦一切放免自古帝王建邦受命必敬先代以修旧章周备礼文既存三恪之位汉从损益惟立二王之後自兹已降且复因循将广继絶之恩式弘复古之道宜於後魏子孙中简择诸属灼然相承者一人委所司勘实淮酅公介公例定为三恪陵庙所奉典职维崇事虽更於有司任岂循於恒秩其宗正卿与太常卿同品其少卿及丞亦宜准此又上古之君存诸号氏虽事先书契而道着皇王缅怀厥初宁忘咸秩其三皇以前帝王宜於京城共置一庙仍与三皇五帝庙相近以时致祭自古受统之主创业之君皆经济艰难戡定祸乱虽道谢於往古乃功施於生人用率典章亦崇禋祀其历代帝王发迹之处未有祠宇者宜令所由郡县置一庙以时享祭仍取当时将相德业可称者二人配祭仍并以图画立像如先有祠宇未沾享祭者亦宜准此式闾表墓追贤纪善事有劝於当时义无隔於异代其忠臣义士孝妇烈女史籍所载德行弥高者所在亦置一祠宇量事致祭古者郷有塾党有序所以明尊卑之仪正长幼之序风化之道义在於兹先置郷学务令敦劝如闻郡县之间不时训诱闾巷之内多亏礼节致使言词鄙?少长相凌有点清猷何成雅俗自今以後宜令郡县长官申明条式切加训导如有礼仪兴行及纲纪不立者委采访使明为褒贬具状闻奏道教之设风俗之源必在弘门以敦风俗须列四经之科冠九流之首虽及门求道颇有其人而覩奥穷微罕闻逹者岂专精难就为劝奬未弘天下诸色人中有通明道德经及南华等四经任於所在自举各委长官考试申送其崇玄生出身自今以後每至选日宜减於常例一选以为留放朕每以道元有属思竭精诚经教所存岂忘崇奉且从其道者师其人行其教者尊其礼晋琅琊王公府舍人杨真人护军长史许真人丹阳上计掾许真人皆道着妙门感通玄阙降高真之迹为上清之宗後汉张天师教达元和德宗太一正一之道幽赞生灵梁中散大夫贞白陶先生高尚尘表博逹玄微综缉真经传禆後学并令有司审定子孙将有封植以隆真嗣天师册为太师贞白册赠太保其天下有洞宫山各置天坛祠宇每处度道士五人并取近山三十户蠲免租税差科永供洒扫诸郡有自古得道昇仙之处虽令醮祭犹虑未周宜每处度道士三人其灵迹殊尤功应远大者度三人永修香火其茅山?阳观取侧近百姓二百户太平崇元二观各一百户并蠲免租税差科长充修葺洒扫应天下灵山仙迹并宜禁断樵采弋猎如闻山林学道之士每被搜寻且法之防邪本有所以至於宿宵妖讹亡命聚衆诱陷愚人故令禁断郡县遂一槩迫逐至学道者不得安居自今以後审知清洁更不得恐动以废修行其五岳四凟名山大川各令本郡长官致祭朕刻意真经?诚至道冀凭玄佑永锡黔黎每朝礼三清则宵衣忘寝或斋戒一室则蔬食属厌不以勤躬为倦务以徇物为心况於宰杀尤加恻隐自今以後天下每月十斋日不得辄有宰杀闻闾阎之间例有私社皆杀生命以资宴集仁者之心有所不忍亦宜禁断且因亲设教式本於人伦自叶流根必逮於荣养内外文武职事官有五品已上其父祖见在而无官者各授一官仍听致仕其祖母见在准母例处分京官五品已上正员官如父母已殁未有官者亦宜追赠所司勘会即与处分睦亲之义因心不忘前开府仪同三司窦????顷以容纳微人颇亏典宪永怀舅氏追感渭阳宜申国恩再复荣秩可开府仪同三司仍放优闲不须朝会王泽无私岂殊於中外天瑞有庆频属於京辇寛大之典则已溥覃惠施之恩特申曲被其京城父老宜各赐物十段七十以上仍授本县令其妻版授县君六十已上版授本县丞天下侍老百岁已上版授上郡太守妇人版授郡君九十巳上版授上郡司马妇人版授县君八十已上版授县令妇人版授郷君仍并量赐酒麺内外见任文武官九品已上宜各赐勲两转其京文武官见在京及致仕并陪位官诸方通表使及月番官等一品赐物一百匹二品三品并八十匹四品五品五十匹六品七品三十匹八品九品二十段两京留守各八十匹其节度使采访使并诸官称充使未回并同在京例赐物贵妃杨氏禀性柔和因心忠孝克恭克慎蹈礼循诗加以勤志玄宗叶成严奉率励宫掖以廸关雎宜赐物三千匹嫔御等赐物有差太真观虽先度人住持尚少宜更度道士七人太子璵赐物二千匹庆王琮已下各有差率土之内赐酺三日
天宝八载册尊号赦
自昔皇王受祚必降於元符天人恊心乃章於大号朕缵承玄绪?奉睿图何尝不精意真宗励心庶政幸以边隅底定风雨时若人和岁稔且洽於雍熙极瑞殊祥荐臻於昭应故得玉芝再产秘牒玄通斯皆至道降休先圣储祉菲德曷以克当是用祗荐崇名永扬鸿烈而羣公百辟援义比事诚请不巳固辞不获以今日敬膺典册曰开元天地大宝圣文神武应道皇帝徽章载茂寅畏增深宜因稽古之典式布维新之泽可大赦天下自天宝八载闰六月五日昧爽已前大辟罪已下罪无轻重巳发觉未发觉巳结正未结正系囚见徒常赦所不免者咸赦除之朕永惟风俗之本渐冀返朴至於弘贷之名亦思复古天下百姓丈夫为户头者宜各赐爵一级征镇之役其来自久虽存素备谅在变通顷者用兵盖非获巳今西戎摧殄北敌归降南蛮东夷咸皆稽颡亦可谓四海无事万里廓清减戍息人思弘善贷其诸军镇兵非切要可均减者宜令本道节度与所司商量处置闻奏其百姓有频经征镇者已後差点之次不在取限高年给侍本属存养因时定式务广仁恩其天下百姓丈夫七十五巳上妇人七十巳上宜各给中男一人充侍仍任自简择至八十已上依常式处分唐虞省刑画冠不犯秦汉制法密网唯烦理乱之间得失斯在朕长想远古务崇敦朴刑期不滥政叶无为岂惟守於平邦庶有臻於大道顷者详诸条目巳从简易至於结断尚虑深刻所贵从寛示其知禁宜令中书门下与刑部大理法官审更详定法律之间有所非便者具条目奏禘祫之礼以存序位质文之变盖取随时国家系本仙宗业承圣祖重熙累盛既锡无疆之休合享祭神宜弘不易之典自今每遇禘祫并於太清宫圣祖前设位序正上以明陟配之礼钦若玄宗下以尽?恭之诚无违至道比来每缘禘祫时享则停事虽通於从宜礼或亏於必备自今已後每缘禘祫其时享无废又奉先追远礼惟昭德崇福展敬义在因心自今已後献祖宣皇帝宣庄皇后忌日宜令京城一日设斋太祖景皇帝景烈皇后代祖元皇帝元贞皇后忌日京城三日行道玄宗妙本实备徽言垂范传学时宏至化朕所以发求道之使远令搜访因听政之余亲加寻閲既刋譌谬爰正简编必在阐扬以敦风教今内出一切道经宜令崇玄舘即缮写分送诸道采访使令管内诸郡转写其官本便留采访郡太一观持读圣人垂训盖先乎道学者崇本必有其师丈宣王与圣祖同时俱为教首虽考言比德理在难明而问经序礼迹彰亲授思广在三之义用崇得一之尊宜於太清太微宫圣祖前更立文宣王像与四真人列侍左右且道降真符天有成命藏之於密则取固名山彰之以类则发祥星洞况灵仙所集宜表殊休太白山可封为神应公所由四时祭祀其金星洞改为嘉祥
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:41:29-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>