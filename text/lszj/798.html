<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,战国策刘序,战国策曾序,战国策校注序,战国策校注序,卷首,卷一,卷二,卷三,卷四,卷五,卷六,卷七,卷八,卷九,卷十,李文叔书战国策后序,王觉题战国策,孙元忠书阁本战国策后,孙元忠刘元父语,括苍刋本序,战国策校注【四库本】全文在线阅读,战国策校注【四库本】全文在线下载,大玄古籍书库">
<meta name="description" content="注释书。元吴师道撰。《四部备要》本33卷。《战国策》编自汉刘向,注始后汉高诱。传至北宋,正文及高注均有佚缺。曾巩曾合诸本作校补。南宋时姚宏及鲍彪以曾巩校本为基础,分别作注。姚氏仍刘向所定编次,稍补高注之缺,重校正,兼训释,凡所增注,悉冠以“续”字,是为姚氏续注本。鲍氏则打乱刘向旧有章次,以王系事,重定编次,又考之《史记》诸书,新为之注,是为鲍氏新注本。吴师道以为,鲍注虽于高注讹漏多所补正,然缺失仍多。便以鲍注为底本,参以姚注,重作校注,撰成此编。是书一仍鲍氏所定章次,但又取刘向、曾巩所校33篇486章旧第">
<title>战国策校注【四库本】_吴师道_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">战国策校注【四库本】</span> <br/>
          作者： <span class="inputVal" id="bkauthor">吴师道</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,注释,完结</span> <br/>
          字数： <span class="inputVal" id="bknum">[book_length]296510</span> <br/>
          说明： <span class="inputVal" id="bkdec">注释书。元吴师道撰。《四部备要》本33卷。《战国策》编自汉刘向,注始后汉高诱。传至北宋,正文及高注均有佚缺。曾巩曾合诸本作校补。南宋时姚宏及鲍彪以曾巩校本为基础,分别作注。姚氏仍刘向所定编次,稍补高注之缺,重校正,兼训释,凡所增注,悉冠以“续”字,是为姚氏续注本。鲍氏则打乱刘向旧有章次,以王系事,重定编次,又考之《史记》诸书,新为之注,是为鲍氏新注本。吴师道以为,鲍注虽于高注讹漏多所补正,然缺失仍多。便以鲍注为底本,参以姚注,重作校注,撰成此编。是书一仍鲍氏所定章次,但又取刘向、曾巩所校33篇486章旧第置于卷首,以存旧本章次。是书为校补鲍注而作,凡校正者,标以“正曰”;凡补注者,标以“补曰”。书首有《校正凡例》并自序。《四库提要》称是书“撮举彪注之大纰缪者凡19条,议论皆极精审。其他随文驳正,亦具有条例。古来注是书者,固当以师道为最善矣。”</span> <br/>
          封面： <span class="inputVal" id="bkimg">Z_6266.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]战国策校注【四库本】
[book_author]吴师道
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,注释,完结
[book_length]296510
[book_dec]注释书。元吴师道撰。《四部备要》本33卷。《战国策》编自汉刘向,注始后汉高诱。传至北宋,正文及高注均有佚缺。曾巩曾合诸本作校补。南宋时姚宏及鲍彪以曾巩校本为基础,分别作注。姚氏仍刘向所定编次,稍补高注之缺,重校正,兼训释,凡所增注,悉冠以“续”字,是为姚氏续注本。鲍氏则打乱刘向旧有章次,以王系事,重定编次,又考之《史记》诸书,新为之注,是为鲍氏新注本。吴师道以为,鲍注虽于高注讹漏多所补正,然缺失仍多。便以鲍注为底本,参以姚注,重作校注,撰成此编。是书一仍鲍氏所定章次,但又取刘向、曾巩所校33篇486章旧第置于卷首,以存旧本章次。是书为校补鲍注而作,凡校正者,标以“正曰”;凡补注者,标以“补曰”。书首有《校正凡例》并自序。《四库提要》称是书“撮举彪注之大纰缪者凡19条,议论皆极精审。其他随文驳正,亦具有条例。古来注是书者,固当以师道为最善矣。”
[book_img]Z_6266.jpg


[book_title]提要
钦定四库全书　　　　　史部五
战国策校注　　　　　　杂史类
提要
【臣】等谨案战国策校注十卷元吴师道撰师道字正传兰溪人至治元年进士官至礼部郎中事蹟具元史儒学传战国策旧有高诱注宋绍兴间缙云鲍彪病其阙略重为之注而复为改定其次第师道又以鲍彪注为未善又取剡川姚宏之注与彪注参校而杂引诸书考证之其书一仍彪注之旧而每条之下凡增其所阙者谓之补凡纠其所失者谓之正各以补曰正曰别之复取刘向曾巩所校三十三篇四百八十六章旧第为彪所变者别存于首前有师道自序撮举彪注之大纰缪者凡十九条议论皆极精审古来注是书者当以师道为最善其後附载李文叔王觉孙朴诸跋及姚宏姚寛两序于是书本末源流叙述尤详宏字令声一曰伯声尝为删定官忤秦桧死大理狱寛即着西溪丛语者尝注是书今皆不传惟藉师道是书存其崖略尔乾隆四十五年十二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]战国策刘序
护左都水使者光禄大夫臣向言所校中战国策书中书余卷错乱相糅舛又有国别者八篇少不足臣向因国别者略以时次之分别不以序者以相补除复重得三十三篇本字多误脱为半字以赵为肖以齐为立如此字者多中书本号或曰国策或曰国事或曰短长或曰事语或曰长书或曰修书臣向以为战国时游士辅所用之国为之策谋宜为战国策其事继春秋以後讫楚汉之起二百四十五年间之事皆定以杀青书可缮写叙曰周室自文武始兴崇道德隆礼义设辟雍泮宫庠序之教陈礼乐弦歌移风之化叙人伦正夫妇天下莫不晓然论孝悌之义惇笃之行故仁义之道满乎天下卒致之刑措四十余年远方慕义莫不宾服雅颂歌咏以思其德下及康昭之後【以思其德一作恩德其上下及一无下字】虽有衰德其纲纪尚明及春秋时已四五百载矣然其余业遗烈流而未灭五霸之起尊事周室五霸之後时君虽无德人臣辅其君者若郑之子产晋之叔向齐之晏婴挟君辅政以并立於中国犹以义相支持歌咏以相感聘觐以相交期会以相一盟誓以相救天子之命犹有所行会享之国犹有所耻小国得有所依百姓得有所息孔子曰能以礼让为国乎何有周之流化岂不大哉及春秋之後衆贤辅国者既没而礼义衰矣孔子虽论诗书定礼乐王道粲然分明以匹夫无势化之者七十二人而已皆天下之俊也时君莫尚之是以王道遂用不兴故曰非威不立非势不行仲尼既没之後田氏取齐六卿分晋道德大废上下失序至秦孝公捐礼让而贵战争弃仁义而用诈谲苟以取强而已矣夫篡盗之人列为侯王诈谲之国兴立为强是以转相放效後嗣师之遂相吞灭并大兼小暴师经岁流血满野父子不相亲兄弟不相安夫妇离散莫保其命湣然道德絶矣晩世益甚万乘之国七千乘之国五敌侔争权尽为战国贪饕无耻竞进无厌国异政教各自制断上无天子下无方伯力攻争强胜者为右兵革不休诈伪并起当此之时虽有道德不得施设有谋之强负阻而恃固连与交质重约结誓以守其国故孟子荀卿儒术之士弃捐於世而游说权谋之徒见贵於俗是以苏秦张仪公孙衍陈轸代厉之属生从横短长之说左右倾侧苏秦为从张仪为横横则秦帝从则楚王所在国重所去国轻然当此之时秦国最雄诸侯方弱苏秦结之合六国为一以傧背秦秦人恐惧不敢闚兵於关中天下不交兵者二十有九年然秦国势便形利权谋之士咸先驰之苏秦初欲横秦弗用故东合从及苏秦死後张仪连横诸侯听之西向事秦是故始皇因四塞之国据崤函之阻跨陇蜀之饶听衆人之策乘六世之烈以蚕食六国兼诸侯并有天下仗於诈谋之积终无信笃之诚无道德之教仁义之化以缀天下之心任刑罚以为治信小术以为道遂燔烧诗书坑杀儒士上小尧舜下邈三王二世愈甚惠不下施情不上达君臣相疑骨肉相疏化道浅薄纲纪坏败民不见义而悬於不宁抚天下十四岁天下大溃诈伪之弊也其比王德岂不远哉孔子曰道之以政齐之以刑民免而无耻道之以德齐之以礼有耻且格夫使天下有所耻故化可致也苟以诈伪偷活取容自上为之何以率下秦之败也不亦宜乎战国之时君德浅薄为之谋策者不得不因势而为资据时而为【阙】故其谋扶急持倾为一切之权虽不可以临国教化兵革救急之势也皆高才秀士度时君之所能行出奇策异智转危为安运亡为存亦可喜皆可观护左都水使者光禄大夫臣向所校战国策书録

[book_title]战国策曾序
刘向所定着战国策三十三篇崇文总目称十一篇者阙臣访之士大夫家始尽得其书正其误谬而疑其不可考者然後战国策三十三篇复完叙曰向叙此书言周之先明教化修法度所以大治及其後诈谋用而仁义之路塞所以大乱其说既美矣卒以谓此书战国之谋士度时君之所能行不得不然则可谓惑於流俗而不笃於自信者也夫孔孟之时去周之初已数百岁其旧法已亡其旧俗已熄久矣二子乃独明先王之道以为不可改者岂将强天下之主以後世之所不可为哉亦将因其所遇之时所遭之变而为当世之法使不失乎先王之意而已二帝三王之治其变固殊其法固异而其为天下国家之意本末先後未尝不同也二子之道如是而已盖法者所以适变也不必尽同道者所以立本也不可不一此理之不易者也故二子者守此岂好为异论哉能勿苟而已矣可谓不惑於流俗而笃於自信者也战国之游士则不然不知道之可信而乐於说之易合其设心注意偷为一切之计而已故论诈之便而讳其败言战之善而蔽其患其相率而为之者莫不有利焉而不胜其害也有得焉而不胜其失也卒至苏秦商鞅孙膑吴起李斯之徒以亡其身而诸侯及秦用之亦灭其国其为世之大祸明矣而俗犹莫之悟也惟先王之道因时适变为法不同而考之无疵用之无敝故古之圣贤未有以此而易彼也或曰邪说之害正也宜放而絶之则此书之不冺其可乎对曰君子之禁邪说也固将明其说於天下使当世之人皆知其说之不可从然後以禁则齐使後世之人皆知其说之不可为然後以戒则明岂必灭其籍哉放而絶之莫善於是故孟子之书有为神农之言者有为墨子之言者皆着而非之至於此书之作则上继春秋下至秦汉之起二百四五十年之间载其行事固不得而废也此书有高诱注者二十一篇或曰三十二篇崇文緫目存者八篇今存者十篇云编校史馆书籍臣曾巩序
国策刘向校定本高诱注曾巩重校凡浙建括苍本皆据曾所定剡川姚宏续校注最後出予见姚注凡二本其一冠以目録刘序而置曾序于卷末其一冠以曾序而刘序次之盖先刘氏者元本也先曾氏者重校本也今不敢失其旧故次曾氏焉吴师道识

[book_title]战国策校注序
国策史家者流也其文辩博有焕而明有婉而微有约而深太史公之所考本也自汉称为战国策杂以短长之号而有苏张纵横之说学者讳之置不论非也夫史氏之法具记一时事辞善恶必书初无所决择楚曰檮杌书恶也鲁曰春秋善恶兼也司马史记班固汉书有佞幸等列传学者岂以是为不正一举而弃之哉矧此书若张孟谈鲁仲连发策之慷慨谅毅触讋纳说之从容养叔之息射保功莫大焉越人之投石谋贤莫尚焉王斗之爱縠忧国莫重焉诸如此类不一皆有合先王正道孔孟之所不能违也若之何置之曾巩之序美矣而谓禁邪说者固将明其说於天下则亦求其故而为之说非此书指邪起秦迄今千四百岁由学者不习或衍或脱或後先失次故肖立半字时次相糅刘向已病之矣旧有高诱注既疎略无所稽据注又不全浸微浸灭殆於不存彪於是考史记诸书为之注定其章条正其衍说而存其旧慎之也地理本之汉志无则缺字训本之说文无则称犹杂出诸书亦别名之人姓名多不传见欲显其所说故系之一国亦时有论说以翊宣教化可以正一史之谬备七略之缺於之论是非辨得失而考【阙】兴亡亦有补於世绍兴十七年丁卯仲冬二十有一日辛已冬至缙云鲍彪序

[book_title]战国策校注序
先秦之书惟战国策最古文最讹舛自刘向校定已病之南丰曾巩再校亦疑其不可考者後汉高诱为注宋尚书郎括苍鲍彪诋其踈略谬妄乃序次章条补正脱误时出已见论说其用意甚勤愚尝并取而读之高氏之踈略信矣若谬妄则鲍氏自谓也东莱吕子大事记间取鲍说而序次之世亦或从之若其谬误虽未尝显列而因此考彼居然自见遂益得其详焉盖鲍专以史记为据马迁之作固采之是书不同者当互相正史安得全是哉事莫大於存古学莫善於阙疑夫子作春秋仍夏五残文汉儒校经未尝去本字但云某当作某某读如某示谨重也古书字多假借音亦相通鲍直去本文径加改字岂传疑存旧之意哉比事次时当有明徵其不可定知者阙焉可也岂必强为傅会乎又其所引书止於淮南子後汉志说文集韵多摭彼书之见闻不问本字之当否史注自裴徐氏外索隐正义皆不之引而通监诸书亦莫考浅陋如是其致误固宜顾乃极诋高氏以陈贾为孟子书所称以伐燕为齐宣用是发愤更注不思宣王伐燕乃孟子明文宣闵之年通监谓史失其次也鲍以赧王为西周君而指为正统此开卷大误不知河南为西周洛阳为东周韩非子说秦王以为何人魏惠王盟臼里以为他事以鲁连约矢之书为後人所补以魏几鄢陵为人名以公子牟非魏牟以中山司马子期为楚昭王卿此类甚多尚安得诋高氏哉其论说自谓翊宣教化则尤可议谓张仪之诳齐梁为将死之言善周人诈以免难为君子所恕张登狡狯非君子所排苏代之訑为不可废陈轸为絶类离羣蔡泽为明哲保身聂政为孝乐羊为隐忍君王后为贤智妇人韩几瑟为义嗣卫嗣君为贤君皆悖义害正之甚者其视名物人地之差失又不足论也鲍之成书当绍兴丁卯同时剡川姚宏亦注是书云得会稽孙朴所校以阁本标出钱藻刘敞校字又见晋孔衍春秋後语参校补注是正存疑具有典则大事记亦颇引之而世罕传知有鲍氏而已近时浚仪王应麟尝斥鲍失数端而庐陵刘辰翁盛有所称许以王之博洽知其未暇?数而刘特爱其文采他固弗之察也吕子有云观战国之事取其大旨不必字字为据盖以游士增饰之词多矧重以讹舛乎辄因鲍注正以姚本参之诸书而质之大事记存其是而正其非庶几明事蹟之实求义理之当焉或曰战国策者六经之弃也子深辨而详?之何其戾鲍彪之区区又不足攻也夫人患理之不明耳知至而识融则异端杂说皆吾进德之助而不足以为病也曾氏之论是书曰君子之禁邪说者固将明其说於天下使皆知其不可为然後以禁则齐以戒则明愚有取焉尔是非之在人心天下之公也是虽刍荛不遗非虽大儒必斥愚何择於鲍氏哉特寡学謏闻谬误复恐类之世之君子有正焉固所愿也秦定二年岁乙丑八月日金华吴师道序
国策之书自刘向校録逮南丰曾氏皆有序论以着其大旨向谓战国谋士度时君所能行不得不然曾氏讥之以为惑流俗而不笃於自信故因之推言先王之道圣贤之法而终谓禁邪说者固将明其说於天下其论正矣而鲍氏以为是特求其故而为之说者策乃史家者流善恶兼书初无决择其善者孔孟之所不能违若之何置之鲍之言殆後出者求备邪夫天下之道王伯二端而已伯者犹知假义以为名仗正以为功战国名义荡然攻鬬并吞相诈相倾机变之谋唯恐其不深捭阖之辞惟恐其不工风声气习举一世而皆然间有持论立言不戾乎正殆千百而一二尔若鲁仲连盖絶出者然其排难解纷忼慨激烈每因事而发而亦未闻其反正明本超乎事变之外也况其下者乎当是之时本仁祖义称述唐虞三代卓然不为世俗之说者孟子一人而已求之是书无有也荀卿亦宗王者今唯载其絶春申之书而不及其他田子方接闻孔氏之徒其存者仅仅一言又何略於此而详於彼邪史莫大於春秋春秋善恶兼书而圣人之心则欲寓褒贬以示大训是书善恶无所是非而作者又时出所见不但记载之也谈季子之金多位高则沾沾动色语安陵嬖人之固宠则以江乙为善谋此其最陋者夸从亲之利以为秦兵不出函谷十五年诸侯二十九年不相攻虽甚失实不顾也厠雅於郑则音不纯置薰於莸则气必夺善言之少不足以胜不善之多君子所以举而谓之邪说者盖通论当时习俗之敝举其重而名之也近代晁子正书志列於纵横家亦有见者且其所列固有忠臣义士之行不系於言者而其继春秋抵秦汉载其行事不得而废曾氏固已言之是岂不知其为史也哉窃谓天下之说有正有邪其正焉者主于一而其非正者君子小人各有得焉君子之於是书也考事变?情伪则守益以坚知益以明小人之於是书也见其始利而终害小得而大丧则悔悟惩创之心生世之小人多矣固有未尝知是书而其心术行事无不合者使其得是书而究之则将有不为者矣然则所谓明其说於天下为放絶之善者讵可訾乎

[book_title]卷首
钦定四库全书
战国策校注卷首　　　　宋　鲍彪　原注
元　吴师道补正
卷一
东周【凡二十二章】
秦兴师临周章　　　秦攻宜阳章
东周与西周战章　　东周欲为稻章
昭献在阳翟章　　　秦假道於周章
楚攻雍氏章　　　　周最谓吕礼章
周相吕仓章　　　　温人之周章
或为周最章　　　　石行秦章
苏厉为周最章　　　谓周最曰章
为周最谓魏王章　　赵取周之祭地章
杜赫欲重景翠章　　周共太子死章
三国隘秦章　　　　昌他亡西周章
昭翦与东周恶章　　严氏为贼章
卷二
西周【凡十七章】
薛公以齐章　　　　秦攻魏将犀武章
秦令樗里疢章　　　雍氏之役章
周君之秦章　　　　苏厉谓周君章
楚兵在山南章　　　楚谓道於二周章
司寇布章　　　　　秦召周君章
犀武败於伊阙章　　韩魏易地章
秦欲攻周章　　　　宫他谓周君章
谓齐王曰章　　　　三国攻秦反章
犀武败周章
卷三
秦一【凡十三章】
魏鞅亡魏入秦章　　苏秦始将连横章
秦惠王谓寒泉子章　冷向谓秦王章
张仪说秦王章　　　张仪欲假秦兵章
司马错与张仪章　　张仪之残樗里章
张仪欲以汉中章　　楚攻魏张仪谓秦章
田莘之为陈轸章　　张仪又恶陈轸章
陈轸去楚之秦章
卷四
秦二【凡十六章】
齐助楚攻秦章　　　楚絶齐章
秦惠王死章　　　　义渠君之魏章
医扁鹊章　　　　　秦武王谓甘茂章
宜阳之役冯章谓章　甘茂攻宜阳章
宜阳未得章　　　　宜阳之役楚畔秦章
秦王谓甘茂章　　　甘茂亡秦且之齐章
甘茂相秦章　　　　甘茂约秦章
径山之事章　　　　秦宣太后章
卷五
秦三【凡十七章】
薛公为魏谓魏冉章　秦客卿造章
魏君谓魏冉章　　　谓魏冉曰和不成章
谓穰侯曰章　　　　谓魏冉曰楚破秦章
五国罢成睾章　　　范子因王稽章
范雎至章　　　　　应侯谓昭王章
秦攻韩围陉章　　　应侯曰郑人章
天下之士章　　　　谓应侯曰君禽马服章应侯失韩之汝南章　秦攻邯郸十七月章
蔡泽见逐章
卷六
秦四【凡十章】
秦取楚汉中章　　　薛公入魏而出齐女章三国攻秦入函谷章　秦昭王谓左右章
楚魏战於陉山章　　楚使者景鲤在秦章
楚王使景鲤如秦章　秦王欲见顿弱章
项襄王二十年章　　或为六国说秦王章
卷七
秦五【凡八章】
谓秦曰臣窃惑章　　秦王与中期章
献则谓公孙消章　　楼许约秦魏章
濮阳人吕不韦章　　文信侯欲攻赵章
文信侯出走章　　　四国为一章
卷八
齐一【凡十七章】
楚威王战胜於徐州章齐将封田婴於薛章
靖郭君将成薛章　　靖郭君谓齐王章
靖郭君善齐豹辨章　邯郸之难赵求救章
南梁之难韩氏请章　成侯邹忌为齐相章
田忌为齐将章　　　田忌亡齐而之楚章
邹忌事宣王章　　　邹忌修八尺章
秦假道韩魏章　　　楚将伐齐鲁亲之章
秦伐魏陈轸合三晋章苏秦为赵合从说齐章张仪为秦连横说齐章
卷九
齐二【凡八章】
韩齐为与国章　　　张仪事秦惠王章
犀首以梁为齐战章　昭阳为楚伐魏章
秦攻赵赵令楼缓章　权之难齐燕战章
秦攻赵长平齐楚救章或谓齐王曰周韩章
卷十
齐三【凡十一章】
楚王死太子在齐章　齐王夫人死章
孟尝君将入秦章　　孟尝君在薛章
孟尝君奉夏侯章　　孟尝君讌坐章
孟尝君舍人章　　　孟尝有舍人章
孟尝君出行国章　　淳于髠一日章
齐欲伐魏淳于髠谓齐王章
卷十一
齐四【凡十一章】
齐人有冯谖章　　　孟尝君为从章
鲁仲连谓孟尝君章　孟尝君逐於齐章
齐宣王见顔斶章　　先生王斗章
齐王使使者问赵章　齐人见田骈章
管燕得罪章　　　　苏秦自燕之齐章
苏秦谓齐王曰章
卷十二
齐五【一章】
苏秦说齐闵王章
卷十三
齐六【凡九章】
齐负郭之民章　　　王孙贾年十五章
燕攻齐取七十余成章燕攻齐齐破章
貂勃常恶田单章　　田单将攻狄章
濮上之事章　　　　齐王建入朝章
齐以淖君之乱章
卷十四
楚一【凡二十章】
齐楚构难章　　　　五国约秦以伐齐章
荆宣王问羣臣章　　昭奚恤与彭城君章
邯郸之难昭奚恤谓楚章　江尹欲恶昭奚恤章江乙欲恶昭奚恤章　江乙说於安陵君章
江乙为魏使於楚章　郢人有狱章
城浑出周章　　　　韩公叔有齐魏章
魏氏恶昭奚恤章　　江乙恶昭奚恤章
楚杜赫说楚王章　　楚王问於范环章
苏秦为赵合从说楚章张仪为秦破从连横章张仪相秦谓昭雎章　威王问於莫敖章
卷十五
楚二【凡九章】
魏相翟强死章　　　齐秦约攻楚章
术视伐楚章　　　　四国伐楚章
楚怀王拘张仪章　　楚王将出张子章
秦败楚汉中章　　　楚襄王为太子之时章女阿谓苏子章
卷十六
楚二【凡十章】
苏子谓楚王曰章　　苏秦之楚三日乃得见章楚王逐张仪於魏章　张仪之楚贫章
楚王令昭雎之楚章　张仪逐惠施於魏章
五国伐秦魏欲和章　陈轸告楚之魏章
秦伐宜阳楚王谓陈轸章　唐且见春申君章卷十七
楚四【凡十三章】
或谓楚王曰章　　　魏王遗楚王美人章
楚王后死章　　　　庄辛请楚襄王章
齐明说卓滑章　　　或谓黄齐章
长沙之难章　　　　有献不死之药章
客说春申君章　　　天下合从章
污明见春申君章　　楚考烈王无子章
虞卿谓春申君章
卷十八
赵一【凡十七章】
知伯从韩魏兵章　　知伯帅赵韩魏章
张孟谈既固赵宗章　晋毕阳之孙章
魏文侯借道章　　　秦韩围梁燕赵救章
腹繋为室章　　　　苏秦说李兑章
赵收天下且以伐齐章齐攻宋奉阳君不欲章甘茂为秦约魏章　　谓皮相国章
或谓皮相国章　　　赵王封孟尝君以武城章谓赵王曰三晋合章
卷十九
赵二【凡七章】
苏秦从燕之赵章　　秦攻赵苏子为谓秦章张仪为秦连横说赵章武灵王平昼章
王立周绍为传章　　赵燕後胡服章
王破原阳章
卷二十
赵三【凡二十三章】
赵惠文王三十年章　赵使机郝之秦章
齐破燕赵欲存章　　秦攻赵蔺离石祁拔章富丁欲以赵合章　　魏因富丁章
魏使人因平原君章　平原君请冯忌章
平原君谓平阳君章　秦攻赵於长平章
秦攻赵平原君使人章秦赵战於长平章
秦围赵之邯郸章　　说张相国章
郑同北见赵王章　　建信君贵於赵章
卫灵公章　　　　　或谓建信君章
苦城常谓建信章　　希写见建信章
魏魀谓建信章　　　秦攻赵鼔铎之章
齐人李伯见孝成王章
卷二十一
赵四【凡十九章】
为齐献书赵王章　　齐欲攻宋秦令起贾章齐将攻宋而秦楚禁章五国伐秦无功罢於成皋章楼缓将使伏事章　　翟卿请赵王章
燕封宋人荣蚠章　　三国攻秦赵攻中山章赵使赵庄合从章　　翟章从梁来章
冯忌为庐陵君章　　冯忌请见赵王章
客见赵王曰章　　　秦攻魏取宁邑章
赵使姚贾约韩魏章　魏败楚於陉山章
秦召春平侯章　　　赵太后新用事章
秦使王翦章
卷二十二
魏一【凡二十七章】
知伯索地於魏章　　乐羊为魏将章
西门豹为邺令章　　文侯与虞人期章
魏文侯与田子方章　魏武侯与诸大夫章
魏公叔痤为魏将章　魏公叔痤病章
苏子为赵合从说魏章张仪为秦连横说魏章齐魏约而伐楚章　　苏秦拘於魏章
陈轸为秦使於齐章　张仪恶陈轸於卫章
张仪欲穷陈轸章　　张仪走之魏章
张仪欲以魏合於秦韩章　张仪以秦相魏章张仪欲并相秦魏章　魏王将相张仪章
楚许魏六城章　　　张仪告公仲章
徐州之役犀首谓梁章秦败东周与魏战章
齐王将见燕赵楚章　魏令公孙衍请和於秦章公孙衍为魏将章
卷二十三
魏二【凡十七章】
犀首田眄欲得齐魏章犀首见梁君章
苏代为田需说章　　史举非犀首章
楚王攻梁南章　　　魏惠王死章
五国伐秦无功而还章魏文子田需周宵章
魏王令惠施之楚章　魏惠王起境内衆章
齐魏战於马陵章　　惠施为韩魏文章
田需贵於魏王章　　秦召魏相信安君章
秦楚攻魏围皮氏章　龎葱与太子章
梁王魏婴觞诸侯章
卷二十四
魏三【凡十章】
秦约赵而伐魏章　　芒卯谓秦王章
秦败魏於华走芒卯章秦败魏於华魏王且入朝章华军之战魏不胜章　齐欲伐魏魏使人章
秦将伐魏魏王闻之章魏将与秦攻韩朱已章华阳君约魏魏王将封其子章
秦使赵攻魏魏谓赵王章
卷二十五
魏四【凡二十七章】
献书秦王曰章　　　八年谓魏王曰章
魏王问张旄章　　　客谓司马食其章
魏秦伐楚魏王不欲章穰侯攻大梁章
白珪谓新城君章　　秦攻韩之管章
秦赵构难而战章　　长平之役平都君说章楼梧约秦魏章　　　芮宋欲絶秦赵章
为魏谓楚王曰章【连上为一】管鼻之令翟强章
成阳君欲以韩魏听章秦拔宁邑魏王令人章秦罢邯郸攻魏章　　魏王欲攻邯郸章
周肖谓宫他章　　　周最善齐章
周最入齐秦王怒章　秦魏为与国齐楚约章信陵君杀晋鄙章　　魏攻管而不下章
魏王与龙阳君章　　秦攻魏急或谓魏王章秦王使人谓安陵君章
卷二十六
韩一【凡二十四章】
三晋已破知氏章　　成午从赵来章
魏之围邯郸章　　　申子请仕章
苏秦为楚合从说韩章张仪为秦连横说韩章张仪谓齐王曰章　　楚昭献相韩章
秦攻陉韩使人章　　五国约而攻秦楚王为章郑强载八百金章　　郑强之走张仪章
宜阳之役杨达谓章　秦围宜阳游腾谓章
公仲以宜阳之故章　秦韩战于浊泽章
顔率见公仲章　　　韩公仲谓向夀章
或谓公仲曰听者章　韩公仲相齐楚之交善章王曰向也子曰章　　或谓魏王王儆章
观□谓春申章　　　公仲数不信於诸侯章卷二十七
韩二【凡二十一章】
楚围雍氏五月章　　楚围雍氏韩令冷向章公仲为韩魏易地章　錡宣之教韩王章
襄陵之役毕长谓章　公叔使冯君於秦章
谓公叔曰公欲得章　谓公叔曰乘舟章
齐令周最使郑立章
韩公叔与几瑟争国郑强为楚章
韩公叔与几瑟争国中庶子强章
齐明谓公叔曰章　　公叔将杀几瑟也章
公叔且杀几瑟也章　谓新城君曰章
胡衍之出几瑟章　　几瑟亡之楚章
冷向谓韩咎章　　　楚令景鲤入韩章
史疾为韩使楚章　　韩傀相韩章
卷二十八
韩三【凡二十四章】
或谓韩公仲曰章　　或谓公仲曰今有一举章韩人攻宋秦王大怒章或谓韩王曰秦王欲章谓郑王曰昭厘侯章　东孟之会章【今连上为一】
韩阳役於三川章　　秦大国也章
张丑之合齐楚讲章　或谓韩相国曰人之章公仲使韩珉之秦章　韩相公仲珉使韩侈章客卿为韩谓秦王曰【旧三章为一】
韩珉相齐章　　　　或谓山阳君曰章
赵魏攻华阳韩谒急章秦招楚而伐齐章
韩氏逐向晋章　　　张登谓费综章
安邑之御史章　　　魏王为九里之盟章
建信君轻韩熙章　　段产谓新城君章
段干越人谓新城君章
卷二十九
燕一【凡十五章】
苏秦将为从北说燕章奉阳君李兑章
权之难燕再战章　　燕文公时章
人有恶苏秦於燕王章张仪为秦破从连横章宫他为燕使魏章　　苏秦死其弟苏代章
燕王哙既立章　　　初苏秦弟厉章
燕代过魏章【旧三章相连鲍以後二章为一姚本第三章别提作行恐当自是一章】燕昭王收破燕章　　齐伐宋宋急章
苏代谓燕昭王曰章　燕王谓苏代曰章
卷三十
燕二【凡十四章】
秦召燕王章　　　　苏代为奉阳君章
奉阳君告朱讙章　　苏代为燕说齐章
苏代自齐使人谓燕章苏代自齐献书於燕章陈翠合齐燕章　　　燕昭王且与天下伐齐章燕饥赵将伐之章　　昌国君乐章
或献书燕王章　　　客谓燕王曰章
赵且伐燕苏代为燕章齐魏争燕章
卷三十一
燕三【凡五章】
齐韩魏共攻燕章　　张丑为质於燕章
燕王喜使栗腹章　　秦并赵北向迎燕章
燕太子丹质於秦章
卷三十二
宋　卫【凡十四章】
齐攻宋宋使臧子章　公输般为楚设
犀首伐黄章　　　　梁王伐邯郸章
谓大尹曰章　　　　宋与楚为兄弟章
宋康王之时章　　　智伯欲伐卫章
智伯欲袭卫章　　　秦攻卫之蒲章
卫使客事魏章　　　卫嗣君病章
卫嗣君时胥靡章　　卫人迎新妇章
卷三十三
中山【凡十章】
魏文侯欲残中山章　犀首立五王章
中山与燕赵为王章　司马喜使赵章
司马喜三相中山章　隂姫与江姫争为后章主父欲伐中山章　　中山君飨都士大夫章乐羊为魏将攻中山章昭王既息民章
校正凡例
一鲍更易策文元次殽乱欲从旧本则不见駮正之意已着目録于前今据其本疏辨凡注之谬误者抹之辨正则以正曰着之未明而改定者亦从此例阙遗及他有发明者以补曰着之
一鲍所改及加字并抹除字复存之或与一本合而可通者从之而注其下他本字异义通者以一本着之
一大事记与鲍说有当见或与今说有相发者则见之不悉引

[book_title]卷一
钦定四库全书
战国策校注卷一　　　　宋　鲍彪　原注
元　吴师道补正
西周【汉志河南洛阳谷城平隂偃师巩缑氏皆周地也正曰按大事记周贞定王二十八年考王初立封其弟掲於河南是为河南桓公河南即郏鄏武王迁九鼎周公营以为都是为王城洛阳周公所营下都以迁顽民是为成周平王东迁定都王城王子朝之乱敬王徙都成周至是考王以王城故地封桓公焉平王东迁之後所谓西周者丰镐也东周者东都也威烈王以後所谓西周者河南也东周者洛阳也何以称河南为西周自洛阳下都视王城则在西也何以称洛阳为东周自河南王城视下都则在东也河南桓公卒子威公立威公卒子惠公立考王十五年河南惠公复自封其少子班於巩以奉王号东周没亦諡惠是时东西周虽未分治河南惠公既号奉王者为东周亦必自号西周矣显王二年赵与韩分周为二於是东西各为列国显王虽在东周特建空名是後史传所载致伯赐胙之类周王也征伐谋策称东西周君者皆谓二周也周本纪云赧王时东西周分治非也赧王特徙都西周耳当以赵世家为正按高诱注西周王城今河南东周成周今洛阳世本云西周桓公名掲居河南东周惠公名班居洛阳及索隐正义所载甚详独邵子经世书纪赧王为西周君与东周惠公并而不纪西周公仍旧误也鲍考之不精即以西周为王谓之正统谓东不得先於西乱易旧次此开卷第一缪近时陈振孙书录特举其首西周为美亦失考所当改正从旧又考春秋书王城成周公羊传曰王城者何西周也成周者何东周也说亦甚明昭二十六年天王入于成周左传以十二月入王城三十二年城成周盖敬王定迁在既城之後而孙莘老胡康侯皆以成周即京师亦未考王城成周之实而误合为一也要之此文古今说者多以迷瞀致误故大事记辨之甚详且实因鲍氏而发近有着东西周辨者其说亦然而不引吕子岂未之见耶　徐广云周比亡凡七县河南止缑氏此是合东西周地言之今总注盖因正统之说而误者】安王【威烈王子此类并以事见纪表世家新出正曰东西周虽分王实在上策以东西周称决不当系之王鲍以西周即王故此系以安王赧王而东周系以惠公彼西周桓威惠武等公着在史册独不见乎安王烈王实都东周而可系之西周乎按策中周君皆指东西二君故多称主君其称王者则附以见章鲍止以严氏为贼一条遂出】
【王时事又误也鲍用意虽勤傅会舛谬者多并见各章】
严氏为贼【严仲杀韩相傀列侯三年书杀侠累是也杀人不以道曰贼於此为五年正曰韩策阳坚此作竖字有讹索隐曰纪年韩山坚贼其君哀侯韩山坚即韩严非严遂使聂政杀侠累事也说见上及韩策】而阳竖与焉【鸿烈人间训注竖小使也韩策名坚】道周【出亡过周】周君留之十四日载以乘车驷马而遣之【乘四马也一车驾四马所谓驷马车】韩使人让周【让谯责也然则此时周之令已不行於诸侯矣正曰此东周君也策文明曰小国】周君患之客谓周君正语之曰【使以留之之情告之补曰一本客谓周君曰正语之正犹直也】寡人【孤寡不谷王侯之称】知严氏之为贼而阳竖与之故留之十四日以待命也【待韩之命】小国不足【衍亦字】亦【补曰疑在不字上一本无】以容贼君之使又不至是以遣之也【元在东周策时周未分也彪谓客之辩虽足以文周而周君实为天下逋逃主所谓欲盖而彰者何以示天下乎正曰考其时则烈王五年王都东周若以王都为尊则旧卷首东周是矣】
赧王【周纪愼靓王子岁丁未立徙都西周西京镐京也宋忠曰卒諡西周武公正曰西周不当系之王前已论之西周桓威惠武等公东周惠公昭文君虽见史传然年世不明事实难附鲍所附赧王诸章据史亦有可考者然无考者悉强附焉系王既非不复深论　镐京大谬按周纪西周君犇秦周君王赧卒宋忠曰云云正义曰非也西周公即西周武公王赧即周】
【王也周君与王赧此年俱卒通监书赧王入秦大事记谓当从之史衍周君二字又楚世家楚欲图周周王赧使武公则武公为臣明矣岂可合为一人乎】
周共太子死【周绍云西周武公之共太子死正曰策元在东周鲍据周纪改此恐有误而下注周纪之文以存疑】有五庶子皆爱之而无适立也【适犹定也故与莫反正曰适专主也】司马翦【司马楚卿疑即昭翦】谓楚王【怀】曰何不封公子咎【周君别子】而为之请太子【请於周使立为太子】左成【楚人正曰此类当因旧注凡有明徵者可定其生地不可考而仕国可见者则当曰某国臣正义注此正作楚臣高注亦多作臣後放此】谓司马翦曰周君不听是公之智困【困不通也】而交絶於周也不如谓周君曰孰欲立也微告翦翦令楚王资之以地【封地以为之资】公若欲为太子【此左成告翦之辞为皆去音犹助也】因令人谓相国御展子【楚相之御姓展】廧夫空【廧啬字同小臣也空其名】曰王类欲令若为之【王楚王类犹似若汝也言楚王之意告】此健士也【此亦左成喻翦之言健犹悍也正曰此亦成作翦语语长子者】居中【国中】不便於相国【二士居中与国事以其悍故相国不之便若出而使周则不居中用事相国之所欲也故以此说之相国必从】相国令之为太子【此策周纪有元在东周正曰见上补曰共恭同适丁历反咎音臯】
谓齐王【凡言谓言为而不人失之也犹言或为或谓王闵王正曰周最屡见东西周策谓周最曰仇赫之相宋云云事在赧王十七年周最於齐王厚也而逐之听祝弗相吕礼云云礼之相在赧王二十九年此则王当齐闵之世周纪赧王四十五年周君之秦客谓周最以应为太后养地五十八年有周聚以收齐则正当顷襄王之世相距凡四十年不可定为闵王时也按策西周两章皆云最为太子而东周又出最名无曰太子云者疑或自是二人然无所考】曰王何不以地齎周最【齎持遗也最周之庶子凡周皆周之族正曰鲍意此即上章事而上有五庶子之文尔无明?】以为太子也齐王令司马悍【齐人】以赂进周最於周【进犹荐】左尚【齐人】谓司马悍曰周不听是公之智困而交絶於周也公不如谓周君曰何欲置【置犹立】令人微告悍悍【补曰一本悍请令】令王进之以地左尚以此得亊【以教悍得齐王意故委任之疑此即上章楚王楚人补曰最史作聚索隐云最古聚字说文同赵策顔最史亦作顔聚】
司寇布【司寇周官布其名】为周最谓周君曰君使人告齐王以周最不肯为太子也【闵王善最欲其为太子以赂进之最时让立周以最不肯立告齐正曰闵王说见前章此并无据】臣为君不取也函冶氏【冶销铁也函盖其姓补曰剡川姚氏云函姓冶官名因以为号】为齐太公【田和也始代吕氏为齐侯】买良劔公不知善归其劔而责之金【归还之也责取也金买劒之金】越人请买之千金折而不卖【折折劒正曰高注云虽千金犹未尽其本价故折其钱而不卖则折作折阙义若作断折则於下文不通】将死【函冶氏将死】而属其子【属嘱同集韵托辞】曰必无【无以告人】独知【自知其良正曰二语因高注愚意必无独知当作一句言凡有售必使衆知其良不可独知也】今君之使最为太子【周虽以最不肯立告齐犹欲立之特未定耳】独知之契也【契约也当两知之今则独补曰礼记右契注一书两札同而别之】天下未有信之者也臣恐齐王之谓【元作为】为【补曰策为谓通借此当作谓】君实立果【亦周子】而让之於最【让饰说也】以嫁之於齐【嫁犹卖也言欺齐】君为多巧【巧犹诈】最为多诈【心欲之而言不肯】君何不买信货哉【可信之货非独知也】奉养无有爱於最也【爱犹吝】使天下见之【然则立最信矣从周纪皆当为楚王正曰使衆见之而信最之当立从周纪改楚非补曰为周为君为齐之为去声】
秦令樗里疾【秦惠王弟其居在渭南隂乡樗里故号樗里子後相武王】以车百乘入周周君迎之以卒【百人为卒】甚敬楚王怒【怀王】让周以其重秦客【谓疾】游腾【周人正曰高注作臣】谓楚王曰昔智伯【晋卿智襄子之孙瑶】欲伐厹由【夷国属临淮汉志由作犹又九域图并州有仇犹城引此正曰高注狄国括地志云并州盂县外城俗名原仇山史樗里传作仇犹韩子仇繇吕氏春秋刘外纪夙繇高注或作仇首汉志临淮乃泗之涟水罗氏路史谓非智伯所伐者厹音求字又作叴?】遗之大钟载以广车【欲开道也】因随入以兵厹由卒亡无备故也【受其钟不防以兵】桓公伐蔡也【僖二年蔡姬沉舟荡公公怒归之未絶也蔡嫁之故伐之蔡蔡叔度所封属汝南後徙沛下蔡】号言伐楚【号声言也以伐楚号衆】其实袭蔡【无钟鼓曰袭正曰此据左氏说陆氏纂例掩其不备曰袭】今秦虎狼之国也【喻其贪残】兼有吞周之意使樗里疾以车百乘入周周君惧焉以蔡厹由惑之【以二国为惑补曰一本戒之注以二国为戒也】故使长兵在前【戈矛之属】强弩在後名曰卫疾【卫行列为护也】而实囚之【补曰一本下有也字】周君岂能无爱国哉恐一日之亡国【恐秦亡之】而忧大王【为楚王忧】楚王乃悦【樗里传有】
雍氏之役【周纪注阳翟有雍氏城韩记注赧王三年十五年楚再围雍氏此十五年也】韩徵甲与粟於周【徵犹索】周君患之告苏代【秦之弟洛阳人】苏代曰何患焉代能为君令韩不徵甲与粟於周又能为君得高都【属上党正曰水经云伊水迳邥邮亭又北迳高都杜预云河南新城有邥邮亭括地志云高都旧城在洛州伊阙县北京相璠云非在上党者】周君大悦曰子苟能寡人请以国听【以国事从之】苏代遂往见韩相国公仲【元作中下同韩公族】中【正曰古仲字省补曰索隐云公仲侈裴駰云相国秦官韩亦有诸国仿秦也】曰公不闻楚计乎昭应【楚将也昭屈景皆楚之族姓後有不重注】谓楚王【怀王】曰韩氏罢於兵【罢疲同劳也】仓廪空【并谷所入】无以守城吾攻之以饥【因其饥攻之补曰一本收之】不过一月必拔之【得城曰拔如拔物然】今围雍氏五月不能拔是楚病也【病犹困】楚王始不信昭应之计矣今公乃徵甲与【元作及】及【正曰史作与及义自通毋烦改字】粟於周此告楚病也【犹以饥疲告之】昭应闻此必劝楚王益兵守雍氏雍氏必拔公仲中曰善然吾使者已行矣代曰公何不以高都与周公仲中怒曰吾无徵甲与粟於周亦已多矣何为与高都代曰与之高都则周必折而入於韩【折犹屈入犹归】秦闻之必大怒而焚周之节【节符信也行者所执焚之者不通周也周官通逹於天下必有节无节则不逹】不通其使是公以敝高都得完周也何不与也公仲中曰善不徵甲与粟於周而与高都楚卒不拔雍氏而去【纪有而略周君为东周补曰正义雍於恭反】
薛公【靖郭君田婴之子孟尝君田文也袭其父封薛薛属鲁国】以齐为韩魏攻楚【楚怀二十六年齐韩魏攻楚此十二年也】又与韩魏攻秦【齐闵二十六年为韩魏攻秦此十七年也正曰此据史按通监大事记赧王二年当闵王元年此当作十六年】而藉兵乞食於西周【藉犹借】韩庆【凡韩皆韩人其在周去韩仕周也凡非本国人皆自其国来仕者也】为西周谓薛公曰君以齐为韩魏攻楚九年取宛叶以北【二县属南阳九字误当云六或五补曰宛於袁反邓州县叶舒涉反汝州县】为强韩魏【为犹代补曰一本而取宛叶以北以强韩魏】今又攻秦以益之【益其强】韩魏南无楚忧西无秦患则地广而益重齐必轻矣夫本末更盛【更犹迭】虚实有时【言不可常】窃为君危之【并言齐薛今虽善韩魏後或为患】君不如令敝邑【周也】隂合为秦【隂犹私】而君无攻【但出兵临秦不用攻也】又无藉兵乞食【勿示秦以弱】君临函谷【临言以兵至其地函谷关名在弘农补曰正义云陕州桃林县西南有洪溜涧古函谷也今属灵宝县】而无攻令敝邑以君之情【心所欲也】谓秦王【昭襄】曰薛公必不【补不字补曰史此下有不字是】破秦以张韩魏【张去音大之也】所以进兵者欲王令楚割东国以与齐【楚之东地即楚策下东国云】而【元作也】也【补曰史作而】秦王出楚王【怀】以为和【楚怀王十年张仪诱楚王会秦秦留之此十六年也】君令敝邑以此惠秦【秦得无攻周之力也】秦得无攻【元作破】破而以楚之东国自免也必欲之楚王出必德齐【齐出之齐之恩也】齐得东国而益强而薛世世无患秦不大弱【无三国之兵故】而处之三晋之西【赵魏韩本晋三卿分晋而君之故曰三晋】三晋必重齐【秦居晋西不弱而善齐三晋畏秦故齐重】薛公曰善因令韩庆入秦而使三国无攻秦而使不藉兵乞食於周【孟尝传有今按楚记三国攻楚秦救之引去与此言取宛叶小駮补曰大亊记颍滨苏氏云秦昭王欺楚怀王要之割地诸侯熟视无敢一言问秦者惟田文怨秦借楚为名与韩魏伐秦自山东难秦未有若此其壮者也惜其听韩庆之计临函谷而无攻以求楚东国而名义索然以尽由此观之秦惟不遇桓文之君故横行而莫之制世岂有以大义而屈於不义者哉　为强为和之为如字余去声】
三国攻秦反【反犹还】西周恐魏之藉道也【藉亦借】为西周谓魏王【哀正曰此据史按通监大事记显王三十五年乃魏惠王後元年慎靓王三年当魏襄元年说见魏策此当作襄事在二十一年】曰楚宋不利秦之听【元作德】德三国也【听犹顺从三国近楚宋秦听之则强而害楚宋故不利也正曰三国不攻秦而解故秦德之秦德之则和而不利於楚宋】彼且攻王之聚【楚宋攻魏之廪库正曰邑落曰聚如狐聚阳人聚之类】以利【元作到补曰一本作利】秦【若为秦报魏王】魏王惧令军设舍速东【舍军次也魏东还必道周周必宾之故恐今速东则无宾之之费矣】
韩魏易地【韩策书此在楚围雍氏後】西周弗利樊余【周人正曰高注作臣补曰姚云余下曾有为周字】谓楚王【怀】曰周必亡矣韩魏之易地韩得二县魏亡二县【易地则魏亦有得而独言亡者亡多於得也】所以为之者【魏虽多亡然且为之】尽包二周【东西】多於二县九鼎存焉【汉志武王迁九鼎于郏鄏郏鄏属河南为东周正曰说见前】且魏有南阳郑地三川【河内修武注晋始启南阳是也京兆山阳皆有郑河南有新郑此在楚魏之间新郑也河南郡注秦三川郡也周纪三川震注泾渭洛补曰杜注在晋山南河北故曰南阳郑本在西都畿内咸林武公得虢桧之地乃徙其封是为新郑咸林今华州郑县新郑今郑州正曰三川河洛伊张仪所谓天下朝市秦武王所谓车通以闚周室者也秦抜成臯荥阳初置三川郡】而包二周则楚方城之外危【南阳郡注叶公邑号方城补曰正义云方城山在叶县西】韩兼两上党【汉并州郡甘茂传注远韩近赵故言两此韩所得也今按东策周最再说金投秦策蓝田径山三章所言则上党亦属魏】以临赵即赵羊肠以上危【上党壶関有羊肠坂高注赵险塞山形屈折如羊肠此皆以所近之国强故危】故易成之日楚赵皆轻楚王恐因赵兵以止易【补曰一本因赵以止易也】
秦攻魏将犀武军於伊阙【唐志为县属河南注北有伊阙故阙此役秦昭十四年此二十二年补曰正义云水经注禹疏龙门以通水两山相对若阙故谓之伊阙今洛南犹谓之龙门也诸本犀作?当正】进兵而攻周为周最谓李兑【赵司寇】曰君不如禁秦之攻周【禁犹止】赵之上计莫如令秦魏复战【赵魏隣也魏有秦兵则赵无事】今秦攻周而得之【得犹胜正曰得其土地人民也】则衆必多伤矣秦欲持【元作待】待【补曰字有讹】周之得【得犹保】必不攻魏【恐重伤】秦若攻周而不得前有胜魏之劳後有攻周之败又必不攻魏今君禁之而秦未与魏讲也【讲和解也补曰史甘茂传索隐云邹氏讲读曰媾又曰汉史媾讲两字常杂愚按构构购　　亦然今凡为和解之义者定读从媾为交结之义者字当从才後放此】而全赵令其止必不敢不听是君却秦而定周也【却犹退】秦去周必复攻魏魏不能支【支犹拒】必因君而讲【与秦和也】则君重矣【凡言重皆制人而不制於人者也】若魏不讲而疾支之是君存周而战秦魏也重亦尽在赵
犀武败於伊阙周君之魏求救【白起既败魏遂进攻周周以魏怨之故往求救补曰大事记秦怒东周助韩魏故攻之按策文当作西周】魏王【昭】以上党之急辞之【意者有赵或韩兵也正曰赵兵无考周韩魏共伐秦此时韩魏必和】周君反见梁囿【陈留浚仪注魏惠王自安邑徙大梁有林池曰囿正曰囿者蕃育鸟兽之所】而乐之也綦母恢【周人正曰高注作臣】谓周君曰温囿不下此【温属河内言其乐不在梁下】而又近【近周】臣能为君取之反见魏王王曰周君怨寡人乎对曰不怨且谁怨乎臣为王有患焉周君谋主也【犹为天子故正曰韩世家使公孙喜率周魏伐秦败伊阙缘是故称谋主此周君也】而设以国为王扞秦【设施陈扞卫也】而王无之扞也【无为周扞者】臣见其必以国事秦也秦悉塞外之兵与周之衆以攻南阳而两上党絶矣【言赵韩援魏之路絶正曰是时魏上党被兵若周秦攻南阳则魏又当御其攻而上党必絶後云上党无患言得并力於此也】魏王曰然则奈何綦母恢曰周君形不好小利【形犹势也小利谓温囿国小多忧其势宜不得游观】事秦而好小利【有秦助则无国患乃得游观】今王许戍三万人【戍守边也许为周扞秦】与温囿周君得以为辞於父兄百姓【云得戍卒之援】而私【元作利】利【补曰姚云钱本作私按作利字则与上恊】温囿以为乐【得戍公也得囿私也】必不合於秦臣尝闻温囿之利计岁八十金【魏人贡其上之数】周君得温囿其以事王者岁百二十金【周许魏之数】是上党无患【周善事魏则赵韩必不加兵】而赢四十金【赢有余贾利也】魏王因使孟卯【鸿烈泛论注齐人即芒卯】致温囿於周君【致送也】而许之戍【彪谓周君非贤君也秦兵在境而乐於囿其志荒矣恢虽能得囿非君子所以事其君者也补曰为辞为乐之为如字余去声】
犀武败周使周足【周相】之秦或谓周足曰何不谓周君曰臣之秦秦周之交必恶【皆美恶之恶正曰左传周郑交恶杜注两相疾恶据此则皆当乌故反】主君之臣【主君称周君】又秦重【秦之所重】而欲相者【欲得相周】且恶臣於秦【此人欲代足相周故败其使事此二国所以必恶】而臣不能为使矣臣愿免而行【免已之相以顺欲者】君因相之彼得相不恶周於秦矣君重秦【此下或人复说足也】故使相往行而免是【元作且】且轻秦也公必不免【虽以免自请势不可免也】公言是而行交善於秦是公之事成【元作成事】成事【补曰恐当作事成】也交恶於秦不善於公者【补者字】且诛矣【意其恶足於秦也】
苏厉【亦秦之弟】谓周君曰败韩魏杀犀武攻赵取蔺离石祁者【蔺及离石属西河祁属太原补曰此注大亊记取】皆白起【秦将武安君】是攻用兵【攻功字言善巧也正曰攻工字通借】又有天命也【得天之助】今攻梁【魏都】梁必破破则周危君不若止之谓白起曰楚有养由基者【楚共王将】善射去柳叶者百步而射之百发百中【发发矢】左右皆曰善有一人过曰善射可教射也矣【意欲其息】养由基曰人皆善【善善我】子乃曰可教射子何不代我射之也客曰我不能教子支左屈右【支如竹之支也盖取其直左右臂正曰列女传云左手如拒右手如附枝右手发之左手不知此射之道也】夫射柳叶者百发百中而不以善息【百中善也此时宜息】少焉气力倦弓拨矢钩【元作拘今从史拨弓反也钩矢锋屈也补曰姚本作钩拘有钩音古或通】一发不中前功尽矣【尽犹?】今公破韩魏杀犀武而北攻赵取蔺离石祁者公也公之功甚多今公又以秦兵出塞过两周践韩而以攻梁【践履也犹过】一攻而不得前功尽?公不若称病不出也【周纪三十四年有补曰射之射柳之射食亦反】
楚兵在山南【山吴岳属扶风礼所谓岳山也正曰岳山秦地非此所指高注在周之山南】伍【元作吾下同】吾【补曰吾字讹当作伍】得【楚将也高注吾作五】将为楚王【顷襄】属怨於周【属连也犹结】或谓周君曰不如令太子将军正【周太子也将去音军正犹卒正军之率也正曰此谓将军而正迎也史穰苴传军正无注】迎伍吾得於境而君自郊迎令天下皆知君之重伍吾得也因泄之楚曰【微漏其言使楚知之】周君所以事伍吾得者器必多且归楚【此以间得於楚言与得之器其必载以归】王必求之【楚王】而伍吾得无効也【効犹致也得实未尝得器故无以効】王必罪之【以其欺也彪谓此谋虽不出於正而免国於难可也正曰鲍以此为尊周缪矣】
楚请道於两周之间【以假道请】以临韩魏周君患之苏子【元作秦秦字季子洛阳人其死时东西周未分此当为代若秦诸如七处不一正曰东西周说见前史不曰苏秦东周洛阳人乎】谓周君曰除道属之於河【除去秽也夏纪注河出金城积石盖道行两周之间使楚所假连及之正曰河东过洛汭在巩县东洛邑北望有河】韩魏必恶之【恶楚】齐秦恐楚之取九鼎也【道广可以出鼎】必救韩魏而攻楚楚不能守方城之外安能道二周之间若四国弗恶【齐秦韩魏】君虽不欲与也【与之道正曰谓鼎也】楚必将自取之矣
秦召周君周君难往【意不欲往】或为周君谓魏王【安厘正曰无考周纪作韩王】曰秦召周君将以使攻魏之南阳王何不出兵於河南【河南洛阳也时未为郡言河之南耳正曰河南即西周郏鄏考王封弟河南其名久矣】周君闻之将以为辞於秦而不往【以魏兵在境为言】周君不入秦秦必不敢越河【越度也】而攻南阳
周君之秦谓周最曰【最时从王】不如誉秦王之孝也【秦昭】因以原为太后养地【齐记注河内沁水有原城后昭王母宣太后也供养之地汤沐邑也补曰原姚本作?史同徐注颍川父城县?乡】秦王太后必喜是公有秦也【有言得其意】交善【周秦之交】周君必以为公功交恶劝周君入秦者必有罪矣【纪四十五年有】
秦欲攻周周最谓秦王【昭】曰为国之计者不攻周攻周实不足以利国而声畏天下【声犹名也周天子也今见攻故天下畏秦正曰畏犹恶也周地狭不足以利国而有攻天子之恶名见畏恶於天下与司马错说同意】天下以声畏秦必东合於齐兵敝於周【攻虽胜不无伤失】而合天下於齐则秦孤而不王矣是天下欲罢秦【罢疲同下同】故劝王攻周秦与天下俱罢【天下合齐而与秦战战则必疲】则令不横行於周矣【横行无畏忌也纪有】
宫他【周人正曰高注作臣】谓周君曰宛恃秦而轻晋【宛属南阳故申伯国南阳三晋时属韩韩厘五年秦拔我宛盖宛亡在春秋之晋三晋分晋乃属韩也】秦饥而宛亡【此下皆恃远轻近而亡秦饥不能援宛故晋?之其亡不经见】郑恃魏而轻韩魏攻秦而郑亡【郑河南新郑郑君乙二十一年韩哀侯?之】邾莒亡於齐【鲁邹衍故邾也邾曹姓国二十九世楚灭之莒属越阳国故盈姓国三十世楚?之盖恃齐也】陈蔡亡於楚【陈舜後汉淮阳国楚惠王十年灭陈四十二年?蔡皆不见所恃盖即恃楚不备之也】此皆恃援国而轻近敌也【援引也故有助意】今君恃韩魏而轻秦国恐伤矣君不如使周最【元作早补曰姚本正作最】隂合於赵以备秦则不毁
战国策校注卷一

[book_title]卷二
钦定四库全书
战国策校注卷二　　　　宋　鲍彪　原注
元　吴师道补正
东周【汉志河南巩东周君所居正曰东周当从旧居卷首说见前　大事记云东周惠公班秉政洛阳采邑在巩汉志说非余见前】
惠公【周纪考王封其弟河南是为桓公桓公子威公威公子惠公惠公封其子於巩号东周惠公然则河南巩父子同諡又纪西周武公赧王则諡也盖以避秦不敢称尊楚记顷襄十八年王赧使武公此武公赧王臣也而徐注以为惠公之子疎矣惠公之子自为东周君岂为西周用邪两周西先亡至秦庄襄元年俱?正曰东周止有惠公名着策有文君他无见徐广云纪年顕王九年东周惠公杰薨皇极经世东周惠公卒子杰嗣二书不同则其世系亦难明矣凡策所书君得皆为惠公时事邪　赧王非諡武公鲍引宋忠说误为二人前索隐谓諡法无赧赧然惭愧故以为号战国相王周之王号自若不闻其为秦贬损也王赧使武公徐广谓即西周武公大事记从之西周惠公封子於巩为东周惠公实同谥者继西周之惠公则武公也既曰武公则周君也谓别为一人可乎东西周虽分治王犹在上为东周君敬奉王命而王使之又何不可乎】
秦兴师临周而求九鼎周君患之以告顔率【周人】顔率曰大王勿忧臣请东借救於齐顔率至齐谓齐王【闵正曰大事记云姚氏考春秋後语周顕王齐宣王也今附载於顕王三十三年宋太丘社亡之前】曰夫秦之为无道也欲兴兵临周而求九鼎周之君臣内自尽【尽其心思补曰姚云尽字刘曾集作画】计与秦【计犹谋】不若归之大国【谓齐】夫存危国【周有秦兵危也】美名也得九鼎厚宝也【厚犹重】愿大王图之齐王大【补曰一本大说】发师五万人使陈臣思【即後田臣思凡陈田皆齐公族】将以救周而秦兵罢齐将求九鼎周君又患之顔率曰大王勿忧臣请东解之【东之齐解免之】顔率至齐谓齐王曰周赖大国之义得君臣父子相保也愿献九鼎不识大国何涂之从【问其路所从出礼遂上有径洫上有涂】而致之齐齐王曰寡人将寄径於梁【径步道也犹言假涂】顔率曰不可夫梁之君臣欲得九鼎谋之晖台之下【台名曰晖故孟子称梁有台池之乐】沙【元作少】少【补曰少当作沙】海之上【九域图开封有沙海引此】其日久矣鼎入梁必不出齐王曰寡人将寄径於楚【楚非适齐之途既不可入梁亦无从至楚其云然不可晓也】对曰不可楚之君臣欲得九鼎谋之於叶庭之中【即南阳叶也补曰姚云後语作章华之庭】其日久矣若入楚鼎必不出王曰寡人终何涂之从而致之齐顔率曰敝邑固窃为王患之夫鼎者非效壶醯酱瓿耳【壶昆吾圜器瓿甂也补曰一本醯壶此文殽次】可怀挟提挈以至齐者非效鸟集乌飞兎兴马逝【并喻其轻疾】漓然止於齐者【集韵漓渗流貌】昔周之代殷得九鼎凡一鼎而九万人挽之【挽引也】九九八十一万人士卒师徒【士一人也二千五百人为师徒步行者正曰左传注步卒七十二人甲士三人又百人为卒徒衆也此士卒师徒亦大?言之耳】械器被具【械器之总名被具士卒所服用之具】所已备者称此【备人之所应用使称足此八十一万人补曰姚本已作以正曰称此者彼此均等犹史言他物称是谓士衆賫械具备挽鼎之役者又且八十一万也】今大王纵有其人何涂之从而出臣切为大王私忧之齐王曰子之数来犹无与耳【言许之而实不与也】顔率曰不敢欺大国疾定所从出敝邑迁鼎以待命齐王乃止【补曰洪氏迈云策首载此以为奇谋此特儿童之见尔疑必无是事而好事者饰之愚按左氏尝载楚子问鼎亊当时争欲得鼎以见其强不可以为无】
秦攻宜阳【韩邑属弘农秦武三年攻宜阳赧王七年也补曰大亊记云今河南府福昌县城东南北三面峭絶天险黾池二殽皆在境内盖控扼之地　此据甘茂传文年表拔宜阳在次年宜阳之役五月而不拔凡涉两岁也通监大事记皆於赧七年书伐八年书拔景翠救韩在八年】周君谓周累曰【补曰一本赵累大事记引】子以为如何对曰宜阳必拔也君曰宜阳城方八里材士十万【士之有材武者】粟支数年公仲之军二十万景翠【楚将】以楚之衆临山而救之【楚与韩隣而与秦相图故救之】秦必无功对曰甘茂【下蔡人仕秦补曰茂一作戊後多有说文史作戊古字通】羇旅也【集韵羇旅寓也】攻宜阳而有功则周公旦也【言且相秦】无功则削迹於秦【言不得留】秦王不听羣臣父兄之议而攻宜阳宜阳不拔秦王耻之臣故曰拔君曰子为寡人谋且奈何对曰君谓景翠曰公爵为执珪官为柱国【楚卿】战而胜则无加焉矣不胜则死不如背秦援宜阳【翠时盖援宜阳而有秦之私故云补曰秦策冯章许楚汉中楚懽而不进所说有秦私者窃谓此策上既言秦之必抜翠之不胜则死而又曰不如背秦援宜阳意殊不类恐此胜有缺误背下或有之字或秦下复有秦字援字或作拔劝之避秦兵待秦既拔然後进兵乘其敝当秦惧之韩德之而交得赂以为利下文秦抜宜阳景翠果进兵果字可见又秦策楚畔秦而合於韩句意似与此同然彼指翠未救时言之尔其後韩楚虽合楚不为韩氏与秦战固巳惧之矣】公进兵秦恐公之乘其敝也【乘谓因而攻之】必以宝事公公仲慕公之为巳乘秦也亦必尽其宝秦拔宜阳景翠果进兵秦惧遽効煮枣【属济隂寃句】韩氏果亦効重宝景翠得城於秦受宝於韩而德东周【德恩之也补曰为寡为已之为去声余如字】
东周与西周战韩救西周为东周谓韩王【襄】曰西周者故天子之国也多名器重宝按兵而勿出【按下与举反】可以德东周西周之宝可尽矣【欲韩出兵故赂之纪八年有】
东周与西周争西周欲和於楚韩【和二国以为己援】齐明【疑楚人两见楚策正曰无明徵注例以国姓者皆其国人齐明岂不可为齐人邪故大事记止云当时之辩士也】谓东周君曰臣恐西周之与楚韩宝令之为己求地於东周也不如谓楚韩曰西周之欲入宝持二端【言东兵急则入不急则已】今东周之兵不急西周西周之宝不入楚韩楚韩欲得宝即且趣我攻西周【趣疾也督使疾战我谓东周】西周宝出是我为楚韩取宝以德之也【言有恩於楚韩】西周弱矣
东周欲为稻【为谓种之】西周不下水【稻宜湿西周居河之上流正曰不下专指河水】东周患之苏子【非代则厉】谓东周君曰臣请使西周下水可乎乃往见西周之君曰君之谋过矣今不下水所以富东周也今其民皆种麦【麦宜燥也】无他种矣君若欲害之不若一为下水以病其所种下水东周必复种稻种稻而复夺之若是则东周之民可令一仰西周【有望於上则仰补曰为去声仰疑向反】而受命於君矣西周君曰善苏子亦得两国之金也【彪谓此策不可行东西周壤地相接岂不能候其所种苏子东人也为东游说而岂得不疑且今下水安能保其不夺虽一为下何补哉正曰据此策则西人可以制周必不疑於其说苏子公为反覆以得金岂顾其复夺哉大事记云其微如此其所争又如此可不哀哉然则又何足深辨也】
昭献在阳翟【属颍川补曰韩策楚昭献相韩】周君将令相国往【往与献会】相国将不欲苏厉为之谓周君曰楚王与魏王遇也主君令陈封之楚【此言畴昔之事陈向叶皆仕周而位在相下】令向公之魏楚韩之遇也【亦其王遇】主君令叶公之楚令向公之韩今昭献非人主也而主君令相国往若其王在阳翟主君将令谁往【言必君自往】周君曰善乃止其行
秦假道於周以伐韩周恐假之而恶於韩不假而恶於秦史黶【韩史疑即厌补曰黶正义云乌减於点二反】谓周君曰君何不令人谓韩公叔【韩公族】曰秦敢絶塞【絶横渡塞障也为垣垒以遮止邻国往来】而伐韩者信东周也公何不与周地发重使【使周发使】使之楚秦必疑【秦楚相图之国也周使使楚故秦疑其图已】不信周是韩不伐也【不受秦伐】又谓秦王【武】曰韩强【补曰强巨两反】与周地将以疑周於秦寡人不敢弗受秦必无辞而令周弗受是得地於韩而听於秦也【纪八年彪谓战国之士设心措辞无不出於诈若此者君子之所怒也下章次之正曰鲍意尊周故谓行诈免难所可恶与前注为伍得章失同】
楚攻雍氏【此亦赧之十五年也】周粻秦韩【粻食米也时秦救韩周以米饷之正曰诗传粮也音张】楚王【怀】怒周周君患之或为周谓楚王曰以王之强而怒周周恐必以国合於所与粟之国则是劲王之敌也【劲强也】故王不如速解周恐【周以楚怒之故恐】彼前得罪而後得解必厚事王矣
苏厉为周最谓苏子【元作秦】秦曰君不如令王【君谓苏子王周君也此时与赧俱王其称公後避秦也正曰尤缪】听最以地合於魏赵【地周地】故必怒【称故者特为之怒苏子怒最】合於齐【怒最而反其所合】是君以合齐与强楚吏产子【时齐与楚善合齐则得与楚为与国可至再世产子言易世也与党与也补曰刘辰翁云吏字当作更平声】君若欲因最之事【与最同合魏赵此厉本谋也前与游辞耳故为为周最】则合齐者君也割地者最也【补曰最欲合赵魏而苏秦欲合齐厉为最故言若不废最之事则君合齐而最合赵魏也】
谓周最曰仇赫之相宋【补曰赫一本作赧】将以观秦之应赵宋【絶句】败三国【韩魏齐也魏纪哀二十一年与韩齐败秦函谷盖此时秦欲败之反为所败也赧十八年正曰哀当作襄下同十八当作十七年表文大事记从之】三国不败将与赵宋合於东方【即三国】以孤秦亦将观韩魏之於齐也不固则将与宋败三国【此应秦也】则卖宋於三国【此应三国也以国情输之曰卖言赫不忠於宋不应秦则应三国以此知赫本非宋人补曰一本则卖赵宋】公何不令人谓韩魏之王【韩襄魏哀】曰欲秦赵之相卖乎【此卖犹欺】何不合周最兼相【使韩魏皆相之】视之不可离【视示同二国同相最可见其交之固补曰离去声】则秦赵必相卖以合於王也
为周最谓魏王【哀正曰襄】曰秦知赵之难与齐战也【难言其不利正曰难畏阻意】将恐齐赵之合也必隂劲之【劲赵以兵使之强】赵不敢战【难先战】恐秦不已收也【违其劲之之意】先合於齐秦赵争齐【齐固秦所欲合故其劲赵谓之隂劲正曰秦欲伐齐赵欲合齐故云争齐】而王无人焉【无主其事於齐者】不可王不去周最【最时在魏欲之齐故此士为之言使得去】合与收齐【与即谓齐齐魏之与国】而以兵急之【元作之急急之以兵则非合矣】之急则伐齐无因事矣【言秦见齐有魏兵必伐之有此有彼曰因犹言无他事矣齐败魏马陵宜为魏仇因此言合与
盖其国形宜相依也正曰而以兵伐齐　　　　　言今不合与收齐而以秦兵之急则伐齐　　　　　是无可依之亊矣】
谓周最曰魏王【哀正曰昭】以国与先生【以德齿尊称之也与谓相之正曰孟子注学士年长者谓之先生】贵合於秦以伐齐【贵犹欲】薛公【田文】故主【齐闵王也最尝仕齐故称之然】轻忘其薛不顾其先君之丘墓【谓齐王田文欲去国以避秦兵正曰此田文相魏时也下文谓魏王薛公可见文激於祝弗吕礼之故劝秦伐齐故生上恐缺一字盖言文犹背齐以起下文最不与伐齐之意大事记赧王二十九年魏以田文为相谓其去齐相魏在齐灭宋之前史在灭宋之後】而公独修虚信【最本善齐固不背齐然今相魏魏有以秦伐齐之形犹为虚信信谓亲之】为茂行【茂盛美也】明羣臣【明犹示也臣魏臣】据故主【据仗持也犹言为之此言最在魏示羣臣以为齐王不欺之此所谓茂行正曰修虚信为茂行句明羣臣据故主句】不与伐齐【与去音正曰与如字许也】产以忿强秦【产犹生也魏欲伐齐已独不与犹生此节目也违秦不伐齐故秦忿】不可公不如谓魏王薛公曰请为王入齐天下不能伤齐【最之智略足以全齐】而有变【万一有伤齐者】臣请为救之【此则非虚信矣】无变王遂伐之【伐秦】且臣为齐奴也【为去音言其为之如奴亊主】如累王之交於天下【累者事相连及犹误也交谓齐魏】不可【此言非人之情】王为臣赐厚矣臣入齐则王亦无齐之累也【此累犹患正曰按魏策周最入齐秦王怒令姚贾让魏王魏王为之谓秦王曰魏之所以为王通天下者以周最也今最遁寡人入齐齐无通於天下矣敝邑之事王亦无齐累矣最入齐则正与此章相首尾所谓敝邑之事王亦无齐累语又与此合曰请为王入齐天下不能伤齐者最自许其足以全齐有变为秦伐齐齐急则请魏之救无变谓秦不能伐则王遂伐之此厚齐之说也且臣为齐奴以下以为魏言之为齐奴为齐奴隶也交指秦也累逹及也不可以最故使魏恶於秦王使最得入齐为赐厚矣最入齐则秦无疑於魏是魏不为齐所累也补曰为王为救之为去声余如字】
赵取周之祭地周君患之告於郑朝【凡郑皆郑人】郑朝曰君勿患也臣请以三十金【一斤为一金正曰正义云秦以一镒为一金孟康云二十四两云注】复取之周君予之郑朝献之赵太卜因告
以祭地事及王病使卜之太卜谴之曰【谴谪问也】周之祭地为祟【神祸也】赵乃还之
杜赫【周人正曰楚策云楚杜赫】欲重景翠於周谓周君曰君之国小尽君之重宝珠玉以事诸侯不可不察也【国小必赂以求援不可胜赂故宜察】譬之如张罗者张之於无鸟之所则终日无所得矣张於多鸟处则又骇鸟矣【多鸟处有触罗者傍鸟必觉觉则羣惊而去矣】必张於有鸟无鸟之际然後能多得鸟矣今君将施於大人大人轻君施於小人小人无可以求又费财焉【均之费财而小人多则多费也】君必施於今之穷士不必且为大人者【不必犹不可知也言不终穷或且为大人者此指翠也】故能得欲矣【齐策楚策皆有杜赫在齐则威王时於周?王时也自?威至是八十年矣疑赫字误景翠实此时人正曰按齐策田忌亡齐之楚邹忌代相恐其
以楚权复齐杜赫曰臣请为留楚忌　　　　　　宣王二年忌有马陵之战其奔必後此　　　　　　楚策五国伐秦魏欲和杜赫云云在楚怀王十一年当慎靓王三年大事记据韩世家注赧王三年书楚景翠围韩雍氏自宣王二年至赧王三年为三十年自慎靓王三年至此为七年则翠之与赫何不相及之有】三国隘秦【赧十八年注具前隘谓隔絶之正曰八当作七补曰策隘厄字通此当乙革反】周令其相之秦以秦之轻也【见其隘於三国】留其行【不进】有人谓相国曰秦之轻重未可知也秦欲知三国之情公不如遂见秦王【昭】曰请为【一作谓】王听东方之处【听侦候之东三国也处其所为】秦必重公是公重周【下衍重周二字】重周以取秦也【秦重相则周重矣】齐重故有周【齐重天下重之也故犹旧也有言善之】而已取齐【此时秦齐为天下重已善秦不可忽齐故又劝之取齐正曰有谓收已也取谓得於彼也齐为重国故能收有周而周已取之矣今复取秦是周常不失重国之交】是周常不失重国之交也【补曰凡轻重字自然重者上声重之者去声此章轻重齐重重国之重上声余去声】
宫【元作昌下同此书作宫不一】昌【正曰昌当依本文】他亡西周【以罪去国曰亡】之东周尽输西周之情於东周【输言委以告之】东周大喜西周大怒冯睢【元作且睢之省也犹赵作肖齐作立故後唐且史作睢裴駰亦曰唐睢以华頴悟秦也此西人下同正曰且当依本文】曰臣能杀之君予金三十斤冯睢且使人操金与书间遗宫昌他【为反间书以遗之】曰告宫昌他事可成勉成之不可成亟亡来【亟急也】事久且泄自令身死【事泄露则死而不亟来自取之也正曰本文明白注少久字似不必】因使人告东周之候【侦候之吏扬雄曰西北一候】曰今夕有奸人当入者矣候得而献东周【得其人与书】东周立杀宫昌他
昭翦与东周恶或谓昭翦曰为公画隂计【为人谋者画之以筹】昭翦曰何也曰【补此字正曰古书多如此不必补】西周甚憎东周常【元作尝】尝【补曰当作常古通】欲东周与楚恶西周必令贼贼公因宣言东周也【集韵宣扬也】以恶【元作西周二字】西周【补曰字有讹未详】之於王也【王楚怀王】昭翦曰善吾又恐东周之贼已【此翦自计】而以轻西周恶之於楚【翦恶东必善西西善翦则楚亦因重西矣东欲坏其交故贼翦翦死则西无内主於楚东因得使楚恶之】遽和东周【彪谓周衰君臣唯贪利而畏祸故一切趋避变乱於游谈之口而无有特操翦之虑死如此其能复固其所守乎】
周最谓吕礼【凡吕皆齐人礼以秦昭十三年奔魏十九年复归秦其相齐在薛公归薛後见孟尝传盖赧二十一年後也正曰吕皆齐人此类无据当缺晋有吕錡吕相本魏氏不必吕尚後也　注奔魏据秦纪按穰侯传冉相秦欲诛吕礼礼出奔齐大事记从之归秦据秦纪及穰侯传按秦纪下接齐破宋之文年表破宋在秦昭二十一年则纪误矣按吕礼相齐孟尝君遗穰侯书劝秦伐齐而礼亡事当在齐灭宋前大事记
书於赧王二十九年之首　　　　则礼自奔齐至去齐首尾九年然解题亦据　　　　後六年来归则未改也】曰子何不以秦攻齐臣请令齐相子【秦攻齐礼使之也齐欲免攻故可使之相礼】子以齐事秦必无虑【元作处】处【正曰前後章有此字义当同】矣子因令【下衍周字】周最居魏以共之【与齐俱事秦】是天下制於子也子东重於齐西贵於秦秦齐合则子常重矣
谓薛公【田文】曰周最於齐王厚也【闵王】而逐之【补曰史秦王将吕礼相齐欲困苏代代乃谓云云　史周最於齐至厚也而齐王逐之策文省而胜祝弗史作亲弗索隐谓策得之一本况弗】听祝弗【齐人】相吕礼者欲取秦也秦【补此二字】齐合【上章所谓以齐事秦正曰注据补二字然言齐合则秦自见省文尔下章齐合亦然一本欲取秦秦齐合】弗与礼重矣【与犹如也言二国合则齐所重无如礼者正曰史亲弗与吕礼重矣言二国合则二人重策齐合弗与礼重矣言齐与秦合则二人重於齐视史语简而胜上文秦字省尤可见】有【下衍周字】周【补曰史作用】齐【秦有之正曰有用齐者言二子用齐】秦必轻君君弗如急北兵趋赵【亦与赵攻秦】以秦魏【能左右之曰以以犹使正曰从史以下有和字是急北兵读秦魏句是时秦怒齐齐赵交恶秦欲合魏前章魏贵合秦以攻齐赵难与齐战下章齐合则赵恐伐可见皆一时事也秦赵魏合为攻齐也故云急北兵趋赵以和秦魏也趋即趣促也谓不如急北方之兵从随之应秦魏而相与以攻齐也魏策周最入齐秦让魏魏谓秦曰大国欲急兵则趋赵而已趋即趋也此语正同虽时有後先而事理不异尔史载此策在文谢病归薛後文从其计而吕礼嫉害文乃劝秦伐齐吕礼亡其後齐?宋文乃】
【奔魏且文在齐岂敢召穰侯之兵哉召秦伐齐必文已去齐而史失之也此策云收周最反齐王则亦文奔魏之後召秦兵之前乎】收周最以为後行【齐初逐最欲取秦合也今攻秦收最用之可图後举行犹举正曰当从史无为字後作厚行下孟反最本厚於齐今齐逐之故收最以厚其行上文厚字同义】且反齐王之信【齐前与秦合今与赵攻之信反也正曰齐用礼以合秦取信今反之使不合也】又禁天下之率【率犹从也谓从齐补曰率史作变索隐云齐秦合则弗礼用用则轻孟尝二说皆通】齐无秦天下果弗必走【果犹决也走去音趋之也言不趋齐正曰史齐无秦则天下集齐亲弗必走此果字当从史作集谓齐无秦合而秦赵魏合则天下之兵集於齐祝弗必走言弗而不及礼者齐听弗而相礼弗走礼不待言矣】齐王谁与为其国【言必重文孟尝传有正曰此章参之史可以互正如弗乃祝弗名尤易知而注乃释以他说其误甚矣】
齐听祝弗外周最谓齐王【闵】曰逐周最听祝弗相吕礼者欲深取秦也【补曰深取之深恐因下文衍】秦得天下则伐齐深矣【秦得齐则益强故能得天下得天下则亦不能存齐】夫秦【补正曰说见上此下云急兵以示秦则无秦字尤明矣】齐合则赵恐伐【秦伐之】故急兵以示秦【赵兵攻齐】秦以赵攻【攻齐】与之齐伐赵【之犹趋】其实同理【以赵攻齐则得齐趋齐伐赵亦得赵故其理同】必不处矣【处犹据也秦不据齐理同而独不据齐齐无兵而赵已出兵故也正曰注难通处义未详】故用祝弗即天下之理也【理在受兵於赵正曰言天下必将归秦】周相吕仓见客於周君【言之於君使得见补曰见贤遍反】前相工师籍恐客之伤已也【伤犹毁此即枝工师籍】因令人谓周君曰客者辨士也然而所以不可者【不可听用】好毁人【彪谓工师籍非端人也德义不愆何恤人之言】
周文君【史书东周略甚岂惠公後有此君邪不然则惠公别称也鸿烈道应训亦称周昭文君此後书训皆鸿烈也】免【下衍士字】士【补曰疑衍姚云曾集本去】工师籍相吕仓国人不说也君有闵闵之心【亦不说也】谓周文君曰国必有诽誉【诽谤也】忠臣令诽在已誉在上宋君夺民时以为台而民非之【见襄十一年】无忠臣以掩盖之也子罕释相为司空【司空主土工传言子罕亲执扑以行筑者是也】民非子罕而善其君齐桓公宫中女【元作七】七市女闾七百【闾里中门也为门为市於宫中使女子居之正曰宫中为女市女闾凡七百也】国人非之管仲故为三归之家【妇人谓嫁曰归夫家曰家仲盖三取女也】以掩桓公非自伤於民也【管仲为此人皆毁之仲非乐於毁也其意欲掩盖桓公耳一说仲欲掩公之非寜自毁也】春秋记臣弑君者以百数皆大臣见誉者也故大臣得誉非国家之美也【彪谓此言掩君之非可耳而齿见誉者於弑君之列则後世名卿贤相何道而可以安於朝廷之上不仁哉此言也补曰汉高帝系治萧何曰吾闻李斯相秦有善归主有恶自与云云王卫尉曰秦以不闻其过亡天下李斯之分过又何足法哉】故衆庶成强【言师籍之得衆】增积如山周君遂不免【卒相仓也】
温人之周【温时为西邑綦母恢请之也正曰西周得温囿耳】周不纳【并东周】客即对曰主人也【矫称东人补曰姚云一本周不内问曰客邪对曰云云韩非子文同】问其巷【补曰韩非子作巷人】而不知也吏因囚之君使人问之曰子非周人而自谓非客何也对曰臣少而诵诗诗曰普天之下莫非王土率土之滨莫非王臣【小推北山诗普徧率循也】今周君天下则我天子之臣而又为客哉故曰主人君乃使吏出之
或为周最谓金投【盖赵人之不善齐者】曰秦以周最之齐疑天下【周使最之齐秦以此疑周齐与天下合而谋己正曰无考】而又知赵之难子【不敢违投】齐人战恐【秦既疑齐投又不善齐故齐惧伐】齐【下衍韩字】韩【补曰疑衍】之合必先合於秦秦齐合则公之国虚矣【言赵必破而为墟墟虚字同大丘也】公不如救齐因佐秦而伐韩魏上党长子【属上党并韩地】赵之有己【二国有秦兵故赵得取其边地】公东收宝於秦【佐秦故】南取地於韩魏因以困【韩魏唇齿之国故也】徐为之东【为犹谋也东谓齐】则有合矣【齐合赵也始时赵与齐隙无合理今得秦韩故齐惧而合其实最时相齐虑有赵患故为最谋者移之韩魏也】
周最谓金投曰公负令秦与强齐战【负犹失也其失在此正曰负恃也令字疑合】战胜【胜齐】秦且收齐而封之【封谓疆理之】使无多割【割谓出地】而听天下之战【诸国求地於齐齐不多割则必战此秦弱齐之计正曰此秦制齐之命】不胜国大伤【赵伤也时赵令秦与齐战战不胜则秦必咎赵能无伤乎正曰赵恃合於秦以与齐战不胜则国大伤而听命於秦矣】不得不听秦【赵听也】秦尽韩魏之上党太原【魏地後为秦郡】西土【元作止】止【正曰上西字姚本引钱一作而】秦之有已【秦之所难者齐也已收齐则韩魏不守】秦地天下之半也制齐楚三晋之命【赵以大伤故亦见制】覆【元作复】复【补曰覆通】国且身危【覆如覆器然国赵也身谓投】是何计之道也【言非计此策最为齐使赵拒秦也】
石行秦【周人正曰无考一本石作右右行秦官也】谓大梁造【秦爵梁作良秦孝十年卫鞅惠文五年公孙衍昭襄十五年白起皆为之此盖起也正曰无考】曰欲决覇主之名不如备两周辩智之士【备谨待之】谓周君曰【行秦谓之】君不如令辩智之士为君争於秦【秦欲卑周争者争此也既谨待之则争必得矣补曰王应麟云周赧王卒于乙巳明年丙午秦迁西周君而东周君犹存壬子秦迁东周君而周遂不祀作史者当自丙午至壬子系周统於七国之上乃得春秋存陈之义大事记周赧後即系秦朱子以为未当纲目以七国如楚汉并书之今按解题云自赧王降周统已絶东周虽未亡特邾莒附庸之类耳所以存而未论也朱子虽以七国并书而赧王之後亦不以东周系统者其意亦不异纲目之成在乾道壬辰而淳熙辛丑吕子卒大事记始出非矫之也】
凡二十六章
战国策校注卷二

[book_title]卷三
<史部,杂史类,战国策校注>
钦定四库全书
战国策校注卷三　　　　宋　鲍彪　原注
元　吴师道补正
秦【苏张说外自弘农故关以西京兆扶风冯翊北地正郡西河安定天水陇西皆秦地南有巴蜀广汉犍为武都西有金城武威张掖酒泉炖煌又西南有牂柯越为益州皆属焉】
孝公【献公子显王八年庚申立正曰注意专以此为重今考其舛谬不合者各见本章】
卫鞅【卫之庶孽公子姓公孙氏】亡魏入秦【鞅事魏相公叔痤为庶子见魏策正曰此据史愚谓公孙卫之公孙也庶孽公子恐非盖因为中庶子而生此文】孝公以为相封之於商【属弘农补曰卢藏用後语注今商州上洛之地又见後章注】号曰商君商君治秦法令至行【至犹极】公平无私罚不讳强大【讳犹避也强宗大族】赏不私亲近法及太子【是为惠王】黥劓其傅【墨渍其颧曰黥截鼻曰劓太子犯法鞅曰法之不行自上犯之太子君嗣也不可刑刑其傅公子?黥其师公孙贾】朞年之後道不拾遗民不妄取兵革大强【革甲也以革为札】诸侯畏惧然刻深寡恩【刻犹深也刻金木者有深而已】特以强服之耳孝公行之八年疾且不起欲传商君【传位与之】辞不受孝公已死惠王代後莅政有顷【莅临也集韵上临下】商君告归【惧诛归商】人说惠王曰大臣太重者国危左右太亲者身危【君之身】今秦妇人婴儿【集韵女曰婴男曰儿补曰释名人始生曰婴婴胸前也投之胸前乳养故曰婴】皆言商君之法莫言大王之法是商君反为主大王更【补曰更平声】为臣也且夫商君固大王之仇雠也愿大王图之商君归还【时自商欲归魏不得故还秦】惠王车裂之而秦人不怜【无念之者】
惠文君【孝公子元年显王三十二年甲申也十三年始称王前此称王後人追书耳】
苏秦始将连横【文颍曰关东为从西为横孟康曰南北为从东西为横瓒曰以利合曰从以威势相胁曰横正曰高注连关中之谓横合关东之谓从大事记取】说秦惠王曰大王之国西有巴蜀汉中之利【三郡并属益州】北有胡貉【胡楼烦林胡之类集韵貉似狐】代马之用【代幽州郡】南有巫山【在南郡巫补曰正义云夔州巫山县】黔中之限【黔故楚地秦地距此二郡耳故言限秦昭三十年始定为黔中郡後为武灵郡见後志补曰大事记今黔辰施元等州正曰高注皆有塞险故谓之限】东有殽函之固【始皇纪注殽二殽函函关也在弘农补曰左传殽有二陵杜注在渑池县西函见周策】田肥美民殷富【殷盛也】战车万乘奋击百万【士之能奋击者】沃野千里【沃言其肥润】蓄积饶多地埶形便【地势与形便於攻守】此所谓天府【言蓄聚之富非人力也】天下之雄国也【物之雄者强】以大王之贤士民之衆车骑之用【骑士之便马者】兵法之教【教犹习】可以并诸侯吞天下称帝而治愿大王少留意臣请奏其効【奏进効功也】秦王曰寡人闻之毛羽不丰满者不可以高飞文章不成者【文章法令也】不可以诛罚道德不厚者不可以使民政教不顺者【逆人之心】不可以烦大臣【逆人心则行之难故大臣劳】今先生俨然【矜庄貌】不远千里而庭教之【教之於广庭】愿以异日【异犹他也俟成顺然後承教以此知为惠王初补曰史时方诛商鞅疾辨士弗用】苏秦曰臣固疑大王之不能用也昔者神农伐补遂【国名未详】黄帝伐涿鹿【属上谷】而禽蚩尤【九黎氏之後事见史】尧伐驩兜【书止言放之岂尝伐之而不服邪正曰书放驩兜又尧伐驩兜禹伐共工见荀子此游士之辞下言五帝三王不能坐而致地故以战续之此不过欲售其攻战之说耳凡战国言帝王事类如此皆不足辨後放此】舜伐三苖【国名缙云氏之後正曰事见书不必泛引】禹伐共工【伐乃流之】汤伐有夏文王伐崇【崇侯虎纣卿士道之为恶】武王伐纣齐桓任战【任犹用也作内政寄军令是也】而霸天下由此观之恶有不战者乎古者使车毂击驰【毂辐所凑也相击而驰言其衆补曰毂击说见齐策】言语相结【约亲也补曰後语注结音吉此古韵协也下文悉然横黄态替浊蹰玉反聊留服蒲北反信新兵濬□反】天下为一约从连横兵革不藏文士并饬【文谓辨也饬饰同】诸侯乱惑万端俱起不可胜理科条既备【科程也集韵条件也】民多伪态书策稠浊【策简也大事书之稠多也言有司文书多阅者昏乱正曰稠多浊乱也】百姓不足上下相愁民无所聊【集韵聊赖也】明言章理【文章法理正曰章亦明也谓明着之言章显之理下句文辞谓辞之文者三语文势同】兵甲愈起辩言伟服【伟奇也补曰伟一作伪】战攻不息繁称文辞【游说也正曰明言者教令辩言者游说文辞者书策明言章理即科条既备辩言伟服即言语相结繁称文辞即书策稠浊】天下不治舌敝耳聋不见成功行义约信天下不亲於是乃废文任武厚养死士【敢死之士】缀甲厉兵【集韵厉严也正曰厉即砺】効胜於战场【効致其功也】夫徒处而致利【徒犹空也言无所为】安坐而广地虽古五帝三王五霸明主贤君常欲坐而致之其势不能故以战续之寛则两军相攻迫则杖戟相撞【迫近也杖如杖剑戟谓持戟戟有支矛撞手捣也正曰杖持执也直亮反戟有支兵】然後可建大功是故兵胜於外义强於内【论战故独言义】威立於上民服於下今欲并天下凌万乘【集韵凌侵尚也当从人】诎敌国【诎服也】制海内子元元【元善也民之类善故称元】臣诸侯【言敌国又言诸侯则侯非其敌者】非兵不可今之嗣主【时君皆继世者也】忽於至道皆惛於教【惛不明也】乱於治迷於言惑於语沉於辩【沉犹溺】溺於辞【溺谓为所冒没】以此论之王固不能行也说秦王书十上而说不行黑貂之裘敝【貂鼠属大而黄黑出丁零国】黄金百斤尽资用乏絶【资货也】去秦而归赢縢【方言担齐楚陈宋曰攍通作赢縢缄也正曰一本赢縢是累夷纒累字通用伦追反易赢其角赢其瓶孔?逹云揭累纒绕也诗邪幅在下注如今行縢即位所谓复也注说下与履蹻不伦而担槖又已言矣】履蹻【屐也正曰史虞卿蹑蹻注草履也蹻与屩通】负书担囊【高注槖囊也然则此字元作槖从此说则上縢字当从巾囊也槖无底囊有底正曰一本作槖高注槖囊通言】形容枯槁面目黧犂【补曰古字黧犂通借】黑【集韵黧黑黄色正曰黧黑色集韵误见魏策】状有愧【元作归今从高注】归【补曰当作愧姚氏亦云】色归至家妻不下絍【机缕也不下言自若】嫂不为炊父母不与言苏秦喟然叹曰【喟太息也】妻不以我为夫嫂不以我为叔父母不以我为子是皆秦之罪也乃夜发书陈箧数十【箧藏也】得太公隂符之谋【汉志有隂符经正曰隂符经恐非此所指索隐云隂符是太公兵法】伏而诵之简练以为揣摩【简犹择练涷帛也取其熟揣量摩研也游说之术或量其情或研切之】读书欲睡引锥自刺其股【锥锐也鍼之类】血流至足曰安有说人主不能出其金玉锦绣取卿相之尊者乎朞年揣摩成曰此真可以说当世之君矣於是乃摩燕乌集阙【摩言切近过之阙名未详补曰高注阙塞名也】见说赵王【肃侯】於华屋之下【见说见而说也华高丽也】抵掌而谈【集韵抵侧击也】赵王大说封为武安君【补曰武安赵邑正义云潞州武安县】受相印革车百乘【兵车也】锦绣千纯【集韵匹端曰纯正曰高注纯束也徒温切】白璧百双【补曰璧玉环也色白好曰璧】黄金万镒【一镒二十四两补曰镒说见前】以随其後约从散横以抑强秦故苏秦相於赵而关不通【六国之关不通秦也正曰即所谓秦兵不敢窥函谷关者】当此之时天下之大万民之衆王侯之威谋臣之权皆欲决於苏秦之策【决言用之不疑策谋也】不费斗粮未烦一兵未战一士未絶一弦未折一矢诸侯相亲贤於兄弟【贤犹胜】夫贤人在而天下服一人用而天下从故曰式於政不式於勇【式犹用】式於廊庙之内【廊东西序庙以尊先祖人君之居谓之岩廊庙堂尊严之称正曰文頴云廊殿下外屋顔师古云堂下周厢又岩廊高屋也愚按此言宫与庙也庙堂字见徐乐梅福传刘向九叹王逸注人君为政举事告宗庙议於明堂今人称宰相为庙堂盖误】不式於四境之外当秦之隆【苏秦隆盛之时】黄金万镒【元从水】溢【补曰此书溢镒通】为用转毂连骑【後车之盛正曰车骑之盛】炫熿於道【光耀也】山东之国从风而服【以草偃为喻也】使赵大重【为从主诸侯尊之】且夫苏秦特穷巷掘门【凿垣为门补曰掘即窟古字通齐策掘穴穷巷邹阳书?死掘穴楚策亦有】桑户棬枢之士耳【枢门牝也楺木为之如棬棬屈木盂也】伏轼【车前横木】撙衔【集韵撙挫也盖犹顿衔勒也】横历天下【历过也犹横行】庭说诸侯之主【犹庭教云】杜左右之口【杜犹塞】天下莫之伉【集韵匹也正曰姚云钱刘作抗当也一本天下莫之能伉伉抗古字通】将说楚王【威】路过洛阳【汉为河南郡】父母闻之清宫除道【清洒埽也】张乐设饮【张施也】郊迎三十里【迎於郊】妻侧目而视【不敢正视】侧耳而听嫂蛇行匍伏【蛇不直行伏音匐匍匐伏地也】四拜自跪而谢【集韵跪小拜也既拜复膝地】苏秦曰嫂何前倨而後卑也【倨不避也】嫂曰以季子位尊而多金【谯周曰秦字季子正曰司马贞曰此嫂呼小叔为季子未必字也】苏秦曰嗟乎贫穷则父母不子富贵则亲戚畏惧人生世上势位富厚盖可以忽乎哉【忽轻也此策史略同合从在赵肃侯十六年此四年彪谓秦之自刺可谓有志矣而志在於金玉卿相故其所成就适足夸嫂妇而此史极口称颂之是亦利禄徒耳恶睹所谓大丈夫之事哉正曰按史秦出游数岁困归兄弟嫂妹妻妾窃笑之於是得周书隂符读之以出揣摩乃求说周显王弗信至秦说惠王弗用乃之赵奉阳君弗说之去就燕文侯资之至赵奉阳君死乃说肃侯合从说楚後还过洛阳显王除道郊劳与策小异】
秦惠王谓寒泉子【秦处士之号】曰苏秦欺寡人【欺诈也言以虚声恐之】欲以一人之智反覆山东东山【补曰当作山东】之君从以欺秦赵固负其衆【负犹恃】故先使苏秦以其币帛约乎诸侯诸侯不可一犹连鸡之不能俱止於栖亦明矣【连谓绳击之栖鸡所宿也】寡人忿然含怒日久吾欲使武安子起往喻意焉【喻谕同告也告诸侯以不可一之意】寒泉子曰不可夫攻城堕邑【败城邑曰堕】请使武安子善我国家【称国家之美正曰能美善我国家】使诸侯请使客卿张仪【魏人仕秦惠五年为客卿】秦惠王曰敬受命【按起以昭二十九年为武安君自合从至是五十七年矣所称武安子起谬也正曰起号武安君此云武安子必别一人上既言武安子起而下止言武安子盖起字属下文李牧亦封武安君如此名不一且张仪死於秦武王时与白起战胜攻取时不相及补曰使诸侯之使去声余如字】
楚魏战於陉山【魏记苏秦传注在密县密属河南楚记威王卒魏因丧取我陉山魏襄六年伐楚败之陉山在此前九年正曰徐广云召陵有陉亭密县有陉山正义云括地志云在郑州新郑县西南大事记取鲍氏所引召陵韩策引正义又谓楚北有汾陉之塞即此皆一地也愚恐汾字有误因韩陉城汾旁讹也说见彼条　从通监在惠後六年高注作惠】魏许秦以上洛【属弘农】以絶秦於楚【使不助楚】魏战胜楚败於南阳【荆州郡非修武所谓】秦责赂於魏【责求也】魏不与管浅【秦人】谓秦王曰王何不谓楚王【怀】曰魏许寡人以地今战胜魏王【襄正曰惠】背寡人也王何不与寡人遇【遇犹会】魏畏秦楚之合必与秦地矣是魏胜楚而亡地於秦也是王以地德寡人【秦因楚会得地楚之惠也补曰一本以魏地德寡人】秦之楚者多资矣【之往也言将以厚币往结楚好】魏弱若不出地【补曰刘辰翁云多弱字即若愚谓以弱句义亦善】则王攻其南寡人攻其西魏必危秦王曰善以是告楚楚王扬言【扬显言之】与秦遇魏王闻之恐効上洛於秦
楚使者景鲤在秦从秦王与魏王【襄正曰惠】遇於境【此下脱简有秦使周最解说与魏所以遇之意见高注而楚策有其事补曰按鲍所谓楚策元在韩曰齐楚之交善秦与魏遇且以善齐而絶楚乎楚景鲤之秦与魏遇楚王怒恐秦以楚为有隂於秦魏也且罪鲤云云】
楚怒秦令周最谓楚王曰魏请无与楚遇而合於秦【补曰别本以此足缺文在是以鲤与之遇也句上即高注秦令周最解说者姚本楚怒秦令最谓楚王曰魏王遇於境楚使者是以云云其文缺误不如别本明白】
是以鲤与之遇也敝邑之於与遇善之【加好於魏正曰敝邑秦自称谓鲤与秦魏遇此以为善盖二国之遇将以善齐而絶齐於楚而楚使在焉故齐疑之而不与合也】故齐不合也楚王因不罪景鲤而德周秦【齐魏雠也好魏故齐不合齐楚敌也齐不合故楚说正曰以齐楚交善章考之其失可见】
楚王【怀】使景鲤如秦客谓秦王曰景鲤楚王【下衍使景二字】使景【补曰姚云一本无二字】所甚爱王不如留之以市地【市买卖所之也言使楚以地赎鲤如之】楚王听则不用兵而得地楚不听则杀景鲤更【下衍不字】不【补曰疑衍】与不如景鲤者【元作留补曰姚云留曾刘作者是】是便计也【便犹利也】秦王乃留景鲤景鲤使人说秦王曰臣见王之权轻天下【权事势也天下所轻】而地不可得也臣之来使也闻齐魏皆且割地以事秦所以然者以秦与楚为昆弟国今大王留臣是示天下无楚也齐魏有何重於孤国也【有犹又补曰二字古通用後策陈轸云又何重孤国即此文】楚知秦之孤不与地而外结交以图【图秦】则社稷必危不如出臣秦王乃出之【补曰来使之使去声更平声】
楚攻魏张仪谓秦王曰不如与魏以劲之【与犹助】魏战胜复听於秦必入西河之外【禹贡西河属雍州此时属魏子夏老於西河之上是也补曰盖主冀之西而言正义云同华等州】不胜魏不能守王必取之【自取河外】王用仪言取皮氏卒万人车百乘【皮氏属河东魏地也今秦於此取卒与车岂丧地七百里时入秦邪补曰正义云皮氏在绦州龙门县西】以与魏犀首【公孙衍也隂晋人司马彪曰犀首魏官若今虎牙将军补曰按年表隂晋人犀首为大良造则非官名而韩策摎留以犀首张仪并言何为一人独以官称乎恐犀首或姓名也魏亦有犀武说又见卫策】战胜威王【楚】魏兵罢敝【罢疲同】恐畏秦果献西河之外【魏襄五年入秦河西地此前八年也仪时为客卿魏七年纳上郡此前十年也仪时为相正曰惠後五年补曰此章称楚威王威王在位凡十一年攻魏事史无见年表十一年魏败我陉山因丧来伐是岁秦取魏皮氏明年入上郡于秦而西河滨洛之地尽皆楚威死後也陉山前一年魏入少梁河西地于秦岂是时楚魏已构兵乎】
田华之为陈轸【二皆齐姓补曰一本田萃姚同】说秦惠王曰臣恐王之如郭君【郭虢同属扶风正曰路史云北虢仲後也在大阳今陕州西南虢仲之封在岐东迁日此之上阳为南虢东虢叔之封制也今郑之荥阳按此策所指者北虢也】夫晋献公欲伐郭而惮舟之侨存【惮难之也侨郭大夫】荀息【晋大夫】曰周书有言美女破舌【破坏其事舌指谏臣】乃遗之女乐以乱其政舟之侨谏而不听遂去【闵二年奔晋】因而伐郭遂破之又欲伐虞【属河东大阳】而惮宫之奇存荀息曰周书有言美男破老【老成人补曰汲塜周书美男破老美女破舌武之毁也注云所以毁敌也修文御览引周书作美男破产美女破车】乃遗之美男教之恶宫之奇宫之奇以谏而不听遂亡【左氏不言其地】因而伐虞遂取之今秦自以为王【时亦未王谓其欲之】能害王者之国者楚也【因其有自王之志故称之曰王者】楚知横门君之善用兵【下衍用兵二字补曰姚云钱刘本无】与陈轸之智故骄张仪以五国【骄宠之也言楚使韩魏赵燕齐以事属之以重其权按仪初游楚楚相笞之後相楚乃为秦间耳楚无骄之之事今云然因其自楚来间之耳】来必恶是二人【恶言其恶也】愿王勿听也张仪果来辞因言轸也王怒而不听
张仪又恶陈轸於秦王曰轸驰陈楚之间今遂不加善秦而善轸【言楚善之补曰一本今楚不如】然则是轸自为而不为国也且轸欲去秦而之楚王何不听乎【听犹许】王谓陈轸曰吾闻子欲去秦而之楚信乎陈轸曰然王曰仪之言果信也曰非独仪知之也行道之人皆知之也孝己爱其亲【世纪殷高宗有贤子孝己母早死高宗惑後妻之言放之而死补曰尸子云孝己事亲一夜而五起视衣厚薄枕之高下也】天下欲以为子子胥忠乎其君【伍子胥楚人平王杀其父奢胥奔吴吴王夫差败越於夫椒越王勾践求委国为臣妾夫差将许之胥谏不听後吴伐齐胥谏请释齐先越太宰嚭谗之赐剑以死】天下欲以为臣卖仆妾售乎闾巷【售卖去之也】者良仆妾也【良善也】出妇嫁乡曲者【曲里之一曲如韦曲杜曲】良妇也吾不忠於君楚亦何以轸为忠乎忠且见弃吾不之楚何适乎秦王曰善乃止之【轸传有】
陈轸去楚之秦【言去楚者本其始仕秦之时自楚来也且为输楚张本】张仪谓秦王曰陈轸为王臣常以国情输楚【情谓国事之隐者补曰情实也输写也输写以告之】仪不能与从事愿王逐之即复之楚愿王杀之王曰轸安敢之楚也王召陈轸告之曰吾能听子子欲何之请为子约车【约纒束之正曰高注具也盖约束戒令之策多有】对曰臣愿之楚王曰仪以子为之楚吾又自知子之楚子非楚宜安之也【补曰一本且安之也】轸曰臣出必故之楚以顺王与仪之策【策谓其所筹度】而明臣之楚与否也【此之即所谓以国情输楚正曰故之楚之之往也之楚与否之之语助也下同】楚人有两妻者人誂其长者【誂相呼诱也补曰後语作挑徒了反】长者詈之【詈骂也】誂其少者少者许之居无几何【时不久也】有两妻者死客谓誂者曰汝取长者乎少者乎取长者【誂者对也】客曰长者詈汝少者和汝【和犹应】汝何为取长者曰居彼人之所则欲其许我也今为我妻则欲其为詈人也【以国情输楚犹许者也轸诚有此则今之楚楚必不欲也补曰许我詈之云云後汉冯衍传有】今楚王【怀】明主也而昭阳贤相也轸为人臣而常以国情【补补曰国下当有情字】输楚楚【元作王】王必不留臣昭阳将不与臣从事矣以此明臣之楚与不【之亦犹於】轸出张仪入问王曰陈轸果安之王曰夫轸天下之辩士也熟【元作孰】孰【补曰孰熟通说文生熟字本但作孰後人加火以别之】视寡人曰轸必之楚寡人遂无奈何也寡人因问曰子必之楚也则仪之言果信也轸曰非独仪之言行道之人皆知之昔者子胥忠其君天下皆欲以为臣孝己爱其亲天下皆欲以为子故卖仆妾不出里巷而取者良仆妾也出妇嫁於乡里者善妇也臣不忠於王楚何以轸为忠忠【补补曰史复有忠字是】且见弃轸不之楚而何之乎王以为然遂善待之【此一事再出着书者以所闻駮异也彪谓轸之辩类捷给而其所称譬皆当於人心不诡於正论周衰辩士未有若轸之絶伦离羣者也正曰秦为无道鲁仲连不肯帝秦子顺义不入彼诚豪杰之士已轸往来其间其居秦也又与张仪争宠鄙哉虽其为楚谋也多而终不能以善楚也之楚之对辩给不诡於正犹为彼善於此耳补曰太事记显王四十一年秦陈轸奔楚解题引策文自卖仆妾以下正归乎云轸居秦期年惠王终相张仪而轸奔】义渠君【西戎也北地郡有义渠道】之魏公孙衍谓义渠君曰道远臣不得复过矣【不复相过】请谒事情【谒白也情犹实】义渠君曰愿闻之对曰中国无事於秦则秦且烧?获君之国【?亦烧也言火其国以得其地补曰?即爇】中国为有事於秦【事皆谓战】则秦且轻使重币【轻言其行疾】而事君之国也【此事君之事】义渠君曰谨闻令【令犹命】居无几何五国伐秦【後七年韩赵魏燕齐共攻秦】陈轸谓秦王曰义渠君蛮夷之贤君王不如赂之以抚其心【抚安也】秦王曰善因以文绣千匹好女百人遗义渠君【遗赠也】义渠君致羣臣而谋【致之使至】曰此乃公孙衍之所谓也因起兵袭秦大败秦人於李帛之下【史张仪传未有此策帛作伯地缺平原传注河内成臯有李城岂秦兵与诸国遇於此而见败邪正曰正义云怀州温县本李城也李同父所封按赵救邯郸时同战死封其弟为李侯意者因此号李城事在後且此云李帛必非秦既攻五国不胜而走秦兵不应至怀是时诸国连匈奴秦恐义渠因而有变故赂以和之义渠之袭必次於五国之後恐非与诸国遇时也补曰按史犀首相魏张仪去犀首闻仪复相秦害之乃谓义渠君云云且五国伐秦事在惠文後七年次年魏因仪请成於秦乃复相秦则此时仪未为秦相也仪自惠文後三年出相魏至今在魏衍不相则仪必不去也故大事记谓伐秦之役仪在魏隂为秦用而又谓衍与义渠语在相魏之後盖亦不能无疑岂仪去魏之秦犀首知其必相而害之欤又按秦纪书韩赵魏燕齐帅匈奴伐秦年表韩魏赵楚燕五国伐秦不胜楚世家书苏秦约从六国共攻秦】
【楚怀王为从长至函谷关秦击之六国皆引归齐独後互有不同通监据年表大事记据楚世家按楚世家特详者以从长故当以为正年表诸国皆书不胜齐独後而不败故略不书欤纪不书楚者岂以世家文已明欤修鱼之战虏韩申差年表在次年而纪於此连书之则纪诚有误也高注五国作齐宋韩魏赵尤误】司马错【秦人】与张仪争论於秦惠王前司马错欲伐蜀张仪曰不如伐韩王曰请闻其说对曰亲魏善楚下兵三川塞轘【补曰轘胡贯反】辕缑氏之口【高纪注轘辕缑氏险道属河南补曰瓒云轘辕险道在缑氏东南索隐云缑氏以山为名】当屯留之道【属上党补曰正义云屯当潞州县道即太行羊肠阪道也】魏絶南阳【秦使之絶】楚临南郑【亦河南郡】秦攻新城宜阳【新城属河南补曰左传僖六年注新城郑新密今荥阳密也大事记白起系韩新城引正义云在洛州伊阙县又秦韩会新城云两周间地名注引正义云许州襄城县古新城县也按?戎华阳君又号新城君则华阳在密者此策以宜阳并言地必连近当是伊阙尔】以临二周之郊诛周主之罪【诛讨也补曰周主谓二君】侵楚魏之地周自知不救九鼎宝器必出据九鼎按图籍【土地之图人民金谷之籍】挟天子以令天下【号令指麾之】天下莫敢不听此王业也今夫蜀西僻之国而戎狄之长也敝名【补曰一本名作兵】劳衆不足以成名【伯王之名】得其地不足以为利臣闻争名者於朝争利者於市今三川周室天下之市朝也而王不争焉顾争於戎狄【顾还视也故为反义】去王业远矣司马错曰不然臣闻之欲富国者务广其地【务趣也正曰务专力也】欲强兵者务富其民欲王者务博其德三资者备【三者於国如人之有资货】而王随之矣今王之地小民贫故臣愿从事於易夫蜀西僻之国也而戎狄之长也而有桀纣之乱以秦攻之譬如使豺狼逐羣羊也取其地足以广国也得其财足以富民缮兵【缮补也正曰左传隐元年缮甲兵注治也训切】不伤衆而彼已服矣故拔一国而天下不以为暴利尽四海【言四方之物蜀兼有之故苏秦於巴蜀汉中独曰利补曰一本西海新序同】诸侯不以为贪是我一举而名实两附【不贪暴名也得国实也】而又有禁暴正乱之名今攻韩刼天子【刼胁止也】刼天子恶名也而未必利也又有不义之名【韩无罪而伐之不义也】而攻天下之所不欲危【天下皆有尊周之志正曰史攻天下之所不欲危矣新序同按下文云此臣所谓危是也今无矣言虽以欲字句而危字自为句亦奇】臣请谒其故周天下之宗室也【宗尊也】齐【补曰齐字恐衍】韩周之与国也周自知失九鼎韩自知亡三川则必将二国并力合谋【并并也】以因于齐赵而求解乎楚魏【解免秦兵】以鼎与楚以地与魏王不能禁此臣所谓危不如伐蜀之完也【不虞伤败】惠王曰善寡人听子卒起兵伐蜀十月取之遂定蜀蜀主更号为侯而使陈庄相蜀蜀既属【属犹附】秦 益强富厚轻诸侯【仪传有在前十年前而表在後九年谓前年议伐後年取之而取之书十月知为一年事也今从表补曰秦纪与表合　按甘茂传云张仪西并巴蜀当仪与错议不同故纪表并言错定蜀而茂传之言如此何也水经云秦自石牛道使张仪司马错寻路伐蜀灭之华阳国志云蜀王伐苴侯苴侯奔巴求救於秦惠文王使张仪司马错伐蜀灭之是二人同往也】
齐助楚攻秦取曲沃【晋桓叔所封汉属河东为闻喜此时属秦与上取皮氏卒同义】其後秦欲伐齐齐楚之交善惠王患之谓张仪曰吾欲伐齐齐楚方懽子为寡人虑之奈何张仪曰王其为臣约车并币【言并则币非一物正曰并合也】臣请试之【不自必之辞】张仪南见楚王【怀】曰敝邑之王所说甚者无大大王【大犹过】唯仪之所甚愿为臣者【唯辞也传称往相楚是也】亦无大大王敝邑之王所甚憎者【衍亦字】亦【补曰疑衍】无大齐王【闵】唯仪之所【补】甚憎者亦无大齐王今齐王之罪其於敝邑之王甚厚【言得罪於秦重也】敝邑欲伐之而大国与之懽是以敝邑之王不得事令【事犹听从】而仪不得为臣也大王苟能闭关絶齐臣请使秦王献商於之地【楚纪注在今顺阳郡南鄊丹水二县有商於在於中故名弘农商县是也】方六百里若此齐必弱【失楚援故】齐弱则必为王役【元作没补曰姚本作役】矣【役言为楚役使】则是北弱齐西德於秦【秦楚因絶齐得报曲沃之役楚之惠也】而私商於之地以为利也则此一计而三利俱至楚王大说宣言之於朝廷曰不谷得商於之地方六百里羣臣闻见者毕贺【毕犹尽】陈轸後见【时去秦在楚】独不贺楚王曰不谷不烦一兵不伤一人而得商於之地六百里寡人自以为智矣诸士大夫皆贺子独不贺何也陈轸对曰臣见商於之地不可得而患必至也故不敢妄贺王曰何也对曰夫秦所以重王者以王有齐也今地未可得而齐先絶是楚孤也【无援故】秦又何重孤国且先出地絶齐秦计必弗为也先絶齐後责地且必受欺於张仪【言仪必背约】受欺於张仪王必惋之【惋犹恨】是西生秦患北絶齐交则两国兵必至矣楚王不听曰吾事善矣子其弭口无言【集韵弥止也通作弭】以待吾事【轸之策此可谓明矣而怀王不听愚而好自用者也其死秦宜哉】楚王使人絶齐使者未来【来还也】又重絶之张仪反【絶句】秦使人使齐齐秦之交隂合楚因使一将军受地於秦张仪至【前反而今至也】称病不朝楚王曰张子以寡人不絶齐乎乃使勇士往詈齐王张仪知楚絶齐也乃出见使者曰从某至某广从六里【横度为广直为从】使者曰臣闻六百里不闻六里仪曰仪固以小人【小人贫寠之称言不能多与】安得六百里使者反报楚王楚王大怒欲兴师伐秦陈轸曰臣可以言乎【补曰高注初王使弭口今可以言未也】王曰可矣轸曰伐秦非计也王不如赂之一名都【都邑有闻於时者】与之伐齐是我亡於秦而取偿於齐也【偿还也言胜齐则得地虽亡所赂足以相偿】楚国不尚全事【不尚尚也言无所丧补曰高注事一云齐乎字是】王今已絶齐而责欺於秦是吾合齐秦之交也国【元作固补曰史作国姚注曾本固作国】必大伤楚王不听【是亦明计也而不听是以知楚王之悍也彼岂能用屈原哉】遂举兵伐秦【补曰史云使屈匄将】秦与齐合韩氏从之楚兵大败於杜陵【属京兆正曰高注楚邑】故楚之土壤士民非削弱仅以救亡者【集韵仅劣也】计失於陈轸过听於张仪【过犹误怀十六年有此十一年也补曰张仪商於之欺虽竪子犹能知之以陈轸之智固不为难也仪之肆意而无忌者知怀王之愚而轸之言必不入也不然他日楚之请仪将惧其甘心焉而仪请自往卒不能害岂非中其所料也哉　洪迈云赂秦攻齐策尤乖谬不义齐本与国宜割地致币卑词谢罪复求其援而反欲攻之轸说谬矣　子为为臣之为使者使齐之使并去声】楚絶齐齐举兵伐楚陈轸谓楚王【怀】曰王不如以地东解於齐西讲於秦【补曰讲当从媾读说见前】王使陈轸之秦秦王谓轸曰子秦人也寡人与子故也【故言有旧补曰高注轸元仕於秦】寡人不佞【佞高才也】不能亲国事也【躬亲治国】故子弃寡人事楚王今齐楚相伐【轸传言韩魏】或谓救之便或谓救之不便子独不可以忠为子主计【主怀王】以其余为寡人乎陈轸曰王独不闻吴人之游楚者乎楚王甚爱之【楚先王】病【吴人】故使人问之【楚王使问】曰【使者还王问之】诚病乎意亦思乎【思吴】左右曰臣又知其思与不思【注家说有为又则又亦有也此言有以知之正曰刘辰翁云又知犹安知愚谓终缺安字按姚本作不知是】诚思则将吴吟【作吴人呻吟】今轸将为王吴吟【言不忘秦】王不闻夫管与之说乎【轸传作馆竪子】有两虎争【元作诤下同】诤【补曰字与争通下同】人而鬬管庄子将刺之【传管作卞刺有伤也补曰索隐引策作馆馆谓逆旅舍其人字庄子】管与止之曰虎者戾虫【戾犹暴】人者甘饵【以饼饵喻之】今两虎争诤人而鬭小者必死大者必伤子待伤虎而刺之则是一举而兼两虎也无刺一虎之劳而有刺两虎之名齐楚今战战必败【必有一败】败王起兵救之有救齐之利而无伐楚之害【今详秦王言为子主计则以齐楚正相伐故也今轸言无伐楚亦所以忠为主也】计听知覆逆者【能计善听知二国之覆逆覆逆言不顺於理正曰覆谓反覆逆谓逆料覆即下文一二逆即下文本末】唯王可也计者事之本也听者存亡之机【机主发矢喻事之要也先也】计失而听过能有国者寡也故曰计有一二者难悖【一二言反覆计之集韵悖乱也】听无失本末者难惑【轸传有无计听下补曰蒯通说韩信曰听者事之候也计者事之机也听过计失而能久安者鲜矣听不失一二者不可乱以言计不失本末者不可纷以辞　轸为楚媾於秦而劝秦收齐楚之敝岂所以忠为主哉或疑史作韩魏者是考秦惠时唯十三年韩举赵护帅师与魏战败绩去楚絶齐时远甚他不见韩魏相攻事且策言甚明窃意楚已遣人解齐轸之媾秦欲其不助齐耳当识其意不可泥於辞也】秦惠王死公孙衍欲穷张仪李雠【秦人】谓公孙衍曰不如召甘茂於魏召公孙显【秦人正曰李雠据高注此无据】於韩起樗里子於国【起犹举】三人者皆张子之雠也公用之则诸侯必见张子之无秦矣
武王【惠文子元年赧王五年辛亥】
张仪欲假秦兵以救魏【时将相魏】左成谓甘茂曰不如予之魏不反秦兵【谓败而死伤多】张子不反秦【谓秦以丧兵诛之】魏若反秦兵张子得志於魏不敢反於秦矣【惧秦疑其厚魏】张子不去秦【去犹舍也仪虽为魏犹有得秦之心】张子必高子【高贵重也高之者欲茂以秦资之正曰刘辰翁云不去秦万一不行救魏也亦必高茂之谊高茂之忠】
张仪之残樗里疾也【残犹害】重而使之楚【重犹贵贵之者欲使楚亦贵重之】因令楚王【怀】为之请相於秦【请於秦使相之】张子谓秦王曰重樗里疾而使之者将以为国交也【结两国之交】今身在楚【疾之身】楚王因为请相於秦臣闻其言【闻疾之言盖诬之也】曰王【楚王】欲穷仪於秦乎臣请助王楚王以为然故为请相也今王诚听之彼必以国事楚王秦王大怒樗里疾出走【补曰为然之为如字余去声】
张仪欲以汉中与楚【惠十三年取楚汉中】请秦王曰【补曰请当是谓字】有汉中蠧【蠧木中虫也言为国害】种树不处者【言非其所】人必害之家有不宜之财则伤【非所宜得得之必有祸】今【元作本】本【正曰自有汉至伤本有殽舛疑当云种树不处则伤本家有不宜之财者人必害之】汉中南边为楚利此国累也甘茂谓王曰地大者固当忧乎【言不然】天下有变【谓害於秦】王割汉中以和楚【补曰一本王割汉中以为和楚姚注一无为字此作以楚和殽次也】楚必畔天下而与王【畔犹背】王今以汉中与楚即天下有变王何以市楚也
为【补】魏【补曰姚云曾钱本此下有文字】谓魏冉曰【楚人宣太后弟後封穰侯传言其用事武王时此时冉欲如楚魏恐其合也】公闻东方之语乎【东山东】曰弗闻也曰辛张阳母泽【辛疑韩人张张仪母泽疑齐人正曰此章多难通此类尤难知下文云观张仪与泽又不云母泽当阙】说魏王【哀正曰襄】薛公【田婴】公叔也曰臣战【与楚战】载主契国【主木主军行载之祷且告焉契言以国为约】以与王约【王魏王】必无患矣若有败之者臣请挈领【领项也言欲请诛持其项以受鈇钺】然而臣有患也【患楚与秦合下衍十六字】夫楚王之以其臣请挈领然而臣有患也【补曰此十六字姚云一本无】夫楚王【怀】之以其国依冉也而事臣之主【事征伐也臣辛张阳主韩魏齐也此三人之辞非说冉者故名冉】此臣之所甚患也【此下乃说者之辞】今公东而因言於楚【公谓冉东东之楚也因与楚好言】是令张仪之言为禹【仪以武二年死故此章必次之此禹善谟今仪言楚依冉而冉果与楚合是仪之谋侔於禹也】而务败公之事也【三国是仪之说必欲败冉合楚之事】公不如反公国【谓秦】德楚【但施恩惠而不之楚】而观薛公之为公也【观其於冉如何】观三国之所求於秦而不能得者请以号三国以自信也【为韩魏齐请其所欲於秦因宣言之所以信於三国】观张仪与泽之所不能得於薛公者【衍也字】也【补曰恐衍】而公请之以自重也【薛公所不与仪者冉为之请而得则仪重冉仪时相魏为仪请亦所以为魏魏亦重冉也补曰为公之为去声】
医扁鹊【卢人字越人正曰鲍本高注史渤海郡郑人姓秦氏名越人徐广云郑当为鄚正义云又家於卢号卢医按周礼释文引史记姓秦名少齐越人今史无少齐字恐释文为是彼时所见本末缺也越人似非名字】见秦武王武王示之病扁鹊请除【欲去其病】左右曰君之病在耳之前目之下除之未必已也将使耳不聦目不明君以告扁鹊扁鹊怒而投其石【砭也所以砭弹臃肿正曰此亦本高注石针曰砭所以刺病投弃掷也】曰【补补曰姚云刘本有曰字】君与知之者谋之而与不知者败之使此知秦国之政也【此如此】则君一举而亡国矣【按扁鹊与赵简子同时至是百三十年矣正曰简子在晋昭顷定公时周景王敬王之世也秦武王元年当赧王五年相去二百余年名字必差】
秦武王谓甘茂曰寡人欲车通三川以闚周室【闚窥同小视也周室洛邑盖欲取之不正言尔言三川知其志不止镐京也正曰三川宜阳说见周策大事记盖控扼之地故秦武云云】而寡人死不朽乎【补曰乎史作矣】甘茂对曰请之魏约伐韩王令向夀【宣太后外族】辅行【辅犹副】甘茂至魏谓向夀子归告王曰魏听臣矣然愿王勿攻也事成尽以为子功【补曰茂欲寿告王勿攻王必疑其故而茂得以荐其言故曰事成尽以为子功大事记云夀武王所亲幸故茂以诿之】向夀归以告王王迎甘茂於息壤【山海经鲧窃息壤以陻洪水时则训於中央言息壤陻洪水之州而柳子厚言永州有之则息壤非一处此秦地也】甘茂至王问其故【勿攻之故】对曰宜阳大县也上党南阳【此属修武】积之久矣【二县财赋归之】名为县其实郡也【此时韩都平阳春秋传上大夫受郡下大夫受县则郡县之称久矣正曰大事记云春秋时郡属於县赵简子所谓上大夫受县下大夫受郡是也战国时县属於郡所谓上郡十五县者是也魏惠後十年方孝公商鞅时并小乡为大县县一令尚未有郡及守称故魏纳上郡之後十余年秦纪始书汉中郡或者山东诸侯先变古制而秦效之欤】今王倍数险【倍背同】行数千里【补曰一本行千里】而攻之难矣臣闻张仪西并巴蜀之地【并犹兼】北取西河之外南取上庸【属汉中补曰大事记云本庸国今房州竹山县汉中要地也】天下不以【衍为字】为【补曰姚氏云钱刘本无此字】多张仪而贤先王【惠文】魏文侯令乐羊将攻中山【冀州国後志云一名中山亭补曰见中山策】三年而拔之乐羊反而语功文侯示之谤书一箧乐羊再拜稽首曰此非臣之功主君之力也今臣覉旅之臣也樗里疾公孙衍二人者【补曰衍史并作奭新序作公孙子谓皆秦诸公子】挟韩而议【媒孽之也】王必听之是王欺魏而臣受公仲朋【元作侈】侈之怨也【朋公仲名此书後或名朋或名侈朋侈字近故误史并作侈然韩策言公仲侈又言韩侈为两人今定公仲名朋别韩侈也正曰史田齐世家韩冯徐广云即公仲侈大事记韩又有韩明韩侈冯朋音混而侈明朋字讹故也且当各存旧文辩见各条】昔者曾子处费【鲁邑属东海】费人有与曾子同名族者【族姓也】而杀人人告曾子母曰曾参杀人曾子之母曰吾子不杀人织自若【若如故也】有顷焉人又曰曾参杀人其母尚织自若也顷之一人又告之曰曾参杀人其母惧投杼【机之持纬者】踰墙而走夫以曾参之贤与母之信也而三人疑之【使其母疑】则慈母不能信也今臣之贤不及曾子而王之信臣又未若曾子之母也疑臣者【疑之於王】不适三人【适啻同】臣恐王为臣之投杼也王曰寡人不听也请与子盟於是与之盟於息壤果攻宜阳五月而不能拔也樗里疾公孙衍二人在【言在中也】争之王王将听之召甘茂而告之甘茂对曰息壤在彼王曰有之因悉起兵复使甘茂攻之遂拔宜阳【在三年茂传有】宜阳之役【役犹戍役正曰役事也】冯章【秦人】谓秦王曰不拔宜阳韩楚乘吾敝国必危矣不如许楚汉中以懽之【使楚说也】楚懽而不进韩必孤无奈秦何矣王曰善果使冯章许楚汉中而拔宜阳楚王【怀】以其言责汉中於冯章冯章谓秦王曰王逐亡臣【诈为逐之】因谓楚王曰寡人固无他而许楚王【彪谓此策可以无出地矣如後不可为约何正曰战国变诈多此类岂暇虑後邪怀王亲受商於之欺而犹不悟昏於贪故也】
甘茂攻宜阳三鼔之【鼔以进军】而卒不上【卒士也上犹前】秦之右将有尉【军尉】对曰公不论兵【言不以兵法治士】必大困甘茂曰我覉旅而得相秦者我以宜阳饵王【以钓喻也】今攻宜阳而不拔公孙衍樗里疾挫我於内【挫摧也补曰衍史作奭下章同】而公仲【元作中】中以韩穷我於外是无伐之日已【战功曰伐言後不复立功正曰一本作无茂是盖字讹】请明日鼓之而不可下因以宜阳之郭为墓【示必死也】於是出私金以益公赏明日鼓之而宜阳拔【补曰一本鼓之宜阳拔】
宜阳未得秦死伤者衆甘茂欲息兵左成谓甘茂曰公内攻於樗里疾公孙衍【二人毁之如攻国然】而外与韩朋【元作侈】侈为怨今公用兵无功公必穷矣公不如进兵攻宜阳宜阳拔则公之功多矣是樗里疾公孙衍无事也【不得事权】秦衆尽【谓死伤多】怨之深矣【使茂久攻二人持之故也】
宜阳之役楚畔秦而合於韩秦王惧甘茂曰楚虽合韩不为韩氏先战韩亦恐战而楚有变其後【变背约也楚时助韩兵在韩後正曰言其後有变也】韩楚必相御也【御犹制也二国虽合犹相疑故自相制】楚言与韩而不余怨於秦【楚之与韩有言而已而其於秦不见多怨正曰声言与韩而不遗怨於秦】臣是以知其御也
宜阳之役杨逹【秦人正曰无据】谓公孙显曰请为公以五万攻西周得之是以九鼎抑【元作卬】卬【补曰大事记引作市者是】甘茂也【显与茂争国者见惠王策抑按也正曰按惠王策李雠云云显乃张仪雠无与茂争国事】不然秦攻西周天下恶之其救韩必疾则茂事败矣【言攻而不胜亦足以败茂元在韩策补曰鲍既改从秦策今韩策仍出此章杨逹作杨侹卬作市注亦异大事记所取鲍氏云显得止用显亦今韩策注文高注此章无作侹字者岂别本有之而鲍又重见於此乎　宜阳之役策公孙衍史并作公孙奭又有公孙显公孙郝公孙赫其云挟韩而议云善韩皆仕秦而党韩者大事记谓郝显奭郝奭在秦为一人愚谓赫即郝也然其事亦多与衍类又恐衍即显之讹也今且当各从本文】
秦王谓甘茂曰楚客来使者多健【言其强辨】与寡人争辞寡人数穷焉【辞屈也】为之奈何甘茂对曰王勿患也其健者来使者【补曰者字疑衍】则王勿听其事其需弱者来使【集韵需音儒韦柔滑貌补曰需即懦】则王必听之然则需弱者用而健者不用矣王因而制之【弱者易制因可制】
甘茂相秦秦王爱公孙衍与之间有所立【请间之间暇隙也因暇与语将置相也】因自谓之曰寡人且相子甘茂之吏道而闻之【闻之於道补曰姚注刘本无道而二字按韩非子道而作道穴云秦王欲将犀首樗里疾恐代之将也凿穴於王之所常隐语者王果与犀首计之境内尽知之盖樗里疾道穴听之矣】以告甘茂甘茂因入见王曰王得贤相敢再拜贺王曰寡人托国於子焉更得贤相对曰王且相犀首王曰子焉闻之对曰犀首告臣王怒於犀首之泄也乃逐之【补逐逐衍也曰告人足矣必不告已正曰姚本有之字补曰告人之云机更深险】
甘茂约秦魏而攻楚楚之相秦者屈盖【凡屈皆楚人楚任之於秦使为秦相】为楚和於秦秦啓关而听楚使甘茂谓秦王曰訹【元作怵】怵【补曰策訹怵字通】於楚【訹诱也若怵则惊耳】而不使魏制和【制谓主之】楚必曰【以鬻魏之言告魏】秦鬻魏【鬻卖也如卖友云言始约而终背之】魏【补补曰恐缺一魏字】不说而合於楚楚魏为一国恐伤矣王不如使魏制和魏制和必说【絶句】王不恶於魏则寄地必多矣【言魏楚割地与秦时地未入故言寄】
谓秦王曰臣窃惑王之轻齐易楚而卑畜韩也臣闻王兵胜而不骄霸主约而不忿【主天下之要约正曰歛约也】胜而不骄故能服世约而不忿故能从邻【使邻国服从】今王广德魏赵【大施恩惠】而轻失齐骄也战胜宜阳不恤楚交忿也【言不以交楚为意】骄忿非霸王之业也臣窃为大王虑之而不取也诗云靡不有初鲜克有终【大雅荡诗】故先王之所重者唯终与始何以知其然也【补曰一本唯始与终何以知其然】昔智伯瑶残范中行【范吉射中行寅晋两卿】围晋阳【属太原故许唐国补曰大事记晋阳汉太原郡所治龙山在西北晋水所出北齐分晋阳置龙山县隋改龙山曰晋阳而以晋阳为太原县】卒为三家笑【赵魏韩也事见韩策晋出公十七年正曰大事记晋出公十七年晋荀瑶与韩赵魏氏分范中行之地反攻出公奔齐道死晋哀公四年赵约韩魏攻荀瑶灭之】吴王夫差栖越於会稽【故越国扬州郡亦山名事见哀元年】胜齐於艾陵【杜注齐地哀十一年补曰正义云艾山在兖州傅县南】为黄池之遇【陈留外黄沟县有黄沟又魏内黄注吴会诸侯于黄池今黄沟是哀十三年正曰哀十三年杜注陈留封丘县南有黄亭近济水按外黄小黄封丘皆属陈留外黄有黄沟故指为黄池而内黄隶相者亦有黄沟水经注所谓河水决通濮济黄沟者也相与封丘殊远当以杜注为正路史同杜注】无礼於宋【并哀十三年吴欲伐宋杀其大夫囚其妇人】遂为【元作与】与【补曰当作为一本死於垂遂】勾践禽死【二十二年】梁君【惠王】伐楚胜齐制韩赵之兵驱十二诸侯以朝天子於孟津【在河内河阳县南魏记惠王二年败韩于马陵败赵于怀十五年鲁卫宋郑君来朝二十八年中山君为相不见齐楚及朝天子事正曰年表二十九年】後子死【太子申也三十年齐败魏马陵虏申】身布冠【以丧礼自居也】而拘於秦【拘犹制正曰高注太子见杀故布冠而拘执于秦】三者非无功也能始而不能终也今王破宜阳残三川而使天下之士不敢言雍天下之国【雍拥同言据有之】徙两周之疆【侵逼之】而世主不敢窥阳侯之塞【河东阳注阳侯国】取黄棘【秦纪楚纪怀王与昭王盟于黄棘皆不地正曰正义云盖在房襄二州】而韩楚之兵不敢进王若能为此尾【言善其後正曰尾终也即上文能终之说】则三王不足四五霸不足六王若不能为此尾而有後患则臣恐诸侯之君河济之士【济水在温西北此言中国尔正曰济水出绦州垣曲县王屋山伏流至孟州济源县出二源合流至温入河出河南溢而为荥自郑以东贯滑曹郓济齐青入于海】以王为吴智之事也诗云行百里者半於九十【逸诗言行九十里适足为五十里耳】此言末路之难今大王皆有骄色以臣之心观之天下之事依世主之心【依犹?】非楚受兵必秦也【皆骄强故】何以知其然也秦人援魏以拒楚楚人援韩以拒秦【衍王字】王【补曰姚本无此字】四国之兵敌【秦楚韩魏也韩魏虽弱以得援故与之敌】而未能复战也【敌故不敢轻战】齐宋在绳墨之外以为权【外言四国不以为意权言能轻重四国】故曰先得齐宋者伐秦【此言魏韩得之正曰下文楚先得齐可知】秦先得齐宋则韩氏铄【以销金喻】韩氏铄则楚孤而受兵也楚先得之则魏氏铄魏氏铄则秦孤而受兵矣若随此计而行之则两国者【秦楚】必为天下笑矣【彪谓此策孟轲之徒也惜其不名正曰孟子曰仲尼之徒无道桓文之事者五伯者三王之罪人今策云伯王之业五伯不足六孟子而有是言欤骄者必败亦论之常其言先得齐宋以下是乃量事势计较强弱不过以力服人而已岂可与孟子同日语哉补曰曰江之当大之为去声夫上处】
秦王与中期【秦人】争论不胜秦王大怒中期徐行而去或与中期说秦王曰悍人也【悍勇也勇者多忤人】中期适遇明君故也向者遇桀纣必杀之矣秦王因不罪【补曰当曰中期悍人也有错文】
昭襄王【武王母弟元年赧王九年乙卯】
甘茂亡秦【茂传昭元年击魏皮氏未拔去】且之齐出关遇苏子【代也代传侍燕太子质於齐将适秦】曰君闻夫江上之处女乎【女在室者】苏子曰不闻曰夫江上之处女有家贫而无烛者处女相与语欲去之【遣之使去】家贫无烛者将去矣谓处女曰妾以无烛故常先至扫室布席何爱於余明之照四壁者幸以赐妾何妨於处女妾自以为有益於处女何为去我处女相语以为然而留之今臣不肖弃逐於秦而出关愿为足下扫室布席幸无我逐也苏子曰善请重公於齐乃西说秦王曰甘茂贤人非恒士也【恒常也】其居秦累世重矣【茂事惠武昭三王】自殽谿谷地形险易尽知之彼若以齐约韩魏反以谋秦是非秦之利也秦王曰然则奈何苏代曰不如重其贽【集韵贽与挚通握持也言多持物往遗之】厚其禄以迎之彼来则置之槐谷【扶风有槐史云鬼谷注在阳城补曰按史谿鬼槐谷并作鬼谷故前则徐注在阳城後则刘伯庄云在关内云阳皆不明按姚引後语注槐里之谷今京兆始平之地作鬼谷大非】终身勿出【代知茂必留齐故言此尔不为茂游说也正曰代以此言激秦王与之上卿以相迎之使齐亦重茂岂非游说也】天下何从图秦秦王曰善与之上卿以相迎之齐【迎之於齐补曰姚注钱作以相印迎之】甘茂辞不往苏子【元作秦】秦【补曰姚氏云一作代按史同】伪为【补曰伪为二字疑是为谓盖上卿之事诚有何得言伪为一本作谓】齐【补补曰姚氏云一作伪为齐闵王】王【闵】曰甘茂贤人也今秦与之上卿以相迎之茂德王之赐故不往愿为王臣今王何以礼之王若不留必不德王彼以甘茂之贤得擅用强秦之衆则难图也齐王曰善赐之上卿命而处之【命犹入命之命茂传有补曰列女传齐女徐吾与邻妇合烛夜绩辞亦相类史通谓游士假设之辞遽以名字加之者】
献则【楚人为芊戎游说者】谓公孙消【秦人】曰公大臣之尊者也数伐有功【伐战伐】所以不为相者太后【宣太后】不善公也芊【元作卒下同】辛【补曰当作芊下同】戎者太后之所亲也【穰侯传后同父弟芊戎为华阳君凡芊皆楚人】今亡於楚在东周【戎时未入秦知为昭王初也】公何不以秦楚之重资而相之於周乎【使为周相】楚必便之矣【戎虽以罪去楚楚既与秦共资之必为楚用故楚利之】是辛【芉】戎有秦楚之重太后必说公公相必矣
三国攻秦入函谷【魏记哀二十一年与齐韩共攻秦此九年也正曰哀当作襄】秦王谓楼缓【赵人见穰侯传此九年相秦而免】曰三国之兵深矣寡人欲割河东而讲【大河之东非地名补曰讲媾通说见前】对曰割河东大费也免【元作勉补曰策免勉通姚本正作免】於国患大利也此父兄之任也【谓公族】王何不召公子他【元作池下同此书多作他】池【正曰池即他且当从本文】而问焉王召公子他池而问之对曰讲亦悔不讲亦悔王曰何也对曰王割河东而讲三国虽去王必曰惜矣【悔其失地】三国且去吾特以三城从之此讲之悔也王不讲三国入函谷咸阳必危【咸阳秦都扶风渭城也补曰大事记山南曰阳水北亦曰阳其地在渭水之北犹之诸山之南故曰咸阳】王又曰惜矣吾爱三城而不讲此又不讲之悔也王曰钧吾悔也【钧均同平也】宁亡三城而悔无危咸阳而悔也寡人决讲矣【决断也犹必】卒使公子他池以三城讲於三国三国【补此二字补曰宜复有三国二字】之兵乃退【缓时相秦对以池之言岂为侵官哉而曰此父兄之任焉用彼相矣补曰缓之不自言池以两悔言皆箝其主之术也　周策韩庆为西周说薛公令临函谷而无攻楚割东国以与齐而秦出楚王以为和薛公从之会公子池来媾遂罢兵大事记说见彼章当参观按三城者武遂与韩封陵与魏齐城与齐武遂封陵在河东齐城无考事在年表秦昭九年下十一年书韩与齐魏击秦与我武遂大事记谓即此年事误分也通监纲目通以为楼缓公子池之对者误】
薛公【田文】为魏谓魏冉曰文闻秦王欲以吕礼收齐【收犹取也礼时相齐亲礼所以取齐昭十三年礼奔魏其相齐见周策及孟尝传後至十九年归秦明年齐伐宋伐宋後文乃相魏此事合在礼归秦之前此时文未相魏其言为魏意亲之矣正曰失考辩并见周策】以济天下君必轻矣齐秦相聚以临三晋礼必并相之【相齐及秦】是君收齐以重吕礼也齐免於天下之兵其雠君必深【齐雠冉也欲得陶故故下章曰攻齐不成陶为邻恤然齐未免於兵亦不敢尔正曰齐无兵患则可以肆志於冉与秦得天下则伐齐深文意同但言其事理当尔】君不如劝秦王令敝邑【薛也文以此十三年奔薛】卒攻齐之事齐破文请以所得封君齐破晋强【晋谓魏】秦王畏晋之强也必重君以取晋【文亲魏而重冉故欲取晋必重冉】齐与晋敝邑【薛虽文旧封而属齐齐破畏魏且取薛予魏】而不能支秦【魏得薛秦必害之而魏实弱不能当秦】晋必重君以事秦是君破齐以为功采晋以为重也【补曰姚本操晋是采字讹义不通】破齐定封而秦晋皆重君若齐不破吕礼复用【礼虽亡秦之齐秦方以礼收齐则复亲之今齐不破是秦收齐之功遂也礼为有功於秦秦必用之并相齐秦也】子必大穷矣
冷向【高注秦人今详为齐人正曰高注秦臣韩赵策亦有此人】谓秦王曰向欲以齐事王使攻宋也宋破晋国危安邑王之有也【晋国大梁也宋在其东宋破则梁危安邑属河东近秦梁危则秦可取安邑】燕赵恶齐秦之合必割地以交於王矣齐必重於王【秦多得地齐畏其强故重之】则向之攻宋也且以恐齐而重王【燕赵交於秦故齐必恐】王何恶向之攻宋乎【恶皆去音】向以王之明为先知之【言秦自知攻宋之利】故不言
谓穰侯曰为君虑封【谋所以定其封】苦【元作若】若【补曰此连下有缺误】於除宋罪重齐怒【宋齐所恶也故除宋罪则齐怒齐怒则冉之封不定故以为苦除解免也】须残伐乱宋德强齐定身封此亦百世之一时已【补曰须残字有衍误赵策作宋罪重齐怒深残伐乱宋云云又作宋之罪重齐之怒深残乱宋云云凡两见彼言为奉阳君定封说见陂策　姚本之时也已】
谓魏冉曰楚破秦秦【补正曰秦下宜复有秦字】不能与齐悬衡矣【悬衡轻重等也此言秦轻於齐】秦三世积节於韩魏【节犹事也言累有战伐之事正曰刘辰翁云积往来之节也】而齐之德新加【加於韩魏】与【衍齐字正曰此与亦作焉】齐秦交争韩魏韩【补】魏东听【谓听齐正曰姚本齐秦交争韩魏东听自通】则秦伐矣齐有东国之地方千里楚包九夷【补曰索隐云属楚之夷】又方千里南有符离之塞【属沛】北有甘鱼之口【未详疑为济隂高鱼正曰王应麟云鲍说非左氏昭十三年传次于鱼陂注竟陵县城西北甘鱼陂】权悬宋卫【言较其轻重】宋卫乃当阿甄耳【庄十三年注阿今济北东阿齐之阿邑甄属济隂庄十四年会于鄄史作甄此言二国如齐邑尔补曰鄄本濮州鄄城】利有千里者二【谓齐楚正曰恐非此句正指楚】富擅越隶【越勾践国隶犹礼之秋官肆隶征伐所获之民也擅专有之事正曰越有三皆属楚隶徒隶贱称此言楚之强】秦乌能与齐悬衡韩【正曰此句与策首不同当与上权悬宋卫为比一本权悬韩魏者是支分字上或缺楚字如此义乃欠通】支分方城膏腴之地【支言细散取之腴腹肥也言肥沃如之】以薄郑【薄犹迫也郑属长安在秦汉之间正曰西都咸林郑旧封去方城远新郑荥阳是时已为韩策凡言郑者韩也】兵休复起足以伤秦不必待齐五国罢成臯【属河南详见赵策惠文十二年此二十一年也史不书补曰臯姚本作睾前汉志成臯故虎牢亦名制左传所谓岩邑也正义引括地志云成臯故县在洛州汜水县西南汜音似】秦王欲为成阳君【以赵魏策知为韩人此十七年入朝时在其国】求相韩魏韩魏弗听秦太后【宣】为魏冉【冉后弟时主五国之成后恐成阳害其事故为之言】谓秦王曰成阳君以王之故穷而居於齐今王见其逹而收之亦能翕其心乎【翕犹收也言收之晚】王曰未也太后曰穷而不收逹而报之恐不为王用且收成阳君失韩魏之道也【其穷在齐亦必韩魏所恶】
秦取楚汉中再战於蓝田大败楚军韩魏闻楚之困乃南袭至邓楚王引归後三国【齐韩魏】谋攻楚恐秦之救也或说薛公可发使告楚曰今三国之兵且去楚楚能应而共攻秦虽【补曰姚氏本章首有此六十六字】蓝田【属京兆】岂难得哉【此策上有脱简盖三国攻楚楚求秦救薛公时在魏说者欲使薛公遣使之楚告以舍楚攻秦以疑秦使不救楚此言三国既舍楚攻秦蓝田可得也】况於楚之故地【蓝田秦近邑也尚可得而况楚地谓秦且以汉中予楚】楚疑於秦之未必救己也而今三国之辞云【元作去三国攻楚史不书辞云上所言者也】去【补曰当作云】则楚之应之也必劝【劝乐之也言乐从从三国攻秦此一说也】是楚与三国谋出秦兵矣【出兵敌三国也其谋自楚】秦为知之必不救也三国疾攻楚楚必走秦以急【趋秦告急补曰姚注一本以下有告字】秦愈不敢出【畏三国也此又一说】则是我离秦而攻楚也【我三国也离言絶其交】兵必有功薛公曰善遂发重使之楚楚之应之果劝於是三国并力攻楚楚果告急於秦秦遂不敢出兵大【衍臣字】臣【补曰姚氏云曾作胜高注亦作大胜】有功【此章应属齐若魏然附之齐则薛公时在魏附之魏则无薛公事以其事不完不明而齐魏无所适属也故次之此正曰秦惠王後十三年取楚汉中非薛公在魏时事鲍不见脱简文故其说妄谬而次之此】
薛公入魏而出齐女【魏公子负刍之母薛公恶齐故逐之】韩春谓秦王曰王何不取为妻以齐秦刦魏【刦刼同】则上党秦之有也【此上党属魏】齐秦合而立负刍负刍立其母在秦则魏秦之县也【言负刍以母故必事秦】已珉【元作民下同字书无之而韩呡韩策作珉今并从之此魏人也正曰已字句今连作已珉非呡珉策字通恐即韩呡也】呡欲以齐秦而困薛公【争魏权故补曰一本欲以齐秦刼魏而困薛公】佐欲定其弟【佐负刍庶兄也定定其立】臣请为王因珉与佐也【因二人可以刼魏困薛】魏惧而复之【反齐女】负刍必以魏殁世事秦齐女入魏而怨薛公终以齐奉事王矣【齐女德秦而齐其父母国也齐又与薛公隙故女能得之以事秦】
谓魏冉曰和不成【与赵和秦也此二十七年白起击赵因伐光狼正曰无考】兵必出白起者复将战胜必穷公不胜必事赵从公公又轻【不能穷冉故从冉而和然先和则冉重今不胜而和故轻】公不若毋多【谓专志於和毋他务也】则疾到【赵归我也此盖冉欲和而起欲战也起冉所荐其言穷公起字不尔补曰语不可晓有缺误姚云到恐封】
陉山之事【穰侯传魏背秦与齐从亲秦使穰侯攻赵韩魏於华阳下且益赵以兵伐齐则此役也陉山在密後志注云史记秦破魏华阳地亦在县则此策书陉山史书华阳一役也事在三十四年正曰大事记华阳之役秦救韩而击赵魏年表列传或云得三晋将或云攻赵韩魏皆记者之误按大事记赧王四十一年魏背秦与齐从亲秦魏冉伐魏拔四城明年赵魏伐韩秦魏冉救韩败赵魏且与赵观津益赵以兵伐齐?曰陉山是前大事记华阳亭多在密阳】赵且与秦伐齐齐惧令田章以阳武【属河南此时属齐正曰此指开封阳武非齐地当考】合於赵而以顺子为质【齐公子】赵王【惠文】喜乃按兵告於秦曰齐以阳武赐敝邑而纳顺子欲以解戈敢告下吏【不斥王故言告吏】秦王使公子他之赵谓赵王曰齐与大国救魏而倍约【齐背二国】不可信恃大国不义【赵以齐倍之为不义】以告敝邑【告以伐齐】而赐之二社之地【邑皆有社二社二邑也正曰未详战国之制】以奉祭祀今又按兵且欲合齐而受其地非使臣之所知也请益甲四万大国裁之苏代为齐献书穰侯曰臣闻往来者之【元作之者】之者【补曰宜作者之史无之字姚注钱刘一作往来之言者】言曰秦且益赵甲四万人以伐齐臣窃必之敝邑之王【必者意其然王襄王】曰秦王明而熟於计穰侯智而习於事必不益赵甲四万人以伐齐是何也夫三晋相结秦之深雠也三晋百背秦百欺秦不为不信不为无行今破齐以肥赵赵秦之深雠【此二十七年败赵取代光狼】不利於秦一也秦之谋者必曰破齐敝晋【此晋赵也以赵破齐齐破赵亦敝】而後制晋楚之胜【二国破敝秦无後虑可以南制楚】夫齐罢国也【罢疲同】以天下击之譬犹以千钧之弩溃痈也【补曰史作决溃痈】秦王安能制晋楚哉【夫能制人必其威武足以屈人今攻罢国胜之非武也安能制人】二也秦少出兵则晋楚不信【不信其伐齐】多出兵则晋楚为制於秦齐恐则不走於秦且走晋楚【兵多则非独齐见制惧晋楚亦见制齐畏秦故不趋秦而与晋楚同患故趋晋楚】三也齐割地以实晋楚则晋楚安齐举兵而为之顿剑【二国恶秦而齐先伐故既合则齐为二国出兵顿下也此以小言之】则秦反受兵四也是晋楚以秦伐齐【晋亦赵也初与秦伐齐】以齐破秦【为之顿剑是也】何晋楚之智而齐秦之愚五也秦得安邑【此攻华阳时得之安邑魏地亦属韩犹上党两属也白起传取韩安邑正曰按起传取韩安邑以东到乾河在取魏灭六十邑前一年昭王之十七年也索隐云韩故地又魏以安邑入秦在昭王二十一年恐非此时得之】善齐以安之亦必无患矣秦有安邑则韩魏必无上党哉【言可取】夫取三晋之肠胃【安邑上党如之】与出兵而惧其不反也孰利故臣窃必之敝邑之王曰秦王明而熟於计穰侯智而习於事必不益赵甲四万人以伐齐矣【穰侯传有补曰於是穰侯不行引兵而归　为齐为之之为使臣之使两走字并去声】
秦客卿造【造其名】谓穰侯曰秦封君以陶【冉别封也越记注陶今济隂定陶补曰说见赵策】藉君天下【借以制天下之权】数年矣攻齐之事成陶为万乘【国大也】长小国以朝天子【补曰姚本率以朝】天下必听五霸之事也攻齐不成陶为邻恤【言近於忧】而莫之据也【无援国可恃正曰言攻齐不成功则陶且有为邻国得之之忧】故攻齐之於陶也存亡之机也君欲成之何不使人谓燕相国曰圣人不能为时【时天时非人所能为】时至而失【补曰姚本时至而弗失】舜虽贤不遇尧也不得为天子汤武虽贤不当桀纣不王故以舜汤武之贤不遭时不得帝王今攻齐此君之大时也已【得时之利无大於此】因天下之力伐雠国之齐报惠王之耻【田单破燕燕惠王之初】成昭王之功【燕昭二十八年乐毅伐齐入临淄三十二年下齐七十余城明年田单复之补曰惠王字疑有误且不当在昭王前】除万世之害此燕之长利而君之大名也【君谓燕相】诗云树德莫如滋【滋益也】除害莫如尽【逸诗补曰泰誓树德务滋除恶务本姚本作书云】吴不亡越越故亡吴齐不亡燕燕故亡齐【齐闵八年苏代为齐说燕哙让子之燕几亡矣而不卒攻故有乐毅临淄之役正曰齐宣二十七年注让子之下宣云於是燕乱齐伐之云云】齐亡於燕吴亡於越此除疾不尽也非以【元作以非】以非【正曰以非至之害句或以已字通属上句上下文两有此】此时也成君之功除君之害秦卒有他事【卒猝同】而从齐齐秦【元作赵】赵合其雠君必深矣挟君之雠【雠谓齐】以诛於燕【使燕诛相】後虽悔之不可得也已君悉燕兵而疾攻【元作僭】僭【正曰字误当作从下文可证】之天下之从君也若报父子之仇诚能亡齐封君於河南【亦河之南非郡此盖寓封】为万乘达途於中国南与陶为邻世世无患愿君之专志於攻齐而无他虑也【补曰後为万乘之为去声】顷襄王二十年秦白起拔楚西陵或拔鄢郢夷陵烧先王之墓王徙东北保於陈城楚遂削弱为秦所轻於是白起又将兵来伐楚人有黄歇者游学博闻襄王以为辩故使於秦说昭王曰天下莫强於秦楚今闻大王欲伐楚此犹两虎相鬬而驽犬受其敝不如善楚臣请言其说臣闻之【补曰姚氏云此段首有缺文史记新序後语皆有之文亦小异今以後语补案此当下接物至云云而章首说秦王曰四字已在此段内当为衍文】
说秦王曰【按史此春申君未封时书在击芒卯後此三十四年也补曰说已见上】物至而反【至犹极】冬夏是也致至而危【致言取物置之物上】累棊是也今大国之地半天下有二垂【边陲】此从生民以来万乘之地未尝有也先帝【尊称之耳时未为帝】文王【惠文王非孝文】武【元作庄】庄王【按史秦轻楚顷襄王歇乃上书说秦昭王则史与此策书此为庄王谬也补曰庄当作武】王之身三世而不接地於齐【不与通也】以絶从亲之要【要约也】今王使成桥【秦人补曰刘伯庄云桥音矫】守事於韩【守犹待】成桥已【元作以正曰以已通】以北入燕【使燕入朝於秦补曰史作盛桥以其地入秦为是新序同此言韩入地下言取魏地也】是王不用甲不伸威而出百里之地【出言割地燕入秦必割地予秦秦使之出也】王可谓能矣王又举甲兵而攻魏社【补曰姚本作杜是】大梁之门举河内【属司隶正曰正义云即怀州也在河南之北西河之东东河之西】拔燕酸枣虚桃人【燕南燕属东郡酸枣属陈留徐注始皇五年取酸枣燕虚又苏代曰决宿胥之口魏无顿丘按此则虚魏地也桃人史作?注燕县有桃城今按任城有桃聚补曰燕张仪传注滑州胙城县酸枣正义云故城在渭州酸枣县此古酸枣县南虚正义云谓殷虚今相州所理大事记解始皇纪引正义云姚虚在濮州雷泽县东二地不同按高注作虚文协】楚燕之兵【补曰史作魏之兵意此上皆魏地当作魏之兵不然燕楚以来援者言之】云翔而不敢校【云翔散也语注包曰校报也正曰尔雅其飞也翔注布翅翺翔按翔有高起貌汉书言翔贵古人每言高翔】王之功亦多矣王休甲【元作申无休字今从史】申【正曰史文虽顺此作重义自通】息衆二年然後复之又取蒲衍首垣【河东蒲阪注故蒲苏代曰北有河外卷衍注不地今按属魏故魏地书拔我首垣蒲阳衍而张仪说魏王秦据卷衍又南阳有杜衍垣元作恒河东有首山首垣正曰徐广及索隐皆云此蒲在卫之长垣蒲乡索隐云衍在河南与卷近　　正义云属郑州恒姚本作垣索隐云首盖牛首垣即长垣非河东之垣也长垣开封县】以临仁【兵临之仁地缺】平丘【元作兵】兵【补曰当从史文作丘】小黄济阳婴城【地并属陈留婴犹萦也盖二邑环兵自守补曰按燕策决白马之口魏无黄济阳史作外黄正义云故黄城在曹州考城县东济阳故城在曹州寃朐县西南大事记云水经注河水旧在白马县南泆通黄沟赵世家拔魏黄城正义引括地志云故黄城在魏州冠氏县南十里因黄沟为名旧注陈留外黄者非】而魏氏服矣王又割濮【周纪注在江河之南楚纪注建宁邵南有濮夷】磨之北【後志当阳县注荆州记沮水西有磨城子胥所造正曰江汉南之濮乃书所谓彭濮之濮沮水磨城远不相涉下文北属之燕可见濮即卫之濮上水出东郡濮阳南入钜野者也索隐云磨地近濮按史表有磨侯程黑索隐云表作历历县在信都地邑并无磨愚按此字作磨与历通犹乐毅书磨室之
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:43:25-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>