<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="呻吟语。全文,呻吟语全文在线阅读,呻吟语全文在线下载,大玄古籍书库">
<meta name="description" content="靖康稗史之一。一卷。撰者及具体成书年代不详。此书虽然没有作者题名,但在书后有一跋语,介绍了此书成书的大概情况,对我们了解此书颇有参考价值。据跋语所称:此书是由作者和其父共同编辑而成。作者的父亲曾随宋二帝等人北行,后来根据他亲见确闻之事,以及佚名者所作《上京札记》和钝者《燕山笔记》与金人萧庆《杂录》等有关记载,按编年纪事的体例,初编成书。后又屡经删改,以求实传信,终生未能定稿。_呻吟语_全文在线阅读_呻吟语_全文在线下载_大玄古籍书库">
<title>呻吟语_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">呻吟语</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]6298</span> <br/>
          说明： <span class="inputVal" id="bkdec">靖康稗史之一。一卷。撰者及具体成书年代不详。此书虽然没有作者题名,但在书后有一跋语,介绍了此书成书的大概情况,对我们了解此书颇有参考价值。据跋语所称:此书是由作者和其父共同编辑而成。作者的父亲曾随宋二帝等人北行,后来根据他亲见确闻之事,以及佚名者所作《上京札记》和钝者《燕山笔记》与金人萧庆《杂录》等有关记载,按编年纪事的体例,初编成书。后又屡经删改,以求实传信,终生未能定稿。</span> <br/>
          封面： <span class="inputVal" id="bkimg">Z_5901.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]呻吟语
[book_author]佚名
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]6298
[book_dec]靖康稗史之一。一卷。撰者及具体成书年代不详。此书虽然没有作者题名,但在书后有一跋语,介绍了此书成书的大概情况,对我们了解此书颇有参考价值。据跋语所称:此书是由作者和其父共同编辑而成。作者的父亲曾随宋二帝等人北行,后来根据他亲见确闻之事,以及佚名者所作《上京札记》和钝者《燕山笔记》与金人萧庆《杂录》等有关记载,按编年纪事的体例,初编成书。后又屡经删改,以求实传信,终生未能定稿。
[book_img]Z_5901.jpg


[book_title]呻吟语 全文
靖康二年三月二十九日黎明，太上启跸，共车八百六十余两，发自刘家寺。夜宿封丘界，太上以下及虏酋毳帐二，布棚四十八为一围；郑后以下及虏酋萧庆毳帐三，布棚八十八为一围，皆有馆伴朝夕起居。帝姬以下及虏酋斡离不毳帐五，布棚十二为一围。
四月朔，宿胙城界。朱后车亦至，斡离不令与韦后同行，护送者粘罕次子宝山大王。宫女三千，别由虏酋固新严兵押送。
初二日，河北报警，停车两日，虏遣兵士先渡。太上见韦后、相国公、柔福帝姬乘马先行，泪下竟日。
初四日，抵沙店。
初五日，渡河，宿滑州。
初七日，次汤阴，馆伴阿林葛思美盗后宫曹氏，太上令肃王传谕后宫，不得离次取辱。虏酋亦令王宗沔、王慎、李常为都管，驰骑照料。
初八日，次相州，固新所押贡女均乘牛车，车两人。夜屯时，宫亲贵戚车屯于中，民间车屯于外，虏兵宿帐棚，人环其外。连日雨，车皆渗漏，避雨虏兵帐中者，多嬲毙。
十二日，次邯郸。所行非驿道，几不辨路。
十八日，次柏乡，渡河后，居民尽矣。荆榛瓦砾中，尸骨纵横。御车牛马时有倒毙，离割争啖。被掠者日以泪洗面，虏酋皆拥妇女，恣酒肉，弄管弦，喜乐无极。
二十一日，次栾城。
二十三日至真定，太上与斡酋并辔入东门，馆静渊庄。午间，请太上、帝后打球，宴，侍中刘彦宗请太上赋诗，译语斡斡起谢甚恭。以修换车马，驻跸三日。闻韦后等十一日过此。自刘家寨至真定八百里。
二十四日，斡酋设席，宴太上、诸王。毕，又设席宴郑后、妃嫔。
二十九日，太上、斡酋回真定。三十日，斡酋令太上、郑后、贡女三起先行，五月十三日抵燕山，计程五百三十里。
五月初一日，真定万户宴斡酋，帝姬、王夫人等坐骑以从，番人聚观如潮涌。屯驻四日，候诸军尽发，初五日起程，十七日抵燕山。
十八日，斡酋请太上看球、射，旋送太上、郑后以下九百余人馆延寿寺，供张甚厚。帝姬等馆帅府。闻朱后以下三十余人四月十八日到此，居愍忠祠，韦后以下二十余人同日过此，即赴上京。宗室三千余人，四月二十七日到此。长途鞍马，风雨饥寒，死亡枕籍。妇穉不能骑者，沿途委弃，现存一千数百人，居甘露寺，十人九病。
十九日，斡酋送还婉容、婕妤、才人六人。闻贡女三千人，吏役工作三千家，器物二千五十车，是日始至。点验后，半解上京，半充分赏，内侍、内人均归酋长。百工、诸色各自谋生。妇女多卖娼寮。器物收储三库，车辂皆留延寿寺。
六月初二日，斡酋及斜保请太上、圣眷赴打球宴，躬下球场，且跪进太上、郑后酒，执壻礼甚恭。
初四日，王贵妃薨。
初七日，相国公、建安郡王归自上京，携所娶耶律氏、陈氏，同居愍忠祠。耶律即契丹公主，陈实内夫人，虏主赐设野马郎君，遂以配王。韦后、邢后、郓王妃、柔福帝姬俱留上京。洵德帝姬已归设野马，亦居愍居。
初十日，斡酋令帝姬、王妃等至延寿寺，辞赴御寨。斜保亦令惠福帝姬、建安王元妃奉朱后、朱慎妃、大公主至寺，相与泣别。
金酋闻康王登位，诏起诸部兵入寇。
粘罕子设野马郎君与相国公相得，时相国与靖康帝先后至燕，思亲甚切。
虏迁从官陈过庭等五十余人及耿南仲、孙元自真定至燕山，居崇国寺。
九月初六日，靖康帝生子谨，慎德妃出。
虏以康王兵盛，又请二帝北徙，九月十三日出燕山东门，民皆涕泣跪送。过石门，至景州，上卢龙岭，渡栾撒河、泽河，过大漠。十月十八日抵中京，计程九百九十里。地即霫郡，古奚国【改大定府，】在燕山北，馆于相国院，故契丹相国第。中院居虏酋，太上居其东。以宫眷宗戚不能容，内外分住。靖康帝居其西，宫眷从。地极荒凉，远逊燕山。
宗室濮王仲理等一千八百余人仍留燕山仙露寺，有衣不蔽体者，太上临行，令姜谔分赠生绢千端。
十月，虏迁从官陈过庭等至显州，惟秦桧依达懒，居留弗遣。
二十六日，安德帝姬薨。
十二月二十一日，少帝生子，殇，韩夫人出。
七月二十二日，知真定府获鹿县张龚、知燕山府潞县杨浩，纠约五马山马扩、玉田僧一行、中山刘买忙等，谋攻真定、燕山、易州、中山归我。谋泄，疑及二帝，又请北行，并迁宗室通塞州，去燕京一千五百里。
八月，滕茂实卒于云中。
二十一日，二帝抵上京行幄。
二十二日，虏主令韦、邢二后及帝姬、王妃入行幄。
二十五日，虏封太上为昏德公，少帝为重昏侯。
二十九日，和王女生，刘氏出。是月，信王长女生，田氏出。
宗室晋康郡王孝骞以下一千八百余人，自二帝离燕山后，日给粟一升，拘禁若囚卒。一岁之间，死者过半，濮王仲理亦薨。及是，转辗流徙，存九百余人，虏酋令徙韩州，给田四十五顷，种莳自给。
十二月二十六日，二帝抵韩州，和王薨于途。
建炎三年【即金天会七年】三月，虏主榜朝市云，良民被俘为奴者，听其家属赎之。耶律延禧、赵□、赵□家属没为奴者，不准赎。
七月六日，少帝生子训，郑夫人出。
八月，越王偲薨。
十月，虏主令宋官降金者缴易诰命。又封挞懒。掠给刘豫之内夫人钱氏为大齐国皇后，钱本荣德帝姬媵。
建炎四年【即金天会八年，】粘罕驱所掠宋人至夏国易马，以十易一。又卖高丽、蒙古为奴，人二金。
四月二十七日，太上生子柱，阎婉容出。
五月十二日，建安郡王子成式生，陈氏出。
六月初三日，虏主榜朝市云，宫奴赵□母韦氏、妻邢氏、姜氏【凡十九人，】并抬为良家子。沐此湛恩，想宜感悔。又榜云，赵□妹【凡六人】久侍宗子，获宠生男，应予优容，抬为次妇。服此隆恩，懋昭激劝。
二十六日，郓王薨。
始闻韩世忠大败四太子兀朮于黄天荡。粘罕编造秽书，诬蔑韦后、邢后、柔福帝姬诸人。韦后北狩年近五十，再嫁虏酋，宁有此理？虏酋舍少年帝姬，取五旬老妇，亦宁出此舍是不恤？图复中原，天理人情，似无以易。诸公衮衮，未喻所裁。
二十八日，安康郡王女生，林氏出。
是月，陈过庭卒于显州。
七月，又徙二帝于胡里改路五国城。舟行至东路，都统孛堇习古传虏主命，减去随从宗室仲瑅等五百人、内侍黎安国等三百人，流离咸州道中。惟和仪郡王有奕、永宁郡王有恭，燕王府节使有章、有亮，越王府节使有忠、有德六人从。
虏敕云：「敕赵□，昨取汝女六人为宗室次妇，俾汝末路，可供取求，获利市于姻姬，安桑榆于饱暖。载念汝女汝媳，宫寝侍奉，已历二年，敬戒无违，叠承宠眷□□□□□□□□□□□□□□□□□□□□□□□□□□□□□□□□□□推此柔淑之姿，本尔作养之力。可赐缣绢十端，以示荣宠。」
八月二十六日，嘉国公薨。
九月初五日，郑太后薨于五国城，年五十二。
是月，济王生子成咸。
十月，肃王薨。
二十八日，少帝生女，慎德妃出。
十一月，莘王生子成定。
十二月，拘留太原之洪皓、龚王■喜，拘留云中之王伦、朱弁及吏役沈珍、邱德、党超、张福、柯辛戍冷山，在长白山西北千余里。
绍兴元年【即金天会九年】四月，金赠太上、康王时服各两袭。
虏主征取留徙燕山、中京、韩州、咸州宋宫宗室妇女，并赎兵士浮掠为奴、未嫁典质为奴、不知情而嫁奴，建炎二年分赐诸王郎君、万户、大僚家为奴，凡得二十四岁以下妇女一百十四人入宫。
五月二十二日，太上生子檀，郑昭媛出。
七月十八日，瀛国公薨。
九月，景王生子成章。
十一月，虏迁咸州道中近支宗室仲恭、仲瑥五百余人至上京。
十二月，信王次女生。
绍兴二年【即金天会十年】六月，少帝生女，狄夫人出。
二十四日，沂王■〈木咢〉、驸马刘文彦首告太上左右及信王谋叛，千户孛堇按打曷即习古国王接其词。七月，遣使诘问，太上遣莘王植、驸马宋邦光渡河往辨。坚请太上自往，又遣少帝及信王榛、驸马蔡鞗、内侍王若冲往议，始许在行宫引问。沂王、刘文彦承诬。使者请太上处置，却之，使者宣命赐死。
九月，信王三女生。
十月二十八日，昌国公薨。
绍兴三年【即金天会十一年】九月初四日，阎婉容薨。
初五日，信王四女生。
虏库帑藏甚富，君臣相誓，非军需不启库。吴乞买嗣位后，多耗费。是冬，诸臣扶之下殿，声背誓之罪，梃杖二十，复扶上殿，谢罪。
绍兴四年【金天会十二年】夏，粘罕、兀室入朝，虏主遂解兵柄。
绍兴五年【金天会十三年】正旦，吴乞买困迷酒色，瘫痪已久，倩近侍扶起受朝，共见东方一佛，随日而出。未几，殂于明德宫，时年六十一。诸酋皆拋盏烧饭以吊。吴乞买当金太祖朝尝使汴京，其貌绝类我太祖皇帝塐象，众皆称异。嗣位后，车马服御与臣下无别。干元殿外四围栽柳，名曰「御寨」。有事集议，君臣杂坐，议毕同歌合舞，携手握臂，略无猜忌。甚至契丹献俘，醉酒聚麀。近年称尚汉仪，朴茂之风亦替。
二十五日，虏主完颜亶即位。亶通识汉语，尝受读于韩昉，知诗文，宗室大臣目为汉儿，亶亦鄙宗室大臣若异类。
二月，韦后等七人出洗衣院，柔福帝姬归盖天大王赛里，名完颜宗贤。后嫁徐还。纯福帝姬归真珠大王[设]野马。后嫁王昌远，一名成棣。韦后至五国。
四月二十一日甲子，太上薨于五国，遗命葬内地。虏主徇宫中意，欲许之，廷议不可。
五月，虏主封令福、华福、庆福三帝姬为夫人。
信王五女生。
六月，祁王生子成范。
八月，相国公生子成茂。
绍兴七年【即金天会十五年，完颜亶三年】六月，虏酋高庆裔、刘思犯赃，斩于市。粘罕用事，时高庆裔、萧庆为羽翼。时吴乞买长子宋国王宗盘抑粘罕，乃斩庆裔。临刑，粘罕哭送之。庆裔曰：「若从我言，彼此何有今日？」语闻于众。粘罕自危，纵酒肆欲，以及于死。
七月，虏酋粘罕缢于狱。先，御林牙兵叛，亶令粘罕讨之。交攻三昼夜，胜负未分，粮草已尽，人马僵冻。副将外家得有异心，数千骑无故自溃。亶下粘罕狱，密遣人缢杀之。亶尚汉仪，多内嬖，宋室宗姬皆有盛宠。后裴满氏，亦五王府宗女，随母被掠于千户忽达家，献为后。戕贼寇宋诸酋无噍类。
诏云：「先王制赏罚，赏所以褒有功，非溢喜也；罚所以诛有罪，非溢怒也。朕惟相国宗翰辅佐先帝，曾立边功，迨先帝上仙，朕继承丕祚，眷惟元老，俾董征诛。不谓持重兵权阴怀异议。国人皆曰可杀，朕躬匪敢徇私。奏对悖慢，理当弃磔，以彰厥过。呜呼！四皓出而复兴汉室，二叔诛而再造周基。去恶用贤，其鉴如此。布告中外，咸使闻知。」
九月，顺德帝姬至五国城。东路都统习古国王、孛堇按打曷以其未奏虏廷，遽离粘没喝寨，指为私逃，要留寨中。未几死。
绍兴八年【即金天眷元年，完颜亶四年】四月，虏主封玉嫱、飞燕两宗姬为夫人。
五月，仪国公生子成光。
八月十三日，祁王薨。
绍兴九年【即金天眷二年，完颜亶五年】二月，虏封庆福帝姬、玉嫱宗姬并为帝姬。帝姬即嫔。
六月，邢后薨。
诏云：「建炎宋国夫人邢氏□□□□□□□□倏闻溘逝，弥用轸怀，其以一品礼祔葬□□□□□□□□□□□□□□□□□」
七月，虏诛太师宋国王蒲鲁虎即宗盘、兖国王额鲁宽即陈王宗隽。
诏曰：「周行管、蔡之诛，汉致燕王之辟。兹惟无赦，古不为非，岂亲亲之道有所未惇，以恶恶之心，是不可忍。朕自稚冲，昧承嗣统，盖由文烈之公，欲大武元之后，得之为正，义亦当然。不图骨肉之间，有怀蜂虿之毒。皇伯太师宋国王宗盘，族联诸父，位冠三师。始朕承祧，乃繄协力，四登极品，兼绾剧权。何为失图，以底不类。谓为先帝之元子，尝蓄无君之祸心。信昵宵人，煽为奸党，坐图问鼎，行将弄兵。皇叔太傅、领三省事兖国王宗隽，为国至亲，与朕同体，内怀悖德，外纵虚骄。肆己之怒，专杀以取威；擅公之财，市恩而惑众。力摈勋旧，欲孤朝庭。即其所怀，济以同恶。皇叔虞王宗英，滕王宗伟，殿前左副点检浑覩，会宁少尹胡实刺，郎君石家奴，千户述孛离古楚等，竞为祸始，举好从乱，逞躁欲以无厌，助逆谋之妄作。意所非冀，获其必成。先将贼其大臣，次欲危其宗社。造端累岁，举事有期。早露兆倪，每存含覆。第严禁卫，载肃礼文。庶见君亲之威，少安臣子之分。蔑然不顾，狂仍自如。尚赖神明之灵，克开社稷之福。日者叛人吴十，稔心称乱，授首底亡。爰致克奔之徒，乃穷相与之党。得厥情状，孚于见闻。皆由左验以质成，莫敢诡词而抵赖。欲申三省公议，岂容不顿一兵？羣凶悉殄，于今月三日，已各伏辜，并令有司除属籍讫。自余诖误，更不蹑寻，庶示宽容，用安反侧。民画衣而有犯，古犹钦哉！予素服以如丧，情可知也。」
八月，虏诛鲁国王、都元帅挞懒及其子斡带。乌达补、翼王鹘懒及活离胡土，荣德帝姬没入宫。
九月，虏主与诸王、皇孙、驸马银帛有差。
五月，温国公生女。
六月十九日，信王薨。
九月，虏诛左丞相陈王希尹，即兀室，又名谷神。又诛尚书左丞萧庆并希尹子昭武大将军把搭、符宝郎漫带。
诏曰：「朕席祖宗之基，抚有万国，仁焘德覆，罔不臣妾。而惟帷幄股肱之旧，敢为奸欺。开府仪同三司、尚书左丞相陈王希尹，猥以军旅之劳，浸被宰辅之任。阴愎险忍，出其天资；蔑视同僚，事辄异论。顷更法令之始，永作国朝之规，务合人情，每为文具。比其改革，不复遵承；几丧淳风，徒成苛政。至乃未禀诏谕，遽先指陈；或托旨以宣行，每作威而专恣。密布党与，肆为诞谩。僭奢玉食之尊，荒怠枭鸣之构。独擅国家之利，内睽骨肉之恩。日者师臣密奏，奸状已萌，蚤弗加诛，死不瞑目。顾虽未忍，灼见非诬。心在无君，言亦不道。逮燕居而窃议，谓神器以何归。谂于听闻，迄致彰败。躬蹈前车之既覆，岂容蔓草之弗图？特进、尚书左丞萧庆，迷国罔悛，欺天相济，将致于理，咸服厥辜。呜呼！赖天之灵，既诛两观之恶，享国无极，永保亿年之休。咨尔臣民，咸体予意。」
十二月，嘉德帝姬薨。
绍兴十一年【即金皇统元年，完颜亶七年】二月，虏主赠太上天水郡王，复靖康帝天水郡公，赐第上京。庆福帝姬封次妃，飞燕宗姬封帝姬，嘉德帝姬赠夫人。
荣德、宁福两帝姬封良家子。
广平郡王薨。
五月，虏封宁福帝姬为夫人。
九月，虏封华福帝姬为帝姬。
十月，柔福帝姬薨徐还家。
十二月，全福帝姬嫁夏国李敦复。帝姬，太上女，入金后生。
虏主与靖康帝俸。
绍兴十二年【即金皇统二年，完颜亶八年】三月，封华福帝姬、玉嫱、飞燕两宗姬并次妃，荣德帝姬夫人。遣左宣徽使刘筈以衮冕、圭册册康王为帝。
册曰：「咨尔宋康王赵□。不吊，天降丧于尔邦，亟渎齐盟，自贻颠覆，俾尔越在江表。用勤我师旅，盖十有八年于兹。朕用震悼，斯民其何罪？今天其悔过，诞诱尔衷，封奏狎至，愿身列于藩辅。今遣光禄大夫、左宣徽使刘筈等持节册命尔为帝，国号宋，世服臣职，永为屏翰。呜呼钦哉！其恭听朕命。」
虏诏豳国公完颜宗贤即盖天大王赛里，迎宋帝母韦氏自和啰噶路至上京，并归天水郡王及妻郑氏两丧。
五月，虏遣盖天大王赛里护送太上、郑后、邢后梓宫并韦太后归国。庆福、华福两帝姬，玉嫱、飞燕两宗姬及虏后斐满氏，妃张氏，公赠韦后三千金。张为斡离不与韦后侍女张氏所生，梓宫之归，皆其力也。

        </div>
      </div>
    </div>
  </div>
</div>
<!--update:2025-08-30 09:41:26-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>