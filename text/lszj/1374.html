<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,李燾进续资治通鑑长编表,卷一　建隆元年（庚申，960）,卷二　建隆二年（辛酉，961）,卷三　建隆三年（壬戌，962）,卷四　乾德元年（癸亥，963）,卷五。乾德二年（甲子，964）,卷六。乾德三年（乙丑，965）,卷七。乾德四年（丙寅，966）,卷八　乾德五年（丁卯，967）,卷八十六　大中祥符九年（丙辰，1016）,卷九　开宝元年（戊辰，968）,卷十　开宝二年（己巳，969）,卷十一　开宝三年（庚午，970）,卷十二　开宝四年（辛巳，971）,卷十三　开宝五年（壬申，972）,卷十四　开宝六年">
<meta name="description" content="宋李焘撰。五百二十卷。编年体北宋史。焘取北宋九朝史事，仿司马光《资治通鉴》体例，著为此书。起建隆，迄靖康，凡一百六十八年的历史。自孝宗隆兴元年(1163)至淳熙四年(1177)，分四次上进。淳熙十年，重编定为九百八十卷，并上《举要》六十八卷，《修换事目》十卷，《目录》五卷，共计一千零六十三卷。凡实录、国史、会要、野史、家乘、墓志铭、行状等有关资料，无不广收博采。其中分注考异，详引他书，保存大量史料，既可考定《宋史》、《辽史》及现存文集、笔记传写之误，又可从中辑存佚文、佚书。原书世鲜传本，今本系清乾隆时《四">
<title>续资治通鉴长编_李焘_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">续资治通鉴长编</span> <br/>
          作者： <span class="inputVal" id="bkauthor">李焘</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]6454334</span> <br/>
          说明： <span class="inputVal" id="bkdec">宋李焘撰。五百二十卷。编年体北宋史。焘取北宋九朝史事，仿司马光《资治通鉴》体例，著为此书。起建隆，迄靖康，凡一百六十八年的历史。自孝宗隆兴元年(1163)至淳熙四年(1177)，分四次上进。淳熙十年，重编定为九百八十卷，并上《举要》六十八卷，《修换事目》十卷，《目录》五卷，共计一千零六十三卷。凡实录、国史、会要、野史、家乘、墓志铭、行状等有关资料，无不广收博采。其中分注考异，详引他书，保存大量史料，既可考定《宋史》、《辽史》及现存文集、笔记传写之误，又可从中辑存佚文、佚书。原书世鲜传本，今本系清乾隆时《四库全书》馆臣由《永乐大典》中辑出，缺佚英宗治平四年四月至神宗熙宁三年三月、哲宗元祐八年七月至绍圣四年三月、元符三年二月至十二月，以及徽宗、钦宗两朝史文。清辑写本藏于南北七阁，后因兵火，已有散失。嘉庆时，张月霄据阁本抄本印刷，称爱日精庐本。光绪时，浙江巡抚谭钟麟延杨莹、黄以周等以爱日精庐本为底本，校以文澜阁残本，多有是正，由浙江书局刊刻。今有中华书局出版的点校本及上海古籍出版社的影印本。</span> <br/>
          封面： <span class="inputVal" id="bkimg">Z_6842.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]续资治通鉴长编
[book_author]李焘
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]6454334
[book_dec]宋李焘撰。五百二十卷。编年体北宋史。焘取北宋九朝史事，仿司马光《资治通鉴》体例，著为此书。起建隆，迄靖康，凡一百六十八年的历史。自孝宗隆兴元年(1163)至淳熙四年(1177)，分四次上进。淳熙十年，重编定为九百八十卷，并上《举要》六十八卷，《修换事目》十卷，《目录》五卷，共计一千零六十三卷。凡实录、国史、会要、野史、家乘、墓志铭、行状等有关资料，无不广收博采。其中分注考异，详引他书，保存大量史料，既可考定《宋史》、《辽史》及现存文集、笔记传写之误，又可从中辑存佚文、佚书。原书世鲜传本，今本系清乾隆时《四库全书》馆臣由《永乐大典》中辑出，缺佚英宗治平四年四月至神宗熙宁三年三月、哲宗元祐八年七月至绍圣四年三月、元符三年二月至十二月，以及徽宗、钦宗两朝史文。清辑写本藏于南北七阁，后因兵火，已有散失。嘉庆时，张月霄据阁本抄本印刷，称爱日精庐本。光绪时，浙江巡抚谭钟麟延杨莹、黄以周等以爱日精庐本为底本，校以文澜阁残本，多有是正，由浙江书局刊刻。今有中华书局出版的点校本及上海古籍出版社的影印本。
[book_img]Z_6842.jpg


[book_title]提要
《续资治通鉴长编》五百二十卷，宋李焘撰。焘有《说文解字五音韵谱》，已著录。焘博极群书，尤究心掌故。以当时学士大夫各信所传，不考诸实录正史，家自为说。因踵司马光《通鉴》之例，备采一祖八宗事迹，荟稡讨论，作为此书。以光修《通鉴》时先成《长编》，焘谦不敢言《续通鉴》，故但谓之《续资治通鉴长编》。《文献通考》载其《进书状》四篇。一在隆兴元年知荣州时，先以建隆迄开宝年事一十七卷上进；一在乾道四年为礼部郎时，以整齐建隆元年至治平四年闰三月五朝事迹共一百八卷上进；一在淳熙元年知泸州时，以治平後至靖康凡二百八十卷上进；一在淳熙元年知遂宁府时，重别写呈，并《举要》、《目录》计一千六十三卷、六百八十七册上进。故周密《癸辛杂识》称，韩彦古盗写其书，至盈二厨。然《文献通考》所载，仅《长编》一百六十八卷、《举要》六十八卷，与《进状》多寡迥殊。考陈振孙《书录解题》，称其卷数虽如此，而册数至逾三百，盖逐卷又分子卷，或至十馀云云。则所称一千六十三卷者，乃统子卷而计之，故其数较多矣。又据焘《进状》，其书实止於钦宗。而王明清《玉照新志》称绍兴元年胡彦修疏，在《长编》一百五十九卷注後，则似乎兼及高宗。或以事相连属，著其归宿，附於注末，如《左传》後经终事之例欤。《癸辛杂识》又称“焘为《长编》，以木厨十枚，每厨抽替匣二十枚，每替以甲子志之。凡本年之事有所闻，必归此匣。分日月先後次第之，井然有条”云云，则其用力之专且久，可概见矣，其书卷帙最多，当时艰於传写，书坊所刻本及蜀中旧本已有详略之不同。又神、哲、徽、钦四朝之书，乾道中只降秘书省依《通鉴》纸样缮写一部，未经镂版，流播日稀。自元以来，世鲜传本。本朝康熙初，昆山徐乾学始获其本於泰兴季氏，凡一百七十五卷。尝具疏进之於朝。副帙流传，无不珍为秘乘。然所载仅至英宗治平而止，神宗以後仍属阙如。检《永乐大典》宋字韵中，备录斯编，以与徐氏本相较，其前五朝虽大概相合，而分注考异，往往加详。至熙宁迄元符三十馀年事迹，徐氏所阙而朱彝尊以为失传者，今皆粲然具存，首尾完善，实从来海内所未有。惟徽、钦二纪原本不载，又佚去熙宁、绍圣间七年之事，颇为可惜。然自哲宗以上，年经月纬，遂已详备无遗。以数百年来名儒硕学所欲见而不得者，一旦顿还旧物，视现行诸本增多几四五倍。斯亦艺林之钜观矣。昔明成化中诏商辂等续修《通鉴纲目》，时《永乐大典》庋藏内府，外庭无自而窥。竟不知焘之旧文全载卷内，乃百方别购，迄不能得。论者以为遗憾。今恭逢我皇上稽古右文，编摩四库，乃得复见於世。岂非显晦有时，待圣世而发其光哉？焘原目无存，其所分千馀卷之次第，已不可考。谨参互校正，量其文之繁简，别加釐析，定著为五百二十卷。焘作此书，经四十载乃成。自实录、正史、官府文书以逮家录、野纪，无不递相稽审，质验异同。虽采摭浩博，或不免虚实并存，疑信互见，未必一一皆衷於至当。不但太宗斧声烛影之事，於《湘山野录》考据未明，遂为千古之疑窦。即如景祐二年三月赐镇东军节推毛洵家帛米一事，核以余靖所撰《墓铭》，殊不相符，为曾敏行《独醒杂志》所纠者，亦往往有之。然焘《进状》自称，宁失之繁，毋失之略，盖广蒐博录以待後之作者。其淹贯详赡，固读史者考证之林也。

[book_title]李燾進續資治通鑑長編表
臣燾言：臣先於去年八月准尚書省劄子，三省同奉聖旨，依敷文閣直學士汪應辰奏，取臣所著續資治通鑑自建隆迄元符，令有司繕冩校勘藏之秘閣。臣尋於十四日蒙恩賜對，面奉聖旨，令臣早投進，遂除官郎省，兼職史局。續又准尚書省劄子，奉聖旨令臨安府給札。臣今先次冩到建隆元年至治平四年閏三月五朝事迹共一百八年，計一百八卷，内建隆元年至太平興國元年太祖一朝事迹，雖曽於隆興元年臣知榮州日具表投進，已蒙降付史館，後來稍有増益，謹重别抄錄投進外，餘治平後，文字増多，兼見修四朝正史未畢，欲望聖慈特賜寛假，容臣更加整齊，節次修冩投進。疏逺微賤，僭為此書，罪當誅絶，聖主不即麾斥，乃過聽而兼收之，臣死且不朽矣。臣誠惶誠恐，稽首頓首。臣竊聞司馬光之作資治通鑑也，先使其寮採摭異聞，以年月日為叢目，叢目既成，乃修長編。唐三百年，范祖禹實掌之。光謂祖禹：“長編寧失於繁，無失於畧。”當時祖禹所修長編，蓋六百餘巻，光細删之，止八十巻。今資治通鑑唐紀，自一百八十五卷至二百六十五巻是也。故神宗皇帝序其書，以為博而得其，要簡而周於事。臣誠不自揆度，妄意纂集，雖義例悉用光所創立，錯綜銓次皆有依凴，其間牴牾，要亦不敢自保。區區小忠，前表蓋嘗具之。仰惟祖宗之豐功盛德，當與唐、虞、三代比隆。乾坤之容，日月之光，繪畫臻極訖弗能近，矧令拙工强施丹堊。臣誠愚闇，豈不知罪？然而統会衆說，掊擊偽辨，使姦欺訛訕不能乗隙亂真。祖宗之豐功盛德益以昭明，譬諸海嶽，或取涓埃之助。顧臣此書，詎可便謂續資治通鑑？姑謂續資治通鑑長編庶几可也。其篇帙或相倍蓰，則長編之體當然寜失於繁，猶光志云爾。伏惟皇帝陛下，煥乎文章，固已經緯兩儀，黼黻萬化。如臣薄技，又安足陳？陛下徒以祖宗之孫謀彛憲往往在是，遂委曲加惠，導之使前。承命踴躍，干冒來獻，夤縁幸会，得御燕閒，千百有一儻符神指，更擇耆儒正直若光者，屬以刪削之任，遂勒成我宋大典，垂億萬年，如神宗皇帝所謂“博而得其要，簡而周於事”者，則将與六經俱傳。是固非臣所能，而臣之區區小忠，因是亦獲自盡，誠死且不朽矣！所有續資治通鑑長編一百八巻，今寫成一百七十五冊，并目録一冊，謹隨表上進。干凟宸嚴，下情無任戰汗屏營之至。臣燾誠惶誠恐，稽首頓首謹言。乾道四年四月日，左朝散郎、尚書禮部員外郎、兼國史院編修官臣李燾上。

[book_title]卷一　建隆元年（庚申，960）
起太祖建隆元年正月盡是年十二月
春正月辛丑朔，鎮、定二州言契丹入侵，北漢兵自土門東下，與契丹合。周帝命太祖領宿衛諸將禦之。太祖自殿前都虞侯再遷都點檢，掌軍政凡六年，士卒服其恩威，數從世宗征伐，洊立大功，人望固已歸之。於是，主少國疑，中外始有推戴之議。
壬寅，殿前司副都點檢、鎮寧軍節度使太原慕容延釗（延釗，初以殿前都虞侯見顯德五年三月，不著邑里。）將前軍先發。時都下讙言，將以出軍之日策點檢為天子，士民恐怖，爭為逃匿之計，惟內庭晏然不知。
癸卯，大軍出愛景門，紀律嚴甚，眾心稍安。軍校河中苗訓者號知天文，見日下復有一日，黑光久相磨盪，指謂太祖親吏宋城楚昭輔曰：「此天命也。」
是夕，次陳橋驛，將士相與聚謀曰：「主上幼弱，未能親政。今我輩出死力，為國家破賊，誰則知之，不如先立點檢為天子，然後北征，未晚也。」都押衙上黨李處耘，具以其事白太祖弟匡義。匡義時為內殿祗候供奉官都知，即與處耘同過歸德節度掌書記薊人趙普，（普，初見顯德三年二月。）語未竟，諸將突入，稱說紛紜，普及匡義各以事理逆順曉譬之，曰：（趙普飛龍記云：處耘亦同普曉譬諸將。按國史，處耘見軍中謀欲推戴，即遽白太宗，與王彥昇謀，遂召馬仁瑀【一】、李漢超等定議。然則曉譬諸將獨普與太宗耳，處耘必不在也。今削去處耘名。）「太尉忠赤，必不汝赦。」諸將相顧，亦有稍稍引去者。已而復集，露刃大言曰：「軍中偶語則族。今已定議，太尉若不從，則我輩亦安肯退而受禍。」普察其勢不可遏，與匡義同聲叱之曰：「策立，大事也，固宜審圖，爾等何得便肆狂悖！」乃各就坐聽命。普復謂曰：「外寇壓境，將莫誰何，盍先攘卻，歸始議此。」諸將不可，曰：「方今政出多門，若竢寇退師還，則事變未可知也。但當亟入京城，策立太尉，徐引而北，破賊不難。太尉苟不受策，六軍決亦難使向前矣。」普顧匡義曰：「事既無可奈何，政須早為約束。」因語諸將曰：「興王易姓，雖云天命，實繫人心。前軍昨已過河，節度使各據方面，京城若亂，不惟外寇愈深，四方必轉生變。若能嚴敕軍士，勿令剽劫，都城人心不搖，則四方自然寧謐，諸將亦可長保富貴矣。」皆許諾，乃共部分。夜，遣衙隊軍使郭延贇（延贇，不詳何許人。建隆二年七月，鐵騎左廂第二都指揮使郭延贇領信州刺史。）馳告殿前都指揮使浚儀石守信、殿前都虞侯洛陽王審琦。（審琦，初見顯德三年。）守信、審琦，皆素歸心太祖者也。將士環列待旦【二】。
太祖醉臥，初不省。甲辰黎明，四面叫呼而起，聲震原野。普與匡義入白太祖，諸將已擐甲執兵，直扣寢門曰：「諸將無主，願策太尉為天子。」太祖驚起披衣，未及酬應，則相與扶出聽事，或以黃袍加太祖身，且羅拜庭下稱萬歲。太祖固拒之，眾不可，遂相與扶太祖上馬，擁逼南行。匡義立於馬前，請以剽劫為戒。（舊錄禁剽劫都城，實太祖自行約束，初無納說者。今從新錄。）太祖度不得免，乃攬轡誓諸將曰：「汝等自貪富貴，立我為天子，能從我命則可，不然，我不能為若主矣。」眾皆下馬，曰：「惟命是聽。」太祖曰：「少帝及太后，我皆北面事之，公卿大臣，皆我比肩之人也，汝等毋得輒加凌暴。近世帝王，初入京城，皆縱兵大掠，擅劫府庫，汝等毋得復然，事定，當厚賞汝。不然，當族誅汝。」眾皆拜。乃整軍自仁和門入【三】，秋毫無所犯。先遣客省使大名潘美見執政諭意，又遣楚昭輔慰安家人。殿前都點檢公署在左掖門內，時方閉關，設守備。及昭輔至，石守信開關納之。
宰相早朝未退，聞變，范質（質，宗城人【四】，初見開運元年。案宋史質傳作宗城人。）下殿執王溥（溥，榆次人，初見乾祐二年。案宋史王溥傳作并州祁人。）手曰：「倉卒遣將，吾輩之罪也。」爪入溥手，幾出血。溥噤不能對。
天平節度使、同平章事、侍衛馬步軍副都指揮使、在京巡檢太原韓通，（通，初見顯德元年。）自內廷惶遽奔歸，將率眾備禦。散員都指揮使蜀人王彥昇（彥昇，初見顯德三年。）遇通於路，躍馬逐之，至其第，第門不及掩，遂殺之，并其妻子。
諸將翊太祖登明德門，太祖令軍士解甲還營，太祖亦歸公署，釋黃袍。俄而將士擁質等俱至，太祖嗚咽流涕曰：「吾受世宗厚恩，為六軍所迫，一旦至此，慚負天地，將若之何？」質等未及對，散指揮都虞侯太原羅彥瓌挺劍而前曰：「我輩無主，今日必得天子。」太祖叱之，不退。質等不知所為，溥降階先拜，質不得已從之，遂稱萬歲。
太祖詣崇元殿行禪代禮【五】。召文武百官就列，至晡，班定，獨未有周帝禪位制書【六】，翰林學士承旨新平陶穀（穀，初見乾祐元年，邠州人。）出諸袖中，進曰：「制書成矣。」遂用之。宣徽使引太祖就龍墀北面拜受。（國史、實錄及他傳記並無宣徽使姓名，疑即昝居潤也。）宰相扶太祖升殿，易服東序，還即位。羣臣拜賀。奉周帝為鄭王，太后為周太后，遷居西京。（蘇轍龍川別志言：韓通以親衛戰闕下，敗死。太祖脫甲詣政事堂，范質見太祖，首陳禪代議。與國史及飛龍記、司馬光記聞、朔記等所載都不同，恐別志誤。韓通倉卒被殺，未嘗交鋒。而太祖實歸府第，將士即擁范質等至，質等見太祖必不在政事堂。其約束將士不得加無禮於太后、少帝，固先定於未入城時，非緣質請也。惟執王溥手出血及光所記質不肯先拜，當得其實。今參取刪修。）
乙巳，詔因所領節度州名，定有天下之號曰宋。改元，大赦，常赦所不原者咸赦除之。內外馬步軍士等第優給。命官分告天地、社稷。遣中使乘傳齎詔諭天下，諸道節度使，又別以詔賜焉。（遣使齎詔諭天下，國史在己酉，今從實錄。告祀，實錄在己酉，今從國史。二事一體，必同施行，恐不容相先後五日也。別賜諸道節度使詔，其日乃戊午，今并書。眉山蘇軾曰：予觀漢高祖及光武及唐太宗及我太祖皇帝能一天下者，四君皆以不嗜殺人者致之。其餘殺人愈多而天下愈亂，秦、晉及隋，力能合之，而好殺不已，故或合而復分，或遂以亡國焉。龜鑑曰：戰國交爭而合於秦，民苦秦暴，秦不能一，而漢一之。南北分裂而合於隋，人厭隋亂，隋不能一，而唐一之。五季之餘分閏位，天下紛紛而未一也。我太祖得天下以仁，而民從之，故天下一於宋。真人勃起，開創大業，是又跨唐、虞，越漢、唐，而與帝王匹體也。亦知宋興之由乎？我太祖之生，蓋天成二年丁亥歲也。祥光瑞采，流為精英。異芳幽馥，鬱為神氣。帝王之興，自有珍符，信不誣也。居有雲氣，出有日暈，天心之眷顧篤矣。俚語稱「趙神言誇宋」，人心之向慕久矣。天與之，人與之，而太祖則不知也。方其北面周朝，奉命征討，赫聲濯靈，所向輒克。顯德之七年，太祖生三十有四年矣。「采薇采薇，薇亦作止」，時蓋正月之上日也。是日也，京師已有推戴之語，而內庭未之知。「我出我車，於彼牧矣」，時蓋是月之三日也。是日也，將士又有推戴之語，而太祖未之聞。越翌日甲辰，寢門未闢，擁逼者至，太祖未及語而黃袍已加之身矣。噫！南河之避，舜猶有辭；大坰之至，湯猶有待。事勢至此，聖人不得以遊乎舜、湯之天矣，奈之何哉？則亦有毋虐臣主之誓而已，有毋掠民庶之誓而已。三遜三辭，黽勉而受之，能律將士以保周宗，而不能使周禪之不歸，能擇長者房州之奉，而不能遏陳橋之逼。天實為之，吾其奈何！歐陽記五代史也，書梁、漢曰亡，書晉曰滅，至周則大書之曰：「遜於位，宋興。」嗚呼！我宋之受命，其應天順人之舉乎！受命之日，市不易肆，仁之至也。臥榻之側，他睡不容，義之盡也。）
汴都仰給漕運，故河渠最為急務。先是，歲調丁夫開浚淤淺，糗糧皆民自備。丁未，詔悉從官給，遂著為式。又以河北仍歲豐稔，穀價彌賤，命高其價以糴之。
上之入也，閭巷姦民往往乘便攘奪，於是索得數輩斬於市，被掠者官償其貲。
戊申，贈韓通中書令【七】，以禮葬之，嘉其臨難不苟也。初，周鄭王幼弱，通與上同掌宿衛，軍政多決於通。通性剛愎，頗肆威虐，眾情不附，目為韓瞠眼。其子微有智略【八】，幼病傴，時號韓橐駞，見上得人望，每勸通早為之所，通不聽，卒死於難。王彥昇之棄命專殺也，上怒甚，將斬以徇，已而釋之，然亦終身不授節鉞。其後，上幸開寶寺，見壁上有橐駞及通畫像，遽令掃去之【九】。（記聞云：上初欲斬王彥昇，以初授命，故不忍。然終身廢之不用，蓋誤也，但不授節鉞耳。）
賜唐主李景詔，諭以受禪意。
己酉，復置安遠軍於安州，鎮國軍於華州，泰寧軍於兖州。
辛亥，石守信自義成節度使、殿前都指揮使為歸德節度使、侍衛馬步軍副都指揮使，常山高懷德自寧江節度使【一○】、馬步軍都指揮使（按宋史作江寧軍節度使、侍衛親軍馬軍都指揮使【一一】。）為義成節度使、殿前副都點檢，厭次張令鐸自武信節度使、步軍都指揮使為鎮安節度使、馬步軍都虞侯，王審琦自殿前都虞侯、睦州防禦使為泰寧節度使【一二】、殿前都指揮使，遼人張光翰自虎捷左廂都指揮使、（按虎捷左廂，宋史及宋史記皆作虎捷右廂。）嘉州防禦使為寧江節度使、馬軍都指揮使，（按寧江，宋史及宋史記皆作江寧。）安喜趙彥徽自虎捷右廂都指揮使、岳州防禦使為武信節度使、步軍都指揮使，官爵階勳並從超等，酬其翊戴之勳也。
壬子，賜文武近臣、禁軍大校襲衣、犀玉帶、鞍勒馬有差。
癸丑，放周顯德中江南降將周成等三十四人復歸於唐。（成，未見。）
乙卯，遣使往諸州賑貸。
丁巳，命宗正少卿郭〈王已〉祀周廟及嵩、慶二陵，因詔有司以時朝拜，著於令。（堒，未見。）
天雄節度使、守太尉、兼中書令、魏王宛邱符彥卿（彥卿，初見天成元年。）
上表乞呼名，詔不允。彥卿宿將，且前朝近親，皇弟匡義汝南郡夫人又彥卿女也，上每優其禮遇云。
先是，鎮安節度使、侍衛馬步軍都虞侯武安韓令坤（令坤，初見顯德二年。）領兵巡北邊，慕容延釗復率前軍至真定。上既受禪，遣使諭延釗與令坤各以便宜從事【一三】，兩人皆聽命。己未，加延釗殿前都點檢【一四】、昭化節度使、同中書門下二品，令坤侍衛馬步軍都指揮使、天平節度使、同平章事。
辛酉，賜霸府賓佐將吏襲衣、金帶、鞍勒馬有差。
壬戌，歸德節度判官【一五】寧陵劉熙古為左諫議大夫，掌書記趙普為右諫議大夫、樞密直學士，宋、亳觀察判官安次呂餘慶為給事中、端明殿學士，攝觀察推官太康沈義倫為戶部郎中，歸德節度副使張彥柔領池州刺史。（彥柔，見清泰元年，恐非此人。）
甲子，以皇弟殿前都虞侯匡義領睦州防禦使，賜名光義。
有司請立宗廟，詔百官集議尚書省。己巳，兵部尚書濮人張昭（昭，初見乾祐二年。）等上奏曰：「謹按堯、舜及禹皆立五廟，蓋二昭二穆與其始祖也。有商建國，改立六廟，蓋昭穆之外，祀契與湯也。周立七廟，蓋親廟之外，祀太祖及文王、武王也。漢初立廟，悉不如禮。魏、晉始復七廟之制，江左相承不改，然七廟之中，猶虛太祖之室。隋文但立高、曾、祖、禰四廟而已。唐因隋制，立四親廟，梁氏而下，不易其法【一六】，稽古之道，斯為折衷。伏請追尊高、曾四代號諡，崇建廟室。」制可。
國朝宗廟之制，歲以四孟月及季冬，凡五享，朔望薦食、薦新。三年一祫，以孟冬；五年一禘，以孟夏。其七祀：春祀司命及戶，夏祀醦，季夏別祭中霤，秋祀門及厲，冬祀行，惟臘享、禘祫徧七祀。如親行告謝及新主祔謁，即權罷時享。告日用牢饌，備祀官。
鎮州言契丹與北漢兵皆遁去。
北漢戶部侍郎、平章事滎陽趙華罷為左僕射。（華，初見廣順元年。）
唐主景遣使誅鍾謨於饒州，詰之曰：「卿與孫晟同使北，晟死而卿還，何也？」謨頓首伏罪，縊殺之，亦誅張巒於宣州。（謨流饒州，巒貶宣州副使，去年十月事。）
二月乙亥，尊帝母南陽郡夫人杜氏為皇太后。后，安喜人也。
司徒、兼門下侍郎、平章事范質加侍中，右僕射、兼門下侍郎、平章事王溥加司空，樞密使、中書侍郎、兼刑部尚書、平章事魏仁浦（仁浦，初見天福十二年，衛州人。）加右僕射，樞密使太原吳廷祚【一七】加同中書門下二品。先是質、溥參知樞密院事，於是皆罷。（吳廷祚，初以宣徽南院使見顯德六年，不著邑里。按宋史作范質兼侍中，王溥守司空，魏仁浦為尚書右僕射。考宋制，「兼」與「為」乃實授之詞，「守」則資格未及而暫加之詞，今概作「加」字，疑有誤。）
己卯，以天下兵馬都元帥吳越國王錢俶為天下兵馬大元帥。
丙戌，長春節，賜羣臣衣各一襲。宰相率百官上壽，賜宴相國寺。
先是，中書舍人安次扈蒙權知貢舉，庚寅，奏進士合格者楊礪等十九人姓名。
辛卯，大宴於廣德殿。凡誕節後擇日大宴自此始。
前鄉貢三傳孫蘭治左氏春秋【一八】，聚徒教授，其門人有被黜退者，蘭乘醉突入貢部，譁不已，下吏案之，壬辰，蘭決杖配商州。
就賜前司徒竇貞固、（貞固，泉人，初見天福元年）前司空李穀、（穀，汝陰人，初見天成元年。）太子太師侯益、（益，平遙人，初見天成元年。）扈彥珂（彥珂，雁門人，初見乾祐元年，不著邑里。）等器幣于西京。
宋州以歸德軍旌節來上，詔置于潛龍宅。
三月乙巳，改天下州縣名犯廟諱及御名者。
丙辰，唐主景遣使來賀登極。
南漢宦者陳延壽言于南漢主曰：「陛下所以得立，由先帝盡殺羣弟故也。」南漢主以為然，丁巳，殺其弟桂王旋興。（此據司馬光朔記）。
吳越王錢俶遣使來賀登極。唐主景復遣使來賀長春節。
宿州火，燔民廬舍萬餘區，遣中使安撫之。
壬戌，追尊祖考為皇帝，妣為皇后。高祖幽都縣令朓諡曰文獻，廟號僖祖，陵曰欽陵；祖妣崔氏諡曰文懿。曾祖兼御史中丞珽諡曰惠元，廟號順祖，陵曰康陵；祖妣桑氏諡曰惠明。皇祖涿州刺史敬諡曰簡恭，廟號翼祖，陵曰定陵；祖妣劉氏諡曰簡穆。皇考周龍捷左廂都指揮使、岳州防禦使弘殷諡曰昭武，廟號宣祖，陵曰安陵。陵名號諡皆翰林學士、禮部侍郎、兼判太常寺事漁陽竇儼所撰定。儼，儀弟也。（儼，初見顯德四年，儀初見開運元年。）
有司言國家受周禪，周木德，木生火，當以火德王，色尚赤，臘用戌，從之。
癸亥，命武勝節度使洛陽宋延渥（延渥，初見乾祐三年。）領舟師巡撫江徼，舒州團練使元城司超（超，初見顯德二年）。副之，仍遺書唐主諭意。
己巳，以皇弟光美為嘉州防禦使【一九】。
先是，北漢誘代北諸部侵掠河西，詔諸鎮會兵以禦之。是月，定難節度使、守太尉、兼中書令李彞興，言遣部將李彞玉進援麟州，北漢引眾去。彞興即彞殷也，避宣祖諱改焉。（彞興，初見清泰二年，此據會要及彞興本傳，事當在此月。）
兼判太常寺竇儼上言：「三王之興，禮樂不相沿襲。洪惟聖宋，肇建皇極，一代之樂，宜乎立名。禋享宴會樂章，固當易以新詞，式遵舊典。」即詔儼專其事。儼請改周樂文舞崇德之舞為文德之舞，武舞象成之舞為武功之舞，改樂章十二順為十二安，蓋取「治世之音安以樂」之義，祭天為高安，祭地為靜安，宗廟為理安，天地、宗廟登歌為嘉安【二○】，皇帝臨軒為隆安，王公出入為正安，皇帝食飲為和安，皇帝受朝、皇后入宮為順安，皇太子軒懸出入為良安，正月朝會為永安，郊廟俎入為豐安，酌獻、飲福、受胙為僖安【二一】，祭文宣王、武成王同用永安，藉田、先農用靜安。夏四月癸酉，詔儼所定付有司行之。儼復請僖祖室奏大善之舞，順祖奏大寧【二二】，翼祖奏大順，宣祖奏大慶，並從之。
鐵騎左廂都指揮使王彥昇夜抵宰相王溥私第，溥驚悸而出。既坐，乃曰：「此夕巡警困甚，聊就公一醉耳。」然彥昇意在求貨，溥佯不悟，置酒數行而罷。翌日，溥密奏其事，上益惡之，丁丑，出彥昇為唐州團練使。唐本刺史州，于是始改焉。
契丹入侵棣州，刺史河南何繼筠追破其眾於固安，獲馬四百匹。（此從本紀。按繼筠本傳則在禁盜馬之後，二年十月始禁盜馬，必繼筠傳誤也。繼筠，福進子，初見顯德二年二月。福進，初見天成元年，太原人也。今繼筠傳乃云河南人，不知何故。）
昭義節度使、兼中書令太原李筠，（筠，初見天福十二年七月。）在鎮逾八年，恃勇專恣，招集亡命，陰為跋扈之計。周世宗每優容之。及上遣使諭以受禪，筠即欲拒命，左右為陳歷數，乃僶俛下拜。既延使者升階，置酒張樂，遽索周祖畫像置廳壁，涕泣不已。賓佐惶駭，告使者曰：「令公被酒，失其常性，幸毋怪也。」北漢主知筠有異志，潛以蠟書誘筠，筠雖具奏，而反謀已決，筠長子守節涕泣切諫，筠不聽。
上手詔慰撫，因除守節為皇城使。筠遂遣守節入朝，且伺朝廷動靜，上迎謂曰：「太子，汝何故來？」守節矍然，以頭擊地曰：「陛下何言！此必有讒人間臣父也。」上曰：「吾亦聞汝數諫，老賊不汝聽，不復顧藉，故遣汝來，欲吾殺汝耳。盍歸語而父，我未為天子時，任汝自為之，我既為天子，汝獨不能小讓我耶？」守節馳歸，具以告筠，筠謀反愈急。癸未，執監軍亳州防禦使周光遜、閑拨使李廷玉，遣其教練使劉繼沖及判官孫孚（筠誅，孚以效順故，授屯田郎中，不知何許人。）送於北漢，納欵求援。光遜，德威之子；（德威，初見光化元年。）廷玉，嗣昭之孫，（嗣昭，初見乾寧四年。）皆有舊第在晉陽，北漢主俱釋之，厚賜遣還第。筠又遣兵襲澤州，殺刺史張福，據其城。
從事閭邱仲卿說筠曰：「公孤軍舉事，其勢甚危，雖倚河東之援，恐亦不得其力。大梁兵甲精銳，難與爭鋒。不如西下太行，直抵懷、孟，塞虎牢，據洛邑，東向而爭天下，計之上也。」筠曰：「吾周朝宿將，與世宗義同昆弟，禁衛皆吾舊人，必將倒戈來歸。況吾有儋珪槍、撥汗馬【二三】，何憂天下哉。」儋珪，筠愛將，善用槍。撥汗，筠所畜駿馬也。
乙酉，幸玉津園，遣使分詣京城門，賜饑民粥。
丙戌，命中使浚蔡河，設斗門以節水【二四】，自都城距通許鎮。
以客省使萬年張保績為衛尉卿、判客省閤門事。保績在閤門前後四十年，宣贊詞令，聽者皆聳，儕輩推其能，累使藩方，不辱君命，歷事六朝，未嘗有過，故特寵之。（保績，初見顯德四年。特寵之，此據會要，且云事在建隆中。本傳云國初遷衛尉卿，不得其月日。又云從征李筠，以足疾留河內，因得長告，三年十一月卒。按此，則其遷衛尉卿必在征李筠之前矣，今附見。）
昭義反書至，樞密吳廷祚言於上曰：「潞州巖險，賊若固守，未可以歲月破。然李筠素驕易，無謀，宜速引兵擊之，彼必恃勇出鬥，但離巢穴，即成擒矣。」上納其言。戊子，遣侍衛副都指揮使石守信、殿前副都點檢高懷德帥前軍進討。上敕守信等曰：「勿縱筠下太行，急引兵扼其隘，破之必矣。」（石守信等出軍，正史在戊子，實錄在癸巳。戊子，四月十九日；癸巳，二十四日，今從其近者。）
是日，大宴廣德殿。
丙申，命戶部侍郎壽陽高防、兵部侍郎陽曲邊光範並充前軍轉運使。（防，初見天福十二年。）
上召三司使清河張美調兵食，美言懷州刺史馬令琮度李筠必反，日夜儲偫以待王師。上亟令授令琮團練使。宰相范質曰：「大軍北伐，方藉令琮供億，不可移他郡。」戊戌，升懷州為團練，以令琮充使焉【二五】。令琮，大名人也。（張美，初見顯德二年。）
五月己亥朔，日有食之。上降服出次，百官各守其司。
庚子，命宣徽南院使高唐昝居潤（居潤，初見顯德二年。）赴澶州巡檢，殿前都點檢鎮寧節度使慕容延釗、彰德軍留後太原王全斌（全斌，初見天成元年。）率兵由東路與石守信、高懷德會。
辛丑，以洺州團練使博野郭進為本州防禦使兼西山巡檢，備北漢也。
北漢主遣內園使李弼（弼，未見。）以詔書、金帛、善馬賜李筠，筠復遣劉繼沖詣晉陽，請北漢主舉軍南下，己為前導。北漢主將謀於契丹，繼沖道筠意，請無用契丹兵。北漢主從之，即日大閱，傾國自將出團柏谷，羣臣餞之汾水。左僕射趙華曰：「李筠舉事輕易，事必無成，陛下掃境內而赴之，臣未見其可也。」北漢主瞋目謂華曰：「朕志已決，卿安能知其必無成耶。卿有長策，顧當何如？」華未及對，北漢主拂衣上馬。行至太平驛，筠身率官屬耆老迎謁，北漢主命筠贊拜不名，坐於宰相博興衛融之上，（融，初見廣順元年。）封西平王，（正史作西平王，劉恕十國紀年亦作西平王，路振九國志及五代史作隴西郡王，今不取。）賜馬三百匹及服玩珍異甚眾。筠所獻亦略與所賜等，及文武大臣皆有賂。
筠見北漢主儀衛寡弱，不似王者，內甚悔之。北漢主數召筠計事，筠自言受周氏恩，不忍負之。而北漢主與周，世仇也，聞筠言，亦不悅。筠將還，別賜馬及鎧甲具裝，遣宣徽使萊人盧贊監其軍，筠心益不平。筠有馬三千匹，日夕校閱，欲直趣大梁。贊嘗見筠計事，筠不應，顧左右曰：「大梁兵皆我昔時部曲也，見我則降耳。」贊怒，拂衣而起。北漢主聞贊與筠有隙，遣衛融詣軍中和解之。筠留其長子守節守上黨，自率眾三萬南出。
癸卯，石守信等言破筠眾於長平【二六】，斬首三千餘級，又攻拔其大會寨。
是日端午，賜百官衣各一襲。
甲辰，詔削奪李筠官爵。
上以畿甸委輸京師，吏多旁緣為姦，民或咨怨。乙巳，命殿中侍御史王伸、（伸，未見。）監察御史王祜【二七】、戶部郎中沈義倫等八人，分領在京諸倉。祜，莘人也。
丙午，幸宰相魏仁浦第視疾。
先是，改作周六廟於西京。己酉，廟成，遣光祿卿郭〈王已〉奉神主遷焉。
乙卯，宴近臣於廣政殿，以忠正節度使、兼侍中楊承信來朝故也。自是，節度使來朝，即宴如例。（承信，初見天福三年。）
丁巳，詔親征。以樞密使吳廷祚為東京留守，端明殿學士、知開封府呂餘慶副之，皇弟殿前都虞侯光義為大內都點檢。侍衛馬步軍都指揮使韓令坤率兵屯河陽。
己未，帝發大梁。
壬戌，次滎陽。召西京留守河內向拱與語，（拱，初見廣順二年，嘗改名訓。）拱勸上急濟河，踰太行，乘賊未集而擊之，稽留浹旬，則其鋒益熾矣。樞密直學士趙普亦言：「賊意國家新造，未能出征。若倍道兼行，掩其不備，可一戰而克。」上納其言。
甲子，次河陽。丙寅，次懷州。
丁卯，前軍都部署石守信、副都部署高懷德破賊軍三萬餘眾於澤州南，獲北漢河陽節度使范守圖，（守圖，未見。）殺盧贊。筠遁入澤州，嬰城自固。
是月，永安節度使折德扆破北漢沙谷寨，斬首五百級。德扆，從阮之子也。（實錄在六月甲午，據奏到之日也。德扆，初見乾祐三年。從阮，初見開運元年。）
六月己巳朔，上至澤州，督諸軍攻城。
初，吐渾府都留後、汾州團練使王全德，帥所部從李筠戰澤州南。既敗，走入潞州，與筠子守節為拒守計。（全德，未見。）及上圍澤州，全德大懼，與親友數十人犯關來奔【二八】，龍捷指揮使王廷魯（廷魯，未見。）亦自潞州相繼出降，賊勢轉蹙矣。澤州城逾旬未下。上召控鶴左廂都指揮使薊人馬全乂，（全乂，初見廣順三年，不著邑里。）賜食御坐，問以計策。全乂請并力急攻，且曰：「緩之，恐復生變。」上即命諸軍奮擊。全乂率敢死士先登，飛矢貫臂，流血被體，全乂拔鏃進戰，士氣益奮，上親率衛兵繼之。辛巳，克其城，李筠赴火死。獲北漢宰相衛融。命掩尸骼，禁剽掠，放澤州民今年田租。
乙酉，進攻潞州。
丁亥，筠子守節以城降，上赦其罪。升單州為團練【二九】，（按續資治通鑑作「以為單州團練使。」）用守節為使。
是日，車駕入潞州，宴從官於行宮。
辛卯，德音：「降死罪囚，流以下原之。潞州近城三十里內勿收今年田租。諸路州府寺院，經顯德二年停廢者勿復置，當廢未毀者存之。」
澤州之未破也，筠愛妾劉氏謂筠曰：「軍州馬尚有幾何？」筠曰：「汝何問為？」劉氏曰：「今孤城危迫，旦暮且破，若得馬數百匹，尚可以犯圍走保上黨。上黨樓堞堅固，且近河東，易於求援，與其守死【三○】，不猶愈乎？」筠然之。料見馬且千匹，將出，左右或阻之曰：「今在帳前之人，皆云與大王同心，一旦出城，劫大王降敵，其可悔乎！」筠猶豫未決。明日，城陷，筠走赴火。劉氏將從之，筠以其有娠，麾之使去。守節無子，購得之，生子，卒為筠後。
北漢主聞筠敗，自太平驛遁還晉陽，謂趙華曰：「李筠無狀，卒如卿言。吾幸全師以歸，但恨失衛融、盧贊耳。」由是重文學之士。久之，華請老，使食其祿終身。以翰林學士承旨、兵部尚書趙弘為中書侍郎、兼兵部尚書、平章事。弘，薊人也。
癸巳，安國節度使元城李繼勳來朝，乙未，命為昭義節度使。（繼勳，初見顯德三年，不著邑里。）
丁酉，上發潞州。
秋七月戊申，至京師。
初，衛融之被執也，上詰融曰：「汝教劉鈞舉兵助李筠反，何也？」融從容對曰：「犬各吠非其主，臣四十口衣食劉氏，誠不忍負之。陛下宜速殺臣，臣必不為陛下用，縱不殺，終當間道走河東耳。」上怒，命左右以鐵撾擊其首，流血被面。融呼曰：「臣得死所矣。」上顧左右曰：「此忠臣也，釋之。」命以良藥傅其瘡，因使融致書北漢主，求周光遜等，約亦歸融太原，北漢主不報。辛亥，以融為太府卿。
壬子，幸宰相范質第視疾，賜黃金器二百兩，白金器千兩，絹二千匹，尋復賜錢百萬。（賜錢乃八月甲戌事，今并書。）
前司空、趙國公李穀，初歸洛陽，李筠以穀周朝名相，遺錢五十萬，他物稱是，穀受之。及筠叛，穀憂恚發病，乙卯，卒。上為廢朝二日，贈侍中。
戊午，宴韓令坤等於禮賢講武殿，賜襲衣、器幣、鞍勒馬有差，賞平澤、潞之功也。
初，成德節度使金城郭崇（崇，初見天福二年。）聞上受禪，時或涕泣。監軍陳思誨密奏其狀，且言常山近契丹，崇懷怨望，宜早為之所。上曰：「我素知崇篤於恩義，此蓋感激所發耳。」然亦遣使偵之。崇聞有使至，憂懣失據，謂左右曰：「苟使命不測，將奈何？」左右莫對，觀察判官辛仲甫【三一】曰：「公首效誠節，且軍民處置，率循常度，朝廷雖欲加罪，何以為辭？使者若至，但率官吏郊迎，盡禮致恭。淹留伺察，當自辨明矣。」崇如其言，日與僚佐飲博，使者審崇無他，即歸奏之。上喜曰：「我固知崇不反也。」已而，崇請入朝。是日，命宣徽南院使昝居潤權知鎮州。仲甫，汾州人。崇前在澶淵，仲甫為掌書記。廂虞侯劫部民二人殺之，其家訴言陰識賊魁。而廂虞侯者，崇親吏也，吏不敢詰。仲甫力請捕之，案治有狀，吏猶稽緩，欲變其獄。仲甫抗白崇曰：「民被寇害，又使自誣，重傷甚矣，焉用僚佐！請易其獄吏，以雪寃憤」【三二】。崇大感悟，即遣司法掾李濯移鞫之，正其罪，置於法。（李濯，未見。陳思讓，汾州人，初見天福六年，思誨即其弟也。郭崇、辛仲甫傳載中使伺察事稍不同，今參校修潤，使不相牴牾。）
澶州蝗，遣使督官吏分捕。
乙丑，唐主景遣使賀平澤、潞。丁卯【三三】，又遣其禮部郎中龔謹儀來貢乘輿服御物【三四】。謹儀，邵武人也。
河陽節度使真定趙晁以疾歸京師，是月，卒。上甚悼焉，初贈太子太師，再贈侍中。晁歷方鎮，好聚斂，無他勳勞，但以周初與宣祖同掌禁軍，有宗盟之分，故蒙優禮，再加贈典，非常例也。
八月戊辰朔，御崇元殿，設仗衛，羣臣入閤，置待制、候對官【三五】，賜廊下食。
庚午，宴近臣於廣德殿，江南、吳越朝貢使皆預。自是江南、吳越使來朝，即宴如例。
壬申，復升貝州為永清軍【三六】。
是日，幸玉津園。
甲戌，命近臣分詣京城諸祠廟禱雨。
保義節度使河東袁彥，性凶率，政出羣小，陝人患之。及聞禪代，日夜繕甲治兵。上慮其為變，命潘美往監其軍，遂圖之。美單騎入城，諭令朝覲，彥即治裝上道。上喜，謂左右曰：「潘美不殺袁彥，成我志矣。」丙子，徙彥為彰信節度使【三七】。
忠正節度使、兼侍中楊承信為護國節度使。承信至河中，或言其謀反，上遣作坊副使魏丕賜承信生辰禮物，因察之，還，言承信無反狀。承信因是獲沒於鎮。丕，相州人也。
忠武節度使、兼侍中陽曲張永德（永德，初見乾祐三年。）徙武勝節度使。初，顯德末，有方士私謂永德言上受命之符者，永德在軍中潛意推奉。將聘孝明皇后，永德出緡錢金帛數千，以助納采，上甚德之。於是，自許來朝，命改鎮鄧，恩寵優渥，舊臣無與比者。其後復入覲，召對後苑，道舊故為樂，飲以巨觥。永德妻，周太祖女晉國公主也，但呼駙馬而不名。嘗問所寶通天犀帶安在，永德曰：「往以征淮，過用官錢二十萬貫，已償之矣。」上曰：「尚欠幾何？」曰：「五萬貫。」即日，詔除其籍，仍別賜二十萬。從遊玉津園，命衛士代執其轡。時上將有事於北漢，因密訪策略，永德曰：「太原兵少而悍，加以契丹為援，未可倉卒取也。臣愚以為每歲多設遊兵，擾其田事，仍發間使諜契丹，先絕其援，然後可圖。」上曰：「善。」（據司馬光百官表，永德以八月自許州徙鄧州，而實錄、本紀闕略，今追附於此。龍川別志云太宗娶符后，太祖使永德助聘財。今從國史。）
壬午，以皇弟殿前都虞侯、睦州防禦使光義領泰寧軍節度使。
甲申，立琅琊郡夫人王氏為皇后，皇妹為燕國長公主。后，華池人，彰德節度使饒之女也。（饒，初見天福十二年八月。）
丙戌，詔有司案前代舊式作新權衡以頒天下，禁私造者。（十九日，本紀即云頒新量衡于天下。按此但新造，未頒也。今從本志。）
右司郎中李秉（秉，未見。）責授左贊善大夫。秉前判吏部官告院，吏盜用官錢數十萬【三八】，秉不知覺，故有是命。
初，上征澤、潞，留樞密直學士、右諫議大夫趙普居京師，普因皇弟光義請行，上笑曰：「普豈勝甲冑乎！」許之。及第功推賞，上曰：「普宜在優等。」戊子，以普為兵部侍郎、充樞密副使。
大宴廣政殿。自是，大宴皆就此殿。上以長春節在二月，故每歲止設秋宴。
荊南節度使、守太傅、兼中書令南平貞懿王高保融寢疾，以其子繼元幼弱，未堪承嗣，命其弟行軍司馬保勖總判內外軍馬事。甲午，（此據曾顏渤海行年紀。）保融卒。保融性迂緩，御軍治民皆無法，高氏始衰。保勖眉目疏秀，羸瘠而口吃，文獻王甚愛之，雖盛怒，見保勖，怒必解，荊南人謂之「萬事休郎君」。
乙未，唐主景又遣使來賀帝還京。
是月，燕國長公主出降殿前副都點檢、忠武節度使、駙馬都尉高懷德。
涇州馬步軍教練使李玉者，本燕人，性凶狡，與彰義節度使白重贇有隙。一日，與部下閻承恕謀害重贇，先遣人潛市馬纓一，即偽造制書，云重贇謀逆，令夷其族。乃持偽制并馬纓以告都校陳延正曰：「使者致此去矣。」延正得之，亟白重贇，重贇具以聞。上大驚，視其制書，率皆詐謬，遽命六宅使陳思誨馳驛赴涇州擒玉與承恕，鞫問具伏，咸棄市。擢延正為刺史。仍詔諸道，凡被制書有關機宜者，印文筆跡，並須詳審考驗。重贇，憲州人也。（重贇，初見顯德元年。重贇本傳載李玉事，後云重贇俄徙兖州。據百官表，重贇此月改領泰寧節度，因附見月末。然新舊錄、本紀皆不書重贇徙兖州。而八月壬午，太宗實領泰寧節度，與百官表顚，不知百官表何據也，當考。陳延正，未見。）
九月辛丑，宴近臣於萬春殿，後九日，又宴於廣德殿，皆曲宴也。凡曲宴無常，惟上所命。
壬寅，李繼勳言帥師入北漢界，燒平遙縣，擄掠甚眾。
癸卯，三佛齊王悉利大霞里壇遣使來貢方物。
丙午，御崇元殿，備禮冊四親廟。
丁未，宰相率百官進名奉慰。
己酉，幸宜春苑。
淮南節度使、兼中書令滄人李重進，（重進，初見廣順二年七月。）周太祖之甥也，始與上俱事世宗，分掌內外兵權，而重進以上英武出己右，心常憚焉。恭帝嗣位，重進出鎮揚州，領宿衛如故。及上受禪，命韓令坤代重進為馬步軍都指揮使。重進請入朝，上意未欲與重進相見，謂翰林學士饒陽李昉（昉，初見乾祐元年十一月。）曰：「善為我辭以拒之。」昉草詔云：「君為元首，臣作股肱，雖在遠方，還同一體。保君臣之分，方契永圖，修朝覲之儀，何須此日。」重進得詔，愈不自安，乃招集亡命，增陴浚隍，陰為叛背之計。李筠舉兵澤、潞，重進遣其親吏翟守珣（守珣，未見。）間行與筠相結。守珣素識上，往還京師，潛詣樞密承旨李處耘求見，上召問曰：「我欲賜重進鐵券，彼信我乎？」守珣曰：「重進終無歸順之志矣。」上厚賜守珣，許以爵位，且使說重進稍緩其謀，無令二凶並作，分我兵勢。守珣歸，勸重進養威持重，未可輕發，重進信之。上已平澤、潞，則將經略淮南，戊申，徙重進為平盧節度使，度重進必增疑懼，庚戌，又遣六宅使陳思誨齎鐵券往賜，以慰安之。（陳思誨持鐵券往賜，舊錄在庚戌，新錄在壬子，今從舊錄。）
是日，貶中書舍人懷戎趙逢【三九】（案趙行逢原本脫「行」字，今據宋史補。）為房州司戶參軍。上之親征澤、潞也，山程狹隘多石，上自取數石於馬上抱之，羣臣六軍皆爭負石開道。行逢憚涉險，偽傷足，留懷州不行。及師還，將大有除拜，其命甚密。行逢當入直，又稱疾，請於私第草制，上怒，下御史府劾其罪而黜之。
陳思誨至淮南，李重進【四○】即欲治裝，隨思誨入朝，左右沮之，重進猶豫不決。又自以前朝近親，恐不得全，乃拘留思誨，益治反具。遣使求援於唐，唐主不敢納。揚州都監、右屯衛將軍安友規（友規，以永興節度副使【四一】見乾祐元年三月。）知重進必反，踰城來奔。重進疑諸將皆不附己，乃囚軍校數十人，軍校呼曰：「吾輩為周室屯戍，公苟奉周室，何不使吾輩效命？」重進不聽，悉殺之。己未，重進反書聞，上命馬步軍副都指揮使、歸德節度使石守信為揚州行營都部署、兼知揚州行府事，殿前都指揮使、義成節度使王審琦為副，宣徽北院使李處耘為都監，保信節度使宋延渥為都排陣使，帥禁兵討之。
寧國軍節度使吳延福，吳越王俶之舅也。或告延福有異圖，庚申，俶遣內牙指揮使薛溫以兵圍其第，收延福兄弟五人。睦州刺史延遇，恐懼自殺。眾欲殺延福兄弟，俶流涕曰：「先夫人之同氣也，吾安忍置法。」皆除名，徙諸州，卒全母氏之族。（延福，見廣順二年【四二】，不著邑里。）
癸亥，詔削奪李重進官爵。
先是，邊將獲北漢民數百人，甲子，命悉放還。
詔文武常參官請病告過三日，以名聞【四三】，當遣太醫診視之。
是月，吳越始榷酒酤。
冬十月丁卯朔，賜百官諸軍校冬服，諸州長史、屯戍將士，遣使就賜之。
李筠之叛也，遣使邀建雄節度使真定楊庭璋，（庭璋，初見顯德五年二月。）庭璋執其使以聞，仍獻攻取之策。庭璋姊，故周祖妃，上疑有異志，命鄭州防禦使信都荊罕儒（罕儒，冀州人，初見顯德六年十二月。）為晉州兵馬鈐轄，使伺察之。罕儒每入府中，從者悉持刀劍，庭璋開懷接納，殊不設備，罕儒亦不敢發。會有詔召庭璋赴闕，庭璋即日單車就道。己巳，徙庭璋為靜難節度使。
庚午，安友規至自揚州，上以為滁州刺史，令監護前軍進討。
壬申，河決棣州厭次縣，又決滑州靈河縣。
有司請據諸道所具版籍之數，升降天下縣望，以四千戶以上為望，三千戶以上為緊，二千戶以上為上，千戶以上為中，不滿千戶為中下，仍請三年一責戶口之籍，別定升降。從之。凡望縣五十，戶二十八萬一千六百七十；緊縣六十七，戶二十二萬八千六百九十三；上縣八十九，戶二十一萬八千二百八十；中縣一百一十五，戶一十七萬九千三十；中下縣一百一十，戶五萬九千七百七十。總九十六萬七千三百五十三戶，（按總數不符，應作九十六萬七千四百四十三戶。）此國初版籍之數也。
升鎮州娘子關為承天軍。
乙酉，晉州言兵馬鈐轄、鄭州防禦使荊罕儒戰沒。罕儒恃勇輕敵，常懸軍深入北漢境，北漢人多閉壁不出，前後擄獲甚眾，於是領千餘騎抵汾州城下，焚其草市而還。夕次京土原，北漢主遣大將郝貴超（貴超，未見。）領萬眾來襲，黎明，及之，罕儒遣都監、氊毯副使閻彥進（彥進，未見。）分兵以禦貴超。罕儒錦袍衷甲，據胡牀饗士，方割羊臂臑以食，聞彥進小卻，即上馬，麾兵徑犯其鋒。北漢人攢戈舂之，罕儒墜馬，為北漢人所獲，罕儒猶格鬥，手殺十餘人，乃遇害。北漢主欲生致罕儒，及聞其死【四四】，求殺罕儒者戮之。上痛悼不已，擢其子守勳為西京武德副使；因索京土原之將校不用命者，黜慈州團練使平陸王繼勳（繼勳，初見乾祐元年。）為率府率，閻彥進為殿直，斬其部下龍捷指揮使石進德等二十九人。（乙酉，十六日也。新錄據奏到始書，今從之。不知罕儒戰沒果何日也。）
先是，兩京軍巡及諸州馬步判官，皆以補將吏，於是詔吏部流內銓注擬選人。
上問樞密副使趙普以揚州事宜，普曰：「李重進守薛公之下策，昧武侯之遠圖，憑恃長淮，繕修孤壘。無諸葛誕之恩信，士卒離心。有袁本初之強梁，計謀不用。外絕救援，內乏資糧，急攻亦取，緩攻亦取。兵法尚速，不如速取之。」上納其言。丁亥，下詔親征，以皇弟光義為大內都部署，吳廷祚權東京留守，呂餘慶副之。
庚寅，上發京師，百司六軍並乘舟東下。
癸巳，次宋州。城中軍有戍揚州者，父母妻子頗懷疑懼，分命中使就撫之。
十一月戊戌，次宿州。
甲辰，次泗州，舍舟登陸，命諸將鼓行而前。
丁未，至大義驛，石守信遣使馳奏揚州即破，請上亟臨視。是夕，次其城下，登時攻拔之。李重進盡室赴火死【四五】，陳思誨亦為其黨所害。上購得翟守珣，補殿直，俄遷供奉官。重進性鄙吝，未嘗有觴酒豆肉及其士卒，下多怨者。兄深州刺史重興，初聞其叛，即自殺。弟解州刺史重贇，子尚食使延福，並戮於市。
己酉，賑給揚州城中民米，人一斛【四六】，十歲以下給其半。為重進脅以隸軍者，賜衣履縱之。
庚戌，詔重進家屬、部曲並釋罪，逃亡者聽自首，尸骼暴露者收瘞之，役夫死城下者，人賜絹三匹【四七】，復其家三年。
乙卯，唐主景遣左僕射江都嚴續來犒師。（續，可求子，初見開運三年。）
庚申，復遣其子蔣國公從鎰、戶部尚書新安馮延魯（延魯，延己弟，初見天福二年。）來買宴，上厲色謂延魯曰：「汝國主何故與我叛臣交通？」延魯曰：「陛下徒知其交通，不知預其反謀也。」上詰其故，延魯曰：「重進使者館於臣家，國主令臣語之曰：『男子不得志，固有反者，但時有可、不可。陛下初立，人心未安，交兵上黨，當是時不反，今人心已定，方隅無事，乃欲以殘破揚州，數千弊卒，抗萬乘之師，借使韓、白復生，必無成理，雖有兵食，不敢相資。』重進卒以失援而敗。」上曰：「雖然，諸將皆勸吾乘勝濟江，何如？」延魯曰：「陛下神武，御六師以臨小國，蕞爾江南，安敢抗天威？然國主有侍衛數萬，皆先主親兵，誓同生死，陛下能棄數萬之眾與之血戰，則可矣。且大江風濤，苟進未克城，退乏糧道，亦大國之憂也。」上笑曰：「聊戲卿耳，豈聽卿遊說耶。」（龍衮江南野錄載馮延魯對上語，乃真以為如此拒重進，不知蓋飾詞耳。今從十國紀年。）
上使諸軍習戰艦於迎鑾，唐主懼甚。其小臣杜著、頗有辭辯，偽作商人，由建安渡來歸；而彭澤令薛良，坐事責池州文學，亦挺身來奔，且獻平南策。唐主聞之，益懼。上命斬著於下蜀【四八】市，良配隸廬州牙校，唐主乃少安，終以國境蹙弱，遂決遷都之計。
乙丑，命宣徽北院使李處耘權知揚州。時揚州兵火之餘，闔境凋弊。處耘勤於撫綏，輕徭薄賦，召屬縣父老訪民間疾苦悉去之。揚州遂安。
十二月己巳，上發揚州。丁亥，至京師。
壬辰，占城國王釋利因塔蠻遣使來貢方物。
是月，唐清源節度使留從效遣使奉表稱藩，上亦遣使厚賜以撫之。（從效，桃林人，初見開運元年十月。上遣使賜從效，乃二年正月事，今移入此。）
是歲，北漢主以抱腹山人郭無為為諫議大夫，參議中書事。無為，安樂人。方顙烏喙，好學多聞，善談辯。嘗衣褐為道士，居武當山。周太祖討李守貞河中，無為詣軍門上謁，詢以當世之務，甚奇之。或謂周祖曰：「公為漢大臣，握重兵居外，而延縱橫之士，非所以防微慮遠之道也。」無為去，隱抱腹山。樞密使段恆（恆，初見顯德四年，無邑里。）識之，薦其才，北漢主召與語，大悅，因授以政，復命恆及侍衛親軍使太原蔚進（進，初見天福十二年。）皆同平章事。
上既即位，欲陰察羣情向背，頗為微行。或諫曰：「陛下新得天下，人心未安，今數輕出，萬一有不虞之變，其可悔乎！」上笑曰：「帝王之興，自有天命，求之亦【四九】不可得，拒之亦不能止。周世宗見諸將方面大耳者皆殺之，然我亦終日侍側【五○】，不能害我。若應為天下主，誰能圖之，不應為天下主，雖閉戶深居何益。」既而微行愈數，曰：「有天命者，任自為之，我不汝禁也。」由是中外懾服。
親軍校有獻手撾者，上曰：「此何以異於常撾而獻之？」軍校密言曰：「陛下試引撾首視之。撾首，即劍柄也，有刃韜於柄中，居常可以杖，緩急以備不虞。」上笑投之於地曰：「使我親用此物，事將奈何，且當是時此物果足恃乎？」
一日罷朝【五一】，坐便殿，不樂者久之。左右請其故，上曰：「爾謂天子為容易耶？屬乘快指揮一事而誤，故不樂耳。」（三聖實錄載內侍行首王繼恩請其故。按繼恩開寶中始賜姓名，累遷內侍行首，國初未也。今于此年附見此事，故止稱「左右」，而削其姓名，本紀亦不著其姓名。）
嘗彈雀於後苑，或稱有急事請見，上亟見之，其所奏乃常事耳。上怒詰之，對曰：「臣以為尚亟於彈雀。」上愈怒，舉斧柄撞其口，墮兩齒。其人徐俯拾齒置懷中，上罵曰：「汝懷齒，欲訟我乎？」對曰：「臣不能訟陛下，自當有史官書之也。」上悅，賜金帛慰勞之。（前數事皆石介三朝政錄【五二】及記聞所載，未必皆在此年也，今並附此。）
注　釋
【一】馬仁瑀原作「馬仁瑞」，據宋本、閣本及宋史卷二七三馬仁瑀傳改。
【二】將士環列待旦「列」原作「立」，據宋本、閣本及楊仲良通鑑長編紀事本末（以下簡稱長編紀事本末）卷一、陳均皇朝編年綱目備要（以下簡稱編年綱目）卷一改。
【三】乃整軍自仁和門入「整」原作「振」，據同上書改。
【四】宗城原作「宇城」，清人案（以下簡稱案）引宋史范質傳作「宗城」。宋本、宋撮要本正作「宗城」，今據改。
【五】太祖詣崇元殿行禪代禮「崇元殿」原作「崇光殿」，據宋本、閣本及長編紀事本末卷一改。
【六】獨未有周帝禪位制書「位」原作「代」，據宋本及長編紀事本末卷一改。
【七】贈韓通中書令「贈」原作「賜」，據宋本及編年綱目卷一、司馬光涑水紀聞卷一改。
【八】其子微有智略「智」原作「志」，據宋本、閣本及宋史卷四八四韓通傳、涑水紀聞卷一改。
【九】遽令掃去之「遽」原作「遂」，據宋本、宋撮要本、閣本改。
【一○】寧江節度使「寧江」原作「江寧」，據宋本、宋撮要本、閣本及王稱東都事略卷二一高懷德傳、本編下文張光翰自「嘉州防禦使為寧江節度使」改。案「寧江」誤為「江寧」，略見畢沅續資治通鑑（以下簡稱續通鑑）卷一考異。案引宋史作「江寧軍」者，當亦所據版本有誤。
【一一】侍衛親軍馬軍都指揮使「親軍」、「馬軍」原互倒，據閣本及王太岳等四庫全書考證卷三○乙正。
【一二】泰寧節度使「泰寧」原作「太寧」，據宋本、閣本及宋史卷二五○王審琦傳改。
【一三】各以便宜從事「各」上原有「令」字，據宋本刪。
【一四】加延釗殿前都點檢「加」原作「詔」，據宋本、閣本及宋史卷二五一慕容延釗傳改。
【一五】歸德節度判官「度」下原有「使」字，據宋本及東都事略卷三一劉熙古傳、編年綱目卷一刪。
【一六】不易其法「法」原作「位」，據宋本、宋撮要本及歐陽修等太常因革禮卷八九、宋會要輯稿（以下簡稱宋會要）禮一五之二二改。
【一七】吴廷祚原作「吴廷祚」。宋本作「吴廷祚」；續通鑑卷一考異：「今西安府學千字文石刻後列廷祚銜名，正作『廷』字，當從之。」今據改。下同。按作「延」、作「廷」，自新舊五代史、司馬光資治通鑑（以下簡稱通鑑）而下，諸書所載不同，究由形似致誤，或原於避諱而改，待考。
【一八】前鄉貢三傳孫蘭治左氏春秋「三傳」原作「生傅」，「左氏」原作「左傳」，並據宋本改。
【一九】以皇弟光美為嘉州防禦使「光美」原作「光義」，據宋本、閣本及宋史卷二四四本傳改。
【二○】嘉安原作「樂安」，據宋本、閣本及章如愚山堂先生羣書考索（以下簡稱羣書考索）前集卷五○、馬端臨文獻通考（以下簡稱通考）卷一三○樂考、宋史卷一二六樂志改。
【二一】酌獻飲福受胙為僖安按上引羣書考索、通考及宋史均於「酌獻」上有「祭享」二字。
【二二】大寧原作「大學」，據宋本、閣本及同上書改。
【二三】撥汗馬「撥」，原作「潑」，據宋本及宋史卷四八四李筠傳改。
【二四】設斗門以節水「節」原作「積」，據宋本、閣本及宋會要方域一六之二二改。
【二五】以令琮充使焉「焉」原作「馬」，據宋本、閣本改。
【二六】破筠眾於長平「長平」原作「長安」，據宋本、閣本及長編紀事本末卷一、宋會要兵七之二三、編年綱目卷一、李攸宋朝事實卷一七改。
【二七】王祜原作「王祐」，閣本作「王祜」。案宋史卷二六九本傳，「祜字景叔」。循字覈名，作「祜」為是。涑水紀聞卷七、宋史卷二八二王旦傳均作「王祜」。今據改。下同。
【二八】與親友數十人犯關東奔「親友」，閣本及長編紀事本末卷一均作「親信」。
【二九】升單州為團練「單州」原作「軍州」，宋本作「單州」。案宋史卷八五地理志，單州於建隆元年升為團練；卷四八四李筠傳，筠子守節以上黨城降，釋其罪，以為單州團練使。長編紀事本末卷一、宋會要兵七之一均作「單州」。今據改。案語「單州」亦誤作「軍州」，據四庫全書考證卷三○改。
【三○】與其守死「守」、「死」原互倒，據宋本、閣本及長編紀事本末卷一乙正。
【三一】觀察判官辛仲甫「判官」原作「推官」，據宋本及東都事略卷三六、宋史卷二六六本傳改。
【三二】以雪寃憤「寃憤」原作「怨憤」，據宋本、閣本及宋史卷二六六辛仲甫傳改。
【三三】丁卯原作「乙卯」，據宋本、閣本改。
【三四】來貢乘輿服御物「來」字原脫，據宋本、閣本補。
【三五】置待制候對官「待制」原作「待詔」，宋本、閣本同。按王應麟玉海卷一二四、宋會要儀制一之二一、編年綱目卷一、通考卷一○七王禮考均作「待制」。玉海、通考並云：「待制、候對，唐制也，每正衙置待制官兩員。」本編此處應作「待制」，今據改。
【三六】復升貝州為永清軍「貝州」原作「具州」，據宋本、閣本及樂史太平寰宇記（以下簡稱寰宇記）卷五八貝州條、宋史卷八六地理志恩州條改。
【三七】徙彥為彰信節度使「彰信」原作「彰州」，宋本作「彰信」。按宋史卷二六一袁彥傳：「宋初加檢校太尉，是秋來朝，改鎮曹州。」曹州，在後周為彰信軍，宋初因之，見寰宇記卷一三。宋史卷八五地理志興仁府條亦謂「彰信軍節度，本曹州」。今據改。
【三八】吏盜用官錢數十萬「數」原作「穀」，據宋本改。
【三九】趙逢原作「趙行逢」；「行」字，案云據宋史補。按宋史卷一太祖紀作「趙行逢」，卷二七○本傳則作「趙逢」；而涑水紀聞卷一、編年綱目卷一、宋史全文卷一、李〈悳，中"心改土"〉皇宋十朝綱要（以下簡稱十朝綱要）卷一均同宋史本傳。宋本亦正作「趙逢」。今改回。
【四○】李重進原作「李重贇」，據宋本、閣本及長編紀事本末卷一、宋史卷四八四本傳改。
【四一】永興節度副使「永興」原作「承興」，據宋本、閣本及舊五代史卷一○一漢書隱帝紀、卷一○九趙思綰傳改。
【四二】見廣順二年宋本「見」上有「初」字。
【四三】以名聞宋本作「有司以名聞」。
【四四】及聞其死「及」原作「又」，據宋本、閣本及宋史卷二七二荊罕儒傳改。
【四五】赴火死「赴」原作「焚」，據宋本、閣本及長編紀事本末卷一、宋史卷四八四李重進傳改。
【四六】人一斛「一」原作「十」，據宋本、閣本及長編紀事本末卷一改。
【四七】人賜絹三匹「三」原作「二」，據宋本、閣本及宋大詔令集卷一八五改。
【四八】下蜀原作「下屬」，據宋本、閣本及長編紀事本末卷二、編年綱目卷一改。
【四九】求之亦不可得「亦」字原脫，據宋本、閣本及涑水紀聞卷一補。
【五○】然我亦終日侍側「終日」原作「終身」，據宋本及涑水紀聞卷一、編年綱目卷一、宋史全文卷一改。
【五一】一日罷朝「罷」、「朝」原互倒，據宋本、閣本及涑水紀聞卷一乙正。
【五二】三朝政錄閣本作「三朝聖政錄」。

[book_title]卷二　建隆二年（辛酉，961）
起太祖建隆二年正月盡是年十二月
春正月丙申朔，御崇元殿受朝賀，上服衮冕，設宮懸、仗衛如儀，退，羣臣詣皇太后宮門奉賀。上常服，御廣德殿，羣臣上壽，用教坊樂。
庚子，占城國遣使來貢方物。
壬寅，幸造船務觀習水戰。
戊申，詔以揚州行宮為建隆寺。
太僕少卿王承哲坐舉官失實，責授殿中丞。
己酉，上御明德門觀燈，宴從臣，江南、吳越使皆與焉。樓前設燈山火樹，露臺張樂，陳百戲。外國客各獻本國歌舞，遂賜以酒食。
壬子，商州言羣鼠食苗，詔蠲其常賦。
癸丑，幸玄化門犒修河丁夫。
周顯德末，分命常參官詣諸州度民田，多為民所訴，坐譴黜。上將循世宗之制，欲先事戒敕之，因謂侍臣曰：「比遣使度田，蓋欲勤卹下民也，而民弊愈甚，得非使臣圖功幸進，致其然哉？今當精擇其人，以副朕意。」（遣官度田，據食貨志，云皇朝受命，頗循周制，而常準、崔遜黜責皆繫之二年正月，則元年蓋嘗遣官矣。本紀、實錄乃無其二事。二年正月壬子，實錄始載今當精擇其人之言。正月丁巳，本紀始書分遣常參官詣諸州度田。據實錄、本紀，則食貨志誤矣。崔遜由伊陽令為太子洗馬，元年四月丁亥也。常準削兩任官，二年四月甲午也。而食貨志并二事合言之，疑作志者便文，不考其日月先後，故失其實。然則實未嘗遣官，太祖所言當精選其人，蓋謂前朝所遣或不得其人，如崔遜等也。實錄又云崔遜責伊陽，未滿歲除洗馬，云未滿歲，則其責當在顯德末矣，若在建隆初，則才逾三月耳，不當云未滿歲也。按王仁鎬傳稱：顯德中，國子博士上官瓚括田河中，將大增賦調，比戶愁怨，仁鎬奏罷之。蓋當是時，坐度田非實貶黜者，不但崔遜一人也。今皆削去姓名，泛云多為民所訴，坐譴黜，庶無所牴牾云。）
丁巳，分遣常參官詣諸州度民田。（此從本紀也，新、舊錄盡無之。）
詔發京畿、陳、許丁夫數萬，以右領軍衛上將軍陳承昭督之，道閔水自新鄭與蔡水合，貫京師，南歷陳、潁，達壽春，以通淮右舟楫。承昭，江表人也。（承昭，初見顯德四年，不著邑里，今從本傳。）
己未，幸造船務。
甲子，斬澤州刺史張崇詁。初，崇詁為泗州刺史，李重進出領淮南，崇詁迎說以完聚之計。重進既敗，其事乃露，故命戮焉。
監修國史王溥等上唐會要一百卷。唐德宗時，蘇冕始撰會要四十卷。武宗時，崔鉉又續四十卷。溥等於是采宣宗以降故事，共勒成一百卷。詔藏史館，賜物有差。
二月丙寅，幸飛山軍營閱砲車。
庚午，幸造船務。
壬申，命給事中范陽劉載往定陶督曹、單丁夫三萬，浚五丈渠，（案宋史作五丈河。）自都城北歷曹、濟及鄆，以通東方之漕。上因謂侍臣曰：「煩民奉己之事，朕必不為也。開導溝洫以濟京邑，蓋不獲已耳。」
癸酉，權知貢舉竇儀奏進士合格者十一人。
甲戌，幸城南觀修水櫃。
丁丑，唐主景遣使來賀長春節。
己卯，遣通事舍人王守正使江南，勞唐主之遷都也。（守正，未見。）
先是，藩鎮率遣親吏視民租入，概量增溢，公取餘羡，符彥卿在天雄軍，取諸民尤悉。上聞之，即遣常參官分主其事，民始不困於重斂，於是出公粟賜彥卿，以媿其心。（朔記即以賜粟事繫之元年五月命王仲等監在京諸倉後，今從實錄。）
舊制，竊盜贓滿絹三匹者，棄市。己丑，改為錢三千，其陌八十。
令民二月至九月無得採捕蟲魚，彈射飛鳥，有司歲申明之。
辛卯，幸迎春苑宴射。
是月，唐主始遷於南都，立吳王從嘉為太子，監國。留左僕射嚴續知樞密院事，湯悅佐之。悅即殷崇義，池州人也，姓犯宣祖諱，故改焉。（續事據九國志。悅事據本傳。）
三月，唐主至南都。城邑迫隘，宮府營廨，十不容一二，力役雖繁，無所施巧，羣臣日夜思歸。唐主悔怒，欲誅始謀者，樞密副使、給事中唐鎬發病卒。（江南野錄稱鎬自縊，今從五代史。鎬，初見顯德六年七月，無邑里。）
丙申，內酒坊火。坊與三司接，火作之夕，工徒突入省署。上登樓見之，以酒坊使左承規、副使田處巖縱其下為盜，並棄市。酒工五十人，命斬於諸門。宰臣極諫，上怒微解，遽追釋之，獲免者十二人而已。（宋朝大事記：建隆二年三月，林德頌曰：「在易之乾，君象也。其德，君德也。天以剛為德，君德而非剛健，何以君天下？我太祖之開國也，以千百年破碎不可為之天下，一舉而削平之。強者服，很者順，俛首聽命，惟恐或後。處藩鎮以環衛，而藩鎮無異辭，授守臣以倅貳，而守臣無異意，是果何道而得此哉？英武自天，雄斷如神。」開寶六年，差利州知州李鑄通判成都府，川班妄訴，全班盡廢，雄武肆掠，戮及百人，役夫突入省部，其主將亦寘極法，吏黷貨賄者斬，官辭濁務者黜。威令之不可測如此，其誰敢忤人主之意哉。）
初，五丈河泥淤，不利行舟，詔右監門衛將軍陳承昭於京城之西，夾汴河造斗門，自滎陽鑿渠百餘里，引京、索二水通城壕入斗門，架流於汴，東匯於五丈河，以便東北漕運。甲辰，新水門成，上臨視焉。
乙巳，賜樞密副使趙普宅一區。
辛亥，以雄武節度使、守太保、兼中書令、太原郡王王景為鳳翔節度使，充西面沿邊都部署。景，掖人，（景，初見天福三年。）起兵伍，性謙退，折節下士，每朝廷使至，雖卑位皆送迎，周旋盡禮。左右或言：「王位崇，不宜過自損抑【一】。」景曰：「人臣重君命，固當如此，我惟恐不謹爾。」建隆初，封郡王。朝廷以吏部尚書張昭為使，景尤加禮重，遺昭萬餘緡，左右或言其過厚，景曰：「我在行間，即聞張尚書名，今使於我，是國家厚我也，豈可以往例為限。」於是，自秦州來朝，上優待之，宴賜加等，復遣鎮鳳翔。
宰相范質、王溥相繼臥疾，上命翰林醫官王襲、米瓊視之，質、溥皆瘳。上喜，於是以襲為光祿寺丞，瓊為都水監主簿。
北漢寇麟州，防禦使楊重勳擊走之。重勳、即重訓也，避周恭帝諱改焉。（廣順二年冬，重訓初見。顯德四年十月，重訓以北漢麟州來降，即命為防禦使。）
令文武官及致仕官、僧道百姓，自今長春節及他慶賀，不得輒有貢獻。
癸亥，上步自明德門，幸作坊宴射。酒酣，顧前鳳翔節度使、兼中書令臨清王彥超曰：（彥超，初見開運三年。）「卿曩在復州，朕往依卿，卿何不納我？」彥超降堦頓首曰：「當時臣一刺史耳，勺水豈可容神龍乎。使臣納陛下，陛下安有今日！」上大笑而罷。
閏三月甲子朔，彥超上表待罪於私第，上遣中使慰撫之，因謂侍臣曰：「沈湎於酒，何以為人？朕或因宴會至醉，經宿未嘗不悔也。」侍臣皆再拜。（本紀及舊錄皆於閏月甲子載此事。甲子，初一日也，與癸亥實相接矣，蓋因王彥超上表待罪故云。而新錄乃於己巳始載之，恐誤也，今不取。）
殿前都點檢、鎮寧軍節度使慕容延釗罷為山南西道節度使，侍衛親軍都指揮使韓令坤罷為成德節度使。自是，殿前都點檢遂不復除授。
己巳，幸玉津園。
庚午，詔開封府集眾杖殺皇建院僧輝文，僧錄瓊隱等十七人各決杖配流。先是，上還自揚州，左右街僧道出迎，輝文等攜婦人酣飲傳舍，為其黨所告，逮捕按驗得實，故有是命。
壬申，唐主遣使貢金器二千兩、銀器萬兩、錦綺二千段，謝生辰之賜也。
丁丑，金、商、房三州民饑，遣使賑之。
癸未，幸迎春苑宴射。
丙戌，韓令坤、慕容延釗辭，宴於廣政殿。自是，節度使以上出使赴鎮，宴如儀。
是春，詔申明周顯德三年之令，課民種植，每縣定民籍為五等。第一種篮木百，每等減二十為差，桑棗半之。男女十七以上【二】，人種韭一畦，闊一步，長十步。乏井者，鄰伍為鑿之。令佐以春秋巡視其數，秩滿赴調，有司第其課而為之殿最。（此據本志在二月，不得其日，今附見閏月後。）又詔自今民有逃亡者，本州具戶籍頃畝以聞，即檢視之，勿使親鄰代輸其租。（此據本志附見，不得其月日也，當考。）
夏四月癸巳朔，日有食之。
甲午，給事中常準奪兩官，授兵部郎中免。先是，大名館陶民郭贄詣闕訴括田不均，詔令他縣官按視，所隱頃畝皆實。上怒，本縣令程迪，決杖流海島。準實為括田使，故責之。（常準，未見。）
潁州團練使范再遇請老，授左金吾衛大將軍致仕，別降璽書勞問之。再遇，故唐將，以泗州降者也。（再遇，見顯德四年。）
壬寅，詔：「先代帝王陵寢，令所屬州府遣近戶守視。前賢冢墓有隳毀者，即加修葺。」
滄州無棣縣民趙遇詐稱皇弟，付有司鞫實，斬於東市。
己未，杖殺商河縣令李瑤，左贊善大夫申文緯除籍為民。文緯奉詔按田，瑤受贓，文緯不之察，為部民所訴故也。
右神武將軍李懷節出典坊州，受代歸闕，行次華州，忿其從者王，乘醉手斬之，為其黨所訟，下吏按劾。乙卯，責授率府率。
漢初，犯私麴者並棄市，周祖始令至五斤死。上以周法尚峻，壬戌，詔民犯私麴十五斤，以私酒入城至三斗者，始處極典，其餘論罪有差；私市酒麴，減造者之半。
上又以前朝鹽法太峻，是日，定令：「官鹽闌入禁地貿易至十斤，煮鹻至三斤者，乃坐死。民所受蠶鹽以入城市，三十斤以上者，奏裁。」（太宗實錄太平興國二年云：先是，官貨鹽與民，蠶事既畢，即以絲絹償官，謂之蠶鹽，令民隨夏秋賦租納其直。食貨志云：唐有蠶鹽，皆賦於民，隨夏稅收錢絹。與實錄少異，當考。）
五月癸亥朔，上御崇元殿受朝，服通天冠、絳紗袍，仗衛如式。
德音降死罪囚，流以下釋之。時皇太后寢疾，上憂懼，乃曲赦天下，以祈冥祐焉。
乙丑，天狗墮西南，欽天曆推驗稍疏，詔司天少監洛陽王處訥等重加研覈。欽天曆初成，處訥私謂王朴曰：「此曆不久即差。」因指其當差處以示朴，朴深然之。
初，周世宗命國子司業、兼太常博士洛陽聶崇義（崇義，初見顯德四年。）詳定郊廟器玉，崇義因取三禮舊圖，考正同異，別為新圖二十卷，丙寅來上，詔加褒賞，仍命太子詹事汝陰尹拙集儒臣參議。拙多所駁難，崇義復引經解釋，乃悉以下工部尚書竇儀，裁處至當，然後頒行。
三佛齊國遣使來貢方物。
甲戌，令殿前、侍衛司及諸州長吏閱所部兵，驍勇者升其籍，老弱怯懦者去之。初置剩員，以處退兵。（此但令諸州揀去老弱者耳。部送強壯以補兩司之闕，乃乾德三年八月事。兵志及經武聖略等多并言之，非是，今從實錄。）
丁丑，詔以安邑、解縣兩池鹽給徐、宿、鄆、濟之民。先是，數郡皆食海鹽，泝流而運，其費倍多，故釐革之。
戊寅，賜左補闕氏居方、引進副使郭承遷等錢各十萬，令與兩浙、江南進奉使飲博。（居方、承遷，未見。）
舊制，文武常參官各以曹務閑劇為月限，考滿即遷。上謂宰相曰：「若是，非循名責實之道。」會監門衛將軍魏仁滌等（仁滌，未見。）治市征有羡利，己卯，並詔增秩，因罷歲月序遷之制。
令諸州勿復調民給傳置，悉代以軍卒。（此從新錄及本紀，舊錄蓋無之。）
五代以來，典刑弛廢，州郡掌獄吏不明習律令，守牧多武人，率恣意用法。金州民馬從〈王已〉子漢惠無賴，嘗害其從弟，又好為敓〈襄欠〉，閭里患之。從〈王已〉與妻及次子共殺漢惠，防禦使仇超、判官左扶，悉按誅從〈王已〉妻及次子。上怒超等故入死罪，令有司劾之，並除名，杖流海島【三】。自是，人知奉法矣。（此事新、舊錄皆不載，今從本紀載于此月，其日則闕之。）
是月，蜀以翰林學士承旨、吏部侍郎華陽歐陽炯為門下侍郎、兼戶部尚書、平章事，毋昭裔及范仁恕皆致仕。仁恕後尋卒。（此據十國紀年。）
六月甲午，皇太后崩。后聰明有智度，嘗與上參決大政【四】，猶呼趙普為書記，常勞撫之曰：「趙書記且為盡心，吾兒未更事也。」尤愛皇弟光義，然未嘗假以顏色，光義每出，輒戒之曰：「必與趙書記偕行乃可。」仍刻景以待其歸，光義不敢違。及寢疾，上侍藥餌不離左右。疾革，召普入受遺命。后問上曰：「汝自知所以得天下乎？」上嗚咽不能對。后曰：「吾自老死，哭無益也，吾方語汝以大事，而但哭耶？」問之如初。上曰：「此皆祖考及太后餘慶也。」后曰：「不然。政由柴氏使幼兒主天下，羣心不附故耳。若周有長君，汝安得至此？汝與光義皆我所生，汝後當傳位汝弟。四海至廣，能立長君，社稷之福也。」上頓首泣曰：「敢不如太后教。」因謂普曰：「汝同記吾言，不可違也。」普即就榻前為誓書，於紙尾署曰「臣普記」。上藏其書金匱，命謹密宮人掌之【五】。（司馬光記聞稱太后欲傳位二弟，其意謂太宗及秦王廷美也。今從正史及新錄，而舊錄蓋無是事。按太后以周鄭王年幼，羣情不附，故令太祖授天下於太宗。太宗當是時年二十三矣，太祖母弟也。若并及廷美則亡謂，廷美當是時才十四歲，而太祖之子魏王德昭亦十歲，其齒蓋不甚相遠也，舍嫡孫而立庶子，人情殆不然。然則太后顧命，獨指太宗，記聞誤也。正史、新錄稱太宗亦入受顧命，而記聞不載，今從記聞。按太宗初疑趙普有異論，及普上章自訴，且發金匱，得普所書，乃釋然。若同于牀下受顧命，則親見普書矣，又何竢普上章自訴，且發金匱乎？蓋正史、新錄容有潤色。按太宗實錄載普自訴章，其辭略與記聞同，當顧命時，太宗實不在旁也。正史、新錄別加刪修，遂失事實耳，故必以太宗實錄及記聞為正。王禹偁建隆遺事又云廷美與太祖、太宗皆杜太后所生。今本傳以廷美為太宗乳母王氏所生，非也。謹按廷美與趙廷俊同母，母姓耿氏，實太宗親語宰相，國史著之，其跡，明甚，不知遺事果何所據乃云爾。就使廷美真杜太后所生，有罪黜廢，於親親之道奚損，而太宗特設此虛偽以自欺邪？其不然決矣。或者杜太后愛廷美與親所生不異，故世俗因有是說，且太后享年六十，崩時，廷美才十四歲，逆數之，則生廷美時，太后已四十七也。然宮掖事秘，要不可用傳聞無驗語改國史明跡，況所謂建隆遺事者，亦不必皆出于禹偁所記也。臣燾嘗辯之，具開寶九年十月及太平興國六年九月。龜鑑：慈闈一語，金匱預盟，十七歲倦勤之後，舉神器之大，挈而授之龍行虎步之天子，堯、舜授受，曾不是過。劉元城嘗曰：三代而下，漢、唐不能仿彿其萬一。蓋亦歎詠於斯云。）
壬子，翰林學士單父王著言：「時雨稍愆，請令近臣按舊禮告天地、宗廟、社稷，及望告嶽鎮海瀆於北郊。」詔從之。（著，初見顯德六年六月。）
丙辰，宰臣王溥為皇太后山陵使。
丁巳，吏部郎中閻式（式，未見。）奪兩任官。式監納河陽夏稅倉，上得式所收一斛有五升之羡，故黜之。其後右衛率府率薛勳、著作佐郎徐雄亦坐監納民租概量失平，為偵者所告，皆免官。（勳、雄，皆未見。）
國子司業趙洙為宗正少卿。洙父名漢卿，憲司以其冒寵授官，欲糾之，執政者舉禮文不偏諱，乃止。（洙，未見。）
是月，唐主景殂於南都。
秋七月，唐主景喪歸金陵。（景喪歸金陵，在七月。此據王舉天下大定錄。）有司議梓宮不宜復大內，太子從嘉不可，乃殯於正寢。從嘉即位，改名煜。尊母鍾氏為太后，太后父名泰章，易其號曰聖尊后。立妃周氏為國后，封弟鄧王從善為韓王，莒公從鎰為鄧王，從謙為宜春王【六】，從度為昭平郡公，從信為文陽郡公。右僕射嚴續為司空、平章事，吏部尚書、門下侍郎、知樞密院湯悅為右僕射、樞密使。大赦境內。文武進位有差。
罷諸道屯田務歸本州縣。先是，唐主用尚書員外郎李德明議，興復曠土，為屯田以廣兵食，水部員外郎賈彬嗣成之。所使典掌者皆非其人，侵擾州縣，豪奪民利，大為時患。及用兵淮南，罷其尤劇者，尚處處有之。至是，悉罷使職，委所屬縣令佐與常賦俱徵，隨所租入，十分賜一以為祿廩，民稍休息焉。（李德明，以尚書員外郎初見乾祐二年七月，無爵里，仕至工部侍郎、文理院學士，誅死在顯德三年二月。闢曠土為屯田在廣順二年。罷屯田害民尤甚者，在顯德三年。）
戊辰，遣使修北嶽廟。
初，上既誅李筠及重進，一日，召趙普問曰：「天下自唐季以來，數十年間，帝王凡易八姓，戰鬥不息，生民塗地，其故何也？吾欲息天下之兵，為國家長久計，其道何如？」普曰：「陛下之言及此，天地人神之福也。此非他故，方鎮太重，君弱臣強而已。今所以治之，亦無他奇巧，惟稍奪其權，制其錢穀，收其精兵，則天下自安矣。」語未畢，上曰：「卿無復言，吾已喻矣。」
時石守信、王審琦等皆上故人，各典禁衛。普數言於上，請授以他職，上不許。普乘間即言之，上曰：「彼等必不吾叛，卿何憂？」普曰：「臣亦不憂其叛也。然熟觀數人者，皆非統御才，恐不能制伏其下。苟不能制伏其下，則軍伍間萬一有作孽者，彼臨時亦不得自由耳。」上悟，於是召守信等飲，酒酣，屏左右謂曰：「我非爾曹之力，不得至此，念爾曹之德，無有窮盡。然天子亦大艱難，殊不若為節度使之樂，吾終夕未嘗敢安枕而臥也。」守信等皆曰：「何故？」上曰：「是不難知矣，居此位者，誰不欲為之。」守信等皆頓首曰：「陛下何為出此言？今天命已定，誰敢復有異心。」上曰：「不然。汝曹雖無異心，其如麾下之人欲富貴者，一旦以黃袍加汝之身，汝雖欲不為，其可得乎？」皆頓首涕泣曰：「臣等愚不及此，惟陛下哀矜，指示可生之途。」上曰：「人生如白駒之過隙，所為好富貴者，不過欲多積金錢，厚自娛樂，使子孫無貧乏耳。爾曹何不釋去兵權，出守大藩，擇便好田宅市之，為子孫立永遠不可動之業，多置歌兒舞女，日飲酒相懽以終其天年。我且與爾曹約為婚姻，君臣之間，兩無猜疑，上下相安，不亦善乎！」皆拜謝曰：「陛下念臣等至此，所謂生死而肉骨也。」明日，皆稱疾請罷，上喜，所以慰撫賜賚之甚厚。庚午，以侍衛都指揮使、歸德節度使石守信為天平節度使，殿前副都點檢、忠武節度使高懷德為歸德節度使，殿前都指揮使、義成節度使王審琦為忠正節度使，侍衛都虞侯、鎮安節度使張令鐸為鎮寧節度使【七】，皆罷軍職。獨守信兼侍衛都指揮使如故，其實兵權不在也。殿前副都點檢自是亦不復除授云。（此事最大，而正史、實錄皆略之，甚可惜也，今追書。按司馬光記聞，云守信等皆以散官就第，誤矣。王曾筆錄皆得其實，今從之。文辭則多取記聞，稍增益以丁謂談錄。太祖與趙普之意，但不欲守信等典禁軍耳，豈不令守信等各居方鎮邪？太祖云為天子不若為節度使樂，是欲守信等出為節度使也。及開寶三年冬十月，乃罷王彥超等節度使，蓋記聞誤并二事為一耳。邵伯溫見聞錄又云王審琦坐擅入禁中救火故罷。不知同時罷者凡四人，初不緣入禁中救火也，今不取。朱文公曰：趙韓王佐太祖區處天下，收許多藩鎮之權，立國家二百年之安，豈不是仁者之功。）
壬午，以皇弟泰寧節度使、兼殿前都虞侯光義兼開封尹、同平章事，嘉州防禦使廷美為山南西道節度使。先是，范質奏疏言：「光義、廷美皆品位未崇，典禮猶闕，伏乞並加封冊，申錫命書，或列於公臺，或委之方鎮。皇子、皇女雖在襁褓者，亦乞下有司，許行恩制。」又言：「宰相者以舉賢為本職，以掩善為不忠。所以上佐一人，開物成務。端明殿學士呂餘慶、樞密副使趙普，富有時才，精通治道，經事霸府，歷歲滋深，自陛下委以重難，不孤倚任，每因款接，備睹公忠。伏乞授以臺司，俾申才用。今宰輔未備，久難其人，以二臣之器能，攀附之幸會，寘之此任，孰謂不然。」上嘉納之。
上謂殿前衛士如虎狼者不下萬人，非張瓊不能統制，乃自內外馬步軍都頭、壽州刺史擢殿前都虞侯、領嘉州防禦使。瓊，館陶人也。（瓊，初見顯德三年【八】。）
命內客省使王贊權知揚州軍府事。贊乘舟以往，溺於閶橋。上嗟悼，謂左右曰：「是殺吾樞密使也。」贊嘗為河北諸州計度使，五代姑息藩鎮，有司不敢繩以法。贊振舉綱維，所至發摘姦伏無所忌。上知贊可付以事，因使完葺揚州，蓋將大用之，而贊遽死。贊，觀城人也。
是月，陳承昭塞棣、滑決河役成，賜錢三十萬。
唐句容尉廣陵張佖上書陳十事，其一舉簡要，二略繁小，三明賞罰，四重名器，五擇賢良，六均賦役，七納諫諍，八究毀譽，九節用，十屈己。唐主嘉納，擢為監察御史。佖因劾奏德昌宮使傅宏妄毀都城，所創樓堞率多隳壞；禮賓使孟駢建議於星子造大艦以禦敵，累年不能成，蠹國害民，皆請置法。唐主不聽，手詔開諭之。（拜御史從國史。十事之目，據鄭文寶江表志。又載佖上書日乃七月二十八日己丑也，故附見於此。）
吳越自五月不雨至七月。
八月甲辰，唐桂陽郡公徐邈奉其主景遺表來上。（邈，未見。）
義武節度使、同平章事孫行友（行友，初見開運三年五月。宋史及薛應旂續通鑑，皆作易定節度使、同平章事孫行友。）在鎮逾八年，而狼山妖尼深意黨益盛。（深意，亦見開運三年五月。）上初即位，行友不自安，累表乞解官歸山，上不許。行友懼，乃繕治甲兵，將棄其孥【九】，還據山寨以叛。兵馬都監藥繼能密表其事，（繼能，未見。）上遣閤門副使武懷節（懷節，未見。）馳騎會鎮、趙之兵，偽稱巡邊，直入定州。行友不之覺，既而出詔示之，令舉族歸朝，行友倉黃聽命。既至，命侍御史李維岳（維岳，未見。）即訊得實，己酉，制削奪行友官爵，禁錮私第，取尼深意屍，焚之都城西北隅。行友弟易州刺史方進、姪保塞軍使全暉，皆詣闕待罪，詔釋之。
辛亥，女真國遣使嗢突剌來貢名馬。
幸崇夏寺，觀修三門。
永濟縣主簿郭顗坐贓一百二十萬，棄市。詔緣邊諸寨，有犯大辟者，送所屬州軍鞫之，無得輒斷。
曹州冤句令侯陟以清幹聞，甲寅，擢左拾遺，知縣事。節度使袁彥頗為不法，陟抗章言之，彥上表謝，自陳無罪，上亦不窮治焉。陟，長山人也。
丁巳，詔刑部，應諸道州府有犯鹽、麴人合配役者，祇令本州充役，示寬典也。
國子周易博士郭忠恕被酒，與太子中舍符昭文喧競於朝堂，御史彈奏，忠恕叱臺吏，奪其奏毀之。己未，責忠恕為乾州司戶參軍，昭文免所居官。忠恕，洛陽人也。
庚申，史館上周世宗實錄四十卷，賜監修國史王溥、修撰官扈蒙器幣有差。
詔華州修西嶽廟。
九月壬戌，唐主煜遣中書侍郎馮謐來貢。謐，即延魯也。唐主手表自陳本志沖淡，不得已而紹襲，事大國不敢有二，鄰於吳越，恐為所讒。上優詔以答焉。初，周世宗既取江北，貽書江南，如唐與回鶻可汗之式，但呼國主而已，上因之。於是，始改書稱詔。
甲子，以荊南行軍司馬、寧江節度使高保勖為荊南節度使。上初聞保融之喪，遣兵部尚書萬年李濤（濤，初見天福二年，回之族曾孫。）往弔，及還，上問保勖堪其事否，濤以為可任，而保勖貢奉亦數至，乃授節鉞。保勖性淫恣，日召市倡集府署，擇士卒之壯健者使相媟狎，保勖與姬妾帷簾共觀笑之。又好營造臺榭，極土木之巧，軍民咸怨。記室孫光憲諫曰：「宋有天下，四方諸侯屈服面內，凡下詔書皆合仁義，此湯、武之君也。公宜克勤克儉，勿奢勿僭，上以奉朝廷，中以嗣祖宗【一○】，下以安百姓，若縱佚樂，非福也。」保勖不從。光憲，貴平人也。（光憲，初見天成元年。）
是日，契丹解利來降。
癸酉，以鴻臚少卿盧浚為京畿東路發運使。（盧浚，未見。）
戊子，遣鞍轡庫使梁義如江南弔祭，上召見，面賜約束。因謂左右曰：「朕每遣使四方，常諭以謹飭，頗聞鮮克由禮，遠人何觀焉。」左右請齊之以刑，上曰：「齊之以刑，豈若其自然耶？要當審擇其人耳。」（梁義，未見。）
詔罷大宴，以皇太后喪故也。
冬十月癸巳，唐主以皇太后山陵，遣戶部侍郎北海韓熙載、太府卿田霖來助葬。（熙載，初見天成元年，叔嗣之子也。霖，未見。）
乙未，升棣州為團練，以副史何繼筠充使【一一】。
丙申，命樞密承旨方城王仁贍使江南，以唐主新立，往申慶賜也。
初，五代募民盜戎人馬，官給其直，籍數以補戰騎之闕。上欲敦信保境，戊戌，敕沿邊諸州禁民無得出塞侵盜，前所盜馬，盡令還之。由是，邊方畏慕，不敢內侮。
丙午，祔葬明憲皇太后於安陵。
唐主以南都留守韓王從善為司徒、兼侍中、諸道兵馬副元帥，鄧王從鎰為司空、南都留守。令諸司無職事官四品以下至九品，日二員待制於內殿，仍各上封事三兩條。時有才高位下者，私喜其言得達，多所開陳，而迄莫施行，眾始失望。
是月，命知制誥河內盧多遜【一二】看詳進策獻書人文字，升降以聞。
十一月己巳，幸相國寺，遂幸國子監。
壬申，宴宰臣、節度防禦團練使、刺史、統軍、諸軍、廂主軍指揮使以上【一三】及諸道進奉使於廣政殿，不作樂。時明憲太后山陵，諸道並遣使進奉，於是禮畢，特犒之。
癸酉，以沙州節度使、同平章事曹元忠及其子瓜州團練使延敬，（按宋史作延繼。）皆遣使來修貢。元忠，義金之子也。（義金事，初見大中五年，後見咸通十三年及同光二年。元忠嗣為節度使，據會要在顯德二年後，據薛居正五代史則義金卒於天福五年二月，子元德襲其位。而天福八年正月，又載沙州留後曹元深除歸義節度使。開運三年乃書以瓜州刺史曹元忠為沙州留後。而國史及會要並無元德、元深二名，不知何也。）
己卯，上始獵於近郊，賜宰相、樞密使、節度觀察防禦團練使、統軍、侍衛諸軍都校錦袍。其日，先出禁軍為圍場，五坊以鷹犬從。上親御弧矢，射中走兔，從官貢馬稱賀。中路頓，召近臣賜飲，至夕還宮。其後，凡出田皆然，從臣或賜窄袍、暖鞾，親王以下射中者，賜馬。
癸未，詔以濠、楚民饑，令長吏開倉賑貸。
晉州言敗北漢軍於汾西，獲馬牛驢數千計。（時趙元徽為節度使，而本傳不載此事，實錄亦無之。豈元徽實未赴鎮邪？不知果誰守晉州也。武守琪戍晉州事跡，國史殊不詳，此或是守琪耳，當考。）
十二月壬辰，回鶻可汗景瓊遣使來貢方物。
甲午，于闐國王李聖天遣使來貢方物。
乙未，昭義節度使李繼勳奏敗北漢軍千餘人，斬首百餘級，獲遼州刺史傅廷彥弟勳以獻。
代州刺史折仁理，党項蕃部之大姓也，世居河西，接鄰北境。上以其有捍邊之功，召令入覲，復命歸領刺史如故。
辛丑，幸新修河倉。
庚戌，畋於近郊。
癸丑，遣供奉官李崇贇（崇贇，未見。）使江南，殿直孫全璋（全璋，未見。）使吳越，賜以羊馬橐駞等。
乙卯，中書門下言：「得太常禮院狀，皇后姊太原郡君王氏卒。準禮例，皇后當出，就故彰德節度使王饒第發哀成服。百官詣其第進名奉慰。」從之。
周廣順初，鎮州諸縣，十戶取才勇者一人為弓箭手，餘九戶資以器甲、芻糧。是歲，詔釋之，凡一千四百人。（此據兩朝兵志。）
始置藏冰務，常以孟夏命官用幣，以黑牡祭玄冥之神，乃開冰，薦於太廟。
初，南漢女巫樊胡子自言玉皇降其身，因宦者陳延壽以見南漢主。南漢主於內殿設幄帳，陳寶貝，胡子冠遠遊冠，衣紫，踞坐帳中宣禍福，呼南漢主為太子皇帝，國事皆決於胡子，內大師龔澄樞、女侍中盧瓊仙等附之。胡子每為南漢主言，瓊仙、澄樞、延壽等皆上天使來輔太子，有罪不可問。是歲，芝菌生宮中，野獸觸寢門，苑中羊吐珠，井旁石自起，行百餘步乃仆。胡子皆以為符瑞，諷羣臣入賀。（澄樞，見顯德三年。瓊仙，見乾祐三年。）
唐主煜追諡其父景為明道崇德文宣孝皇帝，廟號元宗，陵號順陵。蓋因馮謐以請於上而為之。
注　釋
【一】不宜過自損抑「抑」原作「益」，據宋本、閣本及東都事略卷一九王景傳改。
【二】男女十七以上「十七」，閣本、活字本同；宋本及宋史全文卷一、宋史卷一七三食貨志、續通鑑卷二均作「十歲」；彭百川太平治蹟統類（以下簡稱治蹟統類）卷二則作「十五」。按新五代史卷一二周本紀於顯德三年八月乙丑下僅書「課民種木及韭」，餘未及。
【三】杖流海島宋本、閣本及續通鑑卷二均作「流扶海島」。宋史全文卷一則作「流於海島」。
【四】嘗與上參決大政「嘗」，閣本、活字本及涑水紀聞卷一同，宋本、宋撮要本及編年綱目卷一、宋史全文卷一均作「每」。
【五】命謹密宮人掌之「掌」原作「藏」，各本及治蹟統類卷二、宋史全文卷一均作「掌」，今據改。
【六】從謙為宜春王「從謙」原作「從讓」，宋本、閣本及馬令南唐書卷五、陸游南唐書卷三、吴任臣十國春秋卷一七均作「從謙」，今據改。
【七】侍衛都虞候鎮安節度使張令鐸為鎮寧節度使「鎮寧」原作「鎮安」，宋本、宋撮要本及編年綱目卷一、宋史全文卷一、宋史卷二五○本傳均作「鎮寧」，今據改。
【八】瓊初見顯德三年宋本、宋撮要本「年」下有「三月」二字。
【九】將棄其孥各本同。按宋史卷二五三孫行友傳作「乃徙其帑廩」。
【一○】中以嗣祖宗「祖宗」原作「宗祖」，據宋本、閣本乙正。
【一一】以副史何繼筠充使「副史」，宋本、閣本、活字本均作「副使」。按東都事略卷二九何繼筠傳：「以功除刺史……宋興，以繼筠為棣州團練使。」宋史卷二七三本傳亦云：「契丹內侵，繼筠逆擊，敗之，改棣州刺史……建隆二年升棣州為團練，以繼筠充使。」疑「副史」當作「刺史」。
【一二】命知制誥河內盧多遜「河內」原作「河南」。按宋本、閣本及宋史全文卷一均作「河內」，東都事略卷三一、宋史卷二六四本傳亦謂盧為懷州河內人，今據改。
【一三】諸軍廂主軍指揮使以上「廂」、「主」原互倒，據宋本、閣本、活字本及宋會要禮四五之一乙正。

[book_title]卷三　建隆三年（壬戌，962）
起太祖建隆三年正月盡是年十二月
春正月己巳，命淮南道官吏發倉廩以賑饑民。初，戶部郎中沈義倫使吳越歸，言：「揚、泗饑民多死。郡中軍儲尚百餘萬可貸，至秋乃收新粟。」有司沮義倫曰：「若歲洊饑，將無所取償，孰當執其咎者？」上以詰義倫，義倫曰：「國家方行仁政，自宜感召和氣，立致豐稔，寧復憂水旱耶？」上悅，故有是命。（倫傳不載其年，故事稱元年，寶訓稱二年，亦不知的是何日。按倫於二年二月壬戌初除戶部郎中，四月乙卯受詔分督在京諸倉，則使吳越必在督倉以後，安得尚指秋粟，其稱元年者誤也，稱二年者亦無所證據。而此年正月乃有此命，疑此即太祖用倫之言，故載於此。倫於此年十一月丙寅，乃自戶部郎中除給事中。）
庚午，幸迎春苑宴射。
甲戌，發開封浚儀民城皇城東北隅。殿前都指揮使、義成節度使武安韓重贇董其役。
詔諸州長吏勸課農桑。自後或因歲首，必下此詔。（王稱東都事略：詔曰：民生在勤，所寶惟穀，先王之明訓也。朕奄宅中夏，為之司牧，眷乃億兆，期臻庶富。矧農桑之業，為衣食之原，今陽令在辰，土膏脈起，當播種之云始，慮游惰之尚多，苟力作之不勤，則秋斂之何望？諸州長吏等任居牧守，職司勸課，所宜敦率黎庶，勉勵農功，俾比屋之人，服勞於南畝，三時之務，無失於西成，極其穮蔉之勤，用致茨梁之詠，懋功信賞，國典在焉。）
丙子，加曹元忠兼中書令，元忠子延敬（案宋史延敬作延繼。）為瓜州防禦使，賜名延恭。
禁諸州鐵鑞錢及江南所鑄「唐國通寶」錢。民間有者悉送官，所在設棘圍以受之，敢有藏隱，許人陳告，重置之法。
庚辰，女真國遣使只骨來修貢。
詔州縣不得役逆旅僑居民充遞夫。
癸未，幸國子監。
丁亥，以監察御史劉湛為膳部郎中。湛奉詔榷茶于蘄春，歲入增倍。遷拜越級，非舊典也。（湛，未見。）
是月，修西京古道，峻隘處悉令坦夷。
二月庚寅，令翰林學士、文班常參官曾任幕職、州縣者，各舉堪為賓佐、令錄一人，如有近親，亦聽內舉，異時貪濁畏懦、職務曠廢者，舉主坐之【一】。
癸巳，令諸道州、府依法斷獄，毋得避事妄奏取裁，違者量罪停罰。（量罪停罰，乃乾德二年正月丁未詔，今併列於此，不復重出于彼。）
甲午，詔：「自今每五日內殿起居，百官以次轉對，並須指陳時政得失，朝廷急務，或刑獄冤濫，百姓疾苦，咸采訪以聞，仍須直書其事【二】，不在廣有牽引。事關急切者，許非時詣閤上章，不得須候次對。」
乙未，滑州節度使張建豐免官，仍配唐州，坐甲仗軍資庫火也。
己亥，詔竊盜贓滿五千足陌者乃處死。
蜀主以秦王玄喆為皇太子，令起居前導者皆呼殿下，毋得斥言皇太子。宰相成都李昊疏其不可，乃止。（玄喆，見乾祐三年。昊，見同光二年。）
壬寅，上謂近臣曰：「今之武臣欲盡令讀書，貴知為治之道。」近臣皆莫對。（賜崔頌等酒果，據實錄在此年六月，崔頌傳亦云三年夏始聚生徒。而寶訓載武臣讀書事乃因賜頌等，誤也，今不取。史臣李沆等曰：昔光武中興，不責功臣以吏事，及天下已定，數引公卿郎將講論經義，夜分乃罷。蓋創業致治，自有次第。今太祖欲令武臣讀書，可謂有意于治矣。近臣不能引以為對，識者非之。）
丁未，詔：「自今宰相，樞密使帶平章事、兼侍中、中書令、節度使者【三】，依故事納禮錢，宰相、樞密使三百千，藩鎮五百千，充中書門下公用。仍於中書刻石記授上年月。已經納者，後雖轉官不在更納。舊相復入者，納如其數。」時中書門下言唐制，凡視事於中書者，納禮錢三千緡，近頗隳廢，乞舉行之故也。
甲寅，北漢寇潞、晉二州，守將擊走之。
丙辰，幸國子監，遂幸迎春苑，宴從官。
三月戊午朔，控鶴右廂都指揮使尹勳，削奪官爵，配隸許州為教練使。先是，勳督丁夫浚五丈河，陳留丁夫夜潰，勳擅斬其隊長十餘人，追獲亡者七十餘人，皆刵其左耳。有詣闕稱冤者，兵部尚書李濤以病臥家，聞其事，力疾草奏，乞斬勳以謝百姓。濤家人曰：「公久病，宜自愛養。朝廷事，姑置之。」濤憤然曰：「死者人之常，吾豈能免。但我為兵部尚書，知軍校無辜殺人，豈得不論。」上覽其奏，嘉之；然念勳素忠勇，止薄責焉。勳，浚儀人也。
壬戌，三佛齊國遣使朝貢。
癸亥，分命近臣於京城祠廟禱雨。
甲子，詔以沂州民饑，賜以種食。
丁卯，幸太清觀，遂幸開封尹後園宴射。
上謂宰臣曰：「五代諸侯跋扈，多枉法殺人，朝廷置而不問，刑部之職幾廢，且人命至重，姑息藩鎮，當如此耶！」乃令諸州自今決大辟訖【四】，錄案聞奏，委刑部詳覆之。
河南府判官盧文翼除名，法曹參軍桑植奪兩任官。有尼法遷者，私用本師財物，準法不死，文翼以盜論，置於極典，故責之。
己巳，大雨，放百官朝。
乙亥，遣使如江南，賜唐主生辰國信物。
詔：「翰林學士班位宜在諸行侍郎之下。（熊克九朝通略：詔學士班侍郎之上。）官至丞郎者，即在常侍之上。至尚書者，依本班。」故事，翰林學士侍從親密，不在外朝，每五日起居，班於宰相之後，會宴即坐一品之前，合班在尚書之上。於是，陶穀以禮部尚書為學士承旨，而同列李昉等官止列曹郎中，穀乃因事建白，而降此詔，實自表異，軋昉等也。
丙子，權知貢舉王著奏進士馬適等合格者十五人。
丁丑，女真遣使朝貢。
戊寅，詔三司春冬送戍卒衣，並官給車乘，毋得調發民丁。
己卯，封邱縣令蘇允元，坐申雨降不實免官。
壬午，有司上重定合班儀制，升六曹侍郎在給、舍上，郎中在補闕上，員外郎在拾遺上，節度使在六曹侍郎上，中書侍郎下。故事，北省官為侍從班，五品押南省四品，八品押南省五品【五】，節度使在諸司三品下【六】，於是改焉。
丁亥，徙北漢降民於邢、洺州，計口賦以粟。
唐馮謐表求舒州舊宅及田，詔賜之。
禁民以火葬。（王稱東都事略：詔曰：王者設棺旘之品，建封樹之制，所以厚人倫而一風化也。近代以來，率多火葬，甚愆典禮【七】，自今宜禁之。）
是月，詔增官鹽闌入至三十斤，煮鹻至十斤，坐死。蠶鹽入城市百斤以上，奏裁。又修酒麴之禁。凡私造，差定其罪，城郭二十斤，鄉閭三十斤，棄市。民敢持私酒入京城五十里，西京及諸州城二十里至五斗，死。所定里數外，有官署沽酒，而私酒入其地一石，棄市。（此據本志。）
初，留從效既來稱藩，聞唐主南遷，疑將襲己，頗懼，乃遣其子紹錤重幣往謝，又潛遣使假道吳越入貢。紹錤至豫章，而元宗之喪已東歸。（元宗，李景也。今依資治通鑑法，僭偽諸國，皆即用其本號。）紹錤因抵金陵，唐主留之。上亦遣使厚賜從效，未至，而從效疽發背死。少子紹鎡掌留務，居無何，吳越遣使聘泉州，紹鎡夜召其使與之燕語，統軍使陳洪進誣紹鎡謀叛，欲以其地入吳越，執紹鎡送于唐，推統軍副使張漢思為留後，己為副使【八】。（陳洪進，臨淮人，初見開運元年。張漢思，亦見開運元年，不著邑里。留從效傳稱從效寢疾，為牙校張漢思、陳洪進所劫，漢思自稱留後，洪進為副。而陳洪進傳乃稱從效卒，紹鎡掌留務月餘，洪進乃執紹鎡，推漢思。自相矛盾。以他書參考，洪進傳得其實，而從效傳誤也。從效病當在二年冬，其死在今年春。大定錄於三月載從效卒。然不知的是何日？十國記年亦不載日。）
夏四月乙未，詔奉使江南者，毋得將其國所用錢過江北。
御史中丞洛陽劉溫叟上疏言：「伏見兩京百司，漸乏舊人，多隳故事，雖檢閱具存於往冊，而舉行須在於攸司。蓋因年限得官，歸司者例與減選，冬集赴調，授任者尋又出京。兼有纔滿初官，不還舊局，但稱前資，用圖免役。又有嘗因停任，竊欲歸司，而元敕不該，無由復職。遂使在司者失於教習，歷事者難於追還。伏望自今諸司職掌，除官勒留及歸司者，如理減外欠三選已下，仍須在司執行公事，及三十月即許赴集。如理減外欠三選已上，及在官不成資考者，即準元敕處分。若在任停官及在司停職，有經恩後於刑部出給雪牒，却勒歸司，如無闕員，即令守闕，餘依敕格處分。」從之。（溫叟，初見開運元年六月，岳之子也。）
丙申，以前忠正節度使趙贊為彰武節度使。贊別受密旨，許便宜從事。將至延州，乃前後分置步騎，使緜緜不絕。林莽之際，遠見旌旗，所部羌、渾來迎，莫測其數，相視奪氣，莫不畏服。贊，延壽之子也。（趙贊，初見漢天福十二年。）
戊戌，幸太清觀。
庚子，西州回鶻阿督等貢方物。
壬寅，邢州言北漢民四百七十人來降。
乙巳，皇兄光濟贈中書令，追封邕王。皇第五弟贈侍中，追封夔王，賜名光贊。故會稽郡夫人賀氏追冊為皇后。皇第三妹追封陳國長公主。賀氏，開封人。公主，宣祖季女，與上同母，未鮼而夭。
戊申，置鎮州百井寨。
北漢寇麟州，防禦使楊重勳擊走之。
定難節度使李彞興遣使貢馬三百匹。上方命玉工治帶，親臨視之，召其使問彞興腹圍幾何，使言彞興大腰腹，上曰：「汝帥真福人。」遂遣使以帶賜之，彞興感服。
先是，唐將士降者，其家屬猶在江南。五月丁巳朔，詔唐主尋訪發遣。
甲子，幸相國寺禱雨，遂幸迎春苑宴射。
乙亥，發潞州民開太行道，通餽運。
丙子，升青州北海縣為北海軍，仍以內殿直都指揮使楊光美為軍使【九】。光美為政簡易，民甚愛之。後三年，召還，北海民數百人守闕下乞留，詔諭之，不肯去，笞其為首者，始罷。光美，文水人也。
河北諸州旱，遣中使視之，又命司勳郎中何幼沖等六人，乘傳檢旱苗。（幼沖，未見。）
甲申，幸太清觀，又幸相國寺禱雨。
乙酉，詔撤樂，太官進蔬食。
詔縣令佐檢察差役【一○】，務底均平。或有不當者，許民自相糾舉。京百司補吏，須不礙差役，乃聽。
是月，始大治宮闕，倣西京之制，命韓重贇董其役。
六月辛卯，詔宿州發廩賑饑民。
秦州夕陽鎮，古伏羌縣之地也，西北接大藪，材植所出，戎人久擅其利。及尚書左丞高防知秦州，因建議置采造務，闢地數百里，築堡據要害，戍卒三百人，自渭而北則屬諸戎，自渭而南則為吾有，歲獲大木萬本，以給京師。於是西戎酋長尚波于帥眾來爭，頗殺傷戍卒。防出兵與戰，捕繫其黨四十餘人以聞。上不欲邊境生事，癸巳，以樞密使吳廷祚為雄武節度使往代防。先一日，謂廷祚曰：「卿久掌樞務，年齒漸高，今與卿秦州，庶均勞逸。明日制出，恐卿以離朕左右，不能無憂，故先告卿也。」
周世宗之二年，始營國子監，置學舍。上既受禪，即詔有司增葺祠宇，塑繪先聖、先賢、先儒之像。上自贊孔、顏，命宰臣、兩制以下分撰餘贊，車駕一再臨幸焉。（按山堂考索載六月辛卯復幸國子監，今此書未明載。又考宋史及宋史記、續通鑑諸書皆不載，謹識以備考。）於是，左諫議大夫河南崔頌判監事，始聚生徒講書，上聞而嘉之。乙未，遣中使徧賜以酒果。尋又詔用一品禮，立十六戟於文宣王廟門。（據實錄本紀及會要，太祖以建隆二年十一月始幸國子監，三年正月又幸。而祖宗故事乃云元年正月初幸，二月再幸，因詔增葺祠宇，塑繪聖賢。其年月與諸書特異，今不取。若增葺祠宇，塑繪聖賢，則會要固以為國初事，不緣幸監然後有此舉也。故事蓋誤耳。頌，協子。初見廣順元年三月。）
丁酉，幸太清觀。
右補闕袁鳳，坐檢田不實，責授曲阜縣令。（鳳，未見。）
己亥，德音減京畿及河北諸州死罪以下囚，旱故也。
壬寅，雨。
丁未，命吳廷祚齎詔赴秦州，赦尚波于等罪，所繫戎俘並釋遣之，賜以錦袍銀帶，遂罷采造務。
乙卯，幸迎春苑宴射。
秋七月己未，禁諸州中元張燈。
庚申，唐主遣客省使翟如璧來貢，謝生辰之賜也。（如璧，未見。）
江南降卒，其弱者不能軍，壬戌，歸數千人于唐。
乙丑，知舒州、左諫議大夫歷城馮瓚言：「州界有菰蒲魚鼈之利，居民每以自給。前防禦使司超增收為市征，漁奪苛細，疲俗告病，宜蠲除之。」上即從其請。
樞密直學士、司門郎中安平杜韡，美風儀，工尺牘，仕周世宗居近職，上章言事，頗中時病，然恃酒不遜。上時典禁衛，每優容之，於是罷為駕部郎中，宰相擬授韡諫議大夫，上不許。
乙亥，斬文思使常岑子勳於東市。勳少亡賴，嘗詐稱供奉官，至泗州，為長吏所覺，捕送闕下，故戮之。
先是，雲捷軍士有偽刻侍衛司印者，捕得，斬之。上曰：「諸軍比加簡練，尚如此不逞耶！」庚辰，命搜索，悉配海島。於是姦猾斂跡。
己卯，北漢捉生指揮使路貴等十一人來降，並補內殿直。
辛巳，遣給事中劉載等十一人，按行河北諸州旱田。
詔朝臣出使，還日，具所見民間利病以聞【一一】。
右衛率府率薛勳掌常盈倉，受民租，概量重，詔免勳官，配隸沂州，倉吏棄市。（舊錄以為二年事，今從新錄。
兖、濟、德、磁、洺五州蝗。
八月丙戌朔，敕大理卿范陽劇可久為光祿卿致仕。可久年逾七十，無請老意，上特命之。（新錄云可久懇求休退，國史亦同。今從會要。）
庚寅，以鎮海、鎮東節度副大使錢惟濬為建武節度使。惟濬，吳越王俶之子也。俶請授以嶺南旄鉞，上從之。
癸巳，詔開封府捕蔡河務綱官王訓等四人【一二】，磔於市。以訓等用糠覈土屑篮惡軍糧，為張儀等所告故也。賞儀等錦袍銀帶。
是日，遣引進使郭承遷會秦州吳廷祚率兵往尚書寨，驅蕃卒歸本部。
乙未，左拾遺、知制誥虞鄉高錫上言：「近廷臣承詔各舉所知，或有因行賂獲薦者。請自今許近親、奴婢、鄰里告訴，加以重賞。」又請注授法官及職官，各宜問書法十條以代試判，上皆施行之。
是月，安、復間有象食稼，遣使捕之。
左領軍衛將軍杜審瓊，昭憲太后之兄也，與其弟審肇、審進家于常山，於是悉召赴闕。
九月丙辰朔，以審瓊為左龍武大將軍，審肇為左神武大將軍，審進為左武衛大將軍，並致仕，賜第京師。太后無恙時，審瓊嘗先入見，置酒萬歲殿，上及皇弟光義以元舅故，皆捧觴列拜稱壽。
詔及第舉人不得呼知舉官為恩門、師門及自稱門生。
戊午，天平節度使、侍衛馬步軍都指揮使、同平章事石守信表解軍職，許之，特加爵邑。
庚午，秦州言尚波于獻伏羌縣地。
壬申，詔左諫議大夫崔頌與中使盧德岳等同修武成王廟。仍委頌檢討唐末以來謀臣、名將勳績尤著者以名聞。
癸酉，以次對章奏下尚書省集官參詳，其有裨政治可施行者以聞。
丙子，占城國遣使朝貢。
禁民伐桑棗為薪。又詔黃、汴河兩岸，每歲委所在長吏課民多栽榆柳，以防河決。
癸未，復置書判拔萃科。（國史於八月乙未，即書復置此科。今從實錄，蓋乙未始令有司條具，其施行實在癸未也。）
甲申，同州觀察判官徐光乘坐斷獄失實免官。
武安節度使【一三】、兼中書令周行逢病革，召其將吏，以其子保權屬之曰：「吾起壟畝為團兵，同時十人，皆以誅死，惟衡州刺史張文表（文表，朗州人，初見廣順二年。）獨存，常怏怏不得行軍司馬。吾死，文表必叛【一四】，當以楊師璠討之。如不能，則嬰城勿戰，自歸朝廷可也。」師璠與行逢鄉里姻戚，事行逢為親軍指揮使，數有功，行逢委信之。行逢卒，保權領留務。行逢崇信釋氏，廣度僧尼，齋懺不輟，每見僧，無老少，輒拜之，捧匜執帨，親為煎洗。因謂左右曰：「吾殺人多矣，不假佛力，何以解其冤乎。」（據九國志，保權以九月襲父位，而實錄於十月乙未乃書行逢卒，蓋因奏到之日耳。今從九國志，移附九月末。十國紀年亦繫之九月。）
冬十月乙酉朔，始賜文武常參官服。有司言：「故事，所賜止將相、學士及諸軍大校。」上曰：「不及百官，甚亡謂也。」乃並賜之。
丙戌，幸太清觀。遂幸造船務，觀習水戰。
戊子，以棣州團練使何繼筠為關南兵馬都監。
癸巳，有司上新刪定循資格、長定格、編敕格各一卷。詔選人三十以下依舊不得入令錄，餘皆可。
己亥，幸岳臺。命諸軍習騎射。遂幸玉津園。
廣濟縣令李守中坐贓，決杖配海門島。
辛丑，以樞密副使、兵部侍郎趙普為檢校太保、充樞密使。（按山堂考索作檢校太尉充樞密使。）樞密使不帶正官，自普始也。又以宣徽北苑使李處耘為宣徽南院使、兼樞密副使。處耘前自揚州召還，老幼遮道涕泣，累日不得去。
張文表聞周保權立，怒曰：「我與行逢俱起微賤，立功名，今日安能北面事小兒乎！」會保權遣兵更戍永州，路出衡陽，文表遂驅以叛，偽縞素，若將奔喪武陵者。過潭州，時行軍司馬廖簡知留後，素輕文表，不為之備。方宴飲，外白文表兵至，簡殊不介意，謂四座曰：「文表至則成禽，何足慮也。」飲啖如故。俄而文表率眾徑入府中，簡醉，不能執弓矢，但箕踞大罵，與座客十餘人皆遇害。文表取其印綬，自稱權留後事，具表以聞。
保權即命楊師璠悉眾禦文表，告以先人之言，感激涕泣。師璠亦泣，顧謂其眾曰：「汝見郎君乎，年未成人而賢若此。」軍士奮然，皆思自效。保權又遣使求援於荊南，且來乞師【一五】，文表亦上疏自理。（據渤海行年記，張文表攻下潭州在此年十月，而國史周保權傳乃云明年春，蓋誤也。按實錄，十二月甲辰已遣趙璲持詔宣諭文表，豈得卻在明年春始叛，蓋明年正月，文表尚據潭州耳。）
辛亥，畋近郊。
十一月丁巳，令諸州屬縣各置敕書庫。用宗正卿河間趙矩之議也。（矩，初見天福十二年。）
辛酉，大閱於西郊。
癸亥，詔羣臣使諸道，無得私有請託，違者當議其罪。（王稱東都事略：癸亥，詔曰：古稱使於四方，不辱君命，可謂士矣。自今使諸道，敢有求託者，寘其罪。）
甲子，又大閱於西郊。
上謂群臣曰：「晉、漢以來，衛士不下數十萬，然可用者極寡。朕頃案籍閱之，去其宂弱，又親校其擊刺騎射之藝，今悉為精銳，故順時令而講武焉。」詔殿前、侍衛兩司將校，無得宂占直兵，限其數，著于令。（此事附見，非因講武始下詔也。）
先是，案令文，州縣官撫育有方，戶口增益者，各準見戶每十分加一分，刺史、縣令各進考一等。其州戶不滿五千，縣戶不滿五百，各準五千、五百戶法以為分。若撫養乖方，戶口減耗，各準增戶法亦減一分，降考一等。主司因循，例不進考，唯按視闕失，不以輕重，便書下考。至是，有司上言：「自今請以減損戶口一分，科納係欠一分已上，並降考一等。如以公事曠遺，有制殿罰者，亦降一等。」
又言：「京官月限多少不等，有以三十六月為滿者，有以三十月者，有以二十月住支料錢者，有司逐年書校考第，並無準繩。自今請應有曹局料錢，京官並以三十月為滿。內有合校考第者，以此為限，其料錢一依舊例月數支給。」並從之。
唐主遣水部郎中顧彞來貢。（彞，未見。）
刑部尚書范陽邊歸讜三上章告老，授戶部尚書致仕。
荊南節度使高保勖寢疾，召牙內都指揮使長安梁延嗣謂曰：「我疾遂不起，兄弟孰可付之後事者？」延嗣曰：「公不念正懿王乎？先王舍其子繼沖，以軍府付公，今繼沖長矣。」保勖曰：「子言是也。」即以繼沖權判內外軍馬事。甲戌，保勖卒。（保勖卒於十一月二十日，從行年紀也，國史亦同，九國志乃在明年，今不取。）
丙子，三佛齊國王釋利耶、高麗國王昭並遣使來貢方物。
己卯，畋于近郊。
壬午，初頒曆於江南。
十二月丙戌，左贊善大夫段昭裔坐檢視民田失實，責授海州司法參軍。
丁亥，以武平節度副使、權知朗州周保權為武平節度使。
贈龍捷左廂都指揮使、江州防禦使馬全義為鎮國節度使。全義寢疾，上日遣醫診視，中使勞問不輟，且諭密旨【一六】曰：「候疾少間，當授河陽節鉞。」全義時疾已革，但叩頭稱謝。及卒，上為之流涕，特加寵秩。一子才七歲，召入禁中，賜名知節，補西頭供奉官，仍優恤其家。
舊制，強盜贓滿十匹者絞。庚寅，詔改為錢三千足陌者處死。（景祐二年八月又改。）
癸巳，詔中書門下：「每縣復置縣尉一員，在主簿之下，俸祿與主簿同。凡盜賊鬥訟，先委鎮將者，詔縣令及尉復領其事。自萬戶至千戶，各置弓手有差。」
五代以來，節度使補署親隨為鎮將，與縣令抗禮，凡公事專達於州，縣吏失職。自是還統於縣，鎮將所主，不及鄉村，但郭內而已。從樞密使趙普之言也。（此據普行狀。本志及會要云：太平興國二年，禁藩侯補親隨為鎮將，自此用本州牙吏為之，亦有宣補者，與此頗相關，當考。）
戊戌，蒲、晉、慈、隰、相、衛六州饑，詔所在發廩賑之。
庚子，有司上捕賊條，詔頒行之：「給以三限，限各二十日。第一限內獲者，令尉各減一選，獲踰半者，減兩選。第二限內獲者，各超一資，踰半，超兩資。第三限內獲者，令尉各加一階，踰半，加兩階。過三限不獲，尉罰一月俸，令半之。尉三罰，令四罰，皆殿一選；三殿，停官。令尉與賊鬥而盡獲者，並賜緋，尉除令，仍超兩資，令別加陞擢。」
甲辰，遣中使趙璲等齎詔宣諭潭、朗，聽張文表歸闕，且命荊南發兵助周保權。
上以西鄙羌戎屢為寇鈔，選授虢州刺史姚內贇為慶州刺史。內贇，平州人也。（內贇，初見顯德六年四月。）
上謂近臣曰：「安邊御眾，須是得人。若分邊寄者能稟朕意，則必優卹其家屬，厚其爵祿，多與公錢及屬州課利，使之回圖，特免稅算【一七】，聽其召募驍勇，以為爪牙。苟財用豐盈，必能集事，朕雖減後宮之數，極於儉約，以備邊費，亦無所惜也。」（據經武聖略，建隆三年，太祖有是言，因姚內贇捍西邊，附見此。）
是歲，周鄭王出居房州。（新、舊錄並稱鄭王以建隆三年出居房州【一八】。王皞唐餘錄乃云鄭王以開寶三年自西宮出。恐誤也，今不取。）
河北、陝西、京東諸州旱、蝗，河北尤甚，悉蠲其租。
蜀主命官磨勘四鎮、十六州逋稅，自廣政十五年至二十年，別行追督。龍遊令成都田淳上疏諫，其略曰：「今甲子欲交，陰陽變動，天運人事，合有改更。如采厚斂之末議，必亂經國之大倫，此犯天意者一也。太一所行，將離分野，初來為福，末去為譴，轉災作福，是宜早圖。若更倍賦加租，則將有不測之禍，此犯天意者二也。四海財貨，盡屬至尊，散在民間，積為貲產，或有科索，誰敢抵拒，陛下何不舍其小畜以成大有乎？此損君道者一也。夫百姓，六軍之主也，百姓足則軍莫不足，百姓不足，軍孰與足？務奪百姓，專贍六軍，此其損君道者二也。」蜀主不能用。淳每謂所親曰：「吾觀僭偽改廳堂為宮殿，改紫綬為黃服，改前驅為警蹕，改僚佐為卿相，改妻妾為妃后，何如常稱成都尹，乃無滅族之禍乎。」聞者皆為之恐，淳論議自若。或謂淳曰：「如君之才，固堪重寄，宜稍低抑，便至金鑾玉堂。」淳曰：「吾安能附狗鼠哉。」蓋指樞密使王昭遠輩也。（王昭遠，初見乾祐元年。）
南漢許彥真既殺鍾允章，益恣橫，惡龔澄樞等居己上，頗侵其權，澄樞怒。會有告彥真與先主麗妃私通者，澄樞發其事。彥真懼，與其子謀殺澄樞。澄樞遣西班將軍王仁遇告彥真父子謀反，下獄，族誅之。（鍾允章，見乾祐元年。許彥真，見顯德六年。）
南漢主納李託二女，長為貴妃，次為美人，皆有寵。拜託為內太師，政事必先稟託而後行。（李託，見顯德六年。）
注　釋
【一】舉主坐之「主」字原脫，據宋本、活字本補。
【二】仍須直書其事「仍」原作「乃」，據宋本、宋撮要本、閣本及治蹟統類卷二九改。宋會要職官六○之一作「仍許直書其事」。
【三】詔自今宰相樞密使帶平章事兼侍中中書令節度使者宋本、閣本同。按孫逢吉職官分紀卷三作「詔今後宰相，樞密使、節度使帶平章事，兼侍中、中書令者」，疑「節度使」三字應在「樞密使」下。
【四】決大辟訖「大辟」原作「人辟」，據各本改。
【五】八品押南省五品各本同。按編年綱目卷一、宋朝事實卷一二，此句均作「六品押南省五品」。尋文義，疑「八品」應作「六品」。
【六】節度使在諸司三品下各本同。按編年綱目卷一、治蹟統類卷二九，「三品」均作「二品」。
【七】甚愆典禮「甚」原作「其」，據閣本及東都事略卷一改。
【八】己為副使「己」原作「以」，據宋本、閣本及長編紀事本末卷一、十朝綱要卷一改。
【九】仍以內殿直都指揮使楊光美為軍使「都」原作「督」，據宋本、閣本改。
【一○】檢察差役「差役」原作「差使」，據宋本及編年綱目卷一、通考卷一二職役考改。
【一一】具所見民間利病以聞「具」原作「其」，據宋本、閣本及宋史全文卷一改。
【一二】詔開封府捕蔡河務綱官王訓等四人「蔡河務」原作「察河務」，據宋本、閣本及宋史卷一太祖紀改。
【一三】武安節度使宋本、閣本及長編紀事本末卷一同。按舊五代史卷一一六周書世宗紀、卷一三三劉言傳均載：顯德三年七月，以周行逢為朗州大都督，充武平軍節度使。路振九國志卷一一周行逢傳、宋史卷四八三湖南周氏傳俱作「武平軍節度使」。武平軍，周廣順三年以朗州升，在武安軍之上。疑此處「武安」當作「武平」。
【一四】文表必叛「叛」原作「判」，據各本改。
【一五】且來乞師「且」原作「其」，據宋本、閣本及長編紀事本末卷一、宋史全文卷一改。
【一六】且諭密旨「且」原作「但」，據宋本、閣本改。宋史卷二七八馬全義傳作「仍諭密旨」。
【一七】使之回圖特免稅算「回圖」原作「固圉」，據宋本、宋撮要本改。按編年綱目卷一載，姚內斌為慶州刺史，「郡中筦榷之利悉與之，恣其圖回貿易，免所過征稅。」通鑑卷二八三後晉紀：天福八年九月，契丹以喬榮為回圖使，胡三省注云：「凡外國與中國貿易者，置回圖務，猶今之回易場也。」本書卷一七開寶九年十一月庚午編載：太祖對控禦西、北將帥，「所部州縣筦榷之利悉與之，資其回圖貿易，免所過征稅。」卷六○景德二年六月甲午亦有聽西夏「回圖往來」之文。本編此處以作「回圖」為是。
【一八】出居房州「出居」原作「北居」，據各本改。

[book_title]卷四　乾德元年（癸亥，963）
起太祖乾德元年正月盡是年閏十二月
春正月乙卯，遣使九人發關西道鄉兵赴慶州。
丁巳，發近甸丁夫數萬，修築河隄，左神武統軍陳承昭護其役。
戊午，遣酒坊副使河間盧懷忠、氊毯使洛陽張勳、（實錄稱張繼勳，國史無「繼」字，今從國史。）染坊副使康延澤等率步騎數千人並赴襄州。延澤，福之子也。（福，初見天成四年。）
己未，賜江南及吳越戰馬、駝、羊有差。
庚申，以山南東道節度使、兼侍中慕容延釗為湖南道行營都部署，樞密副使李處耘為都監，遣使十一人，發安、復、郢、陳、澶、孟、宋、亳、潁、光等州兵會襄陽，以討張文表。
先是盧懷忠使荊南，上謂曰：「江陵人情去就，山川向背，我盡欲知之。」懷忠使還，報曰：「高繼沖甲兵雖整，而控弦不過三萬，年穀雖登，而民困於暴斂。南通長沙，東距建康，西迫巴蜀，北奉朝廷，觀其形勢，蓋日不暇給，取之易耳【一】。」於是上召宰相范質等謂曰：「江陵四分五裂之國，今假道出師，因而下之，蔑不濟矣。」壬戌，李處耘辭，上遂以成算授之。
癸亥，命太常卿邊光範權知襄州，戶部判官滕白為南面軍前水陸轉運使。（滕白，未見。）
乙丑，幸造船務觀造戰船。
丙寅，以張勳為南面行營馬軍都監，盧懷忠為步軍都監。
丙子，詔荊南發水兵三千人赴潭州。
己卯，女真國遣使來貢方物。
庚辰，以荊南節度副使、權知軍府事高繼沖為荊南節度使。
楊師璠之討張文表也，兵稍失利。相持既久，文表出戰，師璠大敗之，遂取潭州，執文表。
初，文表聞王師來伐，潛送款於趙璲，具言奔喪朗州，為廖簡所薄，因即私鬥，實無反心。璲自以奉詔諭文表，得其歸順，甚喜，即遣使撫慰之。師璠兵既入城，縱火大掠，而璲亦繼至。明日，饗將吏於延昭門，指揮使高超語其眾曰：「觀中使之意，必活文表。若文表至闕，圖害朗州，我輩無遺類矣。」乃斬文表於市，盡臠食其肉。及宴罷，璲召文表，超曰：「文表復謀為亂，已斬之矣。」璲太息久之。（楊師璠以三年十月出師，四年正月張文表乃成擒，其間必有相持守處，而史及雜記傳皆不載。五代史稱師璠至平津亭，文表出戰，即敗之。大定錄亦稱未逾月，師璠遂斬文表。而九國志則載師璠始為文表所敗，王師將至，文表乃送款，朗兵因得入城，竟不載師璠勝負何如。並疑未得其實。五代史及大定錄日月太迫，與事不合。而九國志所云朗兵因王師得入城，亦必差錯。恐師璠初為文表所敗，已而相持守，後乃得勝於平津亭，因破潭州。而文表蓋嘗遣使詣趙璲乞降，潭州既破，璲適至耳，非因璲至潭州始破也。）
是月，詔無得追縣吏會州。五代以來，收稅畢，州符追縣吏，謂之「會州」。縣吏厚斂於里胥，以賂州吏，里胥復率於民，民甚苦之也。（此據本志在此年此月。）
二月甲申朔，翰林學士、中書舍人王著，責授比部員外郎。著嗜酒，不拘細行。嘗乘醉夜宿娼家，為巡吏所執，既知而釋之，密以事聞，上置不問。於是，宿直禁中，夜叩滋德殿求見。上令中使引陞殿，近燭視著，髮倒垂被面，乃大醉矣。上怒，發前事黜之。御史中丞劉溫叟等並坐失於彈劾，奪兩月俸。
上聞高繼沖託以供億王師，貸民錢帛，下詔止之。
丙戌，天雄節度使符彥卿來朝，對於廣政殿，賜襲衣、玉帶。上欲使彥卿典兵，樞密使趙普以為彥卿名位已盛，不可復委以兵柄，屢諫，不聽。宣已出，普復懷之請見，上迎謂曰：「豈非符彥卿事耶？」對曰：「非也。」因別以事奏，既罷，乃出彥卿宣進之。上曰：「果然，宣何得在卿所？」普曰：「臣託以處分之語有未備者，復留之，惟陛下深思利害，勿復悔。」上曰：「卿苦疑彥卿，何也？朕待彥卿至厚，彥卿豈能負朕耶？」普曰：「陛下何以能負周世宗？」上默然，事遂中止。
高繼沖自以年幼，未知民事，刑政、賦役委節度判官孫光憲，軍旅、調度委衙內指揮使梁延嗣，謂曰：「使事事得中，人無間言，吾何憂也。」
李處耘至襄州，時慕容延釗被病，詔令肩輿即戎事。處耘先遣閤門使臨洺丁德裕諭繼沖以假道之意，請具薪水給軍。繼沖與其僚佐謀，以民庶恐懼為辭，願供芻餼百里外。處耘又遣德裕往，光憲及延嗣請許之。兵馬副使李景威說繼沖曰：「今王師雖假道以收湖湘，然觀其事勢，恐因而襲我。景威願效犬馬之力，假兵三千，於荊門中道險隘處設伏，候其夜行，發伏攻其上將，王師必自退却，回軍收張文表以獻於朝廷，則公之功業大矣。不然，且有搖尾求食之禍。」繼沖曰：「吾家累歲奉朝廷，必無此事，爾無過慮，況爾又非慕容延釗之敵乎？」景威又曰：「舊傳江陵諸處有九十九洲，若滿百則有王者興。自武信王之初，江心深浪之中，忽生一洲，遂滿百數，昨此洲漂沒不存，茲亦可憂也。」光憲謂繼沖曰：「景威，峽江一民爾，安識成敗。且中國自周世宗時，已有混一天下之志。聖宋受命，凡所措置，規模益宏遠。今伐文表，如以山壓卵爾。湖湘既平，豈有復假道而去耶！不若早以疆土歸朝廷，去斥堠，封府庫以待，則荊楚可免禍，而公亦不失富貴。」繼沖以為然。景威知計不行，出而歎曰：「大事去矣，何用生為！」因扼吭而死。景威，歸州人也。繼沖遣延嗣與其叔父掌書記保寅，奉牛酒來犒師，且覘師之所為。
壬辰，師次荊門，處耘見延嗣等，待之有加，諭令翼日先還。延嗣喜，馳使報繼沖以無虞。荊門距江陵百餘里，是夕，延釗召延嗣等宴飲於其帳，處耘將輕騎數千倍道前進。繼沖初但竢保寅、延嗣之還，遽聞大軍奄至，即皇恐出迎，遇處耘於江陵北十五里。處耘揖繼沖，令待延釗，而率親兵先入，登北門。比繼沖與延釗俱還，則王師已分據衝要，布列街巷矣。繼沖大懼，即詣延釗，納牌印，遣客將王昭濟等奉表以三州，十七縣，十四萬二千三百戶來歸。
癸巳，幸玉津園。
王師既收荊南，益發兵，日夜趨朗州。周保權懼，召觀察判官桂人李觀象（觀象，初見廣順元年。）謀之，觀象曰：「凡所以請援於朝者，誅張文表耳。今文表已誅，而王師不還，必將盡取湖湘之地也。然我所恃者，北有荊渚，以為唇齒。今高氏束手聽命，朗州勢不獨全，莫若幅巾歸朝，幸不失富貴。」保權將從之，指揮使張從富（從富，未見。）等不可，乃相與為距守計。
慕容延釗使丁德裕先路安撫。德裕至朗州，從富等不納，盡撤部內橋梁，沈船舫，伐木塞路，德裕不敢與戰，退軍須朝旨。延釗以聞。庚子，荊南表至，上復命高繼沖為節度使，遣樞密承旨王仁贍赴荊南巡檢。
辛亥，以梁延嗣為復州防禦使，孫光憲為黃州刺史，王昭濟為左領軍衛將軍。上聞李景威之謀，曰：「忠臣也。」命王仁贍厚卹其家。
上遣使諭周保權及將校曰：「爾本請師救援，故發大軍以拯爾難，今妖駆既殄，是有大造於汝輩也，何為反距王師，自取塗炭，重擾生聚！」保權為左右所制，執迷不復，遂進討之。慕容延釗遣戰棹都監武懷節等分兵趣岳州，大破賊軍於三江口，獲船七百餘艘，斬首四千餘級，遂取岳州。（實錄於三月初八日始書此，蓋用延釗奏到日也。然取岳州當在二月末，今移入而不書日。十國紀年亦繫之二月。解暉傳云：偽統軍使黃從志以岳州拒命，暉率舟師討平之，生擒從志及偽將校十四人，俘斬數千騎，溺死者甚眾。暉時為戰棹都指揮使，疑此即三江口之捷也。事略不同，因不別出。）
是月，遣使往澶、滑、魏、晉、絳、蒲、孟等州，（案宋史作澶、滑、衛、魏、晉、絳、蒲、孟八州，此脫去「衛」字。）開倉賑貸。
權知貢舉浚儀薛居正奏進士合格者八人。
三月，張從富等出軍於澧州南，與王師遇，未及交鋒，賊軍望風而潰。李處耘逐北至敖山寨，賊棄寨走，俘獲甚眾。處耘擇所俘體肥者數十人，令左右分食之，少健者悉黥其面，令先入朗州。會暮，宿寨中。遲明，慕容延釗繼至。所黥之俘得入城，悉言被擒者為王師所啗食。賊眾大懼，縱火焚州城，驅略居民，奔竄山谷。壬戌，王師入朗州，擒張從富於西山下，梟其首。賊將汪端劫周保權並家屬亡匿江南岸僧舍。李處耘遣麾下將田守奇（守奇，未見。）往捕之。端棄保權走，守奇獲保權以歸。於是盡復湖南舊地，凡得州十四，監一，縣六十六，戶九萬七千三百八十八。
庚午，命戶部侍郎呂餘慶權知潭州。
辛未，幸金鳳園，召符彥卿等習射，上七發皆中的。彥卿等進馬為賀。徧賜從臣馬及銀器有差。
癸酉，吏部尚書張昭等上言：「準詔徒、流、笞、杖刑名應合該除免當贖上請外，據法書輕重等第用常刑杖施行，令臣等詳定可否聞奏者。伏以五刑之制，百代所遵，雖沿革之不同，貴重輕之無撓，仰承睿旨，別定明文，俾官吏之依憑，絕刑名之出入，請宣付有司頒行。凡流刑四：加役流，杖二十，配役三年；流三千里，杖二十，配役一年；二千五百里，杖十八，配役一年；二千里，杖十七，配役一年。徒刑五：徒三年，杖二十；二年半，杖十八；二年，杖十七；一年半，杖十五；一年，杖十三。杖刑五：杖一百，為杖二十；九十，為十八；八十，為十七；七十，為十五；六十，為十三。笞刑五：笞五十，為笞十；四十、三十，為八；二十、一十【二】，為七。舊據獄官令用杖，至是定折杖格，常行官杖長三尺五寸【三】，大頭闊不過二寸，厚及小頭徑不過九分。小杖不過四尺五寸，大頭徑六分，小頭徑五分。徒、流、笞、杖，通用常行杖。流罪決訖，役一年；加役流決訖，役三年。徒罪決而不役。徒流皆背受，笞、杖皆臀受，訊杖如舊制。」
戊寅，湖南捷書至，羣臣稱賀。
是月，令州縣復置義倉，官所收二稅，石別輸一斗貯之，以備凶儉。（此據國史志及會要，新、舊錄並無之。）
夏四月甲申，以旱，分命使徧禱京城祠廟，是夕雨。
德音減荊南、潭朗州死罪囚，流以下釋之，配役人放還；蠲三年以前逋稅及場院課利；管內文武官吏並依舊，仍加恩，立功者優其秩；行營諸軍厚賜之，略獲生口，各還其主。
乙酉，始命刑部郎中賈玭等通判湖南諸州。（玭，未見。）
遣給事中李昉祭南岳，尋有詔權知衡州。
丁亥，幸國子監，遂幸武成王廟，宴射玉津園。
戊子，禁湖南競渡。
詔自今祠祭宿齋，並令儀鑾司供帳，務極嚴潔【四】。
庚寅，出內府錢，募諸軍子弟數千人，鑿池於朱明門外，引蔡水注之。造樓船百艘，選卒，號水虎捷，習戰池中。命右神武統軍陳承昭董其役。
辛卯，王處訥上新定建隆應天曆，上為曆序，頒行之。
壬辰，遣中使賜湖南行營將士茶藥，及立功將士錢帛有差。
丙申，兵部郎中、監秦州稅曹匪躬棄市，海陵、鹽城兩監屯田副使張藹除籍為民，並坐令人齎輕貨往江南、兩浙販易，為人所發故也。
戊戌，符彥卿辭歸鎮。
庚子，以華州團練使大城張暉為鳳州團練使、兼西面行營巡檢壕寨使。暉前在華州，治有善狀。上既誅李筠，將事河東，召暉入覲，問以計策。暉曰：「澤、潞瘡痍未瘳，軍務洊興，恐不堪命。不若戢兵育民，俟富庶而後圖之。」上慰勞遣還。於是始謀伐蜀，乃徙暉鳳州。暉盡得其山川險易，因密疏進取之計。上覽之，甚悅。
清源留後張漢思，年老醇謹，不能治軍旅，事皆決於副使陳洪進。漢思諸子並為牙將，頗不平，圖害洪進。漢思亦患其專，乃大饗將吏，伏甲於內，將殺洪進。酒數行，地忽大震，棟宇傾側，坐立皆不自持，同謀者懼，以告洪進。洪進亟出，眾驚悸而散。漢思事不成，慮洪進先發，常嚴兵為備。洪進子文顯、文灝，俱為指揮使，勒所部欲擊漢思，洪進不許。
癸卯，（此據實錄所載賜李煜詔書。）洪進袖置大鏁，從二子常服安步入府中，直兵數百人，皆叱去之，漢思方出內閤，洪進即自外鏁其門，謂漢思曰：「軍吏以公耄荒，請洪進知留務，眾情不可違，當以印見授。」漢思錯迕，不知所為，乃自門扇間投印與之。洪進遽召將校吏士告之曰：「漢思不能為政，授吾印矣。」將吏皆賀。即日，遷漢思外舍，以兵衛送，遣使請命於唐，又遣牙將魏仁濟間道奉表來告。漢思退居數年，以壽終。（徐鉉江南錄並九國志，載洪進遣使告李煜，煜即以洪進為清源節度使，國史因之。按煜再上表，乞寢洪進恩命，安得便自除洪進節度使也，今不取。國史又稱荊湖平，洪進懼，始遣魏仁濟。按洪進既奪漢思印，即遣仁濟告於朝，不緣平荊湖也。）
慕容延釗言辰、錦、溪、敍等州各納牌印請命。
甲辰，詔重鑿砥柱三門。
令涇、原、邠、慶州不得補蕃人為沿邊鎮將。
命磁州分閑田以處北漢降民，仍賜耕牛及錢米。
乙巳，幸玉津園，閱諸軍騎射。
丙午，以樞密直學士、戶部侍郎薛居正權知朗州。
賜湖南民今年茶稅。
禁峽州鹽井。
辛亥，貸澶州民種糧。
令諸州造輕車以給餽運。
又令諸州受民租籍，不得稱分、毫、合、勺、銖、釐、絲、忽，錢必成文，絹帛成尺，粟成升，絲緜成兩，薪藁成束，金銀成錢。（此據本志在此年三月。）
五月壬子朔，慕容延釗言唐主遣使以牛酒來犒師。
命近臣徧禱在京祠廟，旱故也。又遣中使馳驛禱於嶽瀆。
乙卯，詔改萊州掖縣崇善鄉為義感鄉，輯俗里為和順里。先是里民徐承珪嘗為贊皇令，歸葬父母，率兄弟負土成墳，園中瓜合蔕，木連理，本州上言，故有是命。
己未，詔蜀邸吏將卒先在江陵者，並賜緡帛，遣還其國。
鳳翔節度使、贈太傅、岐元靖王王景卒。
辛酉，命樞密直學士、尚書左丞高防權知鳳翔府。
甲子，高繼沖籍伶官一百四十三人來獻，詔悉分賜諸大臣。
乙丑，命鐵騎都將李懷義、內班都知趙仁璲增修宮闕。（懷義、仁璲，未見。）
丁卯，詔荊南軍士年老者聽自便。
戊辰，以工部侍郎艾穎為戶部侍郎致仕。先是，上命執政擇廷臣董在京諸倉。執政以班簿進，穎首中選。穎自以清望官，不宜親濁務，辭不肯為，上曰：「惟致仕乃可免耳。」穎遂請老，從之。穎，須城人也。（穎，初見顯德五年。）
癸酉，幸玉津園。
丁丑，明德門成。
蜀宰相李昊言於蜀主曰：「臣觀宋氏啟運，不類漢、周，天厭亂久矣，一統海內，其在此乎。若通職貢，亦保安三蜀之長策也。」蜀主將發使，樞密使王昭遠固止之，乃以文思使景處瑭（處瑭，未見。）等率兵屯峽路，又遣使往涪、瀘、戎等州閱櫂手，增置水軍。
六月乙酉，詔免潭州諸縣舊例雜配之物。
壬辰，以大熱，罷京城營造，賜工匠等紵衣巾履。
初，上幸武成王廟，歷觀兩廊所畫名將，以杖指白起曰：「起殺已降，不武之甚，胡為受饗於此？」命去之。左拾遺、知制誥高錫因上疏論王僧辯不克令終，不宜在配饗七十二賢之列。乃詔吏部尚書張昭、工部尚書竇儀與錫別加裁定，取功業始終無瑕者。癸巳，昭等共議請升漢灌嬰、後漢耿純王霸祭遵班超、晉王渾周訪、宋沈慶之、後魏李崇【五】傅永、北齊段韶、後周李弼、唐秦叔寶張公謹唐休璟渾瑊裴度李光顏李愬鄭畋、梁葛從周、後唐周德威符存審凡二十三人；退魏吳起、齊孫臏、趙廉頗、漢韓信彭越周亞夫、後漢段紀明、魏鄧艾、晉陶侃、蜀關羽張飛、晉杜元凱、北齊慕容紹宗、梁王僧辯、陳吳明徹、隋楊素賀若弼史萬歲、唐李光弼王孝傑張齊丘郭元振凡二十二人。詔塑齊相管仲像於堂，畫魏西河太守吳起於廡下，餘升退如昭等議。
乙未，祕書郎、直史館管城梁周翰上言：
臣聞天地以來，覆載之內，聖賢交騖，古今同流，校其末年，鮮克具美。周公，聖人也，佐武王定天下，輔成王騳阼階，盛德大勳，蟠天極地，外則淮夷作難，內則管、蔡流言，疐尾跋胡，垂至顛頓，偃禾仆木，僅得辨明。此可謂之盡善哉？臣以為非也。孔子，亦聖人也，刪詩、書，定禮、樂，祖述堯、舜，憲章文、武，卒以栖遑捨魯，奔走厄陳，雖苟合於定、哀，曾不容於季、孟。又嘗履盜跖之虎尾，聞南子之珮聲，遠惡慎名，未見其可。其受學之門人，則宰予覆族，仲由凶死。此又可謂之盡善哉？臣以為非也。自餘區區後賢，瑣瑣立事，比於二聖，曾何足云，而欲責其磨湼不渝，求其終始如一者，臣竊以為難其人矣。
洎乎唐室，崇獎太公，厥意無他，其理自顯。蓋以天下雖大，不可去兵，域中有爭，未能無戰。資其佑民之道，立其為武之宗，覬張國威，遂進王號。貞元之際，祀典益修，因以歷代武臣陪饗廟貌，如文宣釋奠之制，有弟子列侍之儀，事雖不經，義足垂勸。況於曩日，不乏通賢，詰難討論，亦云折中。今若求其義類，別定否臧，以羔袖之小疵，忘狐裘之大善，恐其所選，僅有可存。
只如樂毅、廉頗，皆奔亡而為虜；韓信、彭越，悉葅醢而受誅。白起則賜劍杜郵，伍員則浮屍江澨。左車亦奔軍之將，孫臏實刑餘之人。穰苴則憤卒齊庭，吳起則非命楚國。周勃稱重，有置甲尚方之疑。陳平善謀，蒙受金諸將之謗。亞夫則死於獄吏，鄧艾則追於檻車。李虎通中，廣後期而自剄。竇金陳廡，嬰植黨而喪身。鄧禹敗於回溪，終身無董戎之寄。馬援死於蠻徼，還尸闕遣奠之儀。其餘諸葛亮之儔，事偏方之主；王景略之輩，佐閏位之君。關羽則為仇國所擒，張飛則遭帳下所害。凡此名將，悉皆人雄，苟欲指瑕，誰當無累？或從澄汰，盡可棄捐。況其功業穹隆，名稱烜赫，樵夫牧嗫，咸所聞知，列將通侯，竊所歸慕。若一旦除去神位，擯出祠庭，吹毛求異代之非，投袂忿古人之惡，必使時情頓惑，竊議交興。景行高山，更奚瞻於往躅，英魂烈魄，將有恨於明時。
伏見陛下方勵軍戎，將遏亂略，講求兵法，締創武祠，蓋所以勸激武臣，資假陰助。忽使長廊虛邈，僅有可圖之形，中殿前空，不具配食之坐。似非允當，臣竊惑焉。深惟事貴得中，用資體要，若今之可以議古，恐來者亦能非今。願納臣微忠，特追明敕。從新議則恐泥，仍舊貫則稍優。或以矛盾相違，攻拒異效，即乞下臣此疏，廷議其長，於所執眾寡之中，即厥理是非可見。」
上以升降之制，有所懲
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:46:47-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>