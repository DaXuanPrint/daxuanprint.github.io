<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷之一,卷之二,卷之三,卷之四,卷之五,卷之六,卷之七,卷之八,卷之九,卷之十,卷之十一,卷之十二,卷之十三,卷之十四,卷之十五,卷之十六,卷之十七,卷之十八,卷之十九,卷之二十,卷之二十一,卷之二十二,卷之二十三,卷之二十四,卷之二十五,卷之二十六,卷之二十七,卷之二十八,卷之二十九,卷之三十,卷之三十一,卷之三十二,卷之三十三,卷之三十四,卷之三十五,卷之三十六,卷之三十七,卷之三十八,卷之三十九,卷之四十,卷之四十一,卷之四十二,卷之四十三,卷之四十四,卷之四十五,卷之四十六,卷之四十七,卷之四十八">
<meta name="description" content="《仁宗睿皇帝实录》（清实录嘉庆朝实录）374卷。全称《大清仁宗受天兴运敷化绥猷崇文经武孝恭勤俭端敏英哲睿皇帝实录》。嘉庆二十五年(1820)九月，道光皇帝继位之初，令大学士曹振镛、戴均元等人开馆纂修，道光四年。(1824)。成书。书中记载了颙琰自嘉庆元年(1796)继位，至嘉庆二十五年(1820)七月在位期间，关于政治、经济、文化等方面所采取的一系列措施和活动。嘉庆年间是清朝由极盛而走向衰弱的转折点和过渡时期，虽然各种危机尚未爆发，但各种弊端却已逐渐显露出来，因此，此书对于清史和爱新觉罗家族史研究具有重要">
<title>大清仁宗睿皇帝实录_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">大清仁宗睿皇帝实录</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]3487731</span> <br/>
          说明： <span class="inputVal" id="bkdec">《仁宗睿皇帝实录》（清实录嘉庆朝实录）374卷。全称《大清仁宗受天兴运敷化绥猷崇文经武孝恭勤俭端敏英哲睿皇帝实录》。嘉庆二十五年(1820)九月，道光皇帝继位之初，令大学士曹振镛、戴均元等人开馆纂修，道光四年 (1824) 成书。书中记载了颙琰自嘉庆元年(1796)继位，至嘉庆二十五年(1820)七月在位期间，关于政治、经济、文化等方面所采取的一系列措施和活动。嘉庆年间是清朝由极盛而走向衰弱的转折点和过渡时期，虽然各种危机尚未爆发，但各种弊端却已逐渐显露出来，因此，此书对于清史和爱新觉罗家族史研究具有重要的价值。</span> <br/>
          封面： <span class="inputVal" id="bkimg">Z_5999.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]大清仁宗睿皇帝实录
[book_author]佚名
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]3487731
[book_dec]《仁宗睿皇帝实录》（清实录嘉庆朝实录）374卷。全称《大清仁宗受天兴运敷化绥猷崇文经武孝恭勤俭端敏英哲睿皇帝实录》。嘉庆二十五年(1820)九月，道光皇帝继位之初，令大学士曹振镛、戴均元等人开馆纂修，道光四年 (1824) 成书。书中记载了颙琰自嘉庆元年(1796)继位，至嘉庆二十五年(1820)七月在位期间，关于政治、经济、文化等方面所采取的一系列措施和活动。嘉庆年间是清朝由极盛而走向衰弱的转折点和过渡时期，虽然各种危机尚未爆发，但各种弊端却已逐渐显露出来，因此，此书对于清史和爱新觉罗家族史研究具有重要的价值。
[book_img]Z_5999.jpg


[book_title]卷之一
监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修
仁宗受天兴敷化绥猷崇文经武孝恭勤俭端敏英哲睿皇帝讳颙琰高宗法天隆运至诚先觉体元立极敷文奋武钦明孝慈神圣纯皇帝第十五子也。母孝仪恭顺康裕慈仁端恪翼天毓圣纯皇后魏佳氏。原任内管领加封承恩公清泰之女。德备安贞。性成淑慎。事高宗纯皇帝恪襄内治。克协坤仪。毓瑞肇祥。以乾隆二十五年庚辰十月初六日丑时。诞上于御园之天地一家春。是年元旦。高宗御制试笔诗句云。榑木初晖少海红。御绘岁朝图志语。有以迓新韶嘉庆之句。元辰宝字宛与纪号潜符。圣集流传读者识为天心素定焉。上生而神灵。天表奇伟。隆准丰颐。举止凝重。神明内蕴。睿虑渊通。自六龄就傅。受书帘兵部侍郎奉宽。年十三。通五经。学今体诗于工部侍郎谢虑。学古文古体诗于侍讲学士朱圭。天藻浚发。英词炳蔚。援笔立就。动成典则。而性尤纯孝。七龄时。谒孝圣宪皇后于盘山行殿。渥承饴爱。事高宗纯皇帝孝仪纯皇后寝门问视。婉愉孺慕。典惬欢心。以是冲龄备蒙恩眷。癸巳十四岁。上元前夕。曲宴亲藩。特命奉觞上寿。是年。高宗遵密建家法亲书上名缄固。藏乾清宫正大光明扁上。长至南郊大祀复以上名默告祈加眷佑是日复命祀东陵。隐然以神器攸归。面稽天祖凝承宝命。实始于兹。甲午赐成大婚礼。是为孝淑睿皇后。上定省之暇。懋学稽古。日居书室。惟究心治法源流古今得失。参稽考证。寒暑罔闲。所居书室五楹。尝取三余之义。颜以味余。摛藻抒文。卷轴日富。后所刊诗文全集四十卷是也。尤喜读诸史通鉴。上下三千年治迹。了然贯彻。御极后几余遣兴依史分题制咏。遂成全帙。自乙酉六龄时。随驾至木兰高宗巡视江浙。祗谒阙里。及岁行秋狝。恒侍行幄赓天章数蒙奖赉。咏龙井诗有泉雷忽疑雨竹春不知秋十字丹毫所点定也。癸卯。高宗诣盛京恭谒祖陵命上随侍行礼。复以宗祏有托。敬告太祖太宗之前仰祈灵爽式凭永垂昭鉴。乙巳。耕耤。特命从耕播种。己酉。封嘉亲王。是时上储位早定。虽未经宣示。而眷遇日隆。每岁两陵春祀。坛庙荐祈。多命恭代行礼。主鬯精禋。期以灵承景福。紫微东偏曰毓庆宫。上养正时所居也。分邸后。移居撷芳殿。至建储未宣谕之前。又重葺是宫。复命居之。并赐继德堂额。与从前避暑山庄松鹤斋后赐额同名。盖密迩趋庭。祗承堂构。早寓付托深心。乙卯。高宗纯皇帝抚临函夏于是六十年。圣寿八十有五。溯自践阼之初。曾以纪年周甲归政告天至是果符初愿。又自密建以来。二十二年。灼见上仁孝端醇克肩重器。爰命礼官撰吉。于是年颁朔以前九月初三日。御勤政殿集王公百官。启密缄。册上为皇太子仍于岁前诹期祗告天地宗庙社稷。于明年丙辰元旦。御太和殿亲授宝玺传位于上诏以是年为嘉庆元年。敬惟自古帝王。以圣人相禅者惟尧舜禹。而伊耆妫姒。与继体殊。惟高宗创举盛仪。前无邃古惟上缵膺洪绪。克享天心圣圣相承。用能孚定志于青宫典学之初。受成命于苍璧礼天之后。洎乎初元授政。文谟武略。日侍祗承。两圣同堂。三年一日。至四载以后。犹必恪遵考训。时廑前猷。以高纯皇帝之心为心。以高宗纯皇帝之法为法。大哉至矣。天子之孝无以加已。乃能乂安中外。绥辑寰瀛。庆洽天人。禧均覆载。贻万万世无疆之休。兹惟景缅前光。奉扬大训。用即敕谕所颁。暨御制诗集所载。敬稽育德以来。至于受玺条次始末。备书首简。着开辟未有之盛轨焉
嘉庆元年。丙辰。春。正月。戍申朔。上侍太上皇帝诣奉先殿行礼。
○诣堂子行礼。
○遣官祭太庙后殿。
○太上皇帝御太和殿。传位于上。上即位。
○是日。銮仪卫陈卤簿于太和殿前。步辇于太和门外。五辂、及驯象、仗马、黄盖、云盘、均于午门外。乐部设中和韶乐于太和殿前檐下。丹陛大乐于太和门内。导迎乐、及龙亭、香亭、均于午门外。銮仪卫于太和殿中楹内设上拜褥。内阁礼部鸿胪寺官。于太和殿东楹设诏案。西楹设表案。又设黄案丹陛中。内阁学士奉传位诏书于东楹案上。礼部官陈传位贺表于西楹案上。内务府官于太上皇帝御座左右旁。设几二。大学士。内阁学士。诣乾清门请皇帝之宝。内阁学士恭奉。大学士从。设左旁几上。大学士二人立殿檐下。内外王公以下文武百官。朝服咸集。朝鲜。安南。暹罗。廓尔喀等国使臣。列于班末。礼部堂官。诣毓庆宫启请。上朝服祗俟。届时。后护内大臣。率侍卫二十员。于乾清门外。礼部堂官于门阶下。前引大臣于太和殿后阶下。咸左右序立。礼部堂官奏请太上皇帝礼服乘舆出宫。上随行礼部堂官前引。后护内大臣从。至中和殿后降舆。太上皇帝御中和殿升座。上在惟内西向立。鸿胪寺官引执事大臣官员行九叩礼。侍班官先趋出。就朝班位立。中和韶乐作奏元平之章。太上皇帝御太和殿升座。上在殿内西向立乐止。阶下鸣鞭三。丹陛大乐作。奏庆平之章礼部堂官导上诣殿中拜位后立。鸿胪寺官。引王公文武百官暨外国使臣。咸就位立。上率王以下咸跪。宣表官由西檐入殿右门。从西楹案上奉传位表至殿檐下跪。大学士二人跪展表。乐止。宣读讫奉安案上。退。上兴。仍西向侍立。大学士二人导上近太上皇帝御座前。左旁大学士奉皇帝之宝跪进太上皇帝太上皇帝亲授上宝上跪受宝右旁大学士跪接。恭设太上皇帝御座右几上。大学士恭导上诣拜位乐作。上率王以下行九叩礼。乐止。礼部堂官奏礼成。鸣鞭如前。中和韶乐作。奏和平之章。太上皇帝还宫。上于保和殿暖阁更礼服。内阁学士豫奉传位诏皇帝之宝于太和殿中案上。礼部官豫奉登极贺表。于殿东楹案上。前引后护。侍立保和殿外。如前仪。礼部堂官奏请上御中和殿。执事大臣官员行九叩礼。趋出就斑次如前。上御太和殿登极。中和韶乐作。奏元平之章。上升宝座。乐止。鸣鞭如前。丹陛大乐作。奏庆平之章赞进跪如前。宣表官由东檐入殿左门。奉东楹前案上表文。乐止。宣读如前。乐作。王公以下。暨外藩各国使臣行九叩礼。退复班次立大学士入殿左门。礼部堂官进至檐下。大学士奉诏。由闑东出殿中门。授礼部堂官。礼部堂官跪受。兴。奉至丹陛中黄案上恭设。行三叩礼。兴。复奉由中阶下至丹墀。陈云盘内。礼部官一员跪受。兴。由中道出。礼部堂官奏礼成。鸣鞭如前。中和韶乐作。奏和平之章。上还宫。大学士。内阁学士。仍奉宝恭送乾清门。礼部。鸿胪寺官。诣天安门楼上。恭宣上钦奉太上皇帝传位诏书。颁行天下。诏曰。朕缵绍丕基。抚绥函夏。勤求治理。日有孜孜。仰赖上天眷佑。列圣贻谋。寰＜宀禹＞乂安。蒸黎康阜。声教四讫。中外一家。御极以来。平定伊犁。回部。大小金川。扩土开疆数万里。缅甸。安南。廓尔喀。以及外藩属国咸震慑威棱。恪修职贡。其自作不靖者。悉就殄除。功迈十全。恩覃六合。普免各省漕粮者三。地丁钱粮者四。展义巡方。行庆施惠。蠲逋赈贷。不下数千万亿。振兴士类。整饬官常。嘉与万邦黎献。海隅苍生。同我太平。跻之仁寿。朕持盈保泰。弗懈益虔。勤念雨旸。周咨稼穑。于庶言庶狱庶慎。靡不躬亲。宥密单心。时几交敕。用亹上副祖宗付畀之重。下抚亿兆仰戴之诚。日慎一日。六十年于兹矣。回忆践阼初元。曾默吁上苍。若纪年周甲。当传位嗣子。不敢仰希皇祖以次增载。今敬迓洪厘。幸符初愿。原康强逢吉。九旬望袠。五代同堂。积庆延祺。光于往牒。非昊慈笃祜。申命用庥。曷克臻此。天生民而立之君。使为司牧。授受之际。敢不兢兢。溯自癸巳南郊。即以嗣位皇子之名默奏上帝。并于成京恭谒祖陵。敬告列祖在天之鉴。昨冬颁朔届期。特宣布诏旨。明定储位。以丙辰为嘉庆元年。豫敕所司敬议归政典礼。皇太子秉性谦冲。胪诚固让。率同内外王公大臣等、具章请朕至百岁始行斯典。但天听维聪朕志先定。再四申谕、勿得恳辞。皇太子仁孝端醇。克肩重器。宗祏有托。朕用嘉焉。已诹吉祗告天地宗庙社稷。皇太子于丙辰正月上日即皇帝位。朕亲御太和殿。躬授宝玺。可称朕为太上皇帝。其尊号繁文。朕所弗取。毋庸奏上。凡军国重务。用人行政大端。朕未至倦勤。不敢自逸。部院衙门及各省题奏事件。悉遵前旨行。履端首祚禅授上仪。宜沛新纶。同敷恺泽。所有合行事宜开列于左。一、在京在外诸王以下至公等以上俱加恩赐。一、内外自公主以下至格格。各加恩赐。一、内外满汉文武大小官员。俱加一级。一内外大小各官。除各以现在品级已得封赠外。凡升级及改任者。着照新衔封赠一、文官在京四品以上。在外三品以上。武官在京在外二品以上。照现任品级各荫一子入监读书。一内外文职自四品以下。武职自三品以下。降革留任。及信俸罚俸处分。准其开复。一、会试额数。俟礼部临期奏明人数。请旨酌量广额。乡试大省加三十名。次省加二十名。小省加十名。满洲蒙古加六名。汉军加三名。一、各直省入学额数。大学加七名。中学加五名。小学加三名。一、国子监贡监生。及各官学教习。免坐监一月。一、各直省儒学。无论府州县卫。俱于本年以正贡作恩贡。次贡作岁贡。一、每府州县卫各举孝廉方正。暂赐六品顶带荣身。以备召用。务期采访真确。毋得滥举一历代帝王陵寝孔子阙里及五岳四渎等祀。应遣官致祭者。照旧例举行。一、官吏兵民人等有犯。除谋反叛逆子孙谋杀祖父母父母内乱。妻妾杀夫。奴婢杀家长。杀一家非死罪三人。采生折割人谋杀故杀真正人命。蛊毒魇魅毒药杀人。强盗妖言十恶等真正死罪不赦外。军机获罪隐匿逃人。亦不赦外。其余自嘉庆元年正月初一日以前。已发觉未发觉。已结未结者。咸赦除之。有以赦前事告讦者。以其罪罪之。一各省军流人犯查明到配三年。实在安静守法。及年逾七十者。释放回籍。一、各旗籍内务府并五旗包衣人等、凡侵贪挪移。一切赔罚应追银两。实系本人家产尽绝者。查明准与豁免。其分赔代赔。以及牵连着赔者。一概豁免。一凡官员因公赔罚等项。而其子孙又代祖父着赔者。查明宽免。一、旗营官兵。有因出征及被灾。借支俸饷者。免其扣还。一、满汉兵丁曾经效力行闲。因被伤年老闲住者。除例得优恤外。查明着加赏赉。一、各直省有同堂五世。及亲见七代者。除例赏扁额外。查明各加恩赉。一、天下之本农为重。各府州县卫、果有勤于耕种。务本力作者。地方官不时加奖以示鼓励。一、年老之人。自古所重。满汉七十以上。除家奴外。给与品级之处。该部查议具奏、一、除五旗包衣佐领下披甲人等不赏外。八旗满洲蒙古汉军护军披甲人。炮手步军。各赏一月钱粮。一、军民年七十以上者。许一丁侍养。免其杂派差役。八十以上者。给与绢一匹。棉一斤。米一石。肉十斤。九十以上者倍之一各处养济院。所有鳏寡孤独。及残疾无告之人。有司留心以时养赡。毋致失所。于戏。常厥德保厥位。深维创业垂统之心。本诸身徵诸民。聿昭继体守文之治钦此。予小子祗承慈命勉荷洪图谨奉宣敕谕布告天下。咸使闻知上侍太上皇帝诣寿皇殿行礼。
○御乾清宫。赐皇子亲藩等宴。
○庚戌。以册立皇后。前期遣官告祭天地太庙社稷上诣奉先殿行告祭礼。
○谕军机大臣等、福康安和琳奏攻克擒头坡。骒马硐等处险要贼寨。痛歼苗匪。览奏欣悦。擒头坡山路险窄。贼匪木城石卡愈多。福康安、和琳、密为布置。出其不意。夺险而入。并令额勒登保。分兵前往遏其归路大加歼戮。将骒马硐各大山梁全行夺据。擒头坡、骒马硐、为平陇乾州门户。门户既破。官兵乘胜长驱。直抵平陇。福康安、和琳、远在军营。懋着劳绩。嘉奖之余。深为眷念。至兵丁等打仗出力。均属可嘉。捷音一至。当普加优赉。同沾恺泽也。将此传谕知之。
○辛亥。上御太和殿视朝。王公大臣官员谢恩。
○上奉太上皇帝命。遣东阁大学士王杰、为正使。礼部右侍郎多永武、为副使。持节、赍册、宝、册立嫡妃喜塔腊氏为皇后。敕曰。抚临万国。先占家吉之贞。表率六宫。宜正坤元之。位遵睢麟之王化。仪辅孚邦。布穜稑于天官。职崇修壸。尔皇太子妃喜塔腊氏。祥传渭涘。淑着河洲。珩璜习虞汭之容。褕翟谨周门之则分荣少海。方宠命之司承。佐治内朝。尚徽音之克嗣。庆际十全之岁。肃肃鸡鸣。欢承五福之堂。诜诜螽羽。兹以皇帝嗣位初元是用立尔为皇后。锡以金册金宝。于戏。绎三朝之宝训敏德兰闱。树九室之芳型。扬辉桂殿钦此兹朕谨遵奉太上皇帝敕旨。举行册立典礼。尚其祗承无斁。
○遣礼部尚书德明、为正使。礼部右侍郎周兴岱、为副使。持节、赍册、宝、册封侧妃钮祜禄氏为贵妃敕曰椒庭备秩。赞坤极之安贞。桂殿分荣。沛巽申而畀锡冠崇班于翟鞠。壸职兼修襄顺德于珩璜芳型是式。尔皇太子侧妃钮祜禄氏。柔嘉维则。淑慎丕昭。名族钟祥允协瑶筐之吉内朝辅治。庶腾炜管之徽。兹以皇帝嗣位初元册立皇后是用封尔为贵妃。锡以册宝。于戏翊化六宫之长。迓厥繁禧。拜恩九御之先膺兹鸿庆。钦此。朕谨遵奉太上皇帝敕旨举行册封典礼尚其祗承无斁。
○遣礼部尚书纪昀、为正使。内阁学士扎郎阿、为副使。持节、赍册、印、册封刘佳氏为諴妃。敕曰。政承修壸。荣分内治之隆。庆际膺图。德奉中宫之化。鸿禧克迓。象服攸宜。尔刘佳工。式礼聿娴。秉心维粹。温恭成性。修紃组以甄仪。柔善流声。协珩璜而表度。皇帝嗣位初元。册立皇后。用以册印封尔为諴妃。尔其勤宣淑问。更懋赞乎坤仪。备着芳猷。用祗承乎巽命。钦此。兹朕遵奉太上皇帝敕旨。举行册封典礼。尚其敬膺无斁。
○遣礼部左侍郎铁保、为正使。内阁学士那彦成、为副使。持节、赍册、册封侯佳氏为莹嫔。敕曰。椒掖承华。进崇班于月御。芝函锡命。昭令范于星闱。爰沛新纶。用光懋典。尔侯佳氏。夙秉小心。克娴内教。佐袆衣而协吉。礼赞三宫。习琼佩以迎祥。职参九室。兹以皇帝嗣位初元。册立皇后。用以金册封尔为莹嫔。尔其徽章祗荷。新恩均拜于兰宫。阃训虔遵。蕃祉同承于桂戺。钦此。兹朕遵奉。太上皇帝敕旨。举行册封典礼。尚其敬膺无斁。
○上侍太上皇帝御宁寿宫皇极殿。举行千叟宴。赐亲王、贝子大臣、官员、蒙古贝勒、贝子、公、额驸、台吉年六十以上、兵、民、年七十以上者三千人。及回部、朝鲜、安南、暹罗、廓尔喀贡使等宴。其一品大臣、及年届九十以上者。太上皇帝召至御座前。亲赐卮酒。并未入座五千人。各赏诗章、如意、寿杖、文绮、银牌等物有差。
○侍太上皇帝御重华宫。茶宴廷臣、及内廷翰林。以举千叟宴于皇极殿礼成。用柏梁体联句。
○壬子。上侍太上皇帝御紫光阁。赐蒙古王、贝勒、贝子、公、额驸、台吉、哈密郡王品级贝勒额尔德锡尔等、及土尔扈特、杜尔伯特、朝鲜、安南、暹罗、廓尔喀使臣等宴。并赏赉有差。
○癸丑上以孟春时享太庙自是日始。斋戒三日。
○甲寅。世祖章皇帝忌辰。遣官祭孝陵。
○丙辰。享太庙。上亲诣行礼。
○遣官祭太岁之神。
○侍太上皇帝幸圆明园。
○诣安佑宫行礼
○命吏部右侍郎胡高望、在南书房行走。
○丁巳。上侍太上皇帝御山高水长。赐王、公、大臣、蒙古王、贝勒、贝子、公、额驸、台吉及外藩使臣等食。
○谕军机大臣等本日魁伦朱圭吉庆等奏拏获洋盗审明办理各摺。所办俱属认真。但未获各犯该督抚等皆称远窜外洋盗匪逃窜之后。势不能久留洋面。其淡水及食米等物。均须上岸取用。将弁等仍当于岛＜山奥＞处所。巡缉擒拏断不可任其远扬潜匿。即如濒海渔船蜑户平日以捕鱼为业。若无所捕获难以谋生或为盗匪作线或潜行入伙。皆所不免。又海面往来商船多有携带器械。以资防御。势难禁止而不肖之徒。或借此为名。即持械出洋为匪此则不可不实力稽查。又据魁伦奏、剿匪兵船。搁汕失火。兵丁舵工。均经沉溺。着该署督查明赏恤。有淹毙者。咨部昭阵亡例议恤至摺内称获犯一百三十名内有五十余犯皆系出洋贩卖咸鱼。因无船照。经关津拏获到案讯明并无为匪情事是该犯等俱非行劫案内之犯。该署督一并叙入以见其获犯数多。殊属牵混。嗣后遇有此等案外人犯毋得仍前牵连叙入。将此各谕令知之。
○戊午上还宫
○谕军机大臣等、朱圭奏属员贤否摺内。所列考语。俱为公允。惟藩司陈大文。称其操守廉洁。仓库谨慎。惟宜化其偏僻。可以独当一面等语。粤东素称腥膻之地陈大文操守既优正可资其整饬。即待属员稍有过当。亦属小疵。且人才难得。朱圭惟当加以劝迪。化其偏执。成可用之才。岂不甚善至知府陆维垣据开向称能吏。颇事浮华。到粤后渐知敛戢。知府为方面大员。若不知检身率属。则操守即不可信。朱圭务当随时留心。傥陆维垣不能力改旧习。即据实参奏、不可稍事姑容。致滋贻误朕于爱惜人才之中。寓澄叙官方之意。朱圭身任封圻。尤当因才造就。甄核协宜以副委任。将此谕令知之。
○上以次辛祈谷于上帝。自是日始。斋戒三日。
○庚申。上诣南郊斋宫斋宿。
○奉太上皇帝命赏皇后兄盛住侯爵。
○辛酉祈谷于上帝上亲诣行礼。
○幸圆明园。
○问太上皇帝安上以是日祈谷大祀福酒。奉觞躬晋太上皇帝太上皇帝赐上福酒。
○侍太上皇帝御奉三无私殿。赐皇子亲藩等宴
○御山高水长赐王公大臣蒙古王贝勒、贝子、公、额驸、台吉及外藩使臣等食。至癸亥。皆如之。
○壬戌上诣安佑宫行礼。
○侍太上皇帝御正大光明殿。赐朝正外藩等宴。癸亥上侍太上皇帝御正大光明殿。赐大学士尚书等宴。
○赏故安南国贡使阮光裕、银三百两。
○甲子以吏部右侍郎胡高望、充经筵讲官。
○乙丑。上还宫。
○丙寅。上诣大高殿行礼。
○幸圆明园。
○问太上皇帝安。
○侍太上皇帝御山高水长。赐王、公、大臣、蒙古王、贝勒、贝子、公、额驸、台吉、及外藩使臣等食。
○添筑浙江山阴县三江大闸石坝二道。从巡抚吉庆请也。
○庚午。孝圣宪皇后忌辰。遣官祭泰东陵。上侍太上皇帝诣恩慕寺恩佑寺行礼。
○壬申户部侍郎署湖北巡抚惠龄奏枝江、宜都、二县民人聂杰人、刘盛鸣等、密谋不轨、带兵搜拏情形。奏入。谕军机大臣等惠龄驻劄荆州。本为策应湖南军务。今枝江等处。适有逆民聚众抢劫之事。惠龄得以就近查拏。事机实为顺利。但该犯等以防范苗匪为名。见乡民愿从者多。遂密谋不轨。未必不因荆州宜昌等处文武官员。大半派往军营兵丁等亦多有徵调。存城兵少以致心生窥伺乘闲滋扰。延及四县。虽现在拏获多名。而聂杰人等尚未就获。其余伙党尚多。若不探明该犯等实在藏匿所在悉数围拏。尽法处治何以戢奸宄而净根株。但荆州亦属紧要德福未便远离。可不必带兵同往。惠龄务将首从各犯搜拏净尽。严行惩治。俾奸民共知儆惧不可将就了事。将此传谕知之。
○癸酉朝鲜国王李算、遣使表贺万寿冬至元旦三大节及岁贡方物赏莱筵宴如例
○甲戌上还宫。
○谕内阁、本日如见伴送安南国贡使之广西泗城府知府朱礼。人甚颓惫。经朕询问一切情形。奏对全不明晰。因检阅该省督抚。节次所奏该员考语。俱系中下。自难胜方面之任。朱礼、着即以原品休致。
○又谕、伴送外藩贡使。自应于属员中择其才具强干。心地明白。堪以管束者。派令护送。何得以衰庸之员。率行派委。转为外夷轻视。即该抚因地方紧要。须明干之员。留办地方事务。但伴送贡使。亦关紧要。岂该省属员中。舍朱礼外别无可派之人。成林。着传旨严行申饬。仍交部议处。至各省督抚。遇有派委护送外藩之事。往往漫不经心。率以庸材充数。宁不思伴送使臣。乃外藩观瞻所系。岂容率意滥委。此后各督抚如不慎加遴选。再经朕召见看出。惟各督抚是问。并着通谕各督抚知之。
○乙亥。上以祭社稷坛。自是日始。斋戒三日。
○丙子孝仪皇后忌辰。遣官祭陵寝。
○谕内阁、向来各省遇有纠众抢夺。及同谋共殴等案。于获犯后。如遇首犯在逃者。俱系先将为从各犯按例拟结发落。其为首之犯于获日另结。但伙抢之案。人数众多。各犯到案后。明知起意为首。及动手伤人。罪所不赦恃有在逃之人。往往推诿御罪。避重就轻。及至逸犯就获。而已结之犯业经流徙。又无从到案质证。殊非核实定谳之道。嗣后各省办理此等案件。于获犯审讯时。如遇首犯在逃。即将从犯按例拟罪监禁。俟逸犯就获后。质讯明确。再行定地起解。如此办理。庶凶徒无从狡展。而案情不至枉纵。
○谕军机大臣等、朱圭等奏请、拨广西省备东谷石以备储粜。粤东上年晚稻收成分数。前经朱圭具奏、通省约计七分有余。其节次奏到粮价单内。俱注明价中。且有较上月减贱之处。何以又须拨动广西备存谷石。虽据奏广东惠、肈、各府食指浩繁。潮州七府。毗连闽壤。晚收歉薄。本年青黄不接之时。或须平粜。必须豫为筹运但此等情形朱圭于上年奏报粮价时。即应早为奏及。朱圭平日尚属留心民事。于此事未免失之迟缓。除现在奏请拨运谷石。即照所请办理外。着传谕朱圭。即将广、肈、惠、潮、等府现在民食。是否足资接济。曾否办理平粜之处据实具奏。
○又谕、玉德奏、东省粮价平减。采买谷数已足。复发银增买一摺。所办非是。采买最易滋弊。即遇仓库缺短。亦应酌量情形。陆续采买。不致有妨民食。山东地方。连年秋成本未一律丰登。惟上年收成较稔。未必即至谷贱伤农。玉德即欲买补仓谷。亦祇须按照额数量为采办。乃于各属如数买足之外复行增买。必致民闲粮石渐形短绌。价转腾贵。是未必实于仓储有益。而小民先受其累。看来竟系该抚听信属员之信。率于额外添买。以为藉端勒派侵肥地步。而于民食有妨之处。竟未计及。着传谕玉德。除现在应行买补缺谷业已足额外。其余加买者不必办理以期民食无碍。至此等弊端。各省皆所不免着通谕各督抚一体遵照务须酌量情形妥为筹办。毋任地方官藉词买补致有侵肥勒派等事
实录卷之一

[book_title]卷之二
监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振
镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉
敕修
嘉庆元年。丙辰。二月。丁丑朔。祭先师孔子。上亲诣行释奠礼。
○戊寅。祭大社。大稷。上亲诣行礼。
○谕内阁、本日覆勘试卷大臣。进呈广东四川等省乡试各卷。朕披阅各该省所出四书题五经题多涉颂圣。诗题亦系习见语殊属非是。试官简抡人才。出题考试。固不可竞尚新奇。然亦须择其题句足以发挥义理敷陈经术者。方可徵实学而获真才。若祇将颂圣语句。命题试士。何足以觇底蕴。且四书五经内。字句冠冕。语近颂扬者。皆可豫拟而得。并易启揣摩宿构之弊。于士习文风。均有关系。嗣后各省乡试派出试官。及各省学政所出题目。务将四书五经内义旨精深。及诗题典重者。课士衡文。用副朕敦尚经义。崇实黜华至意。
○湖广总督毕沅奏、枝江匪犯。连及四县。分投扑灭。以速为贵。现在祇惠龄一人在彼。恐难兼顾。现饬镇臣袁敏。相机迎会。臣于正月二十二日驰往枝江。会同剿办。又札荆州副都统德福。挑派满营兵三百名。前赴枝江。报闻。
○命右春坊右赞善吴锡麒、翰林院检讨张＜曾羽＞、在上书房行走。
○庚辰。以首举经筵大典。遣官告祭奉先殿。上亲诣传心殿行礼。御文华殿经筵。直讲官德明、金士松、进讲大学诗云乐只君子民之父母。讲毕。上宣御论曰。天生民而立之君。使司牧之。如保赤子。遹求厥宁。下民倾心感戴。若依父母。盖以民心为己心。同其好恶耳。君之于民。养之教之。务使家给人足。劳来辅翼。待其为计深远。永遂其生。则小民之情。亦出于至诚。如孝子之事亲。孝思不匮。自臻大同之治矣。民爱君如父母。为君者奚可恃尊养而忘敬畏哉。必存父天母地之敬心。祈天永命。则天锡丰年。克绥郅治。锡福万方。斯不负为民父母之称。盖必本于敬天。方能大成君道。怀保小民也。直讲官多永武、胡高望、进讲易经元者善之长也亨者嘉之会也。讲毕。上宣御论曰。乾德首元。生物之始。于时为春。于人为仁。众善之长也。亨者生物之通。于时为夏。于人为礼。众美之会也。君子体乾。养民育物。宅心宽大。使遂其生生之性。如上天发生万汇。阳和翔洽。亭育生成。岁稔民安。诸福汇集矣。盖以仁为体。则无一物不在于心。以礼为制。则无一物不纳于度。咸臻大顺。合揆自然。春生夏长。各顺其序。人君敬天爱民。仁至义尽。咸熙庶绩。协和万拜。符大哉乾元之道。又本于健行不息。则悠久无疆。与天地合其德。先天弗违。后天奉时矣。礼成。上幸文渊阁赐讲官及听讲诸臣茶。复赐宴于本仁殿。
○遣官祭黑龙潭昭灵沛泽龙王之神。玉泉山惠济佑龙王之神。
○辛巳。上御太和殿视朝。王以下文武升转各官谢恩。
○幸圆明园。
○问太上皇帝安。
○遣官祭关帝庙。
○谕军机大臣等、福康安和琳奏、官兵攻克连云山岩硐寨等处。大兵深入重地。前后防范尤宜严密。官兵分拨调遣。尚觉未能足用等语。现在功届垂成。自不便稍涉冒昧。福康安等奏步步安营。所见甚是。如接到此旨。贼首石三保、石柳邓等、业经全数就获。不须再添兵丁。固属甚善。傥贼首虽已就获。余党尚须分投搜捕。即于就近添调兵丁万余。四路搜擒。蒇事自更迅速。将此谕令知之。
○礼部议覆、陕西巡抚秦承恩疏请、添建贵德厅文庙。应如所请。从之。
○以攻克连云山苗寨功。加头等侍卫纶布春、副都统衔。赏诸路兵丁一月钱粮。
○壬午。遣官祭昭忠祠。
○谕内阁。本年恩诏。普免各直省地丁钱粮。甘肃省所属府州县。有止徵粮草者。又兰州、巩昌、西宁、凉州、四府。徵收番民粮草。虽不在蠲免地丁之内。第念该省地处边陲。着一体加恩。将应徵番民粮草。全行蠲免。屯粮草束。蠲免十分之三。俾边徼民番。共臻乐利。
○旌表守正被戕陕西沔县民邓添喜女邓氏。
○甲申。遣官祭先医之神。
○乙酉。上幸静明园。诣龙神庙牛香。
○丙戌。上还宫。
○谕内阁。刑部奏、军流遣戍各犯应否减免。分别请旨一摺。此等共殴案内。讯无谋故重情拟绞之犯。既得援赦。而同案问拟军流人犯。情节较轻。转不得一体邀免。自未平允。着即加恩。将此等案内人犯。一笔释免。至新疆黑龙江人犯。除前经减徒之犯。既在赦前照例办理外。其余在配各犯。多系情重新事。年分尚浅。此时俱毋庸查办。俟嗣后遇有恩施。再行办理。以示区别。
○旌表守正捐躯直隶枣强县民刘存良妻王氏。
○丁亥。孝康章皇后忌辰。遣官祭孝陵。
○旌表守正捐躯河南镇平县民袁添和妻刘氏。
○戊子。春分。朝日于东郊。上亲诣行礼。
○己丑。上御乾清门听政。
○幸圆明园。
○问太上皇帝安。
○庚寅。命左春坊左庶子钱樾、提督广西学政。
○壬辰。谕内阁、各省城守尉。系管理一城兵丁。督办操演事务大员。必须简用晓事历练之人。方于事有益。各省协领。均有随同该将军办理一旗事务之责。自应将此项人员简用。着各省将军副都统等、于各该管协领内。挑选能办事。人去得者。出具考语。咨部带领引见。记名后。俟有城守尉缺出。由军机大臣进呈名单补放。未经咨送到部以前。及将来或全行用完后。遇有缺出。着御前大臣。会同值年旗王大臣。于京城应放人员外。秉公拣选。引见补放。
○又谕、现在湖南剿办苗匪。大功指日告成。但平定后。所有善后防守事宜。尚需历练之人。明亮、舒亮、皆系屡经行阵。而安庆。年正富强。伊等前于黑龙江将军副都统任内。皆沿都尔嘉陋习。尚非由伊等始作者可比。着加恩将舒亮。安庆。释放。即与此次遣往湖南之侍卫章京等同往。并着乌噜木齐都统传旨明亮。即行驰驿前往湖南。交福康安。和琳。酌量差委。效力赎罪。
○谕军机大臣等、现在毕沅、惠龄、督兵剿办贼匪。如兵力不敷。可就近于接壤之河南南阳镇标内。添调兵丁。一面奏闻。一面飞咨景安。迅派拨前往。再现派巴图鲁侍卫章京等二十员。驰赴湖南军营差遣。该员等皆由荆州经过。并着毕沅惠龄商酌。如需带兵之员。即可于该侍卫等过境时。酌留数员。于带兵更为得力。将此谕令知之。
○调四川、云南、广西、兵一万名广东陆路兵一万名。剿办苗匪。从钦差大学士福康安请也。
○癸巳。遣官祭贤良祠。
○谕军机大臣等、毕沅等奏、督率将弁。直入山内。奋力剿杀。毙贼多名。所办差强人意。但该贼匪等四处勾结。啸聚多人。断非起自近日。毕沅两任湖广总督。惠龄亦两任湖北巡抚。均系伊等及福宁三人任内之事。实难辞咎。此时若能督率官兵奋力攻剿。将首逆克期全获。余党搜捕净尽。尚可将功抵罪。傥办理迟缓。或致贼匪蔓延。伊二人自思当得何罪。所有该管地方官。并着毕沅等于事竣后。查明据实参奏。
○赏湖北枝江县萧家崖剿贼兵丁。一月钱粮。
○乙未。定官员貤封限制。谕内阁、刑部衙门。因司员等恳请貤封。据情休奏一摺。向来遇有覃恩。大小官员原准貤封。但所请貤封之人。如系伯叔兄长外祖等尊属。身受抚育恩慈。例得推恩者。自应准给封典。若系疏远戚属姻亲。亦辗转恳请貤封。与例不合者。岂可漫无限制。其应准应驳。部中自可循照定例。分别核办。又何必由各衙门纷纷渎奏耶。嗣后内外大小官员。恳请貤封者。俱着汇报吏部。核所奏情节。分别准驳汇题。以省繁渎而昭限制。其有情节委曲不同者。该部声明另奏。若有私毙。许科道封奏、所有本日刑部衙门奏请貤封一摺即照此办理。
○谕军机大臣等、现在福康安和琳、统兵进剿。欲由平陇前进。收复乾州。但乾州前被贼攻扰时。兵民或逃散他处。或被贼戕害。该处是否贼匪占踞。抑即委之而去。仅系空城。其实在情形。总未据查明具奏、今思平陇一带。山溪险阻。贼匪属经官兵剿击负嵎屯聚。抵死抗拒。若专由此一路进攻。与贼匪相持。未免坐守稽迟。该处山径歧出。自另有可通之路。或派兵仍由平陇虚作进攻之势使贼不暇旁顾。另遣偏帅。潜由僻路绕出贼后。径取乾州。俾贼人猝不及防。且令其腹北受敌。此亦夜过昆仑暗度陈仓之计。或可期事半功倍。朕偶筹画及此。特为详悉指示。可酌量情形。熟筹妥办。以期迅速集事。将此谕令知之。
○丙申。谕军机大臣等、盗匪在洋。往来行劫。及经官兵追捕。又究入外洋。其船中日用淡水食米。从何而来。必系沿海渔船人等私为接济。以致盗匪得有食米。久住海洋。虽海滨贫民。向藉捕鱼为生。势难概行禁止。然当于渔汛之时。严密盘诘。查其船中人口若干。带米若干。按口计食。傥有多带粮米。立即查究。则渔户等知所儆惧。不敢仍前夹带偷卖。而盗犯等无所得食。自不能常在洋面。况盗犯所得赃物。必须上岸销售。地方文武。果能于各隘口实力严查。遇有形迹可疑之人。携带物件。即行究拏。如此断其接济之路。复四面兜截。自无虞其远扬漏网。将此谕令魁伦吉庆行之。
○命翰林院检讨张绶、在上书房行走。
○以浙江黄岩镇总兵官孙全谋、擒获洋盗多名。下部议叙。守备蔡得耀等、升擢有差。
○丁酉。谕内阁、散秩大臣衔屯守备木塔尔、屡次奉调出兵。尚能出力。滋从征苗匪。患病回川。途次身故。实为可惜。着即加恩照阵亡之例。准其子阿申、承袭一次。并念伊母阿拉、年逾八十。着将木塔尔应得分例。减半给与。以咨养赡。至阿申及岁时。再行酌量屯弁拔补。以示体恤勤劳。格外恩施至意。
○谕军机大臣等、南阳、兴汉、与襄阳、郧阳、毗连。该督等所调兵二千名。顺流而下。行程便捷。现已传谕景安、秦承恩、照料遄行。并派总兵阿克东阿、德光、带兵前往。兵威壮盛。毕沅、惠龄、惟当并力前进。专办枝江宜都之贼。急将聂杰人、刘盛鸣、二犯卿擒获。渠魁既得。余党自必纷纷解散。不可因匪徒分路滋扰。将官兵零星派拨。转致疲于奔命。至湖广地方。上年虽属丰收。但枝江、宜都、长乐、长阳、东湖、当阳、远安、七县、现经匪徒四出滋扰。未便照旧开徵。除就近谕知户部外。并着毕沅、惠龄、即行誊黄出示。将此七县应徵钱粮。俱先予缓徵。俟平定后。再降谕旨。其被贼焚抢之处。并妥为绥辑。勿任少有失所。使知肆逆者法所必诛。安分者恩所必逮。以副朕廑念灾黎。嘉惠善良至意。
○军机大臣兵部议覆、福州将军署闽浙总督魁伦等奏、请酌改岙岛海疆营制。查玉环同知所属石塘石板殿等山岙。原隶太平县。自雍正五年。设玉环同知。该厅经费未敷。以石塘等山划归管辖。而洋面仍隶太平。今经该抚查看。该山距太平县仅六十里。而相距玉环二百余里。耳目难周。请将该处山岙。仍归太平县管辖。至太平县旧设守备。把总。外委。各一员。兵二百六十五名。向无官舍。兵房亦多坍塌。请添建衙署。并于附近汛内。抽拨兵三十五名。凑足三百名之数。又象山县之石浦地方。虽设有昌石营千总一员。兵九十八名。而所设千总。例与都司按季分巡洋汛。如遇千总出巡。则石浦无专员驻守。应于象山协所属内。拨出左营守备一员。外委一员。兵一百名。移驻石浦。均应如所请办理。从之。
○吏部疏请、查从前恩诏。八十以上老民。给与八品顶带。此次恭逢恩诏。内开七十以上老人给与品级之处。应请酌照上次之例。将满汉七十以上者。给与九品顶带。八十以上者。给与八品顶带。九十以上者。给与七品顶带。百岁以上者。给与六品顶带从之。
○以故喀尔喀辅国公车登达什子达什丕勒、降等袭爵。
○戊戌。谕内阁、侍郎沈初在江西学政任内。于皂役之子焦模泰。违例混考入学。经饶昌期等告发。并不究讯确实。辄将原告斥革。转置焦模泰于不问。意存袒庇。非寻常失于查察可比。本应照部议革任。姑念其尚无受贿听属情弊。沈初。着加恩仍留侍郎之任。其革任之案。仍主册。
○己亥。上还宫。
○毕沅奏、痛剿灌湾腊太和山贼匪。升任安徽巡抚署湖北布政使汪新奏、贼匪攻破当阳县城。县令黄仁被害。奏入。谕军机大臣臣等、此次毕沅惠龄所办。尚属奋勉。但首犯聂杰人等尚未就获。而当阳又有匪徒戕官之事。未便即将该督抚交部议叙。至该县存兵无多。贼匪猝至。愿难责该令以失陷城池之罪。但失守时。若因力尽被害。或骂贼损躯。自应照阵亡例优恤。若祇系猝不及备。不过照例给予恤典。如为贼所拘。或尚有求生之念。致失体统。则不治以失陷之罪。已属从宽。岂可复使滥邀恩恤。此等名节所关。事定后。应彻底查明。分别办理。以示劝惩。将此谕令知之。
○命西安将军恒瑞、率满洲兵二千。进剿当阳教匪。
○命热河总管鄂辉、驰赴湖北军营剿贼。
○赏湖北军营兵丁。一月钱粮。
○庚子。礼部奏请。恭缴上肇封嘉亲王金册。金宝。皇后肇封福晋金册。得旨。敬谨赍送毓庆宫供奉。
○辛丑。祭历代帝王庙。上新诣行礼。
○幸圆明园。
○问太上皇帝安。
○谕军机大臣等、当阳等处。有需兵力已令西安将军恒瑞。由郧阳一路驰往。又加以以兴汉南阳之兵。声威更壮。毕沅现赴荆州。务将贼匪剿除净尽。收复当阳。不可稍涉迁延。将此谕令知之。
○壬寅。孝昭仁皇后忌辰。遣官祭景陵。
○谕内阁。哈当阿等奏、拏获刊刻不法图章并起意欲图械斗各犯。审明定拟一摺。已交军机大臣会同该部速议具奏矣。此案林春柱身为书吏。因与施姓嫌隙。辄敢起意寻闹。商同郭仕全刊刻不法图章。欲图纠人械斗。甚为可恶。通判王兆麟。于书役滋事。未能先事查察。哈当阿等奏请交部议处。固有应得之咎。但近来各省地方官。遇有书役滋事。往往意存袒护。不肯据实办理。今该通判于书役林春桂等商同滋事。一经林东元首报、立即会同营县。拏获各要犯审办。并不回护书役。尚属可嘉。不但免其议处。并当加以甄叙。王兆麟、着加恩交部议叙。以示鼓励。
○谕军机大臣等、哈当阿等奏、拏获首从各犯审办一案阅匪犯施兰所供。因伊兄施斐。于陈周全案内正法。欲图报仇。起意纠人结会谋逆。此等匪犯。即与叛逆无异。自应凌迟。以昭炯戒。今仅将该犯。与从犯等一律正法。台湾远隔重洋。民俗刁悍。不足以示惩创。并着传谕哈当阿等、嗣后遇有此等起意为首。纠人谋逆之犯。一经审明。即应凌迟处死。不得以其纠伙未成。稍从轻纵。庶足以昭法纪而肃海疆。
○改陕西盐法道为凤邠道。移驻凤翔。添建衙署。从巡抚秦承恩请也。
○癸卯。清明节。上侍太上皇帝诣安佑宫行礼。
○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。
○遣官祭孝贤皇后孝仪皇后陵寝。
○遣官祭端慧皇太子园寝。
○以先师孔子后裔孔广杓。袭五经博士。
○甲辰。谕内阁、湖北当阳县逆匪滋事。不过乌合之众。现在大兵云集。无难立就歼除。惟该县黄仁。当贼众攻城之时。见势危急。属令其子黄士骐。改装藏印。乘闲逸出。赴毕沅处呈缴。旋因城破被戕。实堪嘉悯。黄仁、着加恩照知州例议恤。寻议照伤亡例。予祭葬世职。从之。
○谕军机大臣等、聂杰人等、在大江以南。枝江宜都等处滋扰。而江北之东湖、当阳、远安等处。又有逆匪啸聚。蔓延数州县。中隔大江。断非仓猝通信所能同时并起。必豫有彼此勾结约会。况贼匪互相雄长。其势散涣。岂能不约而同。是否聂杰人即系各路贼匪总头。抑或另有其人。嗣后如有续获之犯。务须讯明起衅根由具奏、再陕西之兵。由郧阳一带行走。河南之兵。由襄阳一带行走。会合堵剿。贼匪自无虞其北窜。惟川东一带。皆与湖北接壤。前据孙士毅奏、派委道员。在川东一带弹压。并着该署督添派镇将。会同留心稽察堵截。勿令窜入川境。将此谕令知之。
○追封皇后父原任副都统和尔经额、三等公。母王佳氏、为公妻一品夫人。祭一次。建碑修坟如例。
○乙巳。谕内阁、西宁地处边陲。兼辖民番。现在即有缉捕劫掠通事之番贼。员缺最为紧要。昨召见西宁道荣德。看其才具中平。恐难胜任。新授汉中府知府鄂云布。系喀勒吉善之孙。定长之侄。家风具在。人亦明白。着即升授甘肃西宁道。所遗陕西汉中府知府员缺。即着荣德降补。一转移闲。人地两属相宜。而于繁简均得其当矣。
○钦差大学士福康安等奏报、总兵官田永秱、知府吴桂、都司冯继玉、连次打仗杀贼多名。下部议叙。
○丙午。谕军机大臣等、惠龄生擒首逆聂杰人。并连夺贼卡。所办俱好。但现据聂杰人供。尚有传习白连邪教之张正谟。系此案为首之犯。未经就获。而余党亦未搜查净尽。未便遽行降旨议叙。将此谕令知之。
○以生擒枝江首逆聂杰人功。总兵官富志那等、升赏有差。并赏诸路兵丁一月钱粮。
○是月。福州将军署闽浙总督魁伦奏办理洋面情形。并覆奏、御史宋澍陈奏蔡新家信内。述及闽省洋盗充斥。并勾结安南夷船等因。查闽省近来洋盗充斥。兼漳泉被水后。失业贫民。不出洋为匪。但此等匪徒。随聚随散。而粤省匪船。遂有假装服饰。称为安南夷人。乘风入闽。臣以海洋为闽省最要之事。不敢稍有疏懈。亦不敢过于张皇。现添派水师。扮作商船。严密缉获。至蔡新家信内称。盗匪脱逃者。责其家长村众共擒。不获亦并治罪。能获者赏之一节。现在村众。有将逃回洋匪。纷纷缚送。臣俱赏给银牌奖励。如不获即予治罪。恐其心存疑惧。反多隐匿。又战船无风亦动。船动则放炮不准一节。向来系用哨船。船身笨重。现饬官兵驾坐商船。诱令贼船较近。施放鋡炮。更可使洋匪遇见商船。疑系官兵。不敢肆行剽劫。得旨、汝所办尚书。实力实为。毋懈。
实录卷之二

[book_title]卷之三
监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振
镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉
敕修
嘉庆元年。丙辰。三月。丁未朔。谕军机大臣等、湖南剿办苗匪。自用兵以来。经福康安和琳等临阵歼擒。及各后路搜拏正法者。已不下数千名。其为首及有名贼目谋逆之犯。均须逐一查办。固不可稍有疏漏。致日久遗孽复萌。但苗匪滋扰。延及川、黔、湖南、三省。其中被贼胁诱者。亦复不少。若概予诛夷。人数过多。朕心实有所不忍。着传谕福康安、和琳、于石三保、石柳邓、吴廷礼等擒获后。除各路为首贼目。及实系党恶者。均须悉数严办。此外胁从附和之苗众。尚可从宽者。应免其一死。分发伊犁、回疆、黑龙江等处为奴此朕仰体上天好生之德。法外施仁。福康安、和琳、均当留心妥办。以副委任。
○戊申。上御勤政殿听政。
○谕内阁、舒亮从前虽获重谴。但现留在湖北剿除逆匪。若无职衔。难以领兵。着加恩授为三等侍卫。
○谕军机大臣等、昨据惠龄奏、枝江首逆聂杰人。已经生获。该处及当阳一带。尚有贼匪屯聚。是惠龄所奏传习邪教之张正谟。实为此案首犯。必应生获者。惠龄务须迅速查拏。首谋就擒。余党自必溃散。至此次贼匪纠集多人。其中被贼诱胁者。谅复不少。毕沅等当严行查究。如系抗拒伤官。焚抢村庄。及辗转勾结为逆者。罪无可宥。均须悉数严办。其余为贼匪诱胁。逼入邪教者。不过分发各处为奴。若祇系无知愚民。误被诱惑。旋知改悔者。概不必深究。庶自新有路。更可免株累而安众心。毕沅、惠龄、务宜详细分别。毋纵毋滥。将此传谕知之。
○旌表守正捐躯湖北兴国州民成维林妻萧氏。湖南新田州民彭廷贵妻蒋氏。
○己酉。上还宫。
○谕军机大臣等、毕沅因荆、襄、郧、宜、等府。俱有贼党。播散谣言。冀图抢劫。复行请发京兵。前往驻守。京营劲旅。打仗杀贼。原可以一当百。若祇令前往防守。则湖北地方辽阔。村庄要隘。在在需兵。无论简发三千。不敷分布。即十倍此数。亦不足用。况京师距湖北路远。非惟缓不济急。京师重地。先已骇人观听。且人数众多。沿途支应。未免多有扰动。而带兵之员。一时亦难得其人。毕沅等前后所调河南。陕西。及本省满汉兵丁。已有六千余名。又有恒瑞带领西安满兵二千名。驰往会剿。今据该督奏称。又咨陕抚。再添调兵二千名。是各处兵丁到齐。统计已有万余。尽足敷剿捕之用。本日据恒瑞奏、永保由乌噜木齐来京。业经札知速赴西安。现在湖北既须大员带兵。永保曾经军旅。着即由驿遄行。同恒瑞带兵从郧阳一带行走。将有贼处所。先加搜剿。驰抵当阳。与毕沅会合协同剿办。又有舒亮。鄂辉。先后派往。伊二人系带兵熟练之员。均可得力。此时毕沅惟应督率弁兵。悉力守御。镇定人心。不可冒昧轻进。稍致疏虞。再本日据秦承恩奏、亲带兵丁。前往陕楚接壤要隘堵截。现在陕西省城。并无大员。昨据宜绵奏称。已于二月二十日自兰州起程。前赴西安驻劄。即着该督办理粮饷。策应弹压等事。将此各传谕知之。
○庚戌。谕内阁、据伊桑阿等奏、叶尔羌商人私往内地贩玉案内。讯出前此琅玕、佛住、家人。曾经代商人夹带等语。据此则琅玕、佛住、未免知情。着解任迅速来京备质。喀什噶尔参赞大臣员缺。着长麟补授。奇丰额、着调任叶尔羌办事。伊犁协领成德。着赏给副都统衔。补授库尔喀喇乌苏领队大臣。成都副都统员缺。着勒礼善调补。
○先是谕大学士署四川总督孙士毅。停止续徵廓尔喀军需津贴银两。并查明续收银数具奏、至是覆奏、未奉谕旨停止以前。共续徵银一千一百余两。复谕孙士毅。此项津贴夫价。共有八十余万。今事隔数年。所完之数。不过千分之一二。可见前次该署督所奏、百姓踊跃急公之说。竟是虚言。着严饬各县。发还原纳各户。
○辛亥。上耕耤。诣先农坛行礼。更服。至耤田所。躬耕三推。复加一推。御观耕台。命郑亲王乌尔恭阿、豫亲王裕丰、定新王绵恩、各五推。吏部左侍郎沈初、户部右侍郎成德、礼部左侍郎铁保、兵部左侍郎玉保、刑部右侍郎谭尚忠、工部右侍郎阿迪斯、都察院左副都御史汪承霈、通政使司通政使宝源、大理寺卿萨敏、各九推。毕。顺天府府尹。率农夫终亩。赏赉农夫耆老如例。
○以内阁学士恒杰、兼正黄旗汉军副都统。
○旌表守正捐躯湖北黄冈县民刘良才妻萧氏。
○壬子。上启銮。侍太上皇帝恭谒东陵西陵。
○谕军机大臣等、来凤县并无城垣。该县庄纫兰。带兵无多。仓猝遇贼被害。情殊可悯。着该督等照当阳县黄仁之例。于事定后咨部优恤。现在所调河南官兵。业经毕沅截留应用。而惠龄一路。正需分兵进攻。着毕沅即飞催恒瑞。及署兴汉镇总兵文图。领兵遄行。到楚应用。或河南后到之兵亦可。将此各传谕知之。
○以礼部左侍郎铁保、吏部左侍郎沈初。知贡举。礼部尚书纪昀、为会试正考官。都察院左都御史金士松、兵部右侍郎李潢。为副考官。
○免跸路经过地方本年额赋十分之三。
○是日。驻跸烟郊行宫。
○癸丑。驻跸白涧行宫。
○甲寅。谕军机大臣等、现在秦承恩已赴兴安一带。陕省地方亦关紧要。宜绵。祇当于西安省城。及商州一带。稽察弹压。不可又赴楚境。景安现在南阳。足资照料。亦不必越至楚境。于本省事务。转致不能兼顾。将此各传谕知之。
○是日。驻跸隆福寺行宫。
○乙卯。上侍太上皇帝恭谒昭西陵。孝陵。孝东陵。景陵。俱未至碑亭。即降舆恸哭。步入隆恩门。诣宝城前行祀。王以下文武大臣官员随行礼。
○上复恭谒孝贤皇后孝仪皇后陵寝。
○诣端慧皇太子园寝奠酒。
○是日。驻跸桃花寺行宫。
○丙辰。旌表守正捐躯安徽六安州民童玉凤妻林氏。
○是日。驻跸白涧行宫。
○丁巳。孝贤皇后忌辰。遣官祭陵寝。
○谕军机大臣等、此时当阳贼匪。业经围住。所调官兵。不日即可到齐。毕沅现分派四路。用炮轰击县城。未免稍拙。攻城之法。或声东击西。西三面攻击。故留一门为贼出路。暗设伏兵。乘贼窜逸为掩捕之计。若专用炮击。徒糜火药。与甎石为敌。殊属不值。且致耽延时日。至孙士毅驰抵楚北边界。堵剿贼匪。所办亦属可嘉。其所称此时祇宜上紧剿除逆匪。邪教一节。暂缓查办。以安众心。所见适与朕前旨吻合。将此各传谕知之。
○毕沅等奏、保康竹山二县。向无城垣。被贼贱破。知县陈世章、刘大成等、均以遇贼被害。得旨、事定后咨部议恤。寻又奏、保康县知县陈世章、遇贼被羁。骂贼不屈。经乡民救免。嗣西安将军恒瑞查奏、陈世章并无骂贼不屈实据。请革职发往新疆效力赎罪。从之。又陕甘总督宜绵查奏、竹山县知县刘大成、署游击孙魁抡、典史吴国华、贼至不能固守。均自尽。上以刘大成等、虽未骂贼捐躯。究与偷生者有闲。仍下部议恤。寻议。均照伤亡例减等赐恤。从之。
○免湖北被贼滋扰之枝江、宜都、长乐、长阳、东湖、远安、当阳、归、兴山、南漳、谷城、宜城、光化、均、钟祥、竹山、竹溪、房、保康、来凤、二十州县、本年额赋。
○免四川逆苗滋扰之酉阳州本年额赋。
○是日。驻跸烟郊行宫。
○戊午。上侍太上皇帝至南苑。诣元灵宫永慕寺行礼。
○是日驻跸旧衙门行宫。
○己未。上侍太上皇帝至团河行宫。上行围。
○是日。驻跸新衙门行宫。
○庚申。谕内阁。健锐营向设有云梯一项。专挑兵丁习演。最为趫捷。即如此次荆州剿捕贼匪。若该处满兵习用云梯。岂不更易蒇事。何至用炮攻击。致耽时日。嗣后外省驻防满兵处所。该将军等、当挑选数百名演习云梯。而绿营中兵数较多。每省督抚提镇标下。亦可酌挑一千名。使之随时演习。俾臻精熟。
○赏吐鲁番兵丁修屋银。
○免江苏上元、句容、二县。开河占废田额赋。
○是日。驻跸黄新庄行宫。
○辛酉。驻跸半壁店行宫。
○壬戌。谕内阁、乌什哈达、从前尚无重罪。今由伊犁彻回。伊既情愿自备资斧前往湖北效力。乌什哈达、着加恩授为头等侍卫。随同毕沅惠龄等效力。
○是日。驻跸秋澜行宫。
○癸亥。毕沅奏报攻剿湖北当阳贼匪。赏总兵官阿克东阿、道员高杞、舒永阿、花翎。
○秦承恩奏报、歼剿湖北竹溪县贼匪。副将文图、以总兵官升用。赏武生王万年、守备衔。余给顶带口粮有差。
○是日。驻跸梁格庄行宫。
○甲子。上侍太上皇帝恭谒泰陵。泰东陵。俱未至碑亭。即降舆恸哭。步入隆恩门。诣宝城前行礼。王以下文武大臣官员随行礼。
○以故云南镇康土知州刀闷铣子闷济、袭职。
○是日。上侍太上皇帝回銮。驻跸秋澜行宫。
○乙丑。驻跸半壁店行宫。
○丙寅。以刑部左侍郎张若渟、兼管顺天府府尹事。
○旌表守正捐躯四川双流县民帅公策女帅氏。
○是日。驻跸黄新庄行宫。
○丁卯。上侍太上皇帝还圆明园。
○己巳。祭先蚕之神。皇后亲诣行礼。
○缓徵四川逆苗滋扰之秀山县新旧额赋。
○庚午。予台湾出洋淹毙把总林朝选、祭葬世职。兵丁王禄等三十九名、赏恤如例。辛未。上御勤政殿听政。
○谕内阁、舒亮前在黑龙江将军任内。贱价收买貂皮。固有应得之咎。但念其尚系相沿陋习。并非起自伊任。与骫法婪赃者究属有闲。鄂辉在四川将军总督任内。于巴忠办理巴勒布一事错谬之处。随同附和。而于廓尔喀呈进表贡。耽延不办。实属乖谬。但亦无别项婪索劣迹。昨因湖北襄阳一带匪徒滋扰。特赏舒亮、鄂辉、三等侍卫职衔。令其驰赴军营。带兵效力。伊二人自抵军营后。尚属奋勉。舒亮、鄂辉、俱着加恩赏给头等侍卫。协同剿捕。庶官阶较大。呼应更灵。伊二人皆系弃瑕录用之人。经此格外施恩。尤当倍加感激。益图奋勉。克期扫平贼匪。绥靖地方。以副奖励至意。
○以翰林院侍读学士达庆、为詹事府詹事。
○壬申。谕军机大臣等、前据惠龄奏、贼匪粮石无多。不久食尽。今又阅多日。仍复迁延。惠龄实属无能。着传旨申饬。至贼匪张正谟。困守山内。势已穷蹙。惠龄即不能立时拏获。亦应悉力防堵。设乘闲窜逸。惠龄自思当得何罪。舒亮到襄阳后。业将贼匪屡加剿杀。正可乘势扫荡襄阳附近贼匪。乃毕沅复调赴当阳。转派鄂辉前至襄郡。现据景安奏、襄阳贼匪。潜出滋扰。兵力稍单。此皆毕沅调度失宜所致。该督办理此事。漫无把握亦着传旨申饬。现在舒亮已抵当阳。该处贼匪。即责成舒亮。帮同毕沅剿办。至孙士毅知会惠龄拨兵截住去路一节。惠龄现在深冲口坐待兵力。方自顾之不暇。焉能又赴来凤一带。协力夹攻。因思文图前在羊角山剿贼。甚为奋勇。着加恩赏戴花翎。即令酌带兵丁由竹山一带。取道来凤。沿途遇有贼匪。即可歼除。以便与孙士毅两面夹攻。更可得力。将此各传谕知之。
○理藩院尚书留保住、因病休致。以绥远城将军乌尔图纳逊、为于藩院尚书。
○癸酉。上还宫。
○谕内阁、刑部具题、核覆河南省郑路妮语言调戏冯喜成之妻彭氏。致氏羞忿投井身死一案。因犯事在恩赦以前。照例声请援免。向来各省遇有调戏致本妇自尽案件。皆随案核其情节。如系手足勾引。情近用强者。皆于秋录时即行予勾。其仅止语言调戏者。概免勾决。所以示区别而昭矜恤。但调戏之案。与斗殴不同。凡斗殴者因事忿争。彼此扭结。互相殴击。或因伤重致毙。其逞凶之犯。亦必受伤。是死者由于互殴。而起衅尚属有因。至调戏之案。则本妇本系安居家内。忽来秽亵之言。致令羞忿难堪。轻生自尽。情节实为可悯。其调奸之犯。虽无强横情状。而因一时邪念之萌。遽陷妇女于死。此而免其拟抵。已属从宽。若因事在赦前。备按例追缴埋葬银两。即予援免。俾得置身事外。且追埋之银。或得或不得。均不要知。何足以惩凶淫。着刑部即将本年题过此等案件。及此后办理各案。如有似此语言调戏致本妇自尽者。俱于本内声明。不准援免。仍入于缓决。牢固监禁。届期与减等人犯一律办理。不得遽行释免。以慰贞魂而申明弼。
○恒瑞奏报、收复湖北竹山县城。得旨嘉奖。下部议叙。赏署总兵官文图、协领富勒杭阿、防御海常阿、骁骑校钟德。千总赵天祥、巴图鲁名号。并赏富勒杭阿、海常阿、花翎。钟德等、蓝翎。
○以孟夏时享太庙。自是日始。斋戒三日。
○甲戌。旌表守正被戕直隶永年县民李景妻阎氏。
○乙亥。礼部以会试中额请。得旨。满洲取中四名。蒙古取中一名。汉军取中二名。直隶取中十六名。奉天取中一名。山东取中十一名。山西取中七名。河南取中七名。陕甘取中五名。江苏取中十五名。安徽取中九名。浙江取中十六名。江西取中十五名。湖北取中五名。湖南取中五名。福建取中七名。广东取中一名。广西取中三名。四川取中五名。贵州取中三名。云南取中四名。
○以正蓝旗蒙古都统富锐、为绥远城将军。署镶白旗汉军都统永庆、为正蓝旗蒙古都统。理藩院尚书乌尔图纳逊、镶白旗蒙古都统。
实录卷之三

[book_title]卷之四
监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振
镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉
敕修
嘉庆元年。丙辰。夏。四月。丙子朔。享太庙。上亲诣行礼。
○谕军机大臣等、恒瑞虽已将竹山贼匪剿散。尚有前往房县、保康、剿贼事宜。郧县、郧西、俱在汉江以北。势难回顾。宜绵驻劄商州。距彼不远。所有郧县、郧西、一带贼匪。着责成宜绵、督饬百祥等实力剿办。其自竹溪以至保康一带贼匪。即责成永保、恒瑞、剿办。当阳、远安、东湖、一带贼匪。责成毕沅、成德、阿克东阿、舒亮、剿办、枝江、宜都、一带贼匪。责成惠龄、富志那、剿办。襄阳、谷城、均州、光化、贼匪。即交鄂辉、同彭之年等办理。来凤与四川接壤。该处一带贼匪。即责成孙士毅督办。总之贼匪蚁聚蜂屯。官兵分投掩捕。办一处必须肃清一处。不得因贼匪逃散潜匿。即为完事。以致兵过之后。遗孽复萌。又复潜出滋扰也。将此各传谕知之。
○丁丑。谕军机大臣等、据吉庆奏、严拏奸徒偷漏硝黄。并咨明各省一体查禁一摺。硝黄火药。例干严禁。近来海洋盗匪。每遇商船。即放炮为号。海洋出出硝黄之地。此等硝黄。若非奸徒偷卖。盗匪又从何处购觅。是欲杜私贩透漏情弊。必先于出产地方严行查禁。着传谕各该督抚。饬令地方官严行查察。于官为给照采办之外。毋许丝毫私售。使奸徒不能贩运偷卖。而盗匪即无从接济。该督抚等务当饬属严禁。毋得日久生懈。
○又谕、柯藩奏、带兵七十名。并派游击张彪。带兵八十名。在漫营地方。杀贼四百余名。生擒数十名。所奏殊不足信。柯藩、张彪、仅带兵一百余名。即使贼众束手受缚。以一兵杀二贼。亦不能有杀毙四百余名生擒数十名之多。绿营陋习。往往虚张声势。稍有斩获。以少报多。着传谕该督抚提镇。嗣后务须据实奏报、并转饬各员弁一体道照。毋得似此贪功妄报、以归核实。
○毕沅奏房县解围。擢知县魏相臣、为知府。千总罗升等、升赏有差。
○戊寅。旌表守正被戕江苏海门厅民殷尚妻施氏。
○上以常雩祀天于圜丘。自是日始。斋式三日。庚辰。上诣南郊斋宫斋宿。
○秦承恩奏报、派员防守兴汉地方。并截杀湖北窜贼多名。得旨嘉奖。下部议叙。
○户部议准、山西巡抚蒋兆奎疏请、襄垣山阴、阳城、陵川、沁水、静乐、六县、丁徭银两。全归地粮摊徵。从之。
○又议准、直隶总督梁肯堂疏报、西宁县开垦水田一顷九十亩。照例升科。从之。
○辛巳。常雩。祀天于圜丘。上亲诣行礼。
○辛圆明园。
○问太上皇帝安。
○谕内阁、据拉旺多尔济奏、因患痰疾请解任回本游牧处调养等语。着照所请。令其回本地调义。但伊年力正强。医治数月。即可痊愈。不必解任。以示轸念。其未来京以前。所有正黄旗领侍卫内大臣员缺。着福长安暂行署理。俟拉旺多尔济痊愈后。再行来京供职。
○谕军机大臣等、景安奏、探闻湖北峪山贼匪。尚在张家集等处屯聚。而吕堰驿又被贼匪焚烧。文报阻隔。已谕知梁肯堂。即于附近之正定、顺德、广平、磁州、各营。挑选兵丁二千名。先派将弁带领起程。并命直隶提督庆成。即日由古北口驰赴南阳一带。统领进剿所有派往巴图鲁侍卫二十员。于经过南阳时。并着景安酌量情形。若南阳需人带兵即酌留数员在彼带领协剿。将此传谕知之。
○旌表守正捐躯河南太康县民黄清连妻毕氏。
○壬午。谕军机大臣等、襄阳为南北冲途。关系紧要。现调直隶兵未能即到。鄂辉职分较小。恐呼应不灵。着恒瑞带兵。将保康附近各处贼匪。实力搜剿。永保即轻骑减从。迅赴襄阳。调度策应。将此传谕知之。
○孙士毅奏报进剿来凤县小坳贼匪。得旨嘉奖。晋孙士毅爵三等男。赏主事周蔼联、都司何天标、守备马建纪、涂应伸、苏荣焕、花翎。余升赏有差。
○赏会试年老举人郑泳等、司业学正职衔有差。现任教谕冯大兴等、俱以加衔留任。
○癸未。主旨黑龙潭神祠拈香。
○甲申。谕内阁、西成尚在湖南军营。未能即时赴任。现在将军总督巡抚臬司皆未回省。西安不可无大员驻劄弹压。丁忧西安布政使倭什布。百日孝满。着即驰驿速往陕西。署理布政使印务。
○河南巡抚景安奏、邓州新野地方。现有匪徒滋扰。兵力不足。已调河北兵五百名。前来南阳。奏入。谕军机大臣等、景安所调河北彰卫二营弁兵五百名一节。尚次斟酌。河北地方亦关紧要。不应轻有调动。所有庆成带往直隶官兵二千名。俱着留于南阳一带。以资分路堵截。其河北之兵。如尚未起程。着景安飞饬停止。傥已起程。即于直隶后起官兵内酌拨五百名。留于河北。交张文奇分拨弹压。南阳地方被贼滋扰之处。着该抚即先行誊黄晓谕、将本年应徵钱粮。概予缓徵。湖北枝江等二十州县。前已降旨豁免钱粮外。如续有被贼滋扰之处。并着毕沅等查明。一体奏请豁免。并先行誊黄晓谕、俾良民益知感激。将此传谕知之。
○毕沅奏报、克复保康县治。赏生员郭必祥等、顶带有差。
○以浙江温州镇总兵官孝顺阿不胜水师之任。命来京候旨。以瑞安协副将林起凤、为温州镇总兵官。
○以故广西太平土知州李禔孙庆荣、袭职。
○旌表守正捐躯河南南阳县民侯敬妻袁氏。
○乙酉。惠龄奏、长阳县地方。有逆匪林之华纠众滋事。已飞咨恒瑞。令文图带兵往剿。奏入。谕军机大臣等、长阳一带贼匪、乘虚蚁聚。不可不速行扑灭。恐文图一人。尚不足以资董率。着传谕恒瑞永保二人。酌分一人带兵速赴襄阳。一人即赴长阳一带。督率剿办。此时惠龄军营已得胜势。长乐长阳之贼。俱系张正谟党与。思往接应。惠龄惟当倍加奋勉。将贼首张正谟拏获。其余匪党自必纷纷瓦解。将此传谕知之。
○又奏报、攻夺灌湾脑贼下。得旨奖赉。总兵官富志那等、下部议叙。
○丙戌。上诣黑龙潭神祠拈香。
○谕内阁、刑部具题、核覆奉天省宗室家人朱浑、强行鸡奸幼丁彦德一案因犯事在恩赦以前。照例声请援免。办理不免拘泥。此案朱浑强奸彦德已成。实属淫恶。若因事在赦前。即予援免。何足以示惩儆。着刑部即将本年题过此等强奸已成之案。及此后办理各案。如有似此者。俱于本内声明不准援免。仍牢固监候。入于缓决办理。不得遽行免释。以惩淫恶而昭明弼。
○引见乙卯科散馆、及补行散馆人员。得旨、此次翰林散馆之修撰石韫玉、王以衔、编修洪亮吉、莫晋、业经授职。其清书二甲之庶吉士沈乐善、汉书二甲之庶吉士秦维岳、陈琪、严荣、玉麟、黄因琏、俱着授为编修。汉书三甲之庶吉士何会祥、韩鼎晋、董健、张凤枝、贾允升、王瑶台、俱着授为检讨。潘世璜、陈廷桂、戴敦元、乔远炳、严振先、俱着以部属用。
○福康安等奏报、攻克纳共山等处城卡。歼戮苗匪。得旨奖赉。赏头等侍卫阿哈保、副都统衔。三等侍卫三布鼐土游击拉里吉、都司阿申、守备雍忠、甲穆楚、纳穆喀、甲尔格登塔尔、巴图鲁名号。副将永安、游击五十一、都司张观文、刘瑞、守备陈时昌、千总马济、土都司充楚阿克里、守备格登塔尔、班第塔尔、雅满塔尔、千总郎塔克尔、花翎。千总李应元等、蓝翎。并赏旗营屯土各兵丁、一月钱粮。
○旌表守正捐躯河南南召县民牛头妻屈氏。
○丁亥。上御勤政殿听政。
○以通政使司通政使宝源、为都察院左副都御史。
○旌表守正捐躯山西萨拉齐厅民郭成明妻刘氏。
○戊子。谕军机大臣等、费淳奏减价平粜一摺。据奏粜获钱文。易银解司。俟秋成再行买补还仓。所办未为妥协。现在各省银少钱多。银贵钱贱。正当设法调剂。今平粜价值。自应就百姓所交之钱贮库。民闲缴官之项。自必挑拣大钱。不敢稍有搀杂。设有将小钱夹入者。即可从此查究。顺便收缴。况所粜仓谷。秋成后仍须买补。彼时将此项钱文发出采买。岂不两便。又何必令其易银解司。转致不肖官吏藉端勒索。而解司之时。又有耗费添平等弊。将来秋闲采买。又复短价勒买。往返出入。易启弊端。着传谕费淳。所有此项平粜价值钱文。即令照数存贮。为秋成买补之用。各省遇有应须出粜买补等事。俱照此办理。将此并谕各督抚知之。
○户部议准、山东巡抚玉德疏报、胶州开垦旱田三十顷八十九亩。照例升科。从之。
○己丑。上幸静明园。诣龙神庙拈香。
○江苏按察使布颜、以疾乞假。允之。以松太道李廷敬、为按察使。
○抚恤琉救国遭风难夷如例。
○庚寅。上幸万寿山。诣广润祠拈香。幸静明园。诣龙神庙拈香。
○谕军机大臣等、蒋兆奎奏挑兵二千名。令总兵德龄带领。暂驻泽州。听候河南调用。豫省河北地方。近闻亦不甚安静。此项挑备之兵。着蒋兆奎即行知德龄移驻卫辉。并着景安酌量情形。设南阳邓州一带需兵堵剿。而进剿襄阳尚须添兵。即将晋兵调拨。自可更期得力。
○辛卯。停喀什噶尔叶尔羌进马。并定新疆进马道路。谕内阁、据伍弥乌逊奏、塔尔巴哈台每年所进马匹。由内地行走。关外沙漠辽远。天气炎热。嗣后请照乌里雅苏台科布多例。由阿勒台一路行走。庶免烦扰内地驿站等语。所办甚当。着照所请行。但伊犁、喀什噶尔、叶尔羌、每年皆有应进马匹。喀什噶尔、叶尔羌、俱系南路回疆。若亦由此路行走。其闲有博尔多山。又绕路较远。如仍由内地行走。徒扰驿站。且回疆马匹俱属平常嗣后喀什噶尔、叶尔羌等处回疆所进马匹。竟行停止。其伊犁所进马匹。亦着照伍弥乌逊所奏、由阿勒台一路护送。如此办理。既于马匹有益。而内地驿站。亦可永免烦扰矣。
○壬辰。孝端文皇后忌辰。遣官祭昭陵。
○上诣黑龙潭神祠拈香。
○惠龄奏报、攻夺灌湾脑内坡等九处贼卡。得旨奖赉。弁兵升赏有差。
○旌表守正捐躯河南西华县民张淳妻陈氏。
○癸巳。上幸静明园。诣龙神庙拈香。
○魁伦等奏、洋盗蒋麟、杀盗首骆什。带领同伙。并船只炮械。自行投首。赏庄麟大缎一匹。以千总拔补。
○头等侍卫鄂辉奏报剿杀襄樊贼匪。得旨嘉奖。赏鄂辉副都统衔。总兵官徐昭德等、下部议叙。
○乙未。谕军机大臣等、恒瑞、永保、在保康白云山内。搜捕贼匪。为日已久。节经降旨令带兵速赴襄阳。何以尚未奏报起程。实属延缓。着传旨申饬。再楚北贼匪。不过藉邪教为名。煽诱纠结。其中教匪从贼者固多。而被贼迫胁煽诱者亦复不少。若不设法解散。则贼党日聚日多。岂能尽加歼戮。着传谕领兵将军及该督抚等、速行出示。遍加晓谕、以现在大兵四路云集贼匪不日歼除。内有无知乡愚。一时被贼诱惑。及迫入党者。若能及早省悔。自行投出。即系平日误习邪教之人。一经投首。皆可免其治罪。傥有能将贼首贼目斩获擒献者。不但不治以从贼之罪。并当优加奖赏。如此明白示谕、加以劝赏。不特贼党易于解散。并可帮同官兵同力。亦剿抚并施之一策。
○以大学士和珅、吏部尚书刘墉、户部尚书董诰、工部尚书彭元瑞、吏部左侍郎沈初、右侍郎胡高望、兵部左侍郎玉保、内阁学士吴省兰、为殿试读卷官。
○拨内库银二百万两。解往河南。以备军需。
○丙申。策试天下贡士袁櫆等一百四十八人于保和殿。制曰、懿惟凝庥集祜。长治久安。在乎夙夜宥密。单心基命。朕仰承昊苍眷佑。抚驭寰宇。幸臻宁谧康乂之庥。夕惕朝乾。不敢暇逸。勉思法一中之运量。考三古之规模。兆民遵正直之涂。五材归化裁之用。克与垓埏瀛嶂。偕之大道。兹以敷奏为明试。爰举胪询。人心道心。肈阐虞廷。帝王所以与天下相见者心也。书所谓享天心。肩一心。洽民心。盖彻上下之义也。心之用主乎敬。尧典一篇。始终皆曰钦。即至于元首股肱。喜起赓歌。而尤勖以钦。乃传心之功效也。经训之粹。足相证明者何语。伏羲以前尚矣。文子有神农之法。新书有神农之教。诸家言黄帝者更详。若颛顼敬胜义胜之训。帝喾博爱博利之文。载籍微言。稽唐虞三代而上者可举欤。大戴礼武王诸铭。能约其词欤。后世若帝范、帝学、心经、政经。亦有合欤。凡皆帝学心传所宜沿溯也。周书曰、政贵有恒。记曰、五帝殊时不相沿乐三王异世不相袭礼。盖治道有定而不可泥者也。然其得失可得而言。井田封建。古以为大经大法。然而汉起七国。唐限名田。踵而行之。如棼丝矣。战之以车也。泉之以刀也。税之以绢也。后世断不可行。无论得失矣。周昉六官。唐沿六典。今犹其职。而掌隶分合。品秩崇卑。考课疏密皆殊。轩画万井。舜区九州。今更扩之。而疆宇襟带。控制沿革每异。它若刑法食货兵戎礼乐。史迁之书。列史之志。旁及政书。如会要典章会典所厘具者。能原本权衡言之与。司徒修六礼明七教。凡以节民性兴民德也。礼坊记数千百言。皆以坊民而已故周礼有禁虣之官。王制严左道之律。道政齐刑。三代不废。孔子云、民可使由。不可使知。使由者何途。不使知者何道。先圣名言。必有奥旨。今未尝不禁奇衺、而诳疑未尽泯。未尝不严保甲。而奉行未尽善。蠲贷普、而民或未尽厚生。教诫谆、而民或未尽正德。至于吏为民父母。而富教非由科条。士为民表率。而跅弛无由观感。欲使道德一而风俗同。诸生来自田闲。宜有闻见。兵所以威天下。实所以安天下。田乘邱甲。非如古之制也。步伐止齐。非如古之法也。汉之南北军。唐之府兵彍骑。宋之更调。明之团营。与今之制孰善。钱文子之补汉兵志。宋之武经总要。明之纪效新书。与今之法孰详。要所以奏肤公而成伟绩者。练其技、则精而不茶。鼓其气。则作而不竭。实其籍、则不虞冗且浮。明其赏罚。则不至窳且怠。古之善将将者。孰能得此意。易曰、师出以律。孔子曰、我战则克。其以此欤。凡此者。式于古训。而时几精一传其学。监于成宪。而因革损益合其宜。民安于日用饮食。而遵路之俗成。士忘乎智名勇功。而知方之风劝。治道祎而协气蒸。其必有所由致。循是以观厥成。曷敢不亹。维尔修于家。扬于庭。毋隐毋肤。朕将亲第焉。
○丁酉。上侍太上皇帝诣黑龙潭神祠祈雨
○戊戌。上奉太上皇帝命。诣黑龙潭神祠谢雨。
○谕军机大臣等、恒瑞永保奏、三里坪一带贼匪。俱系文图剿净。而永保恒瑞。仅将白云寺山贼匪。追至黑龙沟地方。并未能速行扫荡。所办何事。着传旨申饬。仍着速将该处贼匪剿净。即驰赴襄阳会剿。傥贼匪负嵎固守。亦当酌一人速赴襄阳。断不可二人株守一处也。
○宜绵奏报、与柯藩明亮攻克孤山大寨。擒获贼首王全礼等、得旨嘉奖。下部议叙。赏明亮头等侍卫。作为领队。余赏赉有差。
○恒瑞等奏报、攻剿鬼谷子沟等处贼匪。得旨嘉奖。赏游击朱世凤、巴图鲁名号。协领拉明阿、副将皂灵保、前锋常福、花翎。前锋校富盛阿、五品顶带、并花翎。都司伍尔登额等、升擢有差。
○己亥。上诣时应宫昭显庙拈香。
○还宫。
○御乾清宫。召读卷官入。亲阅定进呈十卷甲第。
○福康安等奏报、攻克结石冈山梁石城。歼贼毁寨。得旨嘉奖。下部议叙。赏伤亡二品衔金川屯弁生根。葬银。准其子承袭一次。并赏兵丁一月钱粮。
○又奏、苗匪吴陇登服罪投诚。得旨、欣慰览之。
○以云贵督标中军副将张玉龙、为贵州安笼镇总兵官。
○予福建出洋淹毙兵丁吴仕良等五名、赏恤如例。
○庚子。上御太和殿传胪。赐一甲赵文楷、汪守和、帅承瀛三人、进士及第。二甲戴殿泗等四十人、进士出身。三甲邱超等一百一人、同进士出身。
○幸圆明园。
○问太上皇帝安。
○辛丑。上御勤政殿听政。
○毕沅奏、攻围当阳。诱贼出城。设伏痛剿。并截杀援贼多名。良民缒城投出者络绎不绝。奏入。谕军机大臣等、当阳城中缒出良民。亟宜妥为安抚。将来大兵入城。查明并未从贼祇系被胁者。亦应一体绥辑。勿使失所。此次随同打仗之同知常丹葵。游击什图、参将马为锦、蓝翎长六达色、着以应升之缺升用。
○壬寅。免四川龙安等府厅营属。及各土事夷赋粮折马价杂粮等项十分之二。
○癸卯。宜绵奏、明亮本应驰赴湖南。但襄阳樊城。为南北咽喉要地。不可使贼滋扰。臣将固原兵五百名。交参将九十带领。随同明亮前往剿堵。奏入。谕军机大臣等、宜绵奏令明亮带兵前往襄樊堵剿。筹办甚合机宜。此时襄阳一路。景安、富成、已由邓州新野带兵进剿。现在永保、明亮、亦已前往。又有鄂辉、乌什哈达、徐昭德等、在彼协力剿办。该处兵多将广。自可将附近贼匪迅就歼除。恒瑞、文图。竟不必前赴襄阳。速将黑龙沟一带贼匪剿捕净尽。即应前赴长阳来凤等处。相机剿办。将此各谕令知之。
实录卷之四

[book_title]卷之五
监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振
镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉
敕修
嘉庆元年丙辰。五月。乙巳朔。谕军机大臣等、此次惠龄等带领官兵。分投直扑天井湖等处虽未能将贼匪痛歼。而三路贼卡俱已攻克。所办尚好。至所请山西兵二千催令赴楚一节此项兵丁。已据景安奏分拨防剿。惠龄处兵力不敷。莫若令恒瑞、文图、带兵先助惠龄将灌湾脑之贼悉力攻围。擒拏贼乎为是。至施南府属之恩施县。有贼屯聚。经知县尹英图等率领乡勇分路擒捕。歼毙多贼。洗荡贼巢。知县尹英图、着以同知升补。其经历蒋遇春、及把总外委等、俱着酌量升用。以示奖励至豫省近楚边界。多有教匪。景安当驻劄南阳新野一带。督率弹压。不必深入楚境。庆成、富成会合永保、鄂辉、即速将襄樊一带贼匪剿净。再来凤贼匪。在茶园溪一带屯聚。为数甚多。孙士毅现兵无多。不可存欲速之见。轻于深入。若能将茶园溪一带贼匪先行剿除。固属甚善但须悉心筹酌。如兵力不敷。不妨略为停待。将此各传谕知之。
○以夺获天井湖、青龙溪、邓家畈、三处贼卡功。赏总兵官富志那、侍卫关腾、巴图鲁名号。道员先福、副将张持、参将程鹏翼、守备林朝辅、花翎。候补守备邓兴相等、蓝翎。副前锋参领塔思哈等、升用有差。
○丙午。谕内阁、据蕴端多尔济奏称。土谢图汗部落之副盟长扎萨克亲王齐巴克多尔济、管理商上事务之扎萨克公拉素咙多尔济、车臣汗部落之扎萨克亲王达尔玛锡哩、参赞扎萨克公衮布扎布等、恳请于本年七月前来避暑山庄瞻觐由彼随扈进哨效力等语。齐巴克多尔济等所请。虽出诚悃但伊等俱系办理部落事务之人。若俱令前来则该部落办事乏人着交蕴端多尔济等于伊等每部落内酌令一人前来。此次祇令扎萨克亲王齐巴克多尔济。达尔玛锡哩二人。于七月下旬前来扎萨克公拉素咙多尔济。衮布扎布俱着留办部落事务。
○谕军机大臣等、永保等所奏、不必以先到之兵零星轻试一俟兵力齐集。商同并进。所见甚是邪教匪徒藉端煽惑。四路迫胁蚁聚日多。若零星打仗。设官兵稍有损挫不免气馁。贼势转张。今永保明亮。已抵襄阳并知会恒瑞即带所有之兵前赴襄阳而庆成富成德龄等、带领直隶山东山西兵。亦由豫境前进。至文图昨令前赴惠龄处协同剿贼。今仍着恒瑞等酌量情形。如惠龄处可无须文图急于前往。即令该署镇带兵先赴襄阳。会合攻剿。恒瑞、永保、于官兵齐集后。务须先将贼匪奔窜之路。豫行堵截。其汉江沿岸一带。尤须严密防范。将船只先行提集。不使贼匪得以偷渡南窜。景安在豫境。更当实力堵剿。俾其无路可逃。再行约期并进。四面兜擒。不可专攻一处。致贼乘闲奔窜。总之襄阳迤北一带贼匪剿净。则声势联络。自北而南。当阳宜都一带。自必势如破竹。又闻贼匪狡狯。往往将被掳胁从之人。迫令在前撄锋。此等愚民被贼掳掠。既为之驱使服役。妻女并被奸淫。及至抗拒官兵。又复为之冲锋就死。实属可悯。恒瑞等可先为晓谕、以尔等本系良民。与其为贼虐使。又复驱令当先。致被官兵歼戮。曷若帮助官兵。反戈相向。攻杀贼匪。不但免罪。且可邀功报仇。如此明白宣谕、即不能尽行听从。亦可解散贼党。于剿捕机宜。较为事半功倍。将此各传谕知之。
○丁未。孝诚仁皇后忌辰。遣官祭景陵。
○授一甲一名进士赵文楷、为翰林院修撰。二名进士汪守和、三名进士帅承瀛、为翰林院编修。
○戌申。谕内阁、前因察哈尔额鲁特每次来京引见人员。往往有出痘者。朕甚怜悯。因降旨令赴热河引见。今据保宁等奏称若令该员等进嘉峪关沿边行走。此一带仍系内地。亦与伊等无益。所奏尚是。即着照保宁所奏、嗣后未出痘之察哈尔额鲁特人员俱令由科布多、乌里雅苏台、多伦诺尔一路。前赴热河引见。以示体恤。
○引见新科进士。得旨、一甲三名赵文楷、汪守和、帅承瀛、业经授职外。戴殿泗、李锡恭、王鼎、吴拜庆、张锦枝、许应喈、陆以庄、黄焜望、秦渊、赵慎畛、汪德钺、靳文锐、邱勋、沈学厚、陈兰畴、蔡维钰、陆泌、石时榘、那尔丰阿、韩克均、李可端、李华庭、邱立和、刘氵□署、严烺着改为翰林院庶吉士。慕鏊、赵麟、陈鹤、黄跃之、龚丽正、张文靖、李培元、林绍光、李林松、吴应咸、史祐、鹿维基、祁＜土贡＞、杨健、刘名载、袁櫆、郑鹏程、周宏纲、王敬之、周泰元、成格、程体常、扎兰泰、刘玉湛、刘＜山贡＞、徐维城、张大维、胡万青、着分部学习。吴光悦、韩抡衡、周之域、董彩凤、桂龄、蔡炯、颜允灿、许庭椿、李于培、王恩注、俞日灴、萧德充、姚学塽、杨中龙、姚逵、杨廷琮、谭元、程俊、丁玉寿、董义、何允徽、珠隆阿、曾宝光、蔡毓琳、常泰、觉罗清昌、着以内阁中书用。黎承惠、曹松篁、鄂山、靳金鼎、来珩、崔本、谭兆燕、徐云龙、着以知县即用。胡本渊、郎汝琛、万世发、陈毓咸、贾名伸、程健学、辛绍业、杨尚琳、谭景韩、郭龙光、着以国子监学正学录用。余着归班铨选。
○己酉。命大学士和珅、工部尚书彭元瑞、教习庶吉士。
○调不谙水师之广东左翼镇总兵官西密扬阿、为雷琼镇陆路总兵官。雷琼镇陆路总兵官徐忠、为左翼镇总兵官。
○庚戌。谕军机大臣等、福康安、和琳、攻克火麻营一带险要山梁。距平陇更近。此时贼匪紧要屏障。俱经官兵乘胜占夺而石三保石柳邓吴廷礼等首恶。俱聚集平陇。正可悉数生擒。一举蒇功。事机顺利。伫待捷音速至。吴陇登投出时。已有旨令福康安等酌赏翎顶。今吴登又往约鸭保寨苗众三百余人。帮同官兵打仗出力。尚属实心效顺。福康安和琳。如接奉前旨。已赏给六品顶带蓝翎。此次再加赏五品顶带花翎。并发去大小荷包。传旨赏给。伊自加倍感激。而其余各苗匪。见吴陇登投出之后。如此荣耀。必更有临阵纷纷乞降者。于剿捕尤为有益。至摺内所称。首逆等聚集平陇。如巢穴一破。必向乾州窜匿。现由平陇后山并力攻围。另出奇兵直趋乾州。为一鼓扫荡之计。甚合机宜若前次进剿时早计及此。蒇事岂不更为迅速耶将此谕令知之。
○以剿火麻营等处苗寨功赏把总杨坤玉等、蓝翎。瓦寺土舍索诺木文锦、巴图鲁名号、并花翎。土守备朗尔结等蓝翎。
○缓徵河南办兵差之唐、淅川、桐柏、内乡、南阳、镇平、泌阳、裕、叶、南召、舞阳、河内、武陟、安阳、汤阴、淇、汲、新乡、获嘉、考城、荥泽、郑、新郑、兰阳、祥符、尉氏、洧川、许、长葛、襄城、临颍、郾城、西平、遂平、确山、信阳、三十六州县、新旧额赋。
○辛亥。谕内阁、宜绵奏、皋兰等州县平原地亩。及高阜之处。田禾日见黄萎等语。甘肃土性高燥。本年春夏之闲。雨泽短少。以致夏田无望。粮价增贵。朕心深为轸念。着将皋兰等州县缺雨地方。或借给口粮。或开仓平粜。再加恩将本年应徵钱粮概行缓徵。以纾民力。
○谕军机大臣等、甘省地土瘠薄。前因小民口食维艰。恐借粜缓徵。亦未能周普。曾降旨以甘省距口外不远。莫若劝令贫民出口觅食。如实在无力者。或地方官量为佽助。俾得就食丰区。亦豫为筹办之一法。该督自已酌量情形。遵照办理。如贫民俱情愿出口。得以谋食营生。固属甚善。傥累于室家妻子。安土重迁。亦应听其自便。不可令地方官拘于遵旨。稍事驱迫。转致失所。此为最要。将此谕令知之。
○予贵州故兵部尚书李世杰、入祀乡贤祠。从巡抚冯光熊等请也。
○云南北胜州土州同章兆祥、因病告替。以其子昶、袭职。
○壬子。户部议准、护理福建巡抚姚棻疏报、侯官、罗源、福安、漳平、龙岩五州县。开垦田九顷有奇。照例升科。从之。
○癸丑。以故镇国将军谟亮子良凤、袭三等辅国将军。奉国将军积忠额子额勒冲额、袭奉恩将军。
○旌表守正捐躯安徽阜阳县民姚道祥妻倪氏。
○甲寅。上诣黑龙潭神祠拈香。
○谕内阁、宜绵查明逆首王全礼徐良等滋事缘由。实力搜捕。全行授首。复派委员弁。于二郧一带搜剿擒杀。汉江以北悉就肃清。并将善后事宜。详悉筹办。实属可嘉。宜绵、着赏戴双眼花翎。并加太子太保衔。以示优奖。在事出力文武员弁。查明咨部议叙。其条列各事宜。该部详议具奏、寻议、汉口北岸。令乡勇公推正副义总。如再有余孽滋事。许令擒拏送官。不得擅自杀戮。郧阳府通判。改为抚民通判。移驻郧西县属上津堡地方。稽查弹压。郧西向无城垣。应行估建。均如所请。从之。
○旌表守正捐躯河南武安县民韩幅妻杨氏。
○乙卯。谕内阁、车臣汗系该部落首职。今彭楚克多尔济无嗣。郡王桑斋多尔济之祖吹扎布。曾袭汗号。加恩着桑斋多尔济承袭车臣汗。其本身郡王。着降一等、令头等台吉玛哈锡里、承袭贝勒。仍在乾清门行走。
○谕军机大臣等、毕沅本日奏到。仍未能将贼匪剿净。且所奏情形。亦多未实。即如摺内称。连日用炮轰击城上拥聚之贼。歼毙四百余人一节。贼在城上。官兵用炮仰击。被炮击中之贼。自必往后倒仆。其人数多寡。城外何由而知。又称。贼于城上挖有沟濠一节。当阳系一小县。城垣宽厚不过一二丈。多有里生外熟。甎石筑土者。若城上挖濠。则土势松矬。必致塌卸。更可不须轰击。立外倾颓。况城上挖有沟濠。下置刀矛竹签。又安能站立多贼守城乎。且官兵既不能上城。何称贼匪蜂拥而来。此必领兵将弁不能进取。又图邀功。张大其词。率行具禀。而毕沅究系书生不谙军旅。即据以入奏、不顾其自相矛盾也。惠龄奏攻扑灌湾脑贼巢一摺。亦仍未能扫除巢穴。擒获首逆。前据奏官军进逼贼巢。仅隔土墙一道。此等土墙。一经大炮轰摧。岂有不立时塌卸之理。何以又隔多日。仍未能集事。且据称。墙脚之下地雷四起。又值大雨。彻兵回营等语。前据惠龄奏、贼匪所埋地雷。皆被雨湿不能燃着。今又云大雨彻兵。地雷四起。亦觉前后不侔。毕沅。惠龄均着传旨申饬。至榔坪贼匪。扰至九湾驿及归州巴东一带。文图在喇叭洞攻围。已阅多日。着传谕文图。于该处贼匪剿净后。即带兵速赴榔坪一带上紧剿办。勿任日久蔓延。
○缓徵湖北附近灾区昼夜御贼之宣恩、潜江、天门江陵、松滋五县新旧额赋。
○丙辰。上御勤政殿听政。
○谕军机大臣等、宜绵现已驻劄商南。不过在彼防堵弹压。并无紧要应办之事。甘省现在缺少雨泽。一切正资调剂。着该督酌量该处情形。如堵截等事。可以就近交与柯藩。或地方官等办理。宜绵竟当回至兰州。董率所属。实心经理。俾穷黎不致向隅。此为最要。将此谕令知之。
○又谕、贼匪在吕堰驿一带滋扰。及闻直隶、山东、山西、陕西、官兵到彼又皆窜往双沟巢穴藏匿。目下襄樊一带军威壮盛。贼匪岂无闻知。若恒瑞。永保景安庆成等同驻一处。设贼又乘闲逃逸。非南往南漳、谷城、当阳一带。即东往河南之光州、固始、及湖北之武、汉、黄、德一带。当阳城内贼匪。现经毕沅等带兵围剿。已将三月。尚未竣事。若再加以襄樊之贼。官兵岂不更费支持着传谕恒瑞永保等、务须将双沟贼匪聚集之处带兵四面严密围剿。以期悉数歼擒不可同在吕堰驻劄。致贼乘闲他窜。汉水广远尤宜加意防范。俾贼无从偷渡。断不可令其东逸至汉口光固一带。此为最为。
○以詹事府詹事达庆、为通政使司通政使。
○引见各衙门保送御史官员。得旨、吕云栋、章守勋、杨志信、王治模、吴煦、劳树棠、姚梁、郭仪长、郑敏行、沈琨、何道生、着记名以御史用。
○以办理陕西军需出力。赏署布政使姚学瑛、花翎。知州赵洵、通判庄炘、蓝翎。
○丁巳。上诣大高殿行礼。
○还宫。
○遣官祭关帝庙。
○戊午。上以夏至祭地于方泽。自是日始。斋戒三日。
○己未。以翰林院侍讲学士舒聘、充日讲起成注官。
○庚申。恒瑞等奏双沟贼匪畏惧官兵声势。意欲逃避。查双沟东面。路通枣阳。该县前已派官兵一百五十名。带同乡勇严防。今又派兵三百五十名。由宜城县绕路前往。帮同堵御。奏入。谕军机大臣等、阅恒瑞等所奏图内。官兵俱由西北一带分投夹击。其迤东即属枣阳。仅有兵五百名。又无大员在彼驻劄。仍恐难资倚恃。着恒瑞等、于富成、德龄、二人内。酌令一人带兵千名。速赴枣阳、随州、一带。相机防堵。
○辛酉。夏至祭地于方泽。上亲诣行礼。
○幸圆明园。
○问太上皇帝安。
○旌表守正捐躯河南永城县民女刘氏。
○免湖南乾州、凤凰、城步、绥宁、四厅县本年苗粮十分之二。
○壬戌。上以秋狝木兰。侍太上皇帝自圆明园启銮。命怡亲王永琅、成亲王永瑆、大学士公阿桂、尚书庆桂、留京办事。
○免跸路经过地方本年额赋十分三。
○是日。驻跸南石槽行宫。
○癸亥。赏密云县接驾兵丁半月钱粮。热河接驾兵丁及看守避暑山庄弁兵一月钱粮。看守口内口外各行宫弁兵半月钱粮。
○是日。驻跸密云县行宫。
○甲子。谕内阁、朕此次巡幸热河经过地方。业经降旨将本年地丁钱粮蠲免十分之三。但跸路所经。阅视沿途禾稼情形。如顺义县属之清河。及密云县属之石匣要亭一带。在地禾稼颇为茂盛。惟昨日经过之怀柔迤东。至密云近地方。地土稍乾。田禾不能一律芃藏。虽已据该督梁肯堂奏明。将麦收较歉之处。办理平粜出借。但现届青黄不接之际。小民口食。尚恐不免拮据。所有怀柔。密云。两县所属村庄内。得雨较少麦收歉薄之处。着加恩交该督查明。蠲免本年地丁钱粮十分之五。
○是日。驻跸要亭行宫。
○乙丑。谕内阁、据彭之年文图奏、剿灭白云寺黑龙沟之贼。追至喇叭洞山。全行剿除一摺。所办好。文图自到郧阳以来。屡次剿贼得胜。滋复将剌叭洞贼匪剿除净尽。前已有旨。遇有总兵员缺。即加升用。今思该副将带领兴汉镇兵日久。与兵弁相习。调遣更为得力。文图即着补授兴汉镇总兵。其现任总兵德光。俟有他镇员缺另行补用。
○先是户部议覆、仓场侍郎宜兴奏、江浙白粮改运京仓。据浙江粮道详称。旗丁情愿贴给余米三升六合。交经纪起运。并苏常二封。一体办理。嗣漕运总督覆称。恐旗丁等藉口亏入仓正耗。或供动回空食米。难以昭行。经户部行知。以总漕既不愿交耗米。经纪难为交纳。嗣后即令旗丁自行交仓。伏思旗丁自行交仓。盘拨五闸。复须水运。辗转四五十里。势难照料。更恐花户等藉端需索。且致迟误归次。仍当责令经纪等转运。事属两便。向来旗丁于交仓正耗外。多备余米三升八合前所称贴给余米。即在此数之内并非额外加增。应仍准其交给经纪代为转运等因量白粮运京已届二年均系如此办理旗丁等相安无事。应如所请得旨。此事办理已经两年。均称便易。乃管干贞率称白粮各帮耗米。不便贴交经纪。复行咨改。转使旗丁等守候需时。几致误运。殊属有意沽名。管干贞着交部严加议处。至是议上。管干贞应降二级调用。从之。
○恒瑞奏报、剿灭刘家集贼匪赏总兵官富成、二等侍卫丑保、三等侍卫格登保、参将丁有成、巴图鲁名号。骑都尉塔什朗等、蓝翎蓝翎侍卫莫新等、升补有差。
○以剿灭喇叭洞山贼匪功。参将广福等、升补有差。
○以鼓励乡勇堵御、承办军需无误。赏南阳府知府完颜岱、花翎。余升补有差。
○是日。驻跸两闲房行宫。
○丙寅。以吏部右侍郎富纲。为漕运总督。
○是日。驻跸常山峪行宫。
○丁卯孝恭仁皇后忌辰遣官祭景陵。
○调兵部侍郎玉保、为吏部右侍郎。以镶白旗护军统领特成额、为兵部侍郎。
○是日。驻跸喀喇河屯行宫。
○戌辰。上侍太上皇帝至热河诣文庙瞻礼关帝庙城隍庙拈香。
○诣永佑寺行礼。
○赏热河绿营兵丁一月钱粮。
○是日驻跸避暑山庄。至八月戊戌。皆如之。
○己巳谕军机大臣等、祖之望奏、汉阳府所属孝感地方。亦有传孝匪徒。宜之望于前调江西兵二千名内。分拨堵御。并饬汉阳府图桑阿等分投防剿。复因武昌省城。与汉口镇仅一江现留江西兵二百名。并添募乡勇。严密防御所办甚好祖之望着赏戴花领。再贼匪郑自清供称。曾拜襄阳人周义祥为师。看来首逆竟在襄阳一带。现在襄郡祇有乌什哈达一人在城驻劄。调度一切。究不能得有主见。永保竟当速回襄郡。督率办理。庶调度有人不致他处贼匪。又复窜往勾结。将此传谕知之。
○庚午。谕军机大臣等、姚棻奏雨水粮价情形一摺。阅所开单内。泉州府属米价。自二两五钱至三两有余。漳州府属米价。自二两八钱至三两三钱不等、是该二府粮价尚属昂贵。应于摺内另行声明。何得与福州等府价中之处。一并列入。岂米价至三两有余尚不为昂。必至四五两方为价贵乎。朕念切民瘼各省粮价清单。无不详加披阅。闽省漳泉二府。前因米价稍昂。节次降旨饬令妥为调剂此二处尤系朕怀。宜另详悉奏闻者。岂姚棻以此项粮价清单。朕并不寓目。率行任意填写耶。姚棻何不留心民事若此。着传旨申饬。并着将漳泉二府粮价是否渐就平减。台米曾否可以接济。民食有无拮据之处。留心查察。妥为筹办。毋得稍有讳饰。
○壬申谕军机大臣等、恒瑞等报到祇系剿杀官庄屯聚贼匪甚不满意。蒋家垱等处俱系平地。并非山路崎岖。贼匪携带男妇。赀装累重。更非若官兵之单身步骑者可比。今恒瑞等即以雨水为辞。不能追赶。设贼匪转乘雨窜逸。则恒瑞等又将何辞推诿耶。昨因孝感教匪滋事。降旨令永保带兵往剿。滋据恒瑞等奏、该处贼匪亟须上紧搜剿。若此时永保前赴孝感不免又分兵力。莫若暂缓前往。仍同恒瑞等将蒋家垱等处贼匪歼尽。廓清此路。再行酌量情形或分为两路。一赴孝感。一赴长阳。亦无不可。总在恒瑞等随机妥办。以期迅速集事。至灌湾脑贼匪。困守日久。惠龄等未能直捣贼巢。仅夺占一二卡隘。有何裨益。况文图在保康剿贼后。带领胜兵。前往长阳榔坪一带正可及锋而用。惠龄又令赴营协剿。可谓无算。惠龄当自知愧奋。会同文图等、速将灌湾脑贼巢。悉力扫除。擒拏首逆将此各传谕知之。
○以睿亲王淳颖、为正黄旗领侍卫内大臣。
○大学士闽浙总督贝子福康安卒。晋赠郡王衔。赐祭葬如例。谥文襄。仍建专祠曰奖忠。并追赠其父大学士公傅恒、郡王。子德麟、袭贝勒爵。
○癸酉。谕军机大臣等、和琳奏、福康安积劳溘逝。现在严饬带兵提镇、及巴图鲁侍卫将领等、均各认真防守。照常镇静。不致稍涉惊惶。所办均极周妥。此时亦不复另派大臣前往。即专交和琳一手督办。和琳惟当益加奋免。迅速蒇功。以副委任。其军营后路。及应需粮饷军火等事。着交勒保总办。该督尤当实心经理。无误军需。理现据和琳奏、近因雾雨连绵。将弁兵丁染患疠疫者甚多。和琳擒获首恶。收复乾州后。不妨酌派将弁。就近驻守。和琳即酌在辰溪辰州一带。择留湖南本处之兵驻劄。就近调度。不但和琳及带兵将领等、调摄较易。即弁兵等亦免染患疾疫。至石三保现已擒获。官兵一抵乾州所余不过搜捕以及善后事宜。无须多兵。此内所调湖北兵丁。现闻本省有贼匪滋扰。未免系念室家。自应先行彻回。并谕知该兵丁等、令其早归本籍。得以捍卫乡庐。此外再将所调省分较远兵丁。酌量以次递彻。择其能耐水土者。藉资调拨而壮声威。并着一体酌量妥协办理。将此谕令知之。
○又谕、魁伦奏、海洋盗首獭窟舵即张表。带领首伙各犯四百七十三名。自行投首。并呈缴船只炮械等物一摺。海洋盗匪王流盖。獭窟舵。林发枝等屡在洋面肆劫。今王流盖业经被炮击毙。獭窟舵带领伙盗。全行投出。其未获者。仅止林发枝一犯。魁伦所办尚属可嘉。从前盗匪庄麟投出时。曾拔用千总。并赏大缎一匹。今獭窟舵。着赏给守备职衔。并赏戴蓝翎。仍赏大缎二匹。用示奖励。至摺内所称。该匪等请出洋缉捕。现在择其强壮勇往者。令跟随官兵缉捕。此或一法。但宜倍加慎重。不可稍存大意。现在逾格施恩。獭窟舵尤必感激奋勉亟图报效。着传谕魁伦等、面向獭窟舵宣示恩谕、责以捕盗之事。如能将林发枝擒获献功。固当格外优赏。否则或林发枝听闻此信。亦思投首免罪。其余伙盗。自皆闻风解散。庶可永久绥靖海疆。再獭窟舵既经投出。其船内存贮米粮。应尽数先给伊等食用。俟此项米石食竣。即照兵丁之例。一体赏给盐菜口粮。獭窟舵既令其出洋捕盗。即照守备分例赏给。将来捕盗事竣。此等投出之人。岂能日久官为廪给。或令其散归本籍。各谋生业。或令其当兵。以免伊等乏食。又致故智复萌。总之宜散不宜聚。方为妥善。至所呈缴船只。自必轻便坚固。即可作为捕盗之用。魁伦现在办理此事。特为详晰指示。以便遵照妥办。俟续有投出者。俱当照此一律办理。
○甲戌。谕内阁、秦承恩覆奏、西乡县民人齐文贵砍死严文儒王宗儒一案。请仍照原拟。依故杀律拟斩监候一摺。此案齐文贵。与严文儒、王宗儒、皆系异姓平人。包垦山地。各食其力。并非一家。刑部律以同财共居之条。原未免失之周内。但究系杀毙二命。本年系属停勾。若令其久禁囹圄。或致瘐毙。转得幸逃显戮。嗣后遇有此等凶杀二命之案。应仍依从一科断律。定拟斩候。声明停勾之年行勾决。庶凶犯不致日久稽诛。而于律意亦无违碍。更足以昭平允。此案齐文忠。着即先行处斩。该部知道。
○以户部尚书福长安、为正白旗领侍卫内大臣。调镶黄旗领侍卫内大臣和珅、为正黄旗领侍卫内大臣。正黄旗领侍卫内大臣淳颖、为镶黄旗领侍卫内大臣。
○青海额鲁特扎萨克辅国公吹忠扎布因病告替。以其子格勒克喇布斋。袭爵。
实录卷之五

[book_title]卷之六
监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振
镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉
敕修
嘉庆元年。丙辰。六月。乙亥朔。日食。
○谕内阁、魁伦自署理闽浙总督以来。查拏洋盗。及办理地方事务。俱能实心整饬。所有闽浙总督一缺。即着魁伦补授。姚棻获咎甚重。今自护理以来。尚知湔悔奋勉。仍着护理福建巡抚。停支三年养廉。以补伊从前亏缺。朱圭。着补授两广总督。英善。着调补广东巡抚。现在孙士毅剿办来凤贼匪。英善仍暂在四川代办。此时不必即赴广东。俟四川总督简放有人。到任后。再赴广东新任。英善未到以前。其广东巡抚印务。仍着朱圭兼署。汪新现在湖北督办军需一切。已为熟谙。着即调补湖北巡抚以资驾轻就熟之益。其安徽巡抚员缺。着张诚基补授。
○调礼部尚书纪昀、为兵部尚书。都察院左都御史金士松、为礼部尚书。以吏部左侍郎沈初、为左都御史。
○丙子。谕内阁、谭尚忠、着调补吏部侍郎。所有刑部侍郎员缺。着陆有仁补授。张朝缙、现已将届服阕。着署理甘肃布政使。服满再行实授。但现在甘肃有被旱处所。应办赈济事宜。正需人经理。张朝缙。着即驰赴新任。接印妥办。以便陆有仁交代来京供职。
○又谕、福州将军员缺。着富昌调补。所遗员缺。因一时不得其人。明亮新获重谴。弃瑕录用。伊前屡次出征。现又派往湖北带兵效力。着加恩赏给副都统职衔。署理广州将军。俟明亮到广州时。富昌再赴新任其富昌未到以前。福州将军印务。仍着魁伦兼署。
○又谕、江苏布政使员缺。着西成调补西成现在军营。其江苏布政使印务。仍着熊枚署理。俟西成到任后。熊枚、再赴云南本任。所有陕西布政使员缺。着任什布署理。俟服阕后。再行实授。
○孙士毅奏报、堵剿红岩堡马鬃岭贼匪。赏副将樊继祖、花翎。游击吕朝龙等、并赏有差。并赏后丁一月钱粮。
○以镇国公晋昌、为镶白旗护军统领。
○丁丑。户部议准署江西巡抚布政使万宁疏报、上饶、玉山、弋阳、广丰四县。开垦水田四顷一十亩有奇。照例升科。从之。
○除山西代、五台、繁峙、三州县。水冲田七十五顷四十九亩额赋。
○戊寅。四川总督伯和琳奏报、生擒首逆石三保。委员解京。并讯称吴八月之子吴廷礼业经病毙。得旨奖赉。赏总兵官张廷彦。花翎。外委谭步云等、蓝翎。余升赏有差。
○转吏部右侍郎胡高望、为左侍郎。以新调之谭尚忠、为右侍郎。转兵部右侍郎伍弥乌逊、为左侍郎。以新授之特成额、为右侍郎。
○赏湖北王家冈剿贼兵丁。一月钱粮。
○庚辰。旌表守正捐躯直隶深州民冯春伶妻王氏。浙江诸暨县民石大传妻王氏。
○辛巳。惠龄奏报、捕获贼目苗明魁。通判木特布、以同知升用。并赏蓝翎。
○癸未。谕军机大臣等、当阳贼匪。围困日久。势穷力蹙。今因粮尽逃出。正应乘机截杀。悉数歼擒。乃毕等不但不能入城搜捕。而于奔逃之贼。仍被窜回。实属无能。着严行申饬。且总兵杨秀所带之兵。本令赴榔坪剿贼。而毕沅复调往钟祥。现在宜绵派副将百祥。带兵由兴山一路赴归州。巴东。若再纷纷檄调。则镇将无所适从。于剿捕机宜。殊有关系。且兵国宜合不宜分。惟当择紧要处所。并力肃清一处。则声威壮盛。自可乘胜扫除。今零星调拨。疲于奔命。似此漫无纪律。何以集事必须有一人总统调度。方可事权归一。永保曾经军旅。较为历练。所有楚北军务。竟专交永保一人督率调度。即与署理督篆无异。庶事有责成。而镇将等有所禀命。于剿捕可期得力。永保须悉心筹办。以副委任。傥经理稍有未妥。惟永保是问。此次杀贼受伤之参将花连布。着赏花翎。
○予贵州剿苗出力病故总兵官那丹珠、祭葬恤荫如例。
○旌表守正捐躯直隶鸡泽县民弓敬女弓氏。
○甲申。定大逆缘坐法。谕内阁、向来刑部定拟大逆缘坐等犯。请旨斩决者。皆改为监候。秋审时率免其予勾。原以案犯如编造逆词等事。其父兄子弟。情尚可原。是以宽其一线。至如现在湖北邪教。乃公然造反重案。该匪等纠集多人。肆行劫掠。甚至戕官攻城。与官兵公然抗拒。实为大逆。不法已极。无论其父兄子弟。皆当概予骈诛。方足以彰国宪。但因其子不法。而遽置其父于重辟。朕心究有所不忍。有违以孝治天下之意。所有此案向文魁、张成勋、张成荣、张成瑶、真大贵、皆系逆犯弟兄。着即处斩。其逆犯之父向朝德、张文学、真典章、俱着从宽改为应斩监候。永远牢固监禁。遇赦不赦。嗣后湖北逆匪案内。例应缘坐人犯。俱照此办理。以示朕法外施仁。明刑敦孝至意。
○乙酉。谕军机大臣等、现在审讯解到贼犯曾世兴等、据供刘之协、姚之富、张富国、为邪教首犯。都在襄阳彭家疃左近居住。为贼匪主谋。看来首逆竟在襄阳一带。勾结屯聚。不可不速为擒捕。永保等须将供出有名贼首。悉数擒获。则渠魁已得。其伙党自必瓦解。可以不攻而溃。至枣阳贼匪剿散后。首逆刘之协等、或闻湖北查拏紧急。潜入豫境。亦未可定。着景安督率所属。留心侦缉为要。再昨已降旨。专交永保总统督办。以期事权归一。今恒瑞、景安、恳留永保督办。适与朕旨相合。而永保并不拘泥。亦能知事体缓急。均堪嘉奖。行军之道。全在和衷。今永保等能以公事为重。同心并力。自可克期集事。但剿捕贼匪。总以擒获首逆为要。虽据奏枪箭毙贼。不计其数。究有若干。如刘之协等、曾否歼毙。若徒将被裹平民杀戮。虽多何益。且贼首窜往他处。仍可勾连煽聚。岂能一鼓扑灭。此次因彼此和衷。加之奖赉。并非因杀贼之功也。将此各传谕知之。
○丙戌。云南广通县属沙矣旧土巡检苏敬、缘事革退。以其子遇禄、袭职。
○旌表守正捐躯直隶鸡泽县民霍有才妻王氏。灵寿县民辛三九妻赵氏。
○丁亥。谕军机大臣等、据伍弥乌逊奏、派委侍卫官员等、前赴塔尔巴哈台所属之达尔达木图。乌兰托罗辉等处。禁山巡查。适有偷穵金两之人甚众。献出金沙六十余两。现在先派官一员。率兵往拏。伊随后即赴彼确查等语。严察新疆产金之地。特恐匪徒聚众妄滋事端。今派委官员往查。众人皆知畏惧。献出金沙。尚属遵法。此时伍弥乌逊如已亲往办理。自必妥善。傥派兵往拏。设偷金之人恃众拒捕。转不成事。嗣后惟于此等处所。增设卡座。严行查禁。务使不致聚集多人。与哈萨克。布噜特等交结。方为妥善。傥有一二流离贫民偷挖金两。断不可照此办理。致滋事端。着传谕伊犁将军。乌噜木齐都统等、一体遵照。
○戊子。和琳奏报、攻克得锋山。全璧岭等处。得旨奖赉。参将马登朝等、升擢有差。
○以四川督标中军副将德英额、为云南鹤丽镇总兵官。
○己丑。裁山西平定州属乐平县。归并平定州。朔平府属马邑县。归并朔州。并裁知县典史各缺。移平定州州判。驻乐平城内。添设巡检一员。驻马邑城内。从巡抚蒋兆奎请也。
○旌表守正捐躯山西临晋县民焦矢娃妻姚氏。
○户部议准、陕甘总督宜绵疏报、甘肃宁、伏羌、二州县开垦滩田二顷九十九亩有奇。照例升科从之。
○庚寅。谕内阁、湖北教匪滋事。肆行劫掠。焚烧村庄。业经官兵屡加剿杀。而该省绅士百姓等能知大义。团练乡勇。随同官兵打仗杀贼。实属可嘉。湖南省剿捕苗匪。现在首逆就获。官兵即抵乾州。指日大功告蒇。第念附近苗疆地方。多被苗匪蹂躏。占种田土。民人不免失业。即较远各州县。运解粮饷军需等事。亦不无有资民力。朕心实为轸念。宜加渥泽。以示体恤。除该二省被贼扰累地方。业经加恩分别蠲缓外。着再加恩将湖南。湖北。二省来岁应徵钱粮。俱行豁免。俾被扰失业者。得以复其生计。而急公出力者。亦可更资温饱。并着该督抚速行誊黄宣示。务令乡村僻壤。咸使闻知。
○更定官员支领俸米例。谕内阁、向来各省运京漕粮。俱系交贮通仓。嗣因文武微员。远赴通州关米。不无糜费。因加恩交部酌议。改运京仓收贮给发。原以示体恤之意。惟是改贮京仓后。运丁又须赴京交米虽津贴之费。原在该丁等余米之内。并非另有增添。但多一周折。未免多一番劳费。嗣后江浙白粮俸米。应仍旧运贮痛仓。在文武官员等、皆有廉俸公费。原可赴通支领。不在省此锱铢脚费。至他项俸米。或可仍照新例就近在京仓关支。不致另有耗费。或一并照旧均行改归通仓之处。着交户部。会同仓场。悉心详议具奏、以期经久无弊。两有裨益。方为妥善。寻议奏、江浙白粮。应遵旨仍旧运贮通仓。至漕粮俸米。与白粮运京情形不同。毫无贴费。自应仍照乾隆五十九年新例办理。惟查向来官员应领俸米三色。白粮最少。若令赴通支领。是每季须两处领米。既属分歧。且脚费或逾米价。莫如将白粮概行划归以通领米之王公大臣支领。其在京领米之文武官员应领白粮。全以粳米抵放。再文武各员。既裁其上色白粮。若将下色粟米仍令支领。未免偏枯。应将此项粟米、划归王公大臣。而将王公大臣应领粳米、扺给文武各员。办理平允。可期永远遵行。报可。
○谕军机大臣等、前经降旨。将陆有仁补授刑部侍郎。所遗员缺。令张朝缙署理。但本年甘肃皋兰等州县。有应办赈济事宜。前据该督宜绵奏、责成陆有仁经理。着传谕宜绵。转饬陆有仁。将一切调剂事宜。实力妥办。务使贫民均沾实惠。毋令胥吏从中舞弊。方为妥善。张朝缙现在军营。谅不能即行赴任。此事着责成陆有仁一手经理。俟宜绵回兰州后。再令陆有仁来京供职。
○壬辰。孙士毅奏报、攻克旗鼓寨贼营头卡。得旨奖赉。守备阿克东阿等、升擢有差。
○旌表守正捐躯山东即墨县民贾立兴妻栾氏。
○甲午。谕军机大臣等、永保今日奏到之摺。祇歼毙无名贼目乔之清等四人。首逆并未拏获。且据永保等奏称。追剿贼匪时。歼戮男妇。约已过半。此等带眷奔逃之贼。必系首逆。若系附从贼匪。岂能一一携眷同逃。乃永保等并未讯明所杀男妇。系贼首何人眷属。该处为首之贼。究系何人。仅称败逃贼匪。窜入东南一带。此时贼匪究在何处屯聚。永保等带兵由何路进剿。摺内俱未详悉声叙。此等逃窜之贼。总须豫为布置。截其去路。方可兜擒。若惟事跟踪追捕。则东奔西窜。何日方能剿净。且贼匪四散逃逸。到处勾结。裹掠民人。势必日聚日多。而未被贼扰处所。又复受其蹂躏。永保。等岂得仅以剿散完事。至所奏贼众齐声喊叫不必施放枪炮。情愿投降。此乃缓兵之计。贼匪中被胁附从之人。固属不少。但临阵须痛加歼戮。不可堕贼奸计也。将此谕令知之。
○乙未。旌表守正被戕四川达州民陈世贵孙媳覃氏。
○免湖南地近苗疆耕作失时之永绥、乾州、凤凰、泸溪、沅陵、辰溪、永顺、保靖、龙山、麻阳、芷江、十一厅县、本年额赋。
○丙申。惠龄等奏报、连克灌湾脑贼卡。得旨嘉奖。赏总兵官文图、提督衔。参将许文谟、巴图鲁名号。协领宝德、同知郑成基、花翎。千总朱槐等、蓝翎。知府王春煦等、升赏有差。
○抚恤湖北荆门、潜江、沔阳、天门、监利、江陵六州县、被水灾民。并免本年额赋。丁酋。遣官祭火神庙。
○和琳奏报、连克廖贡坡、马鞍山苗寨。得旨嘉奖。擢头等侍卫阿哈保、为正黄旗蒙古副都统。赏头等侍卫西津泰、副都统衔。三等侍卫富僧德、阿达、游击宋延清、土参将那木尔甲、土守备党忠则多尔、朗喀阿斯达、巴图鲁名号。副将达桑阿、守备赵永成、千总袁福、土守备永忠巴旺、勒尔结、则丹巴喜、墨赉、花翎。把总李金麟等、蓝翎。都司龙电等、升赏有差。
○戊戌。以前任陕西兴汉镇总兵官德光、为甘肃凉州镇总兵官。
○予湖南苗疆阵亡职员滕家瓒、祭葬世职如例。
○旌表守正被戕四川屏山县民李文名妻王氏。守正捐躯山东邹县民刘则欣妻周氏。
○己亥。调工部左侍郎台布、为户部右侍郎。户部右侍郎成德、为工部左侍郎。
○旌表守正捐躯安徽怀宁县民金陇友妻冯氏。
○壬寅。谕军机大臣等、毕沅奏、诱斩贼目杨起元。该犯虽为贼匪总头目。但系乡勇杨宗周诱令军犯王之亮斩首投献。并非毕沅等督兵擒获。今乃自以为功。深为伊等羞之。现在贼目既经歼毙。贼势自更穷蹙。毕沅等应知愧励。上紧攻打。至杨起元充当官役。胆敢纠众抗拒。情实可恶。所有该犯家属。必须按名拏获。治以缘坐重罪。毋使漏网。惠龄等亦未能直捣灌湾脑。擒拏贼首张正谟。复以榔坪贼势猖獗。请兵策应。此外一筹莫展。惠龄等与其驻兵株守。何若速将贼匪剿洗。就近与文图移兵前赴榔坪攻剿。即毕沅等亦应将当阳县克期肃清。前往协剿。岂得各守一方。转为贼匪牵缀。以致榔坪之贼任其肆扰。今思孝感之贼本属不多。明亮已带兵一千。前往搜捕。昨又据德光奏、亦带兵赴彼协剿。谅此乌合幺＜麻骨＞。无难即日扫除。明亮等须速为剿灭。即与德光将兵全数带往榔坪。奋力攻击。傥一时未能剿净。祇须明亮在彼搜剿。令德光带兵先赴榔坪攻剿。庶贼匪不致日聚日众。四出滋扰。至张家垱一带贼匪。经永保等分路奋击。将贼营二十余处全行焚烧。歼贼甚多。深为可嘉。又永保奏、讯据获犯供称。张家垱贼匪。系刘起荣、张护国、李大树为首。姚之富已往钟祥、刘之协不知下落。是该处贼首尚在窜逸。并据称。探得贼匪往东南逃遁。自必向钟祥一带复行窜聚。钟祥祇有总兵杨秀在彼。较为单弱。若张家垱之贼窜入。贼数增多。永保等须悉力追剿。歼净无遗。即日移兵钟祥。当阳。榔坪一带。相机剿捕。迅速集事。将此各传谕知之。
○以剿杀张家垱一带贼匪功。赏侍卫德勒克依、哲克、副将王文雄、巴图鲁名号。总兵官德龄、游击穆克登布、那宁阿、都司李天麟、刘邦治、守备岳崇阿、杨治正、花翎。前锋队长扎勒杭阿等、蓝翎。守备李英多等、升赏有差。并赏兵丁一月钱粮。
○癸卯。谕军机大臣等、据策拔克奏称、遵旨缮写劄谕、遣囊苏喇嘛根敦扎木苏等、赴索那克部落、晓谕那木沙木、伊甚属恐惧、不敢出见、遂将马牛赔还交根敦扎木苏等带回、其刚察部落贼番林布等现已逃避、该部落番子亦甚惶悚、代为赔交马十匹、并称即将林布等拏获解送等语。生番等平日妄行劫夺。固属可恨。然一经接奉劄谕、即知畏惧。将抢去牲畜。加倍赔交。尚属恭顺。如刚察部落番子等、将在逃贼匪林布等拏获交出。尤为妥善。至此次止于抢夺通事。并未戕害人命。今既经赔赃。并将贼犯旺提卓特巴。获案正法。已足彰宪典。想生番等亦不敢肆行抢劫矣。傥其故智复萌。再当酌派兵丁。痛加剿办。策拔克即晓谕该蒙古等、嗣后务当留心防守各卡。并不可任其属下人等恇怯疏忽也。将此并谕令宜绵知之。
○署湖广总督福宁奏、孙士毅病势日重。现令将弁送至平块。以冀痊愈。臣即在红岩堡军营弹压。奏入。谕军机大臣等、孙士毅历任封疆。屡着劳绩。此次因湖北教匪滋扰来凤。即带兵督剿。连得胜仗。朕原欲俟大功告竣。加封公爵。乃因劳成疾。难以就痊。如竟因病身故。即加公爵。并赏银五千两。交藩司林俊料理身后之事。俱照公爵办理。并委员护送灵柩回至原籍。届期再降谕旨。令伊长孙承袭伯爵。现在旗鼓寨剿捕贼匪。正在紧要。急须大员督率。所有四川总督印务。及该处剿捕事宜。均着福宁接办。至永保在张家垱一带痛剿贼匪。乘胜进击。湖北军务。现交伊督率调度。所有湖广总督印务。即着福宁派员送交永保署理。
○召两广总督朱圭来京。以浙江巡抚吉庆、为两广总督。仍兼署广东巡抚事。调山东巡抚玉德、为浙江巡抚。以刑部右侍郎伊江阿、为山东巡抚。
○是月。刑部尚书署两江总督苏凌阿奏、湖北逆匪。日窜而南。现在督率定住。于安豫交界地方堵截。又酌派安庆协副将德楞。带兵就近赴孝感协剿。再查孝感等处。与安省之英山接壤。当经调江宁协副将常怀义驻劄。得旨。好免力实为之。亦莫过于张皇惊民也。

[book_title]卷之七
监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振
镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉
敕修
嘉庆元年丙辰。秋。七月。甲辰朔。享太庙。遗郑亲王乌尔恭阿恭代行礼。
○谕军机大臣等、福宁现在红岩堡驻劄弹压。已令接署川督印务。即将新到土兵。传旨各赏一月盐菜口粮。并鼓励将弁兵勇。会合观成。诸神保。将旗鼓寨夹击荡平。再合兵向北。将长阳。巴东。一带贼匪歼净。并着传谕观成。英善。诸神保。林俊等、无论在省在营。一体不分畛域。帮同福宁照料。
○和琳奏报、督率额勒登保等连克黄连坡、晒各坡等处。收复乾州。得旨嘉奖。赏和琳、三眼花翎。额勒登保、双眼花翎。布政使张朝缙、道员成宁、陈大文、同知冯克、巩海庆、花翎。员弁兵丁升赏有差。
○除江苏丹徒县坍荒田九顷九十八亩额赋。
○乙巳。赏热河及额鲁特兵丁一月钱粮。
○丙午。上诣文庙瞻礼。关帝庙城隍庙拈香。
○丁未。谕军机大臣等、福宁在红岩堡分兵五路。直扑旗鼓寨贼卡。拏获贼首胡正中。该处贼势已蹙。虽据获犯供有贼匪甚多之语。不过虚张声势。摇惑我军。惟当趁此兵威胜势。直前进剿。不可稍停。与贼以暇。将此谕令知之。
○以旗鼓寨擒贼功。副将庆溥、何元卿、以总兵官升用。兵丁升赏有差。
○戊申。以湖南永顺协副将庆溥、为广东碣石镇总兵官。
○己酉。谕军机大臣等、兰第锡奏、丰汛六堡堤工漫溢一摺。该工段上两道过水沟槽。业经防堵断流。惟六堡及高家庄口门。经该河督等盘头筑坝进占。当率属赶紧堵闭。至下游被淹处所。费离现已到工。着勘明被灾情形。妥为抚恤。苏凌陈驻劄颍州。并无应办之事。着即回工。督办一切。
○又谕、兰第锡奏六堡漫溢。阅图内漫口处所。系属东南。而漫水盖系敷余回溜。转向西北冲开大堤。看来大溜并未掣动。而奏摺及图内俱未声说。朕意何不于高家庄坐湾处所。向东开挖引河。引水东注。归入正河。其西北圈堰。仍一面堵闭。使漫水不致淹及金乡、鱼台、一带。岂不较易为力。着交苏凌阿、兰第锡、将是否如此办理之处。详悉覆奏。
○又谕、康基田河务较为熟练。即着前赴工所。所有谕旨及图样。亦交阅看。是否可行。即迅速覆奏。
○以贼匪滋扰。办理军需。缓徵湖北、湖南、两省本年漕粮。
○庚戌。谕军机大臣等、吉庆奏、洋匪悔罪投首一摺。此等盗犯。一时畏罪自投。未必真心改悔。其伙匪人数较多。既能率伙而来。岂不能纠约而去。虽所乘船只。现已入官。亦岂不能抢夺别船。乘闲远逸。当严饬地方官随时查察。不可仅以取保了事。又魁伦等奏、闽洋土盗。惟林发枝一犯踪迹无定。傥闻风投首。海洋即可绥靖等语。林发枝系有名盗首。必当实力捕获。即使自行投出。当送京量加安插方妥。至向来并无艇匪之名。本年始据朱圭魁伦奏及。现由粤洋乘风入闽。尤当设法擒拏。搜捕净尽。此后不得再有艇匪名目。总之洋盗劫掠财物。必须上岸销赃。若于沿海口岸村庄。认真查诘。无难即时拏获。将此各传谕知之。
○调江宁布政使陈奉兹、为安徽布政使。山东布政使孙曰秉、为江宁布政使。以山东按察使康基田、为布政使。调湖北按察使张长庚、为山东按察使。以湖北荆宜施道高杞、为按察使。
○辛亥。谕军机大臣等、前令和琳于乾州大局办竣。即赴湖北。今乾州虽复。而永绥一带。未降未剿苗寨尚多平陇贼巢。尚在拒守。须和琳在彼。将苗匪肃清。擒获石柳邓等、再将善后等事。交勒保接办。和琳带兵即赴湖北。方为妥善。将此各传谕知之。
○又谕、永保等攻克梓山贼寨。亦足称快。但未将贼首拏获。恐窜逸他处。又复潜行勾结。当乘势追截。收首逆悉数拏获。余党自望风而溃。至惠龄等连日打仗。占夺贼卡亦未能直捣贼巢。灌湾脑贼匪。屡经剿杀。不过苟延残喘。惠龄尤当奋勉进攻。将贼首张正谟拏获。就近前赴榔坪。再当阳攻围日久今毕沅虽将东门攻破。而西南北三面。贼匪尚在拒守当阳县城甚小。官兵既经入城。何以仍未能剿除。毕沅等务当倍加奋勉。立功自赎。将此各传谕知之。
○副都统衔署广州将军明亮奏、各处团聚乡勇。本无纪律。且教匪辗转传授。乡勇内难保无首鼠两端之人即实系乡民亦皆视杀戮为常。以枪箭为事事平后恐致别生事端。现饬该管官查明存记档案先行收缴防贼兵器明示安抚。倍加约束。奏入。谕军机大臣等、明亮所见固是。但现在剿贼。正资乡勇之力。若稍露端倪。令其疑惧。所关非细。着永保等存之于心。妥为觉察。不可宣露。统俟大功全竣后。再行筹办。
○又奏报剿平孝感胡家寨贼匪。得旨嘉奖。赏明亮轻车都尉世职。总兵官德光。副将九十。巴图鲁名号。副将百祥。花翎。前锋图敏等、蓝翎。余升赏有差。
○大学士署四川总督三等男孙士毅卒。赐祭葬。命依公爵治丧。谥文靖。以其孙均、袭伯爵。
○壬子。谕军机大臣等、前经降旨。朱圭来京另候简用。现在黄河漫溢。下游俱系山东所属。玉德仍须驻劄东省。同伊江阿筹办一切。未能即赴浙江。是吉庆亦未能交代赴粤。两广总督。仍应朱圭署理。俟吉庆到后。再行来京。将此各传谕知之。
○又谕、兰第锡奏、筹办漫工一摺。昨因该河督奏到图样。未能明晰。以为大溜尚未掣动。今据奏正河溜势仍有四五分。是大溜已掣动五六分。自应于下游开挖引河。使坝基不致着重。前旨拟令于高家庄开挖引河。今该河督祇于右首筑做挑水坝。而河水不能分洩。恐不易堵合。上次朱笔标出开挖引河之处。是否应如此办理。若溜势湍激。引河逼近口门。难于吸溜。或将坝基稍移向北。使其在引河之外籍势堵合。更可得力。苏凌阿谅已抵工。着会同妥酌。不必拘泥遵旨屯。现在漫水北注。自必归入微山湖。湖水今年本大。势必漫入运河。现兰第锡已将蔺家山坝下引河疏通。俾水由荆山桥串人宿迁诸湖。可冀不致穿运。前因康基田熟悉河务。令酌赴丰汛。今湖河诸务着重。竟当在东省与玉德妥办疏消漫水。将此各传谕知之。
○癸丑。孝懿仁皇后忌辰。遣官祭景陵。
○旌表守正捐躯安微合肥县民盛孜妻杨氏。河南南阳县民杨恒法妻黄氏。
○甲寅。谕军机大臣等、明亮奏留兵分驻城乡。又将江西武昌兵彻回省城。如各路不需调拨。即今江西兵先行回营。以省糜费。所办皆是。至祖之望奏称。民人内有邪教潜匿未尽改悔者。责成各义勇查明送官。所办失于欲速。愚民被邪教煽惑。固不可不留心查察。但正在剿贼之时。地方即有一二误习邪教未尽改悔之人。祇应不动声色。密为防范。以期潜移默化。俟事定后妥办。乃责成各义勇查明送官。则反侧之徒。未免心生疑虑。且恐乡勇等有挟嫌诬陷情事。岂不驱而从贼。着密谕祖之望。祇当存之于心。妥为查察。即属吏幕友。亦不可洩漏为要。
○丁巳。谕军机大臣等、兰第锡奏查漫水情形一摺。黄沁并涨。冲开遥堤。而里河运口。水漫堤顶。佘家庄地方刷宽二十余丈。此时苏凌阿自已抵工。务须速行堵筑前兰第锡奏到图内。溜势系往西北。阅此次之图。溜势又系直往北趋。殊未明晰。再所绘挑水坝。顺溜筑做。恐不得力。应直向东南。插入河心。方可得力。并着该督等会商办理。又据康基田奏、已驰往丰北汛。随同筹办堵筑事宜。康基田既往丰汛。不可拘泥昨旨。又回东省。此为最要。将此各传谕知之。
○戊午。中元节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。
○遣官祭孝贤皇后孝仪皇后陵寝。
○遣官祭端慧皇太子园寝。
○谕军机大臣等永保等于剿杀梓山贼匪后。自应乘胜擒拏贼首。乃祇将迤南青潭屯聚之贼分路攻击。贼匪仍复窜往随州钟祥交界处所。殊不满意。湖北剿抚事已专交永保调度。今所办仍未得有把握现在姚之富屯聚钟祥南泉畈地方。欲图南窜而杨秀在彼。兵力较单。永保等务将该处贼匪歼除。即赴钟祥。并力搜擒姚之富等勿再迟缓。又据奏请于湖南拨兵二三万。分赴湖北。永保兵力不为不多。今贼匪各处窜聚不能四面兜擒。着和琳即于湖南苗疆各卡隘及后路防守兵内。酌彻二三万。派委镇将带领。由水路顺抵荆州。交永保调度。其粮运军火等项。着汪新豫为备办。将此各传谕知之。
○己未。旌表守正捐躯河南镇平县民侯德章妻牛氏。
○庚申。谕军机大臣等、兰第锡奏、查漫口西南河溜转湾处。有旧河形一道再挑深六七尺。即可引溜东趋。仍入正河。并绘图呈览。前因所绘黄河形势径直。并无坐湾。是以令于高家庄开挖引河。今阅此图。则黄河南岸。原有河溜本身坐湾向北。并有旧河形一道。且比滩面低三四尺。自应于该处挑挖。引溜径直东趋。以合正流。再阅此次图内所绘引河。若依旧河形开挑。恐未能得势。何不取直向南而东。展宽挑挖。俾河溜直注正河。岂不更为得力。着苏凌阿等会同筹酌。亦不必拘泥遵旨也。
○调湖南按察使尼堪巴图鲁、为贵州按察使。以湖南衡永郴桂道清安泰、为按察使。
○辛酉。赏故阿奇木伯克公万玛第敏银三百两。治丧。
○湖南苗匪逆首石三保伏法。
○壬戌。谕内阁、朱圭奏拏获海洋盗犯。审明分别办理一摺。已交军机大臣会同该部核议速奏矣。此案盗犯何玉理等、于乾隆五十八年。与莫观复商同起意出洋行劫。嗣又各纠伙匪。叠劫多次。今复上岸行劫。掳捉事主。勒银取赎。实为凶悍可恶。该犯等在海面肆劫。几及四年。直至本年四月。始行拏获。可见该省洋盗。并未敛戢。该督抚等平日所办。竟属有名无实。除朱圭另行降旨申饬外。所有五十八年以后。历任该省督抚及朱圭。均着交部严加议处。
○谕军机大臣等、当阳贼匪。前经攻破东门后。尚敢凭依龟背山。抵死抗拒。今毕沅等督率将弁。奋力进剿。肃清县治。深为可嘉。至明亮此时究抵何处。未据奏报、如已赴惠龄一路。即不必于途次转回钟祥。若已赴钟祥。即会同杨秀剿贼。至湖广督篆。前令永保暂署。永保现带兵剿捕。于地方事务。未能兼顾。着仍交毕沅接管。其湖北军营调度事宜。着永保统率办理。以专责成。
○以克复当阳县治。赏头等侍卫舒亮、副都统衔。按察使高杞、总兵官阿克东阿、参将乌尔卿额、巴图鲁名号。按察使张长庚、知府常丹蔡、署总兵官黄瑞、副将蔡鼎马为锦、参将什图、防御花沙布、守备罗大炳、六达色、花翎。知州魏耀等、蓝翎。员弁兵勇升赏有差。
○旌表守正捐躯直隶安州汉军女王氏。河南孟县民陈学成妻张氏。
○癸亥。谕军机大臣等、前因江南黄河北岸漫溢。下游系山东所属。玉德于该处情形较熟。令其仍驻东省筹办。今思被水地方。丰、沛、二县为重。昨据费淳奏、驰赴该处查勘。所有抚恤事宜。专交该抚妥办。其东省金乡、鱼台、等处被淹处所。此时伊江阿与玉德会商筹办。一发渐已谙悉。现在洋盗尚未敛戢。玉德即驰赴浙江。接印任事。吉庆交代后。亦即速赴粤东。朱圭俟吉庆到任后。即来京供职。将此谕令知之。
○又谕、旗鼓寨贼匪。经福宁等分带兵勇。歼毙无遗。贼巢全行烧毁。所存祇有新扎小木城一座。势已穷蹙。福宁等略休兵力。乘胜进剿。无难一鼓扑灭。即当移兵榔坪。擒拏贼首林之华。奋勉立功。至永保等一路。兵多将广。龙门山一带。不过奔逃溃窜之贼。有何难办。乃迄今尚在带兵追剿。且贼匪于初五日由龙门山逃往红土山。而永保此次奏摺。系十一日拜发。尚未直趋红土山进剿。保以如此迟缓。且红土山系在何处。永保等现由何路进攻。并未声叙明白。永保、恒瑞、庆成、俱着传旨严行申饬。
○以剿克旗鼓寨贼匪功。赏知府法克晋、巴图鲁名号。员弁兵丁升赏有差。
○丙寅。谕内阁、佛住家人。私代商人夹带玉器。是以将伊等解任质讯。今讯明佛住实不知情。着加恩将伊所袭世职。仍留本身。前往哈密。协同僧保住办事。仍罚俸二年。以示惩戒。
○免看守避暑山庄官兵坐扣未完乾隆六十年赏借俸粮。
○丁卯。上侍太上皇帝御卷阿胜境。赐扈从王、公、大臣、及蒙古王、贝勒、贝子、公、额驸、台吉等食。至辛未皆如之。
○谕军机大臣等、兰第锡等奏、宣洩漫水一摺。运河南岸。与黄河仅隔一堤。今将宿迁汛之十字河竹络坝。桃源汛之顾家庄。两处开放洩水。仍归黄河下注。亦是一法。但将来上游合龙时。务须赶紧先行堵闭。又据奏、原定坝基。离引河头较远。今移上二百丈。所办尚是。惟图内所绘挑水坝。形势径直。恐未能挑溜东注。似应斜向东南筑做。较为得力。再现挑引河。河尾亦觉尚窄。应酌量展宽。庶可引溜畅注。此时苏凌阿。康基田。早已抵工。务须会同商办。斟酌尽善。亦不必拘泥迁就。将此各谕令知之。
○戊辰。以红土山剿贼功。加永保、太子太保。庆成、太子少保。总兵官富成、以提督升用。赏知府胡齐仑、总兵官徐昭德、副将凝德、参将长安保、游击全亮、都司郭起麟、花翎。前锋佛尔卿额等、蓝翎。弁兵升赏有差。
○户部议准、广西巡抚成林疏报、宾、天保、奉议。三州县。开垦水旱田五顷四十亩有奇。照例升科。从之。
○免湖北孝感、宣恩、二县。本年额赋。缓徵汉川、黄陂、云梦、应山、四县。新旧额赋。
○己巳。和琳奏、将鸦溪、大坡垄等处苗村苗寨。逐加搜捕。所有归降之苗。及乾州民逃避河溪者。妥为经理。现拟解散余匪。密筹彻兵。并设法进取平陇。又豫筹善后六条。一、清厘苗疆田亩以杜争竞。一、归并苗疆营汛以联声势。一。更定百户寨长名目。一。分别修理城垣。一、收缴苗疆鸟枪兵器。一、安顿被难民人。上命军机大臣核议。又谕、和琳奏搜剿贼匪。抚集民苗。所办俱好。惟收缴鸟枪一条。尚须斟酌。苗民向以打牲为业。恐未必能收缴净尽。此事仍交和琳酌筹办理。务臻妥善。至密筹彻兵。此时不可欲速。苗疆甫定。三厅要隘处。尚须兵力驻守。惟当将湖北云南兵。及患病疲乏者。先量为减彻。其有用之兵。不妨多留数万。俟大局完竣。再议全彻。总使有彻兵之名。无彻兵之实。方为妥善。寻军机大臣等议覆。均应如所请。从之。
○以征湖南苗匪出力。赏侍卫阿那保、墨尔欢保、都司陈天云、巴图鲁名号。游击八十四、宋浩修、千总唐玉龙、花翎。千总周国平等、蓝翎。
○辛未。以故云南景东厅属土知府陶士云子应昌、袭职。
○旌表守正捐躯江苏兴化县民王裔贵妻王氏。守正被戕贵州大定府民女吴氏。
○壬申。谕军机大臣等、哈当阿等奏、备弁兵丁。在洋遇盗被害一摺。此案业经咨会该督魁伦。自应将盗犯速行擒获。何以洋盗如此肆劫。戕害官兵至四十七员名之多。迄今未据该督将如何搜捕曾否就获之处具奏、看来魁伦自实授总督后。志得意满。不能承受朕恩。又据哈当阿等奏、盗匪言语。俱是粤省口音。所穿衣服。亦有外夷式样等语。岂以外夷盗匪。即任其在洋围劫耶。闽粤洋盗甚炽。而此次盗犯俱系粤省口音。可见广东尤为盗匪出没之地。吉庆着驰驿速赴广东。将艇匪起自何时。粤省督抚及地方文武如何疏纵。严行详查。秉公参奏、不可稍存讳饰。
○赈江南丰、沛、砀山、铜山、四县山东单县被水灾民。并蠲缓新旧额赋。

[book_title]卷之八
监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振
镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉
敕修
嘉庆。元年。丙辰。八月。癸酉朔。上诣文庙瞻礼。关帝庙城隍庙拈香。
○甲戌。谕军机大臣等、永保奏、分路堵剿钟祥贼匪。所办皆合机宜。贼首姚之富等现在钟祥。务须会合兜擒。按名拏获。并查明刘之协实在下落。严拏务获。以净根株。今恒瑞等带兵前抵钟祥。订期夹击。而明亮接永保知会。已与德光由荆州前赴钟祥。官兵四面围剿。贼匪自无从逃窜。永保等于歼净该处贼匪后。即速赴榔坪一带。合兵会击。肃清地方。将此各传谕知之。
○毕沅奏、当阳善后事宜六款。一、境内反侧初安。良莠难别。现择诚实可信之绅士乡勇。令严密查报遣孽。务绝根株。一、先后调到满汉官兵共二千余名。现在堪以接仗者。不过一千余名。已挑验有用之兵。知会永保。听候调遣。余俱分派各城防守。一、当阳兵力单薄。深资乡勇之力。除紧要隘口仍酌留防守外。余应分别裁彻。各归本业。一城内良民。被贼滋扰日久。应照水旱灾伤极贫例。普给三个月口粮。房屋被焚者。酌赏修费。一、贼众仓卒入城。官民士女守义捐躯者。现饬查事迹。题请议恤旌表。以示激劝。一、当阳东南二面城身残坏。文庙。及衙署、监狱、仓廒、亦经焚毁。急应修建。此外仓谷库银狱囚。荡然一空。现调取荆门州案据。查清另报、下部知之。
○署四州总督福宁等奏报、剿平旗鼓寨贼匪。得旨嘉奖。加福宁观成太子少保。赏总兵官诸神保、巴图鲁名号。游击董宁川、防御顺德、都司玉林保、守备本太、花翎。擢把总孙应奉、为守备。赏花瓴。拔兵丁宋吉如、为千总。仍与千总宋吉典等、俱赏蓝翎。余升赏有差。
○以故喀尔喀土谢图汗扎萨克辅国公巴勒达尔扎布子威多布齐旺袭爵。
○以故云南景东厅属三岔河土巡检杨起彬子天池袭职。
○旌表守正捐躯四川宜宾县民叶必聚妻董氏。
○乙亥。遣官祭关帝庙。
○谕军机大臣等、苏凌阿等奏、会勘丰汛六堡漫口。筹办堵筑。展宽引河一摺。览奏俱悉惟阅所进图内。引河虽已展宽。于吸溜究恐不能得力。或于引河头再为展宽。俾顺溜东注以归正河。岂不更为畅达。再缺口漫水。现据该督等于食城河向东处所。挑挖沟渠。何不将该处遥堤接筑。使漫水径直东注归荆山桥宣洩。以免徵山湖受淤。至微山湖虽已澄清。但由湖下注。必须穿运河行走。是否不致淤垫。基下游宣洩之路能否畅达所有骆马湖尾闾五坝。自应一律启放。俾由六塘等河归海。又丰沛一带地方。现经黄河漫过。自必多有停淤。将来量否可以种。该处地势本低。今有此淤泥停积。必加高遥堤。藉资培护。是否得有裨益。着一并查明具奏、又据奏、南运河佘家庄漫口。于七月十九日堵闭断流。前此漫溢之水。下游一带自必被淹。现在如何设法疏消。其被淹地方。亦着查明抚恤将此传谕知之。
○丙子。停止本年秋狝。谕内阁本日蒙古王公等、因哨内雨多泥
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:41:54-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>