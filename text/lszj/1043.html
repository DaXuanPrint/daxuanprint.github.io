<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="原序,永宪录卷一,永宪录卷二（上）,永宪录卷二（下）,永宪录卷三,永宪录卷四,永宪录卷全续编,跋,永宪录全文在线阅读,永宪录全文在线下载,大玄古籍书库">
<meta name="description" content="编年体史书。清萧奭著,四卷,另有续编,不分卷,书成于乾隆十七年(1752)。按年月顺序,记叙康熙二十一年(1682)至雍正六年(1728)间的重大政治事件。多取材于邸抄、朝报、诏谕、奏折等资料。详细叙述了雍正争嫡即位,年羹尧、隆科多等大狱,汪景祺、查嗣庭等文字狱,平定青海等事件的经过。有些史事《清实录》中没有记载。续编多取材于传闻别记,可供研究者参考。有1959年中华书局据朱南铣校点本。_永宪录_全文在线阅读_永宪录_全文在线下载_大玄古籍书库">
<title>永宪录_萧奭龄_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">永宪录</span> <br/>
          作者： <span class="inputVal" id="bkauthor">萧奭龄</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]221864</span> <br/>
          说明： <span class="inputVal" id="bkdec">编年体史书。清萧奭著,四卷,另有续编,不分卷,书成于乾隆十七年(1752)。按年月顺序,记叙康熙二十一年(1682)至雍正六年(1728)间的重大政治事件。多取材于邸抄、朝报、诏谕、奏折等资料。详细叙述了雍正争嫡即位,年羹尧、隆科多等大狱,汪景祺、查嗣庭等文字狱,平定青海等事件的经过。有些史事《清实录》中没有记载。续编多取材于传闻别记,可供研究者参考。有1959年中华书局据朱南铣校点本。</span> <br/>
          封面： <span class="inputVal" id="bkimg">Z_6511.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]永宪录
[book_author]萧奭龄
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]221864
[book_dec]编年体史书。清萧奭著,四卷,另有续编,不分卷,书成于乾隆十七年(1752)。按年月顺序,记叙康熙二十一年(1682)至雍正六年(1728)间的重大政治事件。多取材于邸抄、朝报、诏谕、奏折等资料。详细叙述了雍正争嫡即位,年羹尧、隆科多等大狱,汪景祺、查嗣庭等文字狱,平定青海等事件的经过。有些史事《清实录》中没有记载。续编多取材于传闻别记,可供研究者参考。有1959年中华书局据朱南铣校点本。
[book_img]Z_6511.jpg


[book_title]原序
闻究之雾□□□世宗宪皇帝之光明正大。昭然亿万臣民之心目。亦诸人之自绝于天耳。□□因时变易。罔非监于先世旧章。今上皇帝复加裁酌。必曰奕祖攸行。此圣祖仁皇帝所以垂法万世也。集既成。其中残失良多。以多闻者续之。或曰。不慎其以僭妄取戾欤。小臣曰。然然否否。生太平之世。饮和食德。皆当不忘累朝之盛美。况丁未秋有一切诏旨。许官吏记载刊刻共晓之令。遂窃取以有斯编。奉扬诏意。名为永宪云。其凡例附后。#恭惟圣祖仁皇帝。聪明□□□□文武。享国六十有一年。深仁厚泽。沦浃万方。我世宗宪皇帝继□□统。峻德丰功。殊恩异惠。不崇朝而海宇。重熙累洽。□□□□。小臣伏处草茅。生逢圣世。每思歌咏□□。皇史实录。所未得见。岁壬寅□□□恭载□□□授受之时。适阅邸钞。因略记大端。既伏读登极诏。引孔子三年无改之义。且有永遵成宪。不敢更张之旨。故复搜集甲辰及戊申二月以前事。备谅阴后三年。而实见我世宗宪皇帝。宁人敷治。事事必推本于先帝。成模大烈。善则归君之美。孝思所至。蟠际上下。日月合璧。五星连珠。而天昭其瑞。河清五省。谷秀九歧。而地启其祥。百岁骈登。三男并育。而人臻其庆。千古未有之事。萃于千古未见之时。且草野遗贤。尽搜罗而在列。积赋浮租。悉蠲除以更始。明良喜起。物阜民安。何其至哉。若夫放流诛殛。圣代岂废兵刑。彼天演觊觎之萌。由十年储位之虚。愚氓浮议。□□□一二奸顽造作无稽。以众人圣德。惑
乾隆十七年。岁在壬申。嘉平上浣。江都草泽臣萧奭拜手恭纪。

[book_title]永宪录卷一
圣祖仁皇帝御极之康熙六十有一年。岁在壬寅。
上讳玄烨。章皇帝第二子。以前辛丑春正月即皇帝位。时年八岁。逾年改元。计践祚已六十二年。　按享国之久。自帝尧以下。惟商太戊七十五年。余未有越六十者。
春正月丁亥朔。
上御殿受朝贺。
校尉举亭。教坊司鼓乐前导。自礼部进东长安门。由天安门至午门外两旁陈设毕。礼部官从亭内捧表。由午门东旁门入。至太和殿前置黄案上。鸿胪寺官引王、贝勒、贝子、公等于太和殿前丹陛上立。引文武各官由东西两掖门入。至太和殿前丹墀内分左右翼排立。引朝鲜、蒙古诸使臣由西掖门入。于西班末立。纠仪御史二员于殿西檐下东向立。又四员于丹陛上立。又四员于丹墀内立。俱东西相向。又八员于东西班末立。鸿胪寺鸣赞官四员于殿檐下立。又四员于丹陛上立。又四员于丹墀内立。俱东西相向。銮仪卫鸣鞭官于丹陛南三层阶之西。每层各二员。俱东向立。钦天监官于干清门报时。礼部、鸿胪寺官奏请上升殿。上具礼服出宫。御中和殿。内大臣、侍卫、内阁、礼部、理藩院、都察院、鸿胪寺执事各官于殿前排班。行三跪九叩头礼毕。各官趋赴外朝执事。驾兴。出中和殿。内大臣十员两翼前导。内大臣二员、执兵器侍卫等后护。午门鸣锣鼓。教坊司作中和韶乐。奏元平之章。上御太和殿升座。乐止。内大臣十员于御座前东西立。后护二员于御座后佥立。执兵器侍卫于御座后佥立。大学士、学士于殿檐下之东西向立。左都御史、副都御史于殿檐下之西东向立。銮仪卫官赞鸣鞭。丹墀内三鸣鞭。鸣赞官赞排班。内外诸王率文武百官各就拜位立。赞进表赞跪。王以下俱跪。赞宣表。宣读官从案上捧表诣殿檐下御道之中。北向跪。宣毕。教坊司丹陛大乐作。奏庆平之章。鸣赞官赞跪叩乐。王以下各官俱行三跪九叩头礼毕。乐止。各复原班立。鸿胪寺官引朝鲜等国使臣。理藩院官引蒙古等国使臣。以次就拜位立。鸣赞官赞进赞跪叩兴。各使臣俱行三跪九叩头礼。教坊司作丹陛大乐。奏治平之章。礼毕乐止。各复原班立。銮仪卫官赞鸣鞭。丹墀内三鸣鞭。驾兴。教坊司作中和韶乐。奏和平之章。上还宫。乐止。王以下各官以次出。康熙八年定制。元旦上具礼服乘舆率诸王以下诣堂子行礼。再诣太皇太后、皇太后宫行礼。然后升殿受朝贺。凡朝仪必传制。查明制。正、至皆不用。今同。中和韶乐。东班领乐官二人。歌工一人。乐工十四人。乐器。麾一。柷一。应鼓一。金钟十六。琴二。瑟二。笙二。箫一。笛一。埙一。篪一。排箫一。搏拊一。西班官工同。乐器。玉磬十六。琴二。瑟二。箫一。笛一。埙一。篪一。排箫一。搏拊一。敔一。丹陛大乐。东西班领乐官各三人。共执杅看节次俳长四人。各歌工二人。乐工二十八人。乐器。各大鼓二。方响二。笙四。管四。笛四。云锣四。二架拍板一。杖鼓一。　按凡上出。先有导迎大乐。人数乐器未详。拊以韦为之。实以穅。鼓属也。以手搏之。故名。方响上圆下方。以铜为之。磬属也。%官预设卤簿仪仗于太和殿前。陈步辇于太和门外。大驾于午门外。驯象于大驾之南。仗马于丹墀中道之左右。俱东西相向。教坊司设中和韶乐于太和殿檐下之东西丹陛。大乐于太和门内北向。礼部官设黄案于太和殿东檐下。诸王、贝勒、贝子、公等俱朝服齐集太和门。未入八分公以下文武各官俱朝服齐集午门外。礼部官捧王以下文武各官及直省文武各官并朝鲜各国所进表文各置表亭内。銮仪%国家大朝贺三。元旦、冬至、万寿。每当朝贺。銮仪
辛卯。赐千叟宴于干清宫。以忧勤诚敬之旨遍谕群臣。
大学士集部院大臣年七十以上十五人合成千岁。为上献寿。因召六十以上八十以下大学士、九卿、翰林、科道七十人。文武有职官及致仕之员、近畿之民又六百六十人。宴于干清宫。御制瑶章。命诸臣各依韵赋诗。诗成。名千叟宴诗。并绘图以传。是日宴毕。上御东暖阁。命大学士以下诸大臣进。皆赐众坐。谕曰。今日天气晴和。又值无事。朕躬亦甚安豫。与尔等闲谈旧事。从来帝王任大责重。最为劳苦。享祚绵远者甚少。他人不知为君难。辄崇奉佛释。溺信仙道。荒湎酒色。朕自即位以来。实能绝此三者。故临驭十年不意至二十年。二十年不意至三十、四十、五十年。五十年之后断不存到六十年之想。今已六十一年矣。史册所载人君寿至七十者不过三人。此皆朕之幸也。人君以一身临天下。前后左右皆足荧惑其心。或大臣擅权。或妇女豫政。或阉寺专命。甚至偏听私人。如天子门生之类。此非有英断之才不能独持纲领。杜绝弊端。然每见英断之主往往果于杀戮。使朝臣不能保其朝夕。朕则待下宽恕。于诸大臣务期保全。故尔等俱耄耋安享富贵。得以功名终始。君臣相对。须发苍然。致足乐也。朕年少时自恃膂力过人。三百斤石上复置一石。手能举之。马上驰骋如飞。即马或颠蹶。身跃立于地。未尝沾泥土。今则雄气已除矣。去年刻一图书。用戒之在得四字。盖深自知足耳。朕临政年深。于军务尤有灼见。往岁西陲用兵。传言朕欲亲征。以致刘荫枢上折劝阻。人臣批鳞直谏。原属美事。不知兵有虚实。不可拘泥。如西贼骚扰边外诸番。议者咸谓祗宜守边。夫我兵不能救援诸番。则边外部落势必为贼所掩。此时而议守边。庸有济乎。去年台湾反叛。人颇惊疑。朕知一时穷民激变。即当平定。并未令九卿议剿议抚。及督抚提督报捷奏至。克复之期不过七日间耳。先年朕亲征噶尔丹时。曾作诗以志胜敌之略。大学士张英奏俟大捷后宣示于人。后噶尔丹授首。张英叹服豫算之神。朕于河务尤极留心。先年高、宝一带地方俱被水淹。朕凡六次阅视河工。知之甚悉。谕张鹏翮云。尔但遵朕指示。河工自成。
既济为分修官。督修者九月撤回。以张鹏翮代于成龙为河督。专任其事。至壬午四月。河工以次告成。康熙乙丑作延禧、永和、景阳三宫于宫内。是年满汉大臣。其名见卷内者不载。外则吏部左侍郎勒什布、户部左侍郎李永绍、礼部左侍郎萨哈布、王思轼、右侍郎罗瞻、景日笏、兵部左侍郎查克旦、右侍郎王度昭、刑部左侍郎阿锡鼐、右侍郎刘相、工部左侍郎郝林、右侍郎常寿、王懿、都察院副佥都御史牛钮、伊忒满、张大有、江蘩、邹汝鲁、通政司使傅善、陆经远、左右通政党古礼、潘锦、陈九恭、魏方泰、大理寺卿常泰、左右少卿顾尔泰、郭徽祚、任奕弥金。一时人物。特备志。%张鹏翮果恪遵朕训。黄、淮安澜二十余年。令人不知泛溢之事。去秋河南武陟县黄河口决堤。滥至山东张秋镇。运道阻隔。朕绘图指示。遣官堵塞。不日成功。张伯行议引沁水济运。与朕意适合。后张鹏翮奏。地形高下。若引之。恐有遗患。遂停前议。朕以至公处事。初无成见。惟言之是耳。尔诸大臣从穷苦中来。今已富贵。或不能记忆。朕从富贵中来。惟恐小民艰难。故令各省督抚于地方事务不时奏闻。凡闾阎疾苦。莫不周知。又于他省来人。问以经过地方雨晴米价。令臣下时存一惟恐上闻之念。百姓地方受益不浅矣。朕教养天下六十余年。官吏兵民感恩戴德。疆场之上武职拚命。绿旗兵一皆奋勇争先。与满洲无异。此本朝最好事也。朕今所治之天下即明代之天下。所居之宫殿即明代之宫殿。朕登极时。明代遗臣尚多能言万历、泰昌、天启、崇祯四朝事甚详。明时宫监多至数万人。宫女至二万人。今朕所使内侍及诸王所用太监不过七百人。宫眷妃嫔年长者已七十余岁。所使之人总不过五百人而已。宫中如永寿、景阳等宫皆空闲无人居也。书生评论帝王每多苛刻。惟朱子最为公平。言金世宗行政果如此人言即尧舜矣。又朱子言读书不要被书欺了。此言最妙。尝见诗赋有鳌山百尺。今太和殿高不过百尺。鳌山安可置乎。大凡读书人多尚虚文。又高自位置。前代诸儒惟朱子学问最大。性理内载朱子论鬼神性命。实能囊括释道全藏。其云。为人须尽这个人的道理。此言所包者广。朕平日习闻赞颂之词。地方每遇丰登。必归美于朕。若遇荒歉。又谁诿乎。此皆虚套。朕所不取。总之。诚敬二字尽之最难。无论大事小事。能尽诚敬。必无差误。为人能尽无欲害人之心。自然有福有寿。诸大臣年俱七十八十。在古虽为悬车之年。但朕同事日久。上下俱不忍相舍。诸大臣勿以年老求退。今日谈深坐久。可各回安息。诸臣以次起。令内侍扶掖出宫。　按汉武帝、唐高祖、明太祖皆寿七十一。圣谕或谓此。沁水出上党。至荥阳入黄河。自高而下也。康熙己巳、己卯、壬午、癸未、乙酉、丁亥上六次阅河。加以甲子祭孔林。南幸凡七至江浙。己卯春河高家堰以及邵伯镇。屡堵屡溃。庚辰春命兵部尚书范承勋、工部尚书王鸿绪、吏部侍郎王掞、户部侍郎田雯、兵部侍郎布雅努、刑部侍郎喻成龙、工部侍郎顾藻、副都御史寿鼐、王绅为督修官。起原任户部尚书王日藻、左都御史董讷、兵部侍郎杨雍建、内阁学士李应荐、广督朱弘祚、漕督马世济、安抚高承爵、陈汝器、浙抚金鋐、线一信、福抚宫梦仁、广抚江有良、西抚王抚元、云抚
甲午。上幸畅春苑。
【一作园。】
苑在京师西北。上时驻跸。计一岁之中幸热河者半。余驻畅春又三之二。内有澹宁居、渊鉴斋、露华楼。皆临政所。韵松轩皇子读书处。佩文斋贮书画地。他如苍然亭、清远亭等处。未能悉详。
命吏部科道考察六十年大计职官。
者革职。年老有疾者休致。不及浮躁者降调。贪酷者革职审拟。各官解任一年与到任未一年者免。军政分操守、才能、功绩、年貌四项。八法。龙钟衰迈比老疾。轻佻率妄比浮躁。庸怯无能比不及罢免。赃私狼藉比贪。恣睢虐下比酷。败伦伤化、行止有亏比不谨。至纵寇殃民、杀良冒功、淫掳焚掠、事干重大者特疏列参。另请处分。大计三年一次。军政五年一次。其非届大计军政之期。每二年加举劾一次。无则奏停。京察六年一次。雍正元年改为三年。Q成例。凡大计之年。各省于十月内具疏到京。十一月初一日赴通政司汇奏。吏部、吏科、都察院河南道御史各于次年正月十七日封门阅大计册。册内分四项。曰才、守、政、年。各填一字。而总列考语及功过于后。准卓异者引见。赐蟒服即升。不谨罢
户部进编审户口。
康熙四十五年总计直省旧管人丁共二千四百九十八万五千四十八丁口。丁徭银三百二十九万五千一百六两零。米豆二万三千七百六十六石零。每十年编审一次。除逃亡抵补外所增加赋。五十二年万寿恩诏后来增丁永不加赋。祗编户口入会典。是年之数未悉详。雍正改元后编审遂未举行。　按有粮则有丁。粮去而丁存。故编审则粮多者加丁。无粮者可以抵免。自摊丁之法立。穷民免累。而国赋无亏。此编审所以缓行。然不能十年一摊。后来穷者不尽免累。富者反多无丁。法当过粮则代丁摊于受粮之人。是在持筹者变通之耳。
始命满汉监察御史巡察台湾。
御史专稽察非常。整饬营务。不干预地方事。如有条奏。照本衙门例行。一年而替。如巡盐例。后巡察同。乾隆元年后多省。而台湾如故。凡巡察与督抚皆平行。
封皇三子和硕诚亲王胤祉子弘晟、皇五子和硕恒亲王胤祺子弘升为世子。
今上登极。礼臣奏诸王子名应避同御讳一字。旨。此皆皇祖所赐名。不必避。臣民亦仍之。只去一点。
丁未。上行幸霸州。讲春搜。驻跸南苑。
凡上巡幸。自亲王以下各衙门派随驾扈从官员。是日。卤簿大驾乐器陈设。上出宫。午门鸣钟。王以下公以上于金水桥两旁排立。民公以下文武各官于午门外两旁排立。驾至皆跪。候过随行。不随驾王以下都统以上送驾。候旨方回。随驾护军统领等统领兵马。照旗次序分队随行。凡乘舆经过之地。先鸿胪寺传谕。百里以内地方官率领本地乡绅士民接于十里之外。本地镇守满汉官军亦整齐队伍接于十里之外。分文东武西。驾至跪迎。送驾亦如之。京师四面皆有海子。山水绕汇。建行宫为豫游地。南苑一名南海子。在京师南二十里。方一百六十里。苑东晾鹰台旁有三海子。元之旧也。明增治之。设四门。绕以周垣。畜养禽兽。籍海户千余守视。即上林苑也。今为门五。墙垣一万九千八十五。每长一丈。每门设看守官兵太监。内粮庄五所。叶园五所。瓜园二所。马馆三处。牛圈四处。海户一千六百人。属奉宸院官职掌。上林官属裁。其中宫殿未详。上时驻跸。多讲武于晾鹰台。自红门而来。驰骋可五十里。红门。苑之门也。帝王宫苑皆朱户。　按明苑地东至白河。西至西山。南至武清。北至居庸。西南至浑河。皆禁不许围猎。中有德寿寺。今为喇嘛结习地。玉皇阁供奉上帝。五帝陪列。皆禁地。五帝。周礼之青、赤、黄、白、黑五方帝也。羽流奉之。汉儒训诂其号曰灵威仰、赤熛怒、白招拒、叶光纪、舍枢纽。其实一上帝耳。今不在祀典。
镇海兵薛大有妻虞氏一产三男。
成例。民间一产三男俱存者。给布十疋。米五石。若男女并产及三女。不准行。
冰凌积水河决武陟马家营、荥泽秦家厂堤工。漫溢至山东东阿之张秋、直隶长垣等地。
经筵讲官礼部尚书蔡升元免。以工部尚书陈元龙为礼部尚书。兵部左侍郎李先复为工部尚书。左都御史党阿赖罢。以正黄旗汉军都统安泰为左都御史。
春二月丙辰朔。
戊午。上驻跸赵北口。
在京师之南。有东西二淀。上水猎所。
镇守澎台总兵官陈策卒。
策由千总为淡水营守备。朱一贵乱。力保淡水。擒获贼首范正文等。功加左都督。擢澎湖总兵。未数月卒。澎湖有三十岛。孤悬海中。官军所驻者止二十里许。一无所产。日用取资于台。一遇风涛。往返动经月余。一贵乱后。部议镇臣移澎湖。以控制台湾。督抚累言不便。是年五月得旨复还台。
敕征西靖逆将军吏部尚书富宁安、振武将军都统祁礼德攻傅尔丹。进兵土儿番。乘机袭击泽旺阿喇蒲坦。
上谕征西将军祁礼德折奏。泽旺阿喇蒲坦于去岁将沿界之人撤去。土儿番人移往哈喇沙儿。其阿尔泰、乌鲁木齐等处无一哨汛。传闻伊已身故。宜乘机袭击。　按泽旺阿喇蒲坦。厄鲁特噶尔丹之侄。踞波罗搭拉地。名衣立国。在云南金沙江之西。最强盛。幅员之广数千里。素与哈密为仇。以其旧臣服而后备藩于我也。遂纵兵取乌斯藏。以窥哈密。上命都统颜
【  后作延。】
信挂平逆将军印。统尚书富宁安、提督师懿德等。合陕西、四川、云南之师。克复藏地。继命皇十四子胤禵往视师。屯三大营。以十五万卫守之。盖哈密为通诸番之咽喉。固哈密所以拒诸番。不得已而用兵也。乌斯藏即吐番。凡百余种。散处河湟、江岷间。元时为郡县。明洪武初。诏各俟举故有官职者至京授职。自是番僧有封国师及王者。本朝皆请换敕印。修职贡。哈密古伊吾庐地。明永乐初设馆。封安克帖木儿为忠顺王。本朝请封贡奉朔。其地产美瓜。供御用。金沙江通丽江。懿德字秉如。陕西宁夏人。是年为銮仪使。以目翳告归。尝提督江南。有贤声。乌斯藏产异宝。其宫室、服饰、器具。中国帝王有不及也。侧闻达赖喇嘛所居皆奇材异木。座旁设黄金塔二。七宝庄严。高丈余。遭泽旺之难。失去一塔。朝廷代为修补。所费数十万。铺地以大红玛瑙。饮食器皿皆黄金。有五色蚕。吐五色丝。织成大锦。愈浣愈鲜明。中国所赐锦缎逊之。以时朝贡珍珠、珊瑚、宝石、各色氆氇、各色（毛）（毛）绵、各色（毛肖）（毛）、花褐布、花绵、慈兽皮梵袒红等贵重之物。
甲子。上猎于材圈头。
乙丑。上驻跸玻璃。
琉球岁贡。
是年入贡诸国。皆照荷兰例加增赏赐。以恤远人。成例。贡期。琉球二年。朝鲜每年有年贡、节贡。安南三年。荷兰五年。暹罗三年。土鲁番五年。西番各寺皆三年。惟西洋以地远未定贡期。顺治元年设四译馆。馆有十。曰。鞑靼、女直、回回、缅甸、百译、西番、高昌、西天竺、八百媳妇、暹罗。十五年。裁鞑靼、女直二馆。今向化日广。国名、贡期未悉详。　按明永乐初始设八馆。有女直、鞑靼。无八百、暹罗。百译作百夷。盖诸国各有字书。必加翻译乃知。如朝鲜、安南、琉球诸国。疑与中华同文。回回、天竺、高昌皆西域国。西番即吐番乌斯藏等部是。暹罗在南海。百译在滇西南。八百、缅甸皆其种类。鞑靼部落不一。即前代之匈奴、突厥、契丹。女直。盛京北奉朔之蒙古也。
安南岁贡。
命核两淮官商侵蚀加根课银。
两江总督常鼐索取两淮规礼无厌。而巡盐御史张应诏清廉。不遂其欲。乃乘总商贺节赴署。以草荐卷程庭倒控之。逼令诬服。因参应诏前任运使侵蚀加根银三十二万。节仪四万八千两。上令新巡盐内阁学士魏廷珍核实。奏康熙三十四年始派余银十五万两。三十八年上南巡豁免。及织造曹寅、李煦更番历任盐差十年。又加织造铜觔等银每年二十七万余两。增至三十二万。曹、李任满。例应除之。后再命工部尚书李先复、通政司使图兰往理。雪应诏之枉。坐商人程庭等赔补。鼐寻卒。应诏内补御史。
乙亥。上回銮。
丁丑。上驻跸南苑。
严顺天顶冒考试。
籍童生亦取同乡官印结应考。五十卷取录一卷。进取难则顶冒自禁。上从之。往例。教官、典史之子准于所在地方考试进取。解官移回本籍。雍正九年并禁止。其直省凡系冒籍者皆令移回。以示廓清。%各省士子在京。以冒宛、大商等籍入学中式为快捷方式。刑部左侍郎王景曾请禁。上命移归本籍。礼部议。嗣后顺天商生员另编字号。取同乡官印结入试。一百卷取中一卷。其商及
命内阁学士阿克敦、一等侍卫宗室佛伦往朝鲜。册封国王李的弟延成君昑为世弟。
国王无子。奏本身甚弱。遂允所请。海外诸国惟朝鲜奉朔。凡诏诰与各省一体颁发。当太宗时。朝鲜先归顺。故职贡比于藩王。其国即高丽。明初国王王颛昏迷。众推门下侍郎李成桂参国事。诏更号朝鲜。幅员东西二千里。南北四千里。从西北长白山发脉。南跨全罗。与中国蓟辽对峙。辽渖亦其故地。鸭绿江东之平壤城即箕子始封地也。相传衣冠文物不异中华。论语而外。别有颜子。五经少易。往来携带者舟必覆。即熟复者归必忘。特不解复圣之教何以独流于海外。凡册封出使外国正副使。给以蟒缎披领、麒麟补长褂、一品顶带。以与国王敌体。回时仍用原品顶带服饰。朝鲜音昭先。世多误呼。附志之。因近东方日出处得名。史记注以其国有汕水。故名汕水。未详。又云鲜亦水名。古有三韩、百济、新罗诸国。自宋、元后。朝鲜皆而有之。其国始大。按论语中止载颜子答问语。从未记其一言。竟另有其书欤。
台湾叛逆贼首朱一贵等伏诛于京师。
一贵与胁从李勇、吴外、陈印、翁飞虎、王玉全、朱阿三等俱凌迟。杜会三与自行就抚之杜君英、陈福寿等减等立。其同宗有服之亲。照叛逆例分别治罪。六十年四月二十二日。台湾南路木岗山后坑底地方匪类朱一贵等聚众为乱。竖立大旗。上书大明讨清大元帅朱。镇臣欧阳凯闻变。遣兵扑灭。于南北二路失利。守备马定国自刎。余杀伤过半。凯亲督兵往援。连败贼众。五月一日。贼四面蹂躏。凯力不支。没于阵。副将许云等皆歼焉。遂陷府治。厦门提督施世骠统大兵于十一日飞赴澎湖。以扼其吭。十六日攻进鹿耳门安平镇。贼众披靡。二十二日克复府治。贼走凤山。世骠分遣署参将林秀、王万化、游击边士伟等追入。南北二路贼多降附。闰六月初八日。凤山居民获一贵、勇等献于林秀。台湾复平。用兵之际。总督满保驻师厦门。以为声援。调遣将士。接济军需。故速成功。林秀时官游击。世骠报功抑之。雍正三年。引见各省保举武职。始慰前劳。擢参将。至总兵。台湾东倚山。西薄海。北界红毛鸡笼城。与福州对峙。南则河沙矶近小琉球。周袤三千里。水陆之产咸备。明末海寇郑芝龙出没其中。归明后。地为红彝所据。及芝龙辅伪隆武。王师下浙闽。芝龙降。少子成功窜入海。集兵寇闽、粤。侵江、浙。顺治十八年围台。败荷兰。遂有其地。伪永历遣人封成功为延平郡王。至子经自称招讨大将军。传孙克塽。康熙癸亥入我版图。封克塽汉军公。三世僭乱三十八年。荷兰一曰和兰。即红毛。其国船高三十丈。铳长二丈余。发之洞石城。震数十里。中国传其制。号大将军。相传之为用。石则震之而开。若入土一尺即不行。故行阵之间。机每向上。骑兵多受伤。而元史载西域人亦思马因造炮攻襄阳。入地可七尺。两存其说。以俟辨。余详后卷。
春三月丙戌朔。
上回宫跳神。
跳神。国制也。凡远出者回。必享牲酬神。病愈亦然。满洲之行此者。咸具馔以招亲友。尽醉饱乃已。或云。即祀堂子所奉之邓将军者。邓将军相传明镇辽总兵。戕建州部而保护我太祖于孤幼中。故祀之等祖庙。一曰。其神主疾疠。疑用喇嘛治其事。　按跳神之举。明亦有之。神宗时宫中每跳步。番经厂内官司之。英华殿、隆德殿、钦安殿皆供西番佛像。遇做好事则悬扬幡榜。内官皆戴番僧帽。红袍黄领黄护腰。于隆德殿跳步。以其地加宽厚也。执经诵念者十余人。装韦驮像向北立一人。御马监牵活牛、黑犬围侍者十余人。学习番经跳步者数十人。各戴方顶笠。穿五色大神袍。身披缨络。一人在前吹大法螺。一人在后敲大锣。余持有柄员鼓。执弯槌击之。缓急疏密各有节奏。按五色方位鱼贯而进。视五方五色伞盖下诵经跳舞焉。所供食皆用素。以奉佛故也。立监齐神如人大。盔甲器械皆真者。于本殿门安之。事毕收本厂库。凡跳步或一昼夜。或三昼夜。圆满扫砂。钦安一名玄极。前宫中大享天地所。英华在宫西北隅。奉九莲菩萨御容。九莲。神宗生母慈圣李太后也。素好佛。有言九莲菩萨化身者。宫中遂以佛事之。因事类跳神。附载焉。本酌中志。酌中志明内监不合于魏忠贤罪谪者所作。纪宫禁事及忠贤出身与乱政诸恶最详。世传之。
丁亥。上幸畅春苑。
兵部议奏荡平郭罗克善后事宜。设长司守之。
。堪领其职。籍其番蛮户口姓名所管地方界址。并取永保无虞印甘各结。请旨从之。郭罗克内通陕之西宁、川之松潘。外连西海。为口外往来必由之地。其部落番人惟以掠夺为事。历年受其荼毒。上令发兵进剿。一举而归命焉。锺琪。陕西临洮人。故四川督升龙之子。以候选同知改授松潘游击。升永宁协副将。复藏有功。超擢今职。#四川提督岳锺琪前领兵抵郭罗克交界。贼番伏兵对敌。败之。追至中郭罗克纳务等寨。连克一十九寨。斩首三百余级。擒贼首酸他儿（虫豊）索布六戈。复督兵至上郭罗克等寨。该头目旦增等将不法贼番首恶假磕、贼从格罗等二十二人缚献军门正法。率阖寨男妇老幼八百户匍匐归诚。朝议设土长官司管辖。以杂谷土司板第儿吉亲叔囊索沙加布老成服
福建水师提督姚堂奏台湾善后事宜。
一、澎湖总兵仍驻台湾。一、台湾镇协标兵难以裁汰。一、台湾道标兵宜归台镇。一、台湾府治宜建城郭。部议。澎湖总兵令其不时稽查台湾。厦门道标兵裁归台协。分设南北要路。其台镇协标所裁兵丁仍旧设立。至台湾在海外。无庸建城。台湾镇标三营及南北二路淡水等营共步兵四千九百九十名。安平副将水师兵二千五百名。雍正三年准巡台御史禅济布、景考详奏。各营设马兵三百名以备缓急。五年又准文武绅士捐立府治木栅周千八百丈。
天旱。命户部开仓平粜。
派八旗官兵驻札汤山马圈。
浙闽总督觉罗满保题荐征台奏绩职官。
水师千总董方赴厦门领饷。遇朱一贵倡乱。随提臣施世骠与澎湖守备林亮为头队先锋。于六十年五月十六日先夺险攻入鹿耳门。二十三日又于西港仔苏历甲地方大败贼众。克复台湾。题补水师守备。又南澳镇标守备吕犹麟、千总陈瑞俱于十九日在昆身奋勇杀贼。二十二日在西港仔大败贼众。克复台湾。题补南澳游击、守备。台湾之北沿海。沙积为堤。名昆身。自大昆身至七昆身止。
癸卯。上万寿圣节御殿受朝贺。
凡万寿朝贺进表行礼如元旦例。遣官祭太庙后殿及东岳、真武、城隍之神。不言前殿。上亲祀于奉先也。各省大臣皆进方物。而江西巡抚王企靖所献其名甚异。因备录之。罗纹纸二十张。格尔莫斯一瓶。歌尔德济德辣一瓶。德哩哑嘎一瓶。巴木撒木香避凤巴尔沙摩一瓶。番红花一瓶。巴尔白露一瓶。哑挂济拿摩摩三瓶。金济纳一包。衣巴油二瓶。安利摩牛一包。苏济尼二瓶。甘佛蜡一座。巴尔加德哩一瓶。阿都尔则一瓶。西洋斑毛一匣。波啰额德一瓶。色路撒一包。沙璸香一瓶。达尔默的歌一瓶。翁文多哩歌一瓶。武玛武一包。撒勒步路蜡一瓶。西洋琉璜一包。苏尔佛助一盒。哑挂辣喜纳一瓶。白辣济多露我乐二瓶。皆异域之产。名仍国语。或传写误错。莫能详译矣。
设四川铜梁、岳池文庙儒学师生。
川省自明张献忠之乱。国初人民雕散。爰有归并之县。重庆之定远、铜梁、安居归并合州。顺庆之岳池归并广安州。幅员延亘至四五百里。今户口繁滋。知州难于总理。六十年。总督年羹尧请以定远仍归合州。安居则归铜梁。与岳池各设知县、典史。因令二县更设教职一人。入学各八名。此外归并者。成都附郭之华阳归并成都。双流归并新津。彰明归并绵州。重庆之璧山归并永州。大足归并荣昌。武隆归并涪州。夔州之大宁归并奉节。大昌归并巫山。新宁归并梁山。潼川之安岳归并乐至。嘉定之成远归并荣县。其成都之彭县、崇宁。眉州之彭山、青神。未详所并。雍正七年后多复设。前岁乙酉。张献忠谋袭西安。尽杀川人。以绝顾望。会计杀卫军七十五万。兵二十三万。士民三十余万。丙戌元日。命孙可望、刘文秀、李定国、艾能奇分路捱户草杀。五月上功。计杀男妇六千余万。其御营及二十一营总兵数无考。又杀己兵数十万。川人殆尽。贼平。移湖广民以实之。百年始将复旧。亦从古未有之杀戮。详具毛西河后鉴录。
兵部奏。征泽旺阿喇蒲坦阵亡将士前湖广总督额伦特、侍卫色楞、副都统查理、四川提督康泰、凉州总兵康海、宣化总兵司九经。各予赠荫有差。
嘉祥生员梁心始百岁。
丙午。上诣西山祈雨。
戊申。京师得大雨。
上幸皇四子和硕雍亲王园。
自六十年两遇万寿。雍亲王皆奏请驾临。奉觞演剧。以祝无疆。天颜每霁。向妃嫔称孝养焉。
开军前运米捐纳例。
海宁海塘成。
塘以障海潮。前年崩溃。海盐沙地将四十里。自是为东南巨工。
署总督河道陈鹏年请定河工铨补官弁之制。以杜钻营。
每道员、同知、通判、守备等官缺出。择合例三员具题引见。候上钦点。千总杂职等官缺出。亦择合例三员咨部验看掣签。从前河官缺出。督臣即保题莅任。鹏年一切示公。后遂为例。河营兵用以防河。江南十河营。后增至二十。兵丁战二守八。桩手下埽签桩。力作更苦。得食战饷也。先时每营统以守备。后紧要地亦设参、游。乾隆元年。准河南、山东河兵亦以战二守八为制。　按河兵。食粮之河夫无所谓弓马技勇者。隶总河标。
夏四月乙卯朔。
丙辰。复祈雨。
吏部尚书张鹏翮查勘河工。报堵塞张秋决口工竣。
诏增历代帝王崇祀功臣配享。
上谕大学士等。朕披览史册。于前代帝王每加留意。书生但知讥评往事。前代帝王虽无过失。亦必刻意指摘。论列长短。无一人为帝王公言者。朕见每朝崇祀不过一二位。或庙享其子而不及其父。或配食其臣而不及其君。甚未允当。今宋、明诸儒尚以为宜祔孔庙者甚多。自古帝王从未有人奏请崇祀者。朕意凡曾在位。除无道被弒亡国之主。此外尽应入庙。即一二年者亦然。并应增从祀功臣。详开奏闻。大学士马齐等将历朝帝王并功臣与入正统不入正统及被弒亡国者各开一折。请上钦定。按明洪武四年。始命参考历代圣帝贤王在中华赡养人民者立庙合祀。共三十六主。六年。礼臣言内有父子祖孙相继合祭。未安。应别立庙。故止祀创业之主伏羲、神农、黄帝、少昊、颛顼、高辛、唐尧、虞舜、夏禹王、商汤王、周文王、武王、汉高祖、光武、隋文帝、唐高祖、太宗、宋太祖、元世祖。寻去周文王、唐高祖。又去隋文帝。止十六主。其余二十主令有司春秋祭于陵寝。则商中宗、高宗、周文王、成王、康王、汉文帝、景帝、武帝、宣帝、魏文帝、隋文帝、唐高祖、宪宗、宣宗、周世宗、宋太宗、真宗、仁宗、孝宗、理宗。嘉靖二十四年。从给事中陈棐议。撤元世祖庙祀及侑飨木华黎五人。本朝顺治二年增辽太祖、金太祖、世宗、元太祖、世祖、明太祖。共二十一位。而顺治中。礼部尚书王崇简曾建议更定庙祀。如商之中宗、高宗、周之成王、康王、汉之文帝、宋之仁宗、明之孝宗七君。宜百世祀。不当以成见格。部覆未行。庙凡五室。三皇一室。五帝一室。三代两汉帝王一室。唐辽金四帝一室。宋元明四帝一室。每逢遣官致祭陵寝。二十一帝外与明略同。但有女娲氏。无汉武、唐宣、宋孝、理及隋文也。
诏恤故大学士熊赐履幼子志契、志夔。
上谕。大学士如李蔚、王熙、杜立德、张玉书、李光第、王顼龄等之子孙皆为职官。惟熊赐履居官清正。学问优赡。朕每念旧劳。不忘于怀。其长子有疯疾。次子尚幼。熊赐履为试官。所取门生不下千人。身后竟无顾恤其家者。令诸臣扶助。以望成就。于是门生尚书王鸿绪等。非门生大学士王掞、王顼龄等助银三千余两。命交江宁织造曹俯生息。给予用度。赐履字素九。号青樵。江南上元籍。湖广孝感人。顺治戊戌孙承恩榜进士。官至东阁大学士兼吏部尚书。在相位最久。甲戌、丁丑、庚辰、癸未屡典会闱。卒谥文端。蔚号垣园。直隶高阳人。顺治丙戌傅以渐榜进士。官至保和殿大学士兼户部尚书。加太子太傅。立德字纯一。直隶宝坻人。明崇祯癸未杨廷鉴榜进士。官至保和殿大学士兼礼部尚书。加太子太傅。玉书字素存。江南丹徒人。顺治辛丑马世俊榜进士。官至文华殿大学士兼户部尚书。貌不及中人。一生恬退和缓。在相位二十余年。庚寅随驾热河卒。上为诗吊之。赐谥文贞。余见后。志契字敷五。乾隆初。录用为翰林院孔目。其长兄志伊近騃。文端殁后曾特旨召见。奏对含糊。命授编修归里。凡科目例列榜首名。后不重载科分。两朝同者系年貌。余亦省。
通政司使明安罢。以盛京刑部理事官图兰为通政司使。
丁卯上幸热河避署。
热河行宫在古北口外哈喇和屯。译语曰乌城。属永平府。治内有山曰磬锤。行宫之东偏为避暑山庄。进左门西行至万壑松风。遥望磬锤。石壁插天。西岭有亭曰锤峰落照。循石磴而下为晴碧亭。倚栏可以观鱼。循磴复上。夹水为堤。则芝径云堤也。北行折而东。长廊广厦。门匾曰无暑清凉。则山庄之总称也。前行一室。其形似舟。为云帆月舫。再前一处。庭植金莲花。榜曰金莲映日。北有趵突泉。依山为湖。长桥卧波。曰双湖夹镜。曰长虹饮练。湖角皆植莲花。又东北行。诸山泉水汇为大湖。湖中一岛突兀。峰顶层楼则上帝阁。其下回廊曲折。室宇清旷。颜曰天宇咸畅。循石磴而下。有泉泻于石间。味如沆瀣。为风泉清听。此外如沧浪屿。如环碧。及后所载诸胜。大致仿杭州西湖。而湖中五十余风景雅过之。奇花异木。幽谷悬崖。莫能尽述。王公大臣偶一赐游。称异数焉。再伏读上御制集有三十六景诗。每诗有韵。与耕织四十六景诗。皆绘图以传。时以赐诸王大臣。其三十六景十错见于御者不一。盖分之各为一景。合之则共为一景。于四分皆相联络也。因汇载以志山庄之全胜。与云汉天章照耀千古焉。热河地既高厂。气亦清朗。无蒙雾霾氛。柳宗元记所谓旷如也。四周秀岭。十里澄湖。致有爽气。云山胜地之南有屋七楹。遂以烟波致爽颜其额焉。
【  右烟波致爽。】
夹水为堤。逶迤曲折。径分三枝。列大小洲三。形若芝英。若云烟。复若如意。有二桥通舟楫。
【  右芝径云堤。】
循芝径北行。抄而稍东。过小山下。红莲满渚。绿树缘堤。面南夏屋轩厂。长廊联络。为无暑清凉。山爽朝来。水风微度。泠然善也。
【  右无暑清凉。】
入无暑清凉。转西为延熏山馆。楹宇守朴。不琢不雕。得山居雅致。启北户引清风。几忘六月。
【  右延蕙山馆。】
水清则芳。山静则秀。此地泉甘水清。故择其所宜。邃宇数十间。于焉诵读。几暇静养。可以涤烦。可以悦性。作此自戒始终之意云。
【  右水芳岩秀。】
在无暑清凉之南。据高阜。临深流。长松环翠。壑虚风度。如笙镛迭奏声。不数西河万松岭也。
【  右万壑松风。】
进榛子峪。香草遍地。异花缀崖。夹岭虬松苍蔚。鸣鹤飞翔。登莲瀛。临昆圃。神怡心旷。洵仙人所都。不老之庭也。
【  右松鹤清越。】
万壑松风之西。高楼北向。凭窗远眺。林峦峰水。一望无极。气象万千。洵登临大观也。
【  右云山胜地。】
澄泉绕石。迤西过泉源。盘冈纡岭。有亭翼然出群山之巅。诸峰罗列。若揖若拱。天气晴朗。数百里外峦光云影。皆可远瞩。亭中长风四达。伏暑时萧爽如秋。
【  右四面云山。】
环山庄皆山也。山形至北尤高。亭之西北一峰峻出。势陂陀而逶迤者。金山也。其东北一峰拔起。势雄伟而崒嵂者。黑山也。两峰翼抱。与兹亭相鼎峙焉。
【  右北枕双峰。】
杰阁凌波。轩窗四出。朝霞初焕。林影错绣。西山丽景入几席间。始登阁若履平地。急缘梯而降。方知上下楼也。
【  右西岭晨霞。】
平冈之上。敞亭东向。诸峰横列于前。夕阳西映。红紫万状。似展黄公望浮岚暖翠图。有山矗然倚天。特作金碧色者。磬锤峰也。
【  右锺峰落照。】
山庄之南。复岭环拱。岭上积雪。经时不消。于北亭遥望。皓洁凝映。晴日朝鲜。琼瑶失素。蛾眉明月。西昆闾风。差足比拟。
【  右南山积雪。】
入梨树峪。过三岔口。循涧西行。可里许。依崖架屋。曲廊上下。层阁参差。翠岭作屏。梨花万树。微云淡月时。清景尤绝。
【  右梨花伴月。】
碧溪清浅。随石盘折。流为小池。藕花无数。绿叶高低。每新雨初过。平堤水足。落红波面。贴贴如泛杯。兰亭觞咏。无此天趣。
【  右曲水荷香。】
两峰之间。流泉潏潏。微风披拂。滴石作琴筑声。与鹤鸣松韵相应。泉味甘馨。怡神养寿。恰合章孝标松下泉诗。注瓶云母滑。睹石茯苓香。
【  右风泉清听。】
清流素练。绿岫长林。好鸟枝头。游鱼波际。无非天适。会心处在南华秋水矣。
【  右濠濮间想。】
湖中一山突兀。顶有平台。架屋三楹。即上帝阁也。仰接层霄。俯临碧水。如登妙高台上。北固烟云。海门风月。皆归一览。
【  右笑宇咸畅。】
曲水之南。过小阜。有水自宫墙外流入。盖汤泉余波也。喷薄直下。层石齿齿。如漱玉液。飞珠溅沫。犹带云蒸霞蔚之势。
【  右暖溜晴波。】
狮径之北。冈岭蜿蜒数里。翠崖如壁。下流泉。水静溪深。寻源徙倚。咏朱子问渠那得清如许。为有源头活水来之句。悠然有会。
【  右泉源石壁。】
北岭多枫。叶茂而美荫。其色油然。不减梧桐、芭蕉也。疏窗掩映。虚凉自生。萝茑交枝。垂挂崖畔。水似青罗带。山如碧玉簪。奇境在户牖间矣。
【  右青枫绿屿。】
甫田丛樾之西。夏木千章。浓阴数里。晨曦始旭。宿露未晞。黄鸟好音。与熏风相和。流声逸韵。山中一部笙簧也。
【  右莺啭乔木。】
曲水之东开凉轩。前后临池。植重迭千叶诸名种。翠盖凌波。朱房含露。流风冉冉。芳气竟谷。
【  右香远益清。】
广庭数亩。植金莲花万本。枝叶高挺。花面圆径二寸余。日光照射。精彩焕目。登楼下视。直作黄金布地观。
【  右金莲映日。】
北为趵突泉。涌地觱沸。西为瀑布。银河倒泻。晶帘映崖。微风斜卷。珠玑散空。前后池塘。白莲万朵。花芬泉响。直入庐山胜境矣。
【  右远近泉声。】
临水仿舟形为阁。广一室。袤数倍之。周以石栏。疏窗掩映。宛如驾轻云。浮明月。上有楼。可登眺。亦如舵楼也。
【  右云帆月舫。】
二里许。苍苔紫藓。丰草灌木。极似范图画。
【  右芳渚临流。】μ亭临曲渚。巨石枕流。湖水自长桥泻出。至此折而南行。亭左右岸石天成。
关口之南。有室东向。缘波下望。绿树为田。青峰如渚。川流溶溶。白云冶冶。不知孰为云孰为水也。由长桥而渡。疑入四明山中。一径分过云南北。
【  右云容水态。】
亭南临石池。西二里许为泉。源源自石罅出。截架鸣筜。依山引流。曲折而至。雨后溪壑奔注。各作石堰。以遏流泥沙。故池水常澄澈可鉴。
【  右澄泉绕石。】
如意洲之后。小亭临湖。湖水清涟澈底。北面层峦重掩。云簇涛涌。特开屏障。扁舟过此。辄为流连。正如韦应物诗云。碧泉交幽绝。赏爱未能去。
【  右澄波迭障。】
远近泉声而南。渡石步。有亭东向。倚山临流。溪水清澈。修鳞衔尾。荇藻交枝。历历可数。溪边有平石。可坐以垂钓。
【  右石矶观鱼。】
后楹依岭。三面临湖。廊庑周遮。随山高下。波光岚影。变化烟云。佳景无边。令人应接不暇。
【  右镜水云岑。】
山中诸泉。从板桥流出。汇为一湖。在石桥之右。复从石桥下注。放为大湖。两湖相连。阻以长堤。犹西湖之里外湖也。
【  右双湖夹镜。】
湖光澄碧。一桥卧波。桥南种敖汉荷花万枝。间以内地白莲。锦错霞变。清芬袭人。苏舜钦垂虹桥诗谓如玉宫银界。徒虚语耳。
【  右长虹饮练。】
流杯亭之北。瓜圃之西南。平原如掌。丰草茂木。麇麂雉兔。交牣其间。秋凉弓劲。合烝徒行步围试猎场选地。
【  右甫田丛樾。】
云无心而出岫。水不舍而长流。造物之无尽藏也。杜甫诗云。水流心不竞。云在意俱迟。斯言深有体验。
【  右水流云在。】
按古北口外至哈喇和屯。其初行六十里方达桦榆沟。再两程乃至热河。上特开天桥岭。两地相距只十余里。沿途皆有行宫。乾隆五年今上复修秋狝之制。以练军容。慎郡王扈从作诗纪程。大驾历怀柔、密云、九松山、石匣、遥亭、南天门。出古北口。历两间房、青石梁、长山谷、噶喇和屯。至喀喇和屯。则热河也。再北历小莹、波罗和屯、张三营、十八儿台、准乌喇岱、杜默特乌喇岱、波罗哈司台、巴颜呵落、鄂罗绰克、哈达孙即图、哈达朱纳哈岱等地。及回銮则圣祖昔日行围处也。当圣祖时。诸王扈跸皆有园。在热河行宫旁。慎郡王。圣祖二十一子。名允禧。雍正八年封贝子。晋贝勒。乾隆初至郡王。与今上同庚。少同学。为人尚风节。乐交寒素。号紫琼
【  岩名】
道人。常作陈恪勤
【  鹏年】
、赵端毅
【  申乔】
、沈绎堂
【  荃】
、王阮亭
【  士祯】
、查二瞻
【  士标】
、王石谷
【  翚】
六君咏。盖王兼诗书画三长。故咏及沈、王诸人。陈、赵为名臣。首致慕向意。其热河恭纪云。珠宫翠馆似瑶池。曾记当年避暑时。沼殿遥分温谷水。山花都作上林枝。风云拱极皆呈瑞。鱼鸟衔恩亦自嬉。秋狝回銮来驻跸。太平游幸颂重熙。过恒王故园云。紫霞朱帐喷香猊。歌舞频看落月低。废井水干黄叶满。危楼人去白云栖。风流一歇成长往。花何堪见旧题。系马空庭清泪洒。残衰艹两凄其。过诚隐郡王故园云。碧泉丹障白云隈。竹阁松楼取次开。灯月光中看妙伎。风花香里送春杯。千山猎骑貔貅阵。五夜歌钟锦绣堆。翡翠不来鹦鹉去。横塘烟雨长蒿莱。今昔之殊。感慨系之。则二王物故久矣。恒王袭爵子曰弘旺。诚王降爵见后。
皇十四子抚远大将军胤禵随驾至清河太平庄。辞赴甘州军。
大将军于六十年十一月二十六日陛见至京。上命诚亲王、雍亲王领内大臣郊迎。当时诏旨奏章悉称大将军王。凡大将军印收贮内阁。命将则授以行。如所征与印文名义不符。另撰铸给。师旋缴内阁。清河由关外入开原。合诸水以达关内。通武清、三河等地。在京城北境。
戊辰。上驻跸马圈。
己巳。上驻跸汤山。
庚午。上驻跸南石槽。
易州民徐德金妻张氏一产三男。
命再议历代帝王崇祀、功臣配享。
上以大学士等所议应崇祀之处尚有未详。复降谕。明代甚近。朕少时尝闻故旧宦官云。愍帝无大过恶。万历、泰昌、天启时国势已坏。至于愍帝虽励精图治。终无能补救。故愍帝不可与于亡国之列。万历、泰昌、天启不应崇祀。至于配享之功臣。大概开国元勋居多。如明之徐达不过一草莽武夫。刘基乃元之进士。皆遭遇其时。得以成功。遂居配享之列。或治世之臣辅佐太平有功君国者。反不得列于配享。此皆未为允当。大学士会同九卿等从容分别确议具奏。明崇祯帝甲申五月。我朝以明臣中允李明睿为礼部左侍郎。议故君后谥号。议上曰怀宗端皇帝。后曰烈皇后。以与朝谥前代之君理不称宗。后礼臣具奏。改为庄烈愍皇帝。至思宗烈皇帝则伪弘光所谥。国初人文集多误称。或曰庄烈陵固名思陵也。
始令漕运总督亲催粮艘赴通。
往例。府佐贰、卫千总领运。今定例。粮道押运过淮。总漕督运交通。使沿途员弁不得侵蚀。旗丁不致生事。世宗登极后专其事于粮道。而每年遣御史分巡沿途漕务。着为令。　按粮运之费。每年治理河工。修造船只。雇募水手纤夫一切官役俸工。论者谓约粮一石。当费银六两余。而后达仓。凡官禄兵粮皆取于此。其供御膳曰御稻米。出京师西山。颗粒长巨味香。更有一种可长成树。每年结实。其色鲜红。品又在御稻上。是年冬曾以示大臣分赐之。则往籍所闻者。乃种于御苑。一云树上天生者。白如粘米。与朱红分两种。
辛巳。上至热河行宫驻跸。
江苏巡抚吴存礼题免上元等处六十年旱灾地丁银七十五万四千五百两有奇。米豆一万一千七百余石。
军前效力詹事府正詹事王奕清奏捐银万两回京省亲。兼以老病乞恩。不报。
大学士王掞于六十年冬请上复立废东宫胤礽为太子。诸御史连名陈奏。上怒。严旨切责。俱谪军前。奕清代父效力。御史知名者陶彝。任坪、范长发、孙绍曾、高玢、吴镐、高怡、范允、陈嘉猷、王允晋诸人。东宫再废。疏请复立者。始则大理寺劳之辨忤旨。发刑部杖四十削籍。时年逾七十。继之编修朱天保处极刑。父坐枷示。家口籍没。在己亥年。于是知圣意殆不可回。之辨字书升。号介严。浙江石门人。康熙甲辰严我斯榜进士。天保奉天正红旗人。康熙癸巳王敬铭榜进士。
起前大理寺卿李敏启以原官。
诏安南国王黎惟祹照旧听各商往贩黄铜。
定督抚提镇保题官弁之制。
上谕。在京职官皆易知贤否。外省保题之官非所深悉。其河工、台湾、广西、云南极□之道府以下杂职教官以上仍旧保题。至增添之缺并条奏交与督抚。保题之缺永行停止。武职副参游都守各官。仍遵中枢考定例拣选叙缺相当题补。其余督抚提镇请增请调补永行停止。广西庆、思、南、太诸府地处烟瘴。凡出缺。取附近之员莅任已久服习水土者调补。此定制也。
京师山东得雨。
敕征西副将军阿尔纳统领官兵自哈喇河
【  黑河番语哈喇果尔。】
移驻阿克塔斯。谨加防范。
夏五月乙酉朔。
上驻跸热河。
定捐纳郎中道府以下官初任试俸三年方实授升转。着为令。
丁亥。总督漕运施世纶卒。
世纶号浔江。福建晋江人。由荫生授泰州牧。晋扬州守。历顺天府尹。总督仓场。至今职。皆由圣心特简。不假荐举。所在清介着声。貌甚寝。耳缺其半。父烺字琢公。少为海寇郑成功将。来归。官至太子太保靖海将军。平台湾。封靖海侯。世袭罔替。卒谥襄壮。子八人。世范袭爵在京。世骠镇厦门。平朱一贵乱。六十年八月卒。赠太子少保。世纶遗本乞归葬厦门。依烺墓旁。从之。
癸巳。夏至。有事于方泽。
暹罗岁贡请通海。
上命伊国用夹板船往交贸易。准粜米十万石于广东、浙、闽。免其抽税。民船仍禁阻。　按海禁因台湾之变而严。
礼部尚书赖都罢。
督学浙江翰林院侍讲马豫题旌遂安监生方引决妻毛氏贞烈。
氏适引决。结褵五日夫亡。登楼坠地、吞金皆不死。迨扶柩而南。爰立后嗣。守节十载。夫柩既葬。绝粒九日卒。　按康熙六年。准民妇三十岁以前守节至五十岁以后照例旌表。十四年。准节妇已经核实在部者虽病故亦得旌表。二十九年停夫亡死节旌表。五十五年。正红旗护军六格聘绝色之女。夫故。往夫家守节三年。以身殉。礼臣请旨。诏照例旌表。迨雍正九年又准守节合例。巳亡故者概得补旌。乾隆初。更准青年守节未至五十亡故者并予旌表。每年八月汇题。窃意烈由一时血性。节属一世幽贞。烈易而节难。烈显而节隐。集中所载。从其显者。若守志不嫁。不胜详矣。
己酉。命京师祈雨。
诏轻罪人犯循例宽释。以待秋凉。
夏六月甲寅朔。
上驻跸热河。
京师再祈雨。
癸亥。总督直隶世袭一等精奇尼哈番赵弘燮卒。御制诗吊之。赐谥肃敏。
泪零。不畏刁顽事反复。欲图锁钥务精明。官方无愧怆怀切。钺节空悬揽辔情。命七王世子往奠茶酒。行三叩首礼。举哀而出。弘燮字公亮。陕西定边县人。故勇略将军良栋之嫡子。遍历文武。至总督。在任逾十年。子之璧袭世职。#御诗。四十余年辅近京。旗民称善政和平。保全终始君恩重。奄逝彷徨
定陷台逃职各官罪。
厦门道梁文烜、同知王礼、台湾令吴观域、诸罗令朱夔立决。知府王珍已故。戮尸。台湾丞冯迪、典史王定国、诸罗典史张青远秋后处决。
令盛京沿海毋禁民贩。
盛京所辖。东至海四千三百余里。西至山海关八百余里。南至海七百三十余里。北至蒙古边二百六十余里。东南至希喀塔山二千余里。界朝鲜。西南至海八百余里。东北至飞牙喀四千余里。西北至九官台边门四百五十余里。界蒙古。约东西广五千一百余里。南北袤一千余里。而东南西北其数倍于西。本朝发祥建州。及得沈阳。遂定都焉。开原之东为长白山。横亘千里。高二百里。上有潭。周八十里。其水南流为鸭绿江。北流为混同江。山下四时泥泞。阻人往来。岁时遥祭而已。乌喇在盛京东北八百二十余里。顺治十年。改卫置郡邑。以辽阳为府。置辽阳、海城二县。十四年。除辽阳府名。以沈阳为奉天府。康熙元年。改镇守奉天与宁古塔章京为将军。三年。锦州改为锦县。又于奉天设承德、盖平、开原、铁岭四县。辽阳改为州。混同江在宁古塔北六百里。界蒙古。其水北流五国城。合松花江入海。五国城在开原之极北。鸭绿江在盛京东南。界朝鲜。其水西南入海。从前奉天将军所辖。东至兴京边二百八十余里。界乌喇。西至山海关八百余里。南至金州沿海界七百三十余里。北至边二百六十余里。界蒙古。东南至镇江城五百四十余里。界朝鲜。东北至开原之威远堡二百三十余里。界乌喇。其西南、西北同前盛京。宁古塔在盛京东一千三百五十余里。船厂东五百四十余里。从前将军所辖。东至海三千余里。西至开原之威远堡五百九十余里。界奉天。南至长白山一千三百余里。界朝鲜。北至法忒哈边
【  即混同江】
六百余里。界蒙古。后又增设黑龙江、归化城二将军。以分奉天、宁古之任。黑龙江一名爱浑城。在乌喇东北。自黑龙江东北至牙尔萨城有二千余里。自牙尔萨城至老鎗地方名泥木七城有一千五百余里。折中为额勒姑纳地。系于蒙古分界。立碑于此。　按金史云。混同江亦号黑龙江。俗所谓白山黑水。以在长白下也。归化城则在盛京西南。与蓟镇、宣府边外接壤。属今山西朔平府。侧闻北海之滨有国名鱼皮。庐舍服食皆资于鱼。不产五谷。亦难畜牧。每至冬月。海水亦冰。居人乏食。则冰忽迸开。鱼跃于岸。变为獐鹿等物。以济食用。去奉天尚数千里。则蒙古以北往籍所不见者正多也。附志之。一云于兴京为近。见明黄道周奏疏。
浙江巡抚屠沂病免。
沂字艾山。湖广孝感人。甲戌胡任舆榜进士。戊子江南庚子顺天两主乡试。称得士。
临川民冯一元百岁。
广西道监察御史陈时夏奏平米钱价值之法。
上见时夏奏折。召至行宫谕云。米价腾贵。因漕船不到。回奏。皇上发好米五万石。粜与民间。买米俱用钱。再于八月放钱粮时。将钱配搭支放。自然价落。钱亦充足。从之。
效力军前原川陕总督鄂海贪污削籍。限追赃款。籍其家人魏二财产入官。
秋七月甲申朔。
上驻跸热河。
乙酉。河北临漳。
分类字锦告成。
总裁何焯书成而卒。诏赠侍读学士。焯字屺瞻。江南长洲人。癸未钦赐进士。授编修。以交结皇八子革职留馆者十余年。有文名。操选政。批摘瑕疵。不遗余力。每取怨于当时。恃才傲物而又奔竞人也。凡进书。礼部、鸿胪寺官安置表案于太和门丹墀之东。安置书案于太和门丹墀正中。排设书亭、表亭于纂修馆前。王以下文武各官穿朝服于常朝处齐集。监修、总裁及纂修等官朝服于馆前齐集。监修、总裁捧表置彩亭内。纂修官捧书置彩亭内。鸿胪寺官引监修、总裁及纂修等官于亭前行一跪三叩头礼毕。校尉畀亭。书亭在前。表亭在后。作乐。以次由金水桥中道入。监修、总裁及纂修等官后随。由左桥入。齐集。王以下各官引置金水桥前。跪候过。鸣赞亦跪候过。引王等至丹陛上两旁排立。各官在原班排立。彩亭至太和门丹墀下。监修、总裁官自表亭内捧表。由东阶升。置于表案上。仍由东阶下。纂修官自书亭内捧书。由中阶上。安置正中案上。由东阶下。鸿胪寺官奏请皇上升座。上出宫。照常作乐。升座乐止。鸣鞭。鸿胪寺官赞进书。作乐。侍御举书表案置于殿内正中。以次排设。监修等官进书毕。乐止。退至行礼处立。鸣赞官赞跪赞进表。监修、总裁及纂修等官皆向上跪。宣读官由表案上将表文捧取宣读。宣毕作乐。鸣赞官赞行三跪九叩头礼毕。于东旁立。乐止。鸣赞官赞王以下文武各官俱跪。将诸王大臣庆贺表文至前跪奏毕。作乐。鸣赞官赞行三跪九叩头礼毕。退至原班立。乐止。鸣赞官赞有制。王以下文武各官皆跪。鸣赞官宣制词讫。作乐。鸣赞官赞行三跪九叩头礼毕。乐止。王以下公以上俱进太和门内坐。各官在金水桥前分具列坐领茶毕。作乐。上还宫。乐止。王以下各退。太监将书案举起送内。监修、总裁及纂修等官随后。送至干清门。乃退。
御试行在随驾三十三人诗文。
诗题万家烟火随民便。文题上天之载无声无臭。钦取一等五人。原庶吉士傅敏。举人徐觉民。贡生成禧。翰林院侍读王国栋。主事色舍立。次等三人。监生孙廷枢。侍卫赵弘济。员外郎顾琮。字取一人。侍卫崔起潜。皆旗人。
赐编修沈宗敬诗扇。
宗敬字恪亭。江南华亭人。戊辰沈廷文榜进士。告假于家者二十余年。素善画。每称旨。即于所进扇亲洒宸翰赐之。父荃。号绎堂。顺治壬辰探花。书法为上所重。仕终正詹。谥文恪。詹事之有谥自荃始。
留镇西藏兵。敕署四川巡抚尚书塞尔图前往统辖。以翰林院掌院学士蔡珽为四川巡抚。
议政大臣奏。办事西藏东川知事石如金称。于驻札喇嘛达尔齐毋藏布咨文筹看在藏官兵不睦。因护国公策旺诺尔布柔善。以致副都统常陵、翰林院侍读学士满都、员外郎巴忒马等恣意胡为。年羹尧听信奏请撤兵。查西藏地方被泽旺阿拉蒲坦潜令策林敦多布取藏。杀害喇藏。残害图白忒、汤古忒等。皇上遣大将军王往木鲁乌苏会兵安藏。拯救图白忒、汤古忒、唐古时等性命。不可不留兵固守。亦并无生事不睦之处。年羹尧越分管理。应严行议罪。上令满都、巴忒马、石如金、达尔齐毋藏布一同由西宁撤回。西安布政使塔林进藏。跟随将军印务署川抚塞尔图进藏管辖绿旗兵丁。同策旺诺尔布协助治事。塔儿寺在西宁边内。青海羌王奉旨共尊胡必拉汉在此寺中。胡必拉汉即未受封之达赖喇嘛也。拉藏杀大护法第巴请旨。又尊一达赖喇嘛立于藏中。自为大护法。其衣立国测罔阿完布叹遣其侄测棱敦多布杀拉藏。废拉藏所立之达赖拉马。并谓塔儿寺之胡必拉汉皆非真正活佛。立后藏班禅主黄教。遂与中朝抗拒。此出原广东巡抚效力军前法海所纪事。其名字译写互异。两存之。达赖喇嘛之号自元明已有之。万历七年。乌斯藏锁南坚错求通贡。坚错即阐化王达赖喇嘛也。号活佛。以传经说法戒淫杀为诸国所尊。礼佛轮回转法功德世界佛大国师。五年。套寇黄台吉俺答迎坚错西海上饮长生水。俺答所从部落数十万人奉坚错教。无淫逞者。其尊崇如此。盖诸番以僧主国事。朝廷锡以封号敕印。即奉约章。修职贡。故会典皆载各寺名。僧有国师、禅师、都总、喇嘛之别。印有镀金、银、铜、象牙、图章之异。敕有敕书、诰命、宣谕、札付之分。亦多踵明制。
命冲安藏在事有功官弁。
上谕。原定西将军噶尔弼等遵朕指授。率领官兵往从古用兵未到险绝之域。俱各奋励。由拉里路进兵克取之员。从前所领之银。免其扣取。在事将军以下兵丁以上。令总督年羹尧分作三等议。羹尧以广南守蔡起俊、开化同知丁栋成、永宁道迟维台、顺庆守马世楙、东川守石如金、岳州同知王国相、保宁守安定昌、成都同知王洵、嘉定牧李弘泽、邛州守周元勋、合州牧张植、凤翔守金德蔚等以及武臣百余人奏闻。尔弼是时以托病规避免、后为奉天将军。卒于官。世宗命革职以彰国宪。
赐提督福建陆路总兵官穆廷栻谥清恪。
廷栻字公符。直隶山海县人。由丁未武进士选侍卫。历官至江南提督。调福建。卒于官。本朝易名之典。在内一二品官奏请外。非实有政绩奉旨予谥。不得奏请。故有褒无贬。至官品未高而侍从有劳或死勤事者则出自特恩。凡谥号。皇帝十七字。皇后十三字。皇妃、东宫妃二字。亲王一字。郡王二字。文武大臣亦二字。定制也。
秋八月甲寅朔。
上驻跸热河。
乙卯。上行围哨鹿。
哨鹿。讲武事也。每年白露后上必亲行。近御者着黄马褂。善射猎者着白马褂。哨鹿人戴鹿角。衣獭皮。用木作哨器。长二尺许。效鹿声呼鹿。盖麋性淫。凡闻他麋声。即相奔聚。至则猎取之。行围之制。军骑分左右。鳞次前行数十百里。乃圆转合栊。各向内驰。渐束而小之。百里之兽。骈集于中矣。猎将尽。开一门。广半里许。以逸其余。辽金时名大打围。而世所用门枪。因行围得名。其分合以为标准也。
辛酉。上自行围回銮。驻跸八里台。
乙丑。上驻跸波罗河屯。赐石匣副将杨谦御制山庄晚眺诗。
御诗。岛屿堪图画。溪桥宛自成。池边树影接。窗外月华生。鸟类巢檐下。群獐伏地平。无知知化德。推扩至民情。引首曰坦荡荡。阴阳文二御章曰七旬清健。戒之在得。皆新制也。谦。江南江都籍回回人。康熙乙酉、丙戌武解状两元。进方物至行在。上命射。连中四矢。上喜曰不负钦定状元。弟凯。亦武进士。有诗才。改纂修武英殿。雍正纪元后仍晋武阶。至湖广提督。
旌福建烈女闽县汤荷官、武平何贞玉、台湾黄器娘。
荷官闻夫讣奔丧。营坟告竣。远逾九载。投缳而死。贞玉与器娘皆甫闻夫没。一绝粒。一自缢。巡抚吕犹龙汇题请旌。
原福建陆路提督谪发阿尔泰军前蓝理卒。诏宽免赃罪。放归其妻子。
理字仪山。福建漳浦人。当郑氏据台湾。朝廷命康亲王率将军赖塔等讨之。理以副将随大军克平其地。有血战功。后以罪谪军前。籍其家口入旗。上念前劳绩。于没后从典。
河再决马家营。
秋九月癸未朔。
甲申。上驻跸热河行宫。
署山西巡抚内阁学士德□题旌临汾民魏大训孝行。
浙闽总督觉罗满保题核陷台将弁功罪。
疏言。台湾镇游击刘得紫被擒不屈。绝食七日。拘禁五十余日。把总吴益战死复苏。被擒不屈。千总马云骥袭捷入山招集。固险自守。把总吴德化、李信、陈宋无汛守之责。俱未割辫。守备张成、把总黄道隆等亦未割辫。然不能杀贼致命。均准复职。把总陈云、韩升等皆为势力难支。虽割辫尚未授职。把总周应瑞、千总康朝功、何泰皆系割辫为僧。均照例革职。把总张文学。贼起岗山。首失汛地。千总阮钦被江国伦获去。用作随从。南路把总李兴隆等降门贼。均照反叛例斩。千总陈徽、把总郑高招集义勇攻复山营。澎湖千总李耀国助战受伤。金门千总陈贤、刘师均等亦战败逃回。未陷贼营。令其照旧供职。
上自热河回銮。
丁未。上驻跸么亭。
己酉。上驻跸汤山。受在京百官朝。
按永平之滦州有五汤泉。围山其一。上常临浴。谓之坐汤。建行宫八景。所谓围山圣泉也。围山疑即汤山。会典载遵化州、宣化赤城皆有汤泉。上亦尝行幸。又顺德之沙河亦有之。凡有疮疖。浴以汤泉即愈。或云下有硫黄。故其水温。且作硫黄气。所以能治疡。而引以灌稻畦更茂。理有不可解者。
辛亥。上幸畅春苑。
命议鼓铸流通之法。
上谕大学士马齐等。朕临御寰区。时以民生为念。凡各省将军督抚提镇差遣进折人及从外来者。必询问雨旸收获与米粮物价。近闻京师制钱之价甚贵。今年五月间以钱价渐长。故将兵丁月饷银钱兼放。至今尚未得平。昔年钱价亦曾腾贵。时科尔坤为户部尚书。奏请鼓铸小钱。将大钱停止鼓铸。后以大钱渐少。钱价又贵。不能流通。九卿复请鼓铸大钱。将小钱销毁。朕以小钱行之已久。骤用大钱。未知于民有无利益。令暂大小兼用。行之一年再定。且令每季奏闻。钱价并未增添。百姓亦甚便利。朕所降谕旨俱有记注可验也。从前商人办买铜觔时。钱价尚平。自赵申乔奏请交八省督抚采买。以致迟缓。朕以采买始交八省。从宽免其治罪。后虽陆续解至。不能全到。有误鼓铸。铜觔少则鼓铸。鼓铸则钱少价贵矣。凡事不可执一。须随时立法。鼓铸一事。屡经更改。钱价何故骤贵。如何使之得平。九卿詹事科道会同确议。并可否大小兼用具奏。盖买铜之费于各关税银及四省芦课内支用。宝源局鼓铸。康熙二十三年定每月二卯。每卯铸铜五万觔。每岁共铸铜一百二十万觔。五十三年更制每年定限三十六卯。按泉货流行。惟兵饷可以及远。然解运有费。亦不能遍及。故两广以岭隔。犹用唐宋钱。莫禁也。督抚采买派于各知府任之。多以迟缓赔累。乾隆六年后仍属铜商承办。
冬十月癸丑朔。
乙卯。上进大内。
丙辰。跳神。
丁巳。上御殿受朝。
江苏巡抚吴存礼题旌上元兵李顺妻林氏、吴县儒童吴其机聘妻戴氏夫亡殉节。
命议亏空完补之法。
上谕大学士马齐等。朕临御天下六十余年。年至古稀。幼时犹及见太祖、太宗所用旧人及明大臣内监。阅历世务。既久且多。且性好读书。讲求治理。凡事变易。皆难预定。惟和平公正。因时制宜。不可预执一见。故夫子云。宽则得众。信则人任焉。朕宵旰忧劳。无刻不以民生为念。凡政事利弊。必推求其故。今天下钱粮。各省皆有亏空。而陕西为甚。其所以致此者。皆有根源。诸人未尝一言及之。盖自用兵以来。大军经过之地。领兵之人。督抚皆助其鞍马衣服。州县等官食物供应。不无烦费。仓卒应付。不能不动用官银。及兵回之日。又各给兵丁马匹银两。即如川、陕回京之兵。中途所得。过于正项。又各官捐助军需动以万计。此费皆何从来乎。至于捐纳一项。多有并未交银而空取实收者。此皆尔等之所知也。州县安得不亏空乎。凡此亏空。待其时日。尚可酌量完补。是以用兵之地。历年奏销。每缓其期。前荡平三藩所用军需至四十年始清。盖缓则州县力舒。上可以不耗国帑。下可以不致病民。去年陕西亏空官员俱行参革。今因军需紧急。无从追比。巡抚噶什图密奏欲将通省火耗加增。以完亏空。朕谓此事大有关系。断不可行。定例私派之罪甚大。火耗一项。特以州县各官供应差使。故于正项之外略加些微。以助常俸所不足。原是私事。若准其加添。则与正项一例肆无忌惮。此折若批。则官民皆谓皇上所知。朕岂宜受加派之名乎。又如赈饥一事。自应于夏麦无收之后散赈。方于百姓有益。今各省每于三四月间。或遇冰雹。或雨泽愆期。辄以青黄不接。具题请赈开销仓谷。及至五六月时。民间乏食而仓廪已虚。此皆州县藉此开销亏空。实未曾赈济饥民也。目下各省虽有亏空。而陕西关系尤大。应作何完补。无累小民之处。九卿詹事科道详悉确议具奏。
三藩平西王吴三桂康熙十一年据云南、贵州、四川叛。靖南王耿精忠十二年据福建叛。俺答公尚之信十三年三桂兵至肇庆降附。据广东。至二十年以次削平。当分藩时。其子皆尚公主。授额驸在京。如尚之隆、之孝、耿昭忠、聚忠诸人亦免澌灭。三桂为乱首。子应龙伏诛。其叛也。三人皆握重兵。渐专制一方。累形跋扈。三桂且用皂旗。
除官。开藩下乡试科。朝议撤回京。遂各僭逆。三桂伪称国号曰周。钱文曰利用。至孔有德顺治九年守桂林。孙可望、李定国攻陷之。有德及家口百二十人悉死。女四贞逸出走京师。归其夫孙延龄。及三桂反。延龄亦从逆据广西。吴平乃降。有德虽未叛。而女亦以叛终焉。
礼部尚书陈元龙请复选拔生员入太学制。从之。
疏言。国子监生皆由捐纳。是以顶冒滋多。而能文之士甚少。旧例。每遇寅年。各省学臣于府州县学生员之内每学拔取一名。送入监内肄业。名曰选拔监生。此例自三十九年准川陕总督席尔达疏所参学臣奇贪。称嗣后每遇拔贡之年。陪贡准作拔贡。停止己久。明年皇上七旬万寿。四方士子无不踊跃观光。应令照三十六年例举行一次。府学起送二名。其□各学起送一名。满洲、蒙古二名。汉军一名。如该学无文行兼全者宁缺额。　按明宣德八年。令天下考选生员。年四十五岁以上者送国子监。增开贡例。后累行之。意即选拔之权舆。至成化后始有生员纳粟入监之例。景泰时先有纳粟上马入监者矣。
以左都御史安泰为杭州将军。山东巡抚李树德为福州将军。兵部右侍郎查弼纳为两江总督。
癸酉。上自畅春苑幸南苑。
督学顺天翰林院侍读陈世倌题旌烈妇新安辛氏、容城孙氏。
两广总督杨琳请编广东商籍生员为卤字号。额中式二名。
广东盐务寖敝。督臣为固结人心计。六十年九月请设立商籍岁科。进取童生各二十名。附于广州、南海、番禺三学肄业。至是又请乡试额有中式。部议每入试一百名许中一名。过二百名不得再加。寻两淮盐臣援例上请。部议江南商籍每科附入扬州府学。与本省生员一体乡试。非广东外商可比。而止。顺治十一年题准商籍入学。直隶附河间府。江南附扬州府。俱照大学考取儒童。浙江附杭州府、钱塘、仁和三学。共取儒童五十名。其山东、山西、陕西另设运学。山东属济南府。陕西属宁夏府。俱照小学考取。山西河东运城照大学考取。三运学皆兼取武生。
和硕康亲王安等进明年万寿七旬圣节行庆典礼。上谕晓之。
上谕。览诸王大臣所奏庆贺红折。皆过于实事。朕以稚龄即位。赖世祖章皇帝入关以来深仁厚泽。立不拔之基。至今八十年之太平有自来也。朕自幼读书。览前代帝王之忿懥忧患累其内。操心横虑妨其外。年岁不久景运不长者。未尝不抚膺长叹。朕以凉德。幸得承运历。逾花甲。岁登古稀。须眉皆白。血气衰惫。当此之际。翼翼小心。常恐不及。善后之策不能预料。保全之心夙夜永竞。今西陲用兵。士卒暴露。转运罢敝。民生乏食。物价昂贵。正是君臣同寅协恭济万姓于将来之时。自古庆贺多者。后人不取。朕自六十年来。正旦之外未尝受庆。卿等所请。止于正月初一日、三月十八日进表行礼。除此无多议。
大学士等议增历代帝王庙从祀功臣三十四人。
除现在从祀三十九人外。议增上古仓颉、商仲虺、周吕侯、毕公、仲山甫、尹吉甫、汉刘章、魏相、丙吉、耿弇、晋羊祜、陶侃、谢安、唐狄仁杰、宋璟、陆贽、裴度、辽耶律曷鲁、宋吕蒙正、王曾、范仲淹、富弼、文彦博、司马光、韩琦、李纲、赵鼎、文天祥、元不忽侯、明李文忠、杨士奇、于谦、李贤、刘大夏等。　按明洪武二十年定从祀三十七人。风后、力牧、皋陶、夔龙、伯夷、伯益、伊尹、傅说、周公旦、召公奭、太公望、召虎、方叔、张良、萧何、曹参、陈平、周勃、邓禹、冯异、诸葛亮、房玄龄、杜如晦、李靖、郭子仪、李晟、曹彬、潘美、韩世忠、岳飞、张浚、木华黎、博尔忽、博尔朮、赤老温、伯颜。除元代五人嘉靖中罢祀外。我朝初。礼部尚书王崇简曾建议。宋臣潘美不当在从祀列。张浚、郦琼叛命。三败于符离。则中原遂不可复。且劾李纲。杀曲端。与岳飞议不合。亦当罢其从祀。朝议从之。则止三十人而已。此外九人者。唐张巡、许远。未详从祀年。我朝增辽斛罗、金粘没喝、干离不。复元木黎华、伯颜。增明徐达、刘基也。查辽史无斛罗。俟考正。粘没噶汉名曰宗翰。干离不汉名曰宗望。乾隆十年又增从祀功臣。如明末死难总兵周遇吉与焉。一云。山西巡抚阿里衮题请准行。
令崇祀历代帝王。一代汇载一牌。创始居中。余分昭穆。
部议。除三皇五帝仍各一牌。其余一代设一牌。计二十一牌。牺牲向设五坛。今仍用五坛。笾豆等项向设二十一案。今仍用二十一案。其从祀功臣。现在三十九人分为四坛。今所增者亦按其朝代。或两位一牌。或三位一牌不等。附于四增之列。新增帝王其详俟考载。　按从祀功臣不及偏安。则帝王二十一牌或为三皇、五帝、三代、西汉、东汉、晋、唐、北宋、南宋、辽、金、元、明欤。今从祀仍卧龙。意昭烈附诸东汉末。不然则配享其臣而不及其君。与前上谕不合矣。亦俟考。
赐苏州紫阳书院御书学道还淳额。
书院在沧浪亭前。巡抚张伯行修建。亦名正谊。窃意御书命意。院中或祀言子也。沧浪亭。宋潼川苏舜钦流寓吴门。于府学东南筑以自适。康熙中。巡抚宋荦修建以成名胜。又引水达署中。作小沧浪。一时题咏甚伙。
冬十有一月壬午朔。
免山西平、汾、泽、沁等处旱灾折色粮银二十四万两有奇。
是岁江浙、湖广、山东西等省各报夏秋旱灾。
护浙江巡抚布政使傅泽泭题旌戴子亭妻杜氏节烈。
子亭业染。雇王云卿为工。乘其外出图奸杜氏。不从。刺死之。又刺子亭幼弟。随亦自刎。
诏停决罪犯。
戊子。上由南苑复幸畅春苑。
己丑。上不豫。
传旨。偶冒风寒。本日即透汗。自初十至十五日静养斋戒。一应奏章。不必启奏。
乙未午刻。传大行皇帝遗诏。皇四子雍亲王为人贵重。事朕以孝。政事皆好。堪膺大任。
传大行皇帝遗诏。命领侍卫内大臣总理銮仪卫事嗣三等公马尔赛、提督九门巡捕三营统领兼理藩院尚书隆科多、武英殿大学士兼户部尚书马齐辅政。
令旨大行皇帝梓宫前设卤簿大驾。每日早晚供饭桌。午供饽饽。王以下孝服。文官于景运门。武官于隆宗门。日三次举哀三日。诸王妃嫔下至宫女俱割发。内外文武天下军民孝服二十七日。百日不嫁娶。一年不音乐。京城各庙撞钟三万杵。
【  百日不剃头疑遗。】
丙申。冬至。
戊戌。颁大行皇帝遗诏于天下。
诏曰。从来帝王之治天下。未有不以敬天法祖为首务。敬天法祖之实。在柔远能迩。休养苍生。共天下之利为利。一天下之心为心。保邦于未危。致治于未乱。夙夜孜孜。寤寐不忘。为久远图计。庶乎近之。今朕年届七旬。在位六十一年。实赖天地宗社之默佑。非朕凉德之所致也。历观史册。自黄帝甲子。迄今四千三百五十余年。共三百一帝。如朕在位之久者甚少。朕临御至二十年时。不敢逆料至三十年。三十年时。不敢逆料至四十年。今已六十一年矣。尚书洪范所载。一曰寿。二曰富。三曰康宁。四曰攸好德。五曰考终命。五福以考终命列于第五者。诚以其难得故也。今朕年已登耆。富有四海。子孙百五十余人。天下安乐。朕之福亦云厚矣。即或有不虞。心亦泰然。然念自御极以来。虽不敢自谓能移风易俗。家给人足。上拟三代明圣之主。而欲致海宇升平。人民乐业。孜孜汲汲。小心敬慎。未尝稍懈。数十年来。殚心竭力。有如一日。此岂仅劳苦二字所能该括耶。前代帝王。或享年不永。史论概以为酒色所致。此皆书生好为讥评。虽纯全尽美之君。亦必抉摘瑕疵。朕今为前代帝王剖白言之。盖由天下事繁。不胜劳惫之所致也。诸葛亮云。鞠躬尽瘁。死而后已。为人臣者。惟诸葛亮能如此耳。若帝王仔肩甚重。无可旁诿。岂臣下所可比拟。臣下可仕则仕。可止则止。年老致政而归。抱子弄孙。犹得优游自适。为君者勤劬一生。了无休息之日。如舜虽称无为而治。然身没于苍梧。禹乘四载。胼手胝足。终于会稽。似此皆勤劳政事。巡行周历。不遑宁处。岂可谓之崇尚无为。清静自持乎。易遯卦六爻。未尝言及人主之事。可见人主原无宴息之地。可以退藏。鞠躬尽瘁。诚谓此也。自古得天下之正者莫如我朝。太祖、太宗初无取天下之心。尝兵及京城。诸大臣咸云当取。太宗皇帝云。明与我国家素非和好。今欲取之甚易。但念系中国之主。不忍取也。后流贼李自成攻破京城。崇祯自缢。臣民相率来迎。乃剪灭闯寇。入承大统。稽查典礼。安葬崇祯。昔汉高祖系泗上亭长。明太祖一皇觉寺僧。项羽起兵攻秦。而天下卒归于汉。元末陈友谅等蜂起。而天下卒归于明。我朝承席先烈。应天顺人。抚有区宇。以此见乱臣贼子无非为真主驱除也。凡帝王自有天命。应享寿考者不能使之不享寿考。应享太平者不能使之不享太平。朕自幼读书。于古今道理。粗能通晓。又年力盛时。能挽十五力弓。发十三把箭。用兵能戎之事。皆所优为。然平生未尝妄杀一人。平定三藩。扫清漠北。皆出一心运筹。户部帑金。非用师赈饥。未尝妄费。谓此皆小民脂膏故也。所有巡狩行宫。不施采缋。每处所费。不过一二万金。较之河工岁费三百余万。尚不及百分之一。昔梁武帝亦创业英雄。后至耄年。为侯景所逼。遂有台城之祸。隋文帝亦开创之主。不能预知其子炀帝之恶。卒致不克令终。皆由辨之不早也。朕之子孙百有余人。朕年已七十。诸王大臣官员军民以及蒙古人等无不爱惜朕年迈之人。今虽以寿终。朕亦愉悦。至太祖皇帝之子礼亲王、饶余王之子孙现今俱各安全。朕身后。尔等若能协心保全。朕亦欣然安逝。雍亲王皇四子胤祯人品贵重。深肖朕躬。必能克承大统。着继朕登极。即皇帝位。即遵典礼持服。二十七日释服。布告中外。咸使闻知。盖凡颁遗诏。自宫捧出至干清门外。礼部堂官跪接。由中道捧至午门外。安层台上。张黄盖。满汉文武各官素服三跪九叩头。复跪听宣诏毕。立举哀。又三跪九叩头。礼部堂官捧诏奉安龙亭内。由中道出大清门至礼部。遣官颁行天下。　按黄帝元年甲子。至康熙二十三年甲子。共七十四甲子。迄今当四千四百七十八年。诏云三百五十余年。疑邸抄有误。存考。
辛丑。世宗宪皇帝即位。免百官朝贺。诏告天下以明年为雍正元年。恩赦有差。
诏曰。惟我国家受天绥佑。圣[太]祖、神[太]宗肇造区夏。世祖章皇帝统一疆隅。我皇考大行皇帝临御六十一年。德茂功高。文经武纬。海宇宁谧。历数悠长。不谓谢弃臣民。遽升龙驭。亲授神器。属于藐躬。朕皇考大行皇帝德妃之子。昔皇二子弱龄建立。深为圣慈钟爱。寝处时依。恩勤倍笃。不意中年神志昏愦。病类风狂。皇考念宗社重任。付托为艰。不得已再行废斥。待之十有余年。沉疾如故。痊可无期。是以皇考升遐之日。诏朕缵承大统。朕之昆弟子侄甚多。惟欲一体相关。敦睦罔替。共享升平之福。永图盘石之安。孔子曰。三年无改于父之道。皇考临御以来。良法美意。万世昭垂。朕当永遵成宪。不敢稍有更张。何止三年无改。至于皇考知人善任。至明至当。内外诸大臣。朕亦亟资翼赞。以期终始保全。各宜竭尽公忠。恪守廉节。俾朕得以加恩故旧。克成孝思。倘或不守官箴。自干国纪。既负皇考简拔委任之恩。又负朕笃念大臣之谊。部院属吏。直省有司。亦宜实心任事。洁己奉公。不得推诿上官。自旷厥职。天下百姓。被皇考恩泽日久。蠲赈频施。劝惩备至。间有愚氓。干犯律令。皇考每遇谳决。必加详审。爰书累牍。披阅靡遗。少有可生之路。立施法外之仁。凡我百姓。孝亲敬长。畏罪怀刑。以副朕仰法皇考好生之意。兹因诸王、贝勒、文武大臣、官员人等佥谓天位不可久虚。宗社允宜早主。再三陈请。朕勉徇舆情。暂抑悲痛。于是月二十日祇告天地、宗庙、社稷。即皇帝位。以明年为雍正元年。仰体先志之遗承。深望皇图之永固。式昭新化。期愆旧恩。所有事宜开列于后云云。于戏。追慕前徽。继述无忘于夙夜。广推圣泽。恩膏愿被于寰区。凡尔亲贤文武。其共矢丹诚。各输心膂。用绍无疆之业。永垂有道之休。布告天下。咸使闻知。
恩诏。军民年七十以上免丁侍养。八十以上给绢一疋、米一石。九十以上倍之。百岁给与建坊银两。
恩诏从前未详。康熙戊辰。以海宇敉宁。特降恩诏。军民七十以上许一丁侍养。八十以上赐绢一疋、绵一觔、米一石、肉十觔。九十以上倍之。癸未以万寿五旬推恩诏如戊辰。加以百岁建坊。癸巳万寿六旬亦如之。坊曰升平人瑞。后乙卯今上登极。推恩益以八十以上授八品职荣身。七十以上给以布粟。男妇同。　按顶戴之给。非年符者皆有之。必年高德着。品行循良。方可膺斯宠荣。见各省举报疏。以上诸例定于顺治元年。后酌行之。雍正年后多以银代米。无肉、绵。
恩诏。会试临期请旨加额。乡试中式。大省加三十名。次省二十名。小省十名。入学。府、州、县、卫大学加七名。中学五名。小学三名。各一次。
直隶、江南、江西、浙江、湖广、福建为大省。山东、山西、陕西、河南、四川、广东为中省。余为小省。府谓边省单府无附郭者。
恩诏。直省举孝廉方正之士。赐六品顶带以备召用。
召皇十四弟抚远大将军固山贝子胤禵驰驿入临。印务交总督年羹尧。进封辅国公延信为固山贝子。赴军署理大将军事。
羹尧字亮工。奉天镶白旗人。庚辰汪铎榜进士。点庶常。至侍读学士。擢四川巡抚。军兴加总督衔。六十年八月陛见。赐上用服饰。擢制川陕。辞朝赴任。命侍卫佛抡、拉锡持茶郊送二十里外。当抚川时。年未三十。延信以复藏功。六十年。大行皇帝降谕。延信朕亲伯之孙。克展勇略。深属可嘉。敕封为辅国公。
尊圣母德妃为皇太后。
上谕礼部。朕惟君国之道。必崇孝礼。化民之务。本重尊亲。惟我母后。仁承天德。顺协坤仪。恭俭慈温。懋昭淑范。恩勤顾复。诞育藐躬。朕缵荷鸿图。恭承懿训。显扬圣善。仪典宜隆。式考旧章。恭上皇太后尊号。尔部详察礼仪具奏。
群臣请丧服以日易月。上谕晓之。
上谕。皇考大行皇帝圣德神功。罕有伦比。为亘古未有之神君。朕亦不宜用近代相沿之典礼。释服之制以日易月。虽始于汉文。而高宗谅阴三年。独非古制乎。朕不能上比高宗。而哀慕之情不能自已。况朕有贤好昆弟。亲信民臣。庶政可以代理。若谓二十七日之制。皇考既已行之于前。皇考御极之始正在稚龄。朕非行前代未行之典礼。以为超越前人也。本朝旧制。释服亦待百日。庶减思君思父之哀。诸臣其谅之。
群臣请朝皇太后。传懿旨不受。复固请。从之。于梓宫前拜叩谢恩。仍还旧宫。
懿旨。我自幼入宫为妃。在先帝前毫无尽力之处。将我子为皇子。不但不敢望。梦中亦不思到。我原欲随先帝同去。今皇帝说。太后圣母若随皇父同去。我亦随太后圣母同去。哀恳劝阻。未遂其志。若穿锦绣。受我子行礼。实为不合。盖凡朝太后之礼。是日。太后仪仗乐器全设于宫前。上具礼服乘舆出隆宗门。率王以下及大臣、侍卫等诣太后宫。至宫门外降舆。入至宫前丹陛上之东。西向立。王以下公以上于丹陛下立。文武大臣、内大臣、侍卫于宫门外立。三等侍卫于左门外分班序立。鸿胪寺堂官二员、鸣赞官二员于丹陛上。又二员于丹陛下。又二员于宫门外。又二员于左门外。俱相向立。纠仪御史二员于宫门外。又二员于左门左侍立。礼部堂官传谕。内监奏请皇太后升宫座。皇太后具礼服御宫。作乐。陛座乐止。上由中阶诣丹陛立。鸣赞官赞行三跪九叩头礼。诸王、大臣、内大臣、侍卫等皆随行礼。上行礼时乐作。礼毕乐止。上复原位立。礼部堂官传谕。内监奏请皇太后还宫。乐作。入宫乐止。上出宫门外。来。还宫。凡大朝贺。上先诣太后宫行礼后。御殿受庆。如元旦也。
谕各省督抚提镇三司。非诏旨毋赴京进香。
顺天府尹俞化鹏罢。
上以化鹏惯于多事。当新政之初。不可使之在职。首斥回避。化鹏字青岳。江南寿州人。辛未戴有祺榜进士。
前经筵讲官礼部尚书陈诜卒于京师。赐祭葬。谥清恪。
诜号实斋。浙江海宁人。由壬子举人授中书。洊升广东巡抚。至宗伯。五十八年乞归田。因明年万寿七旬来京。于十三日卒。攀龙髯而上升。诜其有焉。子世倌、世侃诸人。五登科第。
追赠内监海青等品秩。遣官致祭。
追赠保和殿大学士兼礼部尚书张英为太子太傅。刑部右侍郎励杜讷为礼部尚书。
英字敦复。江南桐城人。丁未缪彤榜进士。侍直内廷者三十余年。着□溪诗文集四十卷。辛巳致政归。卒谥文端。后辛亥、癸丑两遣大学士廷玉等归扫茔墓。又崇祀京师贤良祠。其妻兄刑部尚书谥端恪姚文然亦与焉。　按文然在明官部郎。当贼李自成破京师。令诸官助饷。并及文然。英父秉彝。字□之。号拙庵。兄弟四人。行居三。娶吴氏。生子七。英居第五。拙庵以廪生入监。考授别驾。其伯兄秉文。字锺阳。前明万历庚戌韩敬榜进士。官山东布政。殉国难。次兄载。字子客。尤高尚。号湖上翁。隐于松湖三十余年卒。杜讷本杜氏。字近公。号澹园。直隶静海人。与平湖高士奇皆以布衣召对特用。参密勿。典文翰。士奇字澹人。号江村。官至正詹事。谥文恪。癸未索额图之败。根本由此而摇。与有力焉。甲申放回原籍。暴卒。舌本堕地。生时。父梦杨士奇来。因名之。亦由布衣致身通显。盖事非偶然。
令援赦之人各加案记。以儆将来。
上谕。此番赦罪。非朕本心。以诸臣援例陈请。又朕即位之初。故从仆允行。援赦之人。须详加记注档案。如不改过。加倍治罪。恩诏除谋反叛逆。子孙谋杀祖父母父母。内乱。妻妾杀夫告夫。奴婢杀家长。杀一家非死罪三人。采生折割人。谋杀故杀真正人命。蛊毒魇魅药杀人。强盗奴变。十恶等真正死罪。及军机获罪。藏匿逃人不赦外。咸赦除之。
封皇八弟胤禩为和硕廉亲王。皇十三弟固山贝子胤祥为和硕怡亲王。皇十二弟固山贝子胤祹为多罗履郡王。皇二兄胤礽子弘历为多罗理郡王。
胤禩前封贝勒。以罪革。胤祥戊子九月以旧东宫事波及。亦削贝子。后再复。次年以履理译音相同。改履为嘉。皇十六弟胤禄寻封庄亲王。时日未详。
礼臣奏诸王名应避同御讳一字。传皇太后懿旨。以允字代之。
以谅阴。命廉亲王、怡亲王、九门提督隆科多、大学士马齐总理事务。怡亲王兼掌户部稽查三库。廉亲王兼掌工部。
诸王掌部务。太宗初制也。此后每命诸王监之。
诏诸王大臣文武各官集景运门。恭拟大行皇帝尊谥。
上谕礼部。朕惟古昔贤圣之君。必有显号徽赫。以昭功德之盛。垂于万世。此国家不易之巨典也。仰惟我皇考大行皇帝。临御六十一年。早承大统。寅畏小心。明旦凛昭格之盛忱。效祀亲升中之典礼。监于成宪。率由旧章。孝养两宫。问安视膳。展敬陵庙。备物尽诚。总揽万方。阜成兆姓。蠲赋动盈千万。赈恤曾不稽时。水旱先筹。雨旸必达。恩蒙宥赦。德洽好生。盛暑则释□□。严寒则赈饘粥。兵粮预给。优赏频颁。淮甸屡巡。动亿万之帑金。运睿谟而九河底绩。鲁郊特幸。行数千年之异礼。屈帝尊而亲拜崇师。览奏牍而利弊周知。觐臣使而贤愚立辨。保全勋旧。庇荫宗支。广音八寸。敦厚风俗。布昭圣略。申讨不庭。元裔背叛而旋踵就歼。三孽逆命而刻期献馘。俄罗斯占喀尔喀之疆圉。谕以圣德。即奉约章。喀尔喀遭厄鲁忒之暴残。苏其困苦。皆登衽席。噶尔丹肆毒边境。三临朔漠。扫靖烽烟。泽旺摧残与国。出师命将。恢复藏地。台湾置郡。红苗革心。南朔东西。无思不服。天维生知。日新好学。讲筵时御。考定六经。广博士于五贤。配先师于十哲。功迈百家。道符千圣。贯彻天文。总括地理。旁搜数衍。考正元声。研索汇编。鉴裁纂辑。凡此难名之美善。洵亘古首出之一人。虽复累牍连章。不能纪述万一。朕与天下臣民均叨怙戴。不意龙驭上宾。顾余冲人。嗣膺大统。仰承佑启之思。载复显扬之礼。谨考彝章。宜升尊谥。尔部详察典礼具奏。又谕。皇考继统之主。例应称宗。但皇考丰功鸿烈。六十余年。手定太平。论继统为守成。论事业则为开创。朕意宜追崇为祖。但大典必须佥议。以合天下万世之人心。方成定论。诸王大臣会同九卿科道等官详考旧章。确议具奏。　按前诏。邸抄多有遗错。俟考正。又丹旦特忒等字国语每通用。后多有之。窃维大行皇帝功德巍巍。实所难名。然综其大节。已具上谕中。谥议即奉此为准。以编纂一事言之。成书不止数十百种。亦从古帝王所未有者。曾见其目。惜未登记。
传大行皇帝遗旨。追封文华殿大学士兼吏部尚书三等公图海为一等公。修理墓院。遣官致祭。
海辅弼先皇于即位初年。勋劳备至。曾授抚远大将军。平定三秦。征讨三逆。皆有功。及孙马尔赛。复膺辅政。前后继美。相传海征吴逆。以子质其军。诱其将马三宝
【  一作马宝。】
赴京议和。三宝故我将。随三桂孙世璠至云南。遂助逆为乱。勇略无敌。至京凌迟死。吴遂烹海所质子。海忧惧卒。世璠亦势败降。未知然否。
传大行皇帝遗旨。分粜仓米于五城。以济贫民。
传大行皇帝遗旨。修补仓庾。添设在京廒座。
以内阁学士励廷仪为兵部左侍郎兼翰林院掌院学士。
廷仪号南湖。直隶静海人。庚辰进士。父杜讷。与故大学士张英俱曾侍上。受授之际。廷玉、廷仪皆加委任。明诏中称为先生之子。
以盛京工部侍郎觉罗苏库为礼部尚书。户部左侍郎敦拜为左都御史。
召淮安理事同知马尔赤哈为监察御史。
上以赤哈为人忠直。屈于下僚。首推同知放。改名为赤哈。国制。凡旗人在外。不归汉官统辖。与民人争讼。则将军督抚会理事同知庭鞫。八旗驻防之地皆有是官。淮安因旗员效力河工。以船政同知兼其事。用满人。
冬十有二月壬子朔。
命总理事务隆科多奏章称舅舅。
隆科多孝懿皇后之弟。上令照舅祖国维例。称舅舅以宠异之。国维季女亦为妃。八旗满官有女及婿。皆送内廷验看。不中选者乃自行婚嫁。国制也。
擢原庶吉士傅敏为内阁学士兼礼部侍郎。
上以翰林并诸进士俱平常。惟原任庶吉士傅敏学问优赡。且教导皇子有方。超擢之。敏字龙翰。满洲正黄旗人。丁丑李蟠榜进士。乾隆初。大学士福敏为一人。
诸王大臣拟上大行皇帝尊谥合天弘运文武睿哲恭俭裕孝敬诚信功德大成仁皇帝。庙号圣祖。
上持针刺血书圣祖二字。命中堂封贮皇史宬。皇史宬建于明嘉靖十三年。贮历朝宝训及实录。在当时文华殿西。今未详所在。颁设满官司职守。与天地、社稷、太庙、堂子同。
甲寅。奉移圣祖仁皇帝梓宫于景山寿皇殿。
礼部议奏。初三日□□寺□梓宫于景山寿皇殿安奉。颁于初二日祭祀。烧纸锭二万。纸钱六万。五色纸锭五万。饭果二十棹。羊九只。酒十六瓶。读表告祭。是日皇上率诸王大臣奉移梓宫于景运门外。安于八十人大架上。皇上跪。众随跪。奠酒三杯。烧纸钱三千。沿途洒路钱。由东华门出。进景山东门。至寿皇殿门外。换小架升上。皇上跪。众随跪。奠酒三杯。烧纸钱三千。每过门奠酒三杯。烧纸钱五百。奉移寺主以下内大臣、侍卫于景运门外两翼分班。跪送举哀。临近随行。总理事务王大臣、包衣大人、礼、工二部、两旁管理行走跟驾大人、哈哈诸子、侍卫、包衣临近随行。凡王以下公以上先于东华门外前池口齐集。跪迎举哀。梓宫过随行。左翼大臣官员于东华门外齐集。汉大臣官员于骑河楼口齐集。汉御史以上官员于沙滩口齐集。右翼大臣官员于景山东门北大街齐集。梓宫到。举哀。跪迎送。梓宫车辂甚多。皇太后、内主、皇后由顺成门坐轿坐车先出神武门。于景山西门到寿皇殿西等候。梓宫至景山。王以下内大臣、大学士、护军统领、上三旗都统、副都统、侍卫、侍读学士、包衣官员俱于景山东门内齐集立。分班举哀。五旗都统、汉大臣有顶带官员俱于景山东门外齐立。分班举哀。执事王等官员等随梓宫进。安置帷幔陈主供香几等。请皇上奠酒三杯。烧纸锭纸钱并幡。皇上奠酒。王福晋以下俱各随跪举哀以散。每日照举三奠酒。将王阿哥等名具奏派出轮奠。百日以内每日三祭。祭时王旗包衣牛彔管下官员等分班立。一日一旗。佐领一日一旗。管下分班祭奠举哀三日。百番僧分于四处念经七日。此议邸抄遗误甚多。候考正。　按帝后升遐。祭奠之礼与民间略同。如三朝、满月、百日、期年、再期、三周、清明、中元、冬至皆诗文致祭。而朝夕献食。四时荐新。并载令典。较诸大祭。礼仪为简。奉移之次日。行初祭礼。盖同发引也。景山在皇城地安门内。紫禁城神武门外。东西皆有门。中有观德、寿皇等殿。凡帝后升遐。移奉于此。始则在干清、坤宁宫云。地安即所谓厚载。景山即前明之万岁山。一曰煤山者。观德殿校射之所。上阅视武臣多御此。武殿试或在瀛台。或在景山。而八旗教习开馆于斯。详卷首。
大学士马齐等拟上皇太后仁寿徽号。传懿旨。梓宫未奉诣山陵。不忍即受尊称。
逮侍奉翊坤宫太监张起用等十二人。发遣边地。籍没其家。
上谕。张起用买卖生理甚多。恐伊指称宜妃母之业。宜妃母居深宫之内。断无在外置产之理。令内务府大臣逐一查明入官。复降谕。张起用与高王卿、四公主之太监王士凤、狗□太监王大卿发往土儿番耕种。太监刘秃子、王章、四公主之太监王明发往齐齐哈儿与穷披甲人为奴。太监殷觉、田成禄、九贝子之太监李尽忠、二公主之太监赵太平发往云南极边当苦差。九贝子之太监何玉柱发往三姓与穷披甲人为奴。俱籍没其家。又降谕。伊等俱系极恶。尽皆富饶。如不肯远去。即令自尽。护送人员报明所在地方官员验看烧竣。仍将骨头送至遣发之处。
免常州府进献新米山。着为令。
自明初职例。常州府每年秋成后进新。在常供外。
免旗员畜养鹰犬当差。
和硕康亲王冲安等吁请节哀。上谕晓之。
上谕。皇考大故。五内惨痛。实不能已。非朕欲博孝子之名也。况天降绛雪。林木变白。乌鹊环绕梓宫。哀鸣七夜。仰观天意。俯察物理。朕能已于哀痛乎。朕于释服之内。每日诣寿皇殿一次。一月之后数日一次。庶可稍释悲思。诸臣其谅之。不必覆奏。着康亲王每遇大典。皆率诸王奏请。必天潢之近属。或曰皇叔父行也。乾隆初嗣王名巴尔图。
免古北口及皇陵一路大兴、宛平、顺义、密云、平谷、三河、昌平、通州、蓟州、遵化等地明年钱粮。
上以累年圣祖出幸热河。及今办理陵寝。沿途居民甚堪矜恤。豁免之。
诏阁部内外诸臣各举所知。直言得失。
上谕。朕惟敷政。用人为先。辟门吁后之典。由来尚矣。尔阁部大臣蒙皇考知遇。任以股肱。况梓宫灵爽式凭。尔等哀感交迫之时。自当竭力尽忠。仰报深恩。内而大臣以及闲曹。外而督抚以及州县。或品行端方。或操守清廉。或才具敏练者。各具真知灼见。从公密奏。古人云。内举不避亲。外举不避仇。尔等果系公忠。以人报国。或素日同僚共事。或同乡同年。或门生故旧亲戚子弟。俱准陈奏。但不可徇私援党。沽名市恩。轻信风闻。言过其实。有一于此。则负咨询之意。朕在藩邸。不与朝臣往来。不能悉知。所需者人才。但当有举无劾。毋得修怨陷害。至于政事。有应行改革。深知利弊。亦各行密奏。朕即位以来。用人行政。有未当者。其直言无隐。且观尔等所举之人。所奏之事。便知尔等之居心矣。
敕内外诸王大臣。凡圣祖一应朱批谕旨俱封进。隐匿烧毁者坐罪。
上谕。皇父诸旨。今若不收。不肖之徒有皇父谕旨。妄行指称。为生事证据。有关皇父之至治。其一概封进。至朕嗣后亲批密旨。下次奏事亦必封进。
命皇十七弟固山贝子允礼会同署理工部户部尚书孙渣齐监造圣祖陵寝。兼修昭、孝诸陵。
逮礼科给事中秦道然。追银十万两目送甘肃充饷。
上以道然教导皇九弟固山贝子允禟无状。且代管家务。吓诈外人。家甚富饶。令督抚追家产以充军饷。寻两江总督查弼纳奏追银一千七百二十两。估值田园房屋。不及十分之一。拟斩立决。命从宽监追。道然字雒生。江南无锡人。康熙丙戌王云锦榜进士。授编修。尝侍皇子读书。父松龄。字留仙。号对岩。顺治乙未史大成榜进士。授检讨。举博学鸿词。修明史。居家锡山下。有园。擅山水之胜。宸游累赐观览。秦氏有宋缪丑之后。科第人文甚盛。
敕蒙古未出痘之人毋因圣祖丧入临。
蒙古之地苦寒。居人终身不出痘。一入关则寒气所感。势更烈。每岁例遣太医赴诸部种痘。以便朝贡往来。
命翰林院侍读学士陈邦彦、左庶子王图炳、左赞善汪应铨、编修薄海、张廷璐、检讨张照侍直南书房。
南书房在干清宫之西南。密迩宸扆。不仅如前代秘书阁、集贤殿入直者止供文翰而已。凡诏旨密勿。时备顾问。非崇班贵檩、上所亲信者不得入。词臣任此为异数。继之侍讲吴襄、王傅、佥都御史王曾筠、编修刘于义、蔡嵩、曹源郊、检讨张元振皆与焉。
准盛京上三旗满洲蒙古汉军包衣佐领子弟一同考试进取。停各省督抚贡献。俟三年后请旨恭进。诏开乡会恩科。
上以登极。恩命于癸卯、甲辰正科外先开恩科如前诏广额中式。部议以元年四月乡试。九月会试。十月殿试。其正科三试改期于二年二月、八月、九月补行。
命前工部尚书穆音岱、刑部右侍郎周道新护守陵寝。
丁卯。胶州民张肯堂妻王氏一产三男。
戊辰。抚远大将军固山贝子允禵奉诏入临。至自西宁。
贝子遵旨限二十四日赴京来传。至密处奏请谒梓宫贺登极孰先。命先谒梓宫。遂易丧服而入。
诏礼臣加上太祖高皇帝、孝慈高皇后、太宗文皇帝、孝端文皇后、孝庄文皇后、世祖章皇帝、孝康章皇后及仁孝、孝昭、孝懿皇后尊谥。
按崇德元年。上太祖帝后尊谥。见前卷首。世祖统一中夏。加上太祖承天广运圣德神功肇纪立极仁孝睿弘文定业高皇帝尊谥。顺治七年上皇太后尊谥曰孝端敬仁懿庄敬辅天翊圣文皇后。十八年三月上大行皇帝尊谥曰。体天隆运英睿钦文大德弘功至仁纯孝章皇帝。庙号世祖。康熙四年九月加上太皇太后徽号曰。昭圣慈寿恭简安懿章庆敦惠温庄康和尊称。六年。南郊礼成。再加上仁宣弘靖四字。二十七年十月。上尊谥曰。孝庄仁宣诚宪恭懿翊天启圣文皇后。上皇太后徽号曰。仁宪恪顺诚惠纯淑端禧尊称。五十七年三月。上尊谥曰。孝惠仁宪端懿纯德顺天翼圣章皇后。崩于康熙二年。孝惠抚育圣躬。以妃推尊。亨遐龄。五十六年崩。仁孝诸后见后。余徽称谥号及今加上皆未详。
命诸王公及文武三品以上官年过六十五岁者得乘马至景运门。
由东华门入者至箭亭下马。由西华门入者至包衣御门下马。　按朝期。诸王百官于太和午门齐集。而平时入见。则由东西门径至干清也。御笔钦定骑马者。庄亲王博果铎。贝勒苏齐。公准达登、塞门都。大学士马齐。松柱、萧永藻。　按王珼龄。吏部尚书张鹏翮。户部尚书田从典。礼部尚书陈元龙。兵部尚书孙柱。刑部尚书张廷枢。工部尚书徐元梦、李光复。吏部左侍郎李旭升、右侍郎傅伸。户部右侍郎赫成额、张伯行。工部左侍郎郝林。内大臣马武、七里德。都统石之英。都统一等侯马三奇。副都统朝田杰。惟舅舅隆科多。及白潢、朱轼。年尚未符。因不时宣召。亦令乘马。
命文华殿大学士兼吏部尚书萧永藻致政总理陵寝事务。
镶白旗人。由广西巡抚改授陕西提督。内转吏部尚书。大拜。为人谦约节俭。无子。夫妇持斋。家产不及中人。%永藻字采之。奉天海州
命礼部尚书陈元龙办理陵寝事务。
寻以其推诿不前。有若罪谪。原品斥罢。一切恩典皆莫及。元龙字干斋。号广陵。浙江海宁人。乙丑榜眼。由广西巡抚内转司空。至宗伯。六年。复起拜文渊阁大学士兼礼部尚书。相传家居时。集上即位来所降谕旨。加以铨次扬厉。上之。召还朝。十一年。致政归。乾隆二年卒、
拜兵部尚书白潢为文华殿大学士兼兵部尚书。摄本部事。
潢字近薇。奉天镶白旗人。以贡生登仕籍。洊至观察。特擢江西巡抚。内升大司马。
诏拜征西靖逆将军吏部尚书富宁安为武英殿大学士兼吏部尚书于军中。
按圣祖时。满相常缺一人。宁安大拜后。三公之位咸备。
以吏部右侍郎张廷玉为礼部尚书。
长洲候选州同知朱介奎至通政条陈六事。
一、请□□官尽职以昭新治。一、请免捐俸以励廉隅。一、请定捐纳以清仕路。一、请严学政以兴文教。一、请禁规礼余银以杜诈欺。一、请减苏松浮粮以苏积锢。因违例来御前。而上于二年中此六事次第施行。介奎【一作圭。】 乾隆初知茂州。次年春前内阁学士杨瑄潜入地安门进折。律比大逆不道。从卫戍奉天。因令阁部院堂司官不得擅入后载门。进出皆记。按瑄字玉符。松江人。丙辰彭定求榜进士。年逾七十。可谓行险而不知命矣。
赦戴名世、方苞等族属出旗。
辛卯秋。左都御史赵申乔劾编修戴名世所著南山集、孑遗录于前代事立言狂悖。圣祖震怒。逮治名世。词连引据故内阁学士方孝标所著滇黔录。名世处决。孝标戮尸。两家有服宗族皆□旗。方苞与焉。牵连者编修刘岩等。岩寻卒。上以苞勤劳内廷。特施旷典。赦回籍。苞仍纂修武英殿。亲王给以服食。且侍皇子读书。有疾赐拄杖入朝。陈情归里。上谕。因尔一人赦一族云云。余人出旗。其速回朝。九年冬。特旨授官赞善。进侍讲学士。十一年。拜内阁学士。至礼部右侍郎。乾隆七年。以老归。戴名世字田有。江南桐城人。康熙乙丑会元榜眼。无子。绝。岩字大山。江南江浦人。癸未王式丹榜进士。亦无子。绝。苞字灵皋。桐城人。家金陵。己卯江南解元。丙戌进士。未廷对。三人皆负文名于世。　按南山集与余生书。妄为正统之论。以明亡僭号三藩。比诸汉昭烈在蜀。宋二王航海。至康熙癸卯而后统归于我朝。遗录书福王奔芜湖则曰圣安帝遁。如此类甚多。且言于明史有深痛。旧东宫摘其语进之。申乔遂起此狱。滇黔记三桂僭逆时事。孑遗记桐城一邑事。以明末累遭流贼之难。卒未破城。存遗黎也。三藩。福王由崧。甲申五月。僭立于江宁。乙酉五月。被擒至京。赐死。唐王聿键。乙酉闰六月。僭立于福州。丙戌八月。被擒。斩于福州。桂王由榔。丙戌十月。僭立于肇庆。转徙至云南。壬寅。吴三桂擒之。为所害。三人僭号弘光、隆武、永历。其间又有鲁王以海。靖江王亨嘉。唐王聿键。德化王慈折。益王由本。旋起旋灭矣。
改未经馆选进士回籍。候选后不留京教习。自康熙癸巳万寿。未选庶常进士例给七品俸。留礼部教习。点词臣督课文艺。三年考取授职。武科则隶八旗演习。骑射优者不拘科分铨补。上以徒托名留京。并不用心学习。此后学问优者授为八旗教习。余皆回籍。
开纂修圣祖实录馆。以武英殿大学士马齐为监修官。文华殿大学士松柱、白潢、吏部尚书张鹏翮、礼部尚书张廷玉为大总裁。内阁学士额黑纳登德、兵部右侍郎阿克敦、左侍郎励廷仪、左都御史朱轼为副总裁。
纂修官翰林院侍读学士吴士玉、修撰王世琛、编修查祥、徐本、鄂尔奇、俞兆晟、徐云瑞、万承苍、吴家麟、检讨姚三辰、朱曙荪、张元怀、德龄、何世基。至九年告成。
召工部左侍郎署湖广总督满丕回京。以广东巡抚扬宗仁为湖广总督。起原安徽布政使年希尧为广东巡抚。
丕、贝子允禟之私人。以三十万金祈允禟代恳湖督之命。适遣人往索六万金。过扬州而上登极。为同旗之人所首。斥回京。希尧前以事败。修热河行宫。是年准复职。
命皇九弟固山贝子允往驻西宁。以代大将军。
上谕。大将军至京。其往复尚在未定。俟胡图克兔喇嘛等到日。再为商榷。西宁不可无人驻扎。令九贝子前往。　部议贝子额随带从人员□荫事务。俱关照年羹尧。系行庵放之也。
封武英殿大学士马齐为二等伯。
令吏部尚书隆科多嗣一等公。加给一等阿达哈哈番。以长子岳兴阿袭。
皇舅祖一等公佟国维于康熙五十八年正月卒。赠谥承袭尚未举行。
封嗣和硕裕亲王保泰子一等侍卫广善【一作福。】 为世子。
保泰皇伯父裕宪亲王之嫡子。
礼部进元旦庆贺典礼。
大学士等会议。雍正元年乃龙飞首岁。上孝思罔极。不登殿受贺。臣进表之礼不可缺。元旦表文交内阁收贮。并登极、皇太后万寿、皇上万寿冬至各表文式样颁发朝鲜。直省亦照例恭进。以全大礼。　按明洪武六年颁发圣节。冬至、元旦、皇上、皇太后、皇后表于藩王内外文武。皆□□词语。临时重誊以进。今制亦同。皆载会典。
秦家厂工竣复决。
擢工科给事中仓场监督陈守创为顺天府尹兼仓场总督。
守创号□□。江西瑞安人。甲戌进士。以常山令行取授给事中。不踰年进位三品。得君之盛如此。是年圣祖乡试行取知县二等五人。为陈守创、阳朔令顾濂昌、代令吴棨元、□□令王□额、□□令单畴书。行取之制凡数更。康熙四十二年定例三年一次。各省无论有无卓异荐举。系俸满三年已满。现无钱粮盗案参罚。正途出身之俸深知县。直隶、江南、湖广、陕西各行取五员。山东、山西、河南、浙江、江西、广东、四川各行取四员。福建三员。广西、云南、贵州各二员。引见后以各部主事用。其考科道。以将正途出身之部属与翰林并行取知县升任之中行□□一同开列。候上钦点。

[book_title]永宪录卷二（上）
世宗宪皇帝御极之雍正元年。岁在癸卯。
春正月辛巳朔。
上诣寿皇殿谒祭梓宫。不御殿受朝贺。
钦天监进元年时宪书。颁赐诸王大臣文武官吏。
古以季冬颁来岁书。明太祖吴元年改于冬至。明年更以十月朔进。本朝制仍之。每年十月朔颁发来年时宪书于文武官吏天下军民。因书已颁。故令天下军民仍用康熙六十二年。书本名历。乾隆元年以避御名改。盖凡颁时宪书。是日早。礼部、钦天监官设黄案一于太和殿正中。设黄案一于皇太后宫门前正中。设黄案二于午门外正中。设红案八于午门外两旁。满汉文武各官俱朝服于午门外齐集。钦天监官用龙亭一座捧安进皇太后、皇后书。又用亭八座捧安颁给王以下各官书。行一跪三叩头礼。校尉舁亭由钦天监出。香亭前导。教坊司作乐。自东长安门进至午门外。钦天监官于亭内捧进呈皇太后、皇上、皇后书于所设黄案上。又捧颁给诸王等书置两旁红案上。颁给各官事俱于甬路两旁陈设毕。进呈皇上、皇后书黄案。礼部官二员举起。二员前引由中门入至太和门阶下。二员捧进呈皇上书。三员捧进呈皇后书。由中阶上置太和殿正中所设黄案上。一跪三叩头退。进呈皇太后书黄案。礼部官二员举起。二员前导至皇太后宫大门阶下。二员捧置门前所设黄案上。一跪三叩头退。颁给诸王百官等书俱于午门外。亲王、郡王、贝勒以上令府尉员依次跪领。贝子、公等依次跪领。旗下各官照旗分跪领。汉官依次跪领。颁毕。鸣赞官赞排班。文武官员俱排班立。赞跪。众皆跪。赞有制。宣读官宣制曰。某年时宪业颁给群官。尔等晓谕天下。宣毕。各官行三跪九叩头礼毕。各退。国家治书。有御览总书。时宪满民书。蒙古书。汉民书。凌犯书。七政书。壬遁甲书。　按明制。书注御书凡三十事。民书凡三十二事。遁甲书凡六十七事。今略同。又汇纂上御极后六十年日令及日月交食日。万年书用洪范五行二十四件推算二十四山宜忌名。钦定选择书疑即壬遁甲书也。万年书后又上溯历元古今统会。以合万年之义。
命致祭故大学士阿兰泰、王熙。追赠大学士李光地、太子太傅户部尚书赵申乔太子太保。
部议。原任武英殿大学士兼吏部尚书阿兰泰康熙三十八年赐谥文清。四十年加赠少保兼太子太保。原任保和殿大学士兼礼部尚书王熙三十五年加太子太傅。四十年加赠少傅。赐谥文靖。皆无庸加赠。各致祭一次。原任文渊阁大学士兼礼部尚书李光地五十七年赐谥文贞。应追赠太子太傅。原任户部尚书赵申乔六十年赐谥恭毅。应追赠太子太保。盖四人皆为名臣。阿兰泰满洲人。熙号慕斋。顺天宛平人。礼部尚书。谥文贞。崇简之子。顺治丁亥吕宫榜进士。一生未出京城。而位至台辅最久。当圣祖践祚时。与捧日之列。以功名寿考终。光地号厚庵。福建安溪人。康熙庚戌蔡启传榜进士。粹于理学。雅善治兵。值台湾郑氏乱。以学士往赞军务。及视学畿辅。使文风丕振。以冢宰兼直隶巡抚者数年。为人负胆略。称敢言。作为制义。士林尊奉之。子孙多才贤。科名鼎盛。于两朝以文章报国。即以传家焉。申乔字松伍。江南武进人。亦庚戌进士。初任广邱令。行取内补主事。累除偏沅巡抚。弊绝风清。及为都御史。衣冠俭敝。神采刚毅。人望而畏之。长子凤诏。任太原守。以贪污籍其赀产。圣祖念申乔清正。恐伤其心。于壬辰主试会闱日。斩凤诏于市。仍归其故产。
丙戌。上时享于太庙。祀太岁之神。
谨按太庙时享。惟正月择吉。余三时皆以孟月朔日寅时行礼。太岁坛在永定门先农坛东北。每年于正月初、十二月岁暮遣官以展时祀。四季月将分为四坛。共享乐舞生二百六十七名。服释详后祈谷条。众诸太祀外。有太岁、三皇、真武、东岳、城隍、关帝、火神、武庄王、司土之神、红衣灵位。皆载祀典。武庄王未详其姓名。又有岁时挂纸钱之祭于堂子。三、九月朔日上躬亲致祭。亲、郡王亦得祭于府中。汉官不与。其礼仪亦不同。堂子在东长安门外玉河桥东。有正殿。殿前有囿。致祭时各施坐褥。上至。入殿中向东坐。王、贝勒在丹陛上。贝子、公等在丹墀内各坐。上于两殿神前各行一跪三叩首礼。诸王公俱排立不随行礼。礼毕。上在丹陛上西旁正坐。公等以上分翼在丹陛下排坐。进祭物。饮祭酒。回宫。若元旦则诸王、大臣俱随行礼。盖凡郊祀时享大典。上亲诣行礼。邸抄可据者悉载。遗失者不敢妄登。间有遣官致祭之条。亦存国家典制。
总督河道陈鹏年卒于武陟工所。赐谥恪勤。以一品荫其长子树芝。
上闻伤悼。降谕。陈鹏年洁己奉公。实心为国。因黄河冲决。自请前往堵筑。寝食俱废。风雨不辞。积劳成疾。殁于武陟工所。闻其家有八旬继母。室如悬磬。真乃鞠躬尽瘁死而后已之臣。可赐司库银二千两。伊母曹氏封一品夫人。陈鹏年给以优谥。以一品荫其子。陈鹏年字北溟。号沧洲。湖广湘潭人。父梦大鹏而生子。因名之。以辛未进士授浙江西安令。总河张鹏翮请简任河工。移山阳。皆廉明着声。未数月擢海州牧。圣祖阅河。天语褒嘉。进江宁守。驾再南幸。以供亿简略几蹈危祸。总督阿山藉此中伤之。生童罢考。四民奔诉。诏从宽免。复守苏州。署藩篆。总督噶礼以江南闱工及承审迟延劾之。士民呼吁亦如江宁。拟斩不允。召赴京。偕二子树芝、树萱纂修武英殿。屡邀眷顾。负一世清正名。六十年冬持旨署河督。修筑秦家厂决口。三堵三溃。殁于工所。柩过潞河。两岸万人同声哀号以送之。树芝奏辞恩荫。请予祖父式谷、前祖母罗、贺及母石、谢封诰。并给之。以树芝为朝阳令。树萱由员外雍正十年官至工部左侍郎。逾年进尚书。上之登极也。准从前署理督抚者皆实授。命下数日而鹏年卒。
召川陕总督年羹尧驰驿赴京叩谒梓宫。
辛卯。上祈谷于上帝。
、饼饵、粉糕、枣栗、榛菱、茨实、白糖、蜂蜜、栀子、花椒、茴香。莳罗、（苙兄）鱼、醢鱼、大。各有定数。不用异味。　按周礼。士人凡祭祀。共其享牛求牛。享牛祀神之牛。求牛降神之牛。天地之祭俱有两牲。召诰云用牲于郊牛二是也。礼器云祭天特牲则谓享牛耳。此犊一外。又有烤牛。殆一生一熟欤。考天聪十年定制。祭告天地礼用生太牢是亵也。可熟荐。即于神位前分享之。百牛以大香熏炙之。
菜、y抄载上诣祈谷坛。致祭先农。　按先农之祭乃中祀。多遣官行礼。且耕耤时先祀先农。祈谷日未必两行祭礼。查礼仪亦无其文。俟考正。祀典。天地、祈谷、太庙、社稷为大祀。日月、历代帝王、文庙、先农为中祀。余为小祀。祈谷在圜邱之大享殿。是日。鸿胪寺官引陪祀王公在午门内金水桥南排立。候驾随行。不陪祀王以下文武各官在午门外排列跪送。陪祀文武各官。预于坛前棂星门外排列。皆朝服从事。上服黄礼服出宫乘辇。卤簿大驾全设。不作乐。午门鸣钟。上至坛西门降辇。太常寺赞引官、对引官、提炉官于门外迎接。导上至更衣幄次。更蓝祭服盥手毕。入大享东旁门。至殿内拜位前立。鸿胪寺官引王以下公以上由东门随入。序立阶上。陪祀各官由西门入。序立阶下。典仪唱乐。舞生就位。执事官各司其事。武乐舞生执干戚引进。赞引官奏就位。上就拜位立。典仪唱燔柴迎帝神。炉内燔柴。协律郎唱迎神。乐奏中平之章。乐作。赞引官奏升坛。导上诣上帝香案前立。司香官捧香盒跪于右。赞引官奏跪。上跪。奏上香。上举柱香上炉内支。三上提香。兴。赞引官导上诣配位皇帝位前。以次上香如前仪。赞引官奏复位。上复位立。乐止。赞引官奏跪叩兴。传赞官赞卫官俱跪叩兴。上行三跪九叩头礼。兴。王以下各官俱随行礼。典仪唱奠玉帛。协律郎唱举奠玉帛。乐奏肃平之章。乐作。赞引官奏升坛。导上诣上帝位前立。捧苍玉青帛官跪案左。赞引官奏跪。上跪。奏献玉帛。上受玉帛拱举献正案上。兴。赞引官导上诣配位皇帝位前。以次奠帛如前仪。赞引官奏复位。上复位立。乐止。典仪唱进俎。赞引官导上转立拜位东旁。进俎官率厨后舁牛由中道以次进于上。置配位前。上复位立。陈设毕。协律郎唱举进俎。乐奏成平之章。乐作。赞引官奏升坛。导上诣上帝位前立。奏跪。上跪。奏进俎。上举俎供献毕。兴。导上诣配位皇帝位前。各进俎如前仪。赞引官奏复位。上复位立。乐止。典仪唱行初献礼。协律郎唱举初献。乐奏寿平之章。乐作。赞引官奏升坛。导上诣上帝位前立。执爵官捧爵跪案左。赞引官奏跪。上跪。奏献爵。上受爵捧举献案上正中。兴。赞引官导上诣配位皇帝前。各献爵如前仪。赞引官奏复位。上复位立。赞引官奏诣读祝位。上诣读祝位立。乐止。读祝官至祝案前一跪三叩头。捧祝版立于案左。赞引官奏跪。传赞官赞群官俱跪。上跪。王以下各官俱跪。读祝官亦跪。赞引官赞读祝。读祝官读祝版曰。维某年月日嗣天子臣某祈奏于皇天上帝曰。臣仰承眷命。抚育万方。念切民生。亟图康人。兹者候届上辛。春耕将举。爰摅诚悃。上迓洪庥。谨率臣僚。以玉帛牲醴粢盛庶品。恭祀上帝。伏祈昭鉴。时若雨旸。俾百谷用成。三农攸赖。奉某祖某宗皇帝配。尚飨。读毕。兴。捧祝版跪。安帛匣上。一跪三叩头退。乐作。赞引官奏叩兴。传赞官赞群官俱叩兴。上行三叩头礼兴。王以下各官俱随行礼。其从随分献各官于各众神位前上香献帛献爵。俱于上行礼时分行礼。至读祝时。亦于各众神位前跪读毕。三叩头立。赞引官奏复位。上复位立。分献官各退至阶下立。乐止。武乐舞生叩头退。文乐舞生执羽钥进。典仪唱行亚献礼。协律郎唱举亚献。乐奏景平之章。乐作。赞引官奏升坛。导上诣上帝、配位皇帝位前。献爵于案左。如初献仪。分献官亦各献爵如前仪。赞引官奏复位。上复位立。分献官各退至阶下立。乐止。典仪唱行终献礼。协律郎唱举终献。乐奏永平之章。乐作。赞引官奏升坛。导上诣上帝、配位皇帝位前。献爵于案右。如亚献仪。分献各官亦各献爵如前仪。赞引官奏复位。上复位立。分献官各退至阶下立。乐止。文乐舞生叩头退。太常寺官一员唱赐福胙。光禄寺官二员捧福胙向上帝位前拱举。赞引官诣福胙位。导上诣福胙位立。捧福胙官二员跪上左。接福胙官二员跪上右。赞引官奏跪。上跪奉饮福酒。上接爵拱举授接爵官。奏受胙。上受胙拱举授接胙官。各退。赞引官奏跪叩兴。上行一跪三叩头礼兴。赞引官奏复位。上复位立。奏行谢福胙礼。赞引官奏跪叩兴。传赞官赞群官俱跪叩兴。上行三跪九叩头礼兴。王以下各官俱随行礼。典仪唱彻馔。协律郎唱举彻馔。乐奏凝平之章。乐作。捧玉官至上帝案前一跪三叩头。捧玉退。乐止。典仪唱送帝神。协律郎唱举送神。乐奏清平之章。乐作。赞引官奏跪叩兴。传赞官赞群官俱跪叩兴。上行三跪九叩头礼兴。王以下各官俱随行礼。乐止。典仪唱捧祝帛香馔各诣燎所。赞引官导上转立拜位东旁。捧祝帛官诣各神位前一跪三叩头。捧起祝帛。捧香馔官跪捧不叩。依次退至燎所。上仍复位立。典仪唱望燎。协律郎唱举望燎。乐奏太平之章。乐作。赞引官奏诣望燎位。导上诣望燎位立。俟祝帛捧举。赞引官奏礼毕。乐止。导上由大享东旁门出。王公等随出。上至更衣幄次更黄衣服升辇。作乐。奏初平之章。回宫。王公等随后行。各官以次退。不陪祀王以下各官仍于午门外跪迎。午门鸣钟。诸王公随入。候上回宫乃退。此祀典之极隆者。南郊同。余视此加敬焉。后所载仪注。每有遗落。皆视此为准。上凡大典礼。冠用大珍珠东瑶镶顶。衣服用黄色、秋香色、蓝色五爪三爪龙袍。带用金镶玉版嵌东珠。天祭陈设。上帝位前犊一、苍璧一、天青告祀制帛一、登一、簋二、盒二、笾十二、豆十二、苍玉爵三、酒卮一、金炉一、金灯四、伏牛一。配位皇帝位前奉先制帛各一。金炉各一、金灯各二。供品同上帝。不用玉。大明位前赤色礼神制帛一、牛一、羊一、豕一、登百、铏二、簠二、簋二、笾豆各十、蓝磁酒盏二十、蓝磁爵三、酒卮一、炉一、灯四。夜明位前白色礼神制帛一。供品同大明。星辰位前礼神制帛青色一、黄色一、赤色一、黑色一、白色七、牛一、羊一、豕一、登一、铏二、簠二、簋二、笾豆各十、青磁酒盏三十、青磁爵三。余同前。云雨风雷位前礼神制帛青色一、黄色一、黑色一、白色一。余同星辰。共享乐舞生二百三十五名。执事乐舞服蓝镶边青罗袍。武乐舞、执旌节、乐舞服红缎锁金花袍。文乐舞乐生、焚香乐舞服红缎补袍。俱系绿紬带。戴裹金铜顶帽。太庙同。凡祭祀前一日有涤牲礼。前五日有视牲礼。前三日礼臣进斋戒朱牌铜人于干清门中东檐下。上与各官俱致斋。查明洪武三年命礼部陶凯铸铜人高一尺五寸。手执铜简曰斋戒三日。大、中祀置御前。使心有所警省。前二日省牲、前一日视祝版主帛香迎至神库宰牲瘗毛血各有仪。祭毕迎神牌送至原位。捧斋戒牌铜人置厨柜送太常寺亦各有仪。盖凡祭祀。香用降真炷香。省方有圆块香有粗细香、沉速香。烛分红黄。黍蔬等物用粢稷、果米、麦面、荞麦、菁菜、芹菜、
乐有九奏、八奏、七奏以立三奏之等。惟祀天用九奏。
江西巡抚王企靖、湖广巡抚张连登并罢。
以前辽阳牧张懋诚为福建道监察御史。
懋诚字存庵。吏部尚书鹏翮之子。以丁卯举人任怀宁令。卓异授辽阳牧。圣祖命大臣子弟效力军前。与原翰林侍读赵熊诏同被命。至是还京。赵熊诏字侯亦。江南武进人。户部尚书申乔之次子。康熙己丑状元。前年卒于军。诏复原官。
经筵讲官文渊阁大学士兼礼部尚书王掞年八十乞休。诏以原官致仕。留京备顾问。
掞字藻如。号颛恭。江南太仓人。康熙庚戌进士。明大学士锡爵之曾孙。父时敏。号烟客。生九子。多贵显。掞其季也。六十年冬。请立二阿哥允礽仍为皇太子。旨切责。至是不安于位。上以首先告退。不悦。一切恩典皆不之及。　按东宫再废。储位虚者十年。掞等虽未识天心。而当陛直陈。较胜缄默者。此上之优容而不替也。锡爵在前朝亦以建储事罢相。良非偶然。
封大将军子弘春为世子。班列诚亲王世子弘晟下。
亲王嫡子封世子。郡王嫡子封长子。此破格授封也。女授和硕格格亦然。大将军后虽未晋爵。而弘春六年封贝勒。掌銮仪。继晋爵郡王。
封廉亲王、履郡王、怡亲王、大将军女为和硕格格。婿给额驸秩。
封皇侄弘曙为长子。依贝子品级。班列裕亲王世子广善下。
未详何王之子。或曰皇二兄允礽之子。
命巡抚兼理关税。着为令。
上以往例内务府官点关差。侵挪无厌。归应抚臣。其正课与余银一同解部。缺令赔补。于是浒墅、扬州、龙江、芜湖、湖口、赣州、大平桥、福海、浙海九关。暨从前已交地方官兼管之天津、淮安、凤阳、北新、南新、临清、荆南、江海、浙海九关。尽交兼管。余小抽分仍照常差。
以山东按察使司齐苏勒为河道总督。
复谪纂修古今图书集成总裁陈梦雷于戍所。
梦雷号省斋。福建晋江人。庚戌进士。授编修。给假于家。耿精忠之乱波及之。遣戍奉天。康熙戊寅。吏部左侍郎李光地荐于圣祖。召回为纂修馆总裁。命诚亲王领其事。上以梦雷系从逆之人。不便留诚亲王处。与家口仍遣发黑龙江船厂。诏逮时徇庇疏纵之刑部尚书陶赖、张廷枢、福建司郎中汪天与、员外郎樊贞、主事金锥保、不收禁之中书舍人林佶、门生举人金门诏、监生汪汉倬等。降调革杖禁锢有差。盖明末耿仲明等叛明来归。事已载前不赘。顺治四年命将南征。进仲明为靖南王。孔有德为定南王。尚可喜为平南王。湖广平。仲明卒。子继茂袭。奉诏讨海寇郑成功。卒。子精忠代之。康熙十三年执总督范承谟。据福建叛。十四年九月降。汪天与字苍孚。江南仪征人。汉倬其子。字大章。门诏字秩东。江南江都人。与汉倬皆入纂修馆。佶字吉人。福建侯官人。康熙壬辰王世琛榜进士。当储位未定。诸人妄臆诚亲王依次当立。欲趋其门。故交结梦雷。王后不加委任。六年削为郡王。九年废之。锢于家。门诏以禁锢私随云督鄂尔泰幕。十年。尔泰大拜。荐之。得值史馆。乾隆元年钦赐进士。选庶常。为人奔竞狂妄。鄂亦恶而远之。散馆改知县。旋以贪劣败。
刑部尚书陶赖、张廷枢并罢。
张廷枢字景峰。陕西韩城人。壬戌蔡升云榜进士。由翰林历升侍讲学士。己卯主试江南。得人最盛。寻督学江南。任满授侍郎。晋尚书。因不合满尚书齐世武。罢。世武被诛。召补原官。己丑总裁会闱。与李光地厘正文体。归于清真。子缙。官中允。自是亦削籍。六年秋。上闻其居家以谋利为事。罔念国恩。诏籍其家。齐世武。满洲人。以甘肃布政升陕西巡抚。任都统。内拜尚书。圣祖尝言文臣只有张鹏翮。武臣只有齐世武。谓可托以后事。迨东宫得罪。以铁钉钉其五体于壁而死。
拜太子太保吏部尚书张鹏翮为文华殿大学士兼吏部尚书。
衣都额真宗室伊尔登为国子监祭酒。%以三等侍
衣都额真一作衣度额真。掌启闭殿门宿卫之职也。
江南道监察御史张应诏因病乞休。不允。赐人参房屋帑金。旌其清廉。进鸿胪寺少卿。
成例。科道官每年二月、八月内升外转各一员。内升以太常寺、四驿馆、鸿胪寺、太仆寺各少卿及府丞等官。外转以掌印给事中以副使用。给事中、监察御史以参议用。吏部郎中转副使。员外转参议。主事转佥事。亦一员。内升用。
两淮盐商已完加根银十三万两准抵积欠。余尽豁免。
时积欠一百三十五万两有奇。分三年带征。并裁督抚每年规八万二千余两。以抵补从前尾欠。后图兰请侵蚀之商人程庭等皆援赦免罪。
以雍正宝座铭考试翰林诸官。
编修成文用兴利除弊语。上谕。皇考圣旨有何弊。朕何以除之。伊有条奏。八旗十五岁以上俱令读书。则一应护军挑取何人。伊教习二十阿哥。为人甚狂妄。遭革职。仍令悛改前非。成文字絅斋。满洲正白旗人。康熙乙未徐陶璋榜进士。有文名。
命总理事务王大臣甄别汉御史、郎中等官。黜陟有差。
命通政司右参议李凤翥、原顺天府尹连肖先赈济直隶、河南、山东被水灾黎。
申明公侯及八旗军民婚嫁丧葬之制。以崇节俭。
春二月辛亥朔。
甲寅。传皇太后懿旨。以嫡妃那拉氏为皇后。
传皇太后诏曰。风化之基必资内助。人伦之本首正坤仪。此天地之定位。帝王之常经也。嫡妃那拉氏。懿范性成。徽音夙着。孝敬尽乎承欢。惠慈彰于逮下。宜承鹤极。显号中宫。应立为皇后。以宣帝教。颁此。朕祇遵慈训。立嫡妃为皇后。应行典礼。礼部详察具奏。
乙卯。深州民赵一奎妻康氏一产三男。
广西道监察御史陈时夏请于滇省鼓铸制钱。
疏言。滇省铜价每百觔约银十两。到京师款价六两五钱。较之浙江解铜每百觔价银十七两五钱。可以节省一两。与其运未铸之铜。不若解已成之钱。解铜之款价可以作解钱之款价。请发宝泉样钱就铜鼓铸。盖后设省城、临安、大理、沾益四局。　按宝泉局钱。一面汉文年号通宝。二面满文宝泉二字。如铸于云南。其漫则曰宝云。一满一汉。字仿顺治。康熙钱有东、河、昌、蓟、宁、临、宣、苏、江、福、陕、原、同、广、南、云、桂、浙等汉字。雍正年后皆用满字。盖汉文由右而左。满文当由左而右。满文左居上也。印章亦然。
以内阁学士宗室佛格、兵部左侍郎励廷仪为刑部尚书。
廷仪官司寇者十年。壬子。以经筵讲官太子少傅吏部尚书。仍兼刑部尚书。卒。上赐祭恤。赠谥备至。在任之久。九卿一人而已。子宗万。十二年官至侍郎。
安奉先朝惠妃金棺于陵寝琉璃门内宝城。
上谕礼部。昔日皇考特建妃衙门于陵寝之琉璃门内宝城。将妃母等安放。只有敏妃母。皇考曾下旨暂安于宝城。今遵皇考原旨。凡皇贵妃但舁往安放。应行之礼。尔部议奏。惠妃、良妃等衙门在莲化诸皇后陵旁。惠妃之薨时日未详。康熙二十年以嫔进位贵妃者四人。惠妃、宜妃、今皇太后德妃、荣妃。自孝懿皇后崩。遂不立后。宜妃生皇五子、九子。眷顾最深。乾隆元年今上降谕。朕自幼龄蒙皇祖抚育宫中。命太妃、皇贵妃提携看视。朕心感不忘。意欲两太妃千秋后另建园寝。可于景陵哨后择地营造。规制稍卑。抑以昭敬礼。钦此。则或雍正中所加封之太妃也。俟考。
戊午。上祀太社、太稷。
社稷之祀。以每年春秋仲月上戊日子时行礼。异坛同壝。在午门之右。其制一成。
【 重也。】
社主用石埋土中。稷无主。用木为神牌二。藏于神库。祭则迎设于坛上。皆北向。祭时于坛上铺五色。上每位前陈设方珪一。礼神物制帛一。牛一。豕一。登一。铏二。簠二。簋二。笾豆各十二。玉爵一。白磁爵三。酒卮一。配位余同。共享乐舞生二百二十七名。服色同天。皆用罗。礼仪同日月。祝文云。维年月日皇帝某敢昭告于社稷之神曰。惟太社、太稷。发生嘉谷。粒我烝民。万世永赖。兹当神
【 春秋。】
谨以玉帛牲醴庶品
【 致祭报谢。】
配以后土勾龙氏、后稷氏。尚飨。　按明洪武元年。社稷坛设于城西。左社右稷。各方二丈五尺。高三尺四寸。陛三级。十年。改建于午门右。我朝因之。坛北享殿五间。以备风雨行礼。
吏部左侍郎李旭升以老病乞休。诏加尚书致仕。
旭升号晴崖。山西蔚州人。康熙壬戌进士。授中书。历升吏部右侍郎。将十年。转左又将十年。子周望。时已官户部左侍郎。父子九列。一时之盛。旭升因疾乞休。上允于山陵事竣归里。
命皇十弟允（礻我）送活佛泽卜尊丹巴胡土克图灵龛归西藏。
乌斯藏。自元时有达赖拉马之称。如中国号活佛。达赖拉马转世至六传。其教遂衰。番藏自此多事。后藏班禅胡秃克兔为住持。次达赖拉马一等。番人尊奉为再来人。与达赖拉马连相转世。称为师弟。中国及番王皆为其越大护法。此胡土克图即胡秃克兔。与前上谕东京之胡图克东皆同一称号。而译字相近也。　按胡土克图。达赖喇嘛下之谛目。如中国称大弟子者。喇嘛、拉马同。灵龛或所御之车。俟考。
泽旺阿拉蒲垣来归。赐使臣筵宴纻币有差。
川陕总督年羹尧差官赴泽旺阿拉蒲坦。示以威福。谕令投诚。带伊所差亲台吉五人进表阙下。遂各罢兵。
太子太傅文华殿大学士张鹏翮陈情葬父。兼以老辞。温旨慰留。允俟山陵事竣予假归里。
鹏翮前奉命审事扬州。因父丧。乞终制。圣祖以满尚书富宁安出征。无人掌理部务。疏三上不报。并敕通政不得再为转奏。今以隆科多在部为请。时年七十五矣。八月。给假归。
兵部请武生并开恩科。于元年六月乡试。十一月会试。十二月殿试。其癸卯、甲辰正科改期于二年四月、十月、十一月补行。昔唐武后长安二年始置武举。宋仁宗时始亲试武举。孝宗干道三年廷试始赐榜首武举及第。余并赐武举出身。其进士之科。疑复于万历中。前嘉靖十三年并裁武科乡试也。若殿试分三甲则始于天启三年。由兵科给事中甄淑请行之。一甲三名授都司佥用。三甲三十名授守备镇抚挑选侍卫。此本朝之制。
明武生自州县起送乡闱。布政汇送巡抚。中式者下科仍准乡试。三科中式武举得为守御所千总。两科、一科武举选卫千总。康熙初武生附入儒学。武举亦罢二科。其已为守御所及卫千总者不准会试。　按武举之设三科。以时无进士科也。后遂仍而不改。今人不晓三科之说。故并及之。
复左副都御史李绂职。
绂字巨来。江西临川人。因辛丑总裁会闱。为人揭榜革职。发永定河工效力。上念其居官清勤。且召见时痛责己过。复起用。赐银千两。当绂主试时。尚书张鹏翮、田从典、侍郎张伯行同被命。皆以衡文之任委绂。绂遂搜罗名下士。如会元宜兴储大文与弟雄文、郁文。亚元金溪冯咏与弟谦。皆一榜同登。圣祖震怒。特赐落第举人留保王兰生进士。御制诗有黄雾露沙四塞天。今朝出榜实堪怜。及得志□□□□□。只恐读书叹九泉之句。而绂得罪。绂遭遇奇特。戊子编修吴廷桢主江右试。排望及绂。预拈闱题付之。遂以五经抡元联捷成进士。选馆未久。特旨升侍读学士。相传辛未编修戴绂在馆阁有荐之者。命下乃李绂。及绂庚子主浙江试。亦托笔客授关节于鄞县董正国。以匆遽不暇通一言。遂为同寓邵基所得。是科抡元会试又出其门。后官至侍郎。正国潦倒牖下而终。盖永定河本名桑干。又曰浑河。在石景山东南。通口外。芦沟则其下梢也。康熙二十七年。直隶巡抚于成龙请开浚筑堤。赐今名。敕封河神。建庙芦沟桥。芦一作泸。见圣祖御制集。
浙闽总督满保奏。朱一贵乱。台湾义民李直三等曾带领乡勇协助官兵杀贼。诏赏其功。
御制思亲诗。
诗曰。慕思君父泪千行。四十余年顾复长。高厚恩深悲罔极。瞻依情切托靡方。天颜咫尺忽成隔。廷训趋承难再望。提命谆谆犹在耳。□□肃肃总□扬。衔哀频向梓宫奠。举首惟悬白日凉。展转心增风木恨。劬劳思痛蓼莪章。仙桥已过层霄上。夜梦何亲御座旁。海水可枯石可化。终天仰恋谁能忘。
命大学士会同翰林掌院詹事正詹甄别属员。黜陟有差。
左赞善汪应铨以科场多事。编修王时鸿、傅玉露以不安静。编修张应造、检讨潘经以无行止。编修叶长杨以不安分。各斥罢。汪应铨字杜林。江南常熟人。康熙戊戌状元。玉露字开林。浙江会稽人。康熙乙未探花。
改捐纳教谕、训导以县丞、主簿用。
上以捐纳之人。大率年少不通文理。不可以作士子师。照依品级以县佐贰用。现任满五年者离任。从旧制。进士为教授。举人为学正、教谕。恩拔副贡为复设教谕。岁贡为训导。国初府州大县裁训导。小县裁教谕。康熙四年。复设故教谕、训导。铨选官分正复。又康熙中有俊秀监生捐纳教职之例。三十年。准江南学政赞善许汝霖请。凡捐学正、教谕改县丞。训导改主簿。自后惟生员始得加捐。而教授必由科目。　按明初制。每学四斋。斋各训导一人。后省为州三人。县二人。再省为一人。府学亦如之。
设会考府。以总理事务廉亲王、怡亲王、大学士马齐、吏部尚书隆科多主之。
专司各省事件。及一切奏销钱粮。设左右二司郎中、员外、主事等官。时以谅阴故创立。
传皇太后懿旨。封侧福晋年氏为贵妃。李氏为妃。格格钮氏为妃。宋氏、耿氏为嫔。
先朝总管太监梁九公自缢于景山。
九公幼侍圣祖。与魏珠俱加信用。朝臣多相交结。后以犯法。年老宽恩。拘系景山。畏罪自尽。上念其勤劳。特加轸恤。给银发丧。
己巳。上率诸王大臣恭奉册宝。上圣祖仁皇帝尊谥于梓宫前。诏告天下。推恩有差。
礼部议奏。前三日致斋。前一日遣官各一员告祭天地、太庙、社稷、奉先殿。礼部、太常寺官于梓宫前设册案于香案左。设宝案于香案右。再设一案于东。鸿胪寺官于太和门外正中并设二案于阶上。册案在左。宝案在右。銮仪卫官设彩亭二座次太和门阶下。册亭在前。宝亭在后。礼部堂官二员预捧绢册宝连匣奉安于各彩亭内。行一跪三叩头礼退。执事大臣二员自内院捧香册香宝连匣奉安于各案上。行一跪三叩头礼退。礼部堂官奏请皇帝更服御太和门。于册宝案前立。赞引官奏就位。皇帝行一跪三叩头礼。王以下大臣官员俱随行礼毕。赞引官奏跪。皇帝跪。众随跪。典仪官奏进册。诣册案前。将香册匣恭捧跪献。皇帝阅册。典仪奏进宝。诣宝案前。将香宝匣恭捧跪献。皇帝阅宝。供献毕。皇帝兴。东立西向。大学士二员诣册宝案前。各行一跪三叩头礼兴。恭捧册宝由正中升。下奉安于各彩亭内。行一跪三叩头礼退。校尉兴。彩亭前列御仗二对引行。皇帝升舆还宫。自亲王以下入八分公以上先于协和门外两旁照翼排立。俟册宝彩亭至。俱跪。候过随行。民公侯伯以下满汉文武大臣及四品以上官员。预于景山东门外照翼排立。俟册宝彩亭至。俱跪。候过。在后随行。册宝彩亭由景山东门入。至寿皇殿大门外。御仗彩亭至。礼部堂官二员诣彩亭前。行一跪三叩头礼。将绢册绢宝连匣自彩亭内捧出。先入寿皇殿。奉安于各案上。行一跪三叩头礼退。大学士二员诣彩亭前。行一跪三叩头礼。恭捧香册香宝连匣礼部堂官二员前引。捧册在前。捧宝在后。由中门中路入寿皇殿。奉安各案上。行一跪三叩头礼退。梓宫前点香烛。供果品十二色。诸王大臣官员俱穿素服行礼。
#是日。将大行皇帝卤簿仪仗全设。礼部堂官二员于殿中左扇内奉安册宝于东边案上。行一跪三叩头礼。出立于檐下之东。恭请皇帝拜褥铺于行礼处。已交午时。礼部堂官奏请皇帝升舆。至寿皇殿大门外东墙角边降舆。赞引官、对引官迎导皇帝从大门东门入。进殿东扇内。至中向上立。鸿胪寺官引和硕亲王以下入八分公以上由大门东西门按翼进至阶下立。民公侯伯以下满汉文武四品官员以上在大门外按翼排立。赞引官奏就位。皇帝就拜位立。奏上香。皇帝举香上炉内。奏跪叩兴。皇帝行三跪九叩头礼兴。
#随行礼毕。赞引官奏跪。皇帝跪。众随跪。典仪奏进宝。大学士诣宝案前。将香宝盘恭捧由左边跪献。皇帝受宝献毕。将宝授于右边礼部堂官跪接。兴。恭捧宝陈于宝案上。行一跪三叩头礼退。典仪奏宣册。宣册官诣册案前跪。将绢册连匣捧出宣毕。恭捧册陈于册案上。行一跪三叩头礼退。各兴。典仪官奏跪。皇帝跪。读祝官先跪。众皆跪。读祝官读祝文毕。捧祝文进跪奉安于盛帛匣内。行一跪三叩头礼退。赞引官奏叩兴。皇帝行三叩头礼兴。
#随随行礼毕兴。典仪官奏行初献礼。献爵侍卫献酒于供案之中。典仪官奏行亚献礼。侍卫照初献礼献酒于供案之左。典仪官奏行终献礼。侍卫照亚献礼献酒于供案之右退。赞引官奏跪叩兴。皇帝行三跪九叩头礼兴。
按翼从东西两门出各散。次日颁诏布告天下。　按仪注内多有错落遗漏。俟考。　#随行礼毕。兴。典仪官赞恭送祝帛册宝诣燎位。捧绢册绢宝官、捧祝帛官各诣供案前。行一跪三叩头礼。将绢册绢宝捧起盛正中左扇进送燎位。时赞引官导皇帝避于东边。鸿胪寺官引诸王大臣官员避于西边。俟祝帛册宝过。仍复位立。焚册宝祝帛半。典仪官奏礼毕。赞引官、对引官同导皇帝从原进门出至阶下舆处。皇帝升舆还宫。
是月丙辰有圣祖仁皇帝神牌入庙之诏。未详所入何庙。查礼部祀主于庙之文。成礼于干清宫。俟山陵安奉后。此主入奉先殿欤。考世祖崩时。曾有寿皇殿迎主入干清宫。因诏遗不敢妄登。
庚午。上率诸王大臣恭奉册宝。上仁寿皇太后尊号于太后宫前。诏告天下。恩赦有差。
谕五城御史资送山东、河南饥民回籍。
资送之制。每遇春时。日给口粮。载以舟航。达之原籍。后各省每遇灾黎就食及春。必敕大吏治其事。
署直隶巡抚赵之垣罢。以守道利瓦伊钧为巡抚。西安守桑成鼎为守道。
之垣官户部郎中。圣祖令代理直抚。以清伊叔宏燮未完事件。至是奏助旱饷三十万两。图实授。上以勒索属官所致。令补宏燮亏空。回籍仍敕总督年羹尧严束之。而羹尧所荐之利瓦伊钧、桑成鼎、川东道胡期恒、临洮守王景灏、成都守刘世奇同日推抚布官。
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:45:09-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>