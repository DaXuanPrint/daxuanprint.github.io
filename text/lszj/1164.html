<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,清波杂志【标点本】全文在线阅读,清波杂志【标点本】全文在线下载,大玄古籍书库">
<meta name="description" content="笔记。宋周煇著。十五卷(其中《别志》三卷)。《四库全书总目》称其为周邦彦子,《丛书集成初编》疑为周邦之子,“彦”为衍文。“清波”为杭州城门之名,著者因绍兴中寓居其地,因以为书名。内容除偶涉唐、五代故实外,所记皆两宋事。朝廷典制、君臣言行、南宋初宋金之争、士大夫轶事、典籍校勘、山水名胜、地方习俗物产杂见于中。而有关文学者亦不少,或录文人诗词并记其本事,或记文人事迹,或谈文章技巧,其中如苏轼论作文之语,秦观“雾失楼台”词及其与刘禹锡之作比较、李清照夫妇事及李题浯溪中兴颂碑诗、当时《稼轩词》不载之词等等,皆有价">
<title>清波杂志【标点本】_周煇_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">清波杂志【标点本】</span> <br/>
          作者： <span class="inputVal" id="bkauthor">周煇</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,笔记,完结</span> <br/>
          字数： <span class="inputVal" id="bknum">[book_length]67195</span> <br/>
          说明： <span class="inputVal" id="bkdec">笔记。宋周煇著。十五卷(其中《别志》三卷)。《四库全书总目》称其为周邦彦子,《丛书集成初编》疑为周邦之子,“彦”为衍文。“清波”为杭州城门之名,著者因绍兴中寓居其地,因以为书名。内容除偶涉唐、五代故实外,所记皆两宋事。朝廷典制、君臣言行、南宋初宋金之争、士大夫轶事、典籍校勘、山水名胜、地方习俗物产杂见于中。而有关文学者亦不少,或录文人诗词并记其本事,或记文人事迹,或谈文章技巧,其中如苏轼论作文之语,秦观“雾失楼台”词及其与刘禹锡之作比较、李清照夫妇事及李题浯溪中兴颂碑诗、当时《稼轩词》不载之词等等,皆有价值。《杂志》自序题为绍熙壬子(1192)、《别志》题作绍熙甲寅(1194),二者体例一致,但偶有《杂志》已载而复见于《别志》者。《宋史·艺文志》著录有《清波别志》二卷,然传本皆三卷,疑误。今传《杂志》十二卷《别志》三卷本有《四库全书》、《知不足斋丛书》、《续古逸丛书》、《丛书集成初编》、《四部丛刊续编》(附校勘一卷)等版本。惟《稗海》之《杂志》作三卷,乃商濬合并删削之故。此外,《说郛》(宛委山堂本)有此书摘录。</span> <br/>
          封面： <span class="inputVal" id="bkimg">Z_6631.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]清波杂志【标点本】
[book_author]周煇
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,笔记,完结
[book_length]67195
[book_dec]笔记。宋周煇著。十五卷(其中《别志》三卷)。《四库全书总目》称其为周邦彦子,《丛书集成初编》疑为周邦之子,“彦”为衍文。“清波”为杭州城门之名,著者因绍兴中寓居其地,因以为书名。内容除偶涉唐、五代故实外,所记皆两宋事。朝廷典制、君臣言行、南宋初宋金之争、士大夫轶事、典籍校勘、山水名胜、地方习俗物产杂见于中。而有关文学者亦不少,或录文人诗词并记其本事,或记文人事迹,或谈文章技巧,其中如苏轼论作文之语,秦观“雾失楼台”词及其与刘禹锡之作比较、李清照夫妇事及李题浯溪中兴颂碑诗、当时《稼轩词》不载之词等等,皆有价值。《杂志》自序题为绍熙壬子(1192)、《别志》题作绍熙甲寅(1194),二者体例一致,但偶有《杂志》已载而复见于《别志》者。《宋史·艺文志》著录有《清波别志》二卷,然传本皆三卷,疑误。今传《杂志》十二卷《别志》三卷本有《四库全书》、《知不足斋丛书》、《续古逸丛书》、《丛书集成初编》、《四部丛刊续编》(附校勘一卷)等版本。惟《稗海》之《杂志》作三卷,乃商濬合并删削之故。此外,《说郛》(宛委山堂本)有此书摘录。
[book_img]Z_6631.jpg


[book_title]序
余故人周昭礼，嗜学攻于文，当世名公卿多折节下之。余与昭礼定交，今不翅二十年矣，每一别再见，喜其论议益该洽，文益工。今老矣，而志益壮。一日，示余以所撰《清波杂志》十有二卷，纪前言往行及耳目所接，虽寻常细事，多有益风教，及可补野史所阙遗者。盖昭礼家藏故书几万卷，平时父子自相师友，其学问源委盖不同如此。今寓居中都清波门之南，故因以名其集云。
绍熙癸丑春，古括张贵谟序。

[book_title]卷一
煇早侍先生长者，与聆前言往行，有可传者。岁晚遗忘，十不二三，暇日因笔之。非曰著述，长夏无所用心，贤于博弈云尔。时居都下清波门，目为《清波杂志》。绍熙壬子六月，淮海周煇识。
潜邸瑞应
高宗由康邸使虏庭，开大元帅府于相州，继登宝位，再造王室。一时霸府攀附，自汪丞相伯彦而次。建炎初，诏省记事迹，成书来上，付之史馆。其间所纪符瑞，如冰泮复凝，红光如火，云覆华盖，其类不一。独诸路文书申帅府，或曰康王，或曰靖王。有解拆“靖康”二字，乃“立十二月而立康王”，祥契昭灼如此。时识者谓本朝无亲王将兵在外故事，忽付大元帅之柄于皇弟，盖本天意云。
裨将善相
高宗初被命渡河，随军一裨将某善人伦，密语同列曰：“大王神观甚佳，此行必成大事。舍人、观察亦保终吉。但资政气貌甚恶，祸只在旦夕。”资政，谓王云也，时以资政殿学士辅行，行至磁州，果被害于应王庙。中书舍人耿延禧、观察使高世则，时皆参谋议于幕府。
颍川郡王
神宗初出阁，封颍川郡王。既即位，升颍州为节镇。久之，觉其非，遂以许州为颍昌府，人比之“坊州生杜若”，吏部侍郎张舜民尔。尝考神宗嘉祐九年授忠武军节度使，封淮阳郡王，治平元年封颍王，三年立为皇太子，初不曾封颍川郡王。政和间，工部侍郎刘嗣明奏：“恭惟神宗皇帝自忠武军节度使、颍王登大位，其忠武军止缘遥领节制，已升为颍昌府，有颍川系受封兴王之地，伏望崇建府号。”遂以颍州为颍川府，依旧顺昌军额，悉符前说。
普安院
五代时，有僧某卓庵道边，艺蔬丐钱。一日昼寝，梦一金色黄龙，食所艺莴苣数畦。僧寤，惊且曰：“必有异人至。”已而见一伟丈夫，于所梦之所取莴苣食之。僧视其状貌凛然，遂摄衣延之，馈食甚勤。顷刻告去，僧嘱之曰：“富贵无相忘。”因以所梦告之，且曰：“公他日得志，愿为老僧只于此地建一大寺。”伟丈夫乃艺祖也。既即位，求其僧，尚存。遂命建寺，赐名“普安”，都人称为“道者院”。则寿皇圣帝王封之名，已兆于此。
新兴吴安
高宗自相州提兵渡河，初程宿顿，问地名，以新兴店对。幕府进言：“大王治兵讨贼，行绍大统，而初宿新兴，天意若曰：‘宋室中兴，其命维新。’”且以太平兴国中宋捷之语为证。绍兴辛巳，视师江上，至无锡，幸惠山酌泉。泉上有汲桶，桶间书“吴安”二字。吴安，阍隶姓名也。侍卫者偶见之，皆喜谓吴地可安，或云亦尝达于圣听。顷得此说于惠山主僧法皡。普安等名虽不同，其为佳谶则一也。
思陵俭德
高宗践阼之初，躬行俭德，风动四方。一日，语宰执曰：“朕性不喜与妇人久处，早晚食只面饭、炊饼、煎肉而已。食罢，多在殿旁小阁垂帘独坐。设一白木卓，置笔砚，并无长物。”又尝诏有司毁弃螺填倚卓等物，谓螺填淫巧之物，不可留。仍举：“向自相州渡大河，荒野中寒甚，烧柴，借半破瓷盂，温汤饭，茅檐下与汪伯彦同食。今不敢忘。”绍兴间，复纡奎画以记损斋，损之又损，终始如一，宜乎去华崇实，还淳返朴，开中兴而济斯民也。
建康行宫
绍兴二年，修建康府行宫，以图进呈。被旨：“可只如州治修盖。一殿之费，虽未为过，而廊庑亦当相称，则土木之侈，伤财害民，何所不至。象箸之渐，不可不戒。”由是制度简俭，不雕不斫，得夏禹卑宫室之意。
娄寅亮请立嗣
朱弁，新安人。建炎戊申岁，副王伦使虏被留，馆于云中。绍兴壬子岁，王先得还。至绍兴癸亥，约和已定，朱方南归。尝著《曲洧旧闻》，云：“仁宗时最先言皇嗣者，明州鄞县尉，不记其姓名。阅岁久之，又经此丧乱，史家亦不复载，为可惜。”煇绍兴间，得娄寅亮奏札曰：“先正有言：‘太祖舍其子而立弟，此天下之大公也。周王薨，章圣选宗室子育之宫中，此天下之大虑也。’仁宗皇帝感悟其说，诏英宗入继大统，文子文孙，宜君宜王，遭罹变故，不断如带。今有天下者，独陛下一人而已。恭惟陛下，克己忧勤，备尝艰险，春秋鼎盛，自当‘则百斯男’。属者椒寝未繁，前星不耀，孤立无助，有识寒心。天其或者深戒陛下，追念祖宗公心长虑之所及乎？崇宁以来，谀臣进说，独推濮王子孙以为近属，余皆谓之同姓，致使昌陵之后，寂寥无闻，奔迸蓝缕，仅同民庶。臣恐祀丰于昵，仰违天鉴，艺祖在上，莫肯顾歆。此二圣所以未有回銮之期，黠虏所以未有悔祸之意，元元未有息肩之时也。欲望陛下于子行中，遴选太祖诸孙有贤德者，视秩亲王，使牧九州，以待皇嗣之生，退处藩服；更加广选宣祖、太宗之裔，材武可称之人，升为南班，以备环列。庶几上副在天之灵，下系人心之望。臣本书生，叨擢科第，白首选调，垂二十年，今将告归，不敢终嘿。位卑言高，罪当万死，惟陛下裁赦。”娄，初不知其出处，近闻乃温州人，字陟明，擢政和二年进士乙科，曾任察官。属乡邦大浸，父子皆没于水。或云论事之疏，不止于此。
赦书二本
高宗即位于南京，肆赦文有两本，首尾皆同。如“道君发德音而罪己，退辞履位之尊；乾龙以震长而继天，首正误国之罪。悉捐金币，分割膏腴。思爱惜于两朝，忍轻加于一矢。生灵受赐，夷夏闻风。要质贤王，既驱车而北渡；连结异域，复拥众以南侵。慨溪壑之无厌，昧蜂虿之有毒。廷臣乏策，虏使诡和。款貔虎以退师，致金汤之失险。肆令狼子，荐食都畿”等语，与今所传本异，盖时有忌器之嫌也。皆太常少卿滕康行。滕后签书枢密院，南京人。
祖宗家法
哲宗御迩英阁，召宰执暨讲读官讲《礼记》、读《宝训》。顾临读至：“汉武帝籍提封为上林苑。仁宗曰：‘山泽之利，当与众共之，何用此也！’丁度对曰：‘臣事陛下二十年，每奉德音，未始不本于忧勤，此盖祖宗家法尔。’”读毕，宰臣吕大防等进曰：“祖宗家法甚多。自三代以后，唯本朝百三十年中外无事，盖由祖宗所立家法最善。臣请举其略：自古人主事母后，朝见有时，如汉武帝五日一朝长乐宫。祖宗以来，事母后皆朝夕见，此事亲之法也。前代大长公主用臣妾之礼，本朝必先致恭，仁宗以侄事姑之礼见献穆大长公主，此事长之法也。”上曰：“今宫中见行家人礼。”大防等曰：“前代宫闱多不肃，宫人或与廷臣相见，唐入阁图有昭容位。本朝宫禁严密，内外整肃，此治内之法也。□□□□□□□□□□□□□□□□□□□□□□□□□□□□□□前代宫室多尚华侈。本朝宫殿止用赤白，此尚俭之法也。前代人君虽在宫禁，出舆入辇。祖宗皆步自内庭，出御后殿，岂乏人力哉？亦欲涉历广庭，稍冒寒暑尔，此勤身之法也。前代人主在禁中，冠服苟简。祖宗以来，燕居必以礼。窃闻陛下昨礼毕，具礼服谢太皇太后，此尚礼之法也。前代多深于用刑，大者诛戮，小者远窜。唯本朝用法最轻，臣下有罪，止于能黜，此宽仁之法也。至于虚己纳谏，不好畋猎，不尚玩好，不用玉器，饮食不贵异味，御厨止用羊肉，此皆祖宗家法所以致太平者。陛下不须远法前代，但尽行家法，足以为天下。”上甚然之。列圣家法之盛，大臣启迪之忠，皆可书而诵也。
元祐大婚
元祐大婚，吕正献公当国，执议不用乐。宣仁云：“寻常人家娶个新妇，尚点几个乐人，如何官家却不得用？”钦圣云：“更休与他懑宰执理会，但自安排着！”遂令教坊、钧容伏宣德门里。皇后乘翟车甫入，两部阑门众乐具举。久之，伶官辇出赏物，语人曰：“不可似得这个科第相公，却不教用！”《实录》具书纳后典礼，但言婚礼不贺，不及用乐一节。王彦霖《系年录》载六礼特详，亦不书此。
册后典礼
宰臣吕大防等言：“昨奉圣旨宣谕：‘皇帝纳后有期，已令入内内侍省检举施行者。’伏以涂山启夏，渭涘兴周。予娶度土之辰，亲迎造舟之地。若稽盛典，适契亨期。将开前寝之模，宜谨曲台之议。恭惟皇帝陛下，天锡仁孝，日新光明。躬亲万几，虽禀东朝之训；表帅九御，尚虚中壸之尊。伊欲迓于家邦，必先正其服位。太皇太后殿下，念宗祊之奉，笃风教之先。历询庆门，咨求淑媛。将协定祥之兆，当陈备物之严。嘉命惟行，体二仪之判合，旧章可举，在六礼之亲成。自纳采至于告期，繇命使讫乎上礼，车服有等，币贽有常。古今相沿，方册具载。臣等不胜大愿，伏望诞颁明诏，豫敕奉常，考沿革于前王，参节文于通礼，制为成式，付在有司。衮冕瑴圭，益重谨昏之义；金根騩马，悉全象物之宜。足以彰有命之自天，知得贤之配圣。善承亿载，流化万方。凡在怀生，率同大庆。”太皇亦降答诏。前辈谓元祐纳后礼制，视天圣、景祐，讨论特为详备。天祐皇家，母仪得昭慈之贤。其后拨乱返正，翊戴中兴之主，功参十乱，兹谨具著焉。
配享
国朝配享功臣于太庙横街南，东西相向设位。太祖室：赵普、曹彬。太宗室：薛居正、石熙载。真宗室：李沆、王旦、李继隆。仁宗室：王曾、吕夷简。英宗室：韩琦、曾公亮。神宗室：富弼、曹玮。哲宗室：司马光。徽宗室：韩忠彦。高宗室：吕颐浩、赵鼎、韩世忠、张俊。视祖宗文武臣各用二人侑食，盖中兴将相勋烈之盛，不得而遗也。
金宝牌
天圣初元，内出圣祖神化金宝牌，令景灵宫分于在京宫观寺院及外州名山圣迹之处。牌长三尺许，厚寸余，文十二，曰“玉清昭应宫成天尊万寿金宝”。背文五，曰“永镇福地敕”。其周郭隐应虬龙花葩之状，精彩焕耀。封以绛囊，盛以漆匣。或云用王居正药金所制。凡不经兵革州郡，皆宝藏之。煇尝见于上饶天庆观，盖留龙虎山。
印文
顷见唐人官告，印文细如丝发。本朝印文粗厚。漫泐迟速虽系官府事之繁简，旧传唯三司、开封为省府，事最繁剧，所用印岁一易。今学士院印乃景德年铸，在京百司所用无如此久者。
赴调期限
旧制：凡罢官，三月不赴部选集者有罚。煇见耆旧云：承平时，州县多阙官。得替还乡，未及息肩，已竭蹶入京，授见次即趣赴上。一季、半年，已为远阙。到国门即入朝集院，支俸，差剩员，破官马，事事安便，与今异矣。
掌书诏
政、宣间，掌朝廷书诏者，朝士常十数人。主文盟者，集众长而成篇。靖康垂帘告天下手书，出太常少卿汪藻笔。绍兴间，婉容刘氏进位贵妃，亦特命监察御史王纶草制。或云：时宰与王同里，欲其沾赐金，故临期特畀权内制。
用兵利害
苏东坡言：少时与父并弟同读富韩公《使北语录》，至于说大辽国主云：“用兵则士马物故，国家受其害；爵赏日加，人臣享其利。故凡北朝之臣劝用兵者，乃自为计，非为北朝计也。”三人皆叹其言明白，切中事机。老苏谓二子曰：“古人有此意否？”坡对曰：“严安亦有此意，但不明白。”老苏笑以为然。煇观《三国志·顾雍传》：孙权时，沿边诸将各欲立功自效，多陈便宜，有所掩袭。权以访雍，雍曰：“兵法戒于小利，此等所陈，欲邀功名而为其身，非为国也。”又读《通鉴》：唐武德五年，突厥犯边，郑元璹诣颉利，说之曰：“唐与突厥，风俗不同，突厥虽得唐地，不能居也。今虏掠所得，皆入国人，于可汗何有？不如旋师，复修和好，可无跋涉之劳，坐受金币，又皆入可汗府库，孰与弃昆仲积年之欢，而结子孙无穷之怨乎？”颉利悦，引兵还。开元六年，吐蕃求和，忠王友皇甫惟明求奏事，从容言和亲之利，明皇未然。惟明力言边境有事，则将吏得以因缘盗匿官物、妄述功状以取勋爵，此皆奸臣之利，非国家之福。乃许其和。盖皆祖述严安之言也。后东坡载其说于《郑公神道碑》之首。张文定公当仁庙时，论人臣劝用兵，亦有“事成身蒙其利，不成则陛下任其患”之语。
改秩
选人改秩，今当员多阙少时，须次动六七年，成六考无玷阙，方幸寸进，戛戛乎难哉！近制：改京官岁有定额，且减荐数。有凭藉者亦不待求而得之。每患艰得职司，若止许用职司一员，庶俾孤寒均得应格。昔有胡宗英者该磨勘，引见日，仁宗惊其年少，举官逾三倍。阅其家状：父宿，见任翰林学士。乃叹曰：“寒畯安得不沉滞！”遂降旨，止与循资。熙宁间，一选人以贵援得京削十三纸。引见日，神宗云：“有举状一十三纸者，是甚人？”特与改次等官。于是权势耸然。幕职、州县官以荐改京官者，其数如格，则移刑寺问。举者无罪故，乃得磨勘，而注籍以待引见。至引见，又移问如初。有罪故而不足于数者，辄罢去。考功郎赵㞦请勿再移问，从之。仁人之言也。㞦乃清献公之子。
庆寿推恩
国家庆寿典礼，千古未闻锡类施泽下逮士庶，妇人、高年亦加版授，诚不世之恩也。然增加年甲，伪冒寖出，向来台臣固已论列，而严保任之制。近见一文士作《温阳老人对》，切中此弊。其辞曰：“温阳之山有老人，行年一百二十矣。淳熙登号之三年，朝廷举行旷世之典，有采樵者进而问之曰：‘今天子朝太上皇德寿宫，奉玉卮上千万岁寿，肆大号，加恩区内，无问于已仕未仕之父母，第其年之如诏者而授之官。叟何为而弗与？’老人对曰：‘吾未及其年。’樵者曰：‘叟年逾期颐，若为而未及？’对曰：‘天有二日，人有二年：有富贵之年，有贫贱之年。富贵之年舒以长，贫贱之年促以短。吾自幼至老，未尝识富贵之事。身不具毛褐，不知冰绡雾縠之为丽服也；口不厌藜藿，不知熊蹯豹胎之为珍羞也；目不睹靡曼之色，而蓬头齞唇之与居；耳不听丝竹之音，而嶤歌牧啸之为乐。今吾虽阅一百二十二年之寒暑，而不离贫贱，若以二当一，则吾之年始六十有一，与诏不相应，是以为未及，又何敢冒其官？’曰：‘今之世有年未及，益其数，求以应诏者，朝廷亦官之，何也？’对曰：‘彼富贵者也，吾固言之矣，是所谓以一而当二者也。其学宁越之徒欤？吾侪小人，不敢求其比。’樵者笑而退。”煇既得其说，窃惟主上孝奉三宫，十年一讲盛礼，鸿恩锡类，方兴未艾。在位者其思有以革之，庶几名器增重，不致冒滥，人得以为荣。

[book_title]卷二
蔡童罪恶
建炎元年五月一日，高宗即位赦书：“应蔡京、童贯、王黼、朱勔、李彦、梁师成、谭稹及其子孙，皆误国害民之人，见流窜者更不收叙。”二日降手诏：“宣仁圣烈皇后，保佑哲宗，有安社稷大功。奸臣怀私，诬蔑圣德，著在国史，以欺后世。可令国史院别差官摭实刊修，播告天下。其蔡卞、邢恕、蔡懋三省取旨行遣，仍不得用建炎元年五月一日赦。”议者谓中兴新政，孰先于此，抑推原祸乱之自云。
王黼身任伐燕
王黼一日在相国寺行香，见蔡京以太师、鲁国公揭榜，小立其下，深有羡慕之色。亲厚者乘间叩之，黼曰：“无他，不谓元长有许大官职！”其人因言：“太宰若能承当一大事，元长官职不难致。”黼识其意，乃身任伐燕之责，后亦致位太傅、楚国公。且许服紫花袍，增益驺导，并张青罗盖，涂金从物，略与亲王等，宠遇埒于京。及夫事变，适开封尹聂山有宿怨，遣武吏追蹑，戕于雍丘辅固村，民家取其首以献，以遇盗闻。议者惜不与童贯辈明正典刑，顾乃回枉如此。同时蔡攸、翛亦赐死。翛闻命曰：“误国如此，死有余辜，又何憾焉。”乃饮药。而攸犹与不能决，左右授以绳，攸乃自缢而死。或以靖康刑戮为疑，识者云：“祖宗特不诛大臣尔，若首祸贼党，罪恶显著，在天之灵当亦不赦也。”
右府太尉
五十年前，有通右府书，称“枢密太尉”。盖旧制：文臣为枢密使，皆带检校太尉。东坡《贺文潞公正位兵府书》，“”亦有太尉之称。官称随时改易一，不可概论。元丰前，枢密院奏荐子弟，皆补班行。
凉伞
京城士庶，旧通用青凉伞。大中祥符五年，唯许亲王用之，余并禁止。六年，始许中书、枢密院依旧用伞出入。近时臣寮建议士庶用皂伞者，不闻施行。政和间，亦诏非品官之家，不许乘暖轿。武臣任主兵差遣、缘边安抚官走马承受，并不得乘轿，亦绍圣之制。
修书谬无赏
蒲宗孟左丞，因奏书请官属赏，神宗曰：“所修书谬，无赏。”宗孟又引例，仪鸾司等当赐帛，上以小故未答。右丞王安礼进曰：“修书谬，仪鸾司恐不预。”上为之笑，赐帛乃得请。率然一言，而当于理。
疑狱
诸疑狱当奏而不奏，科罪如法；不当奏辄奏者，勿坐。此法既行，全活多矣。元丰诏大理兼鞠狱事，多上所付。大理卿韩晋卿独持平核实，无所观望，人以不冤。神宗知其材，凡狱难明，及事系权贵者，悉以委晋卿。天下大辟请谳，执政或以为烦，将劾不应谳者。晋卿曰：“听断求生，朝廷之心也。今谳而获戾，谳不至矣。”议者或引唐覆奏令，欲天下庶狱悉从奏决。晋卿曰：“法在天下而可疑可矜者上请，此祖宗制。曰今四海万里，一欲械系待朝命，恐罪人之死于狱，多于伏辜者。”朝廷皆从之。韩，密州安丘人。
沙门岛罪人
旧制：沙门岛黥卒溢额，取一人投于海。殊失朝廷宽贷之意。乞后溢额，选年深至配所不作过者移本州。神宗深然之，著为定制。乃马默知登州日建明也。
应天下疑狱，并具本末，奏取敕裁。此说既行，凡有奏疑，未尝不免。迨元丰八年，诏：“自今天下州军，勘到强盗，情理无可悯、刑名无疑虑，辄敢奏闻者，并令刑部举驳，重行朝典，不得用例破条。”正与前说相反。
马子约阴德
马子约之父知登州，乞以流海岛溢额之卒移本州牢城，以广好生之德。从之。马梦有告之者：“尔本无子，且无寿，上帝以尔请贷罪人，赐一子，且益寿”云。
扁榜
旧立扁榜，必系以亭堂齐阁之名，今或略去。尝见黄冈所刻《东坡墨迹》，一帖云：“新居在大江上，风云百变，足娱老人。有一书斋名‘思无邪斋’。”若欲省文，去下一“斋”字，何不可者。盖亦随时所尚尔。
绍兴置衫帽
自昔人士皆著帽，后取便于戎服。绍兴丙子，魏敏肃道弼贰大政，一日造朝，预备衫帽，朝退，服以入堂，盖已得请矣。一时骤更衣制，力或未办，乃权宜以凉衫为礼，习以为常。乾道间，王日严内相申请，谓环一堂而围座，色皆浅素，极可憎，乞仍存紫衫。至今四十年不改。前此，仕族子弟未受官者皆衣白，今非跨马及吊慰不敢用。
凉衫
士大夫于马上披凉衫，妇女步通衢，以方幅紫罗障蔽半身。俗谓之“盖头”，盖唐帷帽之制也。笼饼、蒸饼之属，食必去皮，皆为北地风埃设。旧见说汴都细车，前列数人持水罐子，旋洒路过车，以免埃蓬勃。江南阶衢皆甃以砖，与北方不侔。
表章用字
客有言表章所用字，有合回互处。若“危”、“乱”、“倾”、“覆”之类；通朝士书，如“罪出”、“忧去”，甚至以“申谢”为“叙谢”。初以为过。及见元祐一小说，言苏明允作《权书》，欧阳公大奇之，为改书中所用“崩”、“乱”十余字，奏于朝。哲宗尝书郑谷《雪诗》于扇，“乱飘僧舍茶烟湿”，改“乱飘”为“轻飘”。
诸公前身
房次律为永禅师，白乐天海中山；本朝陈文惠南庵，欧阳公神清洞，韩魏公紫府真人，富韩公昆仑真人，苏东坡戒和尚，王平甫灵芝宫。近时所传尤众，第欲印证今古名辈皆自仙佛中去来。然其说类得于梦寐渺茫中，恐止可为篇什装点之助。
东坡八赋
东坡在海外语其子过曰：“我决不为海外人，近日颇觉有还中州气象。”乃涤砚焚香，写平生所作八赋，当不脱误一字以卜之。写毕，大喜曰：“吾归无疑矣！”后数日，廉州之命至。八赋墨迹，初归梁师成，后入禁中。煇在建康，于老尼处得东坡元祐间绫帕子上所书《薄命佳人诗》，末两句全用草圣，笔势尤超逸。尼时年八十余矣。又于吕公经甫少卿家见所书《伤春词》，虞部文甫，少卿父也。二墨迹屡经兵火而尚存，诚宜珍秘。吕乃申公之后。
重湖诗
绍兴辛酉，煇随侍之鄱阳。至南康扬澜、左蠡，失舟，老幼仅以身免。小泊沙际，俟易舟。信步至山椒一寺，轩名重湖。梁间一木牌，老僧指似是乃苏内翰留题。登榻观之，即“八月渡重湖，蒹条万象疏。秋风片帆急，暮霭一山孤。许国心犹在，康时术已虚。岷峨千万里，投老得归无”诗也。欲漫，尚可读。僧云以所处深险，人迹不到，故留至今。然律诗而用两韵，叩于能诗者，曰：诗格不一。如李诚之《送唐子方》亦两押“山”、“难”字韵，政不必拘也。而坡《歧亭诗》凡二十六句，而押六韵。或云无此格，韩退之有《杂诗》一篇二十六句，押六韵。
小孤祠
煇平生四泛大江，备尝艰险，共载生死，系于沉浮之间。每过龙祠，薰炉沥觞唯谨。无屋宇，但植一竿，亦致冥币于中流。至小孤山，谒庙，见幡脚及花瓶中小青蛇盘结，举首蜿蜒者甚众，祝者云神今日在庙歆享而然。归舟，夜梦入庙如仪，且口占祝文。既觉，但记“浩若川流，傥不葬于鱼腹；赫然庙貌，尚可荐于豚蹄”一联耳。
妇女夹拜
男子施敬于妇女，男一拜，妇答两拜，名曰“夹拜”，古礼也。今则不然。古之男女皆跪，诗曰：“长跪问故夫。”或问妇跪如何，尝闻海上之国，僧尼妇人皆作男子拜，拜尚不以为异，则跪宜有之。
狄武襄像
向在建康，于邻人狄似处，见其五世祖武襄公收侬智高时所带铜面具及所佩牌，上刻真武像。世言武襄乃真武神也。又出使相判陈州告身，皆五色金花绫纸十七张，晕锦褾袋，犀轴、紫丝网皆备。后于友人欧阳俊处，得其远祖文忠公自初进擢至赠谥纶告，一无遗者，可谓故物，不愧郑公之笏。两家其能终保存耶？
青沙烂
武襄赴陈州，不怿，语所亲曰：“青此行必死。”问其然，曰：“陈州出一梨子，号‘青沙烂’。今去本州，青必烂死。”一时虽笑之，未几果卒。初实戏谈，适会其死耳。似云初无此说，好事者为之。或云当时狄为都人指目，故为是无稽之言以为笑端。判陈州，竟因疑似。熙宁改元，青子谘入对，上问青征南有遗书否，乃上《平蛮记》及“归仁铺战阵”二图。上乃自为文，遣使即其第祭之。其文具载《实录》。
书画
信安孟王仁仲，酷嗜法书名画，且能别真赝。帅建康日，知先人素从后湖苏养直征君游，托移书求仇池故砚。苏答云：“抄掠之余，所存百骸九窍耳。平生长物，岂复一毫，况仇池之尤物乎？公殆索我于昔之隐几者也。”孟见之，笑曰：“只是不肯见畀尔。”后数年，黄山谷甥洪仲本，托先人以一画致于孟，乃枯枿上一鹰，实山房李公择尚书故物，补破处，龙眠笔题作“钟隐”。米元章《画史》云李后主号钟山隐居，疑后主笔也。而《名画录》自有钟隐，南唐人，未知孰是。或谓古画必有对，后闻并归于孟氏。钟隐，天台人，隐于钟山，遂为姓名。李方叔为赵德麟品德隅斋画，备书其艺之妙。
优伶
韩魏公领四路招讨，驻延安。忽夜有携匕首至卧内者，乃夏人所遣也。公语之：“汝取我首去。”其人曰：“不忍，得谏议金带足矣。”明日，公不治此事。俄有守陴者以元带来纳，留之。或曰：“初不治此事为得体，卒受其带，则堕奸人计中矣。”公叹非所及。元丰间，亦有守边者一夕失城门锁，亦不究治，但亟令易而大之。继有得元锁来归者，乃曰：“初不失也。”使持往合关键，蹉跌不相入。较以纳带，似得之。岂大贤千虑，未免一失乎？延安刺客，乃张元所遣。元本华阴布衣，使气自负，尝再以诗干魏公，公不纳，遂投西夏而用事。迨王师失律于好水川，元题诗于界上僧寺云：“夏竦何曾耸，韩琦未是奇。满川龙虎舆，犹自说兵机！”其不逊如此。熊子复著《九朝通略》，于康定元年书：“华州进士张源逃入元昊界，诏赐其家钱米以反间之。”却用此“源”字。
神御殿
嘉祐中，修睦亲宅神御殿，欧阳文忠公言：“祖宗庙貌，非人臣私家所宜有。”罢之。宣和间，朱勔在苏州，即私室建神御殿，奉御容其中，监司、郡邑吏，每朔望皆拜庭下。熙宁间，宗室鲁王等亦建神御于本宫。议臣谓：“诸侯不得祖天子，公庙不设于私家。今宗室有祖宗神御，非所以明尊卑、崇正统也。宜一切废罢。”从之。近属王宫，尚有法禁；小臣私室，岂应得为！
蔡京东明谶
徽宗召天下道术之士，海陵徐神翁亦至。神翁好写字与人，多验。蔡京得“东明”二字，皆谓东明乃向日之方，可卜富贵未艾。后京贬死潭州城南五里外东明寺，比之六贼，独免诛戮。或谓以其当轴时，建居养、安济、漏泽，贫有养，病有医，死有葬，阴德及物所致。其然乎？当是时，有司观望，奉行失当，于居养、安济，皆给衣被器用，专雇乳母及女使之类，资给过厚，常平所入，殆不能支，致侵扰行户。宣和初，复诏裁立中制，未几遂废。
青布条
京之卒，适潭守乃其仇，数日不得殓，随行使臣辈藁葬于漏泽园，人谓得其报。此说止见于《靖康祸胎记》。宣和间，京师染色，有名“太师青”者，迨京之殓，无棺木，乃以青布条裹尸，兹其谶也。
蔡京二事母养　铸钱样
京在相位，偶在告未出。有某氏，先在两家各生一子。后二子入从，争欲迎母归养，未知适从。事至朝廷，执政无所处，持以白京。京曰：“此亦何难，第问其母愿归何处。”一言遂决。又一岁，户部欠郊费若干，长、贰堂白，京唯唯。期逼，申言之，答以“徐之”。旋闻下文思院铸钱样，亦叵测。时富商大贾在京识事者，惩屡变盐法之害，亟以所蓄筭请钞旁。不数日，府库沛然。
玉盏玉卮
徽宗尝出玉盏、玉卮，以示辅臣，曰：“欲用此于大宴，恐人以为太华。”京曰：“臣昔使虏，见有玉盘盏，皆石晋时物。指以示臣，谓南朝无此。今用之上寿，于理毋嫌。”
徽宗曰：“先帝作一小台，财数尺，上封者甚众，朕甚嘉之。此器已就久矣，惧人言复兴。”京曰：“事苟当于理，人言不足恤也。陛下当享天下之养，区区玉器，何足道哉！”其不能纳忠，大率如此。
呼子为公
京怀奸固位，屡被逐而不去。王黼切忌之，百方欲其去，乃取旨遣童贯偕其子攸往取表。京以攸被诏同至，乃置酒留贯，攸亦预焉。京以事出不意，一时失措，酒行，自陈曰：“京衰老宜去，而不忍遽乞身者，以上恩未报，此二公所知也。”时左右闻京并呼其子为“公”，莫不窃笑。欲去宰辅取表，自京始。尝考晁错更汉令，诸侯喧哗。错父闻之，从颍川来，谓错曰：“上初即位，公为政用事，侵削诸侯，疏人骨肉，口语多怨公，何谓也？”错曰：“固也。不如此，天子不尊，宗庙不安。”父曰：“刘氏安矣，晁氏危，吾去公归矣！”凡三呼其子为公，史笔书之，亦以表其失言。
失认旗
蔡攸副童贯出师北伐，有“少保节度使”与“宣抚副使”二认旗从于后。次日，执旗兵逃去，二旗亦失之。识者知为不祥。既行，徽宗语其父京曰：“攸辞日，奏功成后，要问朕觅念四、五都知，其英气如此。”京但谢以“小子无状”。二人乃上宠嫔，念四者，阎婕妤也。
表忠碑
京得东坡《表忠观碑》，读至“天目之山，苕水出焉”，谓坐客曰：“是甚言语？”初不知“某之山某水出焉”，郦元《水经》格也。王荆公得《表忠观碑》，顾坐客曰：“似何人之文？”自又曰：“似司马迁。”自又曰：“似迁何等文？”自又曰：“《汉兴诸侯王年表》也。”邵溥公济云：迁死，亡景帝、武帝二纪、礼、乐等书、三王世家，乃元成间褚先生补作，非迁之书也。
王荆公日录
王荆公《日录》八十卷，毗陵张氏有全帙，顷曾借观。凡旧德大臣不附己者，皆遭诋毁；论法度有不便于民者，皆归于上；可以垂耀后世者，悉己有之。尽出其婿蔡卞诬罔。其详具载陈了斋莹中《四明尊尧集》。陈亦自谓：“岂敢以私意断其是非，更在后之君子审辩而已。”故《神宗实录》后亦多采《日录》中语增修。章子厚为息女择配，久而未谐。蔡因曰：“相公择婿如此其艰，岂不男女失时乎？”子厚曰：“待寻一个似蔡郎者。”蔡甚惭。王、蔡造端矫诬，虽历千百年，众论籍籍如新，矧同时之人，宜乎议之不置。孰谓盖棺事始定耶？前说煇得于叔祖元仲。叔祖视政、宣诸名公为辈行，李丞相伯纪欲以谏官荐，不就。平生所著诗篇，芗林向伯恭为之序。
赐进士及第期集钱
熙宁五年，诏赐新及第进士钱三千缗，诸科七百缗，为期集费。进士诸科旧用甲次高下率钱，贫者或称贷于人，过于浮费，至是始赐之，后以为例。

[book_title]卷三
景阳台
煇居建康，春时偕一二邻曲，至内后景阳台，台之下一尼庵少憩。见若琉璃色一瓦羫，径二尺许，厚三四寸，中空，用以阁盆盎。叩之，铿然有声。尼云：近垦地得之，乃李后主用此引后湖水入宫中。虽瓦砾微物，亦有时而显晦。又至白下门外齐安院，主僧曰：近治地得一玉杯，已碎；银一铤，上刻“永定公主为志公和尚净发之资，一样十铤”。“行人问宫殿，耕者得珠玑”，诚不吾欺。
金陵风物
张文潜《杂书》有云：“余自金陵月堂谒蒋帝祠，初出北门，始辨色。行平野中，时暮春，人家桃李未谢，西望城壁壕水，或绝或流，多、白鹭，迤逦近山，风物夭秀，如行锦绣图画中。旧读荆公诗，多称蒋山景物，信不诬。”白公少客杭州，自言欲得守杭，卒如其言。予亦云与东坡跋“秦太虚夜航西湖，至普明院，舍舟从参寥并湖而行，出雷峰，度南屏，濯足于惠因涧，入灵石坞，得支径，上风篁岭，憩于龙井，始至寿星院谒辨才”一段奇事，景趣略相似，皆可以画，但恐画不就尔。煇虽未尝夜游南、北山，如金陵郊野，春游良不疏。想像文潜所历，如在目前。足不至者二十余年，特未知今复何似。
钟山唱和
煇忆年及冠从父执陈彦育序游钟山，陈题三、四诗于八功德水庵之壁：“寒骑瘦马度山腰，目断青溪第一桥。尽是帝王陵墓处，野风荒草瞑萧萧。”“十年尘土暗衣巾，乱走江乡一病身。西第将军成底事，北朝开府是何人？”止记其二。陈，句金人，素与先人厚善。先人尝次其韵：“雄压吴头控楚腰，千峰环拱冶城桥。黄旗紫盖旋归汉，古刹凄凉尚号萧。”“北岳经行匪滥巾，相陪来现隐沦身。春萝秋桂还吾辈，白浪红尘付若人。”皆书于壁。二十年后再过之，皆不存矣。郄后化蟒之地鹿苑院，土人名为萧帝寺，寺之殿宇，犹是梁时建立者。
上元古迹
建康，六朝故都。叶石林少蕴居留日，尝命诸邑官能文者搜访古迹制图经。时石橘林敏若子迈主上元簿，考最详，多以王荆公诗引证，号《上元古迹》。煇先得其书，后史志道侍郎修《建康志》，宛转借去。志成，为助良多。
新林名
石林至新林，因江宁尉林恪谒于道旁，忽叩新林之名，林即对乃王坦之倒执手板见桓温之地。大喜曰：“不图同僚中得一文士！”未几，以《左传》托其点抹，其见赏识如此。方欲荐用而林卒。林，开封人，绍兴戊午魁特奏名。
建康府治
建康创建府治，石林委府僚伻图，再三不叶意。一旦杖策自往相视，四顾指画，遂定仪门外列六位以处倅贰职官。迨六蜚临幸，以设厅为三省，便厅为枢密院，六位为六部，次及百司，皆有攸处。其他政事精明，彼民至今能道之。石林为从祖姑之夫，煇幼及识其风度，伟人也。
避暑录
石林为蔡京客，故《避暑录》所书政、宣间事，尊京曰“鲁公”，凡及蔡氏，每委曲回互，而于元祐斥司马温公名，何也？建炎、绍兴初，仕宦者供家状，有“不系蔡京、王黼等亲党”一项。“今日江湖从学者，人人讳道是门生”，石林其矫一时之弊耶？
朔北气候
绝江渡淮，过河越白沟，风声气俗顿异，寒暄亦不齐。煇淳熙丙申从使节出疆，回辕当三月中下旬，一路红尘涨天，热不可耐，若江南五、六月气候。往还经从汴都，顾瞻宗庙宫室，“不悟朝阳殿，遂作单于宫”，不独兴叹于往古。以中原复中原，规恢洪业，信自有时节。煇老矣，其及见诸侯东都之会耶？
士大夫好尚
士大夫欲永保富贵，动有禁忌，尤讳言死，独溺于声色，一切无所顾避。闻人家姬侍有惠丽者，伺其主翁属纩之际，已设计贿牙侩，俟其放出以售之。虽俗有热孝之嫌，不恤也。又佩玉以尸沁为贵，酬价增数倍，墟墓之物，反为生人宝玩。是皆不可以理诘。
朝士去国
四十年前，朝士遭论，径放谢辞，苍黄出关，亲厚者亦不敢相闻。迨更化之后，稍革此风，犹未敢舒肆。叔祖繇三院御史贰春官，未几罢斥。时王公元枢德言任小司空，趋局即请早出假，同列叩之，昌言答曰：“纶今日欲送周为高。”为高，叔祖字也。从列尾而至者一二耳。近时去国者，冠盖祖饯，从容理装，风俗归厚，于治世岂小补哉！括苍管诠平仲，监奏邸，坐事免官。秦丞相手封银一笏以助其归，恃此方敢留一二日。盖秦早授馆于其家，故特致此礼。
日者谈休咎
政、宣间，除擢侍从以上，皆先命日者推步其五行休咎，然后出命。故一时术者，谓士大夫穷达在我可否之间。朝士例许于通衢下马从医卜，因是此辈益得以凭依。今谈天者既出入贵人门第，揣摩时事以售其说，偶尔符合，遂名奇中。卜以决疑，卦影乃验于日后，反致人疑。死生、祸福、贵贱，各有定分，彼焉能测造化之妙！晁文元平生不喜术数之说，每谓：“自然之分，天命也；乐天不忧，知命也；推理安常，委命也。何必逆计未然哉！ ”
林灵素
宣和崇尚道教，黄冠出入禁闼，号“金门羽客”，气焰赫然，林灵素为之宗主。道官自金坛郎至太虚大夫，班秩与庭臣同。灵素初除金门羽客、通真达灵元妙先生，视中大夫。后驯擢至太中大夫、冲和殿侍晨，视两府。道官同文官，编入杂压，仍每遇郊恩，封赠父母。一日盛暑，亭午，上在水殿，热甚，诏灵素作法祈雨。久之，奏云：“四渎，上帝皆命封闭，唯黄河一路可通，但不能及外。”诏亟致之。俄震雷大霔，霔皆浊流，俄顷即止。中使自外入，言内门外赫日自若。徽宗益神之。宣和末，死于温州。未死间，先自籍平日锡赉物，寄之郡帑，且为治命，殓以容身之棺，棺中止置所赐万岁藤柱杖，封窆甚固。建炎初，唯下温州籍其赀而已。后数年，有内侍洗手刘太尉之侄，避地至长沙，于酒肆见一驼裘丈夫，负壁而坐，熟视，乃灵素也。刘叩：“先生何为至此？”灵素曰：“吾亡命尔。向不早为此，身首异处矣。”倏失所在。灵素狡狯，幸震一时。及势衰事变，复以谲诈遁去，异哉！后葬永嘉黄土山，先命见石龟方下棺，开穴深数丈，果得之。
王俊乂问道
当灵素盛时，一日，有诏两学之士问道于其座下，且遣亲近中贵监莅。灵素既升座，首诏太学博士王俊乂，久而不出。既出，乃昌言：“昔吾先圣与老聃同德比义，相为师友，岂有抠衣礼黄冠者哉！”闻者骇然，各逡巡而罢。王，海陵人，历宰掾，分符而终。近万元享典乡郡，虽载姓名于《图经·人物志》，偶遗此一节。
王仔昔
时又有王仔昔者，初馆于蔡京第。属大旱，徽宗焦心祷雨，每遣中使持一幅素纸，求仔昔书，皆为祷雨也。一日中使再持纸至，仔昔忽书一小符，仍札其左云：“焚符，汤沃而洗之。”中使大惧，不肯受，曰：“上祷雨，今得此，大谬矣。”仔昔怒曰：“第持去！”上得之骇异，盖上默祷为宠嫔赤目者，因一沃而愈。诏封通妙先生。后以语言不逊，杀之。
生菜
绍兴丁巳岁，车驾巡幸建康回跸，时先人主丹徒簿，排办新丰镇顿，物皆备。御舟过，止宣索生菜两篮，非所办者。官吏仓卒供进，幸免阙事。前顿传报，生菜遂为珍品。物有时而贵，世事奚不然。
吴长吉
吴悊，字长吉，临川人，后徙建康，早从王荆公学。谭熙、丰间旧事，亹亹不倦。与秦丞相有砚席旧，晁共道居留日，俾乡人举其孝廉。孝者，当兵火扰攘之际，供母养无缺；廉者，虽在穷约，人或赒之，有所不受。虽曰乡论素与，亦未免有所迎合。继以礼津置，赴行在所，馆于太学。未几托疾告归，初无恩数。尔后八行、孝廉之举，寂无闻焉。
琼花
琼花，海内无二本，唐人谓“玉蕊花”，乃比其色。许慎《说文》，琼乃赤玉，与花色不类。煇家海陵，海陵昔隶维扬，亦视为乡里。自幼游戏无双亭，未见甚奇异处。不识者或认为“聚八仙”，特以名品素高尔。后土祠前后地土膏腴，尤宜芍药。岁新日茂，及春开，敷腴盛大，纤丽富艳，遂与洛阳牡丹并驱角胜。孔毅父尝谱三十有三种，续之者才十余种。夫岂能备，固宜有所增益。钱思公尹洛，一日，幕客旅见于双桂楼下，见小屏细书九十余种，皆牡丹名也。洛花久汗腥膻，扬花在今日尤当贵重。
金带围
红药而黄腰，号“金带围”，初无种，有时而出，则城中当有宰相。韩魏公为守，一出四枝，公自当其一，选客具乐以赏之。时王岐公为倅，王荆公为属，皆在席，缺其一，莫有当之者。会报过客陈太博入门，亟召之，乃秀公也。酒半折花，歌以插之。四公后皆为首相。后山陈师道云。煇尝询于扬之故老，皆云初不识所谓“金带围”者，岂花与人物亦相为荣悴乎？
钱塘旧景
煇祖居钱唐后洋街，第宅毁于陈通之乱，今韩蕲王府，其地也。尝见故老言：昔岁风物，与今不同，四隅皆空迥，人迹不到。宝莲山、吴山、万松岭，林木茂密，何尝有人居。城中僧寺甚多，楼殿相望，出涌金门，望九里松，极目更无障碍。自六蜚驻跸，日益繁盛，湖上屋宇连接，不减城中。“一色楼台三十里，不知何处觅孤山？”近人诗也。或云为此诗者黄姓，失其名，亦尝作《万俟丞相挽诗》，有“地下若逢秦相国，也应不说到沅湘”之句。
庐山
天下名山福地，类因行役穷日力，且为“姑俟回程来观”之语所误，竟失一往，贻终身之恨者多矣。煇顷随侍，自番阳顺流东归，至南康阻风，留一日。乘兴游庐山，饭于归宗，旋至万杉，杉阴夹道蔽日。抵罗汉，观大鼓。未至栖贤数里，先闻三峡喷薄激射之声，动心骇目。凡山南佳处，领略粗遍。尔后一再经从，皆不暇访陈迹，至今清梦犹在岩壑间。尝有一编纪游，今亡。
挽诗
昭慈圣献上宾，庭臣进挽歌辞，莫不纪垂箔事。一诗云“饮马驱骄虏，飞龙纪建炎。艰危三改岁，仓卒两垂帘”云云，乃中书舍人林遹词也，一时传诵。挽诗自古皆五言，至嘉祐末方有为七言者。
东坡祠
乾道末，晁强伯子健至毗陵，祠苏东坡于学宫。其叔少尹子止为之记，其间言坡之葬也，少公铭其墓，皆非实录。其甚者，以赏罚不明罪元祐，以改法免役怀元丰，指温公才智不足，而谓公斥逐出其遗意。称蔡确谤讟可赦，而谓公进用由其选擢。章悙之贼害忠良，而云公与之友善；林希之诬诋善类，而云公尝汲引之。子止所书如此。少公之语，志文在，可考也。其然，不其然乎？祠宇成，中置坡塑像，又遍求从壮至老及自海外归仪刑，绘于两庑。晁文元后子健为景迂生以道之嫡孙。祠堂碑后为人磨去。
东坡自海外归毗陵，病暑，著小冠，披半臂坐船中，夹运河千万人随观之。坡顾坐客曰：“莫看杀我否？”则素知彼民爱慕，坡亦眷眷此地而不忘。强伯尸而祝之之意出此。
坡入荆溪
东坡初入荆溪，有“乐死”之语，盖喜其风土也。继抱疾稍革，径山老惟琳来问候，坡曰：“万里岭海不死，而归宿田里，有不起之忧，非命也邪？然死生亦细故尔。”后二日，将属纩，闻根先离。琳叩耳大声曰：“端明勿忘西方！”曰：“西方不无，但个里着力不得。”语毕而终。归老素志，竟堕渺茫，一丘一壑，天实啬之。淳熙己酉，周益公罢相回江右，小泊荆溪，因董氏出《楚颂帖》，乃考坡自元丰七年以后经从此地月日本末为详，刻石具在。《楚颂》，乃坡欲种橘名亭而不遂者也。
乳羊
英州碧落洞乳羊，饮钟乳涧水，体白如乳，遇刲方见，然不常有也。通、泰盐地，麋食艾，生茸入药，故人极力捕猎，以邀善价。士大夫求恣嗜欲，有养巨鹿，日刺其血，和酒以饮，其残物命如此。尝闻宣和间，艮岳豢鹿数百千头，其大如驴。虏围城中，尽杀以啖卫士，茸、角皆弃之。
茶盐表
族叔茂振以正字权外制日，秦丞相俾代作《进茶盐法表》。继闻秦自有所改定，迨付出，所改者“不有成宪，将何靖民”八字耳。或叩本语云：“不逮也。”后自同知枢密院责秘书少监，分司居筠州。逾年放还，宗族劳其归，因言苏黄门亦以少蓬分司居于筠州，云不独尔，所寓之屋亦黄门旧宅。既葬二十八年，内翰洪公景卢方志其墓。当在枢府日，洪为编修官。
立皇子诏
族叔在翰苑，一日召至中书，受旨作《建立皇子诏》，曰：“朕荷天右序，承列圣之丕业，思所以垂裕于后，夙夜不敢康宁。永惟本支之重，强固王室，亲亲尚贤，厥有古义。普安郡王，寿皇旧名。艺祖皇帝七世孙也。自幼鞠于宫闱，嶷然不群，聪哲端重，阅义有立，亢于宗藩。历年滋多，厥德用茂。望实之懿，中外所闻。朕将考礼正名，昭示天下。立爱之道，始于家邦，自古帝王，以此明人伦而厚风俗也。稽考前宪，非朕敢私。”上读之称善，又令制字以赐，未几遂柄用。洪具著此文于志中，仍首载当时使事，且云效坡公所作富碑之体。
宏词取人
族叔初试宏博，以所业投汤岐公。时季元衡南寿待制亦投文字，汤尝师之，初许其夺魁。一日谓季曰：“近有一周某至，先生当处其下。”既奏名，季果次焉。
七夫人
蔡卞之妻七夫人，颇知书，能诗词。蔡每有国事，先谋之于床笫，然后宣之于庙堂。时执政相语曰：“吾辈每日奉行者，皆其咳唾之余也。”蔡拜右相，家宴张乐，伶人扬言曰：“右丞今日大拜，都是夫人裙带。”讥其官职自妻而致，中外传以为笑。煇在金陵，见老先生言，荆公尝谓：“元度为千载人物，卓有宰辅之器，不因某归以女凭藉而然。”其后蔡唯知报妇翁之知，不知掩妇翁之失，致使得罪天下后世，其于报也何有！
行脚僧
七夫人者，一日于看楼见一僧顶笠自楼下过，问左右：“笠甚重，内有何物？”告以行脚僧生生之具皆在焉。因叹曰：“都是北珠、金箔，能有多少！”亟使人追之，意欲厚施。其僧不顾而去，异夫巡门持钵者。
觞客欢洽
合堂同席以觞客，客非其人，则四座欢不洽，而饮易醉，返以应接为苦。《选》诗：“从军有苦乐，但问所从谁。”或欲易“从军”为“饮酒”。饮酒欲欢，无由自醉，得劝则沉湎，劝尤在乎劝侑辞逊之间。五十年前，宴客止一劝；今则巡杯止三，劝则无筭，颠仆者相属，不但沉湎而已。亦见风俗随时奢俭之不侔，然一席欢洽，全在致劝辞受之际。若杯行到手不留残，气固豪矣，于留连光景，似欠从容。是皆少年态度，老去夫何能为。

[book_title]卷四
借书
“借书一欷，还书一欷”，后讹为“痴”，殊失忠厚气象。书非天降地出，必因人得之，得而秘之，自示不广，人亦岂肯以未见者相假。唐杜暹家书，末自题云：“清俸买来手自校，子孙读之知圣道，鬻及借人为不孝。”鬻为不孝，可也；借为不孝，过矣。然煇手抄书，前后遗失亦多，未免往来于怀。因读唐子西庚《失茶具说》，释然不复芥蒂。其说曰：“吾家失茶具，戒妇勿求。妇曰：‘何也？’吾应之曰：‘彼窃者，必其所好也。心之所好，则思得之，惧吾靳之不予也而窃之，则斯人也，得其所好矣。得其所好则宝之，惧其泄而秘之，惧其坏而安置之，则是物也，得其所托矣。人得其所好，物得其所托，复何言哉！’妇曰：‘嘻，是乌得不贫！’”煇亦云。
藏书
聚而必散，物理之常。父兄藏书，惟恐子弟不读；读无所成，犹胜腐烂箧笥，旋致蠹鱼之变。陈亚少卿藏书千卷、名画一千余轴，晚年复得华亭双鹤，及怪石异花，作诗戒其后曰：“满室图书杂典坟，华亭仙客岱云根。他年若不和根卖，便是吾家好子孙。”亚死，悉归他人。
造清疏数
造请不避寒暑，诚可讥诮。若下位事上官，朝造夕谒，其可不循等威之分。若初非隶属，但恃雅素，趑趄日进，怀漫刺俯首樊知客辈，固多不自爱重者。“宁使讶其不来，莫使厌其不去”，是为知言。
逐客
放臣逐客，一旦弃置远外，其忧悲憔悴之叹，发于诗什，特为酸楚，极有不能自遣者。滕子京守巴陵，修岳阳楼，或赞其落成，答以“落甚成，只待凭栏大恸数场”！闵己伤志，固君子所不免，亦岂至是哉！张芸叟元丰间从高遵裕辟，环庆出师失律，且为转运使李察讦其诗语，谪监郴州酒。舟行，以二小词题岳阳楼：“木叶下君山，空水漫漫。十分斟酒敛芳颜。不是渭城西去客，休唱《阳关》。　醉袖抚危栏，天淡云闲。何人此路得生还？回首夕阳红尽处，应是长安。”“楼上久踟蹰，地远身孤。拟将憔悴吊三闾。自是长安日下影，流落江湖。烂醉且消除，不醉何如？又看暝色满平芜。试问寒沙新到雁，应有来书。”亦岂无去国流离之思，殊觉婉而不伤也。
张芸叟迁谪
芸叟迁流远适，历时三，涉水六，过州十有五。自汴抵郴，所至留连。南京孙莘老、扬州孔周翰、泗州蒋颖叔、江宁王介甫、黄州苏子瞻、衡州刘贡父，皆相遇焉。说诗揽胜，无复行役之劳。未离江宁日，因送人入京，及同士子数辈饮饯，游清凉寺。抵暮回，属营妓数人同舟，宛转趣赏心亭。未至，闻亭上有散乐声。逼而询之，乃府公讶妓籍疏索，俾申劾之。既见共载，野服披猖，但一笑而止。今日放臣逐客，容如是乎？一段胜概，宜入画图。府公，陈和叔也。
碧云騢
“碧云騢者，厩马也。庄宪太后临朝，初以赐荆王。王恶其旋毛，太后知之，曰：‘旋毛能害人耶？吾不信。’留以备上闲，为御马第一。以其吻肉色碧如霞片，故云。世以旋毛为丑，此以旋毛为贵。虽贵矣，病可去乎？”梅圣俞不得志于诸公间，乃借此名著书一卷，诋讥庆历巨公。后叶石林于《避暑录》尝办乃襄阳魏泰所著，嫁之圣俞。其略谓万有一不至，犹当为贤者讳。盖亦未免置疑。邵公济，康节孙也，亦引圣俞闻范文正公讣诗云：“一出屡更郡，人皆望酒壶。俗情难可学，奏记向来无。贫贱尝甘分，崇高不解谀。虽然门馆隔，泣与众人殊。”谓为郡以酒悦人，乐奏记纳谀。岂所以论文正者，以是又疑真出于圣俞也。煇旧得《碔砆录》一编，亦若《碧云騢》，专暴人之短。为人借去不归。
能容于物
王荆公初见晏元献，元献熟视无他语，但云：“能容于物，物亦容矣。”荆公唯唯，退而思之：“此语其有所出，或自为之言？”后识者谓荆公平日所短正在于此，何元献逆知其然耶？
从官荐自代
先人性坦夷，遇事即发，无一毫顾避。亲戚有初除从官来见，首询：“荐何人自代？”答以张安国。先人曰：“不易荐拔寒素，状元及第，荣进素定，何待荐也！”退而先人复言：“且如择婿，但取寒士，度其后必贵，方名为知人；若捐高赀，榜下脔状元，何难之有！ ”
四六翦裁
四六应用，所贵翦裁。或属笔于人，有未然，则当通情商确。建康王元枢初以中书舍人权直学士院，除试工部侍郎，仍直院，落“权”字，辞免奏札第及起曹，议者疑焉。托一故人草谢表，内一联云：“百工之事，兰省遽冒于真除；一札之书，花砖复遵于故步。”王改作散句：“兰省遽接于英游，花砖不失于故步。”翦裁固善，然“花砖”宜贴“故步”，上句或谓似稍偏枯。
唐子西复官表
顷年，番江初刊成《唐子西集》，时寓公曲肱熊叔雅来见先人，偶案间置此书，顾煇曰：“曾看否？第九卷第一篇《惠州谢复官表》，首云：‘始以为梦，既而果然。’语简而意足，可法也。”退而先人诲煇曰：“前辈观书，不苟简类如此。虽一览亦记篇目，后生岂可不勉！ ”
焦坑茶
先人尝从张晋彦觅茶，张答以二小诗：“内家新赐密云龙，只到调元六七公。赖有家山供小草，犹堪诗老荐春风。”“仇池诗中识焦坑，风味官焙可抗衡。钻余权幸亦及我，十辈遣前公试烹！”时总得偶病，此诗俾其子代书，后误刊在《于湖集》中。焦坑产庾岭下，味苦硬，久方回甘。“浮石已乾霜后水，焦坑新试雨前茶”，坡南迁回，至章贡显圣寺诗也。后屡得之，初非精品，特彼人自以为重。“包里钻权幸”，亦岂能望建溪之胜。
密云龙
煇出疆时，见三节人，或携建茶，沿涂备用。而虏中非绝品不顾，盖榷场客贩坌集，且能品第精粗。中下者彼既不售，乃赍以归。夷狄尚尔，矧中国士大夫好事，宜乎珍尚鉴别，每相夸诩，唯恐汲泉不活，泼乳不多，啜尝而乏诗情也。自熙宁后，始贵密云龙，每岁头纲修贡，奉宗庙及供玉食外，赉及臣下无几。戚里贵近，丐赐尤繁。宣仁一日慨叹曰：“令建州今后不得造密云龙，受他人煎炒不得也！出来道我要密云龙，不要团茶。拣好茶吃了，生得甚意智！”此语既传播于缙绅间，由是密云龙之名益著。淳熙间，亲党许仲启官麻沙，得《北苑修贡录》，序以刊行。其间载岁贡十有二纲，凡三等，四十有一名。第一纲曰“龙焙贡新”，止五十余夸，贵重如此，独遗所谓密云龙。岂以“贡新”易其名，或别为一种，又居密云龙之上耶？叶石林云：“熙宁中，贾青为福建转运使，取小团之精者为密云龙，以二十饼为斤，而双袋谓之‘双角’，大小团袋皆绯，通以为赐，密云龙独用黄”云。
拆洗惠山泉
煇家惠山，泉石皆为几案物。亲旧东来，数闻松竹平安信，且时致陆子泉，茗碗殊不落莫。然顷岁亦可致于汴都，但未免瓶盎气，用细沙淋过，则如新汲时，号“拆洗惠山泉”。天台山竹沥水，断竹梢屈而取之盈瓮，若杂以他水则亟败。苏才翁与蔡君谟辟茶，蔡茶精，用惠山泉；苏茶少劣，用竹沥水煎，遂能取胜。此说见江邻几所著《嘉祐杂志》。果尔，今喜击拂者曾无一语及之，何也？双井因山谷而重，苏魏公尝云：“平生荐举不知几何人，唯孟安序朝奉，分宁人，岁以双井一斤为饷。”盖公不纳包苴，顾独受此，其亦珍之耶？
馆伴应对
待之以礼，答之以简，与宾客言，或许是为得体。吕正献公以翰林学士馆伴北使，虏颇桀黠，语屡及朝廷政事。公摘契丹隐密询之曰：“北朝尝试进士，出《圣心独悟赋》，赋无出处，何也？”虏使愕然语塞。专对之次，虽曰合成修好，唯恐失其欢心；若彼稍乖恭顺，亦宜有以折其萌，俾知有人焉。于交邻遇客，初无忤也。
汴都旧事
祖母太夫人，慈圣之后，暇日与子孙谭京都旧事：政、宣间，以戚里数，值诞皇子，入内称贺。盛饰群立于露台，人各许携一从婢。起居毕，自殿陛上撒包子，及成束金钗金银，俾众婢争夺。或共得彩端，即裂为二。俯拾次，多遗钗珥之属，殿上观之为笑乐。有惠捷者重负而归，亦有徒手无一物者。时盛暑，以一镀金钱于御廊得水一杯。其锡赉殊不多，破费随尽。因叹南渡后不复见此盛事。曹氏分南、北宅；祖母，北宅也，为武惠燕王五世孙。
萧注人伦
萧注，字岩夫，临江新喻人。熙宁中，上殿奏对罢，上问：“今臣僚中孰贵？”曰：“文彦博。”又问其次，曰：“韩琦。”又问：“王安石如何？”注曰：“牛形人，任重而道远。”一说裕陵问：“文彦博跛履，韩琦嘶声，何为皆贵？”注曰：“若不跛履与嘶声，陛下不得而臣。”又问：“朕如何？”注曰：“龙凤之姿，天日之表，臣无得而言。”又问：“卿如何？”注曰：“陛下以为贵则贵矣，以为贱则贱矣。”注累任边要，以知人自许。上曰：“闻卿有袁、许之学。”因问韩绛、王安石、冯京，注曰：“安石牛耳虎头，视物如射，意行直前，敢当天下大事。然不如绛得和气多，惟和气能养万物。京得五行之秀，远之若可爱，近之若廉隅。”见本传。
修图经详略
近时州郡皆修图志，志之详略，系夫编摩者用力之精粗。扬州为淮甸一都会，自唐已名繁盛。向有王观通叟，考古验今，摭事千余条，效《汴都》以为赋。今馆中及扬州有本。煇每谓建康六朝故都，又为代邸兴王之地，亦应揄扬以亚《雅》、《颂》。虽闻江宁尉崔礼者尝有此作，而文不足起其事，后未有继之者。煇尝言于故人王锡老，深以为然，且有此意。未几，锡老去为潭州之土。
雁燕
世谓雁为孤，而不曰双；燕曰双，而不曰孤。以雁属乎阳，燕丽乎阴；阳数奇，阴数耦故也。然常言“雁序”、“雁行”，盖亦有时而不孤。燕虽有“于飞”之语，古今赋咏，何尝必及于双。曰孤曰双，岂止以奇耦言之耶！
两学人物
承平时，两学作成之盛，不但英才辈出，为国之华；群居燕处，虽一时谑浪之语，人皆喜闻而乐道之。尝见前辈说数事：元祐间，敏求斋有治《春秋》陈生与宋门一倡狎。一日，会饮于曹门，因用《春秋》之文题于壁曰：“春正月，会吴姬于宋。夏四月，复会于曹。”有继其文戏之曰：“秋饥，冬大雪，公薨。”其意以谓财匮当有饥寒之厄也。此固知非典语，亦切中后生泆游迷而不返之病。
章持及第
绍圣丁丑，章持魁南省，时有诗：“何处难忘酒？南宫放榜时。有才如杜牧，无势似章持。不取通经士，先收执政儿。此时无一盏，何以展愁眉？”绍兴间，秦伯旸魁多士，汪彦章启贺其父，以“南宫进士”对“东阁郎君”，尚疑为讥己，其敢显斥如前之诗乎？韩持国维宝元间偕兄弟应进士举，预南省奏名。而下第士子有“韩家四子连名”之嘲，盖以其父忠宪公见在政路也。时殿试尚黜落，有司因故黜之。公后遂不复试，而兄弟皆再登第。故潞公荐公，谓南省曾预高荐。继历内外制，知贡举，至登门下省，不更赐出身。初亦召试玉堂，不就。公之五世孙元吉尚书，特书此于《桐阴旧话》甚详。贵游子弟，当考其素业，不应例待以膏粱。唐李德裕初不繇科甲显。
赐监生酒
元丰间，驾往国子监，出起居，有旨：人赐酒二升。诸斋往往置以益之，曰：“奉圣旨得饮。”遂自肆，致有乘醉登楼击鼓者。因是遇赐酒即拘卖，以钱均给。以是知自昔国学有酒禁也。
倭国
煇顷在泰州，偶倭国一舟飘泛在境上，一行凡三、二十人，至郡馆谷之。或询其风俗，所答不可解。旁有译者，乃明州人，言其国人遇疾无医药，第裸病人就水滨杓水通身浇淋，面四方呼其神请祷，即愈。妇女悉被发，遇中州人至，择端丽者以荐寝，名“度种”。他所云，译亦不能晓。后朝旨令津置至明州，趁便风以归。
茶器
长沙匠者造茶器极精致，工直之厚，等所用白金之数。士夫家多有之，置几案间，但知以侈靡相夸，初不常用也。司马温公偕范蜀公游嵩山，各携茶往。温公以纸为贴，蜀公盛以小黑合。温公见之，惊曰：“景仁乃有茶器！”蜀公闻其言，遂留合与寺僧。茶宜锡，窃意若以锡为合，适用而不侈；贴以纸，则茶味易损。岂亦出杂以消风散意，欲矫时弊耶？《邵氏闻见录》云：温公尝同范景仁登嵩顶，由轘辕道至龙门，涉伊水，至香山，憩石楼，临八节滩，凡所经从，多有诗什，自作序，曰《游山录》。携茶游山，当是此时。
吕申公茶罗
张芸叟云：吕申公名知人，故多得于下僚。家有茶罗子，一金饰，一银，一棕榈。方接客，索银罗子，常客也；金罗子，禁近也；棕榈，则公辅必矣。家人常挨排于屏间以候之。申公，温公同时人，而待客茗饮之器顾饰以金银分等差，益知温公俭德，世无其比。
史传是非
史传褒贬，成是败非，其来有素。人之行，孰先于孝悌。项羽欲烹太公，汉高祖发“分羹”之言，其于孝也何有？唐太宗以藩王夺长嫡，推刃同气，其于悌也何有？脱使项羽、建成有分羹、推刃之恶，史册何以书之？特高祖、太宗，功胜于德耳。
辟置幕属
建、绍兵兴日，帅臣许辟置幕属。既素为知己，其于婉画，裨助惟多。今惟四川制帅如故事，他皆命于朝，宾主邈不通情，殆与郡县官等。阃寄兵谋，无从咨访；川泳云飞，岂复有相得之乐！缓急利害，既不相及，相忘于江湖，宜也。太原名“小朝廷”，盖以得客之多。范文正公亦有言：“幕府辟客，须可为己师者乃辟之；虽朋友亦不可辟。盖为我敬之为师，则心怀尊奉，每事取法，庶于我有益耳。”庞庄敏守郓、守并，皆辟司马温公为通判。罗致大贤佽助，一时皆然。
修锁
韩魏公门人有击关夜出者，阍吏不得赂，诘旦以锁损诉于公。公曰：“锁不堪用，付市买修来！”滕达道为范文正公客，公镇南阳，每宴客，达道必出追妓。文正虽不乐，终不禁也。时谓非二公之贤，岂容不拘小廉曲谨之士。前哲宽厚类如此，是亦报杜书记平安之义。
宫人斜
唐内人墓谓之宫人斜，宫人斜见宋次道《春明退朝录》。四时遣使祭之。“唯应四仲祭，使者暂悲嗟”。令狐楚诗也。“荒凉城南奉先寺，后宫美人官葬此。角楼相望高起坟，草间柏下多石人。秩卑埋骨不作冢，青石浮屠当丘垅。家家坟上作享亭，朱门相向无人声。树头土枭作人语，月黑风悲鬼摇树。宫中养女作子孙，年年犊车来做主。废后园陵官道侧，家破无人扫陵域。官家岁给半千钱，街头买饼作寒食”。此元丰中张文潜《留题奉先寺》诗。煇季女葬临安北山僧舍，四五年来，每值春时往视，寺之两庑，皆内人殡宫。徘回次，未尝不长哦此诗也。煇复得历阳所刊唐《张文昌乐府》，《北邙山篇》云：“洛阳北门北邙道，丧车辚辚入秋草。车前齐唱《薤露歌》，高坟新起白峨峨。朝朝暮暮人送葬，洛阳城中人更多。千金立碑高百尺，终作人间柱下石。陇头松柏半无主，地下白骨多于土。寒食家家送纸钱，鸱鸢作窠巢上树。人居朝市未解愁，请君暂向北邙游。”古今名胜，赋咏孰工，览者当自得之。
独活石脾
王右军帖云：“独活无风则摇，有风不动；石脾入水则干，出水则湿。”出水则湿可见，入水则干何自知之？近年《夷坚戊志》序，其略云：叶晦叔闻于刘季高：有估客航海，不觉入巨鱼腹中，未能死，遇其开口吸水时，适木工在，乃取斧斨斫鱼。鱼觉痛，跃身入大洋，举船人及鱼皆死。或戏难之曰：“一舟皆死，何人谈此事于世乎？”颇类前说。

[book_title]卷五
陈东
陈东，字少旸，太学生。所上封事主李伯纪丞相，力诋汪、黄，建炎元年，死于应天府。被逮之际，作遗书寄其家，区处后事甚悉。死生之变亦大矣，神识殊不乱。其帖今在其外孙括苍潘景夔家。顷年，许右丞翰为作哀辞，具著本末。少旸初不识李丞相，李念伯仁因我而死，祀之家庙。同时上书被行遣者欧阳彻，抚州人。高宗临朝，尝曰：“朕即位听用非人，至今痛恨之。虽已各赠承事郎，与有服亲迪功郎一名，犹未足称朕悔往之意，可各赠朝奉郎、秘阁修撰，更与恩泽二名，拨赐官田十顷。”建炎三年，又诏：“张悫，古之遗直；陈东，忠谏而死。二人皆葬镇江府界，可令本郡致祭。”呜呼，哀恤之典至矣！少旸死之后，其家但仰给赐田。彻字德明，靖康初虏犯阙，请质二子二女而使穹庐，御亲王以归，不报。死时年三十三。又有进士徐晖，乞借官入虏奉亲王归，诏假晖通直郎往使，亦卒无闻。
兰亭序
《兰亭序》“丝竹管弦”，或病其说；而欧阳公记真州东园“泛以画舫之舟”，南丰曾子固亦以为疑。
文体二
“司马迁文章所以奇者，能以少为多，以多为少。唯唐陆宣公得迁文体。”苏子容魏公云。
“为文之体，意不贵异而贵新，事不贵僻而贵当，语不贵古而贵淳，事不贵怪而贵奇。”宋元献公序云。
夕阳楼
中山府有夕阳楼，煇出疆日，骑马自楼下过。在城之隅，规制甚小。然郑州亦有夕阳楼。临安、颍州、汉州皆有西湖；建康有赏心亭，扬州亦有赏心亭。名虽同而显晦异。尝记小词：“夕阳楼上望长安，凭栏干。”或改为“凭栏干，望长安”，谓中山夕阳楼也。沈存中云：“章华台、乾溪，亦有数处。”
重刻醉翁亭记
淮西宪臣霍汉英奏：欲乞应天下苏轼所撰碑刻，并一例除毁。诏从之。时崇宁三年也。明年臣僚论列：司农卿王诏，元祐中知滁州，谄事奸臣苏轼，求轼书欧阳修所撰《醉翁亭记》，重刻于石，仍多取墨本，为之赆遗，费用公使钱。诏坐罪。汉英遗臭万世，臣僚亦应同科。政和间，潭州倅毕渐亦请碎元祐中诸路所刊碑。从之。
大观东库
大观东库物，有入而无出，只端砚有三千余枚。张滋墨，世谓胜李庭珪，亦无虑十万斤。
蜂儿
蔡京库中，点检蜂儿见在数目，得三十七秤；黄雀鲊自地积至栋者满三楹，他物称是。童贯既败，籍没家资，得剂成理中圆几千斤。“胡椒铢两多，安用八百斛？”今古所纪一律。
徐东湖
东湖徐师川俯绍兴初繇谏垣迁翰苑，赞幾命。煇乾道丁亥在上饶，从公季子珪游，因叩家集，云诗已板行，他无存者。久而得奏议于残编断简中，猥并错乱，不可读，乃为整缀成十卷，附以杂文一卷，写以归之。公视山谷为外家，晚年欲自立名世，客有贽见，盛称渊源所自，公读之不乐，答以小启曰：“涪翁之妙天下，君其问诸水滨；斯道之大域中，我独知之濠上。”及观序《修水集》“造车合辙”之语，则知持此论旧矣。
二道人
东坡南迁，度岭，次于林麓间，遇二道人，见坡即深入不出。坡谓押送使臣：“此中有异人，可同访之。”既入，见茅屋数间，二道人在焉，意象甚潇洒。顾使臣：“此何人？”对以苏学士。道人曰：“得非子瞻乎？”使臣曰：“学士始以文章得，终以文章失。”道人相视而笑，曰：“文章岂解能荣辱，富贵从来有盛衰。”坡曰：“何处山林间无有道之士乎！”煇顷得诗话一编，目曰《汉皋》。王季羔端朝尝借去，亲为是正，亦言不知何人作。前说，《汉皋》所书也。一小说云：汉皋，张姓，不得其名。
海棠诗
东坡在黄冈，每用官奴侑觞。群姬持纸乞歌词，不违其意而予之。有李琦者独未蒙赐，一日有请，坡乘醉书“东坡五载黄州住，何事无言赠李琦”，后句未续，移时乃以“却似城南杜工部，海棠虽好不吟诗”足之，奖饰乃出诸人右。其人自此声价增重，殆类子美诗中黄四娘。
朔庭苦寒
使虏者，冬月耳白即冻堕，急以衣袖摩之令热，以手摩即触破。煇出疆时，以二月旦过淮，虽办绵裘之属，俱置不用。亦尝用纱为眼衣障尘，反致闭闷，亦除去。然马上望太行山，犹有积雪。同涂官属有至黄龙者，云燕山以北苦寒，耳冻宜然。凡冻欲死者，未可即与热物，待其少定，渐渐苏醒，盖恐冷热相激。
秀水闲居录
霅川朱鲁公丞相，著《秀水闲居录》，一编之内，于南渡诸公行事，贬驳殆无全人。其公论耶，私意耶？必有能辨之者。
名贤辈行
自昔名贤，严于辈行，尤笃通家之好。子弟见父执必拜，或立受，或答半礼，呼以排行，或称小字。书问以从表兄叔自处。尝记秦楚材内翰守宣城，一族叔见于公厅稠人中，叙至次，乃举小字以审之。今则拜礼施于显宦，则有佞贵之嫌，为父执者，亦恐凭藉而为我累，通家之契替矣。
劣丈
王元之之子嘉祐，为馆职，平时若愚呆，独寇莱公知之，喜与之语。一旦，问嘉祐曰：“外人谓劣丈云何？”嘉祐曰：“外人皆云丈人旦夕入相。”莱公曰：“于吾子意何如？”嘉祐曰：“以愚观之，丈人不若未为相为善，相则誉望损矣。”自称为“劣丈”，未之前闻。
家塾
典家塾难，其人严则利于子弟而不能久，狎则利于己而负其父兄之托。顷一巨公招客训子，积日业不进，踧踖欲退。巨公觉之，置酒，泛引自昔名流后嗣类不振，且曰：“名者，古今美器，造物者深吝之，前人取之多，后人岂应复得！”士人解悟，其迹遂安。张无垢子韶云：“某见人家子弟醇谨及俊敏者，爱之不啻如常人之爱宝，唯恐其埋没及伤损之，必欲使之在尊贵之所。故教人家子弟，不敢萌一点欺心，其鄙下刻薄，亦为劝戒太息而感诱之。此平生所乐为者。今教子弟，乃以主人厚薄为隆杀，亦可笑矣！”浑然忠厚之气，可敬而仰之。
发蒙师
或谓童稚发蒙之师，不必妙选。然先入者为之主，亦岂宜阔略。世谓《初学记》为“终身记”，盖亦此意。
渡金山
韩蕲王在镇江，一日抵晚，令帐前提辖王权至金山，仍戒不得用船渡。恳给浮环，偕一卒至西津，遂浮以渡。登岸，寺僧叵测，疑为鬼物。诘得其详。以手加额，因指适所历处，皆鼋鼉窟穴。曰：“官既不死，他日必贵。”权后果建节。
军中饮
蕲王每与军官饮，用巨觥无筭，不设果肴。王权一日窃怀一萝卜，蕲王见之，大怒曰：“小子如此口馋！”俾趋前，以手按其额，痛不可忍，随成痕肿，既乃复与之饮。二说得于权之子处智。
荐二帅
张循王罢兵柄就第，一日，秦丞相召相见，言：“有少事烦郡王，建康、镇江军皆阙主帅，请荐其人。”唯唯而退。越旬申言之，张辞以居闲之久，旧部曲不相闻，未有可荐者。秦曰：“教郡王荐翰林学士，则难；荐将帅，职也。”张逼不得已，以刘宝、王权名上。二人皆旧隶韩王军。
幸第
绍兴驾幸循王第，过午尚从容，循王再三趣巨铛辈乞驾早归内，皆莫测所以。他日，有叩之者，答曰：“臣下岂不愿万乘款留私第为荣，但幸秦太师府时，未晡即登辇。”闻者叹服识虑高远。二说得于循王之侄子安。
随侍子弟
子弟随侍父兄显宦，不患人事不熟，议论不高，见闻不广，其如居移气、养移体何。一但从仕，要当痛锄虚骄之气。昔之照壁后訾相人物、指摘仪度，见其或被上官诋诃、进退失措者，莫不群笑，声闻于外，及今趑趄客次，庭揖而升，回视照壁后窃窥者，即前日之我也。
丹砂变雉
李才元大临，元祐间知汝州，时辰州贡丹砂，道叶县，遗其二箧，乃化为二雉，斗山谷间。耕者获之。人疑其盗，县械送州。才元识其异，讯得实，始免耕者。砂能变化，可谓异矣。夫识其异，其谁嗣之？
茶山诗
“似病元非病，求闲方得闲。残僧六七辈，败屋两三间。野外无供给，城中断往还。同行木上座，相与住茶山。”乃曾吉甫侍郎诗。茶山，上饶名刹也。煇在上饶三四年，日从寓士游，遍历溪山奇胜。廖明略、徐师川、吕居仁、郑顾道、曾宏甫诸公，风流未远，邦人类能道之。煇尝欲裒集赋咏为一编，目为《玉溪唱酬》，以侈一时人物之盛，因循不克成。
封妾
“白屋同愁，已失凤鸣之侣；朱门自乐，难容乌合之人。”唐郑光镇河中，宣宗欲封其妾为郡夫人，上表辞焉，书记田绚之辞也。宣宗大喜，曰：“谁教阿舅作此好文？”左右以绚对，便欲以翰林召之，以不繇进士，遂止。今士大夫肆情昵爱，恨无自以致其上僭，肯辞朝命乎？顷年见长上说元符间章子厚作相，宗室宗景请再娶，乃以嬖妾出之于外，而托言仕族女。事闻，重黜之。得不有愧于郑光乎？
定器
煇出疆时，见虏中所用定器，色莹净可爱。近年所用，乃宿、泗近处所出，非真也。饶州景德镇，陶器所自出，于大观间窑变，色红如朱砂，谓荧惑躔度临照而然。物反常为妖，窑户亟碎之。时有玉牒防御使仲楫，年八十余，居于饶，得数种，出以相示，云：比之定州红甆器，色尤鲜明。越上秘色器，钱氏有国日供奉之物，不得臣下用，故曰“秘色”。又尝见北客言：耀州黄浦镇烧甆，名耀器，白者为上，河朔用以分茶。出窑一有破碎，即弃于河，一夕化为泥。又汝窑，宫中禁烧，内有玛瑙末为油，唯供御拣退，方许出卖，近尤艰得。
辛巳扰攘
绍兴辛巳冬，胡马饮淮，煇在建康城中。南北既交兵，捷音日驰，后生辈喜跃，独老成人有忧色，言顷岁扰攘，三镇失守，何尝不日报捷于外路。一日，传虏酋有来日早炊玉麟堂之语，闻者震骇。且日见俘获系路，气象不佳。未晡，坊巷皆执兵捍卫，如是者一月。未几，遂有“鸣镝”之变，为夷狄戒，天意也。孔常甫武仲云：石氏时，胡王死，其母囚，后又助北汉拒周，诸部力谏，而虏主强之，燕王述轧因众心弑虏主而自立。干纪妄动，其报如此。与完颜亮之事同。
李宝海道立功
李宝海道与虏人战，见其舟皆以油缬为帆，舒张如锦绣，未须臾，喷涛怒浪，卷聚一隅。此以火箭环射之，箭之所及，烟焰随发。既败，走捷以闻。遣使锡赉甚渥，赏功建节，御书“忠勇李宝”四字于金缠干旗上以宠之。
修敬祠堂
方务德侍郎，受知于张全真参政。后每经毗陵，必至报恩院张之祠堂祭奠，修门生之敬，祝文具在。洪庆善尝入梁企道阁学幕府，后守番阳，企道夫人尚在，岁时亦以大状称“门生”以展贺。士夫并为美谈。张文节知白在桑赞幕下，桑识其必贵。祥符中，文节为京西漕，桑已死，葬济州，奏乞每遇寒食至桑墓拜扫。诏可之。狄武襄青受范忠献之知，每至范氏，必拜于家庙，入拜夫人甚恭，以郎君之礼事其子弟。狄乃武将能知义不忘恩，可书也。先人云：前辈闻知己讣音，必设位以哭。东坡诗：“白酒真到齐，红裙已放郑。”谓有香泉一壶，为乐全先生服，不作乐。后汉董翊举孝廉，为须昌令，闻举将丧，解官归。唐杜审言为崔融所奖引，融死，杜为融服缌麻。裴任与郑馀庆友善，任卒，郑为行服，见孔常父《杂记》。
寿酒
洪守番江日，先人为郡幕，时祖母留乡里，洪每值正、至，必以书送寿酒，外题“状上太夫人”，凡僚属有亲者皆然。先人既以书谢，翌日再展状谢。此等礼数，度前哲常行之，特今为创见。
贯休罗汉
向见苏后湖之子扶携古画罗汉十有六入关，出以相示，且云：“家世珍藏，殆百余年。大父昔在庐山下，一日，闻山谷先生在山中，亟携画谒之，求题尊者名号。时死心禅师住归宗，一见笑曰：‘夜来梦十六僧求挂搭。’命洒扫新浴室陈焉。死心倡之，山谷书之。”扶又言：家有码碯盂，用以日饭一尊者，一失具饭，太夫人夜必梦求斋。其灵异如此。尝与友生葛庆长力赞其藏去，以俟识者。后闻归京尹赵渭师矣。继闻赵复有所献。庆长恐此画不再觌也，乃约韩体作《罗汉画记》。煇在上饶玉山，见贯休所画十六罗汉像，世传有三本，独此为真。煇不识画，未敢为然。贯休初画古罗汉止十五尊，或以为问，乃以己貌足之。
清晓图
米元晖善画，能以古为今，盖妙于薰染缣素。先人在丹徒，米尝以自画《寒林》见予，为好事者袖去。先人复得于元晖少年所作《楚山清晓图》，尝上于御府，今犹可想像为之，病懒，未暇也。
牧牛影
元晖尤工临写。在涟水时，客鬻戴松《牛图》，元晖借留数日，以模本易之，而不能辨。后客持图乞还真本，元晖怪而问之曰：“尔何以别之？”客曰：“牛目中有牧童影，此则无也。”江南徐谔得画牛，昼啮草栏外，夜则归卧栏中。持以献后主煜，煜献阙下。太宗示群臣，俱无知之者。惟僧赞宁曰：“南倭海水或减，则滩碛微露，倭人拾方诸蚌，腊中有余泪数滴，得之和色著物，则昼隐而夜显。沃焦山时或风烧飘击，忽有石落海岸，得之滴水磨色，染物则昼显而夜晦。”牧童影岂亦类此而秘其说？
王右军帖
老米酷嗜书画，尝从人借古画自临搨，榻竟，并与真赝本归之，俾其自择而莫辨也。巧偷豪夺，故所得为多。东坡《二王帖跋》云：“锦囊玉轴来无趾，粲然夺真疑圣智。”因借以讥之。旧传老米在仪真，于中贵人舟中见王右军帖，求以他画易之，未允。老米因大呼，据舷欲赴水，其人大惊，亟之。好奇喜异，虽性命有所不计，人皆传以为笑。
唾砚
曾祖殿撰，与元章交契无间，凡有书画，随其好即与之。一日，元章言：“得一砚，非世间物，殆天地秘藏，待我而识之。”答曰：“公虽名博识，所得之物真赝居半，特善夸耳。得见乎？”元章起，取于笥。曾祖亦随起，索巾涤手者再，若欲敬观状，元章顾而喜。砚出，曾祖称赏不已，且云：“诚为尤物，未知发墨如何？”命取水，水未至，亟以唾点磨研。元章变色而言曰：“公何先恭而后倨？砚污矣，不可用，为公赠。”初但以其好洁，欲资戏笑，继归之，竟不纳。陈通乱后，偕古大悲、雷琴莫知所在。米老尝有题跋云：“侍讲仁熟携顾、陆真迹、保大琴会于米老庵。”即此画，并《女孝经》是也。曾祖字仁熟，时守京口。唾砚事，吴虎臣《漫录》误书为东坡。
世德碑
曾祖视王荆公为中表，既干撰上世墓志数种，托元章书之，凡书三本，择一以入石，号《周氏世德碑》，置于杭州西湖上，文并书名“二绝”。绍兴初，某人尹京，欲磨治改刻他文。偶族叔祖元仲与之素厚，争之力，责以大义。尹曰：“初不知是公家物。”叔祖曰：“脱非某家物，介甫之文，元章之字，可毁乎？”尹谢焉。不然，危不免金石之厄。今在南山满觉院，客打碑而卖者无虚日。

[book_title]卷六
不书温成碑
仁宗御制《元舅陇西郡王碑文》，诏蔡襄书之。其后命学士撰《温成皇后碑》文，复诏以书，辞不奉诏，曰：“此待诏职也。”蔡京政和间以师臣之重撰《明节皇后墓铭》并记，书与题盖皆出于己而不知辞。近方见其墨迹于士友处，云得于鬻书者。时历七八十年尚存，许久无采取者，岂憎人憎及储胥耶？
榷酤
榷酤创始于汉，至今赖以佐国用。群饮者唯恐其饮不多而课不羡也，为民之蠹，大戾于古。今祭祀、宴飨、馈遗，非酒不行。田亩种秫，三之一供酿财面糵，犹不充用。州县刑狱，与夫淫乱杀伤，皆因酒而致。甚至设法集妓女以诱其来，尤为害教。龟山杨中立虽有是说，徒兴叹焉，曾无策以革其弊。
经总制钱
创比较酒务及收头子、牙契等钱，号“经制钱”，以助军费，宣和末陈亨伯起请也。后至绍兴五年，仿此亦收“总制钱”。初，陈经制两浙、江东，属杭州。陈通乱后，州县一切调度，悉资移用。乃增添糟酒及牙契等费充经制移用钱，至今行之。陈后知中山府，死于兵。《陈亨伯传》书收“总制钱”自翁彦国始，熊子复所著《通略》辩其误。
元祐诸公日记
元祐诸公皆有日记，凡榻前奏对语，及朝廷政事、所历官簿、一时人材贤否，书之惟详。向于吕申公之后大虬家得曾文肃子宣日记数巨帙，虽私家交际及婴孩疾病、治疗医药，纤悉毋遗。时属淮上用兵，扰扰不暇录，归之。后未见有此书。
北郊斋宫
绍圣北郊斋宫告成，卜日乘舆出观。宰执奏：“臣等愿预一观。”翊日从驾幸北郊，仪卫兵仗如金明。凌晨微风霾，即开霁。进食，召两府、亲王入受福殿。既升殿，上由东朵殿步过东西庑，行自西朵殿还御座，宰臣以下从行。降殿召赐茶，又赐香药、小团茶，卫士以下皆赐花。晚召宰执、从官赐茶于明禋殿，退，升辇还内。北郊斋宫即会圣园为之，殿门与殿皆曰明禋，明禋之后乃受福殿。受福殿凡九间，东、西两朵殿各三间，又两挟屋三间。旁各有两阁：东曰司衣，曰司饰；西曰司寝，曰司仗。后有坤珍殿，嫔御在焉。坤珍后又有水殿、池沼、园囿，皆臣寮所不到也。其西又有观谷殿，曰登成。后又有更衣殿，有便门连斋宫后。一日，宰执奏事，因言北郊特恩宣召，获与荣观。上笑曰：“殿宇亦别无华饰。”上又云：“外议谓使了多少金薄也！”故事：郊宫无屋，旋施幄，风雨不除。上命缮营。章惇以为斋宫金碧相照，非所以事天地也。上曰：“三岁一郊，次舍费缣帛三十余万，又倍之，易以屋宇，所省多矣。且斋明以事天地，而为浮侈，朕岂不知之！宫近在城外，耳目所接，何尝有此！”于是临幸，引惇遍视，上曰：“有金碧之饰乎？”惇惭谢。
卖卦陈二说
徽宗在潜邸，密使人持诞生年月，俾术人陈彦论之。彦一见，问：“谁使若来？”再三诘之，乃告以实。彦曰：“覆大王：彦只今闭铺，六十日内望富贵。”后以随龙官至节钺，其验如此。都人目曰“卖卦陈”。时又见郭天信者，亦以术显。靖康之祸，其有以炎正中否之兆告上者乎？时识者皆知必致夷虏乱华，不谓如是之速，如是之酷！
一说：端邸闻相国寺陈彦明数学，谈禄命如神，令人持生年密问之，彦乃屏人告以“大横”之兆，且云事应在两月后，至期果验。初欲官以京秩，继乃补西班，积官至节钺。政和全盛时，或云彦尝以运数中微密告于上，徽宗为作石记，埋宣和殿下。又云彦亦有兄为辟雍士。前后二说不同，乃并书之。
上元二诗
东坡《上元诗》：“前年侍玉辇，端门万枝灯。璧月挂罘罳，珠星照觚棱。去年中山府，老病亦宵兴。牙旗穿夜市，铁马响春冰。今年江海上，云房寄山僧。亦复举膏火，松间见层层。散策桄榔林，林疏月鬅鬙。使君置酒罢，箫鼓转松陵。狂生来索酒，一举辄数升。浩歌出门去，我亦归瞢腾。”王初寮履道《象州上元诗》：“二年白玉堂，挥翰供帖子。风生起草台，墨照澄心纸。三年文昌省，拜赐近天咫。红蓼朌御盘，金幡袅宫蕊。晚为日南客，环堵隐乌几。朝来闻击鼓，土牛出城市。幽怀不自闲，欲逐春事起。安得五亩园，种蔬引江水。”二篇之诗，先后而作，何语意切类如此。煇在番江，于初寮孙稷处得公自监大名仓洎被遇登两地、建节帅燕遗文未板行者，如《睿谟殿曲宴》及《赏橘》律诗各百韵，铺张太平盛事，皆在焉。亦尝见《立春》诗墨迹于洪成季尚书家。
初寮曲宴百韵
初寮进《曲宴诗》，序云：“臣比蒙圣恩，召赴禁殿曲宴。其日，垂拱奏事，退俟于睿谟外次，花巾丝履，进自东序，促武再拜，升即坐席。女乐数千陈于殿廷南端，袍带鲜泽，行缀严整。酒行歌起，音节清亮，乐作舞入，声度闲美，俱出于禁坊法部之右。于时腊雪新霁，风日研暖，已作春意。御榻之前有宝槛，植千叶桃花，陛下指示群臣曰：‘杪冬隆寒，花已盛开。’于是皆顿首曰：‘陛下神圣，能回造化，草木实被生成之赐，乃先时呈瑞，以悦圣情。’日既中仄，甫毕初筵，有旨许登景龙楼，由穆清庑外阁道以升。东望艮岳，松竹苍然；南视琳宫，云烟绚烂。其北则清江长桥，宛若物外。都人百万，遨乐楼下，欢声四起，尤足以见太平丰盛之象，群臣颂叹久之。既夕，复诏观灯于穆清，遂侍宴于平成，万炬层出，弥望不极，如星挂空，而光彩动摇于云海涛波之上。户牖、屏柱、茶床、燎炉，皆五色琉璃，缀以夜光火齐，照耀璀璨，纵观环绕，则又睹合宫萧台，崇楼杰阁，森罗布濩。群臣心目震骇，莫有能测其机缄制作之妙。已而陪从天步，至会宁殿，琼铺珠箔，合沓炳焕，其所陈则虞御名音同。夏鼎，商盘纪甗，龙文夔首，云雷科斗，真若邃古三代之物。陛下既御黼坐，亲取宝器，酌酒临劝，命宫嫔奏细乐于前，玉食嘉果，南珍海错，手自分赐。载色载笑，雍容无间。群臣饮德，莫不沾醉。夜分乃散，归路观者如堵。他日称谢，陛下申谕一二辅臣，俾作诗以纪，而臣安中预焉。臣猥以凡材，蒙陛下亲擢，备位政府，曾未阅月，有此非常之遇。形容颂述，虽无诏音，犹当自效。惟是钧天帝所，昔人梦寐或有形开而悟，想象莫及；而臣今者身历邃严，目击奇胜，顾尝以文字误被圣奖，且面命之，其荣至矣。”后尚有二十余字，常词也。书之以见国家闲暇，湛露惠慈之盛。《赏橘》之序亦若是焉。曾端伯得于李汉老之子，《曲宴诗》乃其父所作；刘季高云乃王履道也。曾亦疑焉。以此序考之，何疑之有！
符离府库
隆兴改元夏，符离之役，王师入城，点府库，有金一千二百两，银二万两，绢一万二千匹，钱二万五千贯，米、豆共六万余石，布袋十七万条。见《符离记》。
外国章表
外国表章类不应律令，必先经有司点视，方许进御。宝元间，遣屯田员外郎刘涣奉使唃厮啰，番中不识称朝廷，但言“赵家天子”及“东君”、“赵家阿舅”，盖吐蕃与唐通姻，故称“阿舅”，至今不改。政和间，从于阗求大玉，表至，示译者，方为答诏。其表有云：“日出东方、赫赫大光、照见西方五百里国、五百国内条贯主黑汗王，表上日出东方、赫赫大光、照见四天下、四天下条贯主阿舅大官家：你前时要者玉，自家甚是用心，只为难得似你底尺寸，自家已令人两河寻访，才得似你底，便奉上也。”元丰四年，于阗国上表称“于阗国偻㑩大福力量知文法黑汗王，书与东方日出处大世界田地主汉家阿舅大官家”云云，如此等语言，恐藩服自有格式。
玛瑙
政和三、四年间，府畿、汝蔡之间所出玛瑙，尚方因多作宝带、器玩之属。至宣和以后，御府所藏往往变而为石，成白骨色，悉为弃物，民间有得之者。竟莫测所以，特纪异尔。
不除太常卿
绍兴间，张扶少持繇右正言除太常卿。翌日，宰执奏太常卿班高，故事不除，改国子祭酒。时祭酒虚位亦久，前驺接呼，赴监供职。学前居民惊惧，曰：“官来捕私酒！”传以为笑。元丰改官制，谏议大夫换太中大夫，前呵曰：“太中来！”都人骇避曰：“大虫来！”则知前已有此说。
养生修身
“神虑淡则血气和，嗜欲胜则疾疹作。”唐处士张皋云。是为养生之要。范忠宣公亲族间子弟有请教于公者，公曰：“惟俭可以助廉，惟恕可以成德。”是笃修身之要。皆可铭于坐右。
煇僦居毗陵，屋后临河，地无尺许，俾仆治篱，方埋柱去浮土，见成贯小钱，止露四镮于外，仆亟手之，仅得十三，余随缩入地。仆复运锄，了无一物。信知无妄之财，不容辄取。十三钱置于佛室，寻失所在。昔洛中第宅求售，评直外复索掘屋钱，盖其下多有宿藏。张文孝右丞买宅，既偿其贾，复随所索与之。迨入宅，掘地得一石匣，刻镂甚工巧，中有黄金数百两，正酬售屋之直。
大理伪贡
曾祖侍绍圣经筵，至政和五年，以右文殿修撰知桂州。时归明人观察使黄璘措置广西边事，招徕大理国进奉，朝廷疑之，下本路帅臣究实。曾祖抗章言伪冒，忤蔡京意，乃落职宫祠。宣和改元，事白，黄璘得罪。御笔：“周禾旁立里。首言其伪，责命改正，与理元断月日。”绍兴三年，宰执进呈广西宣谕明橐奏大理国进奉及卖马事，高宗曰：“遐方异域，何由得实，彼云进奉，实利于贾贩。进奉可勿许，令卖马可也。”宰臣奏：“异时广西奏大理入贡事可为鉴，当日言者深指其妄，黄璘以是获罪。”盖谓是也。当亦载于《国史》。
送邹道乡
右正言邹公浩因言事贬谪，蔡卞奏乞治浩亲旧送别之罪。哲宗不从，三次坚请，乃置狱。谏议龚公夬云：“周某与方天若私论邹浩事，某以为难。天若非之，遂以语蔡京，京遽以闻，由是某等得罪。自尔，附会之人肆为攻讦，立起犴狱，多斥善士，天下冤之。皆京与天若为之也。盖某与京始善而终睽，故京私欲报之。”龚之谏疏，大略如此。以是知曾祖忤京，大理事特其一耳。故当京、卞用事日，一斥不复，而终外补云。
御炉炭
南渡后，有司降样下外郡，置御炉炭胡桃纹、鹁鸪色者若干斤。知婺州王居正论奏，高宗曰：“朕平居，衣服饮食且不择美恶，隆冬附火，止取温暖，岂问炭之纹色也！”诏罢之。宣和间，宗室围炉次索炭，既至，诃斥左右云：“炭色红，今黑，非是！”盖常供熟火也。以此类推之，岂识世事艰难。
江岸
钱唐边江土恶不能堤，钱氏以薪为之，水至即溃。皇祐中，工部郎中张夏出使，置捍江兵五指挥，专采石增修，众赖以安。邦人为之立祠，朝廷嘉其功，封宁江侯。有功于民则祀之，吴儿奉尝，其有替乎？
竹笼石
又一说：以竹笼石，丁晋公主之；易以薪土，陈文惠公之议。丁黜其说。徙公他官，而笼石为堤，岁功不成，民力大困。卒用公议，堤乃立。文惠在滑州，亦尝筑长堤以御决河，人德之，号“陈公堤”。
丙午年入吴蜀
煇尝过庭，闻祖父奉直得于陆农卿左丞：欧阳文忠公有一记事册子，亲题：“丙午年不入蜀则入吴。”后见洪成季文宪公之孙，言文宪尝问邵泽民：“康节知数，公所闻如何？”曰：“无他语，临终但云：丁未岁子孙可入蜀。”然建炎初吴地亦不免被兵，独西蜀全盛，迄今为东南屏蔽，益信斯言。康节先天之数，世可希万一耶？
舅姑
《春秋传》曰：“秦晋二国继世通婚，所娶之女非舅即姑，故曰舅姑。”《白虎通》曰：“尊之如父，非父，舅也，恭之如母，非母，姑也。”广川王去疾幸姬陶望卿歌曰：“背尊章，嫖以忍。”“尊章，犹言舅姑也。”见《前汉书》。
郎潜
“郎潜”出张平子《思玄赋》：“尉厖眉而郎潜兮逮三叶而遇武，。”绍兴间某自郎迁卿，，久次，以启投秦丞相，有“郎久潜于省闼，卿尚少于朝班”之句，秦虽极称赏，竟不克入从。
贫富受赐
“贫人、富人并为客，受赐于主人，富人不惭，贫人常愧者，富人有以效之，贫人无以复也。”以此论之，自昔交际之礼，亦贵夫往返。见王充《论衡》。
苏林交情凶终
林文节子中，以启贺东坡入翰苑曰：“父子以文章名世，盖渊、云、司马之才；兄弟以方正决科，迈晁、董、公孙之学。”其褒美如此。后草坡责惠州告词云：“敕具位轼：元丰间，有司奏轼罪恶甚众，论法当死，先皇帝赦而不诛，于轼恩德厚矣。朕初即位，政出权臣，引轼兄弟以为己助。自谓得计，罔有悛心，忘国大恩，敢肆怨诽。若讥朕过失，何所不容；乃代予言，诬诋圣考。乖父子之恩，害君臣之义。在于行路，犹不戴天；顾视士民，复何面目！以至交通阉寺，矜诧幸恩，市井不为，搢绅共耻。尚屈彝典，止从降黜。今言者谓某指斥宗庙，罪大罚轻，国有常刑，朕非可赦。宥尔万死，窜之远方。虽轼辩足以饰非，言足以惑众，自绝君亲，又将奚憝？保尔余息，毋重后愆。可责授宁远军节度副使，惠州安置。”极于丑诋如此。坡初擢右史，白宰相，谓林同在馆，年且长，除不当先，林乃继除记注。后又为杭州交承，有三帖论开湖赈荒，浙东仓司石刻在焉。
遗留物
显仁上仙，遣使告哀北虏，并致遗留礼物：金器二千两，银器二万两，银丝合十面，各实以玻璃、玉器、香药，青红拈金锦二百匹，玉笛二管，玉觱篥二管，玉箫一攒，象牙拍板一串，象牙笙一攒，缕金琵琶一副，缕金龟筒嵇琴一副，象牙二十株。时宗枢持节以往，次燕之二日，中贵人至馆，密饷金澜酒二尊，银鱼、牛鱼各一盘，尊、盘皆金宝器，并令留之。伴使致词竦贺，馆人以手加额上，谓前此未有，为特礼也。
虏庭玉钱
宣和五年，既从金人乞盟之请，明年，遣秘书省校书郎卫肤敏假给事中往贺虏酋生辰，竣事而旋。常赆外，别赠使介各一玉钱，虏主即宴坐起，离席躬奉之。左右传观，皆惊愕太息。钱之制如今之大者，其文皆蕃书，不可识，不知为何，礼重如此。时虏已萌寒盟，开兵端，岂虞我或觇其国，故外示厚礼，俾叵测欤？钱今藏卫氏。
审察
监司、郡守，岁荐所部吏关升磨勘，朝廷视为常式，第付铨曹施行，初不加省。间有特荐者，未即召对，及有升擢，则降审察之命。所谓审察者，审其人才，察其行谊。施于其职，可也；若山林隐遁之士，当路或以名闻，其肯冒昧而来，待人进退乎？绍兴三年，徐东湖以遗逸荐苏后湖，诏俾赴中书审察，苏力辞，乃得请。苏既辞审察之命，乃降以礼遣赴行在引见上殿指挥，卒辞之。
正身出头
后湖公隐居求志，高蹈一世，绍兴初屡征不起，仆辈见使者沓至，窃相语曰：“官中须要秀才正身出头。”
冷茶
强渊明帅长安，来辞蔡京，京曰：“公至彼且吃冷茶。”盖谓长安籍妓步武小，行迟，所度茶必冷也。初不晓所以，后叩习彼风物者方知之。又文勋除福建漕，陛对，翌日，上问辅臣：“记得有艺？”盖记其工篆学也。章申国对云：“会舞旋。”上遽云：“如此岂可使一路！”遂罢。“冷茶”、“舞旋”，皆非国论所宜及。顷得一小说，书王黼奉敕撰《明节和文贵妃墓志》云：“妃齿莹洁如水晶，缘常饵绛丹而然。”又云：“六宫称之曰‘韵’。盖时以妇人有标致者为‘韵’。”煇曾以此说叩于宣和故老，答曰：“虽当时语言文字间或失持择，恐不应直致是亵黩。然‘韵’字盖亦有说：宣和间，衣着曰‘韵缬’，果实曰‘韵梅’，词曲曰‘韵令’，乃梁师成为郓邸倡为此谶。时赵野春帖子亦有‘复道密通蕃衍宅，诸王谁似郓王贤’，亦迎合之意也。”
阚亡投刺
正、至交贺，多不亲往。有一士令人持马衔，每至一门撼数声，而留刺字以表到。有知其诬者，出视之，仆云：“适已脱笼矣。”吕荥阳公言：“送门状习以成风，既劳于作伪，且疏拙露见为可笑。”司马温公自在台阁时不送门状，曰：“不诚之事，不可为也。”“脱笼”亦为京都虚诈闪赚之谚语。
禁苑花竹
宣和间，钧天乐部焦德者，以谐谑被遇，时借以讽谏。一日，从幸禁苑，指花竹草木以询其名。德曰：“皆芭蕉也。”上诘之，乃曰：“禁苑花竹，皆取于四方，在涂之远，巴至上林，则已焦矣。”上大笑。亦犹“锹、浇、焦、烧”四字之戏：掘以锹，水以浇，既而焦，焦而烧也。其后毁艮岳，任百姓取花木以充薪，亦其谶也。
东西园
蔡京罢政，赐邻地以为西园，毁民屋数百间。一日，京在园中，顾焦德曰：“西园与东园景致如何？”德曰：“太师公相，东园嘉木繁阴，望之如云，西园人民起离，泪下如雨。可谓‘东园如云，西园如雨’也。”语闻，抵罪。或云：一伶人何敢面诋公相之非，特同辈以飞语嫁其祸云。
遇郊任子
正郎初遇郊，止得荫子，不及他亲，法也。元祐中，黄鲁直应任子，特请于朝，舍子而先侄，后遂为例。东坡荐黄自代之词：“瑰琦之文，妙绝当世；孝友之行，追配古人。”今士夫当郊，该荫补而累奏其子者有之。

[book_title]卷七
生日押赐
王荆公当国，值生日，差其子雱押送礼物。雱言：“例有书送物，阁门缴，申枢密院取旨，出札子许收，乃下榜子谢恩。缘父子同财，理无馈遗，取旨谢恩，一皆作伪。窃恐君臣父子之际，为礼不宜如此。乞自今应差子孙弟侄押赐，并不用此例。”从之。至当之论，后皆遵行。顷见老先生言： 此出荆公意，奏检亦公笔，特假雱名尔。雱字元泽。大观元年诏：“赐使相以上生日器币，故事止差亲戚，殊失宠遇大臣之意。自今取旨差官。”
洮河开边
元泽年十三，得秦州卒言洮、河事，叹曰：“此可抚而有也。使夏人得之，则吾敌强而边受患博矣。”其后王韶开熙河，盖取诸此，靖康沧海横流之变，萌于熙宁开边。书生轻锐谈兵，贻天下后世祸患，可胜慨哉！
丈人
《蜀先主传》载汉献帝舅车骑将军董承之语，裴松之注：“按：汉灵帝母董太后之侄，于献帝为丈人。盖古无丈人之名，故谓之舅也。”后呼丈人为“外舅”，其本此乎？然《汉·匈奴传》书且鞮单于云：“汉天子，我丈人行。”若曰此语止为尊老言，非专指妻之父则可；若谓古无丈人之名，后学窃有疑焉。泰山亦有丈人峰，故俗于妇翁有“泰山”之呼。
生而富贵
生而富贵，穷奢极欲，无功无德而享官爵，又求长寿，当如贫贱者何？若又使之永年，为造物者无乃太不均乎？履富贵者，其可不思持之以德！
汴河遗物
靖康乱后，汴河中多得珍宝，有获金燎炉者。以尚方物，人间不敢留，复归官府。扬州仓卒南渡，扬子江中遗弃物尤多。后镇江渔户于西津沙际，有得一囊北珠者。太平兴国中，郑州修东岳庙，穿土得玉杵臼以献，亦五代乱离时之物。金玉没于地中，盖亦有时而复出。
恩科议姻
朴樕翁《陶朱集》载：“闽人韩南老就恩科，有来议亲者，韩以一绝示之：‘读尽文书一百担，老来方得一青衫。媒人却问余年纪，四十年前三十三！’”朴樕，单父人，尝宦于政、宣间。或云陈君向也。
曹武惠下江南
曹武惠彬下江南，副帅欲屠城，曹力止之，曰：“此已降，不可杀。”曹后梦一神人告之曰：“汝能全江南一城人，帝命赐汝城中人为汝子孙。”故其后繁盛，今虽湮微，犹应出两府。曹泳景游尝语此，两府其自期耶？煇家远祖，国初知江州，属曹翰屠城之初，遗骸遍野。乃对庐山作万人冢，仍自为记。德既及于枯骨，或谓后嗣当有阴报。有相先墓者，言亦当出神仙。高叔祖讳恪字执礼，第四十五，治《易》甚精，早魁乡荐，一旦舍去。传道于徐神翁，自称赤局先生，灵异不可具述。乡人敬之。但曰周先生，家绘其像。神翁书赞云：“周四十五，衣破不补；土木形骸，神气可取。”宣和诏，不起，锡守静处士之号。群从记其事迹甚详，兹不具载。虏犯淮甸，亦知守静名，不犯其室。建炎末，尸解去。其隶仲大亦得道，有一皮箧无底，取钱常不竭。后随先生羽化。
阳关数条
阳关，去长安一万里，汉将杨兴败走出此关，因以为名。长安城东，出南头名霸城门，俗以其色青，名曰青门。见《三辅黄图》。范睢曰：“秦北有甘泉宫。谓其下有甘泉水。”见《战国策》。邯郸属磁州。邯，山名；郸，尽也，言邯山至此而尽。以城郭字皆从邑，故作“郸”。见《寰宇记》。金城郡，一曰筑城得金，一曰取其坚固，一曰以郡在京之西，金，西方之行。望都，谓登尧山见都。酒泉，谓泉如酒。并见《地里志》。此数条，皆因人有问，检示之，非特出也。
交印避忌
正、五、九，仕宦者不交印，俗忌牢不可破，初不知为藩镇开府，犒劳将佐，宰杀物命设。恐伤物命固然，何独此三月？岂以浮屠氏谓此九十日为斋素月耶？不经之甚。御笔除擢，无非日下供职，何尝问日辰利不利。或曰： 历日上所书黄道，假也；君命到门，真黄道也。
常平
常平备凶荒，立法甚严，而米斛有以陈易新之条，州郡恃以借兑。先人任信幕，后守不偿前欠，一旦漏底，官吏并送邻州勘鞠。先人亦坐失于催促拨还，科公罪笞，不理遗阙。二十年后，因同时坐累，该改秩，为铨曹留难索案。至朝廷时，宗衮益国公参大政，从容见语：“近见先丈常平伏辩，既不曾佥书，何亦被鞠？”煇因言州郡刑狱冤滥，有司以被朝命，虽知不曾着字，盖亦行三问，岂容不承？罪及无辜，大率类此。退而思之，先人尚无恙，或陷深文，固可雪理于今日矣。自昔初除执政，例荐所知三两人。建康王元枢初得政，首以先人名闻，乃自临安管库除江东漕司干官。见次一任，屡更使长，皆欲发文字，力辞之。竟终于选调。
四路墨宝
煇尝于郑旸叔霭家得荆、襄及川、蜀四路金石刻，目为“五路墨宝”。郑既录碑之全文，刓泐者缺焉，且附己说。欧阳《集古》考究未备者，间有辨正。类为数巨帙，考证良备，悉上秘府。其副因借留数月归之。第录其目并其说，前后亦得其汉刻十数种。旋为亲党沈虞卿取去。郑乃同州死事骧之子，绍兴间尝历四川监司。其子忱德云：在蜀日，李公仁甫久相从，于墨宝订正有助焉。且出数小纸细书，皆李订正之语。前汉碑固多，晋碑亦绝少，盖晋制三品方许立碑。
秦汉碑刻
曾大父喜蓄古刻，承平时盖亦易致，士大夫不甚秘惜。兵火后，散失一无遗者。刘季高侍郎尝语先人：顷年蒙嘉其好古，辍赠甚多，皆秦、汉间物，在今日为艰得。语次亦尝询其名件，岁久复忘之。
没字碑
绍兴九年，虏归我河南地。商贾往来，携长安秦汉间碑刻，求售于士大夫，多得善价。故人王锡老，东平人，贫甚，节口腹之奉而事此。一日，语共游：“近得一碑甚奇。”及出示，顾无一字可辨，王独称赏不已。客曰：“此何代碑？”王不能答。客曰：“某知之，是名‘没字碑’，宜乎公好尚之笃也！”一笑而散。
玛瑙盘
唐裴行俭破外国，得玛瑙盘，广三尺，出以示将士，为军吏捧盘升阶，跌而碎之。叩头流血请罪，行俭笑曰：“尔非故为，何罪？”国朝韩魏公得二玉杯、玉盘，觞客次，籍以锦，置于案，为执事者触案，碎于地。非但一时略不变色，竟无追惜之意。与夫吕文靖俾小姬擎宝器入书室，故戒及门若足踣而仆，试诸子度量。古今之事，若合符节。
坡教作文
东坡教诸子作文，或辞多而意寡，或虚字多实字少，皆批谕之。又有问作文之法，坡云：“譬如城市间种种物有之，欲致而为我用，有一物焉，曰钱。得钱，则物皆为我用。作文先有意，则经史皆为我用。”大抵论文以意为主。今视坡集诚然。
石林三戒
叶少蕴云：“某五十后不生子，六十后不盖屋，七十后不作官。”然晚年以子舍之多，不免犯六十之戒，屋成而公死矣。二事得于洪庆善。
吉阳风土恶弱
从叔其乂守吉阳，到官，书报：“此行再涉鲸波，去死一间。抵郡，止茅茨散处数十家，境内止三百八户，无市井。每遇五七日，一区黎洞贸易，顷刻即散，僚属一二，皆土著摄官，不可与语。左右使令辈，莫非贷命黥卒，治稍严，则为变不测。地炎热，上元已衣纱。果实多不知名，瓜大如斗瓶。但有名香异花，此外色色无之。东坡言昌化不类人境，以吉阳视之，犹为内郡，不但饮食不具、药石无有也。”又书云：“一日出郊，见横巨木于地，上有穴，覆以板，泥封甚固。叩从者，不肯言，再三诘之，方言：前政某殁于此，属无周身之具，用此殓殡。或扣：有巨木，何无板？答以素无锯匠。”后知因此感动，得疾丐归。行至琼管，竟殂。三女继亡，诸丧皆寄湖广不得归。备书之，为行险远宦者之戒。《南海录》言：南人送死者无棺椁之具，稻熟时理米，凿大木若小舟以为臼，土人名“舂塘”。死者多敛于舂塘中以葬。士夫落南，不幸而死，曾不得六尺之棺以敛手足形骸，诚重不幸也！
曹王母
唐太宗立皇子明为曹王，母杨氏，巢剌王妃也，有宠于上。文德皇后崩，欲立为后。魏郑公谏曰：“陛下方比德唐、虞，奈何以辰嬴为累？”虽从谏而止，迹可掩乎？不能正之于始，其后高宗之于武后，明皇之于杨妃，顾传家法，不以为恶。若郑公之敢谏，孰能继之？
唐帝像
舅氏张必用，家藏唐诸帝全身小像，乃蜀中名笔。巾裹红袍，年祀悠远而色不渝。独明皇像别为一帧，幅巾跨马，左右侍卫单寡，有崎岖涂路之状，题云《幸蜀图》。然僖宗亦尝幸蜀，未知孰是。蔡《铁围山记》，书徽宗尝以小李将军《唐明皇幸蜀图》一横轴赐阁下，臣下观者窃谓非佳兆。世所传，其摹本欤？
卧榻缕金
天圣七年，诏士庶僧道不得以朱漆床榻。至宣和间，蔡行家虽卧榻亦用滴粉销金为饰，赵忠简公亲见之。其奢俭不同如此。
葛公坐亡
先人任江东漕幕，与葛公谦问为代，文康公孙也，魁然重厚古君子。宦情世故，皆应以无心，文采外深契禅悦。后倅毗陵，遇煇以通家子弟。一日，见语：“人生腊月三十夜，要当了了，方见平生着力处。”始意如平时举葛藤尔。别数年，公守临川，一日，属微疾，忽索笔书偈曰：“大洋海里打鼓，须弥山上闻钟；业镜忽然扑破，翻身透出虚空。”召僚吏示之曰：“生之有死，如昼之有夜；无足怪者。若以道论，安得生死；若作生死，会则去道远矣。”语毕，端坐而逝。笔势遒劲，其家版行。超脱如此。东坡论陶渊明云：“出妙语于纩息之余，岂涉生死之流哉！”煇于葛亦云。葛名郯。
僧谭祸福
丙午、己亥、壬戌、乙巳，煇命之八字也。顷遇一老僧谈五行，见语：“若非乙巳，不至今日；若无壬戌，不致竟老穷薄。退神用事，多失机会。然福不成福，祸不成祸，所得者寿数差永。”淳熙戊申，居都下。除夕，有二辈伪传亲知言至门，出见觉非，忽言奉圣旨追对公事。时以永嘉林氏争分，方兴制狱，初不持文引，乃随以往。中无所慊，神色泰然如常。至府治门外，坐于一室。后知为总辖房。已见灯，二辈后知为府皂。询扣年甲、乡贯、来历，往返者五六。乃云不敢久留，再三摧谢，送出门。盖悟其非也。一时叵测。既归，议诉于府尹赵子和。尹云制院谬误，所谓总辖使臣者，亦宛转致恳，谓已科决元所遣之吏。盖本逮永嘉周和泰，“错认颜摽作鲁公”也。亲旧见晓，既京尹护失，孰信其枉？后两日，制狱事亦已。复自念，与传记所书入冥误追放还境界无异，特幽明殊涂尔。平生横逆，莫此为甚。当是时，庙堂禁从，有知己闻之，第骇愕而已。己酉终岁，灾屯无所不有，特未溘然，又留残喘。至今事定，却有风声鹤唳之警。虽云气数实使然，益信老僧“祸不成祸”之说，且为官府追逮不审之戒。
大暑去酷吏
尝闻范鲁公质暑中所执扇，偶书“大暑去酷吏，清风来故人”两句于其上。或见之，言曰：“世之酷吏、冤狱，何止如大暑也！公他日当深究此弊。”公后见周祖，首建议律条繁广，轻重无据，吏得以因缘为奸。周祖特诏详定，是为《刑统》。州县司刑宪者，若人人以鲁公存心，尚何酷吏、冤狱之为惧！
僧道数
道士一万人，僧二十万人，乃绍兴二十七年礼部见注籍之数。时未放行度牒，迨今三十余年，其复有所损益欤？绍兴间，福建大刹有申所属，谓积下度僧钱若干，乞备申举以献助，乞量给度牒三两道。盖尝试也。时议者谓宜依所请，第令具戒腊最深者三五辈以闻，并与师号，以伐其谋。淳熙间，执政进呈江州置驻泊军，因依赵雄奏：昨已准宣谕卖度牒非佳事，今湖广总领所岁有给降度牒定数，不知绍兴年间不曾给降，亦自足用。岂绍兴间未有江州军耶？雄奏：今契勘江州军，自绍兴三十年创置，以万人为额，度牒初未行也。上曰：“待以示三省，朕不欲给降度牒，当渐革之。”张孝祥建议：自恭人至孺人，邑号分等第立价，许贵家妇女及妾投名书填，则数百千万不日可办。于以佐国用，较以度牒，生齿不削，户口不耗，仍不为民之蠹。虽曰得策，终以鬻爵以诱妇人，名器轻假，而不果行。
钱谱
煇家旧藏《历代钱谱》十卷，乃绍圣间李孝美所著，盖唐人顾烜、张台先有纂说，孝美重修也。周、秦后钱之品样，具著于帙，是特见于形似尔。亲党洪子予，收古泉币数十百种，自虞、夏以降，一无遗者。每出示坐客，道所以然，皆有依据。大抵古钱轮郭皆重厚，叩之有声。虽王莽小钱，名径六分、重一铢，然亦不致轻薄。岂上古鼓铸但求精致，初不计铜齐耶？洪死，尝叩其子，云：“悉举入棺矣。”或言其家虑为势力者攘取，故为之辞。
顺天得一
元丰间，庞懋贤元英为主客郎，尝著《文昌杂录》，内一条，以不知“得一顺天钱”铸于何代为言。书成后，又言：“近得于朝士王仪家有《钱氏钱谱》，乃史思明所铸，初以‘得一’非长祚之兆，乃改‘顺天’。”煇于洪氏见二钱，文皆汉隶，径寸四分，以一当“开元通宝”之百，而李谱复云：“思明销洛佛铜所铸，贼平无所用，复以铸佛。今所余，伊、洛间甚多。”视钱之谱为详。以是知诚有益于未闻，好事者当裒诸家所谱，更考近世圜法沿革，萃为一帙，板行于世，不亦善乎！
王言有疑
尝得一告词云：“朕眷礼勋臣，既极异姓王之贵；疏恩私室，并侈如夫人之荣。以尔修态横生，芳性和适，会膺无恤之贵，终隆络秀之家。爰锡命书，靡拘常典。用肇封于大郡，俾正位于小君。往服宠光，益循柔履。”绍兴间，权外制某人行。“如夫人”及“修态横生”，或者于王言有疑。时勋臣嫡室尚在，“正位小君”之语亦有疑。
宰辅年甲
国朝宰相文潞公丙午生，元祐元年平章事，未有踵其后者；范丞相己卯生，建炎四年平章事，未有处其先者。
名公下世
自昔名公下世，太学生必相率至佛宫荐悼。王荆公薨，太学录朱朝伟作荐文，以公好佛，其间多用佛语。东坡讣至京师，黄定及李豸皆有疏文。门人张耒时知颍州，闻坡卒，出己俸于荐福禅寺修供，以致师尊之哀。乃遭论列，责授房州别驾，黄州安置。虽名窜责，馨香多矣。山谷在南康落星寺，一日凭栏，忽传坡亡，痛惜久之。已而顾寺僧，拈几上香合在手，曰：“此香匾子，自此却属老夫矣。”岂名素相轧而然，或传之过？
使高丽
宣和奉使高丽，诏路允迪、傅墨卿为使介，其属徐兢，仿元丰中王云所撰《鸡林志》为《高丽图经》，考稽详备，物图其形，事为其说，盖徐素善丹青也。宣和末，先人在历阳，虽得见其图，但能抄其文，略其绘画。乾道间刊于江阴郡斋者，即家间所传之本。图亡而经存，盖兵火后徐氏亦失元本。《鸡林志》四十卷，并载国信所行遣案牍，颇伤冗长。时刘逵、吴拭并命而往，是行盖俾面谕高丽国王颙云：“女真人寻常入贡本朝，路由高丽。如他日彼来修贡，可与同来。”颙云：“明年本国入贡时，彼国必有人同入京也。”海上结约，兹为祸胎。
刘莘老诗
刘莘老丞相工诗，送安厚卿二人使高丽云：“杳杳三韩国，煌煌二使星。海神无暴横，天子有威灵。”时以为绝唱，后四句不传。
杀鼋
熙宁中，侍禁孙勉，监澶州堤，见一鼋自黄河顺流而下，射杀之，继而暴卒。入冥为鼋诉，当偿命。殿上主者乃韩魏公，勉实故吏，乃再三求哀。公教乞检房簿，既至阴府，如所教，以尚有寿十五年，遂放还。《韩魏公别录》所书，其略如此。《魏公家传》则云：右侍禁孙勉，监元城埽，埽多垫陷，费工料。勉询知有巨鼋穴其下，乃伺出射杀之。数日，勉方昼卧，为吏追去：“有鼋诉，当往证之。”既至一宫阙，守卫甚严，吏云：“紫府真人宫也。”勉仰视，真人乃韩魏公也，亟俯伏诉。公微劳之曰：“汝当往阴府证事乎？”勉述杀鼋事，公取黄诰示之，谓曰：“鼋不与人同，彼害汝埽，杀之，汝职也。”遣之使去，出门遂寤。事既播扬，神皇谓辅臣曰：“闻说韩琦为真人事否？”皆曰：“未之闻也。”上具道所以，咨嗟久之。二说不同，当以《家传》为正。又一说： 政和间，方士王老志语公之子吏部侍郎粹彦曰：“紫府真人乃阴官之贵，未为天仙。”又云：“公亦尝为十华真人下侍者。”粹彦曰：“然。”

[book_title]卷八
中兴颂
浯溪《中兴颂碑》，自唐至今，题咏实繁。零陵近虽刊行，止会粹已入石者，曾未暇广搜而博访也。赵明诚待制妻易安李夫人，尝和张文潜长篇二，以妇人而厕众作，非深有思致者能之乎？“五十年功如电扫，华清花柳咸阳草。五坊供奉斗鸡儿，酒肉堆中不知老。胡兵忽自天上来，逆胡亦是奸雄才。勤政楼前走胡马，珠翠踏尽香尘埃。何为出战辄披靡？传置荔枝多马死，尧功舜德本如天，安用区区纪文字！著碑铭德真陋哉！乃令神鬼磨山崖。子仪光弼不自猜，天心悔祸人心开。夏、商有鉴当深戒，简策汗青今具在。君不见当时张说最多机，虽生已被姚崇卖！”“君不见惊人废兴传天宝，《中兴碑》上今生草！不知负国有奸雄，但说成功尊国老。谁令妃子天上来，虢秦韩国皆天才。花桑羯鼓玉方响，春风不敢生尘埃。姓名谁复知安史，健儿猛将安眠死。去天尺五抱瓮峰，峰头凿出开元字。时移势去真可哀，奸人心丑深如崖。西蜀万里尚能反，南内一闭何时开？可怜孝德如天大，反使将军称好在。呜呼！奴辈乃不能道辅国用事张后尊，乃能念春荠长安作斤卖！”顷见易安族人言：明诚在建康日，易安每值天大雪，即顶笠披蓑，循城远览以寻诗，得句必邀其夫赓和，明诚每苦之也。煇尝欲裒今昔名人所赋《庐山高》、《明妃曲》、《中兴颂》，用精纸为轴，丐工字画者随意各书一篇，后志姓字岁月，常常披展，为醒心明目之玩，竟未克成。是极易办，人必乐从，特坐因循耳。易安父文叔，元祐馆职。
板本讹舛
印板文字，讹舛为常。盖校书如扫尘，旋扫旋生。葛常之侍郎著《韵语阳秋》，评诗一条云：“沈存中云：退之《城南联句》‘竹影金锁碎’者，日光也，恨句中无‘日’字尔。余谓不然。杜子美云：‘老身倦马河堤永，踏尽黄榆绿槐影。’亦何必用‘日’字，作诗正要如此。”葛之说云尔。煇考此诗，乃东坡《召还至都门先寄子由》首云：“老身倦马河堤永，踏尽黄槐绿榆影。”终篇皆为子由设，当是误书“子瞻”为“子美”耳。此犹可以意会，若麻沙本之差舛，误后学多矣。
芝山诗
刘季孙初以左班殿直监饶州酒，题小诗于治所壁间：“呢喃燕子语梁间，底事惊回梦里闲？说与旁人应不解，杖藜携酒看芝山。”时王荆公任本路宪，按行见之，大加称赏，遂檄权本州教授。后叶石林特著于诗话中。芝山乃饶州近城僧寺，后池阳刻本乃改“芝山”为“前山”，一字不审，乃失全篇之意。抑见自昔右列，亦可承师儒之乏。
垂肩冠
皇祐初，诏妇人所服冠，高毋得过七寸，广毋得逾一尺，梳毋得逾尺，以角为之。先是，宫中尚白角冠，人争效之，号“内样冠”，名曰“垂肩”、“等肩”，至有长三尺者，登车檐皆侧首而入，梳长亦逾尺。议者以为服妖，乃禁止之。煇自提孩，见妇女装束数岁即一变，况乎数十百年前，样制自应不同。如高冠长梳，犹及见之。当时名“大梳裹”，非盛礼不用。若施于今日，未必不夸为新奇，但非时所尚而不售。大抵前辈治器物、盖屋宇，皆务高大，后渐从狭小，首饰亦然。
富春坊
成都富春坊，群倡所聚。一夕遗火，犁明有钉一牌，大书绝句诗于其上：“夜来烧了富春坊，可是天公忒四行？只恐夜深花睡去，高烧银烛照红妆。”乃伊洛名德之后，号道山公子者所作。又有小词一编，皆艳语。煇尝得其一启，乃代其弟上周彦约侍郎，其略云：“惟曾祖受三天子聘贤之礼数，在先朝为九老人受道之师承。继巢、由之高踪，辞夔、龙之盛举。惟君子之泽未斩，而圣人之道必传。”文采典重如此，岂可以一时谐谑之迹而加訾议。晏叔原著乐府，黄山谷为序，而其父客韩宫师玉汝曰：“愿郎君捐有余之才，崇未至之德。”前哲训迪后进，拳拳如此，为后进者得不服膺而书绅！贺方回、柳耆卿为文甚多，皆不传于世，独以乐章脍炙人口。大抵作文，岂可不谨！
邮亭曲
陶尚书谷奉使江南，恃才凌忽，议论间殆应接不暇。有善谋者，选籍中艳丽，诈为驿卒孀女，布裙荆钗，日拥篲于庭。谷一见喜之，久而与之狎，赠以长短句。一日，国主开宴，立妓于前，歌所赠“邮亭一夜眠”之词，谷大惭沮，满引致醉，顿失前日简倨之容。归朝，坐此抵罪。文潞公帅成都，有飞语至朝廷，遣御史何郯因谒告俾伺察之。潞公亦为之动，遍询幕客，孰与御史密者。得张俞字少愚者，使迎于汉州，且携营妓名王宫花者往，伪作家姬，舞以佐酒。御史醉中取其领巾，题诗云：“按彻《梁州》更《六么》，西台御史惜妖娆。从今改作‘王宫柳’，舞尽春风万万条。”至成都，此妓出迎，遂不复措手而归。二事切相类。一说王宫花一名杨台柳，诗首句云“蜀国佳人号细腰”。何字圣从，亦蜀人也。
慧林老
大观二年诏：大相国寺慧林禅院长老元正坐化，并无衣钵，阙葬送之用。赐绢三百匹、钱三百贯，赐寂照之塔，仍间度一僧。浮屠示寂，寸丝不挂，亦安用尔许缣帛！时方崇道教，诏道流叙位在僧之上。元正何人，而膺此优典？
高山仰止
顷岁，儿女合卺之夕，婿登高座，赋诗催妆为常礼，后皆略去。京师贵游纳婿，类设次通衢，先观人物。岳母忽笑曰：“我女如菩萨，却嫁个麻胡子！”谓其多髯也。殆索诗，乃大书曰：“一双两好古来无，好女从来无好夫。却扇卷帘明点烛，待交菩萨看麻胡！”一座传观烘堂，盖婿亦不凡也。尝得其姓名，今失记。
西园会
煇居建康，春晚赴张德共会于西园，呼数辈为侑。酒酣，忽有传府命呼其人。时张安国开府方两日。其人既去，求自解之说。众谓但以实告，况社中二客不至，必留铃斋。翌旦询之，如所料。初，歌者既去，坐客骆适正即席赋诗云：“花随春尽觅无痕，尚续余欢索侑尊。一曲未终人已去，西园灯火欲黄昏。”煇尝赓和，不记也。迨今一世，西园宾主无一在者，独煇苍颜华发，羁寓西湖上，“旧事无人可共论”，为之一叹。
食料羊
淳化宰相张公齐贤，布衣时尝春游嵩岳，醉卧巨石上。梦人驱群羊于前，曰：“此张相公食料羊也。”既贵，每食数斤，犹未厌饫，健啖世无比者。此与唐赞皇李德裕梦人谓平生合享万羊之兆符合。以是知贵人鼎养丰厚，冥冥中自有定数。贫儒岂可不安藜藿之分！
唐诗选
王荆公与宋次道同为三司判官，时次道出其家藏唐诗百余编，托荆公选其佳者。荆公乃佥出，俾吏抄录。吏每遇长篇字多，倦于笔力，随手削去。荆公醇德，不疑其欺也。今世所传本，乃群牧吏所删者。欧阳公《归田录》未出而序先传，神宗宣取，公时致仕居颍，以其间纪述有未欲广者，因尽删去。又患其文太少，则杂以戏笑不急之事。元本未尝出。《庐陵集》所载，上下才两卷，乃进本也。
宋诗选
近时曾公端伯亦编《皇宋百家诗选》，去取任一己之见，虽非捃摭诋诃，其间或未厌众论。且于欧公、荆公、东坡诗皆不载，虽曰用《唐诗选》韩、杜、李不与编故事，其亦大名之下，不容有所铨择耶？吕居仁图江西宗派，凡二十五人。议者谓陈无己为诗高古，使其不死，未甘为宗派。若徐师川，则固不平列在行间。韩子苍曰：“我自学古人。”夏均父亦耻居下列。一时品第，尚尔纷纷，矧随好恶笔削篇章，示己鉴裁之明，岂免议论！曾帅江陵日，叔祖为参议官，亲见亟欲《诗选》成，仅得数篇，即撰小序以刊行。旋悟疏略，欲删去而不及。吴虎臣《漫录》书居仁作图时，均父没已六年，耻在下列为非。煇亦见前辈云： 东莱自言宗派本无铨次，后人妄谓有所高下，且悔少作。是皆党东莱者创此说以盖时论，非本语也。
水晶
京畿转运司奏，收到太和山水晶大小四千余块，邕州等处产金宝，共收到金二千四十六两，数内采到生大黄金，不经烹炼者；汝州产码瑙二万五千斤，一块重二十一斤五两。并宣付史馆。时政和四年也。又潭州益阳县莲荷场掘得金四块，总计一千七百八两。方崇饰祥瑞之际，地不爱宝，阐珍以表极治，其盛如此。
四先生
郑穆，字闳中，闽士所尊四先生，郑其一也。元祐初，为国子祭酒，久而请老，太学诸生数千人状诣司业，又诣丞相府请留，不报。以待制奉祠，将行，公卿大夫多以诗赠之，三学之士皆为诗，且出祖汴东门外。三献酒，再拜堂下，辞诀而去，观者叹息。煇幼从合肥王公助学，王与郑中表亲，有一编曰《归荣》，乃送行诗也，后未见此本。
老人发肤
人少则发黑，老则发白，久则黄；人少则肤白，老则肤黑，久则黯，若有垢然。发黄而肤为垢，故曰“黄耇”，见王充《论衡》。而今《韵略》“耇”字下亦注：“老人面若垢为耇。”
龙骧将军
崇宁三年，驾幸金明池，乘乌马还内，道路安平，赐名龙骧将军。艮岳一石，高四十尺，名神运昭功。宣和五年，朱勔自平江府造巨舰载太湖大石一块至京，以千人舁进。勔被赏建节，石封盘囤侯。
姚解元
方务德侍郎帅绍兴，赴召，士人姚某以书投诚，其略曰：“某流落江湖二十年，兄弟异立，未能成家。重以场屋蹉跌，遂失身于倡馆马慧。岁月滋久，根深蒂结，生育男女，于义有不可负者。兼渠孑然一身，无所依倚，处性不能自立。万一有叛此盟，终身废弃，存亡或未可保。不于侍郎还朝之日得遂脱身从良，他日必困此门户中，不唯无以释儿女之恨，而某亦从此销缩。区区欲望矜怜，使鱼鸢之属川泳云飞，侍郎之德大矣。敢不下拜！”方书其后云：“姚某解元，文词英丽，早以俊称。杯酒留连，遂致于忘反。露由衷之恳，不愧多言；遂成家之名，何爱一妓！韩公之于戎昱，既徇所求；奇章之望牧之，更宜自爱！”能从其请，可见宽厚之德，且引事切当。韩滉镇润州，戎昱典属郡，昵一妓。或言于韩，韩取。戎不敢留，临别作小词曰：“好在春风湖上亭，柳丝藤蔓系人情。黄鹂久住浑相恋，欲别频啼三两声。”韩闻即归之。盖用此事。
知和叔
从叔知和，随侍官九江，尝以诗见吕东莱居仁。后以书请教，答云：“庐阜咫尺，读书少休，必到山中，所与游者谁也？古人观名山大川，以广其志思而成其德，方谓善游。太史公之文，百氏所宗，亦其所历山川有以增发之也。惜其所用止在文字间，若使志于远者、大者，虽近逐游、夏可也。”又为作《求诸己斋》诗，见集中。知和尝尉吴江，作《垂虹诗话》，语煇未有序。煇言：若以所得东莱帖冠于首，何用他求？从之。复著《垂虹赋》，为人称赏，盖得少小师尊前辈之力。惜年未及中，病废而卒。
宣和骑射
政和五年四月，燕辅臣于宣和殿。先御崇政殿，阅子弟五百余人驰射，挽强精锐，毕事赐坐，出宫人列于殿下，鸣鼓击柝，跃马飞射，翦柳枝，射绣球，击丸，据鞍开神臂弓，妙绝无伦。卫士皆有愧色。上曰：“虽非妇事，然女子能之，则天下岂无可教！”臣京等进曰：“士能挽强，女能骑射。安不忘危，天下幸甚！”见《从游宣和殿记》。
郡守画像
近世州郡，类以名贤昔尝临莅，绘像以章遗爱。数十百年后，何缘得其容貌之真，但画衣冠，题爵位、姓名耳。东坡《送周正孺知东川诗》，落句云：“为君扫棠阴，画像或相踵。”盖蜀中太守，无不画像者。顷王显道守吴门日，孙仲益居毗陵，以尝牧是邦，遣骑求其传神，并复齐云楼旧观。孙谢之，有“尝读《国史》，钱惟演作《枢密直学士题名记》，黜寇莱公为‘逆准’不书，时有蔡齐斥其妄。如觌无状，公乃肯收之”之语。此绍兴间事也。钱惟演作《枢密直学士题名记》，附丽丁谓，辄去寇准姓氏，云“逆准”，公尝言于仁宗曰：“寇准社稷之臣，忠义闻于天下，岂可为奸党所诬哉！”遂令磨去。见公行状。
范忠宣麦舟
范文正公在睢阳，遣尧夫到姑苏般麦五百斛。尧夫时尚少，既还，舟次丹阳，见石曼卿，问：“寄此久如？”曼卿曰：“两月矣。三丧在浅土，欲葬之而北归，无可与谋者。”尧夫以所载麦舟付之，单骑兼程，取捷径而归。到家拜起，侍立良久。文正曰：“东吴见故旧乎？”曰：“曼卿为三丧未举，方留滞丹阳，时无郭元振，莫可告者。”文正曰：“何不以麦舟与之？”尧夫曰：“已付之矣。”“大梦行当觉，百年特未满。遑哀已逝人，长眠寄孤馆。念我同年生，意长日月短。盐车困骐骥，烈火废圭瓒。后生有奇骨，出语已精悍。萧然野鹤姿，谁复识中散？有生寓大块，死者谁不窾！嗟君独久客，不识黄土暖。推衣助孝子，一溉滋汤旱。谁能脱左骖，大事不可缓！”此诗东坡为李宪仲作。宪仲之子廌，坡得梁吉老十缣百丝，举以赙之。度是诗出，当多有助之者。又作《章默》诗，意益深，辞益哀。今之人亲丧未举，岂免求哀于时；若假是名因以为利，或广求以侈其葬，恐失脱骖之本意也。
六一堂
欧阳文忠公父郑公，任绵州推官日，生文忠。后有谢固者，居是官，于治所之左葺一堂，号“六一”。唐子西赋长篇，有“即彼生处所，馆之与周旋”之句。或云司马温公父待制公，守浮光日生温公，故名，取煇耀之义。自昔功施于民则祀之，矧巨公盛德，功在社稷，百世宗仰者乎！或云郡旧有香火之奉，今守土者得不侈大祠宇，以永其传。若第以名势所临，在仕者献谀取媚，如绍兴间黄州为时相建瑞庆堂是也。谢固一为谭望，子西自有两说。
茶图诗
先人三弟，季字德绍，与煇同庚同月，煇先十三日。自幼从竹林游，德性敏而静，中年后文笔加进。尝题《玉川碾茶图》绝句云：“独抱遗经舌本干，笑呼赤脚碾龙团。但知两腋清风起，未识捧瓯春笋寒。”颇有唐人风制。死已十年，遗稿失于收拾，但宗族间传得一二。
台谏上殿
旧说台谏当上殿，未有题目，五更不寐，平生亲旧，一一上心。盖唯亲旧可得其详，庶免风闻之误。是虽戏语，尝亲见之。绍兴间，某任言责，欲论一人，未得出处不叶公议与之齐者。偶一乡人来访，私谓得其人矣。叙契阔，接殷勤，甚欢。其人大喜过望，意汲引可必也。越两日，章疏上，乃同前欲论者降旨即日押出国门。“宁逢恶宾，莫逢故人。”又云：“故人相逢，不吉则凶。”

[book_title]卷九
洞府投简
天下名山洞府：河阳府平阳洞，台州赤城山玉京洞，江宁府华阳洞，舒州灊山司真洞，杭州大涤洞，鼎州桃源洞，常州张公洞，南康军庐山咏真洞，建州武夷山升真洞，南岳朱陵洞，江州马当山上水府，太平州中水府，润州金山下水府，杭州钱唐江水府，河阳济渎北海水府，凤翔府圣湫仙游潭，河中府百丈泓龙潭，杭州天目山龙潭，华州车湘潭。初，朝廷以每岁投龙简，而洞府多在僻远处，其赍送祭蘸之具，颇以为扰。天圣间，下道录院，定岁投龙简几二十处，余皆罢之。煇四十年前，于马当龙祠廊庑下见一碑，刻投龙处所，视此数颇有增益。碑阴载祭享牲牢、香币、乐节为详，乃元丰间江州建立者。再过之，则亡。
无垢语录
张无垢贬南安，凡十有四年，寓处僧舍，未尝出门户。其一话一言，举足为法，警悟后学宏矣。其甥于恕裒集《语录》十二卷，既已刊行，其间《论语绝句》，读者疑焉。盖公自有《语解》，亦何假此发明奥义？尝叩公门人郎晔，晔云：“此非公之文也，《语录》亦有附会者。”
富郑公封驳
唐制：唯给事得封还诏书。富郑公知制诰日，刘从愿妻遂国夫人，王蒙正女也，既夺封罢朝谒，久之复其国封，公乃缴还词头，其命遂寝。中书舍人缴词头，盖自郑公始。熊克所著《九朝通略》，书富弼缴还遂国之封，《实录》本传不载，止见于苏辙《龙川别志》。
封押遗奏
事有碍于理，亦恐所传或致讹舛。富郑公薨，司马温公、范忠宣来吊哭。公之子绍庭泣曰：“先公有自封押章疏一通，殆遗表也。”二公曰：“当不启封以闻。”既曰遗表，自有常式，恐难以元封押进御。封可也，押可乎？东坡作公神道碑，止云：“手封遗表，使其子上之，世莫知所以言者。”“袖中谏草朝天去”，欧阳公固尝议之。
仕宦知止
“禄岂须多，防满则退；年不待暮，有疾便辞。”仕者若守此戒，则不殆不辱，可全始终进退之节。顷见洪庆善书此语于座屏，然晚有南荒之谪，盖亦昧于勇退。士大夫能明哲保身，以全终始者寡矣。
嫁女娶妇
“嫁女须胜吾家者，娶妇须不若吾家者。”或问其故，曰：“嫁胜吾家，则女之事人必钦必戒；娶妇不若吾家，则妇事舅姑必执妇道。”安定胡翼之云。煇见老先生言安定为此说必有谓。岂其男女昏嫁，用此说皆得所归而然欤？
不受盘餐
石守道为举子时，寓学于南都，其固穷苦学，世无比者。交游间尝以盘餐遗之，石谢曰：“甘脆者，亦介之愿也；但日飨之则可，若止得一餐，则明日何以继乎？朝飨膏粱，暮厌粗粝，人之常情也，所以不敢当。”归之。贫乐箪瓢，贤矣哉！尝闻富郑公辞疾归第，以俸券还府，府受之。程伊川正叔曰：“受之固无足议，还者亦未为得也。留之无请，可也。”或曰：“馈食，美意也。受而不食，可也；却之，近名也。”
群游嵩山二说
欧阳公为西京留守推官，事钱思公。一日，群游嵩山，取颍阳路归。暮抵龙门，雪作。登石楼，望都城次，忽烟霭中有车马渡伊水者。既至，乃思公遣厨传、歌妓，且致俾从容胜赏毋遽归之意。思公既贬汉东，王文康公晦叔为代。一日，讶幕客多游，责曰：“君等自比寇莱公何如？莱公尚坐奢纵取祸！”众不敢对。欧公取手板起立曰：“以某论之，莱公之祸，不在杯酒，在老不知退尔。”四座伟之。是时，文康年已高，为之动。故欧公六十五即休致，门生或有言：“公德望为朝廷倚重，且未及年，岂容遽去？”公答曰：“某平生名节，为后生描画尽，唯有早退以全晚节，岂可更被驱逐乎？”以是知公未老告归，盖以文康公为戒，且践畴昔之言也。或云欧公游颍阳，见山中石壁上丹书“神清洞”，即此时也。时尚书祠部员外郎、直集贤院、通判河南府谢希深绛与欧阳诸公皆以王事从嵩山之游，谢有二书抵梅圣俞，历叙登览之胜，梅答以长篇，时明道元年九月也。
一小说名《默记》，内一条云：尹师鲁性高而褊，在洛中与欧、梅诸公同游嵩山。师鲁曰：“游山须是带得胡饼炉来，方是游山。”诸公咸谓：“游山贵真率，岂有此理！”诸公群起而攻之。师鲁知前言之谬，而不能胜诸公，遂引手扼吭，诸公争救之，乃免。煇见前辈云：“一时失言，有所不免；若曰愧而扼吭，无是理也。”著《默记》者亦不当书此。
侍儿小名
洪驹父集《侍儿小名》三卷，王性之续一卷，好事者复益所未备。虽曰择之不精，采摭未尽，亦足为尊俎谐谑之助。士大夫昵裙裾之乐，顾侍巾栉辈得之惟艰，或得一焉，不问色艺如何，虽资至凡下，必极美称，名浮于实，类有可笑者。岂故矜炫，特偿平日妄想，不足则夸尔。或谓“若把西湖比西子，澹妆浓抹总相宜”，“总宜”之名为佳，特恐无敢承当者。性之之子明清云：“先公与洪玉父共成此编，非驹父之所续也。”意此语当得其实，煇传本误矣。
关永坚
赵忠简公秉政日，使臣关永坚亦西人，趋承云久，乃丐官淮上。贫不办行，欲货息女。公怜之，随给所须。永坚乞纳女，公却之。请力，不得已，姑留之。后永坚解秩还，公一见，语之：“尔女无恙。”永坚谓宿逋未偿，公笑不答，且助资送费，嘱求良配，遂归监平江梅里镇宗室汝霖。女言：“虽累年日侍丞相巾栉，及嫁尚处子也。”汝霖与知泗州王伯路厚，语其详。王云：“前辈于比等优为之，特今之人为难能。”司马温公、曾鲁公各有自似此一事传于世，文多不载。
花信风
江南自初春至首夏，有二十四番风信。梅花风最先，楝花风居后。煇少小时，尝从同舍金华潘元质和人《春词》，有“卷帘试约东君问，花信风来第几番”之句。潘曰：“宫词体也，语太弱则流入轻浮。”又尝和人《蜡梅词》，有“生怕冻损蜂房，胆瓶汤浸，且与温存着”，规警如前。朋友琢磨之益，老不敢忘。潘墓木拱矣。
野艇
山谷云：“野艇恰受两三人。”别本作“航”。“航”是大舟，当以“艇”为正。今所谓航船者，俗名轻舠，如“航湖”、“航海”，亦为常谈。张景阳《七命》载在《文选》，有“泛三翼，泛中沚”之句，所谓三翼，皆巨战船，非轻舟也。
郴州词
秦少游发郴州，反顾有所属，其词曰：“雾失楼台，月迷津渡。桃源望断无寻处。可堪孤馆闭春寒，杜鹃声里斜阳暮。驿寄梅花，鱼传尺素，砌成此恨无重数。郴江幸自绕郴山，为谁流下潇湘去？”山谷云：“语意极似刘梦得楚、蜀间语。”“泪湿阑干花著露，愁到眉峰碧聚。阑干，泪脸也，见《邺侯家传》。“愁到眉峰碧聚”，乃张泌《思越人词》：“黛眉愁聚春碧。”此恨平分取，更无言语空相觑。断雨残云无意绪，寂寞朝朝暮暮。今夜山深处，断魂分付潮回去。”毛泽民元祐间罢杭州法曹，至富阳所作《赠别》也。因是受知东坡。语尽而意不尽，意尽而情不尽，何酷似少游也！乾道间，舅氏张仁仲宰武康，煇往，见留三日，遍览东堂之胜。盖泽民尝宰是邑，于彼老士人家见《别语》墨迹。
善博日胜
苏东坡云：“如人善博，日胜日负。”王荆公改作“日胜日贫”。坡之孙符云：元本乃“日胜日贫”。吕正献尤不喜人博，有“胜则伤仁，败则伤俭”之语。
毁通鉴
了斋陈莹中为太学博士。薛昂、林自之徒为正、录，皆蔡卞之党也，竞尊王荆公而挤排元祐，禁戒士人不得习元祐学术。卞方议毁《资治通鉴》板，陈闻之，因策士题特引序文，以明神宗有训。于是林自骇异，而谓陈曰：“此岂神宗亲制耶？”陈曰：“谁言其非也？”自又曰：“亦神宗少年之文耳。”陈曰：“圣人之学，得于天性，有始有卒。岂有少长之异乎？”自辞屈愧叹，遽以告卞。卞乃密令学中敞高阁，不复敢议毁矣。毁《通鉴》非细事也，诸公未有纪之者，止著于《了斋遗事》中。国子监旧有安定胡翼之祠，绍圣初自为博士，闻于朝，彻去。
猫食
客言：苏伯昌初筮长安狱掾，令买鱼饲猫，乃供猪衬肠。诘之，云：“此间例以此为猫食。”乃一笑，留以充庖。同寮从而遂日买猫食。盖西北品味，止以羊为贵。
莫安排
诏赐楚州孝子徐积绢三十匹，米三十石。积从胡瑗学，一见，异待之。尝延食中堂，二女子侍立。将退，积问曰：“门人或问见侍女否，何以答之？”瑗曰：“莫安排。”积闻此言省悟，所学顿进。此段不但见于诸公纪闻，亦载在《哲宗实录》，乃元丰八年事也。岂警后学，要妙在“莫安排”三字，故史臣从而书焉。徐字仲车。
仲车杂著
仲车《杂著》数十条，临川、山阳板行。其一云：“‘陈力就列，不能者止’，近世拜官，徒为饰词，已足耻矣。而朝廷又为之法曰：‘至某官乃得辞免。’是教人为伪也。其两府有除拜，未受命，必先押入，其名已不正。盖贤者以礼进，以义退，既可押入，必可押出。”此固然矣，但立法有素，岂易顿革。柄臣为国具瞻，既膺大拜，不应偃然即当其任，故三辞、再辞；次及从官、台谏，一辞而已。此岂由衷，特拘以法。其不应辞者，岂官微任轻，进不系时之重而然欤？两府初除，固已受命，特未受告耳。凡降旨日下供职者，皆未受告也。
说食经
食无精粝，饥皆适口。故善处贫者，有“晚餐当肉”之语。煇家与宗室通婚姻，常赴其招。家家类留意庖馔，非特调芼应律令，且三字“烂、热、少”。烂则易于咀嚼，热则不失香味，少则俾不属餍而饫后品。煇顷出疆，自过淮，见市肆所售羊边甚大，小者亦度重五六十斤，盖河北羊之胡头，有及百斤者。驿顿早晚供羊甚腆，既苦生硬，且杂以芜荑酱，臭不可近。若用前二说制以饷客，岂不快屠门之嚼哉！王荆公解“美”字从羊、从大，谓羊之大者方美；而东坡亦有“翦毛胡羊大如马，谁记鹿角腥盘筵”之句；山谷《简何斯举治具待客》亦谓“软烂则宜老人，丰洁则称佳客”。今日蔬食，起权舆之叹，说食经而偶及此。
行记
煇自四十以后，凡有行役，虽数日程，道路倥偬之际，亦有日记。以先人晚苦重听，如幹蛊次叙、旅泊淹速、亲旧安否，书之特详，用代缕缕之问。记向年货田句金不遂，取涂三茅，得新刊山图而归。濡滞良久，殊失倚门之望。因思昔渊才久出，其家日望其归，归止携一布囊，人谓其间必珍货也。后数日会
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:45:43-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>