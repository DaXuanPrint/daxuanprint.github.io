<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="进稽古录表,司马温公稽古录目录,司马温公稽古录卷之一,司马温公稽古录卷之二,司马温公稽古录卷之三,司马温公稽古录卷之四,司马温公稽古录卷之五,司马温公稽古录卷之六,司马温公稽古录卷之七,司马温公稽古录卷之八,司马温公稽古录卷之九,司马温公稽古录卷十,司马温公稽古录卷之十一,司马温公稽古录卷之十二,司马温公稽古录卷之十三,司马温公经进稽古录卷之十四,司马温公稽古录卷之十五,司马温公稽古录卷之十六,司马温公稽古录卷之十七,司马温公稽古录卷之十八,司马温公稽古录卷之十九,司马温公稽古录卷之二十,稽古录【标点本】全文在线阅读,稽古录【标点本】全文在线下载,大玄古籍书库">
<meta name="description" content="北宋司马光撰，由《历年图》《百官公卿表》及三家分晋以前的一段历史组成，共20卷。《历年图》成书于治平初年，起讫时间与《资治通鉴》相同；《百官公卿表》成书于元丰四年（1081），起于宋太祖建隆元年（960），止于英宗治平四年（1067）；最后并入伏羲至周威烈王二十二年（前404）的一段历史。元祐元年（1086），司马光将这三部分编成《稽古录》。“稽古”，是为了借鉴。《稽古录》以“臣光曰”的形式，评价历代政权兴亡，总结经验教训。司马光看重帝王在治乱兴衰上的作用，提出“人君之道有一，其德有三，其才有五”，重视人">
<title>稽古录【标点本】_司马光_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">稽古录【标点本】</span> <br/>
          作者： <span class="inputVal" id="bkauthor">司马光</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]155516</span> <br/>
          说明： <span class="inputVal" id="bkdec">北宋司马光撰，由《历年图》《百官公卿表》及三家分晋以前的一段历史组成，共20卷。《历年图》成书于治平初年，起讫时间与《资治通鉴》相同；《百官公卿表》成书于元丰四年（1081），起于宋太祖建隆元年（960），止于英宗治平四年（1067）；最后并入伏羲至周威烈王二十二年（前404）的一段历史。元祐元年（1086），司马光将这三部分编成《稽古录》。“稽古”，是为了借鉴。《稽古录》以“臣光曰”的形式，评价历代政权兴亡，总结经验教训。司马光看重帝王在治乱兴衰上的作用，提出“人君之道有一，其德有三，其才有五”，重视人君用人之道，讲求仁、明、武三德，将帝王分为创业、守成、陵夷、中兴、乱亡五类。《稽古录》采用编年与表相结合的编纂方法，记事简单明确，便于观览。在篇幅的安排上，厚今薄古。三代以前，概述君权的起源和发展；夏至北宋，历史记载逐渐增多；详记宋太祖建国至英宗治平四年的当代史。《稽古录》又被称作《资治通鉴》的姐妹篇。此本为标点本，本站也有四库本，可以搜索对照！</span> <br/>
          封面： <span class="inputVal" id="bkimg">Z_6791.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]稽古录【标点本】
[book_author]司马光
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]155516
[book_dec]北宋司马光撰，由《历年图》《百官公卿表》及三家分晋以前的一段历史组成，共20卷。《历年图》成书于治平初年，起讫时间与《资治通鉴》相同；《百官公卿表》成书于元丰四年（1081），起于宋太祖建隆元年（960），止于英宗治平四年（1067）；最后并入伏羲至周威烈王二十二年（前404）的一段历史。元祐元年（1086），司马光将这三部分编成《稽古录》。“稽古”，是为了借鉴。《稽古录》以“臣光曰”的形式，评价历代政权兴亡，总结经验教训。司马光看重帝王在治乱兴衰上的作用，提出“人君之道有一，其德有三，其才有五”，重视人君用人之道，讲求仁、明、武三德，将帝王分为创业、守成、陵夷、中兴、乱亡五类。《稽古录》采用编年与表相结合的编纂方法，记事简单明确，便于观览。在篇幅的安排上，厚今薄古。三代以前，概述君权的起源和发展；夏至北宋，历史记载逐渐增多；详记宋太祖建国至英宗治平四年的当代史。《稽古录》又被称作《资治通鉴》的姐妹篇。此本为标点本，本站也有四库本，可以搜索对照！
[book_img]Z_6791.jpg


[book_title]进稽古录表
臣光言：窃以九州四海，一日万几，将察知民物之性情，盖布在文武之方策。虽历年多而举其大要，则用力少而见夫全功。恭以皇帝陛下富有春秋，敉宁方夏，念终始典于学，于缉熙单厥心，延登老成，亲近观讲。发论语章句，探经蘜之同归；诵宝训丁宁，宪祖宗之不易。有本如是，实惟滥觞。惟稽古尧舜之旧章，惟信史春秋之成法。高山可仰，覆辙在前。其兴亡在知人，其成败在立政。或当艰难之运，而不能师用贤智；或有恻隐之意，而无以照知忠邪。载籍之编，患乎太漫，鉴观之主，力不暇遑。敢用芟夷，略存体要。由三晋开国，迄于显德之末造，臣既具之于历年图。自六合为宋，接乎熙宁之始元，臣又著之于百官表。乃若威烈丁丑而上伏羲书契以来，对越神人，可用龟镜，悉从论纂，皆有凭依，总而成书，名为稽古录二十卷。因仍书局，缮写奏篇，兹冒昧以下陈，助聪明之远览。臣光中谢。恭惟太皇太后陛下定九鼎以守天下之重器，乘六龙以御古今之正权，思齐之功，启佑圣学，过物之济，燕及宗祧。至于法弊于凉而攺为，官非其人而变置，御戎之策上下，措国之势安危，据旧以鉴新，去彼而取此，陶成万化，简在两宫七庙乘无疆之休，微臣与不圬之业，干冒宸扆，无任正议大夫、守尚书左仆射、兼门下侍郎、上柱国、河内郡开国公、食邑四千一百户、食实封一千五百户臣司马光上进朱文公与郑知院书：熹乡在长沙，尝得温公稽古录正本，别为刊刻，殊胜。今越中本欲待成书奏御未竟而来，又欲面奏行下取索，则又未及而去。每念此书，温公所以𩓑忠君父之志，更历三朝，然后成就，其论人君之德有三，而才有五者，尤为恳切，不可不使圣主闻之，不知可以一言及之，行下本县，取索投进否。然不必及熹姓名，恐罪累之迹、延及先贤，反致忠言。不得闻达也。闻中司巳兼读官、幸更与议之，同君举子寿诸公共白之也。朱文公语录中语温公之言，如桑麻榖粟，且如稽古录极好看。又曰：稽古录一书，可备讲筵官僚进读。小儿读六经了，令接续读去，亦好。

[book_title]司马温公稽古录目录
第一卷
伏羲氏一百一十年　　　神农氏一百四十年
有熊氏一百年　　　　金天氏八十四年
高阳氏七十八年　　　　高辛氏七十年
第二卷
陶唐氏一百一年
第三卷
有虞氏上合下卷五十年
第四卷
有虞氏下
夏后氏上合下卷十七主四百三十二年
第五卷
夏后氏下
第六卷
殷上合下卷三十主六百二十九年
第七卷
殷下
第八卷
周上
第九卷
周下至共和初十一主自是以后年始可谱
共和之初诸侯所自出
鲁至慎公濞　　齐至武公寿　　晋至靖侯宜曰
秦至秦仲　　楚至熊勇　　宋至僖公
卫至僖侯　　陈至幽公宁　　蔡至武侯
曹至夷伯喜
第十卷
共和元年至十四年　　　　宣王四十六年
幽王十一年　　　　　平王五十一年
桓王二十三年　　　　　庄王十五年
釐王五年　　　　　　惠王二十五年
襄王三十三年　　　　　顷王六年
匡王六年　　　　　　定王二十一年
简王十四年　　　　　灵王二十七年
第十一卷
景王二十五年　　　　　敬王四十三年
元王八年　　　　　　贞定王二十八年
考王十五年　　　　　威烈王二十四年
安王二十六年　　　　　烈王七年
显王四十八年　　　　　慎靓王六年
赧王五十九年
秦昭王五年　　　　　孝文王一年
庄襄王三年　　　　　始皇三十七年
二世三年
第十二卷
西汉高祖十二年　　　惠帝七年
高后八年　　　　　　文帝二十三年
景帝十六年　　　　　武帝四十五年
昭帝十三年　　　　　宣帝二十五年
元帝十六年　　　　　成帝二十六年
哀帝六年　　　　　　平帝五年
孺子三年　　　　　　王莽十四年
淮阳王二年
第十三卷
东汉光武三十三年　　　明帝十八年
章帝十三年　　　　　和帝十七年
殇帝一年　　　　　　安帝十九年
顺帝十九年　　　　　冲帝一年
质帝一年　　　　　　桓帝二十一年
灵帝二十二年　　　　　献帝三十年
魏文帝七年　　　　　明帝十三年
邵陵厉公十四年　　　高贵乡公六年
元帝五年　　　　　　晋武帝二十五年
惠帝十七年　　　　　怀帝六年
愍帝四年　　　　　　东晋元帝六年
明帝三年　　　　　　成帝十七年
康帝二年　　　　　　穆帝十七年
第十四卷
哀帝四年　　　　　　西海公五年
简文帝二年　　　　　孝武帝二十四年
安帝二十二年　　　　　恭帝一年
宋武帝二年
营阳王一年　　　　　文帝三十年
教武帝十年　　　　　明帝八年
苍梧王四年　　　　　顺帝二年
齐高帝四年
武帝十一年　　　　　明帝五年
东昏侯二年　　　　　和帝一年
梁武帝四十八年
简文帝二年　　　　　元帝三年
敬帝二年
陈武帝三年
文帝七年　　　　　　临海王二年
宣帝十四年　　　　　长城炀公六年
隋文帝十六年
炀帝十二年　　　　　恭帝一年
唐高祖九年
第十五卷
太宗二十三年
高宗三十四年　　　　　则天后二十一年
中宗五年　　　　　　睿宗二年
玄宗四十四年　　　　　肃宗七年
代宗十七年　　　　　德宗二十五年
顺宗一年　　　　　　宪宗十五年
穆宗四年　　　　　　敬宗二年
文宗十四年　　　　　武宗六年
宣宗十三年　　　　　懿宗十四年
僖宗十五年　　　　　昭宗十五年
哀帝二年
梁太祖六年
均王十年
唐庄宗三年
明宗八年　　　　　　潞王二年
晋高祖七年
齐王四年
汉高祖二年
隐帝二年
周太祖四年
世宗五年
第十六卷
历年图序
第十七卷
本朝
太祖建隆三年　乾德五年开实八年
太宗太平与国八年　雍熙四年　端拱二年淳化五年　至道三年
第十八卷
真宗咸平六年　景德四年　大中祥符九年天禧五年　乾兴一年
第十九卷
仁宗天圣九年　明道二年　景佑四年宝元二年　康定一年
第二十卷
仁宗庆历八年　皇佑五年至和二年　嘉佑八年
英宗治平四年
司马温公稽古录目录

[book_title]司马温公稽古录卷之一
伏羲氏
太昊伏羲氏，太昊有天下之号，伏羲氏其所以有天下之号也。惟天生民有欲，无主乃乱，必立聪明之君长以司牧之。何谓司牧？盖民不足于衣食，则能养之；衣食足矣，或不知礼义相侵渔，则能教之；教之备矣，或顽嚚不从，则能威之。由是民爱之如父母，仰之如日月，信之如四时，畏之如雷霆，莫不悦服，推而尊之。聪明之小者，所服寡，聪明之大者所服众。所服寡者，为聚邑之长，为士大夫卿；所服众者，为一国之君。君一国者，是为诸侯。天下为国，位均力敌，或相侵陵吞噬，莫能相治，必待天生圣人，出乎其类，拔乎其萃，聪明照万事，威令行四海，天下无不归往而率服，然后为天子。夫天地者，万物父母；诸侯者，一国父母；天子者，万国父母。人之至尊，无与为比。惟父事天，母事地，故曰天子。伏羲之前为天子者，其有无不可知也。如天皇、地皇、人皇、有巢、燧人之类，虽于传记有之，语多迂怪，事不经见，臣不敢引。独据周易，自伏羲以来叙之。风姓，姓者，人之所自生也。
以木德继天而王，都宛丘。今陈州是也。
仰则观象于天，俯则观法于地，于是始作八卦，太昊之时，有龙负图出于河，太昊法而象之，始画八卦，曰乾、坤、震、巽、坎、离、艮、兑。以通神明之德，神明，谓造化也。乾为天，坤为地，震为雷，巽为风，坎为水，离为火，艮为山，兑为泽。造化万物，皆由此八者而生成。通，导也。作八卦以通导造物之德，使人知之也。以顺万物之情。乾，健也；坤，顺也；震，动也；巽，入也；坎，陷也；离，丽也；艮，止也；兑，说也。万物之情无出此八者。
作结绳而为罔罟，以佃以渔。佃，音田。佃，猎取禽兽也。渔，取鱼也。
上古之民，处于草野，未知农桑，但逐捕禽兽，食其肉，衣其皮。禽兽飞走，非人所及，制之甚难，无以御饥寒。故太昊教之为罟罔，以罗禽兽，漉水物。又教民豢养六畜。马牛羊豕犬鸡。无逐捕之劳，可以充庖。且以为牺牲。享神祇。故号伏羲氏，亦号庖牺氏。
神农氏
炎帝神农氏，姜姓，继伏羲，以火德王天下。是时民益多，禽兽益少，炎帝乃教民播种百谷，斲木为耜，揉木为耒，春耕夏耘，秋获冬藏，民食以充，故号曰神农氏。炎帝以一人所为不足以自养，必通功易事，贸迁有无，乃教民日中为市，致天下之民，聚天下之货，交易而退，各得其所。
有熊氏
黄帝有熊氏，姫姓，曰轩辕，有熊国君少典之子。生而神灵，弱而能言，幼而殉齐，殉、疾、齐，速也。
长而敦敏，成而聪明。炎帝既没，子孙德衰，蚩尤始作乱，延及于平民，罔不寇贼奸宄，夺攘矫虔。群行攻劫曰寇，杀人不忌曰贼。在外曰奸，在内曰宄，自来而取曰攘。矫诈虔杀也。
黄帝乃治五兵以征之，与蚩尤战于涿鹿之野，禽而杀之。涿鹿涿州。
诸侯皆去神农氏，归黄帝。黄帝与炎帝子孙战于阪泉之野，三战然后得其志，诸侯咸尊黄帝为天子，代神农氏。黄帝以民生有欲，衣食虽备，苟无礼义，则强陵弱，众暴寡，智欺愚，勇苦怯，于是始制轩冕，垂衣裳，贵有常尊，贱有等威，使上下有序，各安其分，而天下大治。作舟楫以济不通，服牛乘马，引重致远，正名百物。天下有不顺者，征之，平者去之。邑于涿鹿之阿，迁徙往来，未尝宁居。在位百年而崩，年百一十岁。有二十五子，其得姓者十四人，为十二姓：姬、酉、祁、巳、滕、箴、任、荀、僖、姞、儇、依。姞，其讫切。儇，呼缘切。
金天氏
少昊金天氏，巳姓曰挚，亦曰青阳，黄帝之子。继黄帝以金德王天下，故号金天氏，都曲阜。今兖州。
高阳氏
颛顼高阳氏，黄帝之孙也。父曰昌意。高阳氏以水德王天下，都濮阳。静渊而有谋，疏通而知事，养财以任地，履时以象天。北至幽陵，南暨交趾，西流沙，东极蟠木，动静之物，小大之神，主山川神，
日月所照，莫不平服。先是，帝王皆以天瑞为官师之名，至高阳氏始为民师，而命以民事。在位七十八年，寿九十一岁。
高辛氏
帝喾高辛氏，黄帝之曾孙，玄嚣之孙，𫊸极之子也。都亳。今谷熟号南亳。
普施利物，不于其身。聪以知远，明以察微，顺天之义，知民之急。仁而威，惠而信，修身而天下服。其色郁郁，其德嶷嶷。其动也时，其服也衷。执中而遍天下，日月所照，风雨所至，莫不从化。在位七十年，寿百有五岁
司马温公稽古录卷之一。

[book_title]司马温公稽古录卷之二
陶唐氏
帝尧祁姓，曰放勋，帝喾之子。初封于陶，后攺封唐，故曰陶唐氏。年十六，以唐侯升为天子，都平阳。今晋州。尧钦明文思，威仪表备谓之钦，照临四方谓之明，经纬天地谓之文，道德纯备谓之思。
允恭克让，光被四表，格于上下。允、信、克、能、光、充、格，至也。既有四德，又信恭能让，故其名闻充溢四外，至于天地也。
克明骏德，以亲九族。骏，大也。言尧能修明其大德以睦，上自高祖，下至玄孙，等列旁支之亲，大学所谓身修然后家齐也。
九族既睦，平章百姓。百姓，国人也。言九族之外，臣民之异姓者也。皆化九族而平和章明，所谓家齐然后国治也。
百姓昭明，协和万邦，黎民于变时雍。昭，亦明也。协合黎众，时是。雍，和也。言天下众民皆变化化上，是以风俗大和，所谓国治然后天下平。
尧德广运，乃圣乃神，乃武乃文，广，谓所覆者大。运，谓所及者远。圣无不通，神妙无方。文经天地，武定祸乱。稽于众，舍巳从人。稽，考也。虽聪明不独断自用，必考察从谋，舍巳所有，从人所长，所以为圣。
其仁如天，其智如神。就之如日，温燠。望之如云。能庇荫人下。
惟天为大，惟尧则之。则，法也。法天行化。
荡荡乎民无能名焉，荡荡，广远之称。言其布德广远，民无能识其名。巍巍乎其有成功，功成化隆，高大巍巍。焕乎其有文章。焕，明也。其立文垂制又著明。
命羲和历象日月星辰，敬授人时，重黎之后，羲氏、和氏，世掌天地四时之官，星五星辰，日月所会，十二次历象其分节，谨记天时，以授人也。
允厘百工，庶绩咸熙。厘治工官，庶众绩功咸皆。熙，广也。言定四时，成岁历，以告时授事，则能信治百官，众功皆广。
时洪水为灾，尧咨四岳唐虞建百官，内有百揆。四岳，如今之宰辅。百揆掌揆度百事。四岳分掌四时及四岳诸侯之政。
举能者使治之。四岳举鲧，古本切。
尧知鲧顽嚚傲狠不可用，心不则德义之经为顽，口不道忠信之言为嚚。
四岳固请试之，尧屈已从之。所谓舍巳从人。
鲧治水九年，功用弗成。尧老，有子丹朱不肖，欲逊位于四岳，四岳辞以不德。尧使明举有明德之人，搜扬在侧陋者众：乃曰：有鳏在下，曰虞舜。舜年三十未娶，故曰鳏虞。今河中府虞乡县，妫水之涒，舜所居也。帝曰：俞，予闻如何？俞，然也。然其所举，尧闻舜而不用，亦任天下之耳目，不自任也。
岳曰：瞽子父顽，毋嚚，象傲，舜父有目，不能分别善恶，故时人谓之瞽。瞍，象，舜弟之字。傲慢不友，言皆恶。
克谐以孝，蒸蒸乂，不格奸。谐，和。蒸，进也。言能以至孝和谐顽嚚昏傲，使进进于善道，以至自治，不至陷入于奸恶，盛德之至，无恶不化。帝曰：朕其试哉！舜至德升闻，尧独试之者，将授以大任，不得不重慎。
女于时观厥刑于二女。女妻，刑法也。尧于是以二女妻舜，观其法度，接二女以治家，观治国。
釐降二女于妫，涒𡣕于虞。降，下𡣕妇也。舜为匹夫，能以义理下帝女之心，使行妇道于虞氏。帝曰：钦哉！叹舜能修巳行敬以化帝女，则其所能者大矣。
于是登舜于朝，历试诸难，试以治民之难事。
既有大功，遂使摄行天子事。尧在位一百一年，寿百一十七岁而崩。百姓哀慕，如丧考妣。舜封尧后于唐，为虞宾。
司马温公稽古录卷之二。

[book_title]司马温公稽古录卷之三
帝舜有虞氏，姚姓，曰重华，其先出于高阳氏。祖曰牛，父曰瞽瞍。舜浚哲文明，温恭允塞。浚，深哲智也。其德信充塞上下。
父母弟顽嚚不友，日以杀舜为事。舜耕于历山，以失爱于父母，日号泣于旻天，不敢怨怼，失子道，负罪引慝以事，祇见瞽瞍，夔夔齐栗，齐，侧皆切。
瞽亦信而顺之，弟象亦化之，不至于大恶，至德升闻。尧既妻以女试之，乃命以位。舜举伯奋、仲堪、叔献、季仲、伯虎、仲熊、叔豹、季狸八元，元，善也。
使布五教于四方，五教：父义、母慈、兄友、弟恭、子孝。亦曰五典。典，常也。
五典克从，内平外成。举苍舒、𬯎徒回切。敳、五开切。梼音桃。戭、音演。
大临、厐降、庭坚、仲容、叔达八恺，恺，和也。
使揆百事。百揆时序，地平天成。流共工、𬴐兜都侯切。
三苗，鲧四凶于四裔，而天下咸服。四门穆穆，穆穆，美也。诸侯来朝者，皆有美德，无凶人也。
阴阳和顺，烈风雷雨弗迷。尧知舜功德大成，欲使陟帝位，舜辞不受，乃使舜摄行天子事，代巳巡守，朝四岳诸侯。舜察璇音旋。
玑音机。玉衡，以齐日月五星之行度，以考正历数。二十有八载，尧乃殂落。舜服丧三年毕，始即天子位，都蒲阪。今河中府。明四目，达四聪。广视听于四方，使天下无壅塞。命禹宅百揆，宅，居也。居百揆之官。
弃为后稷，播时百谷。播，布也。布种百谷。契作司徒，敷五教；敷，亦布也。
皋陶作士，典五刑。惟明克允，刑期于无刑。虽或以杀止杀，终无犯者，刑期于无所刑。
垂共工。益作虞，掌山泽草木鸟兽。取之有时，用之有节。
伯夷作秩宗，典三礼。夔典乐，教胄子，击石拊石，百兽率舞。萧韶九成，凤皇来仪。韶，舜乐名。仪，有容仪。
龙作纳言，出纳惟允。舜上循尧道，下任众贤，恭巳南面，无为而治。舜好问而好察迩言，浅近之言。隐恶而扬善，人言恶者隐而不彰，善者宣扬而行之。
执其两端，用其中于民。临下以简，御众以宽。罚弗及嗣，赏延于世。延，及也。父子罪不相及而及其赏，道德之众。
宥过无大，刑故无小。过误所犯，虽大必宥；不忌故犯，虽小必刑。
罪疑惟轻，功疑惟重。刑疑附轻，赏疑从重，忠厚之至。
与其杀不辜，宁失不经。经，常也。宁失不常之罪，不枉不辜之善，仁爱之道。
君臣常相儆戒于朝。禹曰：后克艰厥后，臣克艰厥臣，政乃乂。乂，治也。能知为君难，为臣不易，则其政治。
益曰：任贤勿贰，去邪勿疑，一意任贤，果于去恶。
罔违道以干百姓之誉，于，求也。失道求名，古人贱之。罔拂音佛。百姓以从巳之欲。拂，戾也。专欲难成，犯众兴祸，故戒之。
皋陶曰：在知人，在安民。禹曰：知人则哲，能官人；安民则惠，黎民怀之。此帝尧所难。皋陶曰：亦行有九德，亦言其人有德，乃言其行事以验之，曰：宽而栗，性宽大而能庄栗。柔而立，和柔而能立事。愿而恭，悫愿而恭恪。乱而敬，乱，治也。有治而能谨敬。扰而毅，扰，顺也。致果为毅。直而温，行正直而气温和。简而廉，性简大而有廉隅。刚而塞，刚断而塞实。强而义。无所屈挠，动兵合义。彰厥有常，吉哉。彰明，吉善也。其人行此德，有常不变，至于彰著，此真吉士可用哉。三德有家，九德之中有其三，可以为卿大夫。六德有邦，可以为诸侯。
翕受敷施，九德咸事，俊乂在官，翕，合也。能合受三六之德而用之，以布施政教，使九德之人皆用事。谓天子如此，则俊德治能之士并在官。
兢兢业业，一日二日万几，兢兢戒慎，业业危惧。几者，动之微，吉凶之先见者也。王者戒惧于事微小之时，制治于未乱，保邦于未危，则易为力。巳乱巳危，则难为功。一日二日之间，几微之事，至有万端，不可不察。
无旷庶官，天工人其代之。旷，空也。位非其人为空官。言百官代天理物，不可以天官私非其才。
天聪明自我民聪明，自，用也。言天因民而降之福，民所归者，天命之天视听人君之行，用民为聪明。天明畏自我民明畏。天威可畏，亦用民成其威。民所叛者，天讨之，是天明可畏之效。
帝曰：臣作朕股肱耳目，言大体若身。
予违汝弼，汝无面从，退有后言。我违道，汝当以义辅正我，无得面从我违而退。有言我不可弼。
禹曰：万邦黎献，共惟帝臣。惟帝时举，敷纳以言，明庶以功，车服以庸。献贤也万国众贤共为帝臣帝宜以时举其秀者先使布纳其为治之言察其是非能言者未必能行故未宜试之以事以明辩众言之虚实必待其功效显著然后赐之车服爵命面用之
司马温公稽古录卷之三。

[book_title]司马温公稽古录卷之四
有虞氏下
帝作歌曰：股肱喜哉，元首起哉，百工熙哉！元首，君也。股肱之臣，喜乐尽忠，君之治功乃起，百官之业乃广。言君得良臣，乃能致治。
皋陶赓之曰：元首明哉，股肱良哉，庶事康哉。赓，续也。言人君选任之明，则股肱大臣无不忠良，大臣忠良，则天下众事无不安者。言治安之本在君明。
又歌曰：元首丛脞哉，股肱惰哉，万事堕哉。丛脞细碎无大略。明主好要，暗主好详。主好要则百事详，主好详则百事荒。君既不知治，要躬亲细务，则大臣无所事，事皆解体不为用。万事非一人可治，故皆堕坏。
舜老有子，商均亦不肖，不足传天下。乃命禹摄行天子事。舜命禹征有苖，三旬，苖民逆命。益赞于禹曰：惟德动天，无远弗届。赞、佐、届，至也。益以此义佐禹，欲其修德致远。
满招损，谦受益，时乃天道。自满者人损之，自谦者人益之，是天之常道。至𫍯感神，矧兹有苖。𫍯，和也。矧，况也。至和感神，况有苖乎。言易感。
禹拜昌言曰：俞，班师振旅。昌，当也。以益言为当，故拜受而然之。遂还师。兵入曰班，振。言整众。帝乃诞敷文德，远人不服，大布文德以来之。舞干羽于两阶，干楯，羽翳也。皆舞者所执。修，阐文教，舞文舞。干宾，主阶间，抑武事。七旬有苖格。讨而不服，不讨自来，明御之者必有道。舜生三十，征庸始见试用。二十，在位历试二年，摄位二十八年。五十载而崩，舜服尧丧三年，其一在五十之数，故为天子五十年。
寿百一十二岁。禹封舜后于虞而客之。及周武王克商，封舜后胡公于陈，赐姓妫氏。孔子曰：后世虽有作者，虞帝弗可及也巳矣。
夏后氏上
夏后，姒姓，曰文命，高阳之孙，鲧之子也。尧命鲧治水，功不成。舜臣尧，殛鲧干羽山，举禹，使代父治水，废父兴子，尧舜之道。
天乃锡禹洪范九畴。洪，大、范，法。畴，类也。洛出书，神龟负文而出，列于背，有数至于九，禹因而第之，以成九类。一五行，二五事，三八政，四五纪，五皇极，六三德，七稽疑，八庶征，九五福，六极。
禹治水，顺五行之性，□天地之理，不堕山，不崇薮，壅者决之，滞者导之，行水于其所无事，故功易成。禹治水勤劳，陆行乘车，水行乘舟，泥行乘橇，子绝切。形如箕，𭫙行泥上。山行乘㮂。纪录切。以铁如锥头长半寸，施之履下，以上山。不蹉跌也。
娶涂山氏女，历辛、壬、癸、甲四日，复往治水。涂山氏女生子启。禹过门，闻启呱呱音孤。
而泣，不入视之。时下民昏垫丁念切昏瞀垫陷，言困水灾。艰食，难得食。禹随山刊木，随行山林，斩木通道。
与益得禽兽，佐民食。决九川，距四海，浚畎浍。距川距，至也。决九州名川，通之至海。一亩之间，广尺深尺曰畎。方百里之间，广二寻，深二仞曰浍。浍畎浚之至川亦入海。
平，田无水，与稷教民播种百谷。浚川得鱼鳖，佐民食。浚深其流，
蒸民乃粒，万邦作乂。米食曰粒。言天下由此为治本。
禹分天下为冀、兖、青、徐、扬、荆、豫、梁、雍九州，任土作贡，任其土地所有，定其贡赋之差。
九州攸同，四墺既宅，四方之宅巳可居。
九山刊旅，九川涤源，九泽既陂，九州名山巳槎木通道而旅祭矣。九州之川已涤除，泉源无壅塞矣。九州之泽巳陂障无决溢矣。四海会同，四海之内，会同京师。九州同风，万国共贯。
庶土交正，底慎财赋，交，俱也。众土俱得其正，谓壤坟垆，致所慎者财货贡赋，言取之有节，用之有度。
咸则三壤，成赋中邦，皆法壤田，上中下大较三品，成九州之赋，明水害，又除。
以天下近远，分甸侯，绥要荒，五服辩，诸侯职守。东渐于海，西被于流沙，朔南暨，声教渐，入也。被，及也。此言五服之外，皆与王者声教而朝见。
讫于四海。尧乃锡禹玄圭，告厥成功。
司马温公稽古录卷之四。

[book_title]司马温公稽古录卷之五
夏后氏下
舜受禅，使禹宅百揆。舜老，以位传禹，曰：朕居帝位三十有三载，耄期倦于勤，汝惟不怠，总朕师。师。众也。八十九十曰耄。百年曰期。颐年巳耄老。厌倦万机。汝不懈怠于位。称总我众。欲使摄。
禹辞。帝曰：克勤于邦，克俭于家，不自满假，惟汝贤。满，谓盈实。假，大也。言禹恶衣菲食，卑其宫室，而尽力为民，执心谦冲，不自盈大。
汝惟不矜，天下莫与汝争能；
汝惟不伐，天下莫与汝争功。自贤曰矜，自功曰伐。言禹推善让人而不失其能，不有其劳而不失其功，所以能绝众人。
天之历数在汝躬，汝终陟元后。陟，升也。元，大也。大君天子。
人心惟危，道心惟微，惟精惟一，允执厥中。危则难安，微则难明。精所以明其难明，一所以安其难安。然道之大要，莫若信执其中。
无稽之言勿听，非询之谋勿庸。无考无信验，不询专独，终必无成，故戒勿听用。
可爱非君，可畏非民。众非元，后何戴？后非众，罔与守邦。民以君为命，故可爱；君失道，民叛之，故可畏。言众戴君以自存，君恃众以守国，相须而立。
禹拜稽首固辞。帝曰：母，惟汝谐。毋禁止辞，惟汝能谐和元后之任。
禹乃受命，摄行天子事，如舜之初。舜崩，禹三年丧毕，即天子位，会诸侯于涂山，执玉帛者万国。又会诸侯于会稽。长狄防风氏后至，禹戮之。禹命远方图物，图画山川奇异之物而献之。贡金九牧，使九州之牧贡金。铸鼎象其州之物，象所图物，著之于鼎。
百物而为之备，使民知神奸。图鬼神百物之形，使人逆备之。
故民入川泽山林，不逄不若，若，顺也。魑魅魍魉，魑，山神。兽形。魅，怪物。魍魉。水神。
莫能逄之。禹崩，寿百年。孔子曰：禹，吾无间然矣。尧之崩也，天下诸侯不归丹朱而归舜。舜之崩也，天下诸侯不归商均而归禹。禹崩，子启贤，天下诸侯皆曰：吾君，帝禹之子也。相帅归之。○启乃即天子位。有扈逆命，扈今京兆鄠县。
启征扈，灭之，享诸侯于钧台。阳翟县南有钧台陂。
启崩，子太康立○王太康尸位，尸，主也。
以逸豫灭厥德，黎民咸贰，乃盘游无度，畋于有洛之表，十旬弗反。有穷后羿穷国之君。
因民弗忍王之恶，拒于河，王不得入国，遂废之，立其弟仲康而相之。夏室微弱，○王仲康崩，子相立。○王相之，时羿遂代夏政。相失国，依于同姓诸侯斟灌及斟𬩽氏。羿恃其善射，不修民事，而淫于原兽，好佃猎。
弃武罗、伯囚、髡熊、龙圉，四子皆羿之贤臣。
而用寒浞。寒浞，伯明氏之谗子弟也。伯明寒君名。
伯明后寒弃之，夷羿收之，夷氏。
信而使之，以为巳相。浞行媚于内，内宫人。
而施赂于外，愚弄其民，欺罔之。而娱羿于畋，乐之以游畋。
树之诈慝，以取其国家，树，立也。外内咸服。信浞诈。羿犹不悛，悛，攺也。
将归自畋，家众杀而烹之，以食其子。靡奔有鬲氏。靡，夏遗臣事羿者。有鬲，国名。浞因羿室，就国妃妾。生浇及豷，浇，五叫切。豷，许医切。
恃其谗慝诈伪，而不德于民，使浇用师，灭斟灌及斟𬩽氏，杀夏后相，处浇于过，处豷干戈。后缗方娠，逃出自窦，后缗相妻，娠。怀身也。音身。归于有仍，后缗有仍氏女。
生少康焉，为仍牧正。牧官之长。浇使椒求之，椒浇臣。
逃奔有虞，为之庖正。虞思于是妻之以二姚，思，有虞君也。虞思自以二女妻少康。而邑诸纶。纶虞邑。
有田一成，有众一旅，方十里为成，五百人为旅。
能布其德而兆其谋，兆始。
以收夏众，抚其官职。靡自有鬲氏收斟灌、斟𬩽之遗民，以灭浞，而立少康，祀夏配天，不失旧物。物，事也。
○王少康立，夏道中兴。少康崩，子杼立。○王杼崩，子槐立。○王槐崩，子芒立。○王芒崩，子泄立。○王泄崩，子不降立。○王不降崩，弟扃立。○王扃崩，子廑立。○王廑崩，不降之子孔甲立。○王孔甲之时，夏德衰，诸侯多叛之。孔甲崩，子皋立○王皋崩，子发立。○王发崩，子癸立，是为桀○○王桀都安邑，灭德作威，敷虐于万方，百姓用兵伐有施，得其女末喜，嬖之，荒淫无度，有以危亡为谏者，桀自恃天命，指日曰：是日何时丧乎？予及汝偕亡。关龙逄强谏，桀杀之，诸侯多叛桀归商汤。桀囚汤于夏台，欲杀之，既而释之。汤乃与伊尹兴师伐夏，与桀战于鸣条，克之。桀奔南巢。夏后氏遂失天下。夏有王与无王，用岁四百三十二。
司马温公稽古录卷之五。

[book_title]司马温公稽古录卷之六
殷上
亦号商又封商汤居殷而受命故二号
殷汤子姓曰履，其先出于高辛氏。帝喾生契，契为舜司徒，封于商。商在大华之阳，今商州。
契生昭明，昭明生相土，相土居商丘。今应天府。
相土生昌若，昌若生曹圉，曹圉生冥，冥生振，振生微，微生报丁，报丁生报乙，报乙生报丙，报丙生主壬，主壬生主癸，主癸生天乙，世为诸侯。天乙是为成汤。自契至成汤八迁，汤始居亳，从帝喾居。汤，不迩声色，不殖货利，迩，近也。殖，生也。言清洁不贪。
德懋懋官，功懋懋赏，用人惟巳，攺过不吝。勉于德者。则勉之以官。勉于功者。则勉之以赏。用人之言。若自巳出。有过则攺。无所吝惜、所以能成王业。居上克明，言理恕。为下克忠。事上竭诚，
与人不求备，检身若不及。使人必器之，常如不及，恐有过。
为夏方伯，葛伯不祀，夺饷者黍肉。汤始征之归，市者不止，耕者不变，诛其君而恤其民。自是东征西夷怨，南征北狄怨，西夷北狄，举远以言，则近者著矣。
曰：奚独后予？攸徂之民，室家相庆，曰：徯予后，后来其苏。汤所往之民皆喜曰：待我君来，其可苏息。
伊尹有元圣之德，耕于有莘之野，以乐尧舜之道。汤使人以币聘之，使三返然后至，汤任之以政。伊尹以为桀虽无道，君也；汤虽有圣德，臣也，不可舍君而辅臣。乃去亳适夏。既而知桀不可辅，复归于亳，乃与汤谋伐桀，胜之，放桀于南巢。诸共推汤为天子，汤以尧、舜皆以揖让传天子，已独以干戈得之。有惭德，仲虺乃为之作诰，言天锡汤勇智，表正万邦。夏桀昏德，民坠涂炭，若陷泥坠火，无救之者。非德言所能谏，德言：道德善言。
不可不伐之意。汤攺纪夏政，代虐以宽。又自诰诸侯曰：尔有善，朕弗敢蔽。罪当朕躬，弗敢自赦，惟简在上帝之心。所以不蔽善人，不赦已罪，以其简在天心故。
其尔万方有罪，在予一人；自责化不至。
予一人有罪，无以尔万方。无以尔万方，言非所及。
诸侯由是归之。汤为天子十三年而崩，太子太丁未立而卒，立太丁之子太甲○王。太甲既立不明，欲败度，纵败礼，伊尹屡谏不听，恐王习不义，遂成性，欲困苦以革其心，乃放王于桐宫，伊尹摄行天子事，王于是悔过迁善。三年，伊尹复奉王归于亳，复王位，还其政。太甲不怨而德之。伊尹申戒于王曰：有言逆于汝心，必求诸道；人以言拂违汝心，必以道义求其意，勿拒逆之。
有言逊于汝志，必求诸非道。逊，顺也。言顺汝心，必以非道察之，勿以自臧。
太甲由是能保惠于庶民，克终汤业。享国三十三年崩，号祖甲。子沃丁立。○王沃丁崩，弟太庚立。○王太庚崩，子小甲立。○王小甲崩，弟雍巳立。○王雍巳崩，弟太戊立。○王太戊时，伊尹之子陟为相，巫咸佐之。亳有祥，桑谷共生于朝，一暮大拱。祥，妖怪也。两手扼之曰拱。
太戊惧，伊陟曰：妖不胜德。太戊从之，桑谷枯死。太戊治民，祇惧，不敢荒宁，殷复兴。享国七十五年崩，号中宗。子仲丁立，○王。仲丁迁于嚣。仲丁崩，弟外壬立，○王。外壬崩，弟河袒甲立，○王。河袒甲居相，殷复衰。河袒甲崩，子祖乙立，○王。祖乙时相为水所毁，迁于耿。祖乙崩，子祖辛立，○王。祖辛崩，弟沃甲立，○王。沃甲崩，祖辛之子祖丁立，○王。祖丁崩，沃甲之子南庚立，○王。南庚崩，祖丁之子阳甲立，○王。阳甲崩，弟盘庚立，○王。盘庚时，复避水灾，南涉河，迁于亳，从汤居，行汤政，殷复兴。盘庚崩，弟小辛立，○王。小辛时，殷复衰。小辛崩，弟小乙立，○王。小乙崩，子武丁立。
司马温公稽古录卷之六。

[book_title]司马温公稽古录卷之七
王武丁思复兴殷道亮阴，三年不言，群臣咸谏。王曰：予恭默思道，梦帝赉予良弼，梦。天与我良佐。
乃以形求于天下。傅说筑傅岩之野，惟肖。傅岩，在今狭州平陆界。傅说贤而隐，代胥靡刑人筑此道以供食。肖，似也。
王召与语，果圣人也。爰立作相，置诸左右，曰：启乃心，沃朕心。若药弗瞑眩，厥疾弗瘳；开汝心以沃我心，如服药，必瞑眩极，其病乃除。欲其出切言以自警。
若跣弗视地，厥足用伤。跣必视地，足乃无伤。言欲使为巳视听。
说曰：天立后王君公，承以大夫师长，不惟逸豫，惟以乱民。不使有位者逸豫民上，言立之，王使治民。
又曰：惟治乱在庶官。言所官得人则治，失人则乱。又曰：无耻过作非。耻过误而文之，遂成大非。
又曰：非知之艰，行之惟艰。王曰：若作酒醴，尔惟曲蘖；若作和𡙡，尔惟盐梅。酿酒者曲过太苦，蘖过太甘。调𡙡者盐过太咸，梅过太酸，必求和适为难。良相治国，惩劝宽猛，凡区处施设，若大酋之酿酒，膳夫之调𡙡，曲尽其宜乃为善。
尔交修予，罔予弃，予惟克迈。乃训交，非一之义。迈，行也。言我能行政教。
说曰：王，人惟学于古训，乃有获有所得。
道积于厥躬。王曰：股肱惟人，良臣惟圣，手足具，乃成人；有良人，乃成圣。
惟后非贤不乂，惟贤非后不食。言君须贤治，贤须君食。
高宗祭成汤，有飞雉升鼎耳而雊。古后切。鸣也。
祖巳曰：惟先格王，正厥事。言至道之王，遭变异正事，而异自消。
高宗从之，不敢荒宁，嘉靖殷邦，至于小大，无时或怨。善谋殷国，至于小大之故，人无是有怨者，言无非。
享国五十九年崩，号高宗。祖庚立○王。祖庚崩，弟甲立○王甲时，殷复衰。甲崩，子廪辛立○王。廪辛崩，弟庚丁立○王。庚丁崩，子武乙立○王。武乙复去亳，徙河北。王武乙崩，子太丁立。○王太丁崩，子乙立。○王乙崩，子受德立○受德一曰辛。是为纣王。纣王都朝歌，资辩捷疾，闻见甚敏，材力过人，智足以距谏，言足以饰非，矜人以能，以为皆出巳下，播弃黎老，昵比罪人，布弃不礼，敬。昵，近也。
为天下逋逃主，萃渊薮，平居弗祀上帝神祇宗庙，恃其强大，喜用兵，百战皆克伐。有苏得其女妲己，惟妲己之言是用，作奇技淫巧以悦之。淫湎肆虐，作炮烙之法，膏铜柱下加之炭，令有罪者行焉。辄堕炭中，以取妲己笑。刳庳胡切。剔天易切。孕妇，斮侧角切。朝涉之胫，冬月见朝涉水者，谓其胫耐寒，斩而视之。
醢九侯，脯鄂侯，囚西伯于诱里，诱，音酉。
久乃赦之。既而西伯戡黎，近王圻之诸侯。戡，胜也。
祖伊恐，奔告于王。王曰：呜呼！我生不有命在天。祖伊反曰：呜呼！乃罪多参在上，乃能责命于天。反报纣也。言汝罪恶众多，参列在上，天诛且至，乃恃命于天乎。
纣终不悛，比于强谏。纣怒曰：吾闻圣人之心有窍。剖比干心。箕子惧，乃佯狂为奴，纣又囚之。微子恐殷绝祀，遂奔周。纣专任嬖臣飞廉、恶来知政事。于是周武王伐纣，殷之士女皆篚其币帛迎周师。纣率其众如林会，战于牧野。纣卒皆不战，前徒倒戈攻于后以北。纣走登鹿台自焚死。周遂灭。殷自成汤受命，至是凡六百二十九年。
司马温公稽古录卷之七。

[book_title]司马温公稽古录卷之八
周上
周文王姬姓，曰昌。其先亦出于高辛氏。帝喾生弃，佐禹播时百彀，尧封之邰，地来切。
舜命为后稷。后稷薨，子不窟立。窟，行律切。
夏后政衰，弃稷不务，不窟用失其官，自窜于戎狄之间。不窟生鞠，鞠生公刘，能修后稷之业，务耕种，行地宜，行者有资，居者有积，民赖其庆，多徙而归保焉，故诗人歌乐思其德。公刘生庆节，国于豳。豳与豳同。今豳州。
庆节生皇仆，皇仆生羌弗，羌弗生毁隃，音俞。
毁隃生公非，公生高圉，高圉生亚圉，亚圉生公叔祖赖，公叔祖赖生古公袒父，古公袒父是为太王，复修后稷、公刘之业，积德行义，国人皆戴之。狄人攻之，事之以皮币、犬马、珠玉，皆不得焉。乃属其耆老而告之曰：狄人之所欲者，吾土地也。吾闻有民立君，将以利之，君子不以其所养人者害人。民之在我，与其在彼何异？民欲以我故杀人父子而君之，吾不忍也。二三子何患乎无君？我将去之。乃与私属去豳，逾梁山，邑于岐山之下居焉，故号曰周。豳人曰：仁君不可失也。从之者如归，市。旁国民亦多归之。古公乃贬戎狄之俗，营筑城郭室屋，而邑别居之，分别而为邑治也。
民歌乐之，肇基王迹。古公长子太伯，次仲雍，次季历，生昌。昌有圣德，在傅弗勤，处师弗烦，不闻亦式，不谏亦入。道义虽所未乐，率意行之，冥合于法式。过失不待人谏，言巳先入，皆言其生知。
古公知其必兴周家，欲立季历以传昌。太伯、仲雍知其指，自窜于句古侯切。吴，以让季历。太伯犹服端委，玄委，玄端委貌，周之礼服。
仲雍遂从夷俗，断发文身，以示不可用。古公薨，季历立，是为王季。王笃于行义，诸侯顺之。王季薨，昌立，是为文王，都丰。文王徽柔懿恭，怀保小民，以美和民道，故民怀之；以美政恭民，故民安之。
发政施仁，必以鳏寡孤独为先。老而无妻曰鳏，老而无夫曰寡，老而无子曰独，幼而无父曰孤。此四者，天下之穷民而无告者。
自朝至于日中昃，不遑睱食，用咸和万民。从朝至日映不睱食。思虑政事用皆和万民。文王为殷西伯，古之王者，择诸侯之贤者，分掌天下诸侯。文王为西伯，掌西方诸侯。
于时西有昆夷之患，北有猃狁之难，猃，音俭。狁，音允。
文王以天子之命，命将帅，遣戍役，以守卫中国。远近之人皆畏而爱之，则而象之。诸侯大邦畏其力，小邦怀其德。虞芮之君相与争田久而不平，欲质于西伯，乃相与朝周，入其境，则耕者让畔，行者让路。入其朝，士让为大夫，大夫让为卿。二国之君惭而相谓曰：我等小人，不可以履君子之庭。乃相让，以其所争田为闲田而退。天下闻之，而归周者四十余国。时纣方无道，诸侯多去纣归文王。纣怒，囚文王于诱里。七年，诸侯皆从之囚，纣于是惧而归之。文王乃整兵以诛诸侯之不道者，伐崇、伐密，伐阮，伐共，伐黎，皆胜之。文王为诸侯四十二年，更称元年，三分天下有其二，以服事殷。九年崩，寿九十七。太子发立，是为武王○武王三年，丧毕，十一年，观兵孟津，诸侯不期而会者八百余人，皆曰纣可伐。武王曰：未可。退而增德。及纣杀比干，囚箕子。十三年，武王帅诸侯复伐纣，与纣战于牧野，克之，遂灭纣，一戎衣，天下大定。乃反商政，政由旧。用商先王善政。
释箕子囚，封比干墓，式商容闾，封益其土，商容贤人，纣所贬退。式其闾巷以礼贤，在车上凭轼小俯曰式。
散鹿台之财，发巨桥之粟，纣所积之府仓，皆散发以赈贫民。
大赉于四海，而万姓悦服。施舍巳责救乏赒无，所谓周有大赉，天下皆悦仁服德。
王还至丰，乃偃武修文，载戢干戈，载櫜弓矢，戢聚。櫜，韬也。音高。
归马于华山之阳，放牛于桃林之野，示天下弗服。示天下不复乘用。
兴灭国，继绝世，举逸民，垂拱而天下治。徙都镐，户老切。
封纣子武庚禄父于殷，以守汤祀。命王弟管叔、霍叔、蔡叔监之。又封姬姓之国五十三，通道，干九夷八蛮，西旅贡獒。西方远国贡犬。犬高四尺曰獒。音敖。大保召公作书戒王以慎终曰：明王慎德，四夷咸宾，皆宾服。
不役耳目，百度惟贞。言不以声色自役，则百度正。
玩人丧德，玩物丧志。以人为戏弄，则丧其德；以器物为戏弄，则丧其志。
不作无益害有益，功乃成；不贵异物贱用物，民乃足。遊观为无益，奇巧为异物。言明王之道，以德义为益，器用为贵，所以化俗生民。
犬马非其土性不畜；非此土所生不畜，以不习其用。
珍禽奇兽，不育于国。皆非所用，有损害故。
不宝远物，则远人格；不侵夺其利，则来服矣。
所宝惟贤，则迩人安。又曰：为山九仞，功𧇊一篑。音匮。八尺曰仞。喻向成也。未成一篑。犹不为山。是以圣人乾乾日昊。慎终如始。
武王即位四年克商。克商七年而崩，寿九十三。成王诵立○成王年十三。周公为蒙宰，摄行天子事。管叔、蔡叔、霍叔乃流言于国曰：公将不利于孺子。遂奉武庚禄父。淮夷作乱，周公帅师东征。居东二年，罪人斯得，杀武庚禄父及管叔，囚蔡叔于郭邻，降霍叔于庶人，灭淮夷，三年而归。卜宅洛邑，为王城，使四方入贡，道里均。又作下都于瀍水东，瀍，澄延切。
命曰迁殷顽民，教治之。然天子犹往来常居镐京，曰宗周。夏德既衰，戎狄内侵，九州之地寖灭。周公复唐虞之旧域，斥大九州之境，王畿之外，分五服为侯、甸、男、采、卫、蛮、夷，镇藩九畿。周公摄政凡七年，制礼作乐，致太平，乃复政成王而告老。王曰：公无困我哉！留周公为太师，与召公共辅王室。周公作无逸以戒成王曰：君子所其无逸，君子之道，所在念德，无有逸豫。
先知稼穑之艰难；乃逸，则知小人之依。稼穑，农夫之艰难，事先知之，乃谋逸豫，则知小人之所依怙。
又作立政，曰：拜手稽首，告嗣天子王矣。言不可不慎。
宅乃事，宅乃牧，宅乃准，兹惟后矣。宅，居也。居汝事，谓六卿掌事者。牧，牧民之官，谓九州之长。准，平法者，谓士官皆得其人，则此惟居矣。言立政在官人。
文王、武王克知三有宅心，灼见三有俊心，文武能知择人，居此事牧准三官之心，又能灼然见俊德之人可以任此三官者之心，所以能立政灼明见。
左右携仆，百司庶府。虽左右携持器物之仆，及百官有司主倦契藏吏，亦皆择人。
文王惟克厥宅心，乃克司牧人，以克俊有德。文王惟其能居心务大略细，守本遗末，乃能司牧人，用能俊有德者。
文王罔攸兼于庶言、庶狱、庶慎，惟有司之牧夫文王无所兼知于毁誉众言及众刑狱，众所当慎之事，惟慎择有司牧夫而巳。劳于求才，逸于任贤。
是训，用违庶狱庶慎，文王罔敢知于兹。是万民顺法用违法，众狱众慎之事，文王一无敢自知，于此委任贤能而巳。
又作周官，命太宰、司徒、宗伯、司马、司寇、司空六卿，各帅其属，分掌天下之务。成王即政三十年崩，子康王钊立钊，之遥切。
○康王修文武成王之业，四海治安。成康之世，刑措不用者四十余年。康王崩，子昭王瑕立。○昭王时，王道微缺，昭王南征济汉，沉没不复，周人讳之，不赴告。子穆王满立○穆王将征犬戎，祭侧介切。公谋父曰：先王耀德不观兵。夫兵戢而时动，动则威，观则玩，玩则无震。震，惧也。
故先王有威让之令，有文告之辞，布令陈辞而又不至，则增修于德，而无勤民于远。王不听，得四白狼、四白鹿以归。自是荒服者不至。穆王肆其心，肆，极也。
周行天下，将皆必有车辙马迹焉。祭公谋父作诗以止王心曰：思我王度，式如玉，式如金。金玉，取其坚重。
形民之力，而无醉饱之心。言国之用民，当随其力任，如金冶之器，随器而制形，故言形民之力，去其醉饱过盈之心。
王为之少息。在位五十五年崩。子恭王繄扈立。司马温公稽古录卷之八。

[book_title]司马温公稽古录卷之九
周下
恭王崩，子懿王艰立艰，居闲切。○
懿王崩，恭王弟孝王辟方立○孝王崩，复立懿王太子夷王燮○夷王时，王室卑，下堂而见诸侯。夷王崩，子厉王胡立○厉王淫昏无道，召穆公作诗刺之，不敢斥言，借商纣以言之曰：殷鉴不远，在夏后之世。荣夷公好专利，有宠于王，芮良夫谏曰：夫利，百物之所生也，天地之所载也，而或专之，其害多矣。天地百物皆将取焉，所怒甚多，胡可专也？王人者，将以导利而布之上下者也。匹夫专利，犹谓之盗，王而行之，其归鲜矣。王不听，国人谤王。王怒，得卫巫，使监谤者，监，察也。王以为巫有神灵，有谤必知之。
以告，则杀之。国人莫敢言，道路以目。王喜，告召公曰：吾能弭谤矣。召公曰：防民之口，甚于防川，川壅而溃，伤人必多。王不听。后三年，民不堪命，作乱，流王于彘。太子靖匿于召公之家，召公以其子代之，乃得免。大臣共和行政。自是以后，年始可谱。
共和之初，诸侯所自出：鲁、周公旦，姬姓，周文王之子，武王之弟。佐文武克商，定天下，食采于周。武王崩，成王幼，周公摄行天子事，七年，致太平，复政成王。成王命周公子伯禽就封于鲁，都曲阜，留周公自辅为太师。周公薨于丰。鲁公，伯禽后七君至慎公濞。○曲阜，今兖州。齐、太公望姜姓。其先出于神农氏。尧时尝为四岳，封于吕。太公事周，为文、武师，佐武王灭商，号尚父，封于齐，都营丘。太公留镐京，与周公夹辅成王。后五世至胡公静，徙都薄姑。胡公弟献公山徙都临淄。献公薨，子武公寿立。○营丘，在今青州界。薄姑，在棣州界。临淄，在青州界。晋、唐叔虞，姬姓，周武王之子，成王之弟。成王封叔虞于唐，在河、汾之东。叔虞子燮为晋侯。又四世至靖侯宜臼。秦、仲，嬴姓。其先出于高阳氏。至伯益，佐禹治水，为舜虞。其后裔有飞廉，飞廉生恶来革，皆以材力事纣，与纣俱死。飞廉玄孙曰造父，以御得幸于周穆王，封于赵城，为赵氏。恶来革五世孙非子，为周孝王主马于汧、渭之间，马又蕃息。孝王邑之秦，曰秦嬴。秦嬴生公伯，公伯生秦仲，秦仲始大。○秦，今秦州。楚、秆姓其先出于高阳氏，有子曰黎，为高辛氏火正，有功德，号祝融。黎死，弟吴回代为祝融。其后子孙蕃衍为八姓，夏、商之际，为显诸侯。巳姓昆吾，董姓豢龙，彭姓彭祖、豕韦，秃姓舟人，妘姓邬、郐、逼阳，曹姓邹、莒，斟姓无后。吴回之孙曰季连，为秆姓，楚之祖也，世居蛮荆，为君长。其苖裔曰鬻熊，事周文王。鬻熊曾孙熊绎，事成王，封为楚子。熊绎后八君至熊勇。○秆，音弭。宋、微子启。殷帝乙之子。纣之庶兄。周公既诛武庚禄父。以微子代殷。后封于宋。世为周客。微子薨。弟衍立。号微仲。微仲后六君。至僖公举○宋。今应天府。卫、康叔封，姬姓，周公之弟也。周公既伐管叔、蔡叔，以殷余民封康叔于卫。康叔后八世至僖侯。○卫，今卫州。陈、胡公满，帝舜之后。周武王克殷，以元女大姬妻胡公，而封诸陈，赐姓妫氏。后五世至幽公宁○陈，今陈州。蔡、叔度，周公之弟也，流言谏周公，周公囚诸郭，邻其子胡率德攺行，周公复封诸蔡。蔡仲后世至武○蔡，今蔡州。曹。叔振铎周文王之子武王封于曹后五世至夷伯喜○曹今曹州
司马温公稽古录卷之九。

[book_title]司马温公稽古录卷十
○庚申。共和元年鲁慎公濞七齐武公寿十晋靖侯宜臼十八年，秦仲、楚熊勇七宋僖公举十八卫僖侯、陈幽公宁十四蔡武侯二十三，曹夷伯喜二十四○共伯和行周政。厉王太子靖居于召公虎之家。
二、晋僖侯司徒元。
三○四楚熊勇薨，弟熊严立。○甲子。五楚熊严、蔡夷侯元。
六○七曹夷伯薨，弟疆立。
八曹幽伯疆元。
九○十○十一陈僖公孝元。
十二宋惠公覸元。
十三○十四厉王死，周公、召公举太子靖而立之，共和罢。先是厉王无道，天下荡荡，无纲纪文章，百姓离散，四夷交侵。宣王即位，侧身修行，劳来安集其民，至于鳏寡，靡不得所。锡命诸侯，会之搜狩。天下喜于王化复行，诗人美之焉。○甲戌。宣王靖。元年楚熊霜元。
二、曹幽伯薨，弟鲜立。
三、曹戴伯解元。
四齐厉公无忌元。
五○六晋献侯藉元○荆子熊霜薨，三弟争立，仲雪死，叔熊逃难于濮，国人立季𬘓○。西戎杀秦仲。王召秦仲子庄公，资之兵，使伐西戎，破之，乃赐以大骆犬丘之田。七、秦庄公、楚熊𬘓元。
八○九○十鲁慎公薨，弟敖立。○甲申。
十一鲁武公敖元。
十二鲁武公以子括与戏见王，王立戏为太子。樊仲山甫谏曰：不顺必犯，犯必诛，是自诛王命也。诛亦失，不诛亦失。王不听。鲁侯归而薨，太子戏立。○齐厉公暴虐，国人弑之，太子赤立。诛弑君者。
十三鲁懿公戏、齐文公赤元。
十四○十五卫僖侯薨，太子共伯早死，立其弟和，是为武公。武公复修康叔之政，百姓和集，诗人美之。
十六卫武公和元。
十七晋穆侯蓂生元。
十八○十九蔡信侯所事元。
二十○甲午。
二十一○二十
二鲁侯伯御，郑桓公友元○王封弟友于郑。鲁人弑懿公，立括之子伯御。
二十三○二十四○二十五齐成公说元。
二十六○二十七○二十八：宋哀公元。
二十九：楚熊鄂宋戴公立元。
三十○甲辰。
三十一○三十二王伐鲁，杀伯御，立懿公之弟称。诸侯从是而不睦。
三十三陈武公灵，曹惠伯雉，鲁孝公称元。
三十四齐庄公购元：
三十五○三十六○三十七○三十八楚若敖仪元。
三十九战于千亩，王师败绩于姜氏之戎。王乃料民于太原。樊穆仲谏曰：古者不料民而知其多少。若立其官，使之时修其职，则少多生死，出入往来，皆可知也，又何料焉？王不听。
四十○甲寅。
四十一○四十二○四十三○
四十四晋殇叔元。
四十五○四十六王崩，王能慎徽接下，用贤使能，群臣无不自尽以奉其上。内修政事，外攘夷狄。命尹吉甫北伐猃狁，方叔南征蛮荆，复文武之境土，周室中兴焉。幽王官。元年：王沉湎淫泆，谗謟并进，赋役烦重，百姓愁怨。不以礼信待诸侯，赏罚不当，诸侯怨叛。
二：晋文侯仇陈夷公说元○，泾、渭、洛竭，岐山崩，伯阳父知周将亡。
三王娶申女以为后，生太子宜臼。又得褒姒，嬖之，生子伯服。乃废申后，放太子于申，以褒姒为后，伯服为太子。褒姒骄纵，王惑之。诗人知其必亡，剌之曰：燎之方扬，宁或灭之？赫赫宗周，褒姒灭之。
四陈夷公薨，弟燮立。○甲子。
五秦襄公、陈平公燮元。
六○七○八郑柏公为司徒，用史伯之言，知周将弊，寄帑于虢、郐之间。九王室始骚。十○十一申侯兴西戎攻周，杀幽王于骊山之下。申侯复立太子宜臼，是为平王。平王东徙洛邑，以避狄难。自是周室微弱，政令不行，诸侯交争，更相并吞，而齐、楚、秦、晋始大。平王宜臼。元年：郑武公元○虢、郐叛郑，郑武公击之，取其十邑，因徙居之。
二：○三鲁惠公弗湟元。○甲戌。
四○五○六秦文公、宋武公、司空元。
七○八楚霄敖坎元。
九○十蔡共侯兴元。
十一曹惠伯薨，子石甫立，弟武杀而代之。十二蔡戴公、曹穆公武元。
十三○甲申。
十四楚鼢冒眗、卫庄公。杨元。
十五：曹桓公终。生元。
十六○十七：陈文公圉元。
十八○十九○
二十○二十一。秦文公大败戎师，收周余民有之，北至岐，岐以东归之王。
二十
二蔡宣侯偕论元。
二十三○甲午。
二十四。宋桓公力元。
二十五○二十六。晋昭侯伯曲沃桓叔成师元○晋始乱封文侯弟成师于曲沃师服曰：国家之立也，本大而末小是以能固今晋甸侯也。而建国本既弱矣，其能久乎！于是沃盛强昭侯微弱国人将叛而归沃诗人为之赋扬之水及椒聊。
二十七。陈桓公。鲍元。
二十八郑庄公寤，生元○。郑庄公之弟段有宠于母，武姜使居京。祭仲曰：都城过百雉，国之害也。不如早为之所，无使滋蔓。公曰：多行不义必自毙，子姑待之。段多才而好勇，不义而得众，庄公不禁，诗人剌之。
二十九○三十。荆子鼢冒薨，弟熊通杀鼢冒之子而自立。三十一楚武王通元。
三十二晋孝侯平元○，晋潘父弑昭侯而纳曲沃桓叔，不克。晋人立其子孝侯。
三十三○甲辰。
三十四○三十五○三十六卫庄公娶于齐，曰庄姜，贤而不答，嬖妾上僭，夫人失位，诗人为之赋硕人及绿衣。嬖人之子州吁有宠而好兵，公弗禁。石碏谏曰：臣闻爱子教之以义方，弗纳于邪，去顺效逆，所以速祸也。弗听。是岁，庄公薨，太子完立焉。
三十七。卫桓公完元。
三十八○三十九○四十○四十一齐僖公禄父。曲沃庄伯鲜元。
四十二。宋宣公薨，舍其子与夷而立弟和。
四十三宋穆公和元。○甲寅。
四十四○
四十五○四十六○四十七曲沃伯伐翼，弑孝侯。晋人立其弟鄂侯。
四十八晋鄂侯郄元○鲁惠公薨，太子允幼长庶子息姑摄位。四十九鲁隐公息姑元○夏，郑太叔段将袭郑，武姜将启之。庄公使公子吕伐京，太叔出奔共。春秋书郑伯克段于鄢，讥教失也。
五十○五十一夏，郑祭足帅师取温之麦。秋，又取成周之禾○宋穆公疾，召大司马孔艾而属殇公焉，使其子冯出居于郑。穆公薨，殇公立。桓王林。元年：宋殇公与夷元○春，卫公子州吁弑桓公而立。州吁用兵暴乱，与宋、陈、蔡。其伐郑，欲以和其民。众仲曰：和民以德，不闻以乱。兵弗戢，将自焚。秋，石碏使陈人杀州吁，召桓公弟晋于邢而立之。
二卫宣公晋元○春，曲沃庄伯伐翼，王使尹氏𦔳之，鄂侯奔随，曲沃叛王。秋，王命虢公伐曲沃，而立哀侯于翼。哀侯，鄂侯之子也。○甲子。
三晋哀侯光元○夏，郑伯侵陈，大获。往岁，郑伯请成于陈，陈侯弗许。五父谏曰：亲仁善邻，国之宝也。不听。○冬，郑伯朝王，王不礼焉。周柏公曰：善郑以劝来者，犹惧不至，况不礼焉？郑不来矣。
四、冬，凡伯聘于鲁，戎伐之于楚丘以归。○秦文公薨，太子早卒，立太子之子宁公。
五、秦宁公、曲沃武公称元○。春，鲁、郑易枋田，知天子不能复巡狩也。
六、蔡桓侯封人元。七夏，齐侯、鲁侯、郑伯伐宋。郑伯取郜及防，皆归于鲁。
八、秋，齐侯、鲁侯、郑伯灭许。齐、鲁以许让郑，郑伯受，而不敢有以与许叔，君子以为有礼。○息侯伐郑，大败而还。君子知息之将亡，以其不度德量力。○冬，鲁公子翚请杀桓公，将求太宰，隐公不许。翚惧，反譛隐公于桓公而弑之。九鲁桓公允元○春，鲁、郑卒易枋田。
十宋庄公冯元○春，宋督杀孔父而取其妻，殇公怒，督惧，遂弑殇公。春秋以督为有无君之心，而后动于恶，故先书弑其君督。召庄公于郑而立之。齐、鲁、陈、郑皆有赂，遂相宋公。○夏，鲁取郜鼎于宋，臧僖伯谏，不听。
十一晋小子侯元○春，曲沃武公伐翼，获哀侯。晋人立其子，谓之小子侯。
十二○甲戌。
十三：春，陈桓公薨，文公子佗杀太子免而代之○。王夺郑伯政，郑伯不朝。秋，蔡人、卫人、陈人从王伐郑，战于𦈡葛，王卒大败。祝聃射王中肩。十四：陈厉公跃元○秋，蔡人杀陈佗而立桓公弟跃○楚武王侵随，随少师请追楚师。季梁曰：小之能敌大也，小道而大淫。今民馁而君逞欲，不可。随侯惧而修政，楚不敢伐。○夏，比戎伐齐。郑太子忽救齐，败戎师。
十五：冬，曲沃伯诱晋小子侯，杀之。
十六晋侯缗元○随少师有宠，楚𨷖伯比曰：雠有觉，不可失也。夏，楚子伐随，随侯不用季梁之言，败于速耜，楚获少师以归。○冬，王立晋哀侯之弟缗于晋。○秦宁公薨，三父废太子，而立少子出公。十七秦出公元。
十八冬，齐侯、卫侯、郑伯伐鲁，战于郎。
十九曹庄公射姑元○夏，郑庄公薨。公子突之母，宋雍氏之女也。秋，宋人诱郑祭仲而执之，使立突，太子忽奔卫。二十郑厉公突元○冬，卫宣公薨。宣公生急子，属诸右公子生寿，属诸左公子。宣姜与公子朔构急子，公使诸齐，使盗待诸萃。寿子载其旌以先，盗，俱杀之。故二公子怨惠公。
二十一卫惠公朔、陈庄公林元。
二十二冬，齐僖公薨，襄公立，政令无常。鲍叔牙曰：君使臣慢，乱将作矣。奉僖公子小白出奔莒○秦三父弑出公，复立故太子。○甲申。
二十三齐襄公诸儿，秦武公元○。郑祭仲专攻厉公，使其婿雍紏叛之，不克。夏，厉公出奔蔡。太子忽复归于郑。秋，厉公复入于栎。王子克有宠于王，辛伯曰：并后匹嫡，两政耦国，乱之本也。庄王仲。元年：卫黔牟郑昭公忽元○冬，卫左公子泄、右公子职立公子黔牟，卫公奔齐。二：夏，蔡桓侯薨，无子，蔡人召桓侯弟季于陈而立之○郑昭公恶高渠弥惧，冬，弑昭公而立其弟公子亹○秦武公讨三父，夷三族。
三蔡哀侯献舞郑子亹元○春，鲁侯及夫人文姜如齐。申𦈡谏不听。齐侯通于文姜。使公子彭生杀鲁侯○秋，齐侯诱郑子亹及高渠弥。杀之。祭仲立昭公弟子仪○周公黑肩谋弑王。立王子克。不克而死。
四鲁庄公同。郑子仪元。
五陈宣公杵臼元。
六、宋闵公捷元○秋，纪季以酅入于齐。
七、夏，纪侯大去其国。
八、楚文王赀元○冬，鲁侯、齐人、宋人、陈人、蔡人伐魏，纳惠公。
九卫惠公十二○夏，卫惠公入放敖、黔牟于周，杀二公子。○甲午。
十○十一齐侯使连称、管至父戍葵丘，过期，请代，弗许。公孙无知有宠于僖公，襄公绌之，二人因以作乱。冬，弑襄公而立无知。管夷吾、召忽奉僖公。子紏奔齐。
十二齐桓公小白元○春，齐雍廪杀无知。夏，鲁侯伐齐，纳子紏。桓公自莒先入。秋，鲁师败于乾。时。鲍叔使鲁杀子紏，而因管仲以归，荐于桓公曰：使相可也。
十三春，鲁用曹刿谋，败齐师于长勺。秋，荆败蔡师于莘，以蔡侯献武归。
十四○十五宋闵公靳、南宫长万。秋，万弑闵公及仇牧、太宰督，而立子游。冬，萧叔大心及戴、武、宣、穆、庄之族以曹师伐之，杀子游，立庄公之子御说。南宫万奔陈。宋人请而醢之。僖王胡齐。元年：宋桓公御说元。
二：夏，郑传瑕杀郑子而纳厉公。厉公入，遂杀传瑕。又使让原繁，原繁曰：臣无二心，天之制也。庄公之子犹有八人，若皆以官爵行赂劝贰而可以济事，君其若之何？乃缢而死。○秋，荆入蔡。三郑厉公后元○春诸侯会于鄄齐侯霸也。
四晋武公称二十八○。曲沃伯灭晋。冬，王命曲沃伯一军为晋侯○。楚灭邓○。秦武公薨，弟德公立。○甲辰。
五秦德公元秦迁于雍。惠王阆。元年晋献公佹诸楚、堵敖、艰元。
二秦宣公元○秋，𫇭国五大夫奉庄王子颓以伐王，弗克，出奔温。苏子奉子颓以奔卫。燕师、卫师伐周。冬，立子颓。
三、蔡穆侯肸元○春，郑伯和王室，不克，遂以王归，王处于栎。
四夏，虢公、郑伯同伐王城，杀王子颓及五大夫而纳王。
五、郑文公捷元○春，陈人杀其太子御寇，陈公子完奔齐。齐侯使为卿辞，乃使为工正。○楚堵敖弟恽杀堵敖而自立。
六、楚成王恽元。
七、曹僖公赤元○冬戎侵曹曹世子羁出奔陈赤归于曹赤庄公子也。
八、冬，晋献公患桓、庄之族逼，尽杀之。
九卫懿公赤元○虢人再侵晋。○甲寅。
十晋侯将伐虢，士𫇭曰：不可。若骤得胜于我，必弃其民。无众而伐之，欲御我，谁与？夫礼乐慈爱，战所畜也。虢弗畜也，亟战将饥。
十一晋献公齐姜生太子申，生大戎；狐姬生重耳；小戎子生夷吾；骊姬生奚齐，其娣生卓子。骊姬嬖，欲立其子，赂外嬖梁五与东关嬖五，使言于公，出太子，使居曲沃。重耳居蒲，夷吾居屈，唯二姬之子在绛。
十二○十三、秋，楚杀其令尹公子元。斗谷於菟为令尹，自毁其家，以纾楚国之难。○秦宣公薨，弟成公立。
十四秦成公元。
十五秋，鲁庄公疾，叔牙请立庆父，季友请立太子般，乃鸩杀叔牙。公薨，庆父使贼杀子般。齐人立庄公之庶子开。庆父、叔牙、季友，皆桓公子也。○冬，狄伐邢。
十六鲁闵公开曹昭公班元○春，齐人救邢○夏，齐仲孙湫如鲁，有难，归。桓公问曰：鲁可取乎？对曰：不可。犹秉周礼。礼所以本也，国将亡，本必先颠。○晋侯作二军以灭耿，灭魏，灭霍，赐赵宿耿，赐毕万魏。
十七卫戴公申元○秋，鲁庆父弑闵公季友，立闵公之兄申，而诛庆父夫人哀姜与于乱，故出奔邾。齐人取而杀之○冬，狄灭卫，杀懿公。齐、宋收其遗民，立宣公之孙戴公。戴公寻薨。又立其弟文公○。郑弃其师○。秦成公薨，弟任好立。
十八鲁僖公申，秦穆公任好，卫文公毁元○春，齐桓公以诸侯救邢。夏，邢迁于夷仪，诸侯城之。凡侯伯救患、分灾、讨罪，礼也。
十九春，诸侯城楚丘而封卫焉。卫文公务材训农，授方任能，卫更富昌，诗人美之。○晋用荀息之谋，以璧、马假道于虞，以伐虢。夏，虞师、晋师城下阳。春秋先书虞，贿故也。○甲子。
二十○二十一春，齐侯以诸侯之师侵蔡，蔡溃，遂伐楚，次于陉。责楚包茅不入。夏，楚子使屈完来盟于师。○冬，晋骊姬置毒于胙，以譛太子申生，申生自杀，遂譛重耳。夷吾曰：皆知之。
二十二春，晋公子重耳出奔狄。○王欲废太子郑而立宠子带。夏，齐桓公以诸侯会太子于首止，谋宁周也○秋，晋复假道于虞以伐虢。宫之奇谏曰：虢，虞之表也。虢亡，虞必从之。不听。冬，晋灭虢，还，馆于虞，遂袭虞，灭之。
二十三春，晋公子夷吾出奔梁。○秋，楚子围许。冬，许男面䌸，请服于楚。
二十四秋，诸侯盟于𡩋母。郑太子华请去泄氏、孔氏，齐侯将许之。管仲曰：不可。君以礼与信属诸侯，而以奸终之。乃止。○冬，王崩。襄王畏太叔带之难，不发丧而告难于齐。
二十五曹共公襄元○春诸侯盟于洮谋王室也。襄王定位而后发丧。襄王郑。元年夏，齐桓公会诸侯于葵丘。○秋，晋献公薨。冬，里克□郑，欲纳文公，乃杀奚齐。荀息立卓子，里克又杀之。郄芮使夷吾重赂秦以求入，秦伯与齐纳夷吾。
二、晋惠公夷吾、宋襄公兹父元○晋惠公许赂中大夫，既而皆背之。赂秦伯以河外列城，五既而不与，又责里克以弑君之罪而来之。丕郑使秦伯诱郄芮，欲以出晋君而纳重耳，不克而死。
三、夏，戎伐京师，王子带召之也。
四王以戎难故，讨子带。秋，王子带奔齐。○甲戌。
五陈穆公款元○冬，晋饥，乞籴于秦。秦伯用子桑百里之言，输粟于晋。丕豹请伐晋。秦伯日：其君是恶，其民何罪？
六、冬，秦饥，乞籴于晋，晋侯不与。庆郑曰：背施幸灾，民所弃也。近犹雠之，况敌怨乎？
七、蔡庄公甲午元○冬，秦伯伐晋，战于韩原，生获晋侯以归。秦穆姬以死请，乃舍之。巳而复归。晋侯始征晋河东，置官司焉。
八、冬，郑子华。
九夏，晋太子质于秦，秦归晋河东○。齐桓公内嬖如夫人者六人，皆有子。公不用管仲之言，近竖貂、易牙，嫡庶不明。冬，公疾竖貂、易牙作乱，立长庶子无𧇊。公乏食而薨。三月不敛，䖝流出尸。太子昭奔宋。
十齐孝公昭元○春，宋襄公以诸侯伐齐，齐人杀无𧇊。夏，宋败齐师于巘，立孝公而还。○冬，邢人、狄人伐卫。卫侯以国让父兄子弟及朝众，众不可，而后出师。狄师还。
十一春，宋襄公执滕子婴齐。夏，盟诸侯于曹南，用鄫子于次睢之社，欲以属诸侯，诸侯不从。○陈穆公诸修好于诸侯，以无忘齐桓之德。○梁伯好土功，亟城而不处，民疲而不堪，秦遂取梁。春秋书曰：梁亡，君自取之也。
十二○十三宋人求诸侯于楚。公子目夷曰：小国争盟，祸也。秋，楚子会诸宋公于盂，执宋公以伐宋。冬，会于薄以释之。
十四春，鲁侯伐邾，取须句。○秋，秦、晋迁陆浑之戎于伊川。○晋太子圉自秦逃归。○王子带自齐复归京师。○秋，邾败鲁师于井陉。○宋公伐郑。楚子伐宋以救郑。宋公不用子鱼之谋，冬，败于泌，公伤股。○甲申。
十五秋，楚成得臣伐陈有功，子文使为令尹。○晋惠公薨。冬，怀公杀狐突。晋公子重耳先自狄之卫，之齐，之曹，之郑，之宋、之楚，遂之秦。十六、晋文公重耳宋成公王臣元○春，秦伯纳重耳于晋，杀怀公于高梁。吕师作乱。秦伯诛之○夏，王使狄伐郑。因以其女为后。富辰谏不听。王子带通于隗氏，王绌之。秋，狄人奉叔带以伐王。王出适郑。处于汜。叔带居于温。
十七、春，卫侯灭邢。春秋书名，罪灭同姓。○夏，晋文公用狐偃之言纳王，取叔带于温，杀之。王与之阳樊、温、原、攒、茅之田。晋始启南阳。○秋，秦、晋伐郑。○冬，晋侯围原，命三日，不降，命去之，曰：信，国之宝也。得原失信，所亡滋多。十八：卫成公、郑元○夏，齐伐鲁。○秋，楚人灭夔○宋叛楚即晋。楚得臣伐宋○鲁以楚师伐齐，取谷。置桓公子雍于谷。楚申叔戍之。十九夏，齐孝公薨，□潘杀孝公子而代立。○冬，楚于及诸侯围宋，宋告急于晋。晋侯将救宋，乃搜于被庐，作三军，谋元帅。赵衰曰：郄縠可说礼、乐而敦诗、书。乃使郄縠将中军。二十齐昭公潘元○春，晋侯侵曹，伐卫。卫侯出居于襄牛。晋侯入曹，执曹伯。楚子使子玉去宋，子玉固请与战。夏，战于城濮，楚师败绩。王享晋侯于践士，命晋侯为侯伯。王子虎盟诸侯于王庭，卫侯出奔。楚使元咺奉叔武以受盟。楚杀子玉。晋人复卫侯。卫侯杀叔武。元咺讼诸晋。冬，晋人执卫侯元咺，立公子瑕。晋侯召王，以诸侯见。春秋书天王狩于河阳，以其词逆而意顺也。晋侯复曹伯。
二十一陈共公朔元○夏，王子虎会。诸侯大失盟于翟泉。
二十二秋，晋侯释卫侯。卫侯杀元咺及公子瑕。○晋侯。秦伯围郑。秦私与郑盟，留耜子戍郑而还于耜。请击秦，晋侯不可。
二十三秋，晋作五军。○冬，卫迁于帝丘。
二十四春，晋、楚修好。○夏，卫人侵狄，狄请平。○冬，晋文公薨。○耜子自郑告于秦，使报郑。蹇叔曰：师行千里，其谁不知？远主备之，无乃不可乎？秦伯不听，使孟明、西乞、白乙出师。蹇叔哭之曰：吾见师之出，不见其入也。又曰：晋人御师必于淆。○甲午。
二十五晋襄公𬴐郑穆公兰元。○春，秦师及滑，郑人觉之，城渭而还。夏，晋襄公及姜戎败秦师于淆，获二帅，文嬴请而免之。秦穆公悔过自责，作秦誓不替。孟明曰：孤之过也。○秋，晋侯败狄于箕，先轸死。○冬，楚子上伐郑，侵蔡。
二十六鲁文公兴元○夏。晋侯伐卫取戚○先且居使晋侯朝王○卫孔达伐晋○楚成王将以商臣为太子。子上曰。君齿未也。而又多爱。黜乃乱也。弗听。既又欲立职。冬。商臣以宫甲围成王。王请食熊蹯。不许而死。
二十七楚穆王商臣元○春，秦孟明伐晋，败于彭衙。秦伯犹用孟明，增修国政。赵成子曰：秦师又至，必将避之。念德不怠，庸可敌乎，○冬，晋先且居伐秦。春秋不书卿，为穆公故，尊秦也。
二十八夏，秦伯伐晋，济河焚舟，取王官及郊，遂霸西戎，用孟明也。
二十九秋，楚人灭江。
三十秋，楚人灭六。冬，灭蓼。
三十一春，晋搜于夷，舍二军。赵盾始为国政。○夏，秦穆公薨，以三良殉。○秋，晋襄公薨，灵公少，晋人以难故，欲立长君。赵盾使先蔑、士会如秦，秦逆公于雍。贾季使召公子乐于陈，赵孟杀诸郫。贾季杀阳处父而奔狄。
三十二晋灵公夷皋，秦康公罂元○夏，宋穆襄之族杀公孙固、公孙郑○晋穆嬴日夜抱太子以啼于朝。赵宣子患之，乃立灵公而御秦师，败秦师于令狐。先蔑、士会奔秦。
三十三宋昭公杵臼元○春，晋归戚田于卫○夏，秦人伐晋，取武成○冬，宋襄夫人作乱，杀大司马公子卬。顷王士臣。元年春，晋先都、士縠、箕郑父作乱，杀先克，晋人讨而杀之。○楚人伐郑，侵陈，陈、郑皆及楚平。○甲辰。
二、曹文公寿元○夏，楚杀子西○冬，楚子、陈侯、蔡侯、郑伯次于厥貉。宋公逆楚子以田于孟诸。
三、夏，鲁叔彭生会晋郄缺于承匡。○冬，鲁叔孙得臣败狄于咸，获长狄侨如。
四春，郕伯、朱儒奔鲁。○冬，秦伯伐晋，取羁马。晋及秦师战于河曲。
五夏，晋以诈取士会于秦。○邾文公卜迁于绎。史曰：利于民，不利于君。邾子曰：民苟利矣，孤必与焉。遂迁于绎。
六楚庄王旅陈灵公平国元○齐昭公夫人鲁姬无宠。生子舍无威。公弟商人骤施于国。而多聚士。夏昭公薨。商人弑舍而自立○秋。赵盾纳捷菑于邾。弗克纳○楚斗克公子燮作乱。弗克而死。匡王班。元年齐懿公商人元○秋齐侯侵鲁冬晋侯会诸侯盟于扈将为鲁讨齐既而取赂而还齐侯复侵鲁遂伐曹讨其朝鲁也。季。文子曰：齐侯其不免乎！已则无礼而讨有礼。二蔡文公申元○春，鲁及齐平○秋，楚大饥，戎、蛮、庸、麋、百濮皆叛之。用𫇭贾、潘𡯁之谋，群蛮皆服，遂灭庸○宋昭公无道，公子鲍礼于国人。冬，襄夫人攻昭公，杀之而立鲍。
三、宋文公鲍元○春，晋荀林父以诸侯之师伐宋，讨曰：何故杀君？犹立文公而还？卿不书于春秋，失其所也。
四、春，鲁文公薨○齐懿公无礼于闫职，邴歜而近之。夏，二人弑懿公。齐人立桓公子元○鲁文公元妃出姜生恶及视，二妃嬴氏生倭。嬴民嬖而私事襄仲。冬，襄仲杀视及恶而立宣公，鲁公室由是遂微。○莒太子仆弑莒公而奔鲁。
五鲁宣公倭，齐惠公元、秦共公稻元。○秋，楚子、郑人侵陈，遂侵宋。晋赵盾帅师救陈。于是晋侯侈，赵宣子骤谏而不入，故不竞于楚。○甲寅。
六春，郑公子归生伐宋，获宋华元。○晋灵公为无道，欲杀赵盾，盾出亡。秋，赵穿攻杀灵公。宣子未出山而复。太史书日：赵盾弑其君宣子，逆文公子黑臀于周而立之。定王瑜。元年晋成公黑臀元○春，楚子伐陆浑之戎，遂观兵於周疆。定王使王孙满劳楚子。楚子问鼎之大小轻重，满曰：在德不在鼎。
二、郑灵公夷元○夏，郑公子宋与公子归生谋弑灵公，归生不可。宋反譛归生，归生惧而从之。春秋书归生弑其君。君子曰：仁而不武，无能达也。郑人立穆公子坚。○秋，楚令尹斗椒作乱，杀司马𫇭贾，楚子谋而杀之。
三、郑襄公坚元。
四秦桓公元。
五○六夏，楚子灭舒蓼，盟吴越而还。
七、秋，晋荀林父以诸侯之师伐陈。晋侯薨于扈，乃还。○陈灵公通于夏姬，诗人剌之，泄治谏。冬，公杀泄冶。○郑伯败楚师于柳棼。国人皆喜，唯子良忧曰：是国之灾也。
八、晋景公孺，卫穆公遫。元○夏，陈灵公饮酒于夏氏，夏姬之子征舒射而杀之。
九齐顷公无野陈成公午元○春，楚子伐郑，及栎，郑及楚成，遂侵宋○冬，楚子讨陈夏氏乱，入陈𮝹。夏征舒因县陈。用申叔时之谏，乃复封陈，召灵公太子午于晋而立之○郑既受楚盟，又徼事于晋。○甲子。
十春，楚子入郑，郑伯肉𥘵牵羊以逆，楚子舍之。夏，晋荀林父救郑。士会不欲战，曰：楚德、刑、政事、典礼不易，不可敌也。先縠曰：不可。遂与楚师战于邲，晋师大败。荀桓子归，请死。晋侯用士渥浊之言，使复其佐。○冬，楚子灭萧。
十一冬，晋杀先縠。
十二春，卫杀孔达。○夏，晋侯伐郑。○宋人杀楚行人申舟。秋，楚子围宋。
十三、曹宣公庐元○春，宋人告急于晋，晋人不救，宋及楚平○夏，晋荀林父帅师灭赤狄潞氏。晋侯赏士伯，曰：微于吾，丧伯氏矣。○王札子杀召伯、毛伯○秋，晋魏颗败秦师于辅氏。
十四：春，晋士会灭赤狄甲氏及留吁。铎辰始将中军。盗奔于秦。○秋，王孙苏奔晋，晋人复之。
十五：春。晋郄克召会于齐。齐妇人笑之。郄克怒。请伐齐。晋侯不许。晋侯会诸侯于断道。齐高固逃归。秋。士会请老。使郄克为政。
十六：蔡景侯固元○春，晋侯伐齐○秋，邾人戕鄫子于鄫○鲁公孙归父欲去三桓，以张公室，与宣公谋而聘于晋，未返。冬，宣公薨。鲁逐东门氏，归父奔齐。
十七、鲁成公黑肱，楚共王审元○春，晋侯平成于王。刘康公徼戎无备，遂伐之，王师败绩于茅戎。
十八：夏，齐师伐鲁，还，败卫师于新筑○□。晋郄克伐齐，大败齐师于鞍。齐侯使国佐受盟于晋，且归鲁、卫之侵地。冬，楚令尹子重侵卫，及鲁。鲁、卫及诸侯之大夫窃与楚盟于蜀。
十九宋共公瑕，卫定公臧元。○春，晋侯以诸侯伐郑。○冬，晋作六军。○齐侯朝于晋。○甲戌。
二十、夏，鲁侯朝于晋，晋侯不礼。鲁侯欲求成于楚，季文子曰：晋未可以贰。乃止。○冬，郑伯伐许。晋栾书伐郑。楚子反敕郑，郑伯与许男讼。
二十一郑悼公费元○晋赵同、赵括放赵婴于齐○夏，梁山崩○许灵公诉郑伯于楚，郑伯请成于晋。○冬，晋侯与诸侯盟于虫牢○宋杀公子围龟。简王夷。元年吴子寿梦元○夏，晋迁于新田○秋，楚子重伐郑。冬，晋栾书救郑。楚师宵溃。晋遂侵蔡。楚师救蔡。栾武子不战而还○吴子寿梦立。始大称王。
二、郑成公𬑆元○春，吴伐郯○秋，楚子重伐郑。诸侯救郑，囚楚钟仪，遂同盟于马陵○楚子反、子重杀申公巫臣之族。巫臣为晋通使于吴，教之战阵，教之叛楚。吴始伐楚，伐巢，伐徐，入州来。蛮夷属服于楚者，吴尽取之○冬，卫孙林父奔晋。
三、春，晋侯使鲁归汶阳之田于齐。诸侯由是贰于晋。○晋栾书侵蔡，遂侵楚，获沈子楫。○夏，晋赵姬譛赵同，赵括，杀之。武从姬氏，畜于公宫。韩厥曰：成季、宣孟，不可忘也。乃立武而反其田焉。
四春，诸侯同盟于蒲。楚人以重赂求郑，郑伯从楚。秋，晋人执郑伯，使栾书伐郑。楚子重侵陈，遂伐莒，莒溃。○冬，晋侯使钟仪求成于楚。郑人用公孙申之谋，围许，示晋不急君也。楚公子成如晋修好。
五齐灵公环元○春，郑公子班立公子𦈡。夏，郑人杀须，立髡顽。晋侯有疾，立太子州蒲为君而会。诸侯伐郑，郑人赂晋侯以求成。郑伯归，杀公孙申。
六、晋厉公州蒲元○宋华元善于令尹子重，又善于栾武子。冬，华元如楚，遂如晋，合晋、楚之成。秦、晋为成。将盟于令狐，秦伯不肯涉河，○周公。楚出奔晋。
七晋士燮会、楚公子罢盟于宋西门之外。秋，晋郄至如楚莅盟。冬，楚公子罢如晋莅盟。
八春，晋侯以诸侯朝王，遂从刘康公、成肃公伐秦，秦师败绩。○夏，曹伯庐卒于师。庶子负刍杀太子而自立。公子欣时将亡国，人皆将从之。成公惧，告罪，且请焉，乃反而致其邑。○甲申。
九曹成公负刍元○夏，卫孙林父自晋归于卫。冬，卫定公薨。定姜见太子衎之不哀也，曰：天祸卫国也夫！吾不获𫚋也，使主社稷。大夫闻之，无不耸惧。
十秦景公、卫献公、衎元○春，晋会诸侯于戚，执曹伯，将立欣时，辞曰：圣达节，次守节，下失节，敢失守乎？遂奔宋○夏，楚子侵郑及卫○秋，宋荡泽杀公子肥，华元讨而杀之，鱼石奔楚○冬，晋三郄杀伯宗○诸侯大夫会吴钟离○许迁于叶。
十一、宋平公成元，○春，郑叛晋从楚。夏，晋侯伐郑。楚子救郑。范文子不欲战，曰：自非圣人，外宁必有内忧。弗听。遂败楚师于鄢陵，射共王中目。楚杀子反。○秋，晋人归曹伯○。晋人执鲁季孙行父。冬，鲁叔孙侨如奔齐。鲁杀公子偃。
十二、夏，诸侯从尹子、单子伐郑，同盟于柯陵。○秋，齐用声孟子之譛。刖、鲍牵逐高无咎，国佐杀庆克以叛。○冬，晋厉公欲尽去群大夫而立其左右，杀郄锜、郄犨、郄至，而立胥童。栾书、中行偃杀胥童而执厉公。
十三、春，栾书、中行偃弑厉公，逆襄公曾孙周于京师而立之。悼公即位，修百官，治旧政。晋复霸○齐人杀国佐○夏，楚人纳宋鱼石于彭城。晋侯以诸侯之师救宋，围彭城，遇楚师于靡角，楚师还○冬，诸侯盟于虚柽。
十四鲁襄公午、晋悼公周元○春，彭城降晋，晋以宋五大夫在彭城者归○夏，晋韩厥伐郑。灵王泄心。元年春，齐侯伐菜○。秋，晋师侵郑。诸侯大夫会于戚，遂城虎牢。郑人乃行成。
二、郑僖公髡顽元○春，楚子重伐吴。吴人获邓廖○夏，单子会诸侯同盟于鸡泽○楚令尹子辛侵欲于小国，陈侯疾之，使袁侨如会求成○晋侯之弟杨于乱行，魏绛戮其仆。晋侯以为能以刑佐民，使佐新军。
三春，陈成公薨。楚人将伐陈，闻丧而止，陈人不听命。臧武仲曰：陈必亡。○冬，鲁侯如晋请属鄫，许之。○晋用魏绛之谋，始和诸戎。○邾子、莒人伐鄫。鲁臧纥救鄫，侵邾，败于狐骀。
四陈哀公溺元○秋，楚人杀令尹子辛○诸侯会于戚，会吴，且命戍陈也○鲁以属鄫为不利，复归之○楚子囊为令尹。晋范宣子曰：我丧陈矣。冬，子囊伐陈，诸侯救陈。○甲午。
五秋，莒人灭鄫○冬，齐侯灭莱。
六、冬。楚子囊围陈。诸侯会于鄬以救之。郑僖公如会。子驷相。僖公不礼焉。子驷夜弑僖公。而以疟疾赴于诸侯。陈庆虎、庆寅。以楚难故。召陈侯于会。陈侯逃归。
七、郑简公喜元：○夏，郑群公子谋子驷，子驷杀之○郑子国、子耳侵蔡，获蔡公子燮○晋悼公会诸侯之大夫于邢丘，以命朝聘之数，复文囊之业。○冬，楚子囊伐郑，子展欲待晋，子驷不可，遂从楚。
八、春，宋灾○，秦乞师于楚。子囊曰：晋君明臣忠，不可敌也。秋，秦人侵晋。○冬，诸侯围郑。郑人行成，同盟于戏。楚子伐郑，郑及楚平。晋侯用魏绛之言，省用息民，三驾而楚不能与争。
九、春，诸侯会吴子于柤，遂灭逼阳。○夏，楚、郑伐宋。○晋伐秦。郑皇耳侵卫，卫人败之，获皇耳。秋，楚子囊、郑子耳侵鲁，还围萧，侵宋。诸侯伐郑。冬，盗杀郑子国、子驷、子耳。郑及楚平。楚子囊救郑。诸侯还。郑复从楚王叔奔晋。
十春，鲁作三军，季、孟、叔孙三分公室，各有其一。○夏，郑侵宋。诸侯伐郑。郑人行成，同盟于亳。楚子、秦师伐郑，郑伯逆之，遂伐宋。诸侯悉师以复伐郑，会于萧鱼。郑自是服于晋。晋侯赏魏绛以金石之乐。○冬，秦败晋师于栎。
十、一秋，吴子乘薨。太子诸樊既除丧，以其弟季札贤，将立之。季札曰：君，义嗣也，谁敢干君？固立之。弃其室而耕。乃舍之。
十二、吴子遏元。○夏，晋侯命士丐将中军，以让荀偃，其下皆让，君子美之。○秋，吴侵楚，养由基败诸庸浦，获公子党。
十三、楚康王昭元○春，诸侯会吴于向。○夏，诸侯之大夫从晋侯伐秦。至于棫林而还○卫献公不礼于孙林父。𡩋殖二子作乱。献公奔齐。二子立公孙剽。○晋舍新军。○秋，楚子囊伐吴。吴人败之。○冬，诸侯会于戚。十四卫殇公剽元○春，王逆后于齐。○夏，齐侯伐鲁，围成。○秋，邾人伐鲁。○甲辰。十五、晋平公彪元○春，晋平公会诸侯于湨梁，执莒子、邾子，以其侵鲁故也。齐高厚逃归，齐侯伐鲁○夏，诸侯之大夫伐许○秋，齐侯伐鲁○。
十六、春，宋人伐陈○夏，卫石买伐曹○秋，齐侯伐鲁○冬，邾人伐鲁。○宋华臣出奔陈。
十七、夏，晋人执卫石买。○秋，齐侯伐鲁。○冬，晋平公以诸侯围齐。齐侯将走邮棠，太子光谏而止○郑子孔将召楚师，以去诸大夫。楚令尹子庚伐郑，至于虫牢，子孔不敢会楚师。
十八、曹武公、滕元○春，诸侯盟于祝柯。晋人执邾子○。齐灵公爱少子牙，遂东太子光，使高厚、宿沙、卫□牙以为太子。夏，齐侯病，崔杼微逆光而立之，杀高厚、宿沙卫。晋士丐伐齐，闻齐侯薨，乃还。○秋，郑杀子孔，以子产为卿。
十九、齐庄公光元○夏，诸侯盟于澶渊○秋，鲁人伐邾○蔡公子燮欲与晋，蔡人杀之。蔡公子履出奔楚○冬，卫𡩋殖卒，遗命其子喜，使纳献公，以掩其耻。
二十春，邾庶其以漆、闾丘奔鲁○晋范丐逐栾盈。秋，盈出奔楚。冬，晋会诸侯于商任，锢栾氏也。
二十一秋，栾盈自楚适齐，晏婴谏，齐侯不听。○冬，晋会诸侯干沙随，复锢栾氏也。○楚杀令尹子南。
二十
二夏，陈杀庆虎、庆寅○齐庄公以藩载栾盈，纳诸曲沃。盈以曲沃之甲入绛，不克，反奔曲沃。晋人围之，灭其族○秋，齐侯伐卫，遂伐晋，登太行，张武军于荧庭而还○冬，鲁臧孙纥出奔邾○齐侯袭莒，伤股而退。
二十三、秋，晋会诸侯于夷仪，将以伐齐。齐侯惧，求援于楚。冬，楚子伐郑以救齐。○齐人为王城郏。
二十四春。齐崔杼伐鲁○齐庄公适子崔杼之妻。夏崔杼弑庄公。立灵公庶子杵臼而相之。晋会诸侯于夷仪以伐齐。齐人以庄公说○郑入陈○秋，卫献公入于夷仪○楚灭舒鸠○冬，吴子诸樊伐楚。门于巢。卒。弟余祭立。○甲寅。
二十五、齐景公杵臼。吴子余祭元○春，卫𡩋喜弑其君剽。卫孙林父入于戚以叛。卫侯衎复归于卫。○夏，楚子侵郑○晋会诸侯于澶渊，执𡩋喜及卫侯○杀寺人伊戾。谮太子痤杀之○晋人归卫侯。
二十六、卫献公后元○𡩋喜专，夏，卫侯杀之。公弟𫚋以公无僖，出奔晋，终身不仕。○宋向戍善于赵文子，又善于令尹子木，欲弥诸侯之兵以为名，乃合晋、楚及诸侯之大夫盟于宋。秋，齐庆封杀崔杼，并其家。
二十七、夏，齐侯、陈侯、蔡侯、胡子、沈子白。秋，朝于晋。鲁侯、宋公、陈侯、郑伯如楚，宋之盟故也。○齐庆封好田而耆酒，与庆舍政而田于莱。冬，公孙虿、公孙灶与陈、鲍攻庆舍，杀之。庆封伐齐，不克，奔鲁，又奔吴。
司马温公稽古录卷之十。

[book_title]司马温公稽古录卷之十一
景王贵元年，楚郏敖𪎭元。○夏，阍弑吴子余祭，弟夷末立。○晋平公，杞出也，故合诸侯之大夫以城杞。○吴季札聘于上国。○秋，齐高止出奔北燕。○冬，郑公孙黑将攻伯有，大夫和之，盟于伯有氏。裨谌曰：祸未歇也。
二卫襄公恶吴子夷末元。○蔡景侯通于太子般之妻。夏，般弑景侯。○儋括作乱，将立王子佞夫。王杀佞夫。○宋灾，伯姬卒。○郑良霄耆酒。秋，公孙黑攻之，出奔许。自许袭郑，不克而死。○冬，诸侯大夫会于澶渊。○郑子皮授子产政，郑由是复兴。三蔡灵侯般元。○夏，鲁襄公薨。鲁人立公子祷，年十九而犹有童心。比葬，三易衰。君子知其不终。○莒犁比公，生去疾及展舆。既立展舆，又废之。冬，展与弑莒子自立。
四、鲁昭公祷元。○春，晋赵武、楚公子围及诸侯之大夫会于虢。○鲁伐莒，取郓。○夏，郑放游楚于吴。○秦伯之弟针出奔晋。○秋，莒去疾自齐入于莒。莒展舆出奔吴。○冬，楚公子围弑郏敖自立，围弟比奔晋，黑肱奔郑。
五、楚灵王虔元○晋韩起为政，诸大夫强，政出多门，公室始卑。○夏，晋侯娶少姜于齐，寻卒。○秋，郑子晢将作乱，欲去游氏而代其位，伤疾作而不果，子产杀之。
六、春，齐侯使晏婴请继室于晋，晋侯许之。婴与叔向语，皆知其公室之将衰也。○冬，北燕简公欲去诸大夫，而立其宠人大夫比，以杀公之外嬖。公出奔齐。
七、春，楚灵王求诸侯于晋，晋人许之。夏，楚会诸侯于申，执徐子以伐吴，执齐庆封，杀之，遂灭赖。申无宇曰：楚祸之首将在此矣。召诸侯而来，伐国而克，王心不违，民其居乎？○甲子
八、春，鲁人舍中军，四分公室。季、孟、叔孙尽征之，而贡于公。○楚子娶于晋。晋韩起、羊舌肸如楚送女。○夏，莒牟夷以牟娄及防兹奔鲁。○冬，楚子以诸侯伐吴。吴子使其弟蹶由犒师，楚子执之。
九、秦哀公元○夏，宋华亥与寺人柳谮华合比，逐之。○秋，楚䓕泄伐徐，吴救之。令尹子荡伐吴，吴败其师于房钟。子荡归罪于䓕泄而杀之。齐侯伐燕，纳简公。
十春，燕人赂齐侯，不克而还。○楚子为章华之台，愿与诸侯落之。使䓕启疆召鲁侯。鲁如楚。○秋，卫襄公薨，长子孟絷有足疾，立少子元。○晋人反戚，田于卫。○
十一、卫灵公元元○陈哀公元妃生太子偃师，二妃生公子留。留有宠，属诸司徒招与公子过。哀公有废疾，招、过杀太子而立留。夏，哀公缢，留出奔郑。○晋侯成虒祁之宫，诸侯毕贺，归而皆有二心。○冬，楚公子弃疾奉孙吴以伐陈，遂灭陈。
十二春，诸侯之大夫会楚子于陈。○楚人迁许于夷。○晋与周争阎田晋梁丙、张跃率阴戎伐颖，王让于晋，晋人致阎田。
十三、夏，齐陈氏、鲍氏逐栾施、高疆，施、疆出奔鲁。齐公室益弱，陈氏始大。
十四、晋昭公夷。宋元公佐元。○夏，楚子虔诱蔡侯般，杀之于申。楚公子弃疾围蔡。诸侯之大夫会于厥憗，谋救蔡也。冬，楚灭蔡，执蔡世子有以归，用之。○楚子大城陈、蔡、不羹。申无宇曰：末大必折，尾大不掉，必害于国。
十五、冬，鲁南蒯谋去季氏，不克，以费叛。○楚灵王使荡侯围徐，次于乾溪，以为之援。灵王骄侈，欲求周九鼎。又卜曰：余尚得天下。不吉，投龟诟天。民患王之无厌，故从乱如归。
十六、蔡平侯庐、陈惠公吴、郑定公宁元。○夏，楚观从以蔡公弃疾命召公子比，公子黑肱遂奉弃疾帅陈、蔡、不羹、许、叶之师以入楚，杀太子禄。比为王，黑肱为令尹。楚师溃于乾溪，灵王缢。弃疾杀比及黑肱而自立，封陈、蔡，复迁邑。○秋，晋昭公合诸侯盟于平丘，以邾、莒之诉，执鲁季孙意如。
十七、楚平王居元。○春，费人逐南蒯，蒯奔齐。○秋，莒蒲余侯杀公子意恢，逐郊公而立著丘公之弟庚舆。○甲戌
十八、曹平公须元。○秋，晋荀吴伐鲜虞，围鼓。鼓人或请以城叛，弗许。使鼓人杀叛人而缮守备。鼓人告食竭力尽，然后取之。○吴子夷末薨，将立季札。季札逃，国人立夷末之子僚。
十九、吴王僚元○春，楚子诱戎蛮子，杀之。○齐侯伐徐，徐子及莒人从齐侯盟，且赂之，无伯故也。○夏，鲁子服回如晋。还，曰：晋君幼弱，六卿强而奢傲，将因是以习。习实为常，能无卑乎？
二十、晋顷公去疾元。○秋，晋荀吴灭陆浑。○冬，吴伐楚。楚司马子鱼大败吴师。
二十一、夏，宋、卫、陈、郑灾。冬，楚王子胜迁许于白羽。
二十二、曹悼公午元○楚平王使伍奢为太子建师，费无极为少师。无极无宠，乃为建聘妇于秦，既而劝王取之。又大城城父，而置太子焉。○夏，许悼公饮太子止之药，薨。太子奔晋。春秋书止弑其君。二十三、春，楚费无极谮太子及伍奢，将叛。太子奔宋，又奔郑。楚子杀伍奢及其子尚。少子员奔吴。○秋，卫齐豹杀卫侯之兄絷。卫侯如死鸟。北宫氏攻齐氏，灭之。卫侯反国，杀宣姜。○冬，宋华亥、向宁、华定作乱，出奔陈。华登奔吴。
二十四、蔡悼侯东国元。○夏，宋华䝙召华亥、向宁、华定，复入于宋南里以叛。华登以吴师救之，宋师败。宋公欲出，厨人濮止之。晋、齐、卫救宋，大败华氏，围诸南里。○冬，楚费无极取货于蔡平侯之弟东国，使蔡人逐太子朱而立之。二十五、春，楚䓕越救华氏，华氏、向氏出奔楚。○景王爱长庶子朝，刘耿、单旗恶之。王与宾孟谋杀刘单而立朝，未及而崩。夏，刘单杀宾孟，立王子猛。子朝攻刘，王室乱。王猛居于皇，复入于王城。猛寻卒，刘单立其母弟丐。敬王丐元年春，鲁人取邾师。○晋人执鲁行人叔孙婼。○莒子庚舆虐。秋，国人逐之，出奔鲁。齐人纳郊公。○吴败顿、胡、沈、蔡、陈、许之师于鸡父。胡子髡、沈子逞灭，获陈夏啮。○天王出居于狄泉。尹氏立王子朝。
二、蔡昭侯申元○春，晋侯使士景伯莅问周故，立于乾祭，而问于介众。乃辞王子朝，不纳其使。子太叔言于范献子，以宁王室。献子与韩宣子图之，乃召诸侯，期以明年。○甲申
三○夏，诸侯之大夫会于黄父，以谋王室。○鲁昭公与臧昭伯、郈昭伯谋去季氏。子家羁曰：不可。不听。秋，伐季氏。季孙意如请以五乘亡，弗许。叔孙氏、孟氏救之，公徒败。公奔齐，次于阳州。
四、宋景公栾南元。○春，齐侯从鲁取郓，以处鲁侯。齐侯将纳鲁侯。季氏赂梁丘据，围成，不克而还。○秋，齐侯、鲁侯盟于𫑘陵。○晋知跞、赵鞅帅师纳王。冬，召伯盈逐王子朝。尹氏、召氏、毛伯奉王子朝及周之典籍奔楚。王徙都成周。
五、楚昭王轸元○春，吴师伐楚，围潜。○夏，吴诸樊之子光弑王僚而自立。○楚费无极谮郄宛，杀之。○秋，晋士鞅及诸侯之大夫盟于扈，令戍周，且谋纳鲁侯。士鞅取货于季孙，而以难复。○冬，诸侯之师戍成周。○宋人执曹悼公，曹人立其弟野。
六、曹声公野。吴王阖庐元。○春，鲁侯如晋，不见受，次于乾侯。○夏，晋杀祁盈、杨食我。○吴王阖庐召伍员，宠任之，与谋国事。
七、郑献公虿元。○春，鲁侯归于郓。齐人卑之，复入晋，次于乾侯。○王杀召伯盈及尹固。
八、吴公子掩余、公子烛庸奔楚，楚子封之于养。○冬，吴王阖闾灭徐，徐子章羽奔楚。○吴子问伐楚之谋于伍员，员曰：为三军以肄焉，彼出则归，彼归则出，既罢而后以三军继之，必大克之。从之。楚于是乎始病。
九、晋定公午元○春，晋侯将以师纳鲁侯。范献子请召季孙。季孙会晋荀跞于适厉，请从君以归。跞与季孙如乾侯，昭公不肯归，曰：见夫人者有如河！荀跞掩耳而走。○冬，邾黑肱以滥奔鲁。贱而春秋书名，惩不义也。
十、夏，吴始伐越。○冬，晋魏舒合诸侯之大夫于狄泉，城成周，罢戍人。○鲁昭公薨于乾侯。晋史墨曰：政在季氏，于此君也，四公矣。民不知君，何以得国？是以为君慎名与器，不可以假人。○曹平公之弟通弑声公。
十一、鲁定公、宋曹隐公通元。○夏，鲁昭公之丧归于鲁，鲁人立其弟公子宋。
十二、秋，楚令尹囊瓦伐吴，吴败其师于豫章，遂围巢，克之。○甲午
十三、蔡昭侯、唐成公朝于楚。囊瓦欲得其裘与马，弗与。三年，止之。蔡侯归如晋，以其子及大夫之子为质，而请伐楚。
十四春，诸侯会于召陵。晋荀寅求货于蔡侯，弗得，乃辞蔡侯。蔡为晋灭沈。冬，蔡侯及吴子、唐侯伐楚，大败囊瓦于柏举。囊瓦奔郑。吴入郢。楚昭王奔随。伍胥鞭平王尸。申包胥求救于秦。○曹声公之弟露弑隐公。
十五、陈怀公柳、曹靖公露元○春，杀子朝于楚。○夏，越入吴。秦师救楚，大败吴师。吴夫概王归，自立，以与吴子战，而大败，奔楚。楚子还入郢。○秋，楚灭唐。○鲁季孙意如卒，家臣阳虎囚其子斯而专鲁政。
十六春，郑灭许。○夏，吴人败楚师，楚国大惧。令尹子西喜曰：乃今可为矣。于是迁郢于鄀，而改纪其政，以定楚国。○秋，阳虎盟鲁侯及三桓于周社。○冬，儋翩以子朝之徒作乱，王处于姑莸。
十七、春，儋翩入于仪栗以叛。○齐人归鲁郓、阳关，阳虎居之以为政。○秋，齐侯、郑伯盟于咸。齐人执卫行人北宫结以侵卫。齐侯、卫侯盟于沙，始叛者也。○齐国夏伐鲁。○冬，王入于王城。十八、春，鲁侯侵齐。夏，齐国夏伐鲁。○晋涉佗盟卫侯于𫑘泽，捘其手。卫复叛。秋，晋士鞅侵郑，遂侵卫。○冬，阳虎欲去三桓而代其位，将享季孙斯于蒲圃而杀之。斯入于孟氏。虎劫鲁侯及叔孙以攻孟氏，弗克，入于唤阐以叛。○
十九、陈闵公越曹阳元。○夏，鲁伐阳关。阳虎奔齐，请伐鲁。鲍文子曰：鲁众庶犹睦，若之何取之？君富于季氏，此虎所欲倾覆也。齐人执之，逃奔宋。乂奔晋，适赵氏。○秋，齐侯伐晋夷仪，卫侯会之。○秦哀公薨，孙惠公立。
二十、秦惠公、郑声公胜元。○夏，鲁侯及齐侯会于夹谷，孔子相。齐人归鲁郓、唤、龟阴之田。○晋赵鞅围卫，杀涉佗。○鲁侯犯以郈叛。秋，郈人驷赤逐之，犯奔齐。○宋公之弟辰暨仲佗、石𫸩、公子地出奔陈。二十一、春，辰、佗、𫸩、地自陈入于萧以反，乐大心从之，大为宋患。宋公宠向魋故也。
二十二、夏，鲁仲由为季氏宰，将堕三都，叔孙氏堕郈。公山弗扰以费人袭鲁，弗克，遂奔齐，遂堕费。将堕成，公敛处父不可。鲁侯围成，弗克。○甲辰
二十三春，齐侯、卫侯伐晋河内。晋赵鞅杀邯郸午。午，荀寅之甥也。寅，范吉射之姻也。秋，范氏、中行氏伐赵氏之宫。赵鞅奔晋阳，晋人围之。冬，荀跞、韩不信、魏曼多奉晋侯以伐范、中行氏。荀寅、范吉射奔朝歌。韩、魏以赵氏为请，晋侯许之。
二十四、越王勾践元。○春，卫公叔戍奔鲁。○楚灭顿。○夏，吴伐越，越子勾践败吴于携李，阖闾伤将指而薨。○晋人围朝歌，齐侯、鲁侯会于牵以救之。○卫灵公为夫人南子召宋朝于宋，太子蒯聩羞之，将杀南子，弗克，出奔于宋。
二十五、吴王夫差元○春，楚灭胡。
二十六、鲁哀公蒋元○春，楚子围蔡，蔡人听命。师还，蔡迁于吴。○吴王夫差败越于夫椒，勾践栖于会稽，请委国为臣妾，夫差许之。子胥谏曰：去疾莫如尽。不听。退曰：二十年之外，吴其为沼乎？
二十七、夏，卫灵公薨，卫人立蒯瞆之子辄。晋赵鞅纳蒯瞆于戚。○秋，齐人输范氏粟，郑罕达送之，与晋师战于铁，郑师败绩。○冬，蔡迁于州来。
二十八、卫出公辄、燕献公元○春，齐国夏、卫石曼姑围戚。○夏，赵鞅杀苌弘。冬，赵鞅围朝歌，荀寅奔邯郸。
二十九、春，蔡公孙翩弑昭侯。○夏，晋人执戎蛮子赤归于楚。○秋，赵鞅围邯郸。冬，荀寅奔鲜虞。齐国夏伐晋，取八邑，会鲜虞，纳荀寅于柏人。
三十、秦悼公蔡成侯朔元○春，晋围桓人，荀寅、范吉射奔齐。○齐景公爱幼子荼，故不立太子。公疾，使国惠子、高昭子立荼，置群公子于莱。秋，公薨，群公子皆出亡，公子阳生奔鲁。
三十一、齐孺子荼元○春，吴伐陈。楚子救陈。○夏，齐陈乞、鲍牧以兵逐国子、高子，国高奔鲁。陈乞使逆公子阳生于鲁而立之，杀孺子荼。
三十二、齐悼公阳生楚惠王章元。○夏，鲁侯会吴于鄫。吴责百牢于鲁。○秋，鲁侯入邾，执邾子益以归。○曹公孙疆言霸，说于曹伯阳。伯阳说之，使为政，乃背晋而奸宋。宋人伐之，晋人不救。○甲寅，
三十三春，宋公灭曹，执曹伯阳，杀之。○吴伐鲁，及莱门。○齐悼公逆季姬于鲁，鲁人弗与。悼公怒，伐鲁，取唤及阐。又请师于吴，鲁人归季姬。悼公喜，归唤及阐，又杀鲍牧及胡姬。○鲁人归邾隐公于邾。
三十四、春，齐侯辞吴师。吴子怒，与鲁谋伐齐。○宋取郑师于雍丘。秋，宋公伐郑。○吴城刊沟，通江淮。
三十五春，邾隐公奔齐。○吴子、鲁侯伐齐。齐人弑悼公以说于吴。吴子三日哭，将以舟师自海入齐。齐人败之，乃还。○夏，晋赵鞅伐齐。○冬，楚子期伐陈。吴延州来季子救陈。
三十六、齐简公壬元○春，齐国书、高无丕伐鲁，战于郊。○夏，吴将伐齐，越子朝，且献赂焉。子胥曰：是豢吴也。吴子及鲁侯大败齐师于艾陵，获国书。归，赐子胥属镂以死。○冬，孔子自卫反鲁，正礼、乐，删诗、书。
三十七、夏，鲁侯会吴于橐皋。卫侯会吴于郧。吴人将执卫侯，子贡说太宰嚭，乃止。
三十八、春，郑罕达取宋师于嵒。○夏，吴子、晋侯会于黄池，争长。越子伐吴，入之，获太子友。吴子恶其闻也，自刭七人于幕下。
三十九春，鲁人获麟。孔子作春秋。○齐阚止有宠于简公，使为政。诸御鞅曰：陈、阚不可并也。弗听。止欲去陈氏。夏，陈恒攻止，杀之。遂执简公于舒州，弑之，立其弟骜。恒专齐政。○宋桓魋之宠害于公，公讨之。魋入于曹以叛，遂奔卫。
四十、齐平公骜卫庄公蒯瞆元○春，鲁公孙宿以成叛如齐。鲁使子贡如齐。齐归成于鲁。○冬，卫蒯瞆因卫浑良夫、孔伯姬以入于卫，劫孔悝以逐辄而自立。仲由死之。辄奔鲁，又奔齐。
四十一、夏，孔子卒。○卫庄公饮孔悝酒而遣之，孔悝载伯姬出奔宋。○楚太子建之子胜在吴，子西召之，叶公谏，不听，使为白公。秋，白公作乱，杀子西、子期、子闾，劫惠王，自为令尹。叶公率方城外人以入，攻白公，灭之。
四十二、春，卫太子疾杀浑良夫。○越子败吴于笠泽。○秋，楚灭陈。○卫庄公不朝于晋。冬，晋赵鞅伐卫，逐庄公而立公孙般师。晋师还，庄公复入于卫。石圃作乱，庄公死于戎州已氏。齐人伐卫，立灵公之子起，执般师以归。○甲子
四十三、卫侯起元○春，宋公杀右师皇瑗。○楚公子宁败巴师于鄾。○夏，卫石圃逐其君起，起奔齐。卫侯辄自齐复归，逐石圃。元王仁元年秦厉共公元卫出公后元○春，越人侵楚。
二、夏，齐人、鲁人、郑人会于廪丘，谋伐晋。○冬，越败吴师于艾，及郊，败之，遂围吴。
三、晋出公错元。○夏，越人始通使于上国。
四、夏，邾隐公自齐奔越，越人归之。邾太子革奔越。○越围吴三年：冬，吴师溃。夫差请委国为臣妾，勾践不许。夫差乃自杀，曰：死者有知，吾何面目以见子胥也？
五、夏，晋荀瑶伐齐，败齐高元卒于犁丘。
六、蔡声侯产元。○夏，晋侯及鲁臧石伐齐，取廪丘。○鲁哀公以嬖妾为夫人，以其子荆为太子，国人始恶之。哀公朝于越，越太子适郢，将妻公而多与之地。季孙惧，因太宰嚭以纳赂焉，乃止。
七、夏，卫褚师北及诸大夫逐卫侯辄。辄奔宋，请师于越。○鲁侯归自越。季康子、孟武伯逆于五梧。语相侵也。公与大夫始有恶。
八、夏，越皋如、后庸、宋乐茇、鲁叔孙舒伐卫，纳出公。卫公孙弥牟重赂越人申开守郫而纳公，公不敢入。师还，立蒯瞆之弟黚。出公卒于越。○宋景公无子，取公孙周之子得与启畜于公宫，未立而薨。大尹矫命立启，六卿逐启及大尹而立得贞。定王介元年，卫悼公黚、宋昭公得元。○晋荀瑶伐郑，齐陈成子救之，晋师还。○鲁哀公将以越伐鲁而去三桓，故出奔越。鲁人立其子宁。○甲戌
二、鲁悼公宁元
三○四○五、燕孝公元○、晋荀瑶围郑，耻赵襄子，襄子由是惎知伯。
六○七、郑哀公易元
八、秦伐大荔，取其王成。
九○十○十一○甲申。
十二、晋三卿宴于蓝台，知襄子戏韩康子而侮假规。知伯国谏曰：主不备，难必至矣。曰：我不为难，谁敢兴之？对曰：蚋蚁蜂虿，皆能害人，况人之君相乎？弗听。
十三、晋哀公骄蔡元侯元○晋知氏、韩氏、赵氏、魏氏专政，出公欲去之。四卿反攻公，公出奔齐。昭公孙忌善于知伯而早死，故知伯立忌之子骄而相之，国事皆决于知伯。
十四、齐宣公就匝元。○郑人弑哀公而立声公之弟丑。
十五、郑共公丑元
十六、晋知伯请地于韩、魏，韩、魏与之。请地于赵，赵襄子不与。知伯怒，攻赵氏，赵襄子走保晋阳。知伯以晋师围而灌之，城不没者三板。襄子夜使张孟谈私于韩康子、魏桓子。韩、魏与襄子合攻知伯，灭之，分其地。
十七○十八○十九、卫敬公费蔡侯齐元
二十、燕成公元
二十一○甲午
二十二、楚灭蔡
二十三。○二十四、楚灭杞。
二十五、秦伐义渠，虏其王。
二十六。○二十七、秦躁公元
二十八王崩，太子去疾立，是为哀王。五月，弟叔袭杀去疾而自立，是为思王。五月，叔弟嵬攻杀叔，是为考王。封其弟于河南，以续周公之职，是为东周桓公。○秦，南郑反。考王嵬元年。○二○三○甲辰
四、晋幽公柳元
五○六○七○八、燕闵公元
九○十、楚简王仲卫昭公纠元○楚灭莒
十一、鲁元公嘉元
十二、秦躁公薨，国人立其弟怀公。
十三、秦怀公元○甲寅
十四○十五、卫公子亹弑昭公而代之。威烈王午元年，卫怀公亹元。○晋赵襄子卒。襄子以兄伯鲁之不立，不肯置嗣，以伯鲁之孙浣为后。浣生烈侯。○秦庶长嵬弑怀公。怀公太子曰昭子，早卒，国人立其子灵公。
二、秦灵公元
三、郑幽公已元。○晋韩武子伐郑，杀幽公。郑人立其弟骀。
四、郑𦈡公骀。元五○六晋幽公夜窃出邑中，盗杀之。魏斯以兵诛乱者，立幽公之子止。
七、晋烈公元
八○甲子
九○十○十一、卫敬公之孙颓弑怀公而代之。○秦灵公薨，国人废其子献公，而立其季父简公，名卫。
十二、秦简公卫慎公颓元
十三○十四○十五○十六○十七鲁穆公衍元
十八、晋魏斯使乐羊伐中山，克之，使其子击守中山。又伐秦，至郑。○韩虔伐郑，取雍丘。○齐人伐鲁，取成。○甲戌
十九、楚声王当元○郑人败韩氏于负黍。○魏斯好贤，以卜子夏、田子方为师，过段于木之庐，必式之。任李克为政，用吴起为西河守。魏由是强于三晋。
二十○二十一○二十二齐康公贷元○右伏羲氏至周威烈王二十二年，臣今所补。二十三魏文侯斯韩景侯虔赵烈侯籍宋悼公购由元○初，命晋大夫魏斯、韩虔、赵籍为诸侯。先是，大夫专国者多矣，未有敢自君者。至是，三大夫始受天子之命，礼之纪纲尽矣。二十四燕僖公元○盗杀楚声王，国人立其子类。安王骄元年楚悼王类元
二魏人、韩人、赵人伐楚，至桑丘。郑人围韩阳翟。○赵烈侯薨，弟武侯立。
三、秦惠公韩烈侯取赵武侯元
四、楚人围郑。郑人杀其相驷子阳。○甲申
五、盗杀韩相侠累
六、郑驷子阳之党弑𦈡公，而立幽公之弟乙。
七、宋休公田。郑康公乙元
八○九○十、晋孝公顷元
十一、齐田和迁康公于海上，食一城，以奉其祀。
十二○十三、齐田和会魏文侯、楚人、卫人于浊泽，求为诸侯。文侯为之请于王，王许之。
十四○甲午
十五、蜀伐秦，取南郑。○赵武侯薨，国人复立烈侯之太子章。
十六、秦出公、魏武侯击韩文侯、赵敬侯章、齐大公田和元。○初，命田和为诸侯。十七、秦庶长改逆献公于河曲而立之，沈出子及其母于渊。秦数有乱，益衰弱，三晋侵夺其河西地。
十八、秦献公。齐桓公午元○魏相公叔疾吴起之贤，谮诸武侯，吴起奔楚。楚悼王悦之，以为相。吴起乃为明法审令，废不急之官，罢公族疏远者，以抚养战士。故楚国强盛，诸侯畏服，而贵戚怨之。
十九○二十○二十一楚悼王薨，宗室大臣攻吴起，杀之，并中王尸。肃王即位，诛为乱者七十余家。
二十二、楚肃王臧元
二十三、齐康公薨，田氏绝其祀。齐桓公薨，齐威王即位，齐始强于天下。
二十四、齐威王因齐元○甲辰
二十五、晋靖公俱□元
二十六、韩哀公鲁共公奋元○赵魏赵共废晋靖公为家人而分其地。烈王喜元年，韩灭郑，因徙都之。
二、赵成侯种元
三○四、卫声公训。宋辟公兵。燕桓公元
五、韩严遂弑哀侯，韩人立其子懿侯。○魏武侯薨，无适子，公子罂与公中缓争立，国内乱。
六、魏惠王罂。韩懿侯元○齐威王来朝○楚肃王薨，弟良夫立。
七、楚宣王良夫宋公剔成元○王崩，弟扁立。○韩懿侯、赵成侯因魏之乱伐魏，大败魏师于浊泽，遂围魏。赵欲弑罂立公，中缓割地而退。韩欲两分之，赵不可。韩怒，以其师夜去，赵师亦归魏罂，遂灭缓。显王扁元年○甲寅
二○三○四○五、秦献公败三晋之师于石门，斩首六万，天子锡以黼黻。
六○七、秦献公薨，孝公即位。是时六国强大，皆𢷤斥秦夷，翟遇之，楚有巴、巫、黔中，魏有华阴、上郡。秦孝公乃发愤修政，欲兴穆公之业。
八、秦孝公卫成疾速燕文公元○秦孝公下令求贤师群臣有能出奇计强秦者，尊用之。魏相公叔座知卫鞅之贤，荐之魏惠王，王不能用。卫鞅西入秦，孝公与语，大悦。
九○十、秦孝公以卫鞅为左庶长。鞅欲变法，秦大臣固争。鞅曰：民可与乐成，难与虑始。孝公卒用鞅言，变法令，明爵秩，□奸慝，务耕织，禁堕游，尊战士，下无功。太子犯法，鞅黔其师公孙，刑其傅公子虔。明日，秦人皆趋令，乡邑大治。
十一、韩昭侯元○甲子
十二○十三十四○十五鲁康公毛元○秦人败魏人于元里，取少梁。魏惠王伐赵，围邯郸。赵告急于齐。
十六、齐威王使田忌将兵，以孙膑为师，以救赵。忌用膑言，直趣大梁。魏释赵而还自救，与齐师战于桂陵，魏师败绩。膑与魏将厐涓同学兵法，涓自知不如膑，诱而刑之。膑逃入齐，田忌荐之威王，威王用之。
十七○十八、韩昭侯以申不害为相，内修法制，外应诸侯，韩由是兴。
十九秦徙都咸阳，初并小都乡邑，聚以为县，县置令、丞，凡三十一县。废井田，开阡陌，皆卫鞅之谋也。○赵威侯薨，公子绁与太子争立，不胜，奔韩。
二十、赵肃侯元
二十一。○甲戌。
二十二。○二十三、卫更贬号曰侯，服属于三晋。
二十四、鲁景公偃元
二十五○二十六、秦益强，天子致伯，诸侯毕贺。秦伯使公子少官会诸侯于逢泽，以朝天子。
二十七○二十八、魏厐涓伐韩齐田忌救韩伐魏，厐涓释韩，追齐师。孙膑伏兵于马陵以邀之，杀厐涓，大败魏师，获魏太子申。卫鞅说孝公，因魏败，逐之使东，则秦可以全据山河之固，东制诸侯也。
二十九、秦卫鞅伐魏，魏公子卬御之。鞅诈魏公子与饮，因执之，以击魏师，大败之。魏惠王惧，自安邑东徙大梁，乃恨不用公叔之言。秦封卫鞅为商君。
三十、楚威王商元
三十一、商君相秦，法令苛酷，临渭论囚，渭水尽赤，秦人上下怨之。孝公薨，公子虔之徒告商君谋反，商君奔魏，魏弗受，内之秦，秦车裂商君，灭其族。○甲申
三十二、秦惠王元○韩申不害卒
三十三○三十四○三十五魏后元○魏惠王、齐威王会于徐州以相王。○越王无疆伐楚，楚人大败之，杀无疆。冬，取故吴地，越以此散。○周人苏秦说燕文侯与赵合从以拒秦，文侯听之。
三十六、苏秦说赵肃侯以六国合从之术，云：秦伐一国，五国共救之。不如约者，五国共伐之。肃侯使苏子约韩、魏、齐、楚，皆听苏子，并相六国，为从约长。又恐秦败从约，乃激怒张仪，入之于秦。秦惠王以仪为客卿。
三十七、韩宣惠王燕易王卫平侯齐宣王辟强元○秦使犀首欺齐、魏，与共伐赵。赵肃侯以让苏子。苏子惭恐，请使燕，必报齐。苏子去赵而从约，皆解。赵决河水灌齐、魏之师，乃去。
三十八○三十九、魏献河西之地于秦
四十、宋公剔成之弟偃攻剔成，剔成奔齐。
四十一、楚怀王槐、宋康王偃、元○秦公子华、张仪伐魏，取蒲阳，仪言于惠王，复以与魏，又以公子繇为质，仪因说魏王，尽入上郡十五县于秦以谢，秦以张仪为相。○甲午
四十二○四十三、赵肃侯薨，武灵王即位，加故臣肥义秩，克己为政。
四十四、赵武灵王元○秦始称王四十五、秦后元卫嗣君元○秦张仪平狭苏秦自燕奔齐为间
四十六、燕、卫皆称王，赵武灵王独不肯，曰：无其实，敢有其名乎？令国人谓已为君。
四十七、秦张仪相魏，欲令魏先事秦，而诸侯效之。
四十八○慎靓王定元年燕王哙元○卫更贬号曰君独有濮阳
二○三、魏襄王元○楚、赵、韩、魏、燕伐秦，攻函谷关。秦人出兵，五国皆败走。○甲辰
四、秦败韩师于修鱼，斩首八万，获申差，诸侯震恐。○魏王因张仪以请成于秦，张仪归，复相秦。○齐大夫有与苏秦争宠者，刺秦而杀之。
五、鲁平公祚元○秦惠王欲伐蜀，张仪以为不如伐韩。司马错曰：蜀乱易取，而可以广地富民。天下不以为贪暴，是我一举而名实附也。遂使错伐蜀，灭之，秦益富强。○苏代与燕相子之为姻，代说燕王哙：以国让子之，是与尧同名也。王从之。
六○赧王延元年，秦败韩师于岸门。韩太子仓质于秦。○燕子之专国三年，国内大乱。齐王使人说燕太子平，使攻子之。平与将军市被围公宫，攻子之不克，连战数月，死者数万人。齐使章子伐燕，杀燕王哙及子之。
二、齐湣王地元○秦患齐、楚从亲，乃使张仪说楚怀王，令与齐绝，许赂以地六百里。楚王许之。陈轸谏曰：秦重楚者，以有齐也。若绝齐，秦必负王，二国之兵将俱至矣。不如阴合而阳绝之。楚王不听，秦果负约。
三、楚王将伐秦，陈轸谏曰：不如因以一名都赂之，与之伐齐，以取偿焉。不听，遂伐秦。秦大破楚师于丹阳，斩首八万，获屈丐，取汉中。楚复悉兵以袭秦，又败于蓝田。韩、魏乘楚困，皆来袭楚，楚乃割二城以和于秦。
四、韩襄王仓燕昭王平元○楚王求张仪于秦秦与之楚王用嬖臣靳尚幸姬郑袖之言弗果杀○燕人立昭王昭王怨齐欲报之乃苦心劳志抚民求士郭隗曰王欲致士请从隗始王筑宫师事之于是乐毅自魏往剧辛自赵往
五、秦武王元○张仪与秦武王有隙，乃去秦相魏，遂卒于魏。六○七、秦甘茂伐韩宜阳。茂曰：宜阳，大县也，攻之未易卒拔。臣，霸旅之臣也。樗里子、公孙奭拔韩而议之，王必听之。武王曰：寡人不听也。与之盟于息壤而遣之。○甲寅
八甘茂围宜阳，五月不拔。樗里子争之，王欲罢兵。茂曰：息壤在彼。乃益兵而拔之，斩首六万。○秦武王好力，扛龙文赤鼎，绝脉而死。无子，秦人逆其异母弟稷于燕而立之。○赵武灵王变俗为胡服、骑射，以攻林胡、中山，皆胜之。
九、秦昭王稷元○秦昭王母宣大后，楚女也。有异母弟曰魏冉，同母弟曰华阳君、芊戎王，同母弟曰高陵君、泾阳君。魏冉自惠王时任职用事。武王薨，诸弟争立，冉力能立昭王，王以为将军，卫咸阳。
十秦庶长壮，与大臣诸公子谋作乱，魏冉诛之。及惠后、武王后出归，魏王兄弟不善者，冉皆杀之，威振秦国。王年少，太后临朝，冉任政，封穰侯。十一○十二○十三○十四○十五初，楚以秦宣太后之故，倍从约而亲秦，使太子黄为质于秦。太子私斗，杀秦大夫，惧而亡归。秦华阳君伐楚，斩首三万，杀楚将景缺。楚王使太子质于齐以请和。
十六、秦伐楚，取八城。秦王更与楚怀王约为好会武关，怀王至则劫之入朝章台，求巫、黔中郡，怀王不可，因留之。楚人逆大子于齐而立之。○赵武灵王宠姬吴娃生少子何，欲及其生而立之，乃废太子章而传位于何，自称主父。十七、赵惠文王何，楚襄王横元。○楚人告于秦曰：赖社稷神灵，国有王矣。秦人伐楚，斩首五万，取十六城。○甲子
十八、楚怀王亡归，秦人遮楚道，乃之赵。主父在代，赵人不敢受。将之魏，秦人追及之以归。
十九、鲁涽公置元○楚怀王发病，死于秦。楚人怜之，如悲亲戚。诸侯由是不直秦。
二十、魏昭王元韩僖王咎元○赵主父与齐魏共灭中山○吴娃卒，主父怜故太子章，欲分代以王之，犹豫未决。主父与王游沙丘宫，公子章作乱，以主父命召王。肥义先入，章杀之。李兑攻章，章走，主父开之。兑已杀章，因围主父。主父食雀𬆮而死。
二十一、齐田甲作乱，孟尝君奔薛。
二十二、韩公孙喜及魏师伐秦。穰侯荐左更白起于秦王，王以为将，大败韩、魏之师于伊阙，斩首二十四万，获公孙喜。诸侯大恐。秦王谓楚襄王曰：愿王饬士卒，得一乐战。襄王患之，复与秦和亲。秦以女妻之。
二十三、楚襄王逆后于秦
二十四。○二十五、魏入河东地四百里，韩入武遂地二百里于秦。
二十六、秦大良造白起、客卿错伐魏，至轵，取城大小六十一。
二十七、秦称西帝齐称东帝苏代谓齐王曰：秦称帝而天下安之，王徐称帝，未后也。若天下恶之，王因勿称，以收天下之望。齐王从之。称二日，复去帝号。顷之，秦王亦去帝号。○甲戌
二十八○二十九、秦司马错伐魏，魏献安邑以和于秦。○宋公偃骄虐无道，与齐、楚、魏战，胜之，自称宋王，天下谓之桀宋。齐闵王及楚、魏伐之，偃走死温，齐遂灭宋。
三十齐闵王已克宋而骄，因南割楚之淮北，西侵三晋，欲并天下。诸侯疾之。燕昭王拊循其民二十余年，欲以报齐。乐毅曰：齐地广民众，未易独攻也。请约秦、楚、赵、魏、韩共伐之。王从之。五国皆许诺。
三十一乐毅以六国之师，大败齐师于济西。诸侯皆罢，燕独追齐师，遂入临淄。齐湣王走保莒。楚淖齿救齐，因为齐相，乃阴与燕人约，杀闵王而分齐地。闵王子法章，变姓名为太史殷家庸。
三十二、齐襄王法章元○淖齿去莒，齐大夫求得法章，立之。布告齐国曰：王已立在莒矣。三十三、卫怀君元
三十四、楚欲伐周，王使周武公说楚令尹昭子曰：周地不过百里，然为天下共主，攻之者为弑君。然而诸侯犹攻之者，祭器在故也。今楚欲残天下之共主，居天下之重器，器南则兵至楚矣。楚人乃上。
三十五、秦白起败赵师，斩首二万。司马错伐楚，楚献汉北及上庸地于秦。燕乐毅殉齐地。数岁，下齐七十余城，独莒、即墨未下，围之。三十六、燕昭王薨，惠王即位，素恶乐毅，且疑之。齐即墨将田单纵反间于燕，燕王使骑劫代乐毅将。乐毅奔赵，燕师皆忿，无斗志。田单乃用诈计，大破燕师，杀骑劫，悉复齐故地。○秦白起伐楚，取鄢、邓、西陵。○秦王、赵王会于渑。
三十七、燕惠王元○秦白起伐楚，抜郢，烧夷陵，楚王兵散，遂不复战，徙都陈。秦以郢置南郡。○甲申
三十八、秦白起定巫、黔中，置黔中郡。
三十九、魏安僖王元○楚王收东地兵，得十余万，复西取江南十五邑。四十、秦穰侯伐魏，韩暴鸢救魏，穰侯大破之，斩首四万，魏纳入城以和。穰侯复伐魏，走芒卯，入北宅，遂围大梁，魏纳温以和。
四十一、魏复叛。秦穰侯伐魏，斩首四万，得三县。四十二、鲁顷公雠元。○赵贾偃、魏芒卯伐韩，攻华阳。秦白起救韩，大破赵、魏之师于华阳之下，斩首十五万，取魏卷、蔡阳、长社。魏纳修武以和，又取赵观津。○秦王欲伐楚，楚使者黄歇上书谏，王乃止，与楚和亲。
四十三、韩桓惠王元○楚左徒黄歇侍太子完为质于秦。秦初置南阳郡。
四十四、燕武成王元○赵田部吏赵奢收税，平原君家不肯出，赵奢杀平原君家用事者九人，平原君欲杀之，奢曰，君为赵贵公子，奉公守法，则上下平，上下平，则赵固而强，君于天下，顾不重乎，平原君以为贤，荐之赵王，使治国赋。
四十五、秦人伐赵，围阏与。赵奢救之，大破秦师。赵封奢为马服君。○秦客卿灶伐齐，取刚、寿。魏人范雎见秦王，言太后、穰侯等专恣于外，重于王，且越韩、魏而伐齐，非计，不若远交而近攻。王说，以为客卿。四十六○四十七○甲午
四十八○四十九、秦范雎益亲用事，乃言太后、穰侯等将不利于国，曰：自古及今，失其国者，皆君务逸游，委政于臣。所委者，御下蔽上以成其私，而君不悟，所以亡也。秦王乃废太后，逐穰侯、华阳君、泾阳君于关外。以范雎为丞相，封为应侯。
五十、赵孝成王丹元
五十一、齐王建元○齐王建即位，其母君王后贤，事秦谨，与诸侯信。秦日夜攻三晋、燕、楚，五国各自救，故建立四十余年不受兵。
五十二楚襄王有疾，太子在秦，不得归。黄歇使太子变服亡归，而自留请死。秦王以歇为忠而遣之。襄王薨，考烈王即位，以歇为相，封以淮北，号春申君。
五十三、楚考烈王完元○秦武安君伐韩，拔野王，上党道绝。上党中冯亭以城市邑十七降赵。赵王与平原君谋，欲受之。平阳君豹曰：圣人甚祸无故之利，此韩嫁祸于我也。王不听，发兵取上党。
五十四○五十五秦左庶长王龁攻上党，拔之，上党民走赵。赵王使廉颇军长平以拒秦，颇坚璧不战。应侯因纵反间以疑颇于赵王，赵王使赵括以代颇将。秦王阴益兵，使武安君将以击赵，大破之，杀赵括，坑降卒四十万人。
五十六武安君分兵拔虎牢，定太原，将进围邯郸。韩、魏皆恐，使人说应侯曰：赵亡则武安君为三公，君能为之下乎？应侯乃请许赵割地而罢兵。由是与武安君有隙。顷之，五大夫王陵复伐赵，武安君病不行。
五十七平原君求救于楚，楚王许之。武安君病愈，秦王欲使代王陵，武安君辞。王与应侯强请之，终不肯行。乃使王龁代陵围邯郸，终不能拔，军数不利。魏王使晋鄙救赵璧于邺，观望不进。信陵君盗兵符杀鄙，夺其军。○甲辰
五十八、燕孝王元○秦应侯谮武安君，赐死杜邮。魏公子无忌及楚春申君大破秦师于邯郸下，王龁走。信陵君自留赵，使将将其兵归。魏王亦怒信陵君，不召也。
五十九秦取韩阳城、负黍。赧王恐，倍秦，与诸侯合从。秦王使将军樛攻西周，赧王如秦，顿首受罪，尽献其邑三十六，口三万。周自武王以来，凡三十六王，八百六十七岁而亡。臣光曰：周自平王东迁，日已衰微，至于战国，又分而为二，其土地、人民不足以比强国之大夫，然而天下犹尊而事之以为共主，守文、武之宗祧，绵绵焉久而不绝，其故何哉？植本固而发源深也。昔周之兴也，礼以为本，仁以为源。自后稷已来，至于文、武、成、康，其讲礼也备矣，其施仁也深矣，民习于耳目，浃于骨髓，虽后世微弱，其民将有陵慢之志，则畏先王之礼而不敢为，将有离散之心，则思先王之仁而不忍去，此其所以享国长久之道也。不然，以区区数邑处于七暴国之间，一日不可存，况数百年乎！秦昭王稷
五十二、秦应侯免相，蔡泽代之。○楚人取鲁地，迁鲁顷公于莒。
五十三、燕王喜元○韩王入朝魏举国听令
五十四、楚迁于巨阳。
五十五、卫元君元○卫怀君朝于魏，魏人杀之，立其弟元君。元君，魏婿也。○秦太子妃华阳夫人无子，庶子二十余人。夏姬子楚质于赵，阳翟贾人吕不韦为楚说华阳夫人，令楚为嗣，华阳夫人许之。
五十六王薨，孝文王立楚为太子，吕不韦娶美姬，有娠，以献楚，生子政。○燕王使栗腹约欢于赵，还言赵可伐，王使栗腹卿秦伐赵，乐间将渠谏，不听，赵廉颇大破燕师于宋子，杀栗腹，虏卿秦，遂围燕，燕谢得解。孝文王元年，王即位三日薨，庄襄王立，尊华阳夫人为华阳太后，夏姬为夏太后。○楚灭鲁，迁顷公于卞邑，为家人。庄襄王楚元年，吕不韦为相国，封河南洛阳十万户，为文信侯。○蒙骜伐韩，取成皋荥阳，置三川郡。
二、蒙骜伐赵，定太原，取三十七城。○楚春申君以淮北地易吴，以为封邑。○甲寅
三置太原郡。○蒙骜伐魏，魏王兵数败，乃复召信陵君。信陵君归为将，诸侯争救魏。信陵君并将五国兵，大破蒙骜于河外，追至函谷关，抑之而还。○王薨，太子政立，年十三，国事皆决于吕不韦，号称仲父。○晋阳反。始皇政元年，蒙骜击赵，定晋阳。○作郑国渠，引泾水灌田，关中益富饶。○秦行万金于魏间信陵君，魏王疑之，使人代将兵。信陵君自知再以毁废，乃日夜纵酒而卒。
二、麅公攻卷，斩首三万。○赵相国廉颇伐魏，取繁阳。赵孝成王薨，悼襄王立，使乐乘代之。颇怒，攻乘而奔魏，魏人不能用。赵数困于秦，悼襄王复思得颇，使使者视之。嬖臣郭开赂使者，使毁颇，颇卒于楚。三、赵悼襄王偃元○蒙骜伐韩，取十二城。○赵李牧伐燕，取武遂、方城。牧者，赵之北边良将也。尝屯代雁门，破匈奴十余万骑，灭裣褴，败东胡，降林胡，匈奴远遁，十余岁不敢近赵边。○四、蒙骜伐魏，
五、魏景闵王增元○蒙骜伐魏，取酸枣等二十城，置东郡。○燕剧辛伐赵，赵厐暖大破燕师，杀剧辛。
六、诸侯患秦攻伐无已时，故楚、赵、魏、韩、卫共伐秦。春申君为从约长，至函谷，秦出兵击之，五国败走。秦遂伐魏，取朝歌，拔卫濮阳。卫君走保野王。楚自陈徙寿春，以避秦患。
七、伐魏，取汲。
八、吕不韦舍人嫪毐有宠于太后，封以太原为长信侯，政事皆决于毐，势振秦国。○魏人以邺与赵
九、韩王安元○嫪毐有宠于太后，事觉作乱，捕得，车裂灭其宗，迁太后于雍。○楚考烈王无子，赵人李园献妹于春申君，知其娠，纳诸王，生子悍为太子。王病，朱英谓春申君必杀李园，不听。王薨，李园杀春申君，灭其家。○甲子
十、楚幽王悍元○吕不韦免相就国，王纳茅焦之谏，复迎太后于雍○大索逐客。楚人李斯上书谏，王召斯还，与图国事。斯行金玉以间诸侯之君臣名士，可赂者赂之，不可者刺之，上下乖离。乃使良将随其后，卒并诸侯。
十一、王翦、桓𬺈伐赵，取邺、阏与。○赵悼襄王薨，太子迁立，其毋倡也。悼襄王废太子嘉而立之。
十二、赵幽穆王迁元。○发四郡兵助魏伐楚。○夺吕不韦国，徙之蜀。不韦饮鸩死。
十三、桓𬺈伐赵太，破赵师于平阳，斩首十万，杀扈辄。赵王更使李牧将以拒秦，大破秦师于宜安，桓𬺈走。
十四、桓𬺈定平阳武城宜安○韩王纳地效玺请为藩臣
十五、伐赵，取狼孟、鄱吾。○燕太子丹质于秦，王不礼焉。丹怒，亡归，倾身竭财，求勇士以刺王。其傅鞠武谏曰：行危以求安，计浅而怨深，不量力之能否，臣不知其可也。丹不听。
十六、韩献南阳郡
十七、内使胜灭韩，虏韩王安，以其地置颖川郡。臣光曰：韩以微弱之国，居天下之冲，首尾腹背，莫不受敌，然犹社稷血食几二百年，岂非昭侯奉法之谨，赏不加无功，罚不失有罪，后世虽不肖，犹得蒙遗烈以自存乎！呜呼，有国者安可以无法哉！十八、卫君角元○大兴兵，使王翦将伐赵，下井陉。赵李牧、司马尚御之。
十九、赵郭开多受秦间金，言李牧、司马尚欲反。赵王使赵葱、颜聚代之，牧不受命，捕得，斩之，废司马尚。王翦击杀赵葱，遂灭赵，进兵临燕。赵嘉奔代，自立为王。○楚幽王薨，弟郝立，郝兄负刍杀之，自立。○甲戌
二十、魏王假代王嘉楚王负刍元○燕太子丹使荆轲刺王，不中。王怒，益发兵，使王翦伐燕，大破燕、代之师于易水之西，遂围蒯。
二十一、王翦伐蒯，燕王走保辽东，斩太子丹之首以献。○王贲伐楚，取十余城，欲遂灭楚。王翦曰：楚地广民众，非六十万人不可。王以为怯，使李信、蒙恬将二十万人伐楚。
二十二王贲伐魏，引河沟灌大梁。魏王假降，杀之，遂灭魏。臣光曰：魏文侯以列国大夫，好贤礼士，终为天下之显，诸侯至于今称之。惠王有一商鞅，不能用而弃之于秦，使还为国害，丧地七百里，窜身大梁，子孙遂微。贤不肖之相望，岂不远哉！无忌去而魏轻，还而魏重，安僖王犹以为疑。无忌死而魏亡，贤者之于国家何如哉！李信、蒙恬为楚所败，王自请王翦将六十万人以复伐楚。
二十三、楚悉兵以逆王翦，翦坚壁不战。楚引而东，乃追击，大破之于蕲南，杀项燕，乘胜略定楚地。
二十四王翦灭楚，虏王负刍；因南征百越，降之，置楚郡、会稽郡。臣光曰：楚自祝融、鬻熊以来，其有国几何年矣。方其盛也，奄有南海，凭陵诸夏。及怀王，放废忠良，亲近谗慝，惑张仪之口而耳目不能自守，见欺而不悟，亡师而不悔，以失济失，客死于秦，使其子孙䘖涕忍耻以事仇雠；强之女而不敢辞，陵庙焚而不敢怨，兔逃鼠伏，自屏于陈；束兵不战而攻之不解，割地请和而侵之不止，卒不见赦而国以沦亡，不亦悲乎！二十五王贲伐辽东，虏燕王喜；还，击代，虏代王嘉，以其地置辽东、代郡。臣光曰：燕在春秋时，玉帛不通于中国，简策所书鲜焉。及文侯始大，与诸侯约从以𢷤秦；王哙慕尧、舜，以国授子之而败死，为天下笑。求名失实，乃至是乎！昭王刻意勤身，招贤下士，卒用弱燕以报强齐，有志者功无不成也。惠王信谗以丧垂成之业，惜哉！燕丹不胜一朝之忿以犯虎狼之秦，轻虑浅谋，挑怨速祸，使召公之庙不祀忽诸，罪孰大焉！而论者或谓之贤，岂不过哉！夫为国家者，任官以才，立政以礼，怀民以仁，交邻以信；是以官得其人，政得其节，百姓怀其德，四邻亲其义。夫如是，则国家安如磐石，炽如焱火，触之者碎，犯之者焦，虽有强暴之国，尚何足畏哉！丹释此不为，顾以万乘之国决匹夫之怒，逞盗贼之谋，功隳身聊，社稷为墟，不亦悲哉！夫其膝行蒲伏，非恭也；复言重诺，非信也；糜金散玉，非惠也；刎颈决腹，非勇也；要之，谋不远而动不义，其楚白公胜之流乎！荆轲怀其豢养之私，不顾七族，欲以尺八化首，强燕而弱秦，不亦愚乎！○又曰：武灵王不顾流俗，变胡服，习骑射，以制林胡，灭中山，大启土宇，威加强秦，可谓贤君矣。及溺于嬖宠，欲分国以王二子，卒馁死沙丘宫，佚欲之之败也如此。夫赵于三晋为最强，及贪上党之田以丧长平之师，用郭开之谗而弃廉颇、李牧，使宗庙不血食，言之可为长欷矣！○齐自君王后卒，后胜相齐，多受秦间金，约齐王去从朝秦，不为攻战之具，秦以故得灭五国而齐不救。二十六、王贲自燕南攻齐，猝入临淄，民莫敢格者，遂灭齐，虏齐王建。臣光曰：齐地广而民众，负沧海以临中夏，重以威、宣之贤，国家富强。及涽王，骄汰不可盈厌，自取颠沛，苟无田单，齐不国矣。凡游士言从横者，虽更相倾覆，要之，合从者，六国之利也。齐为三晋、燕、楚之根柢，三晋、燕、楚为齐之藩蔽，秦虽强暴，百有余年不能一诸侯者，以其表里相钩带也。及齐王建用后胜之谋，信秦间之言，拱手以事秦，不救五国，五国已亡而齐并为虏，理势然也。○王自谓功德兼三皇、五帝，故号皇帝。除去谥法，欲以传万世无穷。不建立子弟为诸侯，分天下为三十六郡，徙豪杰于咸阳，悉收天下兵销之。
二十七、始皇巡陇西北地，出鸡头山，过回中，作信宫渭南，又作甘泉前殿。
二十八、东行郡县，上邹峄山，遂封泰山，禅梁父。东游海上，登琅邪，使齐人徐市发童男女数千人入海，求蓬莱不死之药。过彭城，出周鼎。南之衡山、南郡，浮江，赭湘山，由武关归。
二十九，始皇东游，至博浪沙中，韩人张良为韩报雠，徂击始皇，不中，天下大索十日，始皇遂登之罘琅邪，还自上党入。○甲申
三十○三十一○三十二始皇之碣石，坏天下坚城，决通堤防，巡北边，从上郡入。○卢生入海还，奏录图书，言亡秦者胡，乃使蒙恬发兵三十万，北击匈奴。
三十三，发兵取南越地，置南海、桂林、象郡，以谪徙民五十万人戍五岭。○蒙恬斥逐匈奴，收河南地，筑长城，起临洮至辽东，延袤万余里，暴师于外十余年。恬居上郡以治之。
三十四、丞相李斯建议：令天下有藏诗、书、百家语者，皆诣守、尉杂烧之。有敢偶语诗、书者弃市，以古非今者族。三十五、除直道，道九原，堑山堙谷千八百里。作阿房殿，东西五百步，表南山以为阙。作者七十余万人。严刑重赋，民不堪命。诸儒诽谤始皇，坑杀四百二十余人。长子扶苏𬣷，始皇怒，使监蒙恬军于上郡。
三十六，徙民河北榆中三万家。○始皇子二十余人少子胡亥最爱，始皇使中车府令赵高教之法律。高得幸于胡亥，而与蒙恬、蒙毅有隙。
三十七始皇南游云梦，东上会稽，并海至之罘，还道病，为书赐扶苏，令与丧会咸阳，书未发，始皇崩，赵高说斯曰，长子若立，蒙恬必相君，无死所矣，乃矫诏立胡亥为太子，赐扶苏蒙恬蒙毅死。二世胡亥元年楚隐王陈胜，赵王武臣，齐王田儋，燕王韩广，魏王咎元。○二世东巡郡县，用赵高策，诛大臣宗室殆尽。○灭卫。○楚戍卒陈涉起兵于陈，天下豪杰争应之。○楚赵齐燕魏皆自立王，项梁起吴，刘季起沛。
二楚义帝心赵王歇魏王豹韩王成齐王市元○陈涉败死○李良杀赵王武臣张耳陈余立赵歇为王项梁杀楚王景驹立楚怀王孙心章邯破杀齐王儋魏王咎及项梁围赵歇咎弟豹及儋兄子市韩成皆自称王○诛李斯以赵高为丞相○甲午
三楚王使宋义、项羽救赵，羽杀义，并其军，大破秦师于巨鹿下，虏王离。○赵高以盗贼责章邯，邯恐，以其军降楚。○楚沛公伐秦，入武关。○二世以盗贼责赵高，高恐，发兵攻二世。二世乞为黔首，不得而死。高立二世兄子婴为王，婴杀高。臣光曰：孔子曰：知及之，仁不能守之，虽得之，必失之。秦之谓矣。善夫，贾生之言曰：秦以区区之地，千乘之权，招八州而朝同列，百有余年，然后以六合为家，淆函为宫。一夫作难而七庙堕，身死人手，为天下笑者，何也？仁义不施而攻守之势异也。
司马温公稽古录卷之十一

[book_title]司马温公稽古录卷之十二
汉高祖邦。元年西楚霸王项籍。衡山文王吴芮。临江王共敖。九江王英布。常山王张耳。齐王田荣。雍王章邯。燕王臧茶。殷王司马卬。河南王申阳。韩王郑昌元○冬，沛公至霸上。秦王子婴降○项羽入关。欲击沛公。张良购解得止○春，羽阳尊楚王为义帝，徙之郴。羽自称西楚霸王。分天下以王诸侯。以沛公为汉王。徙赵王为代王。齐王为胶东王，燕王为辽东王，魏王为西魏王。而立楚将英布为九江王，共敖为临江王，吴芮为衡山王，秦将章邯为雍王，司马欣为塞王，董翳为翟王，赵将张耳为常山王，司马卬为殷王，申阳为河南王，齐将田都为齐王，田安为济北王，燕将臧茶为燕王，诸侯由是不服○田荣击杀田市，田都，田安，拜王三齐○臧茶击灭辽东王广○汉王用韩信策，还定三秦○项王杀韩王成而立郑昌。
二代王陈余齐王广韩王信元○冬。项籍弑义帝○陈余逐张耳。复立赵王歇。歇立余为代王○项王击杀田荣○河南王殷王来降○韩王孙信灭韩。立信为韩王○春。汉王以诸侯伐楚。入彭城。项王大破汉兵。获太公吕后○秋，韩信灭魏。
三冬，韩信灭代及赵，复立张耳为赵王，燕、齐皆听命。○英布来降○夏，项王围汉王于荥阳，用陈平反间，逐楚谋臣范增。纪信诈降汉王，乃得脱。出军宛、叶间。彭越反梁地，项王东击之，反，拔荥阳，杀周苛，又东击彭越。
四冬，王大破楚军汜水上，杀曹咎、司马欣。项王还，与汉临广武而军，射王伤胸○。韩信灭齐，破杀楚将龙且，因自立为齐王。○秋，楚兵疲食尽，与汉割鸿沟以和。王用陈平、张良，策复追楚。
五冬，大破项王于垓下，灭之。
臣光曰：世称项王不王秦而归楚，故失天下。观其拥百万之众，西入函谷，擅天下之势，裂山河以王诸侯，自谓可以逞其私心，而人莫敢违。安行无礼，忍为不义，欲以一夫之力，服亿兆之心，才高者见疑，功大者被绌。推此道以行之，虽得百秦之地，将能免于败亡乎？○立齐王信为楚王，彭越为梁王○春，诸侯共尊汉王为皇帝，都洛阳。令天下皆罢兵○娄敬说帝徙都关中。从之○秋，燕王臧茶反，灭之。立卢绾为燕王。
六冬，帝会诸侯于陈，执楚王信，废为淮阴侯○悉封兄弟庶子以大国，以镇服天下○夏，尊太公为太上皇○徙韩王信于太原。秋，匈奴围马邑，信降匈奴。
七冬，匈奴围帝于平城，七日不火食，用陈平秘计得免○春，徙都长安。○与匈奴约和亲。
八、冬，帝击韩王信、余寇于东垣，过赵，赵相贯高谋为逆，不果○春，帝如洛阳。
九冬，初徙郡国豪杰以实关中○帝如洛阳○贯高事觉，废赵王敖为宣平侯。○甲辰。
十、夏，太上皇崩。○秋，代相陈豨反，帝自击之，至邯郸。
十一。冬，遣将军周勃击豨。○淮阴侯信谋反，伏诛○或告彭越谋反，越坐废死○夏，帝还长安，遣太中大夫陆贾拜秦南海尉赵陀为南越王○秋，淮南王布反，帝自击之。
十二冬，布败走死长沙○周勃斩陈豨○燕王绾。阴与豨通，事觉，亡入匈奴○夏，帝崩。初，帝以太子仁弱，欲以少子赵王如意代，群臣固争，乃止○帝豁达宽仁，知人善任使，故能平一海内。又使叔孙通制礼仪，萧何次律令，虽日不暇给，规摹宏远矣。惠帝盈。元年冬，太后杀赵王如意及其母戚姬。帝由是不意，称病不听政。
二冬，齐王来朝，献城阳郡，为鲁元公主汤沐○夏，大旱○秋，相国萧何薨，以齐相曹参代之。
三春，大发民城长安○夏，立闽越君繇为瓯王○发诸侯徒隶城长安。
四冬，立皇后张氏。○春，除挟书律。
五春，发男女十四万五千人城长安。秋，城成。
六○七秋，帝崩，无子。太后诈取他人子，名之为孝惠子，杀其母，立以为帝。太后临朝称制。立兄子台为吕王。太傅王陵免。○甲寅。高后雉。元年夏，立所名孝惠子五人皆为侯。
二秋，行五铢钱。
三夏，江、汉溢，流四千余家。秋，伊、洛、汝水溢，流千余家。
四夏少帝知太后杀其母，出怨言，太后幽□之，诏群臣曰：皇帝久病昏乱，其废之。更立常山王义为帝。以太后称制，故不改元。义，亦所名，孝惠子也。
五春，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:46:27-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>