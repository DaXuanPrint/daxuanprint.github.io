<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="钦定滁阳王庙碑岁祀册,钦定滁阳王庙碑岁祀册全文在线阅读,钦定滁阳王庙碑岁祀册全文在线下载,大玄古籍书库">
<meta name="description" content="钦定滁阳王庙碑岁祀册，一卷，不着辑者名氏。明初，追封郭子兴为滁阳王，建庙滁洲，命有司岁时奉祀。本卷前列洪武十五年敕谕一通，其载祀典规条及寺庙人户。后为太常寺丞张羽所撰滁阳王庙碑文。张羽，字来仪，后以字行。洪武中曾任太常寺丞。羽文章精洁有法，长于诗，与高启、杨基、徐贲齐名，称「吴中四杰」。明史卷一七三有传。_钦定滁阳王庙碑岁祀册_全文在线阅读_钦定滁阳王庙碑岁祀册_全文在线下载_大玄古籍书库">
<title>钦定滁阳王庙碑岁祀册_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">钦定滁阳王庙碑岁祀册</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]5630</span> <br/>
          说明： <span class="inputVal" id="bkdec">钦定滁阳王庙碑岁祀册，一卷，不着辑者名氏。明初，追封郭子兴为滁阳王，建庙滁洲，命有司岁时奉祀。本卷前列洪武十五年敕谕一通，其载祀典规条及寺庙人户。后为太常寺丞张羽所撰滁阳王庙碑文。张羽，字来仪，后以字行。洪武中曾任太常寺丞。羽文章精洁有法，长于诗，与高启、杨基、徐贲齐名，称「吴中四杰」。明史卷一七三有传。</span> <br/>
          封面： <span class="inputVal" id="bkimg">Z_7098.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]钦定滁阳王庙碑岁祀册
[book_author]佚名
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]5630
[book_dec]钦定滁阳王庙碑岁祀册，一卷，不着辑者名氏。明初，追封郭子兴为滁阳王，建庙滁洲，命有司岁时奉祀。本卷前列洪武十五年敕谕一通，其载祀典规条及寺庙人户。后为太常寺丞张羽所撰滁阳王庙碑文。张羽，字来仪，后以字行。洪武中曾任太常寺丞。羽文章精洁有法，长于诗，与高启、杨基、徐贲齐名，称「吴中四杰」。明史卷一七三有传。
[book_img]Z_7098.jpg


[book_title]钦定滁阳王庙碑岁祀册
敕赐滁阳王庙碑
○钦定滁阳王庙碑岁祀册
皇帝制谕滁阳千百户王杰等：自古豪杰之士，有大功于天地人神者，生虽不获其福，死必血食庙祀焉，所谓死而不亡，名传永世者也！惟滁阳王，定远之民，当元运将终，群雄并起，王亦乘时倡义，旋克濠城，拒守二载。时朕从事，恩礼甚厚。癸巳，王行兵盱眙。甲午，移驻环滁。乙未，南巡和阳，婴疾而薨。先是，命朕率兵镇御和阳，及王薨，王子不能驭诸豪英，兵且乏食，朕率众渡江，秣马厉兵，东征西讨，凡十有三年，帝业乃成。朕追念旧恩，特封滁阳王，立庙于州，岁时奉祀。
洪武十五年秋，召守滁阳千百户等免征田租者二十员名，永供时祀，其宥氏首率而祀之。故兹制谕。
一、祭祀日期，用四孟月：
正月初三日
四月初三日
七月初三日
十月初三日
前件四孟之祭，系是古礼，其余俗节不行。
一、祭祀礼物，每祭合用：
山羊一羫（三十斤）
猪一口（三十斤）
香一炷
烛一对（一斤重）
果子随时不拘多少
酒四瓶
馒头粉汤照神位
纸一千张
一、奉祀人员二十户，照依田数多者多出，少者少出，买办祭物。
官十七户：
王杰（田地二顷九十七亩五分正，米麦一十七石五斗九升五合。）
何众（田地二顷五十三亩四分正，米麦一十石五斗二升七合。）
黄忠（田地三顷四十四亩六分正，米麦一十八石一斗三升三合。）
陈良（田地一顷六十八亩六厘正，米麦七石二斗八升一合五勺。）
郭才（田地三顷四十九亩八分五厘正，米麦一十七石七斗二升二勺五抄。）
费诚（田地二顷六十三亩一分四厘四毫正，米麦一十二石七斗一升五合八勺。）
骆聚（田地二顷一十二亩二分正，米麦九石三斗九升九合。）
许贵（田地二顷二十九亩五分正，米麦一十一石一斗一升五勺。）
杨和（田地一顷九十二亩九分七厘正，米麦八石七斗五升四合一勺五抄。）
宋用（田地二项八十八亩九分三厘四毫正，米麦一十三石九斗七升三勺五抄。）
纪通（田地一顷九十五亩正，米麦一十一石一斗 升七合五勺。）
曹胜（田地一顷七十五亩正，米麦九石六斗八升二合五勺。）
朱英（田地一顷三十三亩八分六厘一毫正，米麦七石六斗二升七合六勺八抄。）
陈兴（田地一顷七十四亩正，米麦一十石二斗六升。）
俞胜（田地二顷五十三亩四分八厘正，米麦一十五石八斗六升一合。）
林皋（田地八十四亩三分三厘二毫正，米麦四石九斗四升九合二勺五抄。）
吕胜祖（田地五顷二十七亩正，米麦三十一石六斗九升五合。）
看庙人三户：
宥妳子（田地一顷三十亩正，米麦八石七斗六升。）
范兴伍（田地九十三亩五分正，米麦六石四斗二升七合五勺。）
刘兴旺（田地一头二亩正，米麦七石六斗五合。）
（谨身）
洪武十五年七月。
（殿宝）
○敕赐滁阳王庙碑
洪武十六年十一月七日，皇上亲藁滁阳王事实，召太常司丞臣张来仪谕之曰：「王之恩德，注在朕心。今滁有庙祀而碑刻未具，甚阙典也。汝其据此为文于右。」臣来仪谨再拜奉诏。
谨按：王讳子兴，姓郭氏，其先曹州人。王父少好术数，尝从异人游，得其书。年长未娶，南游定远，邑人神其术，将有为，叩之必验。邑中富翁家有处女，以瞽未许嫁，王父过其门，翁以女命求卜，数成曰：「此贵人也！」翁曰：「瞽目，求配。」王父曰： 「翁能不鄙我乎，则妻之。」翁曰：「诺。」既而娶，不数年，夫妇家日赡。生子三、女一，王中子也。始生，父卜之，喜谓人曰：「是儿得佳兆，异日非常人，必大吾家。」既长，兄弟别籍，三人皆善殖产。元末，民间有造言者，王误中其说，信之甚笃，忽不事业而妄散家财，阴结宾客。至正壬辰，汝颍兵起，王识天下当变，乃召所结宾客子弟，拔濠梁据之。时皇上潜居民间，为讹言所逼，惧祸将及，遂挺身入濠梁。抵其城，为门者所执，将欲加害。人以告王，王亲驰活之，抚之麾下。问召与语，异之，取为亲兵。居数月，王谓曰：「汝单居，当为汝婚。」王暮归，与夫人饮食，语及斯事。次夫人忽惋惜谓王曰：「方今兵乱，正当收召豪杰，是子举止异常，若不抚于家，使为他人之亲，是失智矣。」王悟，遂以女妻之，孝慈皇后是也。
王为人勇悍善战，时军帅四人， （「时军帅四人」，原本讹「帅」为「师」，据明朱当■〈氵眄〉国朝典故本改。）名位皆在王上。王素刚直，不屈人下，每遇四人瞋目语难，而王剖决通敏，数以非语侵之，众故含忿。未几，客军首帅赵、彭以兵来驻濠，二姓皆僭称王，王等遂为所制。一日，众挟赵势拘王于狱，将害之。皇上自军驰归，或曰：「勿往！」曰：「再生父母有难，可不赴乎？」遂入王家。明日，彭帅闻，遣人释王以归。明年夏，上还故里， （「上还故里」，原脱「上」字，据钱谦益国初群雄事略卷二滁阳王庙碑引文补。）收元卒七百献王，王就令将之。又明年夏，上染病未瘥。（「上染病未瘥」，原脱「上」字，「瘥」作「差」，据国初群雄事略卷二滁阳王庙碑引文补、改。）王闻元义兵欲归，将说之，左右无可使，偶过寝门，示意趦趄，因请扶疾往，卒说降之，得其精卒三千。既而，彭、赵东屯泗州，因挟王以往。时皇上方驻滁阳，知众不可共事，独坚守以待。复遣人赂彭、赵左右，赂行，王得纵归滁阳。时王兵共四万，其麾下仅万人，皇上所部三万有奇。
明年乙未，王命皇上守和阳， （「王命皇上守和阳」，原脱「皇上」二字，据国初群雄事略卷二滁阳王庙碑引文补。）既而信流言，亲至和阳视师。值王雠人亦驻其中，闻王至，移军异处。皇上礼送行者，俄为所难。王闻惊惧得疾，寻卒，归葬滁州。夫人张氏生三子，长战殁，次为降人所陷，幼与群小阴谋，伏罪。次夫人张氏生女一，为妃，生蜀王、豫王、如意王，女二。
洪武元年，天下既一，剖符行封，追思更生之恩，实帝业所始，乃封滁阳王，建庙基滁阳，命有司岁时率滁人祭之。
臣来仪伏闻自古帝王之兴，虽受命于天，未始不因乎人，盖必有所佑助维持而后成。及其既成也，其所佑助维持之者，亦以与享其荣，传之无穷而施之罔极。惟我皇上，奋布衣，提一剑而起，外无尺土一民之助，而王能脱危难，识潜微，纳于二室，授以兵柄，慨然不少吝惜，遂肇大业，可谓有知人之鉴矣！及今大统既定，四海一家，推本寻源，实由于王。爰建显号，俾永永血食，盖非王无以辟万世之业，非皇上无以永王之名。臣谨即是为铭。铭曰：
皇受天命，发迹濠梁，方其始兴，附于滁阳。滁阳先知，识圣于微，圣有大难，王脱其羁。取彼神龙，翼之风云，浴日咸池，洗其垢氛。龙腾日升，伊谁之功？有相自天，实启王衷。皇奋无旅，王命予之，皇家未媲，王命女之。谋行谏从，肝胆弗疑，萋菲之言，终莫我离。秉钺专征，付以阃外，颠强蹙骄，育众日大。变生不意，卒疾于惊，何启其绪，弗享其成。皇明日昌，既臣万方，割符赐爵，乃侯乃王。爰念旧恩，极天罔报，一饭必酬，矧有大造。乃封大郡，乃建庙庭，乃复滁人，护其园茔。祠官孔严，报祀春秋，罍酒铏羹，黍稷羊牛。王其来歆，毋曰无后，王女皇妃，三王挺秀。王支百世，王有庙祀，棼棼者雄，孰王之似。小臣受诏，作此铭诗，勒着贞珉，以永无期。
洪武十七年三月吉日，承直郎、太常司丞臣张来仪奉敕撰，中书舍人胡廷铉奉敕书并篆额。
【王天有点校】
附录：
滁阳王庙岁祀册一巻（左都御史张若溎家藏本）
不着撰人名氏明初追封郭子兴为滁阳王立庙滁州令有司岁时奉祀此本前列洪武十五年敕谕一通具载祀典规条及守庙人户次为太常寺丞张羽所撰滁阳王庙碑文葢卽从庙中碑刻抄出别行者也（四库全书总目·史部·传记类存目）
敕赐滁阳王庙碑（四库全书·明名臣琬琰录卷一）
张来仪
洪武十六年十一月七日皇上亲藁滁阳王事实召太常司丞臣张来仪谕之曰王之恩徳注在朕心今滁有庙祀而碑刻未具甚阙典也汝其据此为文于石臣来仪谨再拜奉诏按王讳子兴姓郭氏其先曹州人王父少好术数常从异人游得其书年长未娶南逰定逺邑人神其术将有为叩之必验邑中富翁家有处女以瞽未许稼王父过其门翁以女命来卜数成曰此贵人也翁曰瞽目未配王父曰翁能不鄙我乎则妻之翁曰诺既而娶不数年夫妇家日赡生子三女一王中子也始生父卜之喜谓人曰是儿得佳兆异日非常必大吾家旣长兄弟别业三人皆善殖产元末民间有造言者王误中其说信之甚笃忽不事业而妄散家财阴结宾客至正壬辰汝颍兵起王识天下当变乃召所结宾客子弟拔濠梁据之时皇上潜居民间为讹言所逼惧祸将及遂挺身入濠梁抵其城为门者所执将欲加害人以告王王亲驰活之抚之麾下间召与语异之取 亲兵居数月王谓曰汝单居当为汝婚王暮归与夫人饮食语及斯事次夫人忽惋惜谓王曰方今兵乱正当收召豪杰是子举止异常若不抚于家而使为他人之亲是失智矣王悟遂以女妻之孝慈皇后是也王为人勇悍善战时军师四人名位皆在王上王素刚直不屈人下每遇事四人瞋目语难而王剖决通敏数以非语侵之众故含忍未几客军首帅彭赵以兵来驻濠二姓皆僣称王王等遂为所制一日众挟赵势拘王于狱将害之皇上自军驰归或曰勿往曰再生父母有难可不赴乎遂入王家明日彭帅闻遣人释王以归明年夏还故里收元卒七百献王王就令将之又明年夏染末疾未差王闻元义兵欲归将说之左右无可使特过寝门示意趑趄因请扶疾往卒说降之得其精卒三千既而彭赵东屯泗洲因挟王以往时皇上方驻滁阳知众不可共事独坚守以待复遣人赂彭赵左右赂行王得纵归滁阳时王兵共四万其麾下仅万人皇上 部三万有竒明年乙未王命守和阳既而信流言亲至和阳视师值王■〈亻丸〉人亦驻其中闻王至移军异处皇上礼送行者俄为所艰王闻惊惧得疾寻卒归塟滁州夫人张氏生三子长战殁次为降人所陷幼与群小阴谋伏罪次夫人张氏生女一为妃生蜀王豫王如意王女二洪武元年天下既一剖符行封追思更生之恩实帝业所始乃封滁阳王建庙墓滁阳命有司歳时率滁人祭之臣来仪伏闻自古帝王之兴虽受命于天未始不因乎人葢必有所佑助维持而后成及其既成
皇受天命发迹濠梁方其始兴附于滁阳滁阳先知识圣于微圣有大难王脱其羁取彼神龙翼之风云浴日咸池洗其垢氛龙腾日升伊谁之功有相自天实启王衷皇奋无旅王命予之皇室无嫓王命女之谋行谏从肝胆勿疑萋斐之言终莫我离秉钺专征付以阃外颠强蹙骄有众日大变生不意卒疾于惊何启其绪勿享其成皇明日昌旣臣万方割符锡爵乃侯乃王爰念旧恩极天罔报一饭必酬矧有大造乃封大郡乃建庙廷乃复滁人护其园茔祠官孔严报祀春秋罍酒铏羹黍稷羊牛王其来歆勿曰无后王女皇妃三子挺秀王支百世王有庙祀纷纷群雄孰王之似小臣受诏作此铭诗勒着贞珉以永无期
敕赐滁阳王庙碑（四库全书·明文衡巻六十四）
张来仪
洪武十六年十一月七日皇上亲藁滁阳王事实召太常司丞臣张来仪谕之曰王之恩徳注在朕心今滁有庙祀而碑刻未具甚阙典也汝其据此为文于石臣来仪谨再拜奉命谨按王讳子兴姓郭氏其先曹州人王父少好术数常从异人游得其书年长未娶南游定远邑人神其术将有为叩之必验邑中富翁家有处女以瞽未许嫁王父过其门翁以女命求卜数成曰此贵人也翁曰瞽未配王父曰翁能不鄙我乎则妻之翁曰诺既而娶不数岁夫妇家日赡生子三女一王中子也始生父卜之喜谓人曰是儿得佳兆异日非常人必大吾家既长兄弟别籍三人皆善殖产元末民间有造言者王误中其说信之甚笃忽不事业而妄散家财阴结賔客至正壬辰汝颍兵起王识天下将变乃召所结賔客子弟拔濠梁据之时皇上潜居民间为讹言所逼惧祸将及遂挺身入濠梁抵其城为门者所执将欲加害人以告王王亲驰活之抚之麾下间召与语异之 为亲兵居数月王谓曰汝单居当为汝婚王暮归与夫人饮食语及斯事次夫人忽惋惜谓王曰方今兵乱正当收召豪杰是子举止异常若不抚于家而使为他人之亲是失智矣王悟遂以女妻之孝慈皇后是也王为人勇悍善战时军帅四人名位皆在王上王素刚直不屈人下每遇事四人瞋目语难而王剖决通敏数以非语侵之众故含忿未几客军首帅彭赵以兵来驻濠二姓皆僭称王王等遂为所制一日众挟赵势拘王于狱将害之皇上自军驰归或曰勿往曰再生父母有难可不赴乎遂入王家明日彭帅闻遣人释王以归明年夏还故里收元卒七百献王王就令将之又明年夏染末疾未差王闻元义兵欲归将说之左右无可使特过寝门示意趦趄因请扶疾往卒说降之得其精卒三千既而彭赵东屯泗州因挟王以往时皇上方驻滁阳知众不可共事独坚守以待复遣人赂彭赵左右赂行王得纵归滁阳王兵共四万其麾下仅万人皇上 部三万有竒明年乙未王命守和阳既而信流言亲至和阳视师值王仇人亦驻其中闻王至移军异处皇上礼送行者俄为所艰王闻惊惧得疾寻卒归塟滁州夫人张氏生三子长战没次为降人所陷幼与群小阴谋伏罪次夫人张氏生女一为妃生蜀王豫王如意王女二洪武元年天下既一剖符行封追思更生之恩寔帝业所始乃封滁阳王建庙墓阳命有司岁时率滁人祭之臣来仪伏闻自古帝王之兴虽受命于天未始不因乎人葢必有所佑助维持而后成及其既成也其所佑助
皇受天命发迹濠梁方其始兴附于滁阳滁阳先知识圣于微圣有大难王脱其羁取彼神龙翼之风云浴日咸池涤其垢氛龙腾日升伊谁之功有相自天寔启王衷皇奋无旅王命予之皇室未嫓王命女之谋行谏从肝胆弗疑萋斐之言终莫我离秉钺专征付以阃外颠强蹙骄有众日大变生不意卒疾于惊何启其绪弗享其成皇明日昌既臣万方剖符锡爵乃侯乃王爰念旧恩极天罔报一饭必酬矧有大造乃封大郡乃建庙庭乃复滁人护其园茔祠官孔严报祀春秋罍酒铏羮黍稷羊牛王其来歆母曰无后王女皇妃三王挺秀王支百世王有庙祀棼棼者雄孰王之似小臣受诏作此铭诗勒着贞珉以永无期

        </div>
      </div>
    </div>
  </div>
</div>
<!--update:2025-08-30 09:48:08-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>