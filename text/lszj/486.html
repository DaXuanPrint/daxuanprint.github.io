<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="国语卷第一,国语卷第二,国语卷第三,国语卷第四,国语卷第五,国语卷第六,国语卷第七,国语卷第八,国语卷第九,国语卷第十,国语卷第十一,国语卷第十二,国语卷第十三,国语卷第十四,国语卷第十五,国语卷第十六,国语卷第十七,国语卷第十八,国语卷第十九,国语卷第二十,国语卷第二十一,国语注全文在线阅读,国语注全文在线下载,大玄古籍书库">
<meta name="description" content="训诂书，三国吴韦昭著。又名《国语解》、《春秋外传国语注》。《国语注》是通过注解的形式疏通《国语》语言的书。韦氏注《国语》的目的，是因前代诸家注文字艰涩，是非相杂，他的注解要为“浅闻初学”服务。《国语注》文字非常简洁明快。原则是“因贾君之精实，采虞、唐之信善”，“参之以《五经》，检之以《内传》，以《世本》考其流，以《尔雅》齐其训”。以《尔雅》释义为准绳，重新全面研究《国语》的语言。韦注为《国语》中各类词汇的各种意义提供了较客观的说解。对后人研究《国语》词汇、先秦词汇系统、从春秋到孙吴时期词汇和词义的发展皆有">
<title>国语注_韦昭_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">国语注</span> <br/>
          作者： <span class="inputVal" id="bkauthor">韦昭</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,三国,注释,训诂书,完结</span> <br/>
          字数： <span class="inputVal" id="bknum">[book_length]261103</span> <br/>
          说明： <span class="inputVal" id="bkdec">训诂书，三国吴韦昭著。又名《国语解》、《春秋外传国语注》。《国语注》是通过注解的形式疏通《国语》语言的书。韦氏注《国语》的目的，是因前代诸家注文字艰涩，是非相杂，他的注解要为“浅闻初学”服务。《国语注》文字非常简洁明快。原则是“因贾君之精实，采虞、唐之信善”，“参之以《五经》，检之以《内传》，以《世本》考其流，以《尔雅》齐其训”。以《尔雅》释义为准绳，重新全面研究《国语》的语言。韦注为《国语》中各类词汇的各种意义提供了较客观的说解。对后人研究《国语》词汇、先秦词汇系统、从春秋到孙吴时期词汇和词义的发展皆有重要参考作用。韦注还使用了相当数量的魏晋口语词，所以还有相当的语料价值。另外，韦注中还有释句及少量的说明古今字、注音等，皆具有参考价值。《国语注》较通行的是上海古籍出版社1978年校点本。</span> <br/>
          封面： <span class="inputVal" id="bkimg">Z_5954.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]国语注
[book_author]韦昭
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,三国,注释,训诂书,完结
[book_length]261103
[book_dec]训诂书，三国吴韦昭著。又名《国语解》、《春秋外传国语注》。《国语注》是通过注解的形式疏通《国语》语言的书。韦氏注《国语》的目的，是因前代诸家注文字艰涩，是非相杂，他的注解要为“浅闻初学”服务。《国语注》文字非常简洁明快。原则是“因贾君之精实，采虞、唐之信善”，“参之以《五经》，检之以《内传》，以《世本》考其流，以《尔雅》齐其训”。以《尔雅》释义为准绳，重新全面研究《国语》的语言。韦注为《国语》中各类词汇的各种意义提供了较客观的说解。对后人研究《国语》词汇、先秦词汇系统、从春秋到孙吴时期词汇和词义的发展皆有重要参考作用。韦注还使用了相当数量的魏晋口语词，所以还有相当的语料价值。另外，韦注中还有释句及少量的说明古今字、注音等，皆具有参考价值。《国语注》较通行的是上海古籍出版社1978年校点本。
[book_img]Z_5954.jpg


[book_title]國語卷第一
周語上
１　穆王將征犬戎〔一〕，祭公謀父諫曰：「不可〔二〕。先王耀德不觀兵〔三〕。夫兵戢而時動，動則威〔四〕，觀則玩，玩則無震〔五〕。是故周文公之頌曰〔六〕：『載戢干戈，載櫜弓矢〔七〕。我求懿德，肆于時夏〔八〕，允王保之〔九〕。』先王之於民也，懋正其德而厚其性〔一０〕，阜其財求〔一一〕而利其器用〔一二〕，明利害之鄉〔一三〕，以文修之〔一四〕，使務利而避害，懷德而畏威，故能保世以滋大〔一五〕。
〔一〕　穆王，周康王之孫、昭王之子穆王滿也。征，正也，上討下之稱。犬戎，西戎之別名也，在荒服之中。
〔二〕　祭，畿內之國，周公之後也，為王卿士。謀父，字也。傳曰：「凡、蔣、邢、茅、胙、祭，周公之胤矣。」
〔三〕　耀，明也。觀，示也。明德，尚道化也。不示兵者，有大罪惡然後致誅，不以小小示威武也。
〔四〕　戢，聚也。威，畏也。時動，謂三時務農，一時講武，守則有財，征則有威。
〔五〕　玩，黷也。震，懼也。
〔六〕　文公，周公旦之謚也。頌，時邁之詩也。武王既伐紂，周公為作此詩，巡守、告祭之樂歌也。
〔七〕　載，則也。干，楯也。戈，戟也。櫜，韜也。言天下已定，聚斂其干戈，韜藏其弓矢，示不復用也。
〔八〕　懿，美也。肆，陳也。于，於也。時，是也。夏，大也。言武王常求美德，故陳其功德，於是夏而歌之。樂章大者曰夏。
〔九〕　允，信也。信武王能保此時夏之美。
〔一０〕懋，勉也。性，情性也。
〔一一〕阜，大也。大其財求，不障壅也。
〔一二〕器，兵甲也。用，耒耜之屬也。
〔一三〕示之以好惡也。鄉，方也。
〔一四〕文，禮法也。
〔一五〕保，守也。滋，益也。
「昔我先王世后稷〔一〕，以服事虞、夏〔二〕。及夏之衰也，棄稷不務〔三〕，我先王不窋用失其官〔四〕，而自竄于戎、狄之閒〔五〕，不敢怠業，時序其德，纂修其緒〔六〕，修其訓典〔七〕，朝夕恪勤，守以敦篤，奉以忠信，奕世載德，不忝前人〔八〕。至于武王，昭前之光明而加之以慈和，事神保民，莫弗欣喜〔九〕。商王帝辛，大惡於民〔一０〕。庶民不忍，欣戴武王，以致戎于商牧〔一一〕。是先王非務武也，勤恤民隱而除其害也〔一二〕。
〔一〕　后，君也。稷，官也。父子相繼曰世，謂棄與不窋也。
〔二〕　謂棄為舜后稷，不窋繼之於夏啟也。
〔三〕　棄，廢也。衰，謂啟子太康廢稷之官，不復務農也。書序曰：「太康失邦，昆弟五人須於洛汭。」
〔四〕　失稷官也。不窋，棄之子也。周之禘祫文、武，不先不窋，故通謂之王，商頌亦以契為玄王也。
〔五〕　竄，匿也。堯封棄於邰，至不窋失官，去夏而遷於邠，邠西接戎、北近狄也。
〔六〕　纂，繼也。緒，事也。
〔七〕　訓，教也。典，法也。
〔八〕　奕，奕前人也。載，成也。忝，辱也。
〔九〕　保，養也。
〔一０〕商，殷之本號也。帝辛，紂名。大惡，大為民所惡也。
〔一一〕戴，奉也。戎，兵也。牧，商郊牧野。
〔一二〕恤，憂也。隱，痛也。
「夫先王之制：邦內甸服〔一〕，邦外侯服〔二〕，侯、衛賓服〔三〕，蠻、夷要服〔四〕，戎、狄荒服〔五〕。甸服者祭〔六〕，侯服者祀〔七〕，賓服者享〔八〕，要服者貢〔九〕，荒服者王〔一０〕。日祭〔一一〕、月祀〔一二〕、時享〔一三〕、歲貢〔一四〕、終王〔一五〕，先王之訓也。有不祭則修意〔一六〕，有不祀則修言〔一七〕，有不享則修文〔一八〕，有不貢則修名〔一九〕，有不王則修德〔二０〕，序成而有不至則修刑〔二一〕。於是乎有刑不祭，伐不祀，征不享，讓不貢〔二二〕，告不王〔二三〕。於是乎有刑罰之辟〔二四〕，有攻伐之兵〔二五〕，有征討之備〔二六〕，有威讓之令〔二七〕，有文告之辭〔二八〕。布令陳辭而又不至，則增修於德而無勤民於遠〔二九〕，是以近無不聽，遠無不服。
〔一〕　邦內，謂天子畿內千里之地。商頌曰：「邦畿千里，維民所止。」王制曰：「千里之內曰甸。」京邑在其中央，故夏書曰「五百里甸服」，則古今同矣。甸，王田也。服，服其職業也。自商以前，并畿內為五服。武王克殷，周公致太平，因禹所弼除畿內，更制天下為九服。千里之內謂之王畿，王畿之外曰侯服，侯服之外曰甸服。今謀父諫穆王，稱先王之制猶以王畿為甸服者，甸，古名，世俗所習也。故周襄王謂晉文公曰「昔我先王之有天下也，規方千里，以為甸服」，是也。周禮亦以蠻服為要服，足以相況也。
〔二〕　邦外，邦畿之外也。方五百里之地謂之侯服。侯服，侯圻也。言諸侯之近者，歲一來見也。
〔三〕　此總言之也。侯，侯圻也。衛，衛圻也。言自侯圻至衛圻，其閒凡五圻，圻五百里，五五二千五百里，中國之界也。謂之賓服，常以服貢賓見於王也。五圻者，侯圻之外曰甸圻，甸圻之外曰男圻，男圻之外曰采圻，采圻之外曰衛圻。周書康誥曰「侯、甸、男、采、衛」，是也。凡此服數，諸家之說皆紛錯不同，唯賈君近之。
〔四〕　蠻，蠻圻。夷，夷圻也。周禮，衛圻之外曰蠻圻，去王城三千五百里，九州之界也。夷圻去王城四千里。周禮行人職，衛圻之外謂之要服，此言蠻、夷要服，則夷圻朝貢或與蠻圻同也。要者，要結好信而服從也。
〔五〕　戎、狄，去王城四千五百里至五千里也。四千五百里為鎮圻，五千里為蕃圻，在九州之外荒裔之地，與戎、狄同俗，故謂之荒，荒忽無常之言也。
〔六〕　供日祭也。此采地之君，其見無數。
〔七〕　供月祀也。堯、舜及周，侯服皆歲見也。
〔八〕　供時享也。享，獻也。周禮，甸圻二歲而見，男圻三歲而見，采圻四歲而見，衛圻五歲而見。其見也，必以所貢助祭於廟，孝經所謂「四海之內，各以其職來祭」者也。
〔九〕　供歲貢也。要服六歲一見也。
〔一０〕王，王事天子也。周禮，九州之外謂之蕃國，世一見，各以其所貴寶為贄，故詩云：「自彼氐、羌，莫敢不來王。」
〔一一〕日祭，祭於祖、考，謂上食也。近漢亦然。
〔一二〕月祀於曾、高也。
〔一三〕時享於二祧也。
〔一四〕歲貢於壇、墠也。
〔一五〕終，謂終世也。朝嗣王及即位而來見。
〔一六〕意，志意也。謂邦國之內有違闕不供日祭者，先修志意以自責也。畿內近，知王意。　案：「邦國」，公序本作「邦甸」。
〔一七〕言，號令也。
〔一八〕文，典法也。
〔一九〕名，謂尊卑職貢之名號也。晉語曰：「信於名則上下不干也。」
〔二０〕遠人不服，則修文德以來之。
〔二一〕序成，謂上五者次序已成，而有不至，則有刑誅。
〔二二〕讓，譴責也。
〔二三〕謂以文辭告曉之也。地遠者罪輕。
〔二四〕刑不祭也。
〔二五〕伐不祀也。
〔二六〕征不享也。
〔二七〕讓不貢也。
〔二八〕告不王也。
〔二九〕勤，勞也。
「今自大畢、伯士之終也〔一〕，犬戎氏以其職來王〔二〕，天子曰：『予必以不享征之，且觀之兵〔三〕。』其無乃廢先王之訓而王幾頓乎〔四〕！吾聞夫犬戎樹惇〔五〕，帥舊德而守終純固〔六〕，其有以禦我矣〔七〕！」
〔一〕　大畢、伯士，犬戎氏之二君也。終，卒也。
〔二〕　以其職，謂其嗣子以其貴寶來見王。
〔三〕　享，賓服之禮。以責犬戎，而示之兵法也。　案：「法」，公序本作「非」。
〔四〕　幾，危也。頓，敗也。
〔五〕　樹，立也。言犬戎立性惇樸。
〔六〕　帥，循也。純，專也。固，一也。言犬戎循先王之舊德，奉其常職，天性專一，終身不移，不聽穆王責其不享也。
〔七〕　禦，猶距也。
王不聽，遂征之，得四白狼，四白鹿以歸〔一〕。自是荒服者不至〔二〕。
〔一〕　白狼、白鹿，犬戎所貢。
〔二〕　穆王責犬戎以非禮，暴兵露師，傷威毀信，故荒服者不至。
２　恭王遊於涇上，密康公從〔一〕，有三女奔之〔二〕。其母曰：「必致之於王〔三〕。夫獸三為群〔四〕，人三為眾，女三為粲。〔五〕王田不取群〔六〕，公行下眾〔七〕，王御不參一族〔八〕。夫粲，美之物也。眾以美物歸女，而何德以堪之〔九〕？王猶不堪，況爾小醜乎〔一０〕？小醜備物，終必亡〔一一〕。」康公不獻。一年，王滅密〔一二〕。
〔一〕　恭王，穆王之子恭王伊扈也。涇，水名。康公，密國之君，姬姓也。
〔二〕　奔，不由媒氏也。三女同姓也。
〔三〕　康公之母欲使進於王。
〔四〕　自三以上為群。
〔五〕　粲，美貌也。
〔六〕　不盡群也。易曰：「王用三驅，失前禽也。」
〔七〕　公，諸侯也。下眾，不敢誣眾也。禮，國君下卿位，遇眾則式禮也。
〔八〕　御，婦官也。參，三也。一族，父子也。故取異姓以備三，不參一族也。　案：「異姓」，公序本作「姪娣」。
〔九〕　堪，任也。
〔一０〕醜，類也。王者至尊，猶且不堪，況爾小人之類乎？
〔一一〕言德小而物備，終取之必以亡。
〔一二〕密，今安定陰密縣是也，近涇。
３　厲王虐，國人謗王〔一〕。邵公告曰：「民不堪命矣〔二〕！」王怒，得衛巫，使監謗者〔三〕，以告，則殺之〔四〕。國人莫敢言，道路以目〔五〕。王喜，告邵公曰：「吾能弭謗矣，乃不敢言。〔六〕」邵公曰：「是障之也〔七〕。防民之口，甚於防川〔八〕。川壅而潰，傷人必多〔九〕，民亦如之〔一０〕。是故為川者決之使導〔一一〕，為民者宣之使言〔一二〕。故天子聽政，使公卿至於列士獻詩〔一三〕，瞽獻曲〔一四〕，史獻書〔一五〕，師箴〔一六〕，瞍賦〔一七〕，矇誦〔一八〕，百工諫〔一九〕，庶人傳語〔二０〕，近臣盡規〔二一〕，親戚補察〔二二〕，瞽、史教誨〔二三〕，耆、艾修之〔二四〕，而後王斟酌焉〔二五〕，是以事行而不悖〔二六〕。民之有口，猶土之有山川也，財用於是乎出〔二七〕；猶其原隰之有衍沃也，衣食於是乎生〔二八〕。口之宣言也，善敗於是乎興，行善而備敗〔二九〕，其所以阜財用、衣食者也〔三０〕。夫民慮之於心而宣之於口，成而行之，胡可壅也？若壅其口，其與能幾何？〔三一〕」王不聽，於是國〔三二〕莫敢出言，三年，乃流王於彘。〔三三〕
〔一〕　厲王，恭王之曾孫、夷王之子厲王胡也。謗，誹也。
〔二〕　邵公，邵康公之孫穆公虎也，為王卿士。言民不堪暴虐之政令。
〔三〕　衛巫，衛國之巫也。監，察也。巫人有神靈，有謗必知之。　案：「巫人」，公序本作「以巫」。
〔四〕　巫言謗王，王則殺之。
〔五〕　不敢發言，以目相眄而已。
〔六〕　弭，止也。
〔七〕　障，防也。
〔八〕　流者曰川。言川不可防，而口又甚也。
〔九〕　川之潰決，害於人也。
〔一０〕民之敗亂，害於上也。
〔一一〕為，治也。導，通也。
〔一二〕宣，猶放也。觀民所言，以知得失。
〔一三〕獻詩以風也。列士，上士也。
〔一四〕無目曰瞽。瞽，樂師。曲，樂曲也。
〔一五〕史，外史也。周禮，外史掌三皇、五帝之書。
〔一六〕師，少師也。箴，箴刺王闕，以正得失也。
〔一七〕無眸子曰瞍。賦，公卿列士所獻詩也。
〔一八〕有眸子而無見曰矇。周禮，矇主弦歌、諷誦。誦，謂箴諫之語也。
〔一九〕百工，執技以事上者也。諫者執藝事以諫，謂若匠師慶諫魯莊公丹楹刻桷也。
〔二０〕庶人卑賤，見時得失不得達，傳以語王也。
〔二一〕近臣，謂驂僕之屬也。盡規，盡其規計以告王也。
〔二二〕補，補過；察，察政也。傳曰：「自王以下，各有父兄子弟，以補察其過也。」
〔二三〕瞽，樂太師；史，太史也。掌陰陽、天時、禮法之書，以相教誨者。單襄公曰：「吾非瞽、史，焉知天道？」
〔二四〕耆、艾，師、傅也。師、傅修理瞽、史之教，以聞於王也。
〔二五〕斟，取也。酌，行也。
〔二六〕悖，逆也。
〔二七〕猶，若也。山川所以宣地氣而出財用，口亦宣人心而言善敗也。
〔二八〕廣平曰原，下溼曰隰。下平曰衍，有溉曰沃。
〔二九〕民所善者行之，民所敗者備之。
〔三０〕阜，厚也。
〔三一〕與，辭也。能幾何，言不久也。
〔三二〕案：「國」下，公序本有「人」字。
〔三三〕流，放也。彘，晉地，漢為縣，屬河東，今曰永安。
４　厲王說榮夷公〔一〕，芮良夫曰〔二〕：「王室其將卑乎〔三〕！夫榮公好專利而不知大難〔四〕。夫利，百物之所生也〔五〕，天地之所載也〔六〕，而或專之，其害多矣〔七〕。天地百物，皆將取焉，胡可專也〔八〕？所怒甚多，而不備大難，以是教王，王能久乎？夫王人者，將導利而布之上下者也〔九〕，使神人百物無不得其極〔一０〕，猶日怵惕，懼怨之來也〔一一〕。故頌曰：『思文后稷，克配彼天。立我蒸民，莫匪爾極〔一二〕。』大雅曰：『陳錫載周〔一三〕。』是不布利而懼難乎〔一四〕？故能載周，以至于今。今王學專利，其可乎〔一五〕？匹夫專利，猶謂之盜，王而行之，其歸鮮矣〔一六〕。榮公若用，周必敗。」既，榮公為卿士〔一七〕，諸侯不享，王流于彘〔一八〕。
〔一〕　說，好也。榮，國名。夷，謚也。
〔二〕　芮良夫，周大夫芮伯也。
〔三〕　卑，微也。
〔四〕　專，擅也。
〔五〕　利，生於物也。專利，是專百物也。
〔六〕　載，成也。地受天氣以成百物也。
〔七〕　害，謂惡害榮公者多也。孔子曰：「放於利而行，多怨。」
〔八〕　天地成百物，民皆將取用之，何可專其利也。
〔九〕　導，開也。布，賦也。上謂天神，下謂人物也。
〔一０〕極，中也。
〔一一〕怵惕，恐懼也。
〔一二〕頌，周頌思文也，謂郊祀后稷以配天之樂歌也。經緯天地曰文。克，能也。蒸，眾也。莫，無也。匪，不也。爾，女也。極，中也。言周公思有文德者后稷，其功乃能配於天。謂堯時洪水，稷播百穀，立我眾民之道，無不於女時得其中者，功至大也。
〔一三〕大雅文王之二章也。陳，布也。錫，賜也。言文王布賜施利，以載成周道也。
〔一四〕言后稷、文王既布利，又懼難也。
〔一五〕言不可也。
〔一六〕鮮，寡也。歸附周者寡也。
〔一七〕既，已也。卿士，卿之有事者。
〔一八〕享，獻也。
５　彘之亂，宣王在邵公之宮〔一〕，國人圍之。邵公曰：「昔吾驟諫王，王不從，是以及此難〔二〕。今殺王子，王其以我為懟〔三〕而怒乎〔四〕！夫事君者險而不懟〔五〕，怨而不怒，況事王乎？〔六〕」乃以其子代宣王，宣王長而立之〔七〕。
〔一〕　宣王，厲王之子宣王靖也。在邵公之宮者，避難奔邵公也。
〔二〕　及，至也。
〔三〕　音墜。
〔四〕　殺王子，命國人得殺之也。
〔五〕　君，諸侯也。在危險之中不當懟。懟，謂若晉慶鄭怨惠公愎諫違卜，棄而不載。
〔六〕　怨，心望也。怒，作氣也。
〔七〕　彘之亂，公卿相與和而修政事，號曰「共和」，凡十四年而宣王立。
６　宣王即位，不籍千畝〔一〕。虢文公諫曰〔二〕：「不可。夫民之大事在農〔三〕，上帝之粢盛於是乎出〔四〕，民之蕃庶於是乎生〔五〕，事之供給於是乎在〔六〕，和協輯睦於是乎興〔七〕，財用蕃殖於是乎始〔八〕，敦庬純固於是乎成〔九〕，是故稷為大官。〔一０〕古者，太史順時覛〔一一〕土，陽癉〔一二〕憤盈，土氣震發〔一三〕，農祥晨正〔一四〕，日月底于天廟〔一五〕，土乃脈發〔一六〕。
〔一〕　籍，借也，借民力以為之。天子田籍千畝，諸侯百畝。自厲王之流，籍田禮廢，宣王即位，不復遵古也。
〔二〕　賈侍中云：「文公，文王母弟虢仲之後，為王卿士。」昭謂：虢叔之後，西虢也。及宣王都鎬，在畿內也。
〔三〕　穀，民之命，故農為大事也。
〔四〕　出於農也。器實曰粢，在器曰盛。
〔五〕　番，息也。庶，眾也。
〔六〕　供，具也。給，足也。
〔七〕　協，合也。輯，聚也。睦，親也。
〔八〕　殖，長也。
〔九〕　敦，厚也。庬，大也。
〔一０〕民之大事在農，故稷之職為大官也。　案：汪遠孫國語發正（以下簡稱發正）卷一：「『大官』，當為『天官』。」
〔一一〕音脈。
〔一二〕丁佐反。
〔一三〕覛，視也。癉，厚也。憤，積也。盈，滿也。震，動也。發，起也。
〔一四〕農祥，房星也。晨正，謂立春之日，晨中於午也。農事之候，故曰農祥也。
〔一五〕底，至也。天廟，營室也。孟春之月，日月皆在營室也。
〔一六〕脈，理也。農書曰：「春土長冒撅，陳根可拔，耕者急發。」　案：汪遠孫國語明道本攷異（以下簡稱攷異）卷一：「春」上脫「孟」字，「撅」當作「橛」。
「先時九日〔一〕，太史告稷曰：『自今至于初吉〔二〕，陽氣俱蒸，土膏其動〔三〕。弗震弗渝，脈其滿眚，穀乃不殖〔四〕。』稷以告〔五〕王曰：『史帥陽官以命我司事〔六〕曰：「距今九日，土其俱動〔七〕，王其祗祓，監農不易〔八〕。」』王乃使司徒咸戒公卿、百吏、庶民〔九〕，司空除壇于籍〔一０〕，命農大夫咸戒農用〔一一〕。
〔一〕　先，先立春日也。
〔二〕　初吉，二月朔日也。詩云：「二月初吉。」
〔三〕　蒸，升也。膏，潤也。其動，潤澤欲行也。
〔四〕　震，動也。渝，變也。眚，災也。言陽氣俱升，土膏欲動，當即發動變寫其氣。不然，則脈滿氣結，更為災疫，穀乃不殖也。
〔五〕　以太史之言告王。
〔六〕　史，太史。陽官，春官。司事，主農事也。
〔七〕　距，去也。
〔八〕　祗，敬也。祓，齊戒、祓除也。不易，不易物土之宜也。
〔九〕　百吏，百官。庶民，甸師氏所掌之民也，主耕耨王之籍田者。
〔一０〕司空，掌地也。
〔一一〕農大夫，田畯也。農用，田器也。
「先時五日〔一〕，瞽告有協風至〔二〕，王即齋宮〔三〕，百官御事，各即其齋三日〔四〕。王乃淳〔五〕濯饗醴〔六〕，及期，〔七〕鬱人薦鬯〔八〕，犧人薦醴〔九〕，王祼鬯，饗醴乃行〔一０〕，百吏、庶民畢從。及籍，后稷監之〔一一〕，膳夫、農正陳籍禮〔一二〕，太史贊王〔一三〕，王敬從之。王耕一墢〔一四〕，班三之〔一五〕，庶民終于千畝〔一六〕。其后稷省〔一七〕功，太史監之；司徒省民，太師監之；畢，宰夫陳饗，膳宰監之〔一八〕。膳夫贊王，王歆大牢〔一九〕，班嘗之〔二０〕，庶人終食〔二一〕。
〔一〕　先耕時也。
〔二〕　瞽，樂太師，知風聲者也。協，和也，風氣和、時候至也。立春日融風也。　案：攷異卷一：「『日』字誤，公序本作『曰』。」
〔三〕　所齋之宮也。
〔四〕　御，治也。
〔五〕　之純反。
〔六〕　淳，沃也。濯，溉也。饗，飲也。謂王沐浴飲醴酒也。
〔七〕　期，耕日也。
〔八〕　鬱，鬱金香草，宜以和鬯酒也。周禮：「鬱人掌裸器，凡祭祀賓客，和鬱鬯以實彝而陳之。」共王之齋鬯也。
〔九〕　犧人司樽，掌共酒醴。
〔一０〕祼，灌也。灌鬯，飲醴，皆所以自香潔也。
〔一一〕監，察也。
〔一二〕膳夫，上士也，掌王之飲食膳羞之饋食。農正，田大夫也，主敷陳籍禮而祭其神，為農祈也。
〔一三〕贊，導也。
〔一四〕缽、伐二音。　案：公序本作「一墢，一耜之墢也。王無耦，以一耜耕。」
〔一五〕班，次也。王耕一墢，一耦之發也。耜廣五寸，二耜為耦，一耦之發，廣尺深尺。三之，下各三其上也。王一墢、公三、卿九、大夫二十七也。　案：「王耕一墢，一耦之發也。耜廣五寸，二耜為耦，一耦之發，廣尺深尺」二十五字，公序本無。
〔一六〕終，盡耕之也。
〔一七〕息井反。
〔一八〕宰夫，下大夫。膳宰，膳夫也。
〔一九〕歆，饗也。
〔二０〕公、卿、大夫也。
〔二一〕終，畢也。
「是日也，瞽帥、音官以風土〔一〕。廩于籍東南，鍾而藏之，〔二〕而時布之于農〔三〕。稷則遍誡百姓，紀農協功〔四〕，曰：『陰陽分布，震雷出滯〔五〕。』土不備墾，辟在司寇〔六〕。乃命其旅曰：『徇〔七〕，農師一之〔八〕，農正再之〔九〕，后稷三之〔一０〕，司空四之〔一一〕，司徒五之〔一二〕，太保六之，太師七之〔一三〕，太史八之〔一四〕，宗伯九之〔一五〕，王則大徇。〔一六〕耨穫亦如之〔一七〕。』民用莫不震動，恪恭于農，修其疆畔，日服其鎛，不解于時〔一九〕，財用不乏，民用和同。
〔一〕　音官，樂官。風土，以音律省土風，風氣和則土氣養也。
〔二〕　廩，御廩也，一名神倉。東南，生長之處。鍾，聚也。謂為廩以藏王所籍田，以奉粢盛也。
〔三〕　布，賦也。
〔四〕　紀，謂綜理也。協，同也。
〔五〕　陰陽分布，日夜同也。滯，蟄蟲也。明堂月令曰：「日夜分，雷乃發聲。始震雷，蟄蟲咸動，啟戶而出也。」
〔六〕　墾，發也。辟，罪也。在司寇，司寇行其罪也。
〔七〕　旅，眾也。徇，行也。
〔八〕　一之，先往也。農師，上士也。
〔九〕　農正，后稷之佐，田畯也，故次農師。
〔一０〕后稷，農官之君也，故次農正。
〔一一〕司空，主道路溝洫，故次后稷也。
〔一二〕司徒，省民，故次司空也。
〔一三〕太保、太師，天子三公，佐王論道，汎監眾官，不特掌事，故次司徒也。
〔一四〕太史，掌達官府之治，故次太師也。
〔一五〕宗伯，卿官，掌相王之大禮，若王不與祭則攝位，故次太史也。
〔一六〕大徇，帥公、卿、大夫親行農也。
〔一七〕如之，如耕時也。
〔一八〕用，謂田器也。
〔一九〕疆，境也。畔，界也。鎛，鋤屬。
「是時也，王事唯農是務，無有求利於其官，以干農功〔一〕，三時務農而一時講武〔二〕，故征則有威，守則有財。若是，乃能媚於神〔三〕而和於民矣，則享祀時至而布施優裕也〔四〕。
〔一〕　求利，謂變易使役，干亂農功。
〔二〕　三時，春、夏、秋。一時，冬也。講，習也。
〔三〕　媚，說也。
〔四〕　優，饒也。裕，緩也。
「今天子欲修先王之緒而棄其大功，匱神乏祀而困民之財〔一〕，將何以求福用民？」
〔一〕　匱神乏祀，不耕籍也。困民之財，取於民也。
王不聽。三十九年，戰于千畝，王師敗績于姜氏之戎〔一〕。
〔一〕　姜氏之戎，西戎之別種，四岳之後也。傳曰：「我諸戎，四岳之裔冑。」言宣王不納諫務農，無以事神使民，以致弱敗之咎也。
７　魯武公以括與戲見王〔一〕，王立戲〔二〕，樊仲山父諫曰：「不可立也〔三〕！不順必犯〔四〕，犯王命必誅，故出令不可不順也。令之不行，政之不立〔五〕，行而不順，民將棄上〔六〕。夫下事上，少事長，所以為順也。今天子立諸侯而建其少，是教逆也。若魯從之而諸侯效之，王命將有所壅〔七〕，若不從而誅之，是自誅王命也〔八〕。是事也，誅亦失，不誅亦失〔九〕，天子其圖之！」王卒立之。魯侯歸而卒，及魯人殺懿公〔一０〕而立伯御〔一一〕。
〔一〕　武公，伯禽之玄孫、獻公之子武公敖也。括，武公長子伯御也。戲，括弟懿公也。
〔二〕　以為太子。
〔三〕　仲山父，王卿士，食采於樊。
〔四〕　不順，立少也。犯，魯必犯王命而不從也。
〔五〕　令不行，即政不立也。
〔六〕　使長事少，故民必棄上也。
〔七〕　言先王立長之命，將壅塞不行也。
〔八〕　誅王命者，先王之命立長，今魯亦立長，若誅之，是自誅王命也。
〔九〕　誅之誅王命，不誅則廢命也。
〔一０〕懿公，戲也。
〔一一〕伯御，括也。
８　三十二年春，宣王伐魯，立孝公〔一〕，諸侯從是而不睦〔二〕。宣王欲得國子之能導訓諸侯者〔三〕，樊穆仲曰：「魯侯孝〔四〕。」王曰：「何以知之？」對曰：「肅恭明神而敬事耇老〔五〕；賦事行刑，必問於遺訓〔六〕而咨於故實〔七〕；不干所問，不犯所咨。」王曰：「然則能訓治其民矣。」乃命魯孝公於夷宮〔八〕。
〔一〕　孝公，懿公之弟稱也。
〔二〕　從是而不相親睦於王也。
〔三〕　賈侍中云：「國子，諸侯之嗣子。」或云：「國子，諸侯之子，欲使訓導諸侯之子。」唐尚書云：「國子，謂諸侯能治國、子養百姓者。」昭謂：國子，同姓諸姬也。凡王子弟，謂之國子。導訓諸侯，謂為州伯者也。
〔四〕　穆仲，仲山父之謚，猶魯叔孫穆子謂之穆叔。
〔五〕　耇，凍梨也。
〔六〕　遺訓，先王之教也。
〔七〕　咨，謀也。故實，故事之是者。
〔八〕　命為侯伯也。夷宮者，宣王祖父夷王之廟。古者，爵命必於祖廟。
９　宣王既喪南國之師〔一〕，乃料民於太原〔二〕。仲山父諫曰：「民不可料也！夫古者不料民而知其少多，司民協孤終〔三〕，司商協民姓〔四〕，司徒協旅〔五〕，司寇協姦〔六〕，牧協職〔七〕，工協革〔八〕，場協入〔九〕，廩協出〔一０〕，是則少多、死生、出入、往來者皆可知也。於是乎又審之以事〔一一〕，王治農於籍〔一二〕，蒐于農隙〔一三〕，耨穫亦於籍〔一四〕，獮於既烝〔一五〕，狩於畢時〔一六〕，是皆習民數者也，又何料焉〔一七〕？不謂其少而大料之，是示少而惡事也〔一八〕。臨政示少，諸侯避之。〔一九〕治民惡事，無以賦令〔二０〕。且無故而料民，天之所惡也〔二一〕，害於政而妨於後嗣〔二二〕。」王卒料之，及幽王乃廢滅〔二三〕。
〔一〕　喪，亡也，敗于姜戎氏時所亡也。南國，江、漢之閒也，故詩云：「滔滔江、漢，南國之紀。」
〔二〕　料，數也。太原，地名也。
〔三〕　司民，掌登萬民之數，自生齒已上皆書於版。協，合也。無父日孤。終，死也。合其名籍，以登於王也。
〔四〕　司商，掌賜族受姓之官。商，金聲清。謂人始生，吹律合之，定其姓名也。
〔五〕　司徒，掌合師旅之眾也。
〔六〕　司寇，刑官，掌合姦民，以知死刑之數也。
〔七〕　周禮，牧人掌養犧牲，合其物色之數也。
〔八〕　工，百工之官。革，更也，更制度者合其數。
〔九〕　場人掌場圃，委積珍物，斂而藏之也。
〔一０〕廩人掌九穀出用之數也。
〔一一〕事，謂因籍田與蒐狩以簡知其數也。
〔一二〕籍，籍於千畝田也。
〔一三〕春田曰蒐。蒐，擇也。禽獸懷妊未著，搜而取之也。農隙，仲春既耕之後。隙，閑也。　案：「搜而」二字，公序本作「秋乃」。
〔一四〕言王亦至，於籍考課之。
〔一五〕秋田曰獮。獮，殺也，順時始殺也。烝，升也。月令：「孟秋乃升穀，天子嘗新。」既升：謂仲秋也。
〔一六〕冬田曰狩。狩，圍守而取之。畢時，時務畢也。
〔一七〕習，簡習也。
〔一八〕言王不謂其眾少而大料數之，是示以寡少，又厭惡政事，不能修之意也。
〔一九〕示天下以寡弱，諸侯將避遠王室，不親附也。
〔二０〕言厭惡政事，無以賦令也。
〔二一〕故，事也。天道清淨也。
〔二二〕害政，敗為政之道也。妨後嗣，為將有禍亂也。
〔二三〕幽王，宣王之子幽王宮涅也。滅，謂滅西周也。
１０幽王二年，西周三川皆震〔一〕。伯陽父曰：「周將亡矣〔二〕！夫天地之氣，不失其序〔三〕；若過其序，民亂之也〔四〕。陽伏而不能出，陰迫而不能烝〔五〕，於是有地震〔六〕。今三川實震，是陽失其所而鎮陰也〔七〕。陽失而在陰〔八〕，川源必塞〔九〕；源塞，國必亡〔一０〕。夫水土演而民用也〔一一〕。水土無所演，民乏財用，不亡何待〔一二〕？昔伊、洛竭而夏亡〔一三〕，河竭而商亡〔一四〕。今周德若二代之季矣〔一五〕，其川源又塞，塞必竭。夫國必依山川〔一六〕，山崩川竭，亡之徵也。川竭，山必崩。〔一七〕若國亡不過十年，數之紀也〔一八〕。夫天之所棄，不過其紀。」是歲也，三川竭，岐山崩。十一年，幽王乃滅，周乃東遷〔一九〕。
〔一〕　西周，謂鎬京也，幽王在焉，邠、岐之所近也。三川，涇、渭、洛，出於岐山也。震，動也。地震，故三川亦動也，川竭也。
〔二〕　伯陽父，周大夫也。
〔三〕　序，次也。
〔四〕　過，失也。言民者，不敢斥王也。
〔五〕　烝，升也。陽氣在下，陰氣迫之，使不能升也。
〔六〕　陰陽相迫，氣動於下，故地震也。
〔七〕　鎮，為陰所鎮笮也。笮，莊百反。
〔八〕　在陰，在陰下也。
〔九〕　地動則泉源塞。
〔一０〕國依山川，今源塞，故國將亡也。
〔一一〕水土氣通為演，演猶潤也。演則生物，民得用之。
〔一二〕水氣不潤，土枯不養，故乏財用。
〔一三〕竭，盡也。伊出熊耳，洛出冢嶺。禹都陽城，伊、洛所近。　案：「竭，盡也」，公序本作「伊、洛竭涸也。」
〔一四〕商人都衛，河水所經。
〔一五〕二代之季，謂桀、紂也。
〔一六〕依其精氣利澤也。
〔一七〕水泉不潤，枯朽而崩。
〔一八〕數起於一，終於十，十則更，故曰紀也。
〔一九〕東遷，謂平王遷於洛邑也。
１１惠王三年〔一〕，邊伯、石速、蒍國出王而立子頹〔二〕。王處於鄭三年。王子頹飲三大夫酒，子國為客〔三〕，樂及遍儛〔四〕。鄭厲公見虢叔〔五〕，曰：「吾聞之，司寇行戮，君為之不舉〔六〕，而況敢樂禍乎！今吾聞子頹歌舞不息，樂禍也〔七〕。夫出王而代其位，禍孰大焉！臨禍忘憂，是謂樂禍。禍必及之，盍納王乎？」虢叔許諾。鄭伯將王自圉門入，虢叔自北門入〔八〕，殺子頹及三大夫，王乃入也。
〔一〕　惠王，周莊王之孫、釐王之子惠王涼也。三年，魯莊公十九年也。　案攷異卷一：「『三』當作『二』」。
〔二〕　三子，周大夫。子頹，莊王之少子王姚之子。王姚嬖於莊王，生子頹。子頹有寵，蒍國為之師。及惠王即位，取蒍國之圃及邊伯之宮，又收石速之秩，故三子出王而立子頹。
〔三〕　子國，蒍國也。客，上客也。
〔四〕　遍儛，六代之樂，謂黃帝曰雲門，堯曰咸池，舜曰簫韶，禹曰大夏，殷曰大濩，周曰大武也。一曰：「諸侯、大夫遍儛。」
〔五〕　厲公，鄭莊公之子厲公突也。虢叔，王卿士，虢公林父也。
〔六〕　不舉樂也。
〔七〕　案：公序本作「今吾聞子頹歌舞不思憂。」
〔八〕　圉門，南門也。二門，王城門也。
１２十五年，有神降於莘〔一〕，王問於內史過〔二〕，曰：「是何故？固有之乎〔三〕？」對曰：「有之。國之將興，其君齊明、衷正〔四〕、精潔、惠和，其德足以昭其馨香〔五〕，其惠足以同其民人〔六〕。神饗而民聽，民神無怨，故明神降之，觀其政德而均布福焉。國之將亡，其君貪冒、辟邪〔七〕、淫佚、荒怠、麤穢、暴虐；其政腥臊，馨香不登〔八〕；其刑矯誣〔九〕，百姓攜貳〔一０〕。明神不蠲〔一一〕而民有遠志〔一二〕，民神怨痛，無所依懷〔一三〕，故神亦往焉，觀其苛慝而降之禍〔一四〕。是以或見神〔一五〕以興，亦或以亡。昔夏之興也，融降于崇山〔一六〕；其亡也，回祿信於耹〔一七〕隧〔一八〕。商之興也，檮杌次於丕山〔一九〕；其亡也，夷羊在牧〔二０〕。周之興也，鸑鷟鳴於岐山〔二一〕；其衰也，杜伯射王於鄗〔二二〕。是皆明神之志者也〔二三〕。」
〔一〕　惠王十五年，魯莊公三十二年也。降，謂下也。言自上而下，有聲象以接人也。莘，虢地也。
〔二〕　內史，周大夫，過，其名也，掌爵祿廢置及策命諸侯、孤、卿、大夫也。
〔三〕　故，事也。固猶嘗也。
〔四〕　齊，一也。衷，中也。
〔五〕　惠，愛也。馨香，芳馨之升聞者也。
〔六〕　同，猶一也。
〔七〕　冒，抵冒也。
〔八〕　腥臊，臭惡也。登，上也。芳馨不上聞於神，神不饗也。傳曰：「黍稷非馨，明德惟馨。」
〔九〕　以詐用法曰矯，加誅無罪曰誣。
〔一０〕攜，離；貳，二心也。
〔一一〕蠲，潔也。
〔一二〕欲叛也。
〔一三〕懷，歸也。
〔一四〕苛，煩也。慝，惡也。
〔一五〕案：「見神」，王引之經義述聞（以下簡稱述聞）卷二０：「『見』，當為『｛見寸｝』，『｛見寸｝』古『得』字，形與『見』相近，因訛為『見』。下文曰：『道而得神，是謂逢福；淫而得神，是謂貪禍。』即其證也。」
〔一六〕融，祝融也。崇，崇高山也。夏居陽城，崇高所近。
〔一七〕音禽。
〔一八〕回祿，火神。再宿為信。耹隧，地名也。
〔一九〕檮杌，鯀也。過信曰次。丕，大。邳山在河東。
〔二０〕夷羊，神獸。牧，商郊牧野也。
〔二一〕三君云：「鸑鷟，鳳之別名也。詩云：『鳳皇鳴矣，于彼高岡。』其在岐山之脊乎？」
〔二二〕鄗，鄗京也。杜國，伯爵，陶唐氏之後也。周春秋曰：「宣王殺杜伯而不辜，後三年，宣王會諸侯田于囿，日中，杜伯起於道左，衣朱衣，冠朱冠，操朱弓、朱矢射宣王，中心折脊而死也。」
〔二三〕志，記也。見記錄在史籍者也。
王曰：「今是何神也？」對曰：「昔昭王娶於房，曰房后〔一〕，實有爽德，協於丹朱〔二〕，丹朱憑身以儀之，生穆王焉〔三〕。是實〔四〕臨照周之子孫而禍福之。夫神壹不遠徙遷〔五〕，若由是觀之，其丹朱之神乎？」王曰：「其誰受之？」對曰：「在虢土〔六〕。」王曰：「然則何為〔七〕？」對曰：「臣聞之：道而得神，是謂逢福〔八〕；淫而得神，是謂貪禍〔九〕。今虢少荒，其亡乎？」王曰：「吾其若之何？」對曰：「使太宰以祝、史帥狸姓，奉犧牲、粢盛、玉帛往獻焉〔一０〕，無有祈也〔一一〕。」
〔一〕　昭王，周成王之孫、康王之子昭王瑕也。房，國名。
〔二〕　爽，貳也。協，合也。丹朱，堯子也。
〔三〕　憑，依也。儀，匹也。詩云：「實維我儀。」言房后之行有似丹朱，丹朱憑依其身而匹偶焉，生穆王也。
〔四〕　案：「是實」，公序本無「是」字。攷異卷一：「公序本無『是』字，是也。『實』當作『寔』，『寔』，『是』也。」
〔五〕　言神壹心依憑於人，不遠遷也。
〔六〕　言神在虢，虢其受之也。
〔七〕　何為在虢？
〔八〕　逢，迎也。
〔九〕　以貪取禍也。
〔一０〕太宰，王卿也，掌祭祀之式、玉幣之事。祝，太祝也，掌祈福祥。史，太史，掌次主位。狸姓，丹朱之後也。神不歆非類，故帥以往也。純色曰犧。　案：「太宰，王卿也」，「王」，公序本作。「上」攷異卷一：「『王』字誤。」
〔一一〕祈，求也。勿有求請，禮之而已。
王曰：「虢其幾何？」對曰：「昔堯臨民以五〔一〕，今其冑見〔二〕，神之見也，不過其物〔三〕。若由是觀之，不過五年。」王使太宰忌父〔四〕帥傅氏及祝、史〔五〕奉犧牲、玉鬯往獻焉〔六〕。內史過從至虢〔七〕，虢公亦使祝、史請土焉〔八〕。內史過歸，以告王曰：「虢必亡矣，不禋於神而求福焉，神必禍之〔九〕；不親於民而求用焉，人必違之〔一０〕。精意以享，禋也〔一一〕；慈保庶民，親也〔一二〕。今虢公動匱百姓以逞其違〔一三〕，離民怒神而求利焉，不亦難乎〔一四〕！」十九年，晉取虢〔一五〕。
〔一〕　五，五年一巡守也。
〔二〕　冑，後也，謂丹朱之神也。
〔三〕　物，數也。
〔四〕　周公忌父。
〔五〕　傅氏，狸姓也，在周為傅氏。
〔六〕　玉鬯，鬯酒之圭，長尺二寸，有瓚，所以灌地降神之器也。
〔七〕　從，從太宰而往也。內史不掌祭祀，王以其賢，使以聽之也。
〔八〕　祝、史，虢之祝、史，祝應、史嚚。
〔九〕　潔祀曰禋。
〔一０〕用，用其財力也。
〔一一〕享，獻也。
〔一二〕慈，愛也。保，養也。
〔一三〕逞，快也。違，邪也。
〔一四〕求利，謂請土也。
〔一五〕惠王十九年，魯僖之五年也。
１３襄王使邵公過及內史過賜晉惠公命〔一〕，呂甥、郤芮相晉侯不敬〔二〕，晉侯執玉卑，拜不稽首〔三〕。
〔一〕　襄王，周僖王之孫、惠王之子襄王鄭也。邵公過，邵穆公之後邵武公也。惠公，晉獻公之庶子惠公夷吾也。命，瑞命也。諸侯即位，天子賜之命圭以為瑞節也。　案：「邵穆公之後邵武公也」句下，公序本有「為王卿士」四字。
〔二〕　呂甥，瑕呂飴甥也；郤芮，冀芮：皆晉大夫。相，詔相禮儀也。不敬，慢惰也。
〔三〕　玉，信圭，侯所執，長七寸。卑，下也。禮：「執天子器則尚衡。」稽首，首至地也。
內史過歸，以告王曰：「晉不亡，其君必無後〔一〕。且呂、郤將不免。」王曰：「何故？」對曰：「夏書有之曰：『眾非元后，何戴〔二〕？后非眾，無與守邦〔三〕。』在湯誓曰：『余一人有罪，無以萬夫〔四〕；萬夫有罪，在余一人〔五〕。』在盤庚曰：『國之臧，則惟女眾〔六〕。國之不臧，則惟余一人，是有逸罰〔七〕。』如是則長眾使民，不可不慎也。民之所急在大事〔八〕，先王知大事之必以眾濟也，是故祓除其心，以和惠民〔九〕。考中度衷以蒞之，〔一０〕昭明物則以訓之〔一一〕，制義庶孚以行之〔一二〕。祓除其心，精也〔一三〕；考中度衷，忠也〔一四〕；昭明物則，禮也；制義庶孚，信也。然則長眾使民之道，非精不和，非忠不立，非禮不順，非信不行。今晉侯即位而背外內之賂〔一五〕，虐其處者，棄其信也〔一六〕；不敬王命，棄其禮也；施其所惡，棄其忠也〔一七〕；以惡實心，棄其精也〔一八〕。四者皆棄，則遠不至而近不和矣，〔一九〕將何以守國？
〔一〕　後，後嗣也。
〔二〕　夏書，逸書也。元，善也。后，君也。戴，奉也。
〔三〕　邦，國也。
〔四〕　湯誓，商書伐桀之誓也。今湯誓無此言，則散亡矣。天子自稱曰余一人。余一人有罪，無罪萬夫。
〔五〕　在余一人，乃我教導之過也。
〔六〕　盤庾，殷王祖乙之子，今商書盤庚是也。臧，善也。國俗之善，則惟女眾，歸功於下也。
〔七〕　逸，過也。罰，猶罪也。國俗之不善，則惟余一人，是我有過也。言其罪當在我也。
〔八〕　大事，戎、祀也。
〔九〕　祓，猶拂也。
〔一０〕蒞，臨也。考中，省己之中心以度人之衷心，恕以臨之也。
〔一一〕物，事也。則，法也。
〔一二〕義，宜也。庶，眾也。孚，信也。當制立事宜，為眾所信而行之也。
〔一三〕精，潔也。
〔一四〕忠，恕也。
〔一五〕背外，不與秦地；背內，不與里、丕之田。
〔一六〕虐其處者，殺里、丕之黨也。
〔一七〕己所不欲，勿施於人。所惡於下，故不以事上。今晉侯皆施之於人，故曰棄其忠也。
〔一八〕實，滿也。
〔一九〕四者，精、忠、禮、信也。
「古者，先王既有天下，又崇立上帝、明神而敬事之〔一〕，於是乎有朝日、夕月以教民事君〔二〕。諸侯春秋受職於王以臨其民，〔三〕大夫、士日恪位著〔四〕以儆其官〔五〕，庶人、工、商各守其業以共其上。猶恐其有墜失也，故為車服、旗章以旌之〔六〕，為贄幣、瑞節以鎮之〔七〕，為班爵、貴賤以列之〔八〕，為令聞嘉譽以聲之〔九〕。猶有散、遷、懈慢而著在刑辟，流在裔土〔一０〕，於是乎有蠻、夷之國〔一一〕，有斧鉞、刀墨之民〔一二〕，而況可以淫縱其身乎？
〔一〕　崇，尊也。立，立其祀也。上帝，天也。明神，日月也。
〔二〕　禮，天子搢大圭、執鎮圭，繅藉五采五就，以春分朝日、秋分夕月，拜日於東門之外。然則夕月在西門之外也。
〔三〕　言不敢專也。
〔四〕　音宁。
〔五〕　中廷之左右曰位，門屏之閒曰著也。
〔六〕　旌，表也。車服、旗章，上下有等，所以章別貴賤，為之表識也。
〔七〕　鎮，重也。贄，六贄也，謂孤執皮帛，卿執羔，大夫執鴈，士執雉，庶人執鶩，工商執雞。幣，六幣也，圭以馬，璋以皮，璧以帛，琮以錦，琥以繡，璜以黼也。瑞，六瑞：王執鎮圭，尺二寸；公執桓圭，九寸；侯執信圭，七寸；伯執躬圭，亦七寸；子執穀璧，男執蒲璧，皆五寸。節，六節：山國用虎節，土國用人節，澤國用龍節，皆以金為之；道路用旌節，門關用符節，都鄙用管節，皆以竹為之。
〔八〕　班，次也。
〔九〕　謂有功德者，則以策命述其功美，進爵加錫以聲之也。
〔一０〕言為之法制，備悉如此，尚有放散、轉移、懈慢，於事不奉職業者，故加之刑辟、流之裔土也。
〔一一〕遂為夷、蠻之國民也。
〔一二〕斧鉞，大刑也。刀墨，謂以刀刻其額而墨涅之。
「夫晉侯非嗣也，而得其位〔一〕，亹亹怵惕，保任戒懼，猶曰未也〔二〕。若將廣其心〔三〕而遠其鄰〔四〕，陵其民〔五〕而卑其上〔六〕，將何以固守〔七〕？
〔一〕　嗣，嫡嗣也。
〔二〕　亹亹，勉勉也。保，守也。任，職也。居非其位，雖守職戒懼，猶未足也。
〔三〕　廣其心，放情Q欲Y也。
〔四〕　背秦賂也。
〔五〕　虐其處也。　案：公序本作「虐處者也」。
〔六〕　不敬王命也。
〔七〕　守，守位也。
「夫執玉卑，替其贄也〔一〕；拜不稽首，誣其王也〔二〕。替贄無鎮〔三〕，誣王無民〔四〕。夫天事恆象〔五〕，任重享大者必速及〔六〕，故晉侯誣王，人亦將誣之；欲替其鎮，人亦將替之。大臣享其祿，弗諫而阿之，亦必及焉〔七〕。」
〔一〕　替，廢也，廢執贄之禮也。
〔二〕　誣，罔也。誣民，民亦將誣之。　案：「誣民，民亦將誣之」，公序本無。
〔三〕　鎮，重也，無以自重也。
〔四〕　案：此句，公序本有注文「民亦將誣之」五字。
〔五〕　恆，常也。事善象吉，事惡象凶也。
〔六〕　速及於禍也。
〔七〕　大臣，呂、郤也。享之言食也。阿，隨也。
襄王三年而立晉侯〔一〕，八年而隕於韓〔二〕，十六年〔三〕而晉人殺懷公。懷公無冑〔四〕，秦人殺子金、子公〔五〕。
〔一〕　襄王三年，魯僖之十年也。賜瑞命在十一年也。
〔二〕　八年，魯僖之十五年也。秦怨惠公背施忘德，舉兵伐之，戰於韓原，獲晉侯以歸，隕其師徒，三月而復之也。
〔三〕　案攷異卷一：「『六』當作『七』，各本皆誤，注同」。
〔四〕　冑，後也。襄王十六年，魯僖二十四年也。懷公，惠公之子子圉也。惠公卒，子圉嗣立，秦穆公納公子重耳，晉人刺懷公於高梁也。
〔五〕　子金，呂甥。子公，郤芮之字也。二子悔納重耳，欲焚公宮而殺公，寺人披以告，公潛會秦伯于王城。二子焚公宮，求公不獲，遂如河上，秦伯誘而殺之。
１４襄王使太宰文公及內史興賜晉文公命〔一〕，上卿逆於境〔二〕，晉侯郊勞〔三〕，館諸宗廟〔四〕，饋九牢〔五〕，設庭燎〔六〕。及期，命于武宮〔七〕，設桑主，布几筵〔八〕，太宰蒞之，晉侯端委以入〔九〕。太宰以王命命冕服〔一０〕，內史贊之，三命而後即冕服〔一一〕。既畢，賓、饗、贈、餞如公命侯伯之禮，而加之以宴好〔一二〕。內史興歸，以告王曰：「晉，不可不善也。其君必霸，逆王命敬〔一三〕，奉禮義成〔一四〕。敬王命，順之道也；成禮義，德之則也。則德以導諸侯，諸侯必歸之〔一五〕。且禮所以觀忠、信、仁、義也〔一六〕，忠所以分也〔一七〕，仁所以行也〔一八〕，信所以守也〔一九〕，義所以節也〔二０〕。忠分則均，仁行則報，信守則固，義節則度〔二一〕。分均無怨，行報無匱，守固不偷〔二二〕，節度不攜〔二三〕。若民不怨而財不匱，令不偷而動不攜，其何事不濟！中能應外，忠也；施三服義，仁也〔二四〕；守節不淫，信也；行禮不疚，義也〔二五〕。臣入晉境，四者不失〔二六〕，臣故曰：『晉侯其能禮矣，王其善之！』樹於有禮，艾〔二七〕人必豐〔二八〕。」
〔一〕　太宰文公，王卿士王子虎也。內史興，周內史叔興父也。晉文公，獻公之子、惠公異母兄重耳也。命，命服也。諸侯七命，冕服七章。
〔二〕　逆，迎也。
〔三〕　郊迎用辭勞也。
〔四〕　館，舍也。舍於宗廟，尊王命也。
〔五〕　牛羊豕為一牢，上公饔餼九牢。
〔六〕　設大燭於庭，謂之庭燎也。
〔七〕　期，將事之日也。武宮，文公之祖武公廟也。命，受王命。
〔八〕　主，獻公之主也。練主用栗，虞主用桑。禮，既葬而虞，虞而作主，天子於是爵命，世子即位，受命服也。獻公死已久，於此設之者，文公不欲繼惠、懷也。故立獻公之主，自以子繼父之位，行未踰年之禮也。筵，席也。
〔九〕　說云：「衣玄端，冠委，諸侯祭服也。」昭謂：此士服也。諸侯之子未受爵命，服士服也。
〔一０〕冕，大冠。服，鷩衣。
〔一一〕三以王命命文公，文公三讓而後就也。　案：「三以王命命文公」句上，公序本有「贊，道也。三命」五字。
〔一二〕賓者，主人所以接賓、致餐饔之屬也。饗，饗食之禮也。贈，致贈之禮也。餞，謂郊送飲酒之禮也。如公命侯伯之禮者，如公受王命，以侯伯待之之禮，而又加之以宴好也。太宰，上卿也，而言公者，兼之也。
〔一三〕謂上卿逆於境，晉侯郊勞也。
〔一四〕謂三讓、賓饗之屬皆如禮也。
〔一五〕導，訓也。
〔一六〕言能行禮，則有此四者也。
〔一七〕心忠則不偏也。
〔一八〕仁行則有恩也。
〔一九〕信守則不貳也。
〔二０〕制義之節也。
〔二一〕得其度也。
〔二二〕偷，苟且也。
〔二三〕攜，離也。
〔二四〕賈侍中云：「三，謂忠、信、仁也。」昭謂：施三，謂三讓也。服義，義，宜也。服得其宜，謂端委也。
〔二五〕疚，病也。
〔二六〕四者，忠、信、仁、義也。
〔二七〕音刈。
〔二八〕樹，種也。艾，報也。豐，厚也。
王從之，使於晉者，道相逮也〔一〕。及惠后之難，王出在鄭，〔二〕晉侯納之〔三〕。
〔一〕　逮，及也。
〔二〕　惠后，周惠王之后、襄王繼母陳媯。陳媯有寵，生子帶，將立之，未及而卒。子帶奔齊，王復之，又通於襄王之后隗氏。王廢隗氏，周大夫頹叔、桃子奉子帶以狄師伐周，王出適鄭，處于汜。事在魯僖二十四年。
〔三〕　納王於周而殺子帶，在魯僖二十五年。
襄王十六年〔一〕，立晉文公〔二〕。二十一年，以諸侯朝王于衡雍，且獻楚捷，遂為踐土之盟〔三〕，於是乎始霸。
〔一〕　案：攷異卷一：「『六』當作『七』」。
〔二〕　襄王十六年，魯僖二十四年也。
〔三〕　襄王二十一年，魯僖二十八年也。衡雍、踐土皆鄭地，在今河內溫也。捷，勝也，勝楚所獲兵眾也。文公以僖二十八年夏四月敗楚於城濮。城濮，衛也。旋至衡雍，天子臨之，晉侯以諸侯朝王，且獻所得楚兵駟介百乘，徒兵千也。王命尹氏及王子虎、內史叔興父策命晉侯為侯伯，賜之大輅之服、戎輅之服、彤弓一、彤矢百、玈弓十、玈矢千、秬鬯一卣、虎賁三百人。○乘，實證切。彤，大冬切。玈音盧。秬，其呂切。卣，由、酉二音。賁音奔。　案：「父」原作為「史」，據上文和左傳僖公二十八年「王命尹氏及王子虎、內史叔興父策命晉侯為侯伯」文改。

[book_title]國語卷第二
周語中
１　襄王十三年〔一〕，鄭人伐滑〔二〕。王使游孫伯請滑〔三〕，鄭人執之〔四〕。王怒，將以狄伐鄭〔五〕。富辰諫曰：「不可。〔六〕古人有言曰：『兄弟讒鬩、侮人百里〔七〕。』周文公之詩曰：『兄弟鬩于牆，外禦其侮〔八〕。』若是則鬩乃內侮，而雖鬩不敗親也〔九〕。鄭在天子，兄弟也〔一０〕。鄭武、莊有大勳力于平、桓〔一一〕；我周之東遷，晉、鄭是依〔一二〕；子頹之亂，又鄭之繇定〔一三〕。今以小忿棄之，是以小怨置大德也，無乃不可乎〔一四〕！且夫兄弟之怨，不徵於他〔一五〕，徵於他，利乃外矣〔一六〕。章怨外利，不義〔一七〕；棄親即狄，不祥〔一八〕；以怨報德，不仁〔一九〕。夫義所以生利也，祥所以事神也，仁所以保民也。〔二０〕不義則利不阜〔二一〕，不祥則福不降，不仁則民不至。古之明王不失此三德者〔二二〕，故能光有天下〔二三〕，而和寧百姓，令聞不忘〔二四〕。王其不可以棄之。」王不聽。十七年，王降狄師以伐鄭〔二五〕。
〔一〕　襄王十三年，魯僖之二十年也。下事見二十四年。　案發正卷二：「內傳：鄭伐滑一在僖二十年，一在僖二十四年，此是二十四年事，襄王之十七年也。」
〔二〕　滑，姬姓小國也。先是，鄭伐滑，滑人聽命，師還，又叛即衛，故鄭公子士、泄堵寇帥師伐滑也。　案：「泄堵寇」，公序本作「泄堵俞彌」，攷異卷一和黃丕烈國語札記（以下簡稱札記）都據左傳作「堵俞彌」。
〔三〕　游孫伯，周大夫。
〔四〕　鄭人，文公捷也。鄭怨惠王之入而不與厲公爵，又怨襄王之與衛、滑，故不聽王命而執王使也。
〔五〕　狄，隗姓之國也。
〔六〕　富辰，周大夫也。
〔七〕　鬩，佷也。兄弟雖以讒言相違佷，猶以禁禦他人侵侮己者。百里，諭遠也。
〔八〕　文公之詩者，周公旦之所作棠棣之詩是也，所以閔管、蔡而親兄弟。此二句，其四章也。禦，禁也，言雖相與佷於牆室之內，猶能外禦異族侮害己者。其後周衰，厲王無道，骨肉恩闕，親親禮廢，宴兄弟之樂絕，故邵穆公思周德之不類，而合其宗族於成周，復循棠棣之歌以親之。鄭、唐二君以為棠棣穆公所作，失之，唯賈君得之。穆公，邵康公之後穆公虎也，去周公歷九王矣。
〔九〕　雖內相恨，外禦他人，故不敗親也。
〔一０〕言與襄王有兄弟之親也。
〔一一〕武，鄭桓公之子武公滑突也。莊，武公之子莊公寤生也。王功曰勳。平，幽王之子平王宜咎，桓，平王之孫、太子泄父之子桓王林也。幽王既滅，鄭武公以卿士夾輔周室。平王東遷洛邑，桓王即位，鄭莊公為之卿士，以王命討不庭，伐宋，在魯隱十年。唐尚書云：「王奪鄭伯政，鄭伯不朝，王伐鄭，鄭祝聃射王中肩，豈得為功？『
桓』當為『惠』，傳曰：『鄭有平、惠之勳。』」昭謂：鄭世有功而桓王不賞，又奪其政，聃雖射王，非莊公意。又詩敘云：「桓王失信，諸侯背叛。」明桓王之非也，下富辰又曰：「平、桓、莊、惠皆受鄭勞。」明各異人，不為誤也。
〔一二〕東遷，謂平王也。晉語曰「鄭先君武公與晉文侯戮力同心，股肱周室，夾輔平王」也。
〔一三〕子頹，周莊王之子、惠王之叔父也，篡惠王而立。惠王出居鄭，鄭厲公殺子頹而納之。事在周語上也。
〔一四〕置，廢也。詩云「忘我大德，思我小怨」也。
〔一五〕徵，召也。他，謂翟人。
〔一六〕外，利在狄也。
〔一七〕章，明也。
〔一八〕祥，善也。棄親，出狄師以伐鄭也。
〔一九〕言鄭有德於王，王怨而伐之，是為不仁也。
〔二０〕保，養也。
〔二一〕阜，厚也。
〔二二〕三德，仁、義、祥也。
〔二三〕光，大也。
〔二四〕不忘，言德及後代也。
〔二五〕降，下也。
王德狄人，將以其女為后，富辰諫曰：「不可。夫婚姻，禍福之階也〔一〕。由之利內則福〔二〕，利外則取禍。今王外利矣〔三〕，其無乃階禍乎〔四〕？昔摯、疇之國也由大任〔五〕，杞、繒由大姒〔六〕，齊、許、申、呂由大姜〔七〕，陳由大姬〔八〕，是皆能內利親親者也〔九〕。昔鄢之亡也由仲任〔一０〕，密須由伯姞〔一一〕，鄶由叔妘〔一二〕，聃由鄭姬〔一三〕，息由陳媯〔一四〕，鄧由楚曼〔一五〕，羅由季姬〔一六〕，盧由荊媯〔一七〕，是皆外利離親者也〔一八〕。」
〔一〕　階，梯也。
〔二〕　利內，娶得偶而有福也。　案：公序本無此九字。
〔三〕　樹利於狄也。
〔四〕　為禍階也。
〔五〕　摯、疇二國任姓，奚仲仲虺之後、大任之家也。大任，王季之妃、文王之母也。詩云：「摯仲氏任。」
〔六〕　杞、繒二國姒姓，夏禹之後、大姒之家也。大姒，文王之妃、武王之母也。
〔七〕　四國皆姜姓也，四岳之後、大姜之家也。大姜，太王之妃、王季之母也。
〔八〕　陳，媯姓，舜後。大姬，周武王之元女、成王之姊。傳曰：「以元女大姬配虞胡公而封之於陳」也。
〔九〕　內利，內行七德，親親以申固其家也。
〔一０〕鄢，妘姓之國，取仲任氏之女為鄢夫人。唐尚書曰：「鄢為鄭武公所滅，非取任氏而亡也。」昭謂：幽王為西戎所殺而詩言「褒姒滅之」，明禍有所由也。
〔一一〕伯姞，密須之女也。傳曰「密須之鼓」、「闕鞏之甲」，此則文王所滅而獲鼓甲也。大雅云：「密人不恭，敢距大邦。」不由嫁女而亡。世本云：「密須，姞姓。」
〔一二〕鄶，妘姓之國。叔妘，同姓之女為鄶夫人。唐尚書云：「亦鄭武公滅之，不由女亡也。」昭謂：公羊傳曰：「先鄭伯有善乎鄶公者，通于夫人以取其國。」此之謂也。
〔一三〕聃，姬姓，文王之子聃季之國。鄭姬，鄭女，為聃夫人。同姓相娶，猶魯昭公娶於吳，亦其嬻姓，所以亡也。
〔一四〕息，姬姓之國。陳媯，陳女，為息侯夫人。蔡哀侯亦娶於陳，息媯將歸，過蔡，蔡哀侯止而見之，弗賓。媯以告息侯，導楚伐蔡。蔡侯怨，因稱息媯之美於楚子，楚子遂滅息，以息媯歸。
〔一五〕鄧，曼姓。楚曼，鄧女，為楚武王夫人，生文王。文王過鄧而利其國，遂滅鄧而兼之也。
〔一六〕羅，熊姓之國。季姬，姬氏女，為羅夫人而亡其國也。
〔一七〕盧，媯姓之國。荊媯，盧女，為荊夫人。荊，楚也。
〔一八〕外利，行淫僻，求利於外，不能親親，以亡其國也。
王曰：「利何如而內，何如而外？」對曰：「尊貴、明賢、庸勳、長老〔一〕、愛親〔二〕、禮新〔三〕、親舊〔四〕。然則民莫不審固其心力以役上令〔五〕，官不易方〔六〕，而財不匱竭〔七〕，求無不至，動無不濟。百姓兆民〔八〕，夫人奉利而歸諸上，是利之內也〔九〕。若七德離判，民乃攜貳〔一０〕，各以利退〔一一〕，上求不暨，是其外利也〔一二〕。夫狄無列於王室〔一三〕，鄭伯南也，王而卑之，是不尊貴也〔一四〕。狄，豺狼之德也，鄭未失周典，王而蔑之，是不明賢也〔一五〕。平、桓、莊、惠皆受鄭勞，王而棄之，是不庸勳也〔一六〕。鄭伯捷之齒長矣，王而弱之，是不長老也〔一七〕。狄，隗姓也〔一八〕，鄭出自宣王，王而虐之，是不愛親也〔一九〕。夫禮，新不閒舊〔二０〕，王以狄女閒姜、任，非禮且棄舊也〔二一〕。王一舉而棄七德，臣故曰利外矣。書有之曰：『
必有忍也，若能有濟也〔二二〕。』王不忍小忿而棄鄭，又登叔隗以階狄〔二三〕。狄，封豕豺狼也，不可猒也〔二四〕。」王不聽。
〔一〕　明，顯也。庸，用也。勳，功也。長老，尚齒也。
〔二〕　六親也。
〔三〕　新來過賓也。
〔四〕　君之故舊也。
〔五〕　役，為也。
〔六〕　方，道也。
〔七〕　貢賦有品，財用有節，不乏盡也。
〔八〕　百姓，百官也，官有世功受氏姓也。十億曰兆。
〔九〕　夫人，猶人人也。
〔一０〕判，分也。攜，離也。七德，謂尊貴至親舊也。
〔一一〕以利，利其身而去也。
〔一二〕暨，至也。
〔一三〕列，位次也。
〔一四〕賈侍中云：「南者，在南服之侯伯也。」或云：「南，南面君也。」鄭司農云：「南謂子男。鄭，今新鄭。新鄭之於王城在畿內，畿內之諸侯雖爵有侯伯，周之舊法皆食子男之地。」昭案：內傳，子產爭貢，曰：「爵卑而貢重者，甸服也。鄭伯男也，而使從公侯之貢，懼弗給也。」以此言之，鄭在男服，明矣。周公雖制土，中設九服，至康王而西都鄗京，其後衰微，土地損減，車服改易，故鄭在男服。禮，畿外之侯，伯也。世謂其見待重於采地之君，故曰是不尊貴也。
〔一五〕蔑，小也。
〔一六〕平王東遷，依鄭武公；桓王即位，鄭莊公佐之。莊，桓王之子莊王他也。惠，莊王之孫、僖王之子惠王涼也，為子頹所篡，出居於鄭，鄭厲公納之。自平王以來，鄭世有功，故曰「皆受鄭勞」。勞，功也。
〔一七〕捷，鄭文公之名也。弱，猶稚也。
〔一八〕隗姓，赤狄也。
〔一九〕鄭桓公友，宣王之母弟。出者，鄭國之封出於宣王之世也。
〔二０〕閒，代也。
〔二一〕姜氏、任氏之女世為王妃嬪也，今以狄女代之，為棄舊也。
〔二二〕書，逸書也。若，猶乃也。濟，成也。言能有所忍乃能有成功也。
〔二三〕階，階狄禍也。
〔二四〕封，大；猒，足也。
十八年〔一〕，王黜狄后〔二〕。狄人來誅殺譚伯〔三〕。富辰曰：「昔吾驟諫王，王弗從，以及此難。若我不出，王其以我為懟乎！」乃以其屬死之〔四〕。
〔一〕　案：攷異卷一：「『八』當為『七』」。
〔二〕　十八年，魯僖公二十四年。黜，廢也。狄后既立而通王子帶，故王廢之也。
〔三〕　誅，責也。狄人奉子帶攻王而殺譚伯。譚伯，周大夫原伯毛也。　案：「譚伯，周大夫原伯毛也」，公序本無「原伯毛也」四字。攷異卷一：「案『毛』字衍。」
〔四〕　帥其徒屬以死狄師。
初，惠后欲立王子帶，故以其黨啟狄人〔一〕。狄人遂入，周王乃出居于鄭，晉文公納之〔二〕。
〔一〕　言初者，惠后已死。以其黨者，謂頹叔、桃子緣惠后欲立子帶，故以子帶為黨，開狄人伐周也。
〔二〕　王出適鄭，居於汜也。文公納之，殺子帶。在魯僖公二十五年。
２　晉文公既定襄王于郟〔一〕，王勞之以地〔二〕，辭〔三〕，請隧焉〔四〕。王不許，曰：「昔我先王之有天下也，規方千里以為甸服〔五〕，以供上帝山川百神之祀〔六〕，以備百姓兆民之用，以待不庭不虞之患〔七〕。其餘以均分公侯伯子男〔八〕，使各有寧宇〔九〕，以順及天地，無逢其災害〔一０〕，先王豈有賴焉〔一一〕。內官不過九御〔一二〕，外官不過九品〔一三〕，足以供給神祇而已〔一四〕，豈敢猒縱其耳目心腹以亂百度〔一五〕？亦唯是死生之服物采章〔一六〕，以臨長百姓而輕重布之，王何異之有〔一七〕？今天降禍災於周室，余一人僅亦守府〔一八〕，又不佞以勤叔父〔一九〕，而班先王之大物以賞私德〔二０〕，其叔父實應且憎，以非余一人，余一人豈敢有愛〔二一〕？先民有言曰：『改玉改行〔二二〕。』叔父若能光裕大德，更姓改物，以創制天下，自顯庸也〔二三〕，而縮取備物以鎮撫百姓〔二四〕，余一人其流辟旅於裔土，何辭之有與〔二五〕？若由是姬姓也〔二六〕，尚將列為公侯，以復先王之職，大物其未可改也〔二七〕。叔父其懋昭明德，物將自至〔二八〕，余何敢以私勞變前之大章，以忝天下〔二九〕，其若先王與百姓何〔三０〕？何政令之為也〔三一〕？若不然，叔父有地而隧焉〔三二〕，余安能知之〔三三〕？」文公遂不敢請，受地而還。
〔一〕　郟，洛邑王城之地也。
〔二〕　王以其勤勞，賞之以地，謂陽樊、溫、原、欑茅之田也。
〔三〕　辭，不受也。
〔四〕　賈侍中云：「隧，王之葬禮，開地通路曰隧。」昭謂：隧，六隧也。周禮：天子遠郊之地有六鄉，則六軍之士也；外有六隧，掌供王之貢賦。唯天子有隧，諸侯則無也。
〔五〕　規，規畫而有之也。
〔六〕　以其職貢供王祭也。上帝，天神五帝也。山川，五岳河海也。百神，丘陵墳衍之神也。
〔七〕　百姓，百官有世功者。用，財用也。庭，直也。虞，度也。不直，猶不道也。不度，不意度而至之患也。
〔八〕　其餘，甸服之外地。均，平也。周禮，公之地方五百里，侯四百里，伯三百里，子二百里，男一百里。
〔九〕　寧，安；宇，居也。
〔一０〕順，順天地尊卑之義也，若相侵犯，則有災害也。
〔一一〕賴，利也。言無所利，皆均分諸侯也。
〔一二〕九御，九嬪也。
〔一三〕九品，九卿。周禮：「內有九室，九嬪居之；外有九室，九卿朝焉。」
〔一四〕言嬪與卿主祭祀，魯語曰「日入監九御，使潔奉禘郊之粢盛」也。
〔一五〕猒，足也。耳目，聲色；心腹，嗜欲也。
〔一六〕采章，采色之文章也，死之服，謂六隧之民引王柩輅也。
〔一七〕輕重布之，貴賤各有等也。王何異之，有帝王皆然也。
〔一八〕僅，猶劣也。府，先王之府藏。
〔一九〕勤，勞也。天子稱九州之長同姓曰叔父也。
〔二０〕班，分也。大物，謂隧也。
〔二一〕應，猶受憎惡也。言晉文雖當私賞，猶非我一人也。
〔二二〕玉，佩玉，所以節行步也。君臣尊卑，遲速有節，言服其服則行其禮，以言晉侯尚在臣位，不宜有隧也。
〔二三〕光，廣也。裕，寬也。更姓，易姓也。改物，改正朔、易服色也。創，造也。庸，用也。謂為天子造創制度，自顯用於天下。
〔二四〕縮，引也。備物，隧之屬也。
〔二五〕流，放也。言將放辟於荒裔，何復陳辭之有也。
〔二六〕謂文公未更姓而王也。
〔二七〕言文公若尚在公侯之位，將成霸業以興王室，復先王之職，則六隧未可改也。
〔二八〕懋，勉也。言有天下則隧自至也。
〔二九〕章，表也，所以表明天子與諸侯異物。
〔三０〕言無以奉先王鎮撫百姓也。
〔三一〕何以復臨百姓而為政令乎？
〔三二〕自制以為隧也。
〔三三〕所不敢禁也。
３　王至自鄭〔一〕，以陽樊賜晉文公〔二〕。陽人不服〔三〕，晉侯圍之。倉葛呼曰〔四〕：「王以晉君為能德〔五〕，故勞之以陽樊，陽樊懷我王德，是以未從於晉〔六〕。謂君其何德之布以懷柔之〔七〕，使無有遠志〔八〕？今將大泯其宗祊〔九〕，而蔑殺其民人〔一０〕，宜吾不敢服也！夫三軍之所尋〔一一〕，將蠻、夷、戎、狄之驕逸不虔，於是乎致武〔一二〕。此羸者陽也，未狎君政〔一三〕，故未承命。君若惠及之，唯官是徵，其敢逆命〔一四〕，何足以辱師！君之武震，無乃玩而頓乎〔一五〕？臣聞之曰：『武不可覿，文不可匿〔一六〕。覿武無烈〔一七〕，匿文不昭。』陽不承獲甸，〔一八〕而祇以覿武，臣是以懼。不然，其敢自愛也〔一九〕？且夫陽，豈有裔民哉〔二０〕？夫亦皆天子之父兄甥舅也〔二一〕，若之何其虐之也？」晉侯聞之，曰：「是君子之言也。」乃出陽民〔二二〕。
〔一〕　襄王從鄭至王城，魯僖二十五年也。
〔二〕　陽樊，二邑在畿內也。　案：發正卷二據本書卷十晉語四注、史記晉世家集解引服虔說、左傳隱公十一年杜預注：「此云『二邑』，疑傳寫之誤。」以「陽樊」為一邑。
〔三〕　不肯屬晉。
〔四〕　倉葛，陽人也。
〔五〕　為能布德行。
〔六〕　懷，思也。
〔七〕　懷，來也。柔，安也。
〔八〕　遠志，離叛也。
〔九〕　泯，滅也。廟門謂之祊。宗祊，猶宗廟也。
〔一０〕蔑，猶滅也。
〔一一〕尋，討也。
〔一二〕謂諸夏之國為蠻、夷之行，王於是致武以伐之。
〔一三〕羸，弱也。狎，習也。
〔一四〕官，晉有司也。徵，召也。
〔一五〕震，威也。玩，黷也。言舉非義兵，誅罰失當，故君之武威將見慢黷頓弊也。
〔一六〕覿，見也。匿，隱也。言不當尚武隱文也。
〔一七〕烈，威也。
〔一八〕案：述聞卷二０以為「承獲」二字誤倒。
〔一九〕祇，適也。言陽人既不得承王室為甸服，又懼晉不惠卹其民，適以震威耀武而見殘破，不然，豈敢自愛而不服乎？
〔二０〕裔民，謂凶惡之民放在荒裔者也。
〔二一〕謂吾舅者，吾謂之甥。
〔二二〕放令去也。
４　溫之會，晉人執衛成公歸之于周〔一〕。晉侯請殺之，王曰：「不可。夫政自上下者也〔二〕，上作政，而下行之不逆，故上下無怨〔三〕。今叔父作政而不行，無乃不可乎〔四〕？夫君臣無獄〔五〕，今元咺雖直，不可聽也。君臣皆獄，父子將獄，是無上下也。而叔父聽之，一逆矣。又為臣殺其君，其安庸刑〔六〕？布刑而不庸，再逆矣。一合諸侯，而有再逆政，余懼其無後〔七〕。不然，余何私於衛侯？」晉人乃歸衛侯〔八〕。
〔一〕　溫，晉之河陽。成公，衛文公之子成公鄭也。晉文公討不服，衛成公恃楚而不從，聞楚師敗于城濮，懼，出奔楚，使元咺奉弟叔武以受盟于踐土。或愬元咺曰：「立叔武矣。」衛侯殺其子角，咺不廢命，奉叔武以守國。晉人復衛侯，衛侯先期入。叔武將沐，聞君至，喜，捉髮走出，前驅射而殺之，元咺出奔晉。會于溫，討不服。衛侯與元咺訟，不勝，故晉侯執之，歸之于京師。在魯僖公二十八年也。
〔二〕　當從王出也。
〔三〕　言君臣不相怨。
〔四〕　不行，謂不順也。言晉侯不行德政，而聽元咺之愬，欲殺衛侯也。
〔五〕　獄，訟也。無是非曲直，獄訟之義也。
〔六〕　庸，用也。刑，法也。
〔七〕　無後，無以復合諸侯也。
〔八〕　在魯僖三十年也。晉侯使毉衍酖衛侯不死，魯僖為請於王及晉侯，皆納玉十瑴，於是歸之也。
５　二十四年〔一〕，秦師將襲鄭，過周北門〔二〕。左右皆免冑而下拜〔三〕，超乘者三百乘〔四〕。王孫滿觀之，言於王曰：「秦師必有謫〔五〕。」王曰：「何故？」對曰：「師輕而驕〔六〕，輕則寡謀，驕則無禮。無禮則脫〔七〕，寡謀自陷。入險而脫，能無敗乎〔八〕？秦師無謫，是道廢也〔九〕。」是行也，秦師還〔一０〕，晉人敗諸崤，獲其三帥丙、術、視〔一一〕。
〔一〕　案：「二十四年」，攷異卷一：「案傳、注『四』字皆當為『六』』。
〔二〕　襄王二十四年，魯僖之三十三年也。秦師，秦大夫孟明視之師也。輕曰襲。周北門，王城北門也。
〔三〕　案：公序本無「皆」字、「拜」字，句下有注文：「兵車參乘，御在中央，故左右下也。冑，兜鍪也。免，脫也。脫冑而下，敬天王也」二十八字。
〔四〕　左，車左也。右，車右也。言免冑則不解甲而拜矣。超乘，跳躍上車，無威儀，所以敗也。
〔五〕　滿，周大夫王孫之名也。謫，猶咎也。
〔六〕　輕，謂超乘也。驕，謂士卒不肅也。
〔七〕　脫，簡脫也，謂不敦旅整陣也。
〔八〕　險，謂崤也。
〔九〕　是古道廢。
〔一０〕鄭商覺之，矯以鄭伯之命犒之，故還也。
〔一一〕崤，晉地名，在今弘農。三帥，秦三將，謂白乙丙、西乞術、孟明視也。
６　晉侯使隨會聘于周〔一〕，定王享之餚烝〔二〕，原公相禮。〔三〕范子私於原公〔四〕，曰：「吾聞王室之禮無毀折，今此何禮也？」王見其語，召原公而問之，原公以告〔五〕。
〔一〕　晉侯，晉文公之孫、成公之子景公獳也。隨會，晉正卿，士蒍之孫、成伯之子士季武子也。
〔二〕　定王，襄王之孫、頃王之子定王榆也。烝，升也。升折俎之餚也。
〔三〕　原公，周卿士原襄公。相，佐也。
〔四〕　范子，隨會也。食采於隨、范，故或曰：「隨會，范會也。」
〔五〕　以士季之言告王也。
王召士季〔一〕，曰：「子弗聞乎，禘郊之事，則有全烝〔二〕；王公立飫，則有房烝〔三〕；親戚宴饗，則有餚烝〔四〕。今女非他也，而叔父使士季實來修舊德，以獎王室〔五〕。唯是先王之宴禮，欲以貽女〔六〕。余一人敢設飫禘焉〔七〕，忠非親禮，而干舊職，以亂前好〔八〕？且唯戎、狄則有體薦〔九〕。夫戎、狄，冒沒輕儳，貪而不讓〔一０〕。其血氣不治，若禽獸焉。其適來班貢，不俟馨香嘉味〔一一〕，故坐諸門外，而使舌人體委與之〔一二〕。女今我王室之一二兄弟，以時相見〔一三〕，將和協典禮，以示民訓則，〔一四〕無亦擇其柔嘉〔一五〕，選其馨香，潔其酒醴，品其百籩，〔一六〕修其簠簋〔一七〕，奉其犧象〔一八〕，出其樽彝〔一九〕，陳其鼎俎〔二０〕，淨其巾羃〔二一〕，敬其祓除〔二二〕，體解節折而共飲食之。於是乎有折俎加豆〔二三〕，酬幣宴貨〔二四〕，以示容合好〔二五〕，胡有孑然其郊戎、狄也〔二六〕？
〔一〕　季，范武子字也。
〔二〕　全烝，全其牲體而升之。凡郊禘皆血腥。
〔三〕　王、天子。公，諸侯。禮之立成者為飫。房，大俎也。詩云「籩豆大房」，謂半解其體，升之房也。
〔四〕　餚烝，升體解節折之俎也，謂之折俎。
〔五〕　獎，成也。
〔六〕　貽，遺也。
〔七〕　飫，半體也。禘，全體也。
〔八〕　忠，厚也。親禮，親戚宴饗之禮。舊職，故事。前好，先王之好也。
〔九〕　體，委與之也。
〔一０〕冒，抵觸也。沒，入也。儳，進退上下無列也。
〔一一〕適，往也。班，賦也。
〔一二〕舌人，能達異方之志，象胥之官。
〔一三〕兄弟，晉也。
〔一四〕協，合也。典，常也。
〔一五〕無亦，不亦也。柔，脆也。嘉，美也。
〔一六〕籩，竹器，容四升，其實棗栗糗餌之屬也。
〔一七〕修，備也。簠簋，黍稷之器也。
〔一八〕犧，犧樽，飾以犧牛；象，象樽，以象骨為飾也。
〔一九〕樽、彝，皆受酒之器也。
〔二０〕俎設於左，牛豕為一列，魚腊腸胃為一列，膚特於東。
〔二一〕淨，潔也。巾羃，所以覆樽彝也。
〔二二〕猶掃除也。
〔二三〕加豆，謂既食之後所加之豆也。其實芹菹兔醢之屬。
〔二四〕酬，報也。聘有酬賓束帛之禮。其宴束帛為好，謂之宴貨也。
〔二五〕示容儀，合和好也。
〔二六〕孑然，全體之貌也。
「夫王公諸侯之有飫也，將以講事成章〔一〕，建大德、昭大物也〔二〕，故立成禮烝而已〔三〕。飫以顯物，宴以合好〔四〕，故歲飫不倦〔五〕，時宴不淫〔六〕，月會〔七〕、旬修〔八〕，日完不忘〔九〕。服物昭庸，采飾顯明〔一０〕，文章比象〔一一〕，周旋序順〔一二〕，容貌有崇〔一三〕，威儀有則〔一四〕，五味實氣〔一五〕，五色精心〔一六〕，五聲昭德〔一七〕，五義紀宜〔一八〕，飲食可饗，和同可觀〔一九〕，財用可嘉〔二０〕，則順而德建〔二一〕。古之善禮者，將焉用全烝？」
〔一〕　講，講軍旅，議大事。章，章程也。
〔二〕　大德，大功也。大物，大器也。
〔三〕　立成，不坐也。烝，升也。升其備物而已也。
〔四〕　顯物，示物備也。
〔五〕　歲行飫禮，不至於懈倦也。
〔六〕　一時之閒必有宴禮，不至於淫湎也。
〔七〕　會，計也。計一月之經用也。
〔八〕　旬，十日之內所成為也。　案：「旬」，公序本作「修」，「內」作「中」。札記卷二引段玉裁說：「此本作『旬，十日也。修，十日之內所成為也。』因『十日』字複而誤脫。」
〔九〕　日完，一日之所為。不忘，不忘其禮也。
〔一０〕庸，功也。冕服、旗章所以昭其功，五采之飾所以顯明德也。
〔一一〕黼黻，繪繡之文章也。比象，比文以象山、龍、華蟲之屬也。
〔一二〕周旋，容止也。序，次也。各以次比順於禮也。
〔一三〕崇，飾也。容止可觀也。
〔一四〕則，法也。其威可畏，其儀可度也。
〔一五〕味以實氣，氣以行志。
〔一六〕五色之章所以異賢不肖，精其心也。
〔一七〕昭德，謂政平者其樂和也，亦謂見其樂知其德也。
〔一八〕五義，謂父義、母慈、兄友、弟恭、子孝也。
〔一九〕餚烝故可饗。以可去否曰和，一心不二曰同。和同之道行，則德義可觀也。
〔二０〕酬幣宴貨以將厚意，故可嘉也。
〔二一〕則，法也。建，立也。
武子遂不敢對而退〔一〕。歸乃講聚三代之典禮〔二〕，於是乎修執秩以為晉法〔三〕。
〔一〕　武子，隨會也。
〔二〕　三代，夏、殷、周也。
〔三〕　秩，常也。可奉執以為常也。晉文公蒐於被廬，作執秩之法。自靈公以來，闕而不用，故武子修之，以為晉國之法也。
７　定王使單襄公聘於宋〔一〕。遂假道於陳，以聘於楚〔二〕。火朝覿矣，道茀不可行〔三〕，候不在疆〔四〕，司空不視塗〔五〕，澤不陂〔六〕，川不梁〔七〕，野有庾積〔八〕，場功未畢〔九〕，道無列樹〔一０〕，墾田若蓺〔一一〕，饍宰不致餼〔一二〕，司里不授館〔一三〕，國無寄寓〔一四〕，縣無施舍〔一五〕，民將築臺於夏氏〔一六〕。及陳，陳靈公與孔寧、儀行父南冠以如夏氏，留賓不見〔一七〕。
〔一〕　單襄公，王卿士單朝也。聘，問也。問者，王之所以撫萬國，存省之也。
〔二〕　假道，自宋適楚，經陳也。是時，天子微弱，故以諸侯相聘之禮假道也。聘禮，若過國至于境，使次介假道，束帛將命于廟也。　案攷異卷一：「『廟』，儀禮作『朝』」。
〔三〕　火，心星也。覿，見也。草穢塞路為茀。朝見，謂夏正十月，晨見於辰也。
〔四〕　候，候人，掌送迎賓客者。疆，境也。
〔五〕　司空，掌道路者。
〔六〕　陂，障也。古不竇澤，故障之也。
〔七〕　流曰川。梁，渠梁也。古不防川，故渠之也。
〔八〕　唐尚書云：「十六斗曰庾。」昭謂：此庾露積穀也。詩云：「曾孫之庾，如坻如京」是也。
〔九〕　治場未畢。詩云：「九月築場圃。」
〔一０〕列樹以表道，且為城守之用也。
〔一一〕發田曰墾。蓺猶蒔。言其稀少若蓺物也。
〔一二〕饍宰，膳夫也，掌賓客之牢。禮，生曰餼。
〔一三〕司里，里宰也，掌授客館。
〔一四〕寓，亦寄也。無寄寓，不為廬舍，可以寄寓羈旅之客也。
〔一五〕四甸為縣，縣方十六里。施舍，賓客負任之處也。
〔一六〕民，陳國之人也。臺，觀臺也。夏氏，陳大夫夏徵舒家也。
〔一七〕及，至也。陳靈公，舜後，恭公之子靈公平國也。孔寧、儀行父，陳之二卿。南冠也，楚冠。如，往也，往徵舒之家淫夏姬也。賓，單襄公也。
單子歸，告王曰：「陳侯不有大咎，國必亡〔一〕。」王曰：「
何故？」對曰：「夫辰角見而雨畢〔二〕，天根見而水涸〔三〕，本見而草木節解〔四〕，駟見而隕霜〔五〕，火見而清風戒寒〔六〕。故先王之教曰：『雨畢而除道，水涸而成梁〔七〕，草木節解而備藏〔八〕，隕霜而冬裘具〔九〕，清風至而修城郭宮室〔一０〕。』故夏令曰：『九月除道，十月成梁〔一一〕。』其時儆曰：『收而場功，〈彳侍〉而畚梮〔一二〕，營室之中，土功其始〔一三〕。火之初見，期於司里〔一四〕。』此先王所以不用財賄，而廣施德於天下者也〔一五〕。今陳國火朝覿矣，而道路若塞，野場若棄，澤不陂障，川無舟梁〔一六〕，是廢先王之教也。
〔一〕　單子，襄公也。卿大夫稱子，於其私士稱公也。
〔二〕　辰角，大辰蒼龍之角。角，星名也。見者，朝見東方建戌之初，寒露節也。雨畢者，殺氣日至，而雨氣盡也。
〔三〕　天根，亢、氐之閒。涸，竭也。謂寒露雨畢之後五日，天根朝見，水潦盡竭也。月令：「仲秋，水始涸。」天根見，乃盡竭也。
〔四〕　本，氐也。謂寒露之後十日，陽氣盡，草木之枝節皆理解也。
〔五〕　駟，天駟，房星也。隕，落也。謂建戌之中，霜始降也。
〔六〕　謂霜降之後，清風先至，所以戒人為寒備也。
〔七〕　教，謂月令之屬也。九月雨畢，十月水涸也。
〔八〕　備，收藏也。月令：「季秋，農事畢收。」
〔九〕　孟冬，「天子始裘」，故九月可以具。
〔一０〕謂火見之後，建亥之初也。
〔一一〕夏令，夏后氏之令，周所因也。除道所以便行旅；成梁所以便民，使不涉也。
〔一二〕時儆，時以儆告其民也。收而場功，使人修囷倉也。〈彳侍〉，具也。畚，器名，土籠也。梮，舉土之器。具爾畚梮，將以築作也。
〔一三〕定，謂之營室也。建亥小雪中，定星昏正於午，土功可以始也。詩云「定之方中，作于楚宮」也。
〔一四〕期，會也。致其築作之具，會於司里之官也。
〔一五〕施德，謂因時警戒，謹蓋藏，成築功也。
〔一六〕舟梁，以舟為梁也。
「周制有之曰：『列樹以表道，立鄙食以守路〔一〕。國有郊牧〔二〕，疆有寓望〔三〕，藪有圃草〔四〕，囿有林池〔五〕，所以禦災也〔六〕。其餘無非穀土，民無懸耜〔七〕，野無奧草〔八〕。不奪民時，不蔑民功〔九〕。有優無匱，有逸無罷。國有班事〔一０〕，縣有序民〔一一〕。』今陳國道路不可知，田在草閒〔一二〕，功成而不收〔一三〕，民罷於逸樂〔一四〕，是棄先王之法制也。
〔一〕　制，法也。表，識也。鄙，四鄙也。十里有廬，廬有飲食也。
〔二〕　國外曰郊。牧，放牧之地也。
〔三〕　疆，境也。境界之上，有寄寓之舍、候望之人也。
〔四〕　澤無水曰藪。圃，大也。必有茂大之草以備財用也。
〔五〕　囿，苑也。林，積木也。池，積水也。
〔六〕　禦，備也。災，饑、兵也。
〔七〕　言常用也。入土曰耜，耜柄曰耒。
〔八〕　皆墾辟也。奧，深也。
〔九〕　蔑，求也。　案：「求」，公序本作「棄」。
〔一０〕國，城邑也。班，次也。執事者有次也。
〔一一〕縣鄙之民，從事有序也。
〔一二〕不墾者多。
〔一三〕野場若棄也。
〔一四〕罷於為國君作逸樂之事也。
「周之秩官有之〔一〕曰：『敵國賓至，關尹以告〔二〕，行理以節逆之〔三〕，候人為導〔四〕，卿出郊勞〔五〕，門尹除門〔六〕，宗祝執祀〔七〕，司里授館〔八〕，司徒具徒〔九〕，司空視塗〔一０〕，司寇詰姦〔一一〕，虞人入材〔一二〕，甸人積薪〔一三〕，火師監燎〔一四〕，水師監濯〔一五〕，膳宰致饔〔一六〕，廩人獻餼〔一七〕，司馬陳芻〔一八〕，工人展車〔一九〕，百官以物至〔二０〕，賓入如歸。是故小大莫不懷愛〔二一〕。其貴國之賓至，則以班加一等，益虔〔二二〕。至於王吏，則皆官正蒞事〔二三〕，上卿監之〔二四〕。若王巡守，則君親監之〔二五〕。』今雖朝也不才，有分族於周〔二六〕，承王命以為過賓於陳〔二七〕，而司事莫至，是蔑先王之官也〔二八〕。
〔一〕　秩官，周常官，篇名。
〔二〕　敵國，位敵也。關尹，司關，掌四方之賓客，叩關則為之告。聘禮曰：「及境，謁關人，關人問從者幾人。」遂以入境告也。
〔三〕　理，吏也。逆，迎也。執瑞節為信而迎之。行理，小行人也。
〔四〕　導賓至於朝，出送之於境也。
〔五〕　聘禮曰：「賓至於近郊，使卿朝服，用束帛勞之。」
〔六〕　門尹，司門也。除門，掃除門庭也。
〔七〕　宗，宗伯；祝，太祝也。執祀，賓將有事於廟，則宗祝執祭祀之禮也。
〔八〕　司里授客之館，所當館次於卿也。聘禮：「卿致館。」
〔九〕　具徒役，修道路之委積也。
〔一０〕視塗險易。
〔一一〕禁詰姦盜。
〔一二〕虞人，掌山澤之官。祭祀賓客，供其材也。
〔一三〕甸人，掌薪蒸之事也。
〔一四〕火師，司火。燎，庭燎也。
〔一五〕水師，掌水，監滌濯之事也。
〔一六〕熟食曰饔。
〔一七〕生曰餼，禾米也。
〔一八〕司馬，掌帥圉人養馬，故陳芻。圉人職屬司馬也。
〔一九〕展省客車，補傷敗也。
〔二０〕物，事也。
〔二一〕小大，謂賓介也。
〔二二〕貴國，大國也。班，次也。
〔二三〕正，長也。蒞，臨也。
〔二四〕監，視也。
〔二五〕周禮，王十二歲一巡守也。
〔二六〕朝，單子之名也。有分族，王之族親也。
〔二七〕假道為過賓也。
〔二八〕蔑，欺也。
「先王之令有之曰〔一〕：『天道賞善而罰淫，故凡我造國，無從非彝〔二〕，無即慆淫〔三〕，各守爾典，以承天休〔四〕。』今陳侯不念胤續之常，棄其伉儷妃嬪〔五〕，而帥其卿佐以淫於夏氏，不亦嬻姓矣乎〔六〕？陳，我大姬之後也〔七〕。棄袞冕而南冠以出，不亦簡彝乎〔八〕？是又犯先王之令也〔九〕。
〔一〕　文、武之教也。
〔二〕　造，為也。彝，常也。
〔三〕　即，就也。慆，慢也。
〔四〕　典，常也。休，慶也。
〔五〕　伉，對也。儷，偶也。
〔六〕　卿佐，孔、儀也。賈、唐二君云：「姓，命也。」一曰：「
夏氏，姬姓，鄭女亦姬姓，故謂之嬻姓？」昭謂：夏徵舒之父御叔，即陳公子夏之子、靈公之從祖父，媯姓也，而靈公淫其妻，是為媟
嬻其姓也。
〔七〕　大姬，周武王之女，虞胡公之妃，陳之祖妣也。
〔八〕　袞，袞龍之衣也。冕，大冠也。公之盛服也。簡，略也。彝，常也。言棄其禮，簡略常服。
〔九〕　先王之令，無從非彝。
「昔先王之教，懋帥其德也，猶恐殞越〔一〕。若廢其教而棄其制，蔑其官而犯其令，將何以守國〔二〕？居大國之閒，而無此四者，其能久乎〔四〕？」
〔一〕　言勉帥其德，猶恐落墜也。
〔二〕　無禮則危也。
〔三〕　大國，晉、楚也。
〔四〕　四者，謂教、制、官、令也。
六年，單子如楚〔一〕。八年，陳侯殺於夏氏〔二〕。九年，楚子入陳〔三〕。
〔一〕　定王六年，魯宣之八年也。
〔二〕　八年，魯宣之十年也。陳靈公與孔寧、儀行父飲酒于夏氏。公謂行父曰：「徵舒似女。」對曰：「亦似君。」徵舒病之，公出，自其廄射而殺之。
〔三〕　楚莊王入陳討夏氏殺君之罪也。既滅陳而復封之，故曰入也。唐尚書云「遂取陳以為縣」，誤也。
８　定王八年，使劉康公聘於魯〔一〕，發幣於大夫〔二〕。季文子、孟獻子皆儉〔三〕，叔孫宣子、東門子家皆侈〔四〕。
〔一〕　劉，畿內之國。康公，王卿士王季子也。
〔二〕　發其禮幣於魯大夫。
〔三〕　二子，魯卿。季文子，季友之孫、齊仲無佚之子季孫行父。孟獻子，仲慶父之曾孫、公孫敖之孫、孟文伯歜之子仲孫蔑。儉，居處節儉也。　案發正卷二：「『歜』，各本同。案孟文伯名穀，公父文伯名歜，此涉公父文伯而誤也。」
〔四〕　二子，魯大夫。叔孫宣子，叔牙之曾孫、莊叔得臣之子叔孫僑如也。東門子家，莊公之孫、東門襄仲之子公孫歸父也。
歸，王問魯大夫孰賢？對曰：「季、孟其長處魯乎〔一〕！叔孫、東門其亡乎〔二〕！若家不亡，身必不免。」王曰：「何故？」對曰：「臣聞之：為臣必臣，為君必君〔三〕。寬肅宣惠，君也〔四〕；敬恪恭儉，臣也。寬所以保本也〔五〕，肅所以濟時也〔六〕，宣所以教施也〔七〕，惠所以和民也。本有保則必固，時動而濟則無敗功〔八〕，教施而宣則遍，惠以和民則阜〔九〕。若本固而功成，施遍而民阜，乃可以長保民矣，其何事不徹〔一０〕？敬所以承命也，恪所以守業也，恭所以給事也，儉所以足用也〔一一〕。以敬承命則不違，以恪守業則不懈，以恭給事則寬於死〔一二〕，以儉足用則遠於憂〔一三〕。若承命不違，守業不懈，寬於死而遠於憂，則可以上下無隙矣〔一四〕，其何任不堪？上任事而徹，下能堪其任，所以為令聞長世也〔一五〕。今夫二子者儉，其能足用矣〔一六〕，用足則族可以庇〔一七〕。二子者侈，侈則不恤匱，匱而不恤，憂必及之，〔一八〕若是則必廣其身〔一九〕。且夫人臣而侈，國家弗堪，亡之道也。」王曰：「幾何？」對曰：「東門之位不若叔孫，而泰侈焉，不可以事二君〔二０〕。叔孫之位不若季、孟，而亦泰侈焉，不可以事三君〔二一〕。若皆蚤世猶可〔二二〕，若登年以載其毒，必亡。〔二三〕」
〔一〕　言儉也。
〔二〕　言其侈也。
〔三〕　臣尚敬，君尚惠也。
〔四〕　肅，整也。宣，遍也。惠，愛也。
〔五〕　本，謂寬則得眾，故可以守也。
〔六〕　濟，成也。
〔七〕　施遍則人不怨。
〔八〕　不干時而動，則無敗功也。
〔九〕　阜，厚也。
〔一０〕徹，達也。
〔一一〕儉則有餘，故所以足用也。
〔一二〕寬，猶遠也。
〔一三〕無乏絕之憂，且遠驕僭之罪也。
〔一四〕上下，君臣也。隙，瑕舋也。
〔一五〕長世，多歷年也。
〔一六〕二子，季、孟，言二人其能以儉足用也。
〔一七〕庇，覆也。恭儉節用，無取於民，國人說之，故其宗族可以覆廕也。
〔一八〕志在奢侈，不恤人之窮匱，故憂患必及之也。
〔一九〕廣，大也。務自大，不顧其上也。
〔二０〕東門，大夫；叔孫，卿也。位在人下而侈其上，重而無基，故不可以事二君也。
〔二一〕叔孫，下卿。季、孟，上卿。
〔二二〕早世，早即亡也，其家猶可以免也。
〔二三〕登年，多歷年也。載，行也。毒，害也。必亡，家必亡也。
十六年，魯宣公卒〔一〕。赴者未及，東門氏來告亂，子家奔齊〔二〕。簡王十一年，魯叔孫宣伯亦奔齊，成公未歿二年〔三〕。
〔一〕　定王十六年，魯宣之十八年也。
〔二〕　來告，告周大夫也。東門子家謀去三桓，使如晉，未及，宣公薨，三桓逐子家，遂奔齊也。諸侯大夫以君命使出，出必有禮贄私覿之事，以通情結好，吉凶相告，子家嘗使於周，故以亂告也。告在魯宣十八年。赴者未及，明不及二君也。
〔三〕　簡王，定王之子簡王夷也。十一年，魯成十六年也。宣伯，僑如也，通於宣公夫人穆姜，欲去季、孟而專公室，國民逐之，故出奔齊。言成公未歿二年，明不及三君也。
９　簡王八年，魯成公來朝〔一〕，使叔孫僑如先聘且告〔二〕。見王孫說，與之語〔三〕。說言於王曰：「魯叔孫之來也，必有異焉。其享覲之幣薄而言諂，殆請之也；若請之，必欲賜也。魯執政唯強，故不歡焉而後遣之〔四〕；且其狀方上而銳下，宜觸冒人。王其勿賜。若貪陵之人來而盈其願，是不賞善〔五〕也，且財不給〔六〕。故聖人之施舍也議之〔七〕，其喜怒取與亦議之。是以不主寬惠，亦不主猛毅〔八〕，主德義而已〔九〕。」王曰：「諾。」使私問諸魯，請之也。王遂不賜，禮如行人〔一０〕。及魯侯至，仲孫蔑為介，〔一一〕王孫說與之語，說讓〔一二〕。說以語王，王厚賄之。
〔一〕　簡王八年，魯成十三年也。成公將與周、晉伐秦而朝也。
〔二〕　使僑如先修聘禮，且告周以成公將朝也。
〔三〕　說，周大夫也。
〔四〕　魯執政之人唯畏其強禦，難距其欲，故不歡悅而後遣之。
〔五〕　案：「不賞善」，攷異卷一：「內傳成十三年疏引國語作『
賞不善』，是也。」
〔六〕　給，共也。
〔七〕　施，予也。舍，不予。
〔八〕　主，猶名也。
〔九〕　賞得其人，罰當其罪，是為德義。
〔一０〕如使人之禮，無加賜也。
〔一一〕在賓為介。介，上介，所以佐儀也。
〔一二〕說，好也。言蔑好讓。
１０晉既克楚于鄢〔一〕，使郤至告慶于周〔二〕。未將事〔三〕，王叔簡公飲之酒〔四〕，交酬好貨皆厚〔五〕，飲酒宴語相說也。
〔一〕　克，勝也。晉厲公伐鄭，楚人救之，戰于鄢。在魯成十六年也。
〔二〕　郤至，晉卿步揚之孫、蒲城〈昔隹〉居之子溫季也。告慶，以勝楚之福告王也。
〔三〕　將，行也，未行告慶之禮。
〔四〕　王叔簡公，周大夫王叔陳生也。
〔五〕　交酬，相酬之幣。好貨，宴飲以貨為好。厚者，幣物多也。
明日，王叔子譽諸朝。郤至見邵桓公，與之語〔一〕。邵公以告單襄公曰：「王叔子譽溫季，以為必相晉國，相晉國，必大得諸侯，勸二三君子必先導焉，可以樹〔二〕。今夫子見我，以晉國之克也，為己實謀之〔三〕，曰：『微我，晉不戰矣〔四〕！楚有五敗，晉不知乘，我則強之〔五〕。背宋之盟，一也〔六〕；德薄而以地賂諸侯，二也〔七〕；棄壯之良而用幼弱，三也〔八〕；建立卿士而不用其言，四也〔九〕；夷、鄭從之，三陳而不整，五也〔一０〕。罪不由晉，晉得其民〔一一〕，四軍之帥，旅力方剛〔一二〕；卒伍治整，諸侯與之〔一三〕。是有五勝也：有辭，一也〔一四〕；得民，二也；軍帥強禦，三也；行列治整，四也；諸侯輯睦，五也。有一勝猶足用也，有五勝以伐五敗，而避之者，非人也。不可以不戰。欒、范不欲，我則強之〔一五〕。戰而勝，是吾力也〔一六〕。且夫戰也微謀〔一七〕，吾有三伐〔一八〕；勇而有禮，反之以仁。吾三逐楚君之卒，勇也；見其君必下而趨，禮也〔一九〕；能獲鄭伯而赦之，仁也〔二０〕。若是而知晉國之政，楚、越必朝〔二一〕。』
〔一〕　邵桓公，王卿士也。
〔二〕　二三君子，在朝公卿也。導者，導晉侯使升郤至以為上卿，可以樹黨於晉也。
〔三〕　言戰勝楚，吾之謀也。
〔四〕　微，無也。
〔五〕　乘，陵也。
〔六〕　宋盟，宋華元所合晉、楚之成也。華元善楚令尹子重，又善晉欒武子，故遂合二國之好。盟在魯成十二年。至十六年，楚、鄭背盟伐宋也。
〔七〕　楚王薄德，鄭人不從楚，以汝陰之田賂鄭，鄭叛晉從楚也。
〔八〕　壯之良，謂申叔時也。幼弱，謂司馬子反也。
〔九〕　卿士，子囊。子囊不欲背晉，楚王不聽也。
〔一０〕夷，楚東之夷也。晉語曰：「楚恭王帥東夷救鄭。」三陳，夷、鄭、楚也。
〔一一〕言楚叛盟，非晉之罪也。得民，得民心也。
〔一二〕時晉立四軍，四軍之帥，晉八卿也。欒書將中軍，士燮佐之；郤錡將上軍，荀偃佐之；韓厥將下軍，智罃佐之；趙旃將新軍，郤至佐之。旅，眾也。剛，強也。
〔一三〕晉有信，故諸侯與之。
〔一四〕楚背盟，故晉有辭也。
〔一五〕欒，欒書也。范，士燮也。
〔一六〕謂郤至曰「楚有六閒，不可失也」。
〔一七〕微，無也，言軍無計謀也。
〔一八〕伐，功也。三伐，勇、禮、仁也。
〔一九〕下，下車也。
〔二０〕郤至從鄭伯，其右茀翰胡曰：「余從之乘，而俘以下。」郤至曰：「傷國君有刑。」乃止也。
〔二一〕知政，謂為政也。
「吾曰：『子則賢矣〔一〕。抑晉國之舉也，不失其次，吾懼政之未及子也〔二〕。』謂我曰：『夫何次之有？昔先大夫荀伯自下軍之佐以政〔三〕，趙宣子未有軍行而以政〔四〕，今欒伯自下軍往。〔五〕是三子也，吾又過於四之無不及〔六〕。若佐新軍而升為政，不亦可乎？將必求之。』是其言也，君以為奚若〔七〕？」
〔一〕　吾，邵桓公自謂也。
〔二〕　郤至位在七人下，故恐政未及也。
〔三〕　荀伯，荀林父也，從下軍之佐第六卿升為正卿也。
〔四〕　宣子，趙盾也，為中軍佐，此第二卿，未有軍行，升為正卿也。
〔五〕　欒伯，欒書也，將下軍，第五卿而為正卿也。
〔六〕　三子，荀、趙、欒也，得郤至四人。言己之材優於彼四人也，三人之中無有所不及也。　案：「言己之才優於彼四人也」，「四」，公序本作「三」。
〔七〕　言如是，君以為何如也。
襄公曰：「人有言曰：『兵在其頸。』其郤至之謂乎！君子不自稱也〔一〕，非以讓也，惡其蓋人也〔二〕。夫人性，陵上者也〔三〕，不可蓋也〔四〕。求蓋人，其抑下滋甚〔五〕，故聖人貴讓。且諺曰：『獸惡其網，民惡其上〔六〕。』書曰：『民可近也，而不可上也〔七〕。』詩曰：『愷悌君子，求福不回〔八〕。』在禮，敵必三讓〔九〕，是則聖人知民之不可加也〔一０〕。故王天下者必先諸民，然後庇焉，則能長利〔一一〕。今郤至在七人之下而欲上之，是求蓋七人也，其亦有七怨。怨在小醜，猶不可堪，而況在侈卿乎？其何以待之〔一二〕？
〔一〕　稱，舉也。
〔二〕　蓋，掩也。
〔三〕　如能在人上者，人欲勝陵之也，故君子上禮讓而天下莫敢陵也。
〔四〕　言人之美不可掩也。
〔五〕　滋，益也。求掩蓋人以自高大，則其抑退而下益甚也。
〔六〕　獸惡其網，為其害己。民惡其上，為其病己。
〔七〕　書，逸書。民可近，可以恩意近也。不可上，不可高上。上，陵也。
〔八〕　回，邪也。求福以禮，不以邪也。
〔九〕　敵，體敵也。
〔一０〕加，猶上也。
〔一一〕先諸民，先求民志也。庇，猶廕也。言王者先安民，然後自庇廕也。長利，長有福利也。
〔一二〕待，猶備也。
「晉之克也，天有惡於楚也，故儆之以晉。而郤至佻天之功以為己力，不亦難乎〔一〕？佻天不祥，乘人不義〔二〕，不祥則天棄之，不義則民叛之。且郤至何三伐之有？夫仁、禮、勇，皆民之為也。〔三〕以義死用謂之勇〔四〕，奉義順則謂之禮〔五〕，畜義豐功謂之仁〔六〕。姦仁為佻〔七〕，姦禮為羞〔八〕，姦勇為賊〔九〕。夫戰，盡敵為上，守和同順義為上〔一０〕。故制戎以果毅〔一一〕，制朝以序成〔一二〕。叛戰而擅舍鄭君，賊也；棄毅行容，羞也；〔一三〕叛國即讎，佻也〔一四〕。有三姦以求替其上，遠於得政矣〔一五〕。以吾觀之，兵在其頸，不可久也。雖吾王叔，未能違難。在太誓曰：『民之所欲，天必從之。』王叔欲郤至，能勿從乎〔一六〕？」
〔一〕　佻，偷也，偷天之功以為己力也。
〔二〕　乘，陵也。
〔三〕　民力所為也。
〔四〕　若富辰也。
〔五〕　謂若管仲責楚包茅也。
〔六〕　豐，大也。謂若狐偃輔晉文也。
〔七〕　以姦偽行仁為偷仁，謂獲鄭伯而赦之也。
〔八〕　羞，恥也。謂見楚君而趨也。
〔九〕　還賊國也。姦勇，謂逐楚卒也。
〔一０〕守和同，謂不相與戰而平和也。順義，順王義也。
〔一一〕戎，兵也。殺敵為果，致果為毅也。
〔一二〕序，次也。朝不越爵則政成也。
〔一三〕容，容儀也。謂下趨也。
〔一四〕叛其國而即讎人，謂赦鄭伯欲以偷仁也。
〔一五〕替，廢也。
〔一六〕違，避也。今周書太誓無此言，其散亡乎？
郤至歸，明年死難〔一〕。及伯輿之獄，王叔陳生奔晉〔二〕。
〔一〕　明年，魯成十七年也。死，為厲公所殺也。
〔二〕　伯輿，周大夫也。獄，訟也。王叔陳生與伯輿爭政，王佐伯輿，王叔不勝，遂出奔晉，在魯襄十年也。

[book_title]國語卷第三
周語下
１　柯陵之會〔一〕，單襄公見晉厲公視遠步高〔二〕。晉郤錡見其語犯〔三〕。郤犨見，其語迂〔四〕。郤至見，其語伐〔五〕。齊國佐見，其語盡〔六〕。魯成公見，言及晉難及郤犨之譖〔七〕。
〔一〕　柯陵，鄭西地名也。經書：「公會尹子、單子、晉侯、齊侯、宋公、衛侯、曹伯、邾人伐鄭。六月乙酉，同盟于柯陵。」在魯成十七年。　案攷異卷一：「公序本作『公會尹子、單子、晉侯、齊國佐、邾人于柯陵，以伐鄭。』案公序本是也。『單子』係後人誤增，下注云：單襄公『時命事而不與會，故不書。』是注無此二字矣。韋宏嗣所據之經在魯成公十六年。經書：『公會尹子、晉侯、齊國佐伐鄭。』內傳云：『公會尹武公及諸侯伐鄭。諸侯之師次于鄭西。』杜預云：『柯陵，鄭西地。』然則鄭西即柯陵，內傳鄭西之師即外傳柯陵之會。下文傳云：『十一年，諸侯會于柯陵。』簡王十一年，正魯成公十六年。會柯陵在前，而盟柯陵在後，本屬兩時兩事，故韋注云『于柯陵以伐鄭』，此通內、外傳以釋之，其說當矣。明道本乃據十七年經書『同盟于柯陵』，遂誤合國語改竄韋注，不知傳、注皆不可通也。」
〔二〕　襄公，王卿士，單朝之謚也。時命事而不與會，故不書。厲公，晉成公之孫、景公之子厲公州蒲也。視遠，望視遠；步高，舉足高也。
〔三〕　郤錡，晉卿，郤克之子駒伯也。犯，陵犯人也。
〔四〕　郤犨，晉卿，郤錡之族父、步揚之子苦成叔也。迂，迂迴，加誣於人也。
〔五〕　郤至，晉卿，犨之弟子溫季昭子也。伐，好伐其功也。
〔六〕　國佐，齊卿，國歸父之子國武子也。盡者，盡其心意，善惡褒貶無所諱也。
〔七〕　成公，魯宣公之子成公黑肱也。言及晉難，語次及晉將罪己之難，及為郤犨所誣也。晉將伐鄭，使欒黶乞師於魯，成公將如會。叔孫僑如通於成公之母穆姜，欲去季孟氏，而取其室。穆姜送公，使逐季孟，公以晉難告，請反而聽命。姜怒，公子偃、公子鉏趨過，指之曰：「女不可，是皆君也。」公懼，待於壞隤，儆守而後行，故不及戰。郤犨受僑如之賂，為之譖魯於晉侯，曰：「魯侯後至者，待於壞隤，將以待勝者。」晉侯怒，不見公。故成公為單子言之也。
單子曰：「君何患焉！晉將有亂，其君與三郤其當之乎！」魯侯曰：「寡人懼不免於晉，今君曰『將有亂』，敢問天道乎，抑人故也〔一〕？」對曰：「吾非瞽、史，焉知天道〔二〕？吾見晉君之容，而聽三郤之語矣，殆必禍者也。夫君子目以定體，足以從之〔三〕，是以觀其容而知其心矣〔四〕。目以處義〔五〕，足以步目，今晉侯視遠而足高，目不在體〔六〕，而足不步目，其心必異矣。目體不相從，何以能久？夫合諸侯，民〔七〕之大事也，於是乎觀存亡。故國將無咎，其君在會，步言視聽，必皆無謫，則可以知德矣。視遠，日絕其義〔八〕；足高，日棄其德〔九〕；言爽，日反其信〔一０〕；聽淫，日離其名〔一一〕。夫目以處義，足以踐德〔一二〕，口以庇信〔一三〕，耳以聽名者也〔一四〕，故不可不慎也。偏喪有咎〔一五〕，既喪則國從之〔一六〕。晉侯爽二，吾是以云〔一七〕。
〔一〕　故，事也。將以天道占之乎，以人事知之乎？
〔二〕　瞽，樂太師，掌知音樂風氣，執同律以聽軍聲，而詔吉凶。史，太史，掌抱天時，與太師同車，皆知天道者。
〔三〕　體，手足也。論語曰「四體不勤」也。
〔四〕　心不固，則容不正也。
〔五〕　義，宜也。
〔六〕　在，存也。
〔七〕　案：「民」，公序本作「國」。
〔八〕　謫，譴也。言日日絕其宜也。
〔九〕　人君容止，佩玉有節。今步高失儀，棄其德也。
〔一０〕爽，貳也。反，違也。
〔一一〕淫，濫也。離，失也。名，聲也。失所名也。
〔一二〕踐，履也。動履，德行也。
〔一三〕庇，覆也。言行相覆為信也。
〔一四〕耳所以聽，別萬事之名聲也。
〔一五〕喪，亡也。步、言、視、聽四者而亡其二，為偏喪。偏喪者有咎，咎及身也。
〔一六〕既，盡也。四者盡喪，國從而亡也。
〔一七〕爽，當為「喪」字之誤也。喪二，視與步也，是為偏喪，故言晉君當之。
「夫郤氏，晉之寵人也，三卿而五大夫，可以戒懼矣〔一〕。高位寔疾顛〔二〕，厚味寔腊毒〔三〕。今郤伯之語犯，叔迂，季伐，〔四〕犯則陵人，迂則誣人，伐則掩人〔五〕。有是寵也，而益之以三怨，其誰能忍之〔六〕！雖齊國子亦將與焉〔七〕。立於淫亂之國，而好盡言，以招人過，怨之本也〔八〕。唯善人能受盡言〔九〕，齊其有乎〔一０〕？吾聞之，國德而鄰於不修，必受其福〔一一〕。今君偪於晉，而鄰於齊，齊、晉有禍，可以取伯，無德之患，何憂於晉？且夫長翟之人利而不義〔一二〕，其利淫矣，流之若何〔一三〕？」
〔一〕　三卿，錡、犨、至也。復有五人為大夫，故號八郤也。
〔二〕　高者近危。疾，速也。顛，隕也。
〔三〕　厚味，喻重祿也。腊，亟也，讀若「廣」。昔酒焉，味厚者，其毒亟也。　案：「廣」，公序本作「廟」。攷異卷一：「案皆非也。此必『酋』字之誤，『酋』、『昔』俱有久義。」
〔四〕　伯，錡也。叔，犨也。季，至也。
〔五〕　掩人之美。
〔六〕　益，猶加也。三怨，陵、誣、掩也。
〔七〕　與，與於禍也。
〔八〕　招，舉也。
〔九〕　思聞過以自改。
〔一０〕言無也。
〔一一〕國德，己國有德也。鄰於不修，與不修德者為鄰也。
〔一二〕長翟之人，謂叔孫僑如也。僑如之父得臣敗翟于鹹，獲長翟僑如，因名其子為僑如。利而不義者，好利而不義。通於穆姜，欲逐季孟而專魯國也。
〔一三〕言其所利驕淫之事耳。流，放也，放之若何也。
魯侯歸，乃逐叔孫僑如。簡王十一年，諸侯會于柯陵〔一〕。十二年，晉殺三郤。十三年，晉侯弒〔二〕，於翼東門葬，以車一乘。〔三〕齊人殺國武子〔四〕。
〔一〕　簡王十一年，魯成十七年也。　案攷異卷一：「案『七』當作『六』，字之誤也。簡王十二年，晉殺三郤，在魯成十七年。十三年，晉殺厲公，在魯成十八年。然則簡王十一年為魯成十六年無疑矣。」
〔二〕　厲公既殺三郤，欒書、中行偃懼誅，執厲公而殺之於匠酈氏也。
〔三〕　翼，晉別都也。傳曰「葬之于翼東門之外」，不得同於先君也。禮，諸侯七命，遣車七乘。以車一乘，不成喪也。
〔四〕　是年，齊人又殺國佐也。齊慶剋通于靈公之母聲孟子。國佐召慶剋而謂之，慶剋以告夫人，夫人愬之於靈公，靈公殺之。殺在魯成十八年也。
２　晉孫談之子周適周，事單襄公〔一〕，立無跛〔二〕，視無還〔三〕，聽無聳〔四〕，言無遠〔五〕；言敬必及天〔六〕，言忠必及意〔七〕，言信必及身〔八〕，言仁必及人〔九〕，言義必及利，〔一０〕言智必及事〔一一〕，言勇必及制〔一二〕，言教必及辯，〔一三〕言孝必及神〔一四〕，言惠必及和〔一五〕，言讓必及敵；〔一六〕晉國有憂未嘗不戚〔一七〕，有慶未嘗不怡〔一八〕。
〔一〕　談，晉襄公之孫惠伯談也。周者，談之子，晉悼公之名也。晉自獻公用驪姬之讒詛，不畜群公子，故孫周適周事單襄公。
〔二〕　跛，偏任也。
〔三〕　睛轉復反為還也。
〔四〕　不聳耳而聽也。
〔五〕　遠，謂非耳目所及也。
〔六〕　象天之敬，乾乾不息。
〔七〕　出自心意為忠。
〔八〕　先信於身，而後及人。
〔九〕　博愛於人為仁。
〔一０〕能利人物，然後為義。易曰：「利物足以和義。」
〔一一〕能處事物為智。
〔一二〕以義為制也，勇而不義非勇也。
〔一三〕辯，別也。能分別是非，乃可以教。
〔一四〕孝於鬼神，則存者信矣。
〔一五〕惠，愛也。和，睦也。言致和睦，乃為親愛也。
〔一六〕雖在匹敵，猶以禮讓也。
〔一七〕急其宗也。
〔一八〕慶，福也。怡，悅也。
襄公有疾，召頃公而告之〔一〕，曰：「必善晉周，將得晉國。其行也文〔二〕，能文則得天地。天地所胙，小而後國〔三〕。夫敬，文之恭也〔四〕；忠，文之實也〔五〕；信，文之孚也〔六〕；仁，文之愛也〔七〕；義，文之制也〔八〕；智，文之輿也〔九〕；勇，文之帥也〔一０〕；教，文之施也〔一一〕；孝，文之本也〔一二〕；惠，文之慈也〔一三〕；讓，文之材也〔一四〕。象天能敬〔一五〕，帥意能忠〔一六〕，思身能信〔一七〕，愛人能仁〔一八〕，利制能義〔一九〕，事建能智〔二０〕，帥義能勇〔二一〕，施辯能教〔二二〕，昭神能孝〔二三〕，慈和能惠〔二四〕，推敵能讓〔二五〕。此十一者，夫子皆有焉〔二六〕。
〔一〕　頃公，單襄公之子也。
〔二〕　經緯天地曰文。
〔三〕　胙，福也。天之所福，小則得國，大得天下也。
〔四〕　文者，德之總名也。恭者，其別行也。十一義皆如之。
〔五〕　忠自中出，故為文之實誠也。
〔六〕　孚，覆也。
〔七〕　仁者，文之慈愛。
〔八〕　義所以制斷事宜也。
〔九〕　智所以載行文德。
〔一０〕謂以勇帥行，其心義。
〔一一〕所以施布德化。
〔一二〕言人始於事親，故孝為文本也。
〔一三〕慈，愛也。
〔一四〕材，用也。
〔一五〕言能則天，是能敬也。
〔一六〕帥，循也。循己之意，恕而行之，為忠也。
〔一七〕思誠其身，乃為信也。易曰「體信，足以長人」也。
〔一八〕言愛人乃為仁也。
〔一九〕以利為制，故能義也。
〔二０〕能處立百事，為智也。
〔二一〕修義而行，故能勇。君子有勇而無義，為亂。
〔二二〕施其道化而行，能辯明之，故能教。
〔二三〕昭，顯也。尊而顯之，若周公然。
〔二四〕慈愛和睦，故能惠也。
〔二五〕與己體敵，猶推先之，故能讓。
〔二六〕夫子，晉周也。
「天六地五，數之常也〔一〕。經之以天，緯之以地〔二〕。經緯不爽，文之象也〔三〕。文王質文，故天胙之以天下。夫子被之矣〔四〕，其昭穆又近，可以得國〔五〕。且夫立無跛，正也；視無還，端也；聽無聳，成也〔六〕；言無遠，慎也。夫正，德之道也〔七〕；端，德之信也〔八〕；成，德之終也〔九〕；慎，德之守也〔一０〕。守終純固，道正事信，明令德矣〔一一〕。慎成端正，德之相也〔一二〕。為晉休戚，不背本也〔一三〕。被文相德，非國何取！〔一四〕
〔一〕　天有六氣，謂陰、陽、風、雨、晦、明也。地有五行，金、木、水、火、土也。
〔二〕　以天之六氣為經，以地之五行為緯，而成之也。
〔三〕　爽，差也。
〔四〕　質文，其質性有文德也。被，被服之也。言文王質性有文德，故能得天下。晉周則被服之，可以得國也。
〔五〕　父昭子穆，孫復為昭，一昭一穆，相次而下。近者，言周子之親與晉最近。
〔六〕　成，定也。
〔七〕　德之道路。
〔八〕　端愨故信。
〔九〕　志定故能終也。
〔一０〕守，守德也。
〔一一〕言周子明於善德也。
〔一二〕相，助也。慎成端正，覆述上事，為下出也。
〔一三〕休，喜也。
〔一四〕被服文德，又以四行輔助之。非國何取，言必得國也。
「成公之歸也，吾聞晉之筮之也〔一〕，遇乾之否，曰：『配而不終，君三出焉〔二〕。』一既往矣，後之不知，其次必此〔三〕。且吾聞成公之生也，其母夢神規其臀以墨，曰：『使有晉國〔四〕，三而畀驩之孫〔五〕。』故名之曰『黑臀』，於今再矣〔六〕。襄公曰驩，此其孫也〔七〕。而令德孝恭，非此其誰？且其夢曰：『必驩之孫，實有晉國。』其卦曰：『必三取君於周。』其德又可以君國，三襲焉〔八〕。吾聞之大誓，故曰：『朕夢協朕卜，襲于休祥，戎商必克〔九〕。』以三襲也〔一０〕。晉仍無道而鮮冑，其將失之矣。〔一一〕必早善晉子，其當之也〔一二〕。」
〔一〕　成公，晉文公之庶子成公黑臀也。歸者，自周歸晉也。趙穿弒靈公，趙盾逆公子黑臀于周而立之。蓍曰筮，筮立成公也。
〔二〕　乾下乾上，乾也。坤下乾上，否也。乾初九、九二、九三，變而之否也。乾，天也，君也，故曰配，配先君也。不終，子孫不終為君也。乾下變而為坤，坤，地也，臣也。天地不交曰否，變有臣象。三爻，故三世而終。上有乾，乾，天子也。五體不變，周天子國也。三爻有三變，故君三出於周也。　案：「乾，天子也」下，公序本有「五亦天子」四字。
〔三〕　一，謂成公，已往為晉吾。後之不知，不知最後者在誰也。其次必此，次成公而往者，必周子也。
〔四〕　規，畫也。臀，凥也。
〔五〕　畀，予也。三世為晉君，而更予驩之孫也。驩，晉襄公之名也。孫，曾孫周子也。自孫已下皆稱孫，詩曰「周公之孫」，謂僖公也。
〔六〕　賈侍中云：「於今，單襄公時也。晉厲公即黑臀之孫也，黑臀之後二世為君，與黑臀滿三世矣。」唐尚書云：「時晉景公在位，成公生景公，故言再。」昭謂：魯成十七年，單襄公與晉厲公會於柯陵，後三年而單襄公卒。其歲厲公弒，則襄公將死時，非景公明矣。賈君得之。　案：「魯成十七年」，攷異卷一：「案『七』當作『六』，辨見前篇。」
〔七〕　此周子者，晉襄公之孫也。
〔八〕　襲，合也。三合，德、夢卦也。
〔九〕　大誓，伐紂之誓也。故，故事也。朕，武王自謂也。協，合也。休，美也。祥，福之先見者也。戎，兵也。言武王夢與卜合，又合美善之祥，以兵伐殷，必克之也。
〔一０〕言武王夢、卜、祥三合，故遂克商有天下。今晉周德夢、卦亦三合，將必得國也。
〔一一〕仍，數也。鮮，寡也。冑，後也。〔晉厲公數行無道，晉公族之後又寡少，將失國也〕。
〔一二〕晉子，周子也。
頃公許諾。及厲公之亂，召周子而立之，是為悼公〔一〕。
〔一〕　亂，謂弒也。
３　靈王二十二年〔一〕，穀、洛鬥，將毀王宮〔二〕。王欲壅之〔三〕，太子晉諫曰：「不可〔四〕。晉聞古之長民者〔五〕，不墮山〔六〕，不崇藪〔七〕，不防川〔八〕，不竇澤〔九〕。夫山，土之聚也；藪，物之歸也〔一０〕；川，氣之導也〔一一〕；澤，水之鍾也〔一二〕。夫天地成而聚於高，歸物於下〔一三〕。疏為川谷，以導其氣〔一四〕；陂塘汙庳，以鍾其美〔一五〕。是故聚不阤崩，而物有所歸〔一六〕；氣不沈滯，而亦不散越〔一七〕。是以民生有財用，而死有所葬〔一八〕。然則無夭、昏、札、瘥之憂，而無飢、寒、乏、匱之患〔一九〕，故上下能相固，以待不虞〔二０〕，古之聖王唯此之慎〔二一〕。
〔一〕　靈王，周簡王之子靈王大心也。二十二年，魯襄公二十四年也。是歲，齊人城郟。
〔二〕　穀、洛，二水名也。洛在王城之南，穀在王城之北，東入于瀍。鬥者，兩水激，有似於鬥也。至靈王時，穀水盛，出於王城之西，而南流合於洛水，毀王城西南，將及王宮，故齊人城郟也。案：「
鬥者，兩水激，有似鬥也」，公序本「激」作「格」，又此九字在「
穀、洛二水名也」句下。
〔三〕　欲壅防穀水，使北出也。
〔四〕　晉，靈王太子也，早卒不立。
〔五〕　長，猶君也。
〔六〕　墮，毀也。
〔七〕　崇，高也。澤無水曰藪。
〔八〕　防，障也。流曰川。
〔九〕　澤，居水也。竇，決也。不為此四者，為反天性也。
〔一０〕物所生歸也。
〔一一〕導，達也。易曰：「山澤通氣。」
〔一二〕鍾，聚也。
〔一三〕聚，聚物也。高，山陵也。下，藪澤也。
〔一四〕疏，通也。
〔一五〕畜水曰陂，塘也。美，謂滋潤也。
〔一六〕大曰崩，小曰阤。
〔一七〕沈，伏也。滯，積也。越，遠也。
〔一八〕物有所歸，故生有財用。山陵不崩，故死有所葬。齊語曰：「陵為之終。」
〔一九〕短折曰夭。狂惑曰昏。疫死曰札。瘥，病也。
〔二０〕虞，度也。
〔二一〕慎逆天地之性也。
「昔共工棄此道也〔一〕，虞于湛樂〔二〕，淫失其身，欲壅防百川，墮高堙庳，以害天下〔三〕。皇天弗福，庶民弗助，禍亂並興，共工用滅。其在有虞，有崇伯鯀〔四〕，播其淫心，稱遂共工之過〔五〕，堯用殛之于羽山〔六〕。其後伯禹念前之非度〔七〕，釐改制量〔八〕，象物天地〔九〕，比類百則〔一０〕，儀之于民〔一一〕，而度之于群生〔一二〕，共之從孫四嶽佐之〔一三〕，高高下下，疏川導滯〔一四〕，鍾水豐物〔一五〕，封崇九山〔一六〕，決汨九川〔一七〕，陂鄣九澤〔一八〕，豐殖九藪〔一九〕，汨越九原，〔二０〕宅居九隩〔二一〕，合通四海〔二二〕。故天無伏陰〔二三〕，地無散陽〔二四〕，水無沈氣〔二五〕，火無災燀〔二六〕，神無閒行〔二七〕，民無淫心〔二八〕，時無逆數〔二九〕，物無害生〔三０〕。帥象禹之功，度之于軌儀〔三一〕，莫非嘉績，克厭帝心〔三二〕。皇天嘉之，祚以天下〔三三〕，賜姓曰『姒』、氏曰『有夏〔三四〕』，謂其能以嘉祉殷富生物也〔三五〕。祚四嶽國，命以侯伯〔三六〕，賜姓曰『姜〔三七〕』、氏曰『有呂〔三八〕』，謂其能為禹股肱心膂，以養物豐民人也〔三九〕。
〔一〕　賈侍中云：「共工，諸侯，炎帝之後，姜姓也。顓頊氏衰，共工氏侵陵諸侯，與高辛氏爭而王也。」或云：「共工，堯時諸侯，為高辛所滅。」昭謂：言為高辛所滅，安得為堯諸侯？又堯時共工，與此異也。
〔二〕　虞，安也。湛，淫也。
〔三〕　堙，塞也。高，謂山陵。庳，謂池澤。
〔四〕　有虞，舜也。鯀，禹父。崇，鯀國。伯，爵也。堯時在位，而言有虞者，鯀之誅，舜之為也。
〔五〕　播，放也。稱，舉也。舉遂共工之過者，謂鄣洪水也。
〔六〕　殛，誅也。舜臣堯，殛鯀於羽山。羽山在今東海祝其南也。　案：「祝其」下，公序本有「縣」字。
〔七〕　度，法也。
〔八〕　釐，理也。量，度也。
〔九〕　取法天地之物象也。在天成象，在地成形也。
〔一０〕類，亦象也。
〔一一〕儀，准也。
〔一二〕度之，謂不傷害也。
〔一三〕共，共工也。從孫，昆季之孫也。四嶽，官名，主四嶽之祭，為諸侯伯。佐，助也。言共工從孫為四嶽之官，掌帥諸侯，助禹治水也。
〔一四〕高高，封崇九山也。下下，陂障九澤也。疏川，決江疏河。導滯，鑿龍門、闢伊闕也。
〔一五〕鍾，聚畜水潦，所以豐殖百物也。
〔一六〕封，大。崇，高也。除其壅塞之害，通其水泉，使不墮壞，是謂封崇。凡此諸言九者，皆謂九州之中，山川藪澤也。
〔一七〕汨，通也。
〔一八〕鄣，防也。
〔一九〕豐，茂也。殖，長也。
〔二０〕越，揚也。
〔二一〕隩，內也。九州之內皆可宅居也。
〔二二〕使之同軌也。
〔二三〕伏陰，夏有霜雹也。
〔二四〕散陽、李梅冬實也。
〔二五〕沈，伏也。無伏積之氣也。
〔二六〕燀，焱起貌也。天曰災，人曰火。　案攷異卷一：「『焱』，補音作『猋』，文選注引作『炎』。案作『炎』是也。『炎』誤作『焱』，又誤作『猋』」。
〔二七〕閒行，姦神淫厲之類也。
〔二八〕陰陽調，財用足，故無淫濫之心也。
〔二九〕逆數，四時寒暑反逆也。
〔三０〕蝗螟之屬不害嘉穀也。
〔三一〕帥，循也。軌，道也。儀，法也。
〔三二〕謂禹與四嶽也。嘉，善也。績，功也。克，能也。厭，合也。帝，天也。
〔三三〕祚，祿也。論語曰「帝臣不蔽，簡在帝心」是也。
〔三四〕堯賜禹姓曰姒，封之於夏。
〔三五〕祉，福也。殷，盛也。賜姓曰「姒」、氏曰「有夏」者，以其能以善福，殷富天下，生育萬物也。姒，猶祉也。夏，大也。以為善福，殷富天下為大也。
〔三六〕堯以四嶽佐禹有功，封之於呂，命為侯伯，使長諸侯也。
〔三七〕姜，四嶽之先，炎帝之姓也。炎帝世衰，其後變易，至四嶽有德，帝復賜之祖姓，使紹炎帝之後。
〔三八〕以國為氏也。
〔三九〕肱，臂也。豐，厚也。氏曰「有呂」者，以四嶽能輔成禹功，比於股肱心膂也。呂之為言膂也。
「此一王四伯，豈繄多寵？皆亡王之後也〔一〕。唯能釐舉嘉義〔二〕，以有胤在下，守祀不替其典〔三〕。有夏雖衰，杞、鄫猶在〔四〕；申、呂雖衰，齊、許猶在〔五〕。唯有嘉功，以命姓受祀，迄于天下〔六〕。及其失之也，必有慆淫之心閒之〔七〕。故亡其氏姓，踣斃不振〔八〕；絕後無主〔九〕，湮替隸圉〔一０〕。夫亡者豈繄無寵？皆黃、炎之後也〔一一〕。唯不帥天地之度，不順四時之序，不度民神之義〔一二〕，不儀生物之則〔一三〕，以殄滅無胤，至于今不祀。及其得之也，必有忠信之心閒之〔一四〕。度於天地而順於時動〔一五〕，和於民神而儀於物則，故高朗令終，顯融昭明，〔一六〕命姓受氏，而附之以令名〔一七〕。若啟先王之遺訓〔一八〕，省其典圖刑法〔一九〕，而觀其廢興者，皆可知也。其興者，必有夏、呂之功焉；其廢者，必有共、鯀之敗焉。今吾執政無乃實有所避〔二０〕，而滑夫二川之神〔二一〕，使至於爭明，以妨王宮〔二二〕，王而飾之，無乃不可乎！
〔一〕　一王，謂禹。四伯，謂四嶽也，為四嶽伯，故稱四伯。豈，辭也。繄，是也。言禹與四嶽豈是多寵之人？乃亡王之後。禹，鯀之子，禹郊鯀而追王之也。四嶽，共工從孫，共工侵陵諸侯以自王。言皆無道而亡，非伯王所起，明禹、嶽之興非因之也。
〔二〕　舉，用也。
〔三〕　下，後也。典，常也。
〔四〕　杞、鄫，二國，夏後也。猶在，在靈王之世也。
〔五〕　申、呂，四嶽之後，商、周之世或封於申，齊、許亦其族也。
〔六〕　受祀，謂封國受命，祀社稷、山川也。迄，至也。至於有天下，謂禹也。祀，或為氏。
〔七〕　慆，慢。閒，代也。以慢淫之心代其嘉功，謂若桀也。
〔八〕　踣，僵也。振，救也。
〔九〕　無祭主也。
〔一０〕湮，沒也。替，廢也。隸，役也。圉，養馬者。
〔一一〕鯀，黃帝之後也。共工，炎帝之後也。
〔一二〕義，宜也。
〔一三〕儀，准也。
〔一四〕以忠信之心代其慆淫也。
〔一五〕順四時之令而動也。
〔一六〕朗，明也。終，成也。融，長也。
〔一七〕附，隨也。
〔一八〕啟，開也。訓，教也。
〔一九〕典，禮也。圖，象也。
〔二０〕避，違也。
〔二一〕滑，亂也。
〔二二〕明，精氣也。
「人有言曰：『無過亂人之門〔一〕。』又曰：『佐饔者嘗焉，〔二〕佐鬥者傷焉。』又曰：『禍不好，不能為禍〔三〕。』詩曰：『四牡騤騤，旟旐有翩，亂生不夷，靡國不泯〔四〕。』又曰：『民之貪亂，寧為荼毒〔五〕。』夫見亂而不惕，所殘必多，其飾彌章。〔六〕民有怨亂，猶不可遏，而況神乎？王將防鬥川以飾宮，是飾亂而佐鬥也，其無乃章禍且遇傷乎？自我先王厲、宣、幽、平而貪天禍，至于今未弭〔七〕。我又章之，懼長及子孫，王室其愈卑乎？其若之何？
〔一〕　亂人，狂悖怨亂之人也。過其門，干其怒也。
〔二〕　饔，烹煎之官也。
〔三〕　猶財色之禍，生於好也。
〔四〕　詩，大雅桑柔之二章。騤騤，行貌。鳥隼曰旟。龜蛇曰旐。翩翩，動搖不休止之意。夷，平也。靡，無也。泯，滅也。疾厲王好征伐，用兵不得其所，禍亂不平，無國不見滅之。
〔五〕　桑柔之十一章也。寧，安也。荼，苦也。言民疾王之虐，貪樂禍亂，安為苦毒之行也。
〔六〕　惕，惕然恐懼也。彌，終也。章，著也。言見禍亂之戒，不恐懼循省，以消災咎，而壅飾之，禍敗終將章著也。
〔七〕　弭，止也。此四王父子相繼，厲暴虐而流，宣不務農而料民，幽昏亂以滅西周，平不能修政，至于微弱，皆己行所致，故曰貪天禍，禍敗至今未止也。
「自后稷以來寧亂〔一〕，及文、武、成、康而僅克安民。自后稷之始基靖民，十五王而文始平之〔二〕，十八王而康克安之〔三〕，其難也如是。厲始革典，十四王矣〔四〕。基德十五而始平，基禍十五其不濟乎〔五〕！吾朝夕儆懼，曰：『其何德之修，而少光王室，以逆天休〔六〕？』王又章輔禍亂，將何以堪之〔七〕？王無亦鑒于黎、苗之王，下及夏、商之季〔八〕，上不象天，而下不儀地，中不和民，而方不順時，不共神祇〔九〕，而蔑棄五則〔一０〕。是以人夷其宗廟，而火焚其彝器〔一一〕，子孫為隸，下夷於民〔一二〕，而亦未觀夫前哲令德之則。則此五者而受天之豐福，饗民之勳力，子孫豐厚，令聞不忘，是皆天子之所知也。
〔一〕　寧，安也。堯時洪水，黎民阻饑，稷播百穀，民用乂安也。
〔二〕　基，始也。靖，安也。自后稷播百穀，以始安民，凡十五王，世循其德，至文王乃平民受命也。十五王，謂后稷、不窋、鞠、公劉、慶節、皇僕、差弗、毀隃、公非、高圉、亞圉、公叔祖類、太王、王季、文王。　案：「公叔祖類」，公序本作「公祖」。攷異卷一：「當是『公組』之訛，蓋韋注一本作『公組』，一本作『叔類』，今明道本誤并又誤例矣。」
〔三〕　十八者，加武王、成王、康王，并上十五。
〔四〕　革，更也。典，法也。厲王無道，變更周法，至今靈王，十四王也，謂厲、宣、幽、平、桓、嚴、僖、惠、襄、頃、匡、定、簡、靈也。
〔五〕　至景王十五世。
〔六〕　少，猶裁也。光，明也。逆，迎也。休，慶也。
〔七〕　章，明也。輔，助也。
〔八〕　鑒，鏡也。黎，九黎。苗，三苗。少皞氏衰，九黎亂德，顓頊滅之。高辛氏衰，三苗又亂，堯誅之。夏、商之季，謂桀、紂、湯、武滅之也。
〔九〕　方，四方也。謂逆四時之令也。
〔一０〕蔑，滅也。則，法也。謂象天、儀地、和民、順時、共神也。
〔一一〕夷，滅也。彝，尊彝，宗廟之器也。
〔一二〕隸，役也。
「天所崇之子孫，或在畎畝，由欲亂民也〔一〕。畎畝之人，或在社稷，由欲靖民也〔二〕。無有異焉〔三〕！詩云：『殷鑒不遠，在夏后之世〔四〕。』將焉用飾宮？其以徼亂也。度之天神，則非祥也。比之地物，則非義也。類之民則，則非仁也。方之時動，則非順也。咨之前訓，則非正也〔五〕。觀之詩書，與民之憲言〔六〕，則皆亡王之為也。上下議〔七〕之，無所比度，王其圖之！夫事大不從象，小不從文〔八〕。上非天刑，下非地德〔九〕，中非民則，方非時動而作之者，必不節矣。作又不節，害之道也。」
〔一〕　崇，高也。賈侍中云：「一耦之發，廣尺深尺為畎，百步為畝。」昭謂：下曰畎，高曰畝。畝，壟也。書曰：「異畝同穎。」
〔二〕　靖，治也。
〔三〕　唯所行也。
〔四〕　謂湯伐桀也。
〔五〕　咨，議也。
〔六〕　詩書，上「亂生不夷」之屬。民之憲言，「無過亂人之門」也。
〔七〕　案：「議」，公序本作「儀」。
〔八〕　象，天象也。文，詩書也。
〔九〕　刑，法也。德，猶利也。
王卒壅之。及景王多寵人，亂於是乎始生〔一〕。景王崩，王室大亂〔二〕。及定王，王室遂卑〔三〕。
〔一〕　景王，周靈王之子、太子晉之弟也。寵人，子朝及其臣賓孟之屬也。
〔二〕　景王無適子，既立子猛，又許賓孟立子朝，未立而王崩，單子、劉子立子猛，而攻子朝，王室大亂。
〔三〕　定王，頃王之子、靈王祖父。而言及定王，王室遂卑，非也，定王當為貞王，名介，敬王子也。是時大臣專政，諸侯無伯，故王室遂卑。
４　晉羊舌肸聘于周〔一〕，發幣於大夫及單靖公〔二〕。靖公享之，儉而敬〔三〕；賓禮贈餞，視其上而從之〔四〕；燕無私〔五〕，送不過郊〔六〕；語說昊天有成命〔七〕。
〔一〕　肸，晉大夫，羊舌職之子，叔向之名也。
〔二〕　發其禮幣於周大夫，次及單靖公。靖公，王卿士、單襄公之孫、頃公之子也。
〔三〕　饗禮薄而身敬也。
〔四〕　賓禮所以賓待叔向之禮也。送之以物曰贈，以飲食曰餞。餞，郊禮。上，位在靖公上也。視，不敢踰也。
〔五〕　無私好貨及籩豆之加也。
〔六〕　至郊而反，亦言無私也。
〔七〕　語，宴語所及也。說，樂也。昊天有成命，周頌篇名也。
單之老送叔向〔一〕，叔向告之曰：「異哉！吾聞之曰：『一姓不再興。』今周其興乎！其有單子也〔二〕。昔史佚有言〔三〕曰：『動莫若敬〔四〕，居莫若儉〔五〕，德莫若讓〔六〕，事莫若咨。〔七〕』單子之貺我，禮也，皆有焉。夫宮室不崇〔八〕，器無彤鏤，儉也〔九〕；身聳除潔〔一０〕，外內齊給，敬也〔一一〕；宴好享賜，不踰其上，讓也〔一二〕；賓之禮事，放上而動，咨也〔一三〕。如是，而加之以無私，重之以不殽〔一四〕，能避怨矣。居儉動敬，德讓事咨，而能避怨，以為卿佐，其有不興乎！
〔一〕　老，家臣室老也。禮，卿大夫之貴臣為室老。
〔二〕　一姓，一代也。
〔三〕　史佚，周文、武時太史尹佚也。
〔四〕　敬，可久也。
〔五〕　儉，易容也。
〔六〕　讓，遠怨也。
〔七〕　咨，寡失也。
〔八〕　崇，高也。
〔九〕　彤，丹也。鏤，刻金飾也。
〔一０〕聳，懼也。除，治也。
〔一一〕外，在朝廷。內，治家事。齊，整也。給，備也。
〔一二〕宴好，所以通情結好也。享賜，所以酬賓賜下也。
〔一三〕放，依也。咨，言必與上咨也。
〔一四〕殽，雜也。眾人過郊，單子獨否，所以不雜也。
「且其語說昊天有成命，頌之盛德也〔一〕。其詩曰：『昊天有成命，二后受之，成王不敢康〔二〕。夙夜基命宥密〔三〕，於，緝熙！亶厥心肆其靖之〔四〕。』是道成王之德也〔五〕。成王能明文昭，能定武烈者也〔六〕。夫道成命者，而稱昊天，翼其上也〔七〕。二后受之，讓於德也〔八〕。成王不敢康，敬百姓也〔九〕。夙夜，恭也〔一０〕；基，始也。命，信也。宥，寬也。密，寧也。緝，明也。熙，廣也〔一一〕。亶，厚也。肆，固也。靖，龢也。其始也，翼上德讓，而敬百姓〔一二〕。其中也，恭儉信寬，帥歸於寧〔一三〕。其終也，廣厚其心，以固龢之〔一四〕。始於德讓，中於信寬，終於固和，故曰成〔一五〕。單子儉敬讓咨，以應成德〔一六〕。單若不興，子孫必蕃，後世不忘。
〔一〕　盛德，二后也，謂成王即位而郊見，推文、武受命之功，以郊祀天地而歌之也。
〔二〕　昊天，天大號也。二后，文、武也。康，安也。言昊天有所成之命，文、武則能受之。謂修己自勸，以成其王功，非謂周成王身也。賈、鄭、唐說皆然。
〔三〕　夙，早也。夜，暮也。基，始也。命，信也。宥，寬也。密，寧也。言二后蚤起夜寐，始行信命，以寬仁寧靜之。
〔四〕　緝，明也。熙，光也。亶，厚也。厥，其也。肆，固也。靖，和也。言二君能光明其德，厚其心，以固和天下也。
〔五〕　是詩道文、武能成其王德也。
〔六〕　烈，威也。言能明其文，使之昭；定其武，使之威也。
〔七〕　稱，舉也。翼，敬也。
〔八〕　推功曰讓。書曰：「允恭克讓。」賈、唐二君云：「二后所以受天命者，能讓有德也。」謂詢於八虞，訪於辛、尹之類。
〔九〕　言不敢自安逸者，是其敬百姓也。百姓，百官也。
〔一０〕夙夜敬事曰恭，書曰：「文王至于日昃，不遑暇食。」
〔一一〕鄭後司農云：「廣，當為光。」虞亦如之。
〔一二〕其始，篇之首句也。言以敬讓為始也。
〔一三〕其中，篇之中句也。帥，循也。言其恭儉信寬，循而行之，歸於安民也。
〔一四〕其終，篇之終句也。廣厚其心，美其教化，而固和之也。
〔一五〕成，成其王命也。
〔一六〕應，當也。
「詩曰：『其類維何？室家之壼〔一〕。君子萬年，永錫祚胤。〔二〕』類也者，不忝前哲之謂也〔三〕。壼也者，廣裕民人之謂也。萬年也者，令聞不忘之謂也。胤也者，子孫蕃育之謂也〔四〕。單子朝夕不忘成王之德，可謂不忝前哲矣。膺保明德〔五〕，以佐王室，可謂廣裕民人矣。若能類善物，以混厚民人者，必有章譽蕃育之祚〔六〕，則單子必當之矣。單若有闕，必茲君之子孫實續之，不出於他矣〔七〕。」
〔一〕　詩大雅既醉之六章也。類，族也。壼，梱也。言孝子之行，先於室家族類以相致，乃及於天下也。
〔二〕　祚，福也。胤，嗣也。
〔三〕　言能以孝道施於族類，故不辱前哲之人也。
〔四〕　蕃，息也。育，長也。
〔五〕　膺，抱也。保，持也。
〔六〕　物，事也。混，同也。章，明也。
〔七〕　單，單氏世也。闕，缺也。茲，此也。此君，靖公也。他，他族也。
５　景王二十一年，將鑄大錢〔一〕。單穆公曰：「不可〔二〕。古者，天災降戾〔三〕，於是乎量資幣，權輕重，以振救民〔四〕。民患輕，則為作重幣以行之〔五〕，於是乎有母權子而行，民皆得焉〔六〕。若不堪重，則多作輕而行之，亦不廢重，於是乎有子權母而行，小大利之〔七〕。
〔一〕　景王，周靈王之子景王貴也。二十一年，魯昭之十八年也。錢者，金幣之名，所以貿買物、通財用者也。古曰泉，後轉曰錢。賈侍中曰：「虞、夏、商、周金幣三等：或赤、或白、或黃。黃為上幣，銅鐵為下幣。大錢者，大於舊，其價重也。」唐尚書曰：「大錢重十二銖，文曰『大泉五十』。」鄭後司農說周禮，云：「錢始蓋一品也。周景王鑄大錢而有二品，後數變易，不識本制。至漢，唯五銖久行。至王莽時，錢乃有十品，今存於民，多者有貨布、大泉、貨泉。大泉徑寸二分，重十二銖，文曰『大泉五十』。」則唐君所謂大泉者，乃莽時泉，非景王所鑄明矣。又景王至赧王十三世而周亡，後有戰國、秦、漢，幣物易改，轉不相因，先師所不能紀。或云大錢文曰「
寶貨」，皆非事實。又單穆公云：「古者有母平子、子權母而行。」則二品之來，古而然矣。鄭君云「錢始一品，至景王而有二品」，省之不熟也。　案：「貿買物」，攷異卷一：「補音云：『「買」或當為「貨」，不然，衍字歟？』案御覽資產十五引國語注作『質貨物』。」
〔二〕　穆公，王卿士，單靖公之曾孫也。
〔三〕　降，下也。戾，至也。災，謂水旱、蝗螟之屬。
〔四〕　量，度也。資，財也。權，稱也。振，拯也。
〔五〕　民患幣輕而物貴，則作重幣，以行其輕也。
〔六〕　重曰母，輕曰子，以
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:41:41-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>