<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,卷首,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,大金国志全文在线阅读,大金国志全文在线下载,大玄古籍书库">
<meta name="description" content="南宋人宇文懋昭撰(一说为宋、元间人所辑，伪托宇文懋昭)。41卷：凡纪26卷、开国功臣传1卷、文学翰苑传2卷、杂录3卷、杂载制度7卷、许亢宗行程录1卷。前有进书表，末署端平元年(1234)正月十五日(是月十日金亡)。懋昭生平仅有进书表中谓：“淮西归正人”，“偷生淮浦，窃禄金朝”，其它不详。书中称元朝为“大朝”，称元军为“大军”、称元使为“天使”，从这类措词及有关章节内容分析，卷16至卷26以及文学翰苑传等卷，应为元朝人的续貂之作。似为杂采诸书排比而成，是记载金朝始末第一部较为系统的史书，详载金太祖至哀宗九主">
<title>大金国志_宇文懋昭_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">大金国志</span> <br/>
          作者： <span class="inputVal" id="bkauthor">宇文懋昭</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]162080</span> <br/>
          说明： <span class="inputVal" id="bkdec">南宋人宇文懋昭撰(一说为宋、元间人所辑，伪托宇文懋昭)。41卷：凡纪26卷、开国功臣传1卷、文学翰苑传2卷、杂录3卷、杂载制度7卷、许亢宗行程录1卷。前有进书表，末署端平元年(1234)正月十五日(是月十日金亡)。懋昭生平仅有进书表中谓：“淮西归正人”，“偷生淮浦，窃禄金朝”，其它不详。书中称元朝为“大朝”，称元军为“大军”、称元使为“天使”，从这类措词及有关章节内容分析，卷16至卷26以及文学翰苑传等卷，应为元朝人的续貂之作。似为杂采诸书排比而成，是记载金朝始末第一部较为系统的史书，详载金太祖至哀宗九主117年事迹，首尾完具，所载金宋构兵、蒙古启衅、议迁燕京和汴京、册立张邦昌和刘豫、宫阙、职官、舆服、杂色仪制、风俗、宋金誓文等，皆足与他书相参证，间也有可补《金史》等书之缺。文学翰苑传皆录自元好问《中州集》中小传而略加删削，许亢宗行程录则抄自《三朝北盟会编》。是书记事、叙事、称谓、论述多有舛误，如谓经童拜相、监女为妃、元与女真同为靺鞨而别有朦骨(蒙古)等。人物传记亦多阙如。有四库全书、扫叶山房、万有文库等版本，以中华书局1986年校证本最为实用。</span> <br/>
          封面： <span class="inputVal" id="bkimg">Z_6014.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]大金国志
[book_author]宇文懋昭
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]162080
[book_dec]南宋人宇文懋昭撰(一说为宋、元间人所辑，伪托宇文懋昭)。41卷：凡纪26卷、开国功臣传1卷、文学翰苑传2卷、杂录3卷、杂载制度7卷、许亢宗行程录1卷。前有进书表，末署端平元年(1234)正月十五日(是月十日金亡)。懋昭生平仅有进书表中谓：“淮西归正人”，“偷生淮浦，窃禄金朝”，其它不详。书中称元朝为“大朝”，称元军为“大军”、称元使为“天使”，从这类措词及有关章节内容分析，卷16至卷26以及文学翰苑传等卷，应为元朝人的续貂之作。似为杂采诸书排比而成，是记载金朝始末第一部较为系统的史书，详载金太祖至哀宗九主117年事迹，首尾完具，所载金宋构兵、蒙古启衅、议迁燕京和汴京、册立张邦昌和刘豫、宫阙、职官、舆服、杂色仪制、风俗、宋金誓文等，皆足与他书相参证，间也有可补《金史》等书之缺。文学翰苑传皆录自元好问《中州集》中小传而略加删削，许亢宗行程录则抄自《三朝北盟会编》。是书记事、叙事、称谓、论述多有舛误，如谓经童拜相、监女为妃、元与女真同为靺鞨而别有朦骨(蒙古)等。人物传记亦多阙如。有四库全书、扫叶山房、万有文库等版本，以中华书局1986年校证本最为实用。
[book_img]Z_6014.jpg


[book_title]目录
钦定四库全书　　　　　史部四
钦定重订大金国志目录　　别史类
卷首
大金初兴本末
金九帝年谱
卷一
太祖武元皇帝上
卷二
太祖武元皇帝下
卷三
太宗文烈皇帝一
卷四
太宗文烈皇帝二
卷五
太宗文烈皇帝三
卷六
太宗文烈皇帝四
卷七
太宗文烈皇帝五
卷八
太宗文烈皇帝六
卷九
熙宗孝成皇帝一
卷十
熙宗孝成皇帝二
卷十一
熙宗孝成皇帝三
卷十二
熙宗孝成皇帝四
卷十三
海陵炀王上
卷十四
海陵炀王中
卷十五
海陵炀王下
卷十六
世宗皇帝上
卷十七
世宗皇帝中
卷十八
世宗皇帝下
卷十九
章宗皇帝上
卷二十
章宗皇帝中
卷二十一
章宗皇帝下
卷二十二
东海郡侯上
卷二十三
东海郡侯下
卷二十四
宣宗皇帝上
卷二十五
宣宗皇帝下
卷二十六
义宗皇帝
卷二十七
开国功臣
尼雅满　固绅　斡里雅布　富勒呼　乌珠尼楚赫　乌绅　罗索　逹兰　萨里罕
鄂勒欢　乌兰思谋　韩常
卷二十八
文学翰苑上
宇文虚中　蔡松年　蔡珪　高士谈　马定国　施宜生　郝俣　李晏　王寂　刘昂杨云翼　史肃　萧贡　李遹　冯延登　梁持胜　冯璧　韩玉
卷二十九
文学翰苑下
王若虚　麻九畴　高廷玉　张万公　董师中　胥鼎　张行中　路仲显　耶律履　王予可　李献甫　党怀英　赵秉文　周昂
卷三十
楚国张邦昌录
卷三十一
齐国刘豫录
卷三十二
立楚齐国册文　　检视宋国库藏
取去宋国印宝　　宗族随二帝北迁
卷三十三
天文　地理　燕京制度　汴京制度
陵庙制度　　仪卫
卷三十四
旗帜　　车繖　　服色　　千官品列
卷三十五
杂色仪制　诰敕　除授　天会皇统科举天德科举
卷三十六
皂隶　浮图　道教　科条　赦宥　屯田田猎　兵制
卷三十七
两国往来誓书
卷三十八
京府州军
卷三十九
初兴风土　男女冠服　婚姻　饮食
卷四十
许奉使行程录
卷四十一
译改国语解【附】
【臣】等谨案
钦定重订大金国志四十一卷旧本题宋宇文懋昭撰前有端平元年进书表一通自署淮西归正人改授承事郎工部架阁而不详其里贯表中有偷生淮浦少读父书等语亦不知其父何人也书中取金太祖至哀宗一百十七年事迹裒集彚次凡纪二十六卷开国功臣传一卷文学翰苑传二卷杂录三卷杂载制度七卷许亢宗奉使行程録一卷似是采録诸书排比而成所称义宗即哀宗金史谓息州行省所上諡而此则云金遗臣所上与史颇不合又懋昭既降宋即当以宋为内词乃书中分注宗年又直书康王出质及列北迁宗族於献俘殊为失体故钱曾读书敏求记尝称为无礼於君之甚者然其可疑之处尚不止此详悉检勘纰漏甚多如进书表题端平元年正月十五日考金亡即在是月十日相距仅五日岂遽能成书进献又纪录蔡州破事如是之详於情理颇不可信又端平正当理宗时而此书大书宋宁宗太子不得立立其侄为理宗於潜邸废立略无忌讳又生而称諡舛缪显然又懋昭以金人归宋乃於两国俱直斥其号而独称元兵为大军又称元为大朝转似出自元人之辞尤不可解又开国功臣传仅寥寥数语而文学翰苑传多至三十二人验其文皆全录元好问中州集小传而略加删削考好问撰此书时在金亡
之後原序甚明懋昭更不应预袭其文凡此皆疑窦之极大者其他如爱王作乱等事亦多轻信伪书宂杂失次恐己经後人窜乱非复懋昭原本故抵牾若此今恭依
圣明指示改定契丹国志义例逐一订定俾合於史法焉乾隆四十九年十一月恭校上总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷首
钦定四库全书
钦定重订大金国志卷首
大金初兴本末
金国本名珠噜凖番语舌音讹为女真或曰鲁尔锦避契丹兴宗名又曰女直渤海之别族也或曰三韩辰之後姓那氏唐贞观中靺鞨来中国始闻女真之名世居混同江之东长白山下其山乃鸭绿水源南邻高丽北接室韦西界渤海特哩东濒海三国志所谓挹娄【按原书作抱娄考三国志作挹娄金史地理志东京路渖州有挹娄县即挹娄故地今改正】元魏所谓勿吉唐所谓黑水靺鞨者今其地也其属分六部有黑水部今之女直其水掬之则色微黑契丹目为混同江深可二十余丈狭处可六七十步濶者至百步居江之南者谓之熟女直以其服属契丹也江之北为生女直亦臣于契丹後有部长受宣命为首领号太师契丹自宾州混同江北八十里建寨以守又云契丹乘唐衰兴北方吞诸番三十六女直在其中契丹恐女直为患诱豪右数千家处之辽阳之南而着籍焉分其势使不得与本国通谓之哈斯罕自咸州东北分界入宫口至粟末江中间所居之女直隶咸州兵马司与其国往来无禁谓之辉发【按通考云辉发者非熟女直亦非生女直之谓】极远边而野居者谓之黄头女直又居粟末江之北宁江州之东地方千余里户十余万无大君长亦无国名止是族帐散居山谷间自推豪杰为部长小者千户大者数千户盖七十二部落之一也僻处契丹东北隅臣属一百余年世袭节度使兄弟相传周而复始或又云其初部长本新罗人号完顔氏完顔犹汉言王也女直妻之以女生二子其长即呼兰也【按金史世纪金始祖本高丽人此与通考言金之初本新罗人盖新罗之地并入高丽故或云高丽或云新罗其实一也但世纪言始祖至景祖呼兰已六世此书言其初部长生二子长即呼兰与史不合】自此传三人至杨格太师以至阿古逹以其国产金及有金水源故称大金
金九帝年谱
太祖武元皇帝【元名阿古逹改名旻杨格太师子○按金史世纪景祖九子景祖崩子和里布继之为世祖世祖崩弟富尔逊继之为肃宗肃宗崩弟杨格继之为穆宗穆宗崩兄子乌雅舒继之为康宗康宗崩太祖继之康宗与太祖皆世祖之子此书以太祖为杨格太师之子与史不同通考云富尔逊长子曰乌雅舒次曰阿古逹次曰乌奇迈又以康宗太祖太宗并为肃宗之子是当时传闻不一故纪载各异要当以史为确】以乙未岁即皇帝位国号大金建元收国丁酉改元天辅至癸卯天辅七年【按金史太祖纪太祖初即皇帝位建元收国尽二年止改元天辅尽七年止其岁为癸卯当宋宣和五年辽保大三年从此溯而上之则天辅元年为丁酉收国元年为乙未其岁为宋政和五年辽天庆五年以宋史宋元通监续纲日考之皆合原书谓太祖以天辅元年始即皇帝位又以癸卯为天辅六年又以天辅六年当辽保大四年舛?非一今改正】五月乙丑崩【按金史太祖之崩实以天辅七年八月戊申而宋史及契丹国志皆书于五月盖太祖以是夏在军中得疾必有误传其已崩者故宋人因而书之懋昭虽本金人盖由未见国史故亦仍传闻之误】在位九年【按原书作在位六年今核实改正】
太宗文烈皇帝【元名乌奇迈改名晟太祖之弟】癸卯即位改元天会【至】甲寅天会十二年冬崩【按太宗实以天会十三年正月己巳崩金史本纪及宋史通监纲目所书皆同独此书谓崩于十二年之冬辨详大宗纪中】在位一十二年【天会元年即天辅七年实在位一十一年】
熙宗孝成皇帝【元名和里玛改名亶太祖嫡孙徽宗宗峻之子○按宗峻原作宗浚据金史改正】甲寅即位仍称天会戊午改元天眷辛酉改元皇统至己巳皇统九年十二月丁巳被弑在位十六年【除天会十二年上属太宗实在位十五年】
海陵炀王【元名贝勒改名亮太祖孙辽王宗干之子○按金史本纪海陵名都古噜讷此云名贝勒与史不同又按海陵父名宗干原书作宗翰乃尼雅满名非海陵父名也今改正又按此云辽王宗干海陵纪云宋王考金史宗干封梁宋国王海陵立追尊为帝庙号德宗世宗时削帝号封为皇伯太师辽王海陵纪所书乃生时封国此所书乃世宗改封国号也】己巳弑熙宗自立改元天德癸酉改元贞元丙子改元正隆至辛巳正隆六年十一月乙未为诸将弑于扬州瓜洲镇龟山寺在位一十三年【天德元年即皇统九年实在位一十二年】
世宗圣明皇帝【元名褒改名雍太祖孙睿宗宗辅之子○按纲目世宗初名褒即位後改名雍岳珂程史亦有葛王褒之称皆与此书合而金史但言本讳乌禄盖其疎畧耳】辛巳十月丙午为国人所立即位于东京【按原书云自立于会宁考海陵无道世宗为人心所归遂即大位虽非传授之常然其得国实正纲目书云金人立曹国公乌禄为帝颇合春秋书卫人立晋之义若书以自立则与篡立者何以异又考金史本纪世宗为东京留守其即位实在东京辽阳府通监纲目所书皆同若会宁府乃上京非东京也今并改正】至己酉大定二十九年正月癸巳崩【按原书谓世宗以大定二十九年余二日癸巳崩当宋光宗绍熙元年是年为庚戌考金史本纪世宗之崩实以己酉大定二十九年正月癸巳当宋孝宗淳熙十六年乃二十八年余二日也今改正】在位二十九年【大定元年即正隆六年实在位二十八年】
章宗皇帝【讳璟世宗之孙显宗允恭嫡子】己酉即位明年庚戍改元明昌丙辰改元承安辛酉改元泰和至戊辰泰和八年十一月丙辰崩在位一十九年
东海郡侯【讳允济世宗第七子○按宣宗立降帝为东海郡侯贞佑四年追复卫王諡曰绍金史称卫绍王】戊辰即位明年己巳改元大安【按元书云己巳大安元年即位考金史本纪卫绍王以泰和八年十一月即位明年己巳改元大安今改正】壬申改元崇庆【按原书作重庆考金史本纪作崇庆又金史五行志及刘祁归潜志并云卫王初即位改元大安继改崇庆又改至宁人谓三元大崇至矣俄而有呼沙呼之变是当作崇庆无疑今改正】癸酉改至宁八月癸巳为赫舍哩执中【即呼沙呼】所废寻遣内侍李监成【按金史作李思中】弑帝在位五年
宣宗皇帝【讳珣世宗之孙显宗允恭长子】癸酉即位改元贞佑丁丑改元兴定壬午改元元光至癸未元光二年十二月庚寅崩【按原书云癸末改元元光甲申元光二年十月崩考金史宣宗贞佑尽四年兴定尽五年元光尽二年元光二年十二月崩是年为癸未原书兴定尽六年元光尽二年是岁为甲申宣宗崩下侵义宗一年又以十二月为十月并属舛误今改正】在位十一年【贞佑元年即至宁元年实在位十年○按原书云在位一十二年实在位一十一年今核实改正】
义宗皇帝【讳守绪宣宗第三子○按金史帝自继于幽兰轩末帝承麟率羣臣入哭諡曰哀宗故金史本纪作哀宗此书作义宗谓帝感愤奋发哀不足以尽之故天下士大夫皆号为义宗】癸未即位明年甲申改元正大壬辰春改元开兴【按原书云甲申元光二年冬即位乙酉改正大壬辰春改开兴盖懋昭误以兴定纪元尽于六年故元光二年为甲申下侵义宗一年而正大尽七年考金史兴定实尽五年正大实尽八年今改正】夏又改天兴癸巳天兴二年正月蒙古兵围汴帝奔归德府六月絶粮奔蔡州【按原书云癸巳归德府絶粮六月奔蔡州考义宗自汴奔归德又自归德奔蔡州原书但言归德絶粮奔蔡州殊为疎漏今补正】八月蒙古兵【按原书蒙古兵并作大兵考懋昭本金人後归于宋进书时为端平元年下距宋亡尚四十年而乃祢元师为大兵此必经元人改窜元至世祖始改国号金亡时犹称蒙古今改正以从其实】与宋兵攻蔡甲午天兴三年正月己酉禅位于总帅承麟闭合自缢在位十一年金亡【按原书云除即位之冬不计外实在位一十年考义宗以癸未即位甲申改元正大尽八年止又改天兴至三年甲午岁而亡实在位十一年不当又除去一年也今刚正】
金九帝起太祖收国元年乙未尽义宗天兴三年甲午计一百二十年【按原书不计太祖收国二年又以太祖天辅止六年断自戊戌年起讫于天兴甲午止一百十七年考金史起太祖收国乙未尽哀宗天兴甲午实一百二十年今改正】
钦定重订大金国志卷首

[book_title]卷一
钦定四库全书
钦定重订大金国志卷一
纪年
太祖武元皇帝上
太祖武元皇帝元名阿古逹後改名旻杨格太师之长子也【按金史太祖乃世祖和里布之第二子】其先堪布五世至呼兰【按金史自始祖堪布至景祖呼兰已六世此云五世者不数始祖一世也】世为部长袭节度使呼兰生三子长曰和里布次曰富尔逊季曰杨格【按金史景祖呼兰生九子而继立者三人此云呼兰生三子盖传闻而不得其详耳】杨格生三子长曰阿古逹次曰乌奇迈又次曰萨哈即尼雅满父也【按金史太祖阿古逹太宗乌奇迈皆世祖之子萨哈景祖长子和卓之子此并以为穆宗杨格之子舛误殊甚】金人至杨格太师始雄诸部
初契丹国舅帐萧嘉哩聚衆为盗潜奔女直因命杨格图之杨格迁延数月独斩嘉哩遣阿古逹献首级余悉留不遣契丹不得已反进其父子官自是隂怀异志力农积粟练兵牧马多市金玉以赂契丹权贵如此十余年末有以发也辽天祚帝初立之年杨格卒太祖袭位【按辽史天祚帝乾统元年生女直阿古逹袭节度使契丹国志乾统元年女直节度使杨格卒子阿古逹立皆与此书所载同考金史穆宗卒康宗袭位是岁为辽乾统五年癸未康宗立十一年卒太祖袭位是岁为辽天庆三年癸巳然癸未实乾统之三年金史作五年传写之误也此书及辽史契丹国志脱去康宗一代又以太祖袭位在乾统元年上侵一十三年皆与金史不合当以金史为正通监纲目于政和三年言阿古逹袭位正据金史也】太祖生于辽咸雍四年戊申初在娠时骨重异常将生河水为沸野兽尽嘷及生若有光照其室部落咸异之既长臂垂过膝身长八尺状貌雄伟沈毅寡言笑而有大志弓力过絶于人尝至其部落有意欲谋害之者太祖觉之奋剑杀数人而去追者不敢当既立承杨格富庶之余兵强马壮加以辽帝天祚掊剥是嗜上下荒淫其相李严萧奉先辈庸琐贪婪太祖益有异志【甲午】太祖之十三年【按金史太祖以癸巳年袭位甲午乃即位之次年也此书以太祖袭位在乾统元年故以是年为十三年】春苏源奚卜苏布库率其部落内附共七千余户始取辽宁江州【按原书作宁江府考金辽二史皆作宁江州今改正】先是五国之东接大海出名鹰来自海东者谓之海东青小而俊健能擒鹅鹜辽人酷爱之求之女直女直苦之又沿边诸帅邀求赂遗无虚日辽天祚帝如混同江钓鱼时疑太祖欲杀之萧奉先谏止太祖知其意始谋起兵于是用尼雅满固绅等为谋主尼楚赫伊里罗索栋摩为元帅攻混同江之东名宁江州天祚射鹿庆州秋山遣海州刺史高仙夀来攻为我师所败失宁江州天祚再以萧嗣先帅奚契丹五千人屯出河店临白江与宁江州对垒我师潜渡混同江掩击之嗣先兵溃又获甲马四千天祚两败後谓奉先不知兵召张相张琳付兵十万使来攻计人户家产钱每三百【按原书脱此五字文义不备据契丹国志补正】贯备一军富人有出一二百军者琳等非经济才统驭无法器甲听从人便往往以枪刀氊甲充数弓弩铁甲百无一二于是分四路并进独涞流河路一军深入遇我兵交锋稍却走还其壁都统鄂尔多者【按原书作干里雅布盖鄂尔多向音讹为干离朶干里雅布向音讹为干离不而朶又讹为不也今据契丹国志改正】以为汉军已遁即领契丹兵弃营而奔汉兵尚三万余推武朝彦为都统再与我师战遂大败余三路闻之各退保其城悉为我师攻破
是岁宋徽宗政和四年辽天祚帝天庆四年【按原书于每年下分注宋辽年号考宋虽尝称臣于金然靖康以前实为敌国隆兴以後又正敌国之礼概用分注已乖史例至金本属于辽而乃分注辽年尤为乖谬且此书主纪金事邻国之年亦无事逐年详系致伤冗杂今于宋辽年号皆改系于岁终又自是年初见之後但载其改元首载余俱从畧】
【乙未】收国元年春正月壬申朔羣臣奉上尊号是日即皇帝位国号大金改元收国【按原书书太祖即帝位于戊戍岁不载收国年号又范成大揽辔录云金自太祖始有天辅之称今四十八年矣四十八年以前乃选造以足之重熙四年清宁咸雍大康大安各十年盛昌六年乾通十年大庆四年收国二年以接于天辅似可与此书相证但敌国之言务相诬毁不可为据今依金史为正】
夏五月北方有光烛天【按金史五行志收国元年上在宁江州有光正圆自空而坠】大星出殷殷如雷声【按此事金史天文志不书】
六月括宁江州一路金银粟帛尽数以往民间有隐者斩丁夫强壮集得万余人勒归军前
是年生红芍药花北方以为瑞女直多白芍药花皆野生絶无红者好事之家采其芽为菜以麫煎之凡待宾斋素则用之其味脆美可以久留金人珍甚不肯妄设遇大宾至缕切数丝寘楪中以为异品
冬十二月败辽师于混同江并渤海辽阳等五十四州先是天祚亲率番汉兵十余万出长春路命萧奉先为都统耶律章努副之以精兵二万为先锋余分五部北出骆驼口车骑亘百里别以步骑三万人命萧呼图克柴谊将之南出宁江州齎数月粮期必灭女直帝以刀剺面仰天大哭谓诸部落曰不若杀我以降诸人皆拜曰事至此当誓死一战乃与天祚遇乘其未阵三面击之天祚大败退保长春我师乘胜遂并渤海辽阳五十四州
【丙申】收国二年春正月升固绅为正都统尼雅满为左副都统鄂和为右副都统
是年北方寒甚裂肤堕指多有死者北方苦寒故多衣皮虽得一鼠亦褫皮藏去妇人以羔皮帽为饰直十数千不敌三大羊之价【按此句文意当是言羔皮之贵不字疑衍】不贵貂鼠以其见日及火则剥落无色也
夏取辽渤海军
先是渤海人高永昌杀其东京留守萧保先自称大渤海国皇帝据辽东五十余州辽帝遣其宰相张琳讨之至渖州我师来援渤海琳败绩辽帝乃以燕王淳为都元帅仍募辽东人号怨军者二万以行淳至乾州武朝彦等谋杀淳不克复召淳还遣萧德恭耶律伊都等屯田为备既而我师破渤海军斩高永昌其衆散为盗所至掳掠而辽不能制
【丁酉】天辅元年【按原书以戊戌岁为天辅元年今据金史改正】冬宋遣其使马政来约夹攻诸国【按原书于丁酉年不载事实而书马政来使于戊戌岁之春今据金史移正】先是宋建隆以来女直自本国之苏州泛海至登州卖马故道犹存去夏有汉儿高药师者泛海至宋具言女直攻辽事宋因遣马政同药师讲买马旧好由海道入苏州至帝所居安札川涞流河见马政问宋遣使之由政对以贵朝在建隆时讲好已久今闻贵朝攻取辽国五十余城欲与贵朝复通前好共行吊伐帝与尼雅满共议数日遂质登州小校六人遣渤海人李善庆生熟女直二人齎国书并北珠生金貂革人参松子为质
【戊戌】天辅二年春辽燕王淳之师溃于徽州新咸懿豪卫五州皆降【按原书云经新懿濠卫五州皆降考契丹国志云金兵入新州节度使王从辅开门降金人焚掠而去所经咸懿濠卫四州皆降辽无经州所经乃谓金师经过原书以为州名舛讹殊甚又契丹国志自新州之外别数咸懿濠卫为四州原书不数咸州亦为脱漏今并改正】
是春辽燕王淳将讨怨军而我师适至淳遇于徽州未阵而溃退保长泊鱼务于是我师入新州大掠而去所经咸懿濠卫四州皆降
以辽东降人杨朴为谋主
杨朴者辽东铁州人也本渤海大族少第进士累官校书郎高永昌叛时来降甚用事【按原书此下云阿古逹始称皇帝建元天辅以王为姓以旻为名国号大金盖是年杨朴说帝求辽封册故此书以为称帝始于是年以金史考之太祖即帝位改元实在乙未岁至是己四年矣又金国姓完顔金史可以徵信此云以王为姓亦属缪妄今并删去】朴劝帝遣人诣辽帝求封册辽帝付南北面大臣议遂遣使备衮冕之服册帝为东怀国皇帝帝召朴等观验以仪物不纯用天子之制大怒欲斩其使诸臣为谢乃解尚人笞百余寻放还邀令称大金皇帝兄不然则提兵取上京辽帝恶闻女直事萧奉先揣其意不以闻明年上京破和议遂格
契丹志云杨朴陈说太祖曰自古英雄开国受禅先求大国封册八月太祖遣人诣天祚求封册其事有十徽号大圣大明皇帝一也国号大金【按金史收国元年已建国号曰金此又云国号大金者盖前此虽建国号而辽人信使往来必尚以女直称之故此要以称大金皇帝耳】二也玉辂三也衮冕四也玉刻御前之宝五也以弟兄通问六也生辰正旦遣使七也岁输银绢二十五万疋两分南宋岁币之半八也割辽东长春两路九也送还女直照苏阿古齐大王十也天祚付羣臣等议萧奉先大喜以为自此无患差静江军节度使萧锡林等备天子衮冕玉册金印车赂法驾之属册立太祖为东怀国至圣至明皇帝十二月使至杨朴以仪物不全用天子之制又东怀国乃小邦怀其德之义仍无册为兄之文太祖大怒叱出来使欲腰斩之尼雅满诸人为谢乃解人笞百余次年三月遣萧锡林等回云册文骂我我都不晓徽号国号玉辂御宝我都有之须称我大金皇帝兄能从我今秋可至军前不然则提兵取上京矣天祚恶闻女直事萧奉先揣其意皆不以闻迁延久之闻上京已破和议遂寝後天祚虽复请和皆不报
十二月追諡九代祖堪布为景元皇帝号始祖八代祖名额鲁为德皇帝七代祖名雅哈为安皇帝六代祖名苏赫为定昭皇帝号献祖五代祖名舒噜为成襄皇帝号昭祖曾祖太师名呼兰为惠桓【按原书脱桓字据金史补正】皇帝号景祖祖太师名杨格为孝平皇帝号穆宗【按金史太祖父为世祖和里布与穆宗杨格为兄弟世祖父为景祖呼兰自始祖至景祖六世自太祖上溯始祖为八代祖此以杨格为太祖之祖故上溯始祖为九代不独与金史不合亦与前言太祖为杨格太师之子者自相抵牾但此书所载金先代世系舛讹非一姑仍原文而辨正之云】妃后皆追加諡号【按金史金自始祖以下追上諡号在天会十四年此书于天辅二年与史不合又金史景祖卒和里布继之天会追諡圣肃皇帝庙号世祖太祖之父也世祖卒富尔逊继之天会追諡穆宪皇帝皇统四年增谥肃宗明睿穆宪皇帝肃宗卒穆宗杨格继之肃宗穆宗皆太祖之叔父也穆宗卒乌雅舒继之天会追諡恭简皇帝皇统四年增諡康宗献敬恭简皇帝太祖之兄也此书以穆宗直继景祖以太祖直继穆宗脱去世祖肃宗康宗三代故于其諡皆不载今据金史补识于此】　是岁宋徽宗重和元年
【己亥】天辅三年春北方有赤色大三四围长二三丈索索如树西方有火五团下行十余丈皆不至地而灭【按此条见契丹国志金史天文志不书】
二月遣李善庆等通使于宋
善庆至宋宋相蔡京童贯见之谕以夹攻取燕之意善庆等唯唯居十余日宋遣赵有开马政齎诏及礼物与善庆等渡海来聘止用诏书有开行至登州而死会谍者言金已受东怀皇帝之封乃诏政勿行止差平海军校呼庆持登州牒送善庆等归国呼庆至军前帝及尼雅满等责以中辍且云登州不当行谍留半年始遣之临行语之曰跨海求好非吾家事吾已获大辽数路其他可以俯拾汝归见皇帝果欲结好请早示国书若仍用诏决难从也
诏册富察氏为皇后【按金史后妃传太祖嫡后唐古氏次室费摩氏此云立富察氏为皇后与史不合】
知枢密院内相杨朴建议以为陛下肇登大宝混一封疆应天顺人奄宅天命而六宫未备殊失四方观覩欲乞备日册命正后妃之位帝从之诏册富察氏为皇后番汉羣臣称庆先是女直骤兴之初未具六宫之典仅有贤妃淑妃自余姬侍并称娘子而已平辽所得中原士女艳色尽掠而北后性俭素不好华饰躬御缦缯而已【按原书此下书云冬取辽上京考辽史金取上京在天庆十年当金太祖天辅四年此书上文云明年上京破与辽史正合又于是年冬书取上京实为抵牾今据辽史移正】
是岁宋徽宗宣和元年
【庚子】天辅四年春正月肇州之始兴隆州之利涉地震陷死数千人【按是年地震金史五行志不书】
始定朝仪建典章
知枢密院杨朴建言惟我国家兴自遐荒朝仪典章犹有所未备以中朝言之威仪侍卫尊无二上诸亲从诸王部族尊贵者驰驱戎行虽不可尽贵【疑当作责】其自番汉羣臣以下皆宜致敬尽礼合定朝仪建典章使上下尊卑粗有定序帝从之
宋遣其使赵良嗣来
先是我使同呼庆持国书至宋宋因遣良嗣来通好犹以买马为名其实约夹攻辽国取燕云旧地也第面约不齎国书
夏四月取辽上京
时三路出师攻辽上京至夏间赵良嗣等在青牛山追及帝遂从至上京观攻城不旋踵而破
宋使赵良嗣许岁币取燕京地持国书归宋
良嗣之来使也大概议夹攻辽国使金取中京宋取燕京帝许之岁币初许三十万而卒许与契丹旧数良嗣曰燕京一带则并西京是也帝亦许之遂以手劄付良嗣约以本国兵自平地松林趋古北口南朝兵自白沟夹攻不然则难依也已许约仍遣使偕至宋止作新罗人朝宋者国书畧曰大金皇帝谨致书于大宋皇帝阙下盖缘素昧未致礼容酌以权宜交驰信使今赵良嗣来言燕京本是汉地若许复旧愿将自来与契丹银绢转交本国虽无国信谅不妄言若将来贵朝不为夹攻即不能依已许为定具形敝幅冀谅鄙悰
马政持宋国书回使于金
宋国书畧曰大宋皇帝谨致书于大金皇帝远承信介特示函书致罚契丹逖闻欣慰确示同心之好共图问罪之师诚意不渝义当如约已差童贯勒兵相应彼此兵不得过关岁币依与契丹旧数仍约毋听契丹讲和
时春正月赵良嗣来使帝令从军每行数十里辄鸣角吹笛鞭马疾驰比明行二百五十里所攻城不旋踵而破七月回至阙留饮食数日令契丹吴王妃歌舞饮讌谓良嗣曰此契丹儿妇令作奴婢遂使人欢时国中议论不决以宋朝欲还山前山後地意皆狐疑且以山前山後北朝得之而雄若是我灭契丹彼自币帛奉我尼雅满云宋朝四面皆被边若无兵力安能立国强大如此亦未可轻之当且为良图少留使人帝遂将宋使马扩远行射猎戊辰帝坐一虎皮椅纵骑打围尝曰此吾国中最乐事也既还令诸臣具饮食迎邀南使夹攻之始谋此
钦定重订大金国志卷一

[book_title]卷二
钦定四库全书
钦定重订大金国志卷二
纪年
太祖武元皇帝下
【辛丑】天辅五年春三月始于渤海辽阳等州置榷筦库时岁课稍重商人疑惑但一切所办于所在官塲他不恤也
是春日有眚忽青黑无光其中汹汹而动若鉟金而涌沸状日旁青黑正如水波周回旋转将暮而稍止【按此条见契丹国志金史天文志不书】
夏四月韩州千户皮乌绅帅其衆谋入漠北以叛伏诛五月遣使乌赫埒等如宋留宋三月余始持宋国书归乃命乌奇迈等悉师渡辽趋中京
乌赫埒等至宋宋诏司业权邦彦内侍童师礼馆之未几师礼传旨邦彦曰大辽已知金人海上往还难以复如前议谕金使令归邦彦惊曰如此则失其欢心曲在朝廷矣师礼入奏复传旨候童贯回议之二使留宋国凡三月余方遣人送归宋国书只付我使带回不复更遣使者後乌赫埒等自海上归帝得书意宋朝絶之乃命弟国相贝勒乌奇迈并尼雅满固绅等悉师度辽而西用辽降人伊都为先锋趋中京
是岁辽天祚帝保大元年
【壬寅】天辅六年春正月知枢密院内相杨朴权知行宫留守事
先是帝出征固绅留守既而有中京之行召固绅共谋盖固绅在诸臣中最有智谋者也朴为人慷慨有大志多智善谋建国之初诸事草创朝仪制度皆出其手
三月取辽中京辽燕王淳背天祚帝而自立
中京奚国也既取中京遂引兵至松亭关似与宋朝有各不相关之意乃止引兵由其西而过辽帝震惊率骑兵五千奔云中留宰相张琳李处温与燕王耶律淳守燕天祚至云中遂取马三千匹奔入夹山初淳守燕二十年得人心天祚既奔夹山李处温与其弟处能及子奭都统萧干等挟怨军谋立淳乃率燕京数万人劝进淳即位改怨军为常胜军自号天锡皇帝改元建福降天祚为湘隂王淳主燕云平上中京辽西六路而沙汉以北诸番部天祚主之犹称保大二年辽国自此分矣我兵追至云中萧札拉降复进追天祚几及凡行帐辎金宝货及其幼女尽俘获之
夏五月帝用杨朴议始合祭天地于南北郊及禘享太庙颁赐番汉羣臣以下有差【按金史礼志金之郊祀本于其俗有拜天之礼太宗即位乃告祀天地设位为祭此于天辅六年书合祀天地于南北郊与礼志不合】
宋师与辽人遇战失利六月退保雄州未几耶律淳死萧干与逹实林牙立其妻萧氏为太后改元德兴时宋童贯为宣徽使蔡攸副之同复燕云遣赵良嗣遗书开谕燕王淳使纳土大畧云吴越钱俶西蜀孟昶等归朝世世子孙不失富贵况辽之与宋欢好百年诚能举国内附恩数有加苟执迷失机恐有彭宠之祸淳得书斩其使又令董龎儿遣人说易州土豪史成献城复执送燕京斩之宋种思道辛庆宗总东西路军至白沟意谓燕人有箪食之迎及进至兰沟甸乃为辽逹实林牙所袭而败既而淳益师二万人渡白沟挑战宋师遇之又北後燕王死于六月间国人立萧太后
秋八月帝追袭辽帝于望国崖【按原书脱望字考契丹国志作旺国崖金史地理志抚州有旺国崖而此书後文皆作望国崖盖旺望乃语音之讹转也】擒其都统萧规辽帝脱身逃去及夏国引兵数万袭天德军帝遣偏师七千击破之于是乘胜遂因秋成并边牧马休兵屯奉圣州之东
九月遣贝勒乌勒希高庆裔等使于宋定夹攻岁币之议宋仍遣赵良嗣来
初宋朝回书附我使还不更遣使者国中疑宋有谋兼又未尝先报师期以故辄自进兵取中京且移军泉泊袭破辽帝行帐既占云中府山後州县忽闻宋童贯举兵帝乃与羣臣议恐爽约自我或南朝径取燕京则岁赂不可得遂专遣使来乌勒希等奏曰始闻贵朝遣童贯举大兵不报本国故遣臣来聘馆伴赵良嗣答曰闻贵国进取西京亦并未见报今令童贯举兵正所以践夹攻之约彼此不报不必较也由是宋徽宗待乌勒希等甚厚赐予不赀至辍御茗调膏赐之引登明堂入龙德宫蕃衍宅籞别馆离宫无所不至礼过契丹数倍而庆裔渤海人桀黠知书虽外为恭顺称藩颂德而屑屑求故例不已乌勒希等又诣王黼第计事面授回书畧曰所有汉地及夹攻并如昔议庆裔曰夹攻一段且莫是候本国兵来否良嗣曰纵本朝乘胜下燕亦与已许岁币初不必计先後也乃遣良嗣报使马扩副之
冬十月宋师再举辽高凤郭药师以易涿二州降时萧后管常胜军郭药师闻宋师忽自燕来进攻涿州药师以为燕京已破乃召所部曰天祚失国女政不纲宋天子重兵压境此男儿取金印之时也于是万口响应因监军萧余庆遣使奉表降宋未几高凤亦以易州归宋
宋师刘延庆郭药师等自雄州趋新城刘光世杨可世【按原书脱世字据宋史补】自安肃军出易州遂会于涿州时兵衆五十万驻卢沟河攻燕京萧后密遣人召卢沟河四军驰骑自南门入殊死战宋师皆败绩【按卢沟河四军萧干所将之军汪谋夏录云干统契丹渤海奚汉儿四军号四军大王】
十一月遣使使于宋议割燕山地
初宋与我约但求石晋故地初不思平营滦三州乃刘仁恭以遗契丹故我国不肯割至是宋赵良嗣马扩见帝于奉圣州帝令弟国相富勒结与计事富勒结以往岁不遣报使今岁遣报失期为言且云今更不论原约特与燕京六州二十四县六州者但谓蓟景檀顺涿易也良嗣答以两朝皆以信义为主原约山後山前十七州今乃如此信义安在辨论数四帝卒不许于是以国书付良嗣等使与我使皆至宋仍留马扩于军前未几赵良嗣送我使还且求营平滦三州
十二月童贯密遣其客王瓌谒帝具言贯兵已压燕境乞如约夹攻帝遣瓌先归遂三道进兵
尼雅满趋南暗口逹兰驸马趋北牛口帝亲趋居庸关分三路入燕
萧后既败刘延庆乃献捷于帝奉表称藩请和帝不许自妫儒二州进兵抵居庸关辽人弃关走
时马扩随军行帝谓扩曰契丹疆土我得十九矣止此燕京数州之地留与汝家我以大军三面掩之令汝家俯拾乃犹不能取耶初闻南军到燕我心亦喜纵汝家令取之我亦将敛兵归国近却闻刘庆延一夜烧营而遁何乃至此耶似此丧师有何诛责扩答云兵折将死将折兵死刘延庆果败虽贵亦诛帝曰若不行法何以使人一两日到关汝观我家用兵有走者否
我兵破居庸萧后奔归夹山天祚杀之辽相左企弓等迎降
十二月初六日入居庸关晡时到燕萧后闻居庸失守夜率萧干等出兵未行五十里我兵游骑已至城辽相左企弓虞仲文等迎降出丹凤门球塲内投拜帝戎服坐万岁殿皆拜伏待罪于下译者曰我见城头炮绳蓆角都不曾解动【按原书无此五字文义不具今据契丹国志补正】是无拒我意也并放罪才抚定燕山即遣马扩归宋献捷我之入燕也逹实林牙以萧氏归辽主于夹山【按辽史逹实传金祖入居庸关逹实自古北口亡去为罗索所获通监宣和五年金袭辽获耶律逹实六年辽主渡河逹实自金来归盖天辅六年之冬太祖入居庸关逹实从萧后避敌旋为金所获至天会二年始归天祚于夹山而萧后自燕京出奔即归夹山则二人归天祚不同时此云逹实以萧后归夹山乃沿契丹国志之误】天祚杀萧氏萧干以奚渤海人入奚良嗣至军前时诸臣列馆燕京郊外独置南使一废寺中以氊帐为馆是时帝营已立合门官吏皆服袍带如汉仪赞引拜舞悉用辽人规式每日入氊帐门谓之上殿
【癸卯】天辅七年春升皇帝寨曰会宁府建为上京其辽之上京改作北京
先是女直之地初无城郭止呼曰皇帝寨国相寨太子庄至是改焉
置三省六部尹贰曹属仍令左丞相陈王乌绅撰女直字以行【按金史建上京定官制皆在天眷元年此书一书于天辅七年一书于天会十三年重复舛误辨详熙宗纪中又金史乌绅传命依契丹旧制撰本国字天辅三年成太祖本纪天辅三年颁女直字此书于天辅七年亦与史不合】
大宴番汉羣臣于乾元殿
大合乐击鼓百戏为乐
诏诸州积粟峙刍备军前支给不许杂以糠土
遣李靖尼楚赫王度朗色穆鲁使于宋宋赵良嗣报使先是赵良嗣至军前帝曰平滦等州若必欲取并燕京不与汝家矣以国书副本示良嗣读至燕京用本朝兵力攻下其租税当输本朝良嗣因曰租税随地岂有与其地而不与租税者尼雅满曰燕京自【按原书自用本朝兵力攻下以下凡四十字即以尼雅满之言为国书中语殊失事实今据通监补正】我得之则租税当归于我大国其熟计之若不早见与请速追涿易之师无留我疆于是遣李靖王度朗色穆鲁等与良嗣等来靖等既对遂见王黼黼谓靖曰租税非约也上意以交好之故谨以银绢充之靖复请去年岁币宋帝亦特许之【按原书云今复请去年岁币主亦肯许乎文意舛误今据通监改正】遂命良嗣与靖等再使良嗣偕靖等抵燕京见帝曰本朝徇大国多矣岂平滦一事乃不能相从耶帝曰平滦欲作边镇不可得也因议租税帝曰燕租六百万止取一百万不然还我涿易旧疆常胜军亦当还我我且提兵按边耳良嗣曰本朝自以兵下涿易今乃云尔岂无曲直耶且言本朝许十万至二十万使臣不敢擅增乃令良嗣归报若过半月不至吾提兵往矣时左企弓为国谋主尝以诗献帝曰君王莫信捐燕议一寸山河一寸金故索宋人租税不肯即与然国中自以分军护送东归又山後告急以天祚谋复故国而张?据平州不能无惧自南使过卢沟悉断桥梁焚次舍亦恐宋人不从而自防也良嗣等留雄州以国书递奏宋帝其畧云贵朝兵不克夹攻特因己力下燕所以议归租税今据燕管内每年租六百万贯良嗣等称御笔许二十万以上不敢自专其平滦等州不在许限倘务侵求难终信义仍速追过界之兵宋复遣良嗣自雄州再使国书略曰本朝与贵朝通和每曲从所欲以成交契今代税之物悉如来谕帝大喜遂议云中地乌绅曰皇帝言赵皇大度我增百万一言不辞今求西京何辞以拒然其民却待迁去良嗣曰若止空城将安用之乌绅笑曰此无他皇帝意欲南朝犒赏诸军耳
三月郊合祭天地依天辅年间例施行【按此为天辅七年而云依天辅年间例施行殊不可晓疑年上脱六字】
尼楚赫王度朗色穆鲁持誓草书同良嗣等至宋求西京犒赏金帛既对徽宗许以二十万乃遣兵部侍郎卢益等持国书及誓书议交割燕京日子
良嗣与尼楚赫等皆言帝许还西京且求犒军物二十万而国书及誓书乃无一语及两京者盖良嗣与尼楚赫等共为欺罔卒启兵端
夏四月以燕京六州归于宋
先是卢益向国使尼楚赫等索交燕山金人止之以俟犒师金帛已乃得见乌绅等先索誓书观之指斥字画不谨屡却回令至京师易之益等言南朝皇帝亲御翰墨示尊崇大国之意不听凡改更三四宋朝皆曲意见从且言近有燕人赵温讯李处能等逃去南朝须先见还方可议交燕地赵良嗣喻宣抚司缚温讯等与之既至尼雅满释其缚以为己用遂遣杨朴以誓书及燕京涿易檀顺景蓟六州归于宋且索米二十万石自是童贯蔡攸入燕先曰交割後曰抚定凡燕之金帛子女职官民户我皆席卷而东宋朝捐岁币数百万所得者空城而已尼雅满犹欲止割涿易帝曰海上之约不可忘也我死汝则为之盖海上初约燕人归宋奚契丹渤海人皆属金也
燕云之地易州西北乃金坡关昌平之西乃居庸关顺州之北乃古北口景州东北乃松亭关平州之东乃隃关凡此数关乃天造地设以分番汉之限一夫守之可以当百当时南宋割地若得诸关则燕山之境可保然关内之地平滦营三州自後唐为辽太祖所取後改平州为辽兴府以营滦二州隶之号平州路至石晋之初辽太宗又得燕山檀顺景蓟涿易诸郡建燕山为燕京以控六郡号燕京路与平州自成两路昔宋朝海上密议割地但云燕云两路而已盖初谓燕山之路尽得关内之地殊不知关内之地平州与燕山异路也由是破辽之地我复得平州路既据平州则关内之地番汉杂处故干里雅布伐宋自平州入此宋人议割燕云不明地理之误也
五月帝崩弟晟即位【按太祖实以八月崩此书于五月误也已于年谱内辨正】当卢益奉使时帝赐益等花宴宴之日帝坐行帐前列契丹伶人作乐每举酒辄令汉儿左企弓已下悉搢笏捧觞称夀一如契丹之仪
太祖以徽宗建中初元立历崇宁大观至政和凡十二载疑辽主天祚知其意始谋起兵逮政和四年初屠宁江州再败萧嗣先于出河店继而张琳四路之败又继而天祚亲征而败高永昌据渤海而我屠之辽东怨军叛燕王而我殪之辽东长春两路以次攻取而太祖始称帝矣【按金史帝以癸巳年袭位当宋徽宗政和三年乙未年正月即帝位十二月败辽帝取辽东长春二路此书谓帝以徽宗建中元年立又谓败天祚取辽东长春二路始称帝皆与金史不合】
帝有子八人一曰阿穆二曰实罕即熙宗之父也三曰摩罗欢与实罕同母乃正室所生四曰斡里雅布昔误呼二太子五曰鄂勒欢昔误呼三太子宋绍兴四年冬曾伐宋至江上者六曰乌珠昔误呼四太子七曰鄂勒珲昔误作五太子今号自在郎君八曰阿昆布邢王是也与乌珠同母盖帝称兵之初长子阿穆在世呼作大太子而第二第三子已亡所以斡里雅布人误呼为二太子如乌珠亦误呼为四太子也【按金史宗室表太祖子凡十六人此但言有子八人而其名与其长幼次第亦多与史不合以此所言考之实罕即宗峻熙宗父也鄂勒欢即宗辅世宗父也斡里雅布即宗望乌珠即宗弼鄂勒珲即宗强阿骨布即宗敏窝里混即宗?阿穆盖即宗干海陵父也其原名惟斡里雅布与史合余皆不尽同又表以宗干宗望宗弼相次而此云第二第三子早亡亦与史异】帝立其弟乌奇迈为後除安班贝勒为都元帅至是即位上帝尊諡曰武元皇帝庙号太祖皇统五年增諡应乾兴运昭德定功睿神庄孝仁明大圣武元皇帝自建国登皇帝位首末凡九年
钦定重订大金国志卷二

[book_title]卷三
钦定四库全书
钦定重订大金国志卷三
纪年
太宗文烈皇帝一
太宗文烈皇帝元名乌奇迈後改名晟杨格太师第二子也【按金史太宗乃世祖之第四子】生时有白雉之祥既长方颐隆凖长八尺立发垂地为儿童时不喜嬉戏落落有大度会有道人以所佩劒授之光彩殊常曰佩此可辟恶兵除不祥受讫道人不见遂宝秘之先是武元用兵时密谋秘计皆所筹画而性特残忍抑服旁近部族说以甘言不服则以兵加之攻辽时三数大战皆亲犯矢石为部衆先金国自来以安班贝勒为储副武元即位以帝为之天辅七年武元归自燕山北追天祚以疾崩于军中武元有八子不立其子而立其弟既即位即以天辅六年改元天会赐文武官爵秩有差亲从兄弟各加一等其安班贝勒又以弟舍音摩为之务欲兄弟相传其都帅之权总归储副不论年也是时大功臣如尼雅满斡里雅布乌珠富勒呼【按金史富勒呼乃太宗之子宗盘此书误以富勒呼为太祖子宗?故厠诸功臣之列尔】乌绅逹兰之徒国人谓之郎君皆有大功既灭辽国駸駸焰焰虎视中原自张?平州之叛而南北之衅起矣
【癸卯】天会元年【即太祖天辅七年】夏燕人张?仕辽知契丹必亡尽籍丁壮潜练兵为备杀左企弓等隂附于宋
我师下燕尼雅满谓康公弼曰我欲擒张?何如公弼曰是趣之叛也亲见张?喻金国之意?曰契丹八路今特平州存耳敢有异志所以未释甲者防萧干耳公弼逹其语于尼雅满尼雅满信之遂改平州为南京加?同平章事至是帝新立遂遣左企弓等东徙【按原书作遣左企弓等归燕企弓等本燕人此时本在燕何得云遣之归燕以金史宋史通监及契丹国志考之乃金遣左企弓东徙国内故燕人以流徙为患也今改正】时燕人患远徙私诉于?曰企弓不谋守燕而使吾民流离至此近闻天祚复振若明公仗义兴复先责左企弓罪而杀之纵燕人归南朝宜无不纳如金国复来内用平州之兵外借宋朝之援复何惧乎?以其事问李石石以为然遂拘企弓等数其罪杀之而以平州附宋【按金史太祖本纪天辅七年四月常胜军及燕宗豪族工匠自松亭关徙内地五月南京留守张觉据城叛张觉即张?也此书以太祖崩于是年五月故以张?之叛书于太宗纪中】
秋八月辛巳朔日当食隂云蔽之不见
燕京地已归宋辽人萧干据奚自立寇掠燕城郭药师破之传首南北【按辽史天祚纪萧干称帝在是年之春此因干死在秋遂并其自立之事总于此叙之尔】
先是我师取燕京时萧干【名古哩布】据奚王府自立为神圣皇帝国号大奚改元天嗣【按萧干建元辽史作天复契丹国志作天兴此书与通监纲目作天嗣未知孰是】寇掠燕城其锋甚鋭有涉河犯汴京之意是时燕山之地虽已归宋而人情汹汹颇有谋弃燕者童贯移文王安中郭药师切责之已而安中命药师大破其衆萧干遁去寻为其下所杀传首汴京【按汴京原书并作京师于内外之辞殊不分明今改正】皆药师之功也药师在燕山凡有请宋帝无不从【按八月日食及萧干之死通监纲目皆书于太祖崩之前】
冬十一月我兵取平州得宋朝所赐张?诏时?挺身走燕山其弟怀宋诏书走为我兵所获自是归曲宋朝末几南伐
张?遣其弟来欵宋朝宋朝授?节度世袭平州令李安弼齎诏仍以金花笺御笔付其弟授?为燕山路转运使赵良嗣力争以为不可恐必招金人之兵宋朝不从?闻安弼至率官吏郊迎尼雅满以千骑袭破平州得宋诏书乃归曲宋朝累檄宣抚司取?朝廷不得已命王安中缢杀函首送至未几太子斡里雅布由平州南伐矣
十二月初遣使往宋贺正旦
【甲辰】天会二年春诏于大定府置广积仓【按原书此上书云正月庆阳府□泾州大水漂居民三千余家是时庆阳府及环州泾州为宋地其大水不当于金国志中今删正】会宁府之宜春【按原书云上京府之宜春考上　京乃京名其府则名会宁今改正】有狗生角【按此事金史五行志不书】
三月帝幸豹子河避暑因遣使往宋索粮
先是宋赵良嗣来使许借粮二十万石至是遣使诣宋宣抚司索之谭稹曰二十万斛岂易致耶兼宣抚司未尝有片纸只字许粮之文使人曰去年四月间赵良嗣已许矣稹曰口许岂足凭耶终不与帝由是怒及举兵亦以此为辞云
夏五月遣使往宋告嗣位宋以着作郎许亢宗为贺登位使
亢宗至涞流河金国素无城郭宫室就以所居馆使筵宴悉用契丹旧礼如结彩山作倡乐寻幢角觝之伎鬬鸡击鞠之戏与中国同但衆乐後饰舞女人两手持镜上下类神祠中电母所为者莫知其说国初无城郭宫室四頋茫然皆苃舍以居至是方营大屋数千间日役万人规模亦宏侈矣
秋七月取应蔚等州
【乙巳】天会三年春二月尼雅满擒辽天祚帝削封海滨王安置长白山东辽国亡
先是辽天祚帝窜入隂夹山我兵以力不能入恨其不出谓出必得之天祚亦以畏尼雅满兵在云中故不敢出至是闻尼雅满归国以乌珠代戍云中乃率鞑靼诸军五万并携其后妃暨二子秦王赵王及宗属南来逹实林牙谏之不听遂越渔阳岭而尼雅满已回云中遂奔山金司至是年正月党项小呼噜请临其地天祚与谋奔宋又知宋不可仗乃谋奔西夏【按原书云尼雅满已回云中遂为我师所败又知宋不可仗乃谋奔西夏叙事疎舛今据辽史及契丹国志改正】未至而我兵擒之削封海滨王送长白山东筑城居之踰年而卒辽国遂亡【按此条全采契丹国志之文然?误实多考辽史天祚帝纪保大三年金围辎重于青塜硬寨秦许二王及诸妃公主多陷又列传秦许赵三王从上至白水泺皆为金兵所获白水泺之败亦保大三年事也保大三年当金天会二年此于天会三年乃言辽帝携后妃及秦赵二王南来其误一也又考辽史保大三年逹实林牙谏天祚勿轻出不听称疾不行自立为王率衆北行是为西辽之始此于天会三年言逹实谏帝不知逹实此时初不与天祚帝相随其误二也又考辽史天祚帝入辽降封海滨王皇统元年改封梁王五年薨此云踰年而卒其误三也今并仍旧文而辨正之云】
冬十月【按原书作十二月考金史宋史金之伐宋以十月起兵至十二月则已破幽蓟矣今改正】斡里雅布尼雅满分道伐宋东路之军斡里雅布主之建枢密院于燕山以刘彦宗主院事西路之军尼雅满主之建枢密院于云中以时立爱主院事国人呼为东朝廷西朝廷於是斡里雅布之军自燕山直趋河北尼雅满之军趋河东取朔武代忻等州直趋太原
先是我兵既获天祚连遣三使聘宋初曰报谢通好也次曰告庆得天祚也又次曰贺天宁节也使传继相聘由宋河朔至京供亿疲敝其实觇窥道路使之不疑及三使北归宋礼部郎中陈桷为送伴使至境上已宣言大举公为掠夺无常仪桷惧驰还时尼雅满已蓄南伐之谋会义胜军三千来归具言宋国虚实又易州常胜军五百人亦归尼雅满由是刘彦宗伊都萧庆力劝尼雅满言南朝可图师必不衆因粮就兵可也尼雅满遂决意南伐宋朝以故事命吏部员外郎傅察为接伴贺正旦使【按宋史傅察传云傅察为伴贺正旦使与此书同通监纲目谓察使金为贺正旦使未知孰是】行至境上斡里雅布伐宋遇之遂执察等责使投拜自副使蒋噩以下皆罗拜臣服察独不屈金人以兵脇之察亦不頋斡里雅布曰我以南朝天子失德故来吊伐察曰欲败盟以此为兵端有死而已膝不可屈也斡布雅布怒执而杀之宋朝闻我兵南伐诏童贯再行贯又遣马扩来使且促交蔚应州及飞狐灵邱县至境尼雅满严兵以待止许吏卒三人从仍趣庭参扩等力争不可乃皆拜如见帝之礼首议山後事尼雅满曰大圣皇帝初与赵皇跨海交好各立誓书万世无斁不谓贵朝隂纳张?收燕京逃去官民本朝累牒追还第以虚文见绐今当畧辨是非扩曰本朝缘谭稹昧大计轻从张?之请上深悔之愿相国存旧好不以前事置怀乞且交蔚应州飞狐灵邱两县尼雅满笑云尔尚欲两州两县耶山前山後本我家地尚复奚论汝家别削数城来庶可赎罪也扩自云中回至太原具以尼雅满所言告贯贯大惊未几金使色埓默王介儒来同日进军直薄马邑而营色埓默至太原贯曰如此大事何不预告我答曰兵已兴何告为扩微言以撼之色埓默曰国相若以贵朝可惮不长驱也莫若劝童太师速割大河以北或可息兵贯闻之忧懑不知所为即与其属宇文虚中等赴阙禀议【按原书此下有至太原三字此时贯本在太原何得又云至太原今删去】谕帅臣张孝纯以赴阙之意孝纯愕然曰金人渝盟太师当会诸路将士极力支吾今太师去人心必摇是将河东与敌河北亦岂能保乎贯怒目曰贯受命宣抚非守土臣必欲留贯置帅臣何为孝纯抚掌叹曰平时童太师作多少威福临军乃畏怯如此身为大臣不能以死排难止欲奉头鼠窜尚何面目见天下士乎贯翼日遂逃回京师【按原书云用九日至京师考斡里雅布尼雅满分道伐宋起兵在十月而贯逃回京师宋史及通监纲目皆书于十二月此因金起兵南伐遂及贯之逃归盖终言其事尔若云用九日至京师则为何月之九日乎今删去】
十一月斡里雅布军至燕山府盐场
尼雅满进兵取朔武忻代四州进距石岭关遂围太原代州安抚使抗父子迎战死之【按原书此条在斡里雅布引兵南向之前考通监纲目尼雅满取朔代围太原在童贯逃归之後斡里雅布入蓟州之前今改正】
初宋宣抚司招燕云之民置之内地如义胜等军皆山後健儿勇悍可用其在河东者约十余万官为赡给久之仓廪不足因饥而怒出不逊语旧军所请皆陈腐亦怨每语新军曰汝番人也而食新我官军也而食陈吾诛汝矣新军闻之惧至是我师至朔武之境朔州守将孙翊者勇而忠出战胜负未决新军开门进至武州新军亦为内应【按旧军原书作我军新军原书作汉儿详此条语意所谓旧军者谓河东之军也番人及汉儿者皆谓新招义胜等军也以其旧在辽地而本非辽人故谓之汉儿以其旧属契丹故又谓之番人然此书纪金事而称宋军为我军既乖内外之词且称谓参差亦欠分晓今改我军为旧军改汉儿为新军】遂取朔武长驱至代州守将李嗣本率兵拒守新军又擒嗣本以降时十二月初九也下令兵不得入城遂拒石岭关关犹险隘太原帅张孝纯谋守关之人命冀景景辞孝纯不许复命耿守忠以本部八千助之景复辞孝纯曰第如我语景不得已而往使守忠当其前及至关守忠启关以献景单骑奔还
斡里雅布破蓟州
时宋郭药师已屯东郊蔡靖出金帛犒军行至三河药师戈甲鲜明步武整肃我师初见亦惧斡里雅布乃东向望日而拜号令请部而进药师鏖战三十余里张令徽【按此与宋史郭药师传作张令徽金史太宗纪作张企徽】先自遁金人力追之是夜令徽与刺史皇贲隂约开门内应初八日靖见药师共议死守晡时药师招靖等计事会药师家药师迎谓靖曰令徽初无战意已遁矣大学不得已姑降如何靖曰誓死报国此何言哉引佩刀欲自刎衆共抱持之军士驱运使吕颐浩等出药师曰不必尔聚而锁之于家
斡里雅布至药师率衆降
军中传斡里雅布令曰太子有令南官不杀令悉降蔡靖曰既就执矣尚何降十一日斡里雅布遣萧实讷王汭张愿恭来谓靖等曰太子语诸军勿恐此坐南朝渝盟耳又曰大学是南朝贤臣行将大用蔡靖曰靖一书生身位宰执而不能守一路尚何足用次日斡里雅布遣人议相见之礼靖曰两朝兄弟之国望阙之拜靖不敢辞非见天子不可屈膝药师曰大学与部使者拜堂上衆官拜堂下可也靖乃曰太子若能议和靖一屈膝亦何所惜遂如药师议既退斡里雅布使王汭至宋取议和之书申三府连三奏至京师宋朝失色
金人为契丹苦虐几二百年一旦乘忿而起重以辽帝失驭国人怨厉无事之久不亲兵革往往闻风而起武元称兵之始成败未保推心用人苦乐同之有得其胜计者抑且恣令剽掠故贪婪轻生之徒闻风四起多杀守将据郡邑脇军伍以应之以至渤海部长大托卜嘉高永昌契丹副统耶律章努耶律伊都亦率衆而归之於是兵势大盛奔迸莫御先是辽天祚帝数起燕云之人入辽东长春等路讨贼累战累败多为所虏不得西归乡里及太祖于天辅六年驱燕山士庶尽归中京辽水云我与宋人约同取燕宋人得其地我得其人故被驱失业人皆归怨于宋朝及刘彦宗时立爱为相国二人皆燕人也以坟壠田园亲戚之故愈劝金人南侵兼契丹旧臣降者如伊都迪里科里德哩布王汭道喇伊逊特格玖格马武耶律晖毛赫噜三宝努萧天吉萧庭珪之徒已得用事又二太子之妻金辇公主乃辽天祚帝之女尼雅满之妻萧氏乃天祚帝元妃【按此书谓尼雅满妻为天祚元妃其说恐误辨见第七卷中】各因间可入内外劝之南伐隂报宋朝助兵攻辽之隙乘四来番汉乌合之衆蚁聚蜂起燕云陷北之人皆欲西归故我国以平州张?为名率师问罪时药师所统常胜军复乃辽水之人亦复乘势东归故我师之南伐也驱力胜贪忿之徒乘契丹报怨之势率燕云陷北之人燕山之克其理必矣
尼雅满自云中遣女直万户温都郎君富勒呼色哩契丹都统马武东侵居庸国以应斡里雅布同取燕山辽天祚帝自天庆亲征败绩之後退保长春州退保广平甸又退保中京继走燕山既而西走云中至于夹山以保四部族衙武元及尼雅满乌绅以契丹叛臣伊都为乡导自中京由平地松林径趋云中路以追之後于山金司获天祚于是妫州儒州归化奉圣宏州云中宁州德州东胜天德云内皆为我有後武元帝崩尼雅满专制军事遂据云中已违元议不肯以云中归宋至是以斡里雅布来征燕山之境尼雅满遣兵攻居庸关以应之虑居庸关难破遂分兵由紫金口金坡关攻易州及出奇取凤山治皇大妃岭以趋昌平县既至昌平则反頋居庸于是居庸亦溃我师遂尽入居庸矣初药师之备我师也严于东北而弛于西何哉盖东北乃我师之来路也燕山之东以韩城镇为界东北以符家口为界韩城符家口去燕山皆百余里斡里雅布既侵东北探骑溃军络绎而来燕山得闻之故药师出常胜军屯于燕山之东白河以待我师西则居庸为絶边去燕山无百里之远但闭关而已更无他备不意尼雅满间道取居庸一夕攻城故预无警备焉设若白河之战药师果能全胜追敌而东则西亦为尼雅满乘虚矣况战复不利何以御之
斡里雅布留蔡靖守燕引兵内向以药师为先驱攻保州安肃军不克围中山府宋詹度来御
药师既降我师诣宋具言拥兵来因徽宗引咎归已连下哀痛之诏国人读之有流涕者沈琯是时留守在营闻斡里雅布初告蔡靖议讲和事请将文字?至庆源府太史局占帝星复明斡里雅布怪之已而徽帝内禅斡里雅布大惊欲回药师曰南朝未必有备不如姑行至信德府不移时遂陷执守臣杨信朝斡里雅布登城抚谕居民
时斡里雅布据燕山以图入攻河北尼雅满守云中以图入攻河东然尼雅满不敢由太原深入而斡里雅布越三镇直趋宋都者何哉盖是时河东边外宋朝虽得朔武蔚应四州而未尽得云中之地故旧边尚不失备尼雅满所以不敢轻越雁门石岭之险至太原之重地也河北边外宋朝便以燕地为新边竭旧边之力以御之故新边之失旧边亦莫之御也由是斡里雅布得以乘隙而入焉然斡里雅布之所以轻宋者药师不得无谋何以见之观夫斡里雅布与尼雅满始则分路以图入攻河东河北而已非有直造汴梁之志也以尼雅满之雄尚且遣色埓默使夏国许割地以为牵制而不敢轻举【是时尼雅满遣色埓默使夏国许割天德云内武州及河东逹塔厮敖拉和勒端野鹊神崖榆林保大裕民八馆河西金肃河清二军约入侵麟府以牵河东之势】况斡里雅布者才居尼雅满之下岂敢直越大河以造宋都耶此盖燕山之陷药师部族隶斡里雅布之军药师欲自结知必告以方今童贯在并州以图云中贯之所在重兵系焉尼雅满既由云中入侵贯必与之相持今京畿内虚河朔无备可因尼雅满以为牵制也斡里雅布信而行之故是岁入取中原功居尼雅满之上其为药师之谋明矣
宋义勇将刘嗣初以平阳城降
太原既受围宋提举保甲郑谊自城中出传檄诸郡使为备义勇将刘嗣初领衆四千先屯平阳有欲降心会太原之师谋袭京师嗣初闻之密遣人间道以平阳来献于是伪为入城贸易者既入则杀守关者启关以纳其军其徒大噪而入取器甲分队而出士民股栗驰而呼曰奸臣置汉儿内地今果堕其计中其徒辈宿愤纵兵屠城城中人悉出避之嗣初入城裒金银掠妇人然後来降于是我兵势益盛留数万人围守太原半趋宋都尼雅满遇城必攻故比斡里雅布其行稍缓自云中由怀仁河隂将侵代州之境严戒部伍整肃器甲虑家计寨难取【乃代州絶边控扼之所】遂分兵由胡谷寨入焉乌绅伊都曰今日至代州与南军必有数战不无劳力其余可乘胜矣既行越家计寨直至代州并无一战无何代州三日失守守臣李嗣本率吏民请令忻州石岭闻风皆降于是我师如入无人之境直趋太原尼雅满始有轻宋之心【按自尼雅满遇城必攻以下乃追叙尼雅满自云中至太原之事其文虽系于围太原之後其事实在围太原之前】
宋徽宗禅位于皇太子是为钦宗改明年曰靖康仍令李邺使告内禅且求和
钦定重订大金国志卷三

[book_title]卷四
<史部,别史类,钦定重订大金国志>
钦定四库全书
钦定重订大金国志卷四
纪年
太宗文烈皇帝二
天会四年春正月斡里雅布取宋相濬二州
初斡里雅布至邯郸遣郭药师为前驱付以千骑药师求益复付千骑与之药师疾驰三百里质明遂至濬州【按原书此条在金师渡河之下前後倒置今据通监纲目移正】宋内侍梁方平领军在河北岸铁骑奄至仓猝奔溃时南面守桥者望见我师旗帜烧断桥缆陷没凡数千人我师因不得济方平既溃河北河东路制置使何灌军【按原书不载何灌官职今据通监补】亦望风奔散宋师在河南者无一人我师遂取小舟以济凡五日骑兵方絶步兵犹未渡也斡里雅布曰南朝若以一二千人守河我岂得渡哉【按此三句原书叙于下条斡里雅布取厩马之下殊无伦次今据通监纲目移正】
癸酉斡里雅布围宋京师
先是药师尝打球于牟駞冈知天驷监有马二万匹刍豆山积至是导斡里雅布取之
宋遣李棁【按原书作郑望之考宋初虽议以望之为正使其後卒以李棁为正使而望之为副不当舍棁而书望之今改正】至我师议和许割河东河北三镇【按金史太宗本纪正月甲戌宋使李棁来谢罪且请修好○按是年事头绪繁多原书所载前後殊失伦次今虽考订改正然其中有因一事而遂言其终者姑仍原文而悉以金史宋史所书月日分注于下庶先後一览了然云】康王构相继至军前斡里雅布惮之更请肃王枢代之遣康王还【按金史本纪正月戊寅宋以康王构为质二月己亥改以肃王枢为质遣康王构归盖康王之归在姚平仲刼金营之後金师将去汴之前此因康王至军遂终言其事尔】
初宋命郑望之为使高世则副之後遣同知枢密院事李棁为使【按宋史宰辅表李棁时为同知枢密院事原书但云同知李棁非是今补正】而改望之等为副以金一万两犒师斡里雅布盛兵南向坐棁望之北面再拜膝行而前恐怖丧胆失其所言良久遣王汭译云京城破在顷刻所以敛兵者徒以少帝故所以存赵氏宗社恩莫大也今欲议和需犒师之物金五百万两银五千万两牛马万头表段百万疋须尊金帝为伯父归燕云之人在汉者割中山太原河间三镇之地且欲亲王宰相为质然後退师乃出事目一张付棁逹宋朝乙亥我师攻通天【按宋史作通津通监纲目作天津】景阳门甚急宋李纲督战士拒战又攻陈桥封邱卫州门纲登城督战杀数千人乃退何灌出战败绩死之【按李纲出战及何灌败死原书在前条干里雅布取马之後今据通监纲目移正】钦宗以皇弟康王为军前计谋使张邦昌副之【按通监纲目云以张邦昌为计议使奉康王构往金师为质以求成此以计议为计谋又以康王与邦昌并为计谋使与通监纲目不同】时肃王康王居京师康王毅然请行在金营几月斡里雅布惮之不肯留更请肃王枢代之时李纲力争以谓尊称及归朝官固无害但犒师金帛太多当量与之惟三镇必不可割至于遣使即宰相当往亲王不当往邦昌邀宋帝御批无变割地议宋帝不许【按原书云宋朝以纲独留三镇诏不遣其辞殊不可晓考通监纲目时宋割三镇与金张邦昌如金师邀钦宗御批无变割地议而李纲曾言三镇不可割至是钦宗不许邦昌故原书云然而辞不分明今改正】未几都统制马忠【按原书不载马忠官职据通监纲目补】以京师兵败我师于顺天门外宋师稍振游骑不敢旁出【按马忠败金师原书叙于上文何灌败绩之下今据通监纲目移正】
宋种师道等勤王兵至【按原书此上有遣王汭素颉颃入使宋朝一句考通监纲目王汭使宋系与李棁偕还在康王张邦昌来使之前不应至此方书又按纲目棁与三宝努耶律忠王汭偕还无素颉颃姓名又宋史通监纲目云金使王汭在庭颉颃乃言其傲慢不恭之状原书乃以为金使之名舛?殊甚今删正】
宋京畿北路制置使种师道及姚平仲【按原书作都统制姚平仲考宋史及通监纲目平仲既至京师方拜为都统制原书称都统制于至京师之前有失事实今删正】以泾原秦凤路兵至未几熙河经畧姚古秦凤经畧种师中及折彦质折可求等勤王兵并至号二十万【按宋史姚古传云靖康元年古与子平仲及种师道师中折彦质折可求俱勒兵勤王钦宗本纪靖康元年二月丁酉朔熙河将姚古与其子平仲同赴援然以通监纲目及宋种师道传考之则斡里雅布围城时种师道与姚平仲先至姚古种师中及折彦质兵至时金师已北还平仲乃古之子宋被围时以平仲为都统制而不及古正以古尚未至故尔至折可求则二月中救太原为尼雅满所败未必复能振旅勤王通监纲目数勤王之师皆不言可求可以订宋史之失此书以种氏姚氏折氏勤王并书于正月又兼言可求皆未免谬误】汴京人心少安
先是李邺使于斡里雅布军求和斡里雅布以邺攻城不克乃遣王汭偕来邺盛谈金强我弱以济和议且言人如虎马如龙上山如猿入水如獭其势如太山中国如累卵大臣皆有惧意故李邦彦等专主和范宗尹俯伏流涕乞割三镇以安社稷惟李纲言击之便钦宗不从乃用邦彦计
二月【按原书作三月考金史宋史本纪及通监纲目平仲刼金营在二月丁酉朔今改正】姚平仲来刼营我师击败之
宋倚种师道以谋国而种氏姚氏素为山西巨室平仲恐功名之会独归种氏乃欲夜叩金营生擒斡里雅布奉康王以归平仲谋泄我师先事设备丁酉朔平仲夜率步骑万人刼寨为我师所败而还又李纲率行营左右军欲与我师战于是宰相台谏交言西兵及行营司马为金师所殱钦宗大惊有诏不得进兵废行营罢李纲以谢我师
我师围宋京城凡三十三日既得三镇诏书及肃王至不俟金币数足而退
斡里雅布师退抵中山河间兵民固守不肯下种师道请临河邀击我师李纲亦谓金师不过六万吾勤王之师二十余万今莫若扼关津絶粮道且禁其抄掠吾坚壁勿战俟其疲乏然後以将帅檄取誓书复三镇纵其归半渡而後击之此必胜之计也并不从
尼雅满之围太原也悉破诸县为锁城法以困太原锁城法者于城外矢石不及之地筑城环遶分人防守虽姚古进师复隆德府威胜军扼南北关累出兵互有胜负而不能解太原之围未几吾师迎姚古遇于盘陀宋师皆溃【按金史本纪五月癸酉巴哩苏败宋姚古军于隆州盖古既率师勤王而干里雅布既还遂北行救太原败于隆州也此书系于二月中盖亦因事类而终言之尔】
尼雅满败宋朔州守臣孙翊于太原城下翊没于阵继败府州守臣折可求于交城
翊河东名将也守朔有声我师亦惮之尼雅满既侵太原及据雁门翊自朔来不得入遂由宁化宪州出天门关以援太原营于城下尼雅满忌之翊离朔仅旬余朔以无守已降于我而翊麾下多朔人至是尼雅满驱朔之父老以示翊军于是翊军皆降翊方战竟为其下所杀折可求统麟府之师二万衆自府州涉大河由岢岚宪州将出天门关以援太原为我师据关不克乃复越山取松子岭道出马邑至交城遇尼雅满之衆大战移时可求远来新至劳逸有间故亦致败绩【按原书此上二条在尼雅满取隆德府一条之後今据通监纲目移正又原书于此条别缀议论而词意偏驳今删正】
尼雅满取隆德府守臣张确死之【按金史本纪二月壬子宗翰定威胜军攻下隆德府】
先是太原坚守攻之不克会平阳府威胜军相继而降尼雅满遂留兵攻太原分兵而南既逾南北关仰而叹曰关险如此而使我过之南朝可谓无人矣遂至隆德城中无备二月而破
宋李纲建议尽遣城下追斡里雅布之师及干邢相间相去二十余里我师惧其行甚速至是泽州奏尼雅满兵次高平执政惧密启钦宗以御前金字牌谕令追兵速还纲力争于钦宗前得旨复遣而诸将还已数程连夜再进犹及金人于滹沱河然将士知朝谕二三悉解体不复邀击第护送之而已【按此上三条原书皆系于三月宋诏三镇坚守之後考宋史通监纲目金取隆德府败折可求皆二月间事原书前後倒置今改正】
三月宋诏三镇坚守【按原书此下云又以李纲为两河宣抚考宋史通监纲目李纲为宣抚在六月是月纲往迎上皇于南京至四月乃归未为宣抚也今删正】
迨至太原平阳相继陷没始议弃三镇
夏四月尼雅满约夏人共攻宋以牵河东之势夏人由金肃河清军渡河取宋天德云内河东八馆及武州【按原书云我师取宋朔州夏人应尼雅满之约云云考尼雅满取朔州在去年之冬夏人取宋北在是年之夏不应叙于一月之中盖尼雅满与夏人相约在取朔州时而夏人至是始出兵耳但其辞不晰今据通监纲目改正】斡里雅布归燕山宋师送至境上而回始改都统府为元帅府设置官属
都元帅左右副元帅左右监军左右都监凡七人
始以弟安班贝勒舍音摩为都元帅弟古卢尔兰贝勒为左副元帅弟逹兰为左监军乌绅为右监军栋摩为左都监耶律伊都为右都监【按此条金史太宗纪书于天会三月十月甲辰又金史宗室表太宗之弟无名古卢尔者以太宗本纪考之是时为左副元帅者宗翰于太宗为从父兄弟之子又逹兰为穆宗子于太宗为从弟此所言皆与史不合】
初二帅征南但称都统府至是用宰相刘彦宗议始改元帅府
尼雅满复夺夏国所割天德云内河东入馆及武州于是与夏絶好惟金肃河清二军在大河西不能取之
斡里雅布夺郭药师常胜军器甲鞍马散归辽西辽东时宋京城未克两河未取燕云人心未安战争胜负未保而药师反覆之徒存之或为後患故夺其器甲鞍马而散之
尼雅满乌绅伊都自太原斡里雅布逹兰栋摩自燕山会于山後避暑议事及秋而还
时三大将避暑而宋朝援兵四合竟不能解太原之围
五月万户罗索败种师中军于榆次师中死之【按金史败师中军者乃罗索子和尼此时将兵随其父故此书以为罗索】
我师围太原多于潞汾两路拒宋师不谓师中忽由平定出土门去太原无一舍之远我师惊惶谓自天而下师中既不能乘我不意则当急趋太原薄城而垒与张孝纯王禀之军为表里则我必不敢越太原重兵往拒汾潞由是汾潞之师亦可前进而太原之围必解矣乃师中方以孤军为忧回趋榆次就粮宜乎为我师所袭以致败也【按通监纲目师中次平定军乘胜复夀阳榆次等县留屯真定许翰趋使出战师中约姚古及张灏俱进至夀阳之石坑为和尼所袭回趣榆次至杀熊岭战死此书言师中回次榆次就粮而于事之首尾未尝明叙今附识于此又按杀熊岭去太原百里师中之意本欲直趋太原但为金师所扼而不得前耳师中之失在于始之留屯真定失兵贵神速之义使金师得以邀截而不在于後之回趋榆次也懋昭所论未为切中今并附论之云】
尼雅满大起云中路民兵之太原
秋尼雅满乌绅伊都自草地归至太原斡里雅布逹兰栋摩自草地归至燕山
九月尼雅满克太原宋副总管王禀转运韩总【按通监纲目作韩揆】等死之
始尼雅满攻太原久不下乃于城外筑旧城居之号元帅行府已而归云中留尼楚赫大王攻城至是尼雅满自云中复至乘胜急攻丙寅城破金师尽杀胜捷军帅臣张孝纯被擒继又释而用之副总管王禀负原庙太宗御容赴汾水而死转运韩总以下死者三十六人【按通监纲目云三十人】围城凡二百六十日城中军民饿死者十八九至是始破
宋下哀痛诏命两河互相救援
王禀原系宣抚司统制自童贯弃太原入觐留禀守太原太原守御禀功居多及至城破禀引疲乏之兵欲出西门无何西门牐板索断不能出时金军已入城仓皇之间士卒劝禀降禀叹曰城陷士无鬭志又且门阻天亡禀也禀岂惜死违天命而负朝廷哉遂赴汾水死
宋遣使吴革至军前
革以合门舍人充使见尼雅满庭参不拜责以贪利败约气劲辞直我师相顾动色为追回威胜军等处人马受书以归时宣抚折彦质请于朝急备河南及革对钦宗问割地事革曰金人有吞噬之志【原书作吞箭之誓据宋史吴革传改】乞措置边地起陕西兵马为京城援不复议和钦宗乃遣革陕西勾兵委诸帅臣讲武备仍置四道总管府
冬十月斡里雅布克真定府帅臣李邈钤辖刘翊【按宋史及纲目作刘竧】死之
先是斡里雅布以三镇未得遂越中山攻真定邈措置乖谬翊率衆画夜搏战城上我师初攻北壁翊力拒之至是伪攻东城还薄北城黎明鼓衆凭堞而上城破邈被擒翊犹率衆巷战知不免缢而死真定之陷也邈已抗节故斡里雅布执归燕山後宰相刘彦宗逼之遂削发为僧示以不仕彦宗闻于尼雅满尼雅满命杀之邈谈笑赴市至死不屈
先是宋真定帅刘鞈守御备具人恃以安总管王渊钤辖李质训练士卒数千人皆可用是时真定在河朔最为坚垒宋人以太原危急恐东联河朔命鞈为宣抚副使领兵五万守辽州以据其险鞈又辟渊质自随乃以李邈代守真定邈新至拙于应变人心未附我师猝至围城不旬日而陷
刘彦宗劝斡里雅布试真定儒士取七十二人授以敕命
斡里雅布尼雅满以书遣使宋朝责问契丹梁王及伊都蜡书并元割三镇
书畧曰乃者差萧仲恭赵伦等齎书报复回日辄受间谍之语隂传构结之文今差杨天吉王汭为问罪使请速令皇叔越王皇弟郓王【按原书作晖王考徽宗子无封晖王者有郓王楷郓王拱拱早薨此所言必郓王楷也今改】并太宰一员同诣行府齎书陈谢过咎仍据元割三镇既行戒谕并令开门以待
先是斡里雅布军既还尼雅满尚留隆德宋遣佥书路允迪等以和议之书来上尼雅满遣使求贿时宋勤王之师踵至大臣有轻敌意猥曰吾兵盛如此当与金抗且彼既领肃王过河吾盍留其使与之相当于是馆其使踰月不遣有都管赵伦者燕人狡狯惧不得归乃诈以情告伴使邢倞曰金国有伊都者领契丹精鋭甚衆贰于金人愿归大国可结之以图尼雅满斡里雅布倞遂以闻宋大臣信之即以诏书授倞纳衣巾中仍赐伦等绢各千疋白金千两伦至尼雅满所首以其书献之尼雅满大怒以伦书奏闻于帝帝报云深入攻讨委元帅从长措置尼雅满复提兵南下又麟府折可求来献言夏国之北有大辽天祚梁王与林牙萧太师出榜称金人与南朝奸人约结毁我宗庙今闻南朝天子逊位嗣君明圣如能合击金人立我宗社则当修好如初吴敏以为然乃奏上令致书梁王由河东入麟府为尼雅满游兵所得故金人以为辞【按辽史保大三年天祚帝奔夏萧迪里等刼梁王雅里奔西北部共立为帝未几而卒而逹实林牙自谏天祚出兵不听即率兵北行至起儿漫称帝是为西辽梁王之立非由逹实而不久亦卒矣契丹国志言逹实立梁王而相之此书又言梁王与林牙出榜皆出传闻之误】我使至宋礼貌甚倨持其书于钦宗前曰陛下既不割三镇之地又安忍复立契丹之後耶钦宗曰此乃奸人所为也我使请必割三镇要金帛车辂仪物及加金帝徽号钦宗乃卑辞更书深明其非朝廷之罪令王时雍馆之时雍议尽以三镇所入总增岁币并祖宗内府珍玩悉归二帅且厚犒河东之师我使颇领其说先取犒师绢十万疋以行
尼雅满克宋汾泽等州知汾州张克戬等死之
初尼雅满既取太原乃纵兵汾晋之间攻下县镇寨垒十数汾虽粮乏兵疲独坚守不降尼雅满聚兵并力攻至逾月又破之知州张克戬等死于难者八人乃东攻太原之夀阳夀阳城小而百姓死守凡三受攻而我师万人竟不能拔乃欲据井陉以困之其始攻也丧士三千复与斡里雅布合兵攻平定斡里雅布自真定西之平定军亦丧万人至是拔之
尼雅满斡里雅布会议平定军再征宋京城
时二帅会议再征宋乌绅曰今河东已得太原河北已得真定二者乃两河领袖也乘此之势可先取两河俟两河既定徐取东京未晚今若弃两河先取东京倘有不利则两河非我所有兼太子向到东京不能取之尼雅满谓诸将曰东京国之根本我谓不得东京两河虽得而莫守苟得东京两河不取可自下向时东京不能得者以我不在彼也今若我行得之必矣又舒右手作取物之状曰我今若取东京如运臂取物回首得之矣斡里雅布欣然称善南征之计遂决于是二帅分归本路约会于东京
尼雅满留尼楚赫守太原斡里雅布留硕格韩庆和守真定各率其衆南征斡里雅布攻庆源府宋都统王渊遣将韩世忠拒抗又宣抚范讷军五万守滑濬斡里雅布知有备乃由恩州王榆渡趋大名由李固渡济河十一月斡里雅布兵至宋京师屯刘家寺【按金史本纪十一月丙戌宗望至汴】
京师危急四方勤王之师至近甸者皆以有诏毋得逼城有妨和议皆尼雅满斡里雅布以和议之说误宋也
尼雅满克平阳府又克西京及河阳府
尼雅满自泽潞至河阳宋宣抚副使折彦质领兵十二万与之夹河而军签书李回以万骑行视黄河时亦至河上尼雅满曰南兵亦衆与之战胜负未可知不若加以虚声遂取战鼓击之逹旦宋师溃散京西提刑许高河北提刑许亢各提兵防洛口【按原书作路口据宋史改正】亦望风而溃我兵悉渡自河东泽潞官吏多弃城走西道【按原书作两道据宋史改正】都总管王襄与河阳守臣燕瑾【按宋史作燕瑛通监纲目作燕英】皆弃城去尼雅满乘胜取河阳及西京
闰十一月取宋郑州又取怀州守臣霍安国林渊张彭年【按原书脱张字年字据宋史补】赵士谔【宋史通监纲目并作士詝】鼎澧将【原书无此三字据宋史通监纲目补】张谌张潜【宋史作於潜通监纲目作于潜】沈敦张中行及部队将五百人【宋史通监纲目并作五人】皆死之尼雅满遂至宋京师屯青城【金史本纪闰月癸巳宗翰至汴】
我师已抵城而宋危矣【按原书此下云惟何?欲率都民巷战闻者争奋由此敛兵不下惟以割地齎金帛和议为说考何?欲巷战在城既破时事见下文又复见于此殊失伦次今删去】
丙辰宋京师破
自十一月二十五日围城凡四十日是日午时城破时宋京城中不过七万余人有炮五百余座在郊外皆弃不收我师得之反以为用张叔夜提兵入卫凡三万人转战而前其余勤王之师无一至者惟有贷粮之请会盟之说皆为和之说所误也
先是有卒郭京者都人盛传其能用六甲法可以生擒尼雅满斡里雅布而何?孙傅与内侍辈尤尊信倾心待之又有刘孝竭等各相募衆或称六丁力士或称北斗神兵或称天阙大将大率皆效京所为有识者已危之矣是日郭京等大启宣化门而出去敌不百步天将明京尽令守御人下城独与张叔夜坐宣化门瓮城楼上宋钦宗以亲兵数万自卫俄顷我兵分四隅鼓噪而进前军殱焉後者悉坠河城门急闭京白张叔夜云须自下作法因下城引余兵南遁我兵登城者才数人衆皆披靡城遂破王宗楚引殿班下城急呼救驾俄而四面兵至尽皆上城城中大溃里巷强梁乘此作乱
尼雅满遣使入城请二帝至军前议和及割地事【宋史本纪辛亥金要亲王出盟】城中子女玉帛宝玩车服器用图书百物括索公私上下俱空辛酉宋钦宗往青城二宿而返宋何?陈过庭与尼雅满斡里雅布相见尼雅满应答琅然斡里雅布唯唯而已初何?唱率都民欲巷战闻者争奋由是我敛兵不下仍为倡讲和议人心稍安
时李若水以出使留我军中尼雅满斡里雅布令若水偕何?归议事若水入见钦宗曰尼雅满止欲得两河地别无他事乃遣?与济王栩来使以请成【按原书不言济王栩使金师而下文乃言?栩回殊为疎漏今据宋史通监纲目补正】尼雅满曰自古有南即有北不可相无也今建议期在割地而已?栩回言元帅请与上皇相见上曰我当自往耳
十二月癸亥钦宗往青城与尼雅满议和索金一千万锭银二千万锭缣帛如银之数自御马而下在京共七千匹皆归于我
宋朝大括金银命户部尚书梅执礼提举根括而监察御史胡舜陟胡唐老姚舜明王俣副之
是岁宋钦宗靖康元年
钦定重订大金国志卷四

[book_title]卷五
钦定四库全书
钦定重订大金国志卷五
纪年
太宗文烈皇帝三
【丁未】天会五年春正月宋亲王二人来军前贺正
尼雅满遣使入朝贺正颇不为礼
庚子宋钦宗复如青城二月宋太上帝后及皇后皇太子亲王妃嫔皆如金营【按原书作皆挈而北考宋二帝北行在四月间不当遽言於此今改正】
尼雅满连遣人入城请宋帝车驾军前议事且齎帝所下诏书曰今已破汴二主不可复居宜于族中别立一人以为宋国主仍去帝后号但称宋王庚子钦宗复如青城【按宋钦宗再如金师在靖康二年正月庚子金史宋史通监纲目俱同是月辛卯朔庚子乃十日也原书既言庚子钦宗复如青城而其分注又云正月十一日尼雅满遣人入城请车驾军前议事二十九日又遣使请车驾出城二月十一日钦宗车驾出幸金营盖由杂采诸书未及审核故致上下抵牾而以出降为幸金营尤为失实今并改正】百姓数万人阻扼车驾曰陛下断不可出恐既出後事在不测皆号泣不放行钦宗亦泣下范琼按剑怒曰皇帝本为两国生灵屈已求和今幸金营旦去暮即返矣若不使车驾出城汝等亦无生理百姓大怒争投瓦砾以击之琼以剑杀死攀辂之人数辈而去至军营尼雅满坐宋主西向使左右以诏书示之谕以别立贤君之意二月尼雅满遣二人持书一诣太上皇一诣钦宗前曰今日北国皇帝已有施行事件请车驾诣军前听候尼雅满坐而言曰今北国皇帝不从汝请别立异姓为主使人拥宋主降自北道至一室以兵刃守之天明有人呼宋主出曰太上至矣宋主视之见戎衣数十人引太上由傍门小道而去皇族后妃诸王累累至军中日夜不止太上与钦宗各居一室后妃诸王皆不得相见十六日尼雅满坐帐中使人拥二帝至陛下宣诏曰宜择立异姓以代宋後仍令赵某父子前来燕京令元帅府差人津遣是日以青袍易二帝衣服以常妇之服易二后之服时惟李若水抱持大呼曰帝号不可去龙章不可褫若水惟有死而已【按原书此下有吴革结衆欲刼还二帝为范琼诱杀之三句考吴革被杀事在三月中复见于此今删正】十七日尼雅满使骑吏持书示钦宗及太上曰元帅今遣汝趋燕京朝皇帝已召康王至军前同去南朝以张邦昌为帝国号大楚矣夏四月二帝北迁【按原书云十八日率驾北行考宋史及通监纲目宋二帝北行在四月庚申朔以此书楚国张邦昌录证之亦合此又以为二月十八日殊为舛误又二帝已降　尚称车驾亦为失实今并改正】六月二十三日安肃军传诏令往云州听候指挥
李若水王履死之
吏部侍郎李若水之出使也修武郎王履副之若水至军前骂声不絶絶粒不食尼雅满怒囚之若水母张氏闻变哭且言曰吾子死难必矣至是尼雅满再召若水若水历数失信五事肆骂不已尼雅满大怒即圜丘下敲杀之若水将死奋骂愈厉军中相谓曰大辽之破死义者十数今南朝惟李侍郎一人而已王履临被杀时略无惧色且歌诗其末章云矫首问天兮天卒无言忠臣効死兮死亦何????人闻而悲之
刘鞈徐揆死于金营
刘鞈守真定有威名金人欲用之鞈不可手书片纸遣人遗其子曰忠臣不事二君此予所以死也乃以衣绦自经
徐揆本太学生为书以责尼雅满厉声抗论乃被杀【按通监纲目刘鞈死在正月徐揆请钦宗还宫被杀在二月中太后太妃未至金营之前也】
尼雅满责金银数不足杀宋从臣梅执礼等四人户部侍郎梅执礼礼部侍郎陈如贤【通监纲目作知质】刑部侍郎程振给事中安扶【纲目作安秩宋史通监与此同】并坐根括金银不登悉敲杀之御史胡舜陟胡唐老姚舜明王俣但各杖数百于是再括令留守司差官百员分赴坊巷遍括左谏议大夫洪刍分诣懿亲蕃衍宅遍括
三月朔尼雅满以帝命立张邦昌为帝国号大楚邦昌僭位之日风霾日色薄而有晕百官皆惨怛邦昌亦变色然邦昌不御正殿不受常朝不山呼不称圣旨与执政侍从坐议必自称名遇我使至则遽易服禁中诸门皆缄锁题以臣邦昌谨封易诏曰手书
宋吴革谋起兵范琼诱杀之【按原书此条在立张邦昌为帝之前考通监纲目邦昌僭位吴革耻事异姓遂谋起兵今移正】
革初募兵後迁居同文馆附者至数万以图迎二帝事泄为范琼所害革至死顔色不变人为泣下
宋宗泽大军至东京
春三月斡里雅布退夏四月尼雅满退【按原书此下云宋建炎元年宗泽为东京留守考宋建炎建元在是年五月宗泽为东京留守在是年六月遽书于此殊无伦次今删正】
宋张邦昌手书奉迎元佑太后复居延福宫
其策语有曰尚念宋氏之初首崇西宫之礼盖用太祖即位迎周太后西宫故事庚午垂帘听政邦昌以太宰退处资善堂邦昌僭位至是凡三十三日
甲戌宋张邦昌遣使奉迎康王【按原书云宋张邦昌手书奉迎康王而以元佑太后手书为邦昌之语殊为缪误今据宋史通监纲目改正】
元佑太后手书告中外曰乃眷贤王越居近服已循羣情之议俾膺神器之归由康邸之旧籓嗣宋朝之大统汉家之厄十世宜光武之中兴献公之子九人惟重耳之尚在兹惟天意夫岂人谋尚期中外之协心同定安危之至计庶臻小愒渐底丕平用敷告于多方其深明于吾意
宋张邦昌又率百官上表劝进康王
其表畧曰使生灵罹祸以无归虽沟渎自经而何益辄学周勃安刘之计庶几程婴存赵之心邦昌继至伏地请死康王待以客礼且慰抚之
夏五月宋康王即帝位于南京改元建炎六月安置张邦昌于潭州寻赐死【按通监纲目邦昌以是年九月赐死】
宋以宗泽为东京留守
尼雅满由河东归至云中斡里雅布由河北归至燕山约会于山後草地避暑议事斡里雅布病卒
干里雅布知宋康王即位张邦昌入觐故会尼雅满于草地议送徽钦还宋尼雅满未之许会斡里雅布打球冒热以水沃胸背致伤寒而卒议遂中辍时六月二十一日也
秋尼雅满自草地归至云中遣杨天吉约夏国同取陕西【按原书此条有评论辞旨浅陋今删去】
七月宋二帝自云中如燕山府
起燕山云中上京东京辽东辽西平州长春八路隶于诸万户入取宋两河诸州郡惟左监军逹兰亲围中山宋两河州郡自我师初入以指挥得便宜行事故各据人马以图自固逐路帅司不能调发致无连衡相援故一州既破复攻一州至是以京城失守河北州郡尽为军士作乱害之河东官军多弃城南走两河州郡外无救援内复自乱于是我师乘而取之如俯拾遗物惟中山庆源保莫祁洺冀磁相绦久而乃克【按通监纲目云惟庆源府邢洺冀磁相久而乃陷不言保莫祁三州考金史太宗纪天会二年九月栋摩取河间大败宋师于莫州逹兰克祁州永宁州保州顺安军皆降则此书兼言保莫祁三州者误也】逹兰亲围中山巨镇守御犹坚于他郡故也
安班贝勒舍音摩都元帅病薨和里玛代之【按金史太宗纪天会八年九月安班贝勒都元帅杲薨熙宗纪安班贝勒杲薨太宗意久未决宗翰宗辅等议以和里玛先帝嫡孙当立相与请于太宗乃从之此书舍音摩之薨于五年又即言和里玛代之皆与史不合】和里玛乃熙宗小名也是时熙宗方童稚帝拟为储嗣故有是除是年冬除鄂勒欢【武元第五子也】为右副元帅代斡里雅布遂自国中至于燕山尼雅满约诸将分征河南鄂勒欢自燕山率衆由清沧渡河以征山东
尼雅满知张邦昌之废故约诸将分征河南攻山东者鄂勒欢攻西京者尼雅满又除万户罗索为陕西路先锋都统以万户萨里罕贝勒副之以攻陕西宋贺师范以陕西兵与我师战于八公原败死
尼雅满自云中率衆下太行渡河阳再取西京及遣尼楚赫博索彻克穆等以攻汉上
时宋郑建雄守河阳翟进扼河清白磊我师不得渡尼雅满乃以重兵屯河阳城北以疑建雄与进隂遣尼楚赫领轻骑九百渡河还攻河阳南城建雄之军遂溃尼雅满得渡首败姚庆军于偃师庆死之西京官吏弃城南走残民开门以降尼雅满遂入西京屯于大内以代州降守嗣本知河南府事且遣尼楚赫前攻汉上尼雅满不自行者时以宗泽守东京恐邀其後故亲自据西京与宗泽相持使汉上之师无後顾之後也
罗索自河中由同州韩城县界越河以攻长安
时罗索屯河中苏村宋军扼蒲津西岸我师不得渡遂潜从韩城上流一夕履冰而渡直攻长安于是安之衆不战而溃
是岁五月以後宋高宗建炎元年
【戊申】天会六年春正月尼楚赫与其弟博索兵二十万下宋邓州【按原书系此条于二月在尼雅满屯西京一条之後今据宋史通监纲目移正】
帅臣范致虚遁走【按原书作危致虚据宋史及通监纲目改正】刘汲死之南阳储峙甚多至是悉为我有并刷邓汝金房凡四州之民以归
尼雅满屯西京鄂勒欢取青潍二州而还罗索取长安攻凤翔秦凤等路为张严所败尼雅满闻之将自西京提兵西援罗索行次会陕府闻严已败绩罗索北渡蒲津故尼雅满复取平陆渡河由解梁晋绦以归云中罗索至凤翔宋守臣刘清臣弃城遁熙河帅张深遣禆将刘惟辅来御惟辅舞槊刺杀哈富大王罗索退走张深更檄张严以兵继进时尼雅满知罗索为张严所袭又闻韩世忠兵至故弃西京分兵亲援罗索且留乌绅伊都之衆以待世忠之至既而严趋凤翔战五马山下罗索伏兵于五里坡严至伏发死之罗索谋趋泾州又为曲端使吴玠所败尼雅满焚掠西京取平陆渡河由解绦晋汾以归云中罗索自冯翊渡河破潼关及同华陕于是知延安王庶遣将断河桥又遣将屯龙水峡【按通监纲目皆作神水峡】断我归路罗索遂归【按通监纲目张严败死在三月罗索为吴玠所败走同华在四月北归在五月此因言罗索事遂终言之尔】
三月逹兰克中山府
中山自宋靖康末受围至是三年乃克初逹兰围中山宋陈亨伯冒围入城固守踰半年我师不能下至是呼总管欲尽使城中兵出击总管以衆寡不敌辞遂斩以徇复呼部将沙振使往振固辞亨伯固遣之振惧潜裹刀入府害亨伯并其家十七人城破我师见其尸曰南朝忠臣也
宋翟进复西京【按原书此上二条在乌绅伊都败翟进一条之後前後倒置今据通监纲目移正又原书系此条于庚子日考宋史本纪三月庚子宗泽奏河南统制翟进复西京疑庚子乃宗泽奏至之日非进复西京之日也今删去】
尼雅满去西京统制翟进提兵数百入洛阳【按原书云范致虚既败翟进提兵数百入洛阳考宋史致虚知京兆府以师出武关为罗索所败在靖康元年其弃邓州在是年正月与翟进之入西京其事既不相因而其时亦不相及乃合而书之其比事属辞之意殆不可晓考纲目翟进得入洛阳实以尼雅满去西京之故今改正】杀我守臣高世由
夏四月乌绅伊都败翟进于西京复下其城後又败进于文家寺继败韩世忠于永安後涧而归
宋建炎元年冬尼雅满再攻西京官吏弃城南走统兵官翟进率军上山保险至是春尼雅满尽焚其庐舍刷居民北去故进始得其城然乌绅伊都之衆尚屯河南白马寺白马坡河清长泉等处西京虽不远而诸将视为弃物不复顾之进于四月十二日出兵夜攻我师间探预知袭击败进进出城据文家寨复为我兵乘势追击又败世忠于永安後涧时当盛夏乃北骑非利之时又以连败宋师可得休息且知尼雅满北归故复弃西京相率而回云中但留万户彻克穆戍河阳
宋李彦仙复陕州我师复渡河先攻虢後围陕彦仙极力来御【按原书系此条于三月据宋史通监纲目彦仙复陕州在是年四月金围陕在十一月惟攻虢之月不可考今改系于夏四月而附识其事之先後云】
我师败于陕州城下寻复攻虢州取之【宋史本纪金取虢州在十二月】
五月宋遣使宇文虚中来杨可嗣副之寻又遣刘诲王贶为通问使副祈请二帝不许
虚中时安置韶州应诏愿使絶域遂诏赴行在复资政殿大学士为祈请使杨可嗣副之寻又遣刘诲王贶为通问使副明年春并遣归虚中曰奉命北来祈请二帝二帝未还虚中不可归于是虚中独留
秋八月宋二帝自上京徙韩州【按原书此条杂厠于冬十一二月间又作自东京如韩州考金史及通监纲目宋二帝徙韩州在是年八月且自上京而往不自东京又为金帝所徙不可言如今改正】
韩州在中京东北千五百里秦桧不与徙依逹兰以居逹兰厚待之
九月鄂勒欢逹兰之衆败宋马扩于北京清平因之以攻河南【按原书系此条于冬今据通监纲目改正】
癸巳我师取冀州【宋史本纪云九月癸巳○按此下九条原书前後倒置今并依次第移正而以宋史所载月日附识于下】
权州事单某死之先是将官李政备守有方纪律严明我师屡攻城皆被击退或夜来刼寨所得尽散士卒不以自私一日我师已登城火其门楼政以重赏募死士扑之俄有数千人皆以湿氊裹身跃火而进大呼力战我师惊骇有失仗者遂退城赖以全後政死而城失守
丁未乌珠取相州【宋史本纪云九月丁未】
守臣赵不试同家属赴井死
冬尼雅满自云中率衆下太行南渡黎阳以攻澶濮围濮州州将姚端乘夜来攻为其所败
尼雅满围濮初有轻敌之意姚端乘我不意夜鏖军营直犯中军尼雅满跣足而走後城破【通监云十一月乙未城陷】端引死士突阵而出尼雅满以端之故尽屠其城尼雅满既取澶濮鄂勒欢之衆同攻北京继攻兖郓【按原书此条在尼雅满取袭庆府一条之前考宋北京即大名府兖即袭庆府郓即东平府原书言取东平大名于上而出此条于下前後倒置今移正】
十一月罗索取延安府【宋史本纪在十一月○按此下七条原书俱不载金将名今考金史宋史补入其不可考者但称我师】
守臣刘选遁通判魏彦明死之我师破府之东城而西城犹坚守我师谍知曲端与王庶不协遂并兵攻鄜延庶在坊州乃自当鄜州来路遣龎世才当延安来路初庶用端为都统制庶御下严多杀将士尝曰设曲端误我亦当斩之端颇衔其语及是端尽统泾原精兵驻邠州【按原书作邓州考宋史地理志淳化县属邠州且曲端将泾原兵在关内尤不当远在邓州也今改正】之淳化庶屡趣其进兵端不动庶退屯龙坊我师遂乘虚破延安府
甲辰我师取德州【宋史本纪云十一月甲辰】
都监赵叔醇死之【宋史作赵叔昄】
十二月尼雅满取东平
守臣权邦彦弃母而遁
逹兰取济南府【宋史本纪在十二月】
守臣刘豫以城降【按原书作刘德今据宋史通监纲目改正】
甲子鄂勒欢取大名府【宋史本纪云十二月甲子】
提刑郭永死之时大名既破守臣张益谦转运裴亿率衆迎降鄂勒欢曰城破乃降何也皆以提刑郭永不从为辞鄂勒欢遣骑召之永正衣冠南面再拜讫易幅巾而入鄂勒欢【按原书作尼雅满考金史通监纲目是时尼雅满鄂勒欢并为元帅分路南伐其克大名者乃鄂勒欢非尼雅满也今改正】问阻降者谁永熟视曰不降者我鄂勒欢见永貌状魁杰且夙闻其贤欲以富贵啗之永大骂鄂勒欢怒并其家属杀之
尼雅满取袭庆府【宋史本纪云十二月甲子】有欲发孔子墓者诛之时汉儿将启孔子墓尼雅满问曰孔子何人通事高庆裔曰古之大圣人曰大圣人墓焉可发尽杀之故阙里得全
【己亥】天会七年春正月尼雅满取宋徐州【宋史本纪云正月丙午】徐州既下宋守臣王复骂敌不屈阖门死之
尼雅满分兵趋扬州自领大军走韩世忠
初韩世忠在淮阳将会山东诸军来拒会尼雅满兵至滕县闻世忠扼淮阳乃分兵万人趋扬州以议事为名使宋帝不得出而自以大军迎世忠世忠不能当夜引归
尼雅满取淮阳泗楚等州
尼雅满取淮阳执宋守臣李寛【宋史本纪云正月丙午】取泗州守将吕元阎瑾已焚淮桥遁【宋史本纪云正月戊申】我师由招信路将渡淮县尉孙晖将射士民兵来御沈我数舟会大雾蔽日我不测其多寡相持踰半日以疑兵縻晖遂自上流渡兵晖且战且却及城破晖死于敕书楼取楚州守臣朱琳降【宋史本纪云二月庚戌朔】我以数百骑奄至天长军守将俱重成喜将万人俱遁【宋史本纪云二月辛亥陷天长军】取扬州宋高宗奔杭州【宋史本纪壬子急报至帝被甲驰幸镇江金兵同日过扬子桥○按此条原书在後另为一条先後倒置今移正】至泰州守臣曾朋【宋史本纪作曾班】降【宋史本纪云二月丁巳】我军还至高邮军守臣赵士瑗遁判官齐志行降【宋史本纪金人去扬州过高邮州守臣赵士瑗遁在二月丁未】至沧州守臣刘锡遁【按此时尼雅满南伐至扬州又自扬州而还皆与沧州无涉此二疑有误】
自去年秋鄂勒欢既破五马山寨探知马扩军来使人驰会尼雅满共备之故尼雅满留乌绅伊都守云中率衆南征已而尼雅满下太山由怀卫将东应鄂勒欢闻扩已败于清平鄂勒欢从而南伐由是尼雅满亦渡黎阳以攻澶濮澶濮既下时杜充守东京虑敌西来决大河阻之我师不能西乃东会鄂勒欢同下北京继攻兖郓故至是由徐泗以攻扬州【按原书有尼雅满自东平由袭庆徐泗攻扬州二句为此条之纲重复颠倒殊无伦次今删去】宋高宗时在扬州得天长报闻我师已至乃如杭州以州治为行宫
鄂勒欢逹兰栋摩分下山东诸路州郡【按金史栋摩传议伐康王太宗使栋摩引兵取陕西则未尝至山东又金史本纪是年正月栋摩已薨此书以栋摩薨于天会八年而于是年书栋摩分下山东及屯滨州疑并舛误】惟济单兴仁广济等州以水阻得存
时山东之民正当兵火之际复有河决之患宋高宗既渡大江青郓两镇又遭洗荡陷没州郡互不相救至是岁复大荒人民相食啸聚蜂起巨寇王江宫仪每军战载乾屍以充粮为我师所乘而尽取之
罗索取晋宁军【按罗索取晋宁军金史本纪云二月己巳通监云二月壬戌未知孰是】守臣徐徽言死之
夏鄂勒欢逹兰栋摩屯滨州
四月尼雅满自扬州归至东平元帅府差刘豫知东平府兼节制河南诸州郡
豫先为宋济南守降于我至此除知东平
六月行下削发及禁民汉服不如式者死
领燕京枢密院事刘彦宗卒并枢密院于云中除云中韩企先为相同时立爱主之尼雅满以彦宗之故命其子筈签书院事【按金史刘筈传天会四年权中书枢密院事父忧起复直枢密院与此颇异】又以通事高庆裔知云中兼西京留守
乌珠请于尼雅满及鄂勒欢乞提兵侵淮从之【按原书此条在十月围蔡之後考乌珠大举南伐在是年六月下文取磁单等州即乌珠之师今改正】
以女直万户聂哷尼楚赫博索渤海万户大托卜嘉汉军万户王伯隆大起燕云河朔民兵附之
取磁单等州
磁州守将苏珪降寻取单州又取南京执守臣唐佐国【按南京之取宋纪书于六月通监纲目书于九月又唐佐国宋史作唐佐通监纲目作凌唐佐】而用之寻取沂州
秋尼雅满自东平归至云中
鄂勒欢栋摩自滨州北归燕山留逹兰于山东後移屯潍州
试举人于蔚州
辽人应辞赋两河人应经义忻州进士孙九鼎为魁
九月罗索取永兴军【按原书以九月取永兴军为一条又以罗索取长安为一条一事重出今删正】
帅臣郭琰遁
尼雅满禁隐藏被虏亡者犯人死罪
帝行下枢密院分河间府为河北东路真定府为河北西路平阳府为河东南路太原府为河东北路
去宋朝新改诸州郡名复旧州县名
冬十月围蔡州
为宋守臣陈昌?所败
乌珠分路伐宋率衆渡江【按原书云十一月乌珠率衆渡江分路伐宋考乌珠分兵在十月渡江在十一月此叙分路于渡江之後又并系于十一月颇失伦次今改正】
至莱州张成以城降至密州李逵吴顺以城降【按乌珠自归德分道伐宋不得东至莱密又是年金取莱密宋史及通监纲目皆不书文献通考云莱州建炎元年没于金密州建炎三年没于金宋史本纪于建炎六月云金以刘豫知东平节制河南州郡尽取山东地惟济单兴仁广济以水阻尚存至是亦陷则金取莱密疑不待此时此条必系舛误】
乌珠分两道一自滁和趋江东一自蕲黄趋江西取滁州及夀春府官吏以城降【宋史本纪云十月】取庐州帅臣李会降【宋史本纪云十一月】以檄抵濠州权守张宗望降【宋史本纪云十一月张宗望史作王宗望】取和州守臣李铸降【宋史本纪云十一月戊申又按李俦原书误作李铸据第八卷及宋史并作李俦今改正】
取无为军
守臣李知几遁【宋史本纪云十一月】遗民固守山寨取黄州取临江军守臣吴将之遁【宋史本纪十一月丁巳】取吉州守臣杨渊遁【通监云十一月】取抚州守臣王仲山降取袁州守臣王仲嶷降【宋史本纪抚袁二州降在十一月戊申】
寻屠洪州
分宁令聚衆拒守我师引去又攻采石渡下建康府杜充李梲降【宋史本纪云十一月辛未】又攻建昌军为蔡廷世所败【按原书此条有评论语辞旨浅陋今删去】
杜充至云中尼雅满鄙之久而命知相州【按原书此条系于八年之冬殊无伦次今移正】
尝闻尼雅满初围太原有保正石竧起寨于西山保聚村民我师攻之往往为竧所败及多邀我师出掠者由是尼雅满遣大军破而擒之时竧已保守八月矣尼雅满既得竧命钉之于车刺刃于股将欲支解之竧终不屈尼雅满异之徐谓竧曰尔若降我当命尔以官竧骂曰爷是汉人能死不降爷姓石石上钉橛更不移改竟杀之噫充闻竧之风岂不愧与
十二月取杭越等州【宋史本纪十二月乙酉临安守臣康允之弃城走戊戌越州安抚李邺降】
越州帅臣李邺降宋高宗自明州航海将渡我师自越州来攻明州为宋师所败余杭守臣退保山寨乌珠自安吉进兵过独松岭曰南朝可谓无人若以羸兵数百守此吾岂能遽度哉
钦定重订大金国志卷五

[book_title]卷六
钦定四库全书
钦定重订大金国志卷六
纪年
太宗文烈皇帝四
【庚戌】天会八年春尼雅满乌绅伊都居云中鄂勒欢居燕山
逹兰屯潍州
遣台吉贝勒逹尔吉天使铁黑贝勒提兵南援乌珠
因围楚州【宋史本纪云正月】
右都监栋摩以病薨【按金史栋摩以天会七年春薨此书于八年与史不合】
乌珠取明州【宋史本纪正月甲辰朔攻明州己未入城】
乌珠再攻明州张俊率衆拒之高桥战数合虑我益兵复来与守臣刘洪道俱避去乌珠遂破明州屠其城高宗御舟次台州我师以船至昌国县追袭之提领海舟张公佑【宋史通监纲目并作张公裕】引大船来击我师遂退
罗索攻陕州【宋史本纪正月陷陕州】
李彦仙守御甚备罗索益生兵攻之愈急城破彦仙巷战而死时陕民虽妇女亦升屋以瓦掷师哭李观察不辍彦仙守陕再踰年大小二百战及城破其官属陈思道等五十一人皆与同死无屈降者自是我师始西而全陕没矣
三月我师取潭州
守臣向士諲遁王暕刘玠【宋史通监纲目作刘价】赵聿之死之时军民请以死守我师登城士諲突围出城遂破民犹极口骂且巷战我师屠其城而去
取荆南府
守臣唐慤遁
取澧州
守臣王淑遁
我师复取东京杀宋上官悟由是宋四京皆没
时东京虽城守而势愈危更遣河北首领聂渊攻之上官悟力不能拒城破见杀【按通监纲目皆云悟出奔为盗所杀与此不同】
乌珠自越州执李邺复还杭州
乌珠取秀州
宋守臣赵士毉死之乌珠以辎重不可遵陆遂由秀州平江取塘岸路而还乌珠下平江府出常州过吴县统制陈思恭以舟师邀于太湖击败之几获乌珠【按原书此上二条叙取秀州于还杭州之前又叙陈思恭邀击事重复无伦次今改正】
夏四月萨里罕及哈富等攻邠州【按原书作汾州是时宋张浚与金师相拒于陕西无至汾州之事通监纲目皆作邠州又原书叙此条在取东京一条之前先後倒置今并改正】宋张浚遣曲端拒我两战皆捷至白店原萨里罕乘高望之惧而号哭金人因目之曰啼泣郎君既而罗索整军复战宋吴玠败绩曲端退屯泾原【按原书此条不载罗索败吴玠而後文乃云陕西大战有三范致虚陕府曲端邠州白店原刘锡富平原宋师皆败前後不相照会今据通监纲目补】
乌珠回至镇江宋韩世忠屯焦山寺以邀我师乌珠不得济遣使致辞愿还所掠益以名马世忠不从
世忠遣兵屯焦山寺以邀吾师之归乌珠遣人约日会战世忠谓诸将曰是间形势无如金山龙王庙者金人必登此觇我虚实乃遣偏将将三百卒伏庙中又遣二百卒伏江岸【按宋史通监纲目俱云百人伏庙中百人伏岸侧】戒之曰闻江中鼓声岸兵先集庙兵继出金师果有五骑趋龙王庙庙中之伏喜先鼓而出五骑招策以驰仅得其二有一人红袍玉带既坠复跳驰而脱诘二人即乌珠也既而战数十合俘获甚衆又获乌珠之婿封龙虎大王者乌珠舟千余艘俱不得济复遣使致辞愿还所掠以假道世忠不从益以名马又不从时逹兰在潍州乃遣贝勒台吉趋淮以为援【按此条所载与宋史韩世忠传及通监纲目同其中纪录之误业经御批通监辑览驳正仰惟】
【圣监超卓洞烛千古今敬录于此以订循诵习传之谬】
金山屹峙江心何能驰骑且乌珠志在济江岂肯行次中流舍舟以临险地致有疑当日金山与南岸相连属者不知浮玉之名即取其无所附丽而树影中流钟声两岸唐时名句流传苏轼亦有阻风金山之作则山之不能通陆自昔已然方舆纪要因于金山下增对岸二字谓庙在银山殊无确据况世忠屯戍焦山与金山银山东西相去均远登眺亦无所见其为附会显然惟王象之及熊克皆云庙在北固较为可信盖北固距江南?既得振策以驰而山居东北与焦山正直故可登之以觇虚实二人皆以宋人纪宋事自当得实非若宋史成自元时仅据传闻而不详形势徒滋後人之疑议也至谓一人红袍玉带坠而後驰者即乌珠其说尤诞金源衣服至大定明昌间始酌用中国制度其初必无裦衣博带之人况身临战阵岂有服袍玉以从事者其为宋人夸饰附会无疑即此可证金山驰马之荒唐矣
乌珠欲自建康谋北归不得或敎于芦塲地开渠二十余里上接江口在世忠之上流遂傍冶城西南隅凿渠一夜渠成次早出舟为世忠尾击所败终不得济乃揭榜募人献所以破海舟之策
有教于其舟中载土以平版铺之穴船版以櫂桨俟风息则出江有风则勿出盖以海舟无风不可动也又以火箭射海舟篛篷则不攻自破矣
乌珠一夜造火箭暨明天霁无风引舟出江其疾如飞而海舟皆不动乃以火箭射海舟篛蓬世忠军乱焚溺而死者不可胜数
世忠与余军至瓜步弃舟而陆奔
乌珠辎重自瓜步口舳舻相衔至六合不絶为宋岳飞所败既而自六合归屯楚州九里径又为赵立所败未几取扬州承州赵立中炮死又取楚州会闻宋师出陕右托言应之因而西去【按取承州在八月赵立死在九月此因言乌珠还师遂终言其事尔】
乌珠自江南回初至江北每遇亲识必相持泣下诉以过江艰危几不得免又逹兰时在潍州遣人诮乌珠南征无功可止于淮东俟秋高相会再征江南乌珠推避不从会闻宋人出陕右乌珠因而应之于是留托卜嘉聂哷王伯隆军于淮东以待逹兰博索等而西去
云中留守高庆裔献议于尼雅满曰吾君举兵止欲取两河故汴京既得而复立张邦昌後以邦昌废逐故再有河南之役方今两河州郡既下之後而官制不易风俗不改者可见吾君意非贪大亦欲循邦昌之故事也元帅可首建此议无以恩归他人尼雅满从之于是令右监军乌绅驰请于朝帝从之
我师自取山东逹兰久居滨潍刘豫以地相近奉之尤善逹兰尝有许立豫之意庆裔尼雅满腹心也恐为逹兰所先遽建此议务欲功归尼雅满而又使豫知恩出于己望其厚报也或谓本宋邓州叛臣张刚中献策于庆裔以三班奉职酬之复以其说为己策献于尼雅满非也我师取山东止以邦昌为名不易官制不改风俗者其议素已定矣不然逹兰岂敢擅许人以大都耶
尼雅满遣高庆裔询访河南州郡求贤人建国州郡迎合上意共推刘豫
庆裔自云中由燕京河间越旧河之南首至豫所隶景州会吏民于州治谕以求贤建国之意郡人莫敢言皆曰愿听所举某等不知贤者庆裔徐露意以属刘豫郡人迎合上意又豫适景州人也故共戴之庆裔喜曰尔与朝廷帅府之意正相合耳遂令列状举之庆裔至德博东平一依景州之例既至东平则分递诸郡以取愿状而已故豫得僭位酬庆裔赂贿不可胜计麟猊辈後于庆裔有恩府门生之称良以此也
高庆裔自河南归至云中具陈诸州郡共戴刘豫之意及持诸吏民愿状于尼雅满
尼雅满复令庆裔驰问刘豫可否豫阳辞之又且推前知太原张孝纯庆裔归报尼雅满尼雅满又遣庆裔谕豫曰戴尔者河南百姓推孝纯者独尔一人难以一人之情而阻万姓之愿尔可就位我当遣孝纯辅尔後孝纯由此得还宋
辽东汉军万户韩常与太行义士原子明战于真定西山胭脂岭为子明所败千户刘庆余被炮折其胫由是解军职换授静江军节度使知徐州
万户比都总管之职千户比节度使百人长比刺史若解军出官对格换授此特武元初起兵所差之人也至换受时凭武元差札押字则为御书庆余随常父庆和降阿羌为千户故换授静江军节度继以守土之任今燕云诸路民兵千户百人长乃以家业或丁数定之一时随军所差也在军则权为千户百人长散则还为庶人或就军中受代则复为一散军而已非可比御书者也今民兵充者极多御书补者极少
蔚州百姓刘黑龙造妖起兵既而获之
河北签军首领聂渊再取东京
时山东河朔已为我师所取京东京西盗贼大起四方路阻米?二千人民相食聂渊乘而取之
乌绅来见帝回至云中与尼雅满伊都同往白水泊避暑【白水泊在云中之上乃昔辽主避暑之地也】鄂勒欢之望国崖避暑【望国崖在儒州望云县北】
宋复颍昌府【宋史本纪在五月】又复鄜州【通监在五月○按原书系此条于秋今改正】
秋尼雅满乌绅伊都自白水泊归至云中鄂勒欢自望国崖至燕山逹兰自潍州亲攻江东
宋二帝自韩州徙五国城
五国城在国都西楼之东北千里时将立刘豫乃徙二帝居之【按西楼乃辽之上京临潢府金所都为会宁府亦号为上京此书遂以金之上京为西楼误也】
八月宋师复永兴军
宋吴玠复永兴军帝令乌珠自京西星驰至陕西与罗索等合而宋张浚等亦劄诸路合兵四十万约日会于耀州大战
九月帝以辅国大将军西京留守大同府尹高庆裔礼部侍郎知制诰韩昉为册礼使副于九月九日立刘豫于大名府国号大齐
宋北京陷没南军闻豫至遂闭门杀金兵後复降豫至是诛为首者数十人于莘县豫由此不居北京复还东平以张孝纯为尚书左丞相李孝扬张柬权为左右丞弟益为北京留守子麟知济南府时大金又以乌珠南征所降李邺李俦郑亿年臣豫豫降南京为归德府改东京为汴京升东平府为东京去淮宁颍昌顺昌兴仁夀春府名复旧州名豫自以生景州守济南节制东平僭位大名遂起四郡强壮为云从子弟应募者数千人
豫置三卫官曰翊卫曰亲卫曰勲卫以士大夫之子为之二年升一等满六岁则试以弓马合格人出官方豫之僭立也止用天会年号是冬奉帝命改元阜昌
宋冯长宁以淮宁府降豫请行什一法除户部郎中权侍郎後罢什一之法将山东百姓六十以下二十以上皆签发为兵每亩田科钱五百
又建归受馆于宿州招延南方士大夫军民置榷塲通南北之货
尼雅满归张孝纯以相刘豫
孝纯守太原几一年而被执至尼雅满前逼令下拜孝纯曰未审帐上是何人衆曰元帅孝纯曰元帅是大金国大臣某乃大宋国大臣岂有一国大臣拜一国大臣之礼事今至此惟有死耳何相窘迫耶竟不拜尼雅满不能强之因囚归云中是年五月六日尼雅满将避暑白水泊谓孝纯曰公于此无治生事俟某秋归当还公于乡里又顾云中留守高庆裔曰如有人欠孝纯钱物可督还之母晚孝纯归乡矣孝纯初闻是语不知其所以盖是时尼雅满与刘豫之议密定外人莫之知也至是尼雅满遣孝纯南归止云归乡而已故奉使宇文虚中送孝纯诗有里閈共惊新素发儿孙将整旧斑衣之句则莫知其相豫也明矣暨孝纯既至河朔欲由济南归徐徐乃其乡里也主者曰当与公共至东平节制司某得公檄公方可归徐矣既行则孝纯之兄孝忠孝立及诸侄乡人竞远迓之孝纯方喜慰之际无何至汶上豫已僭位遽拜为相当是之时孝纯昵于亲党惧于还北因而遂丧晚节惜也
乌珠罗索败刘锡军于耀州富平原
先是我萃兵淮上宋张浚欲分道出兵由同州鄜延以捣我虚乃檄召熙河经畧刘锡秦凤孙渥泾原刘錡环庆赵哲会兵甚衆皆言我锋方鋭浚不从时曲端已死乃诈立其旗罗索曰彼绐我也拥兵骤至舆柴囊土藉淖平行进薄其营与锡等战互有杀伤胜负未分铁骑出不意直击环庆军他路兵无与援者会赵哲离所部哲军见尘起惊遁宋诸军亦退我师遂乘势而前我兵自攻陕西大战有三范致虚战于陕府曲端战于邠州白店原刘锡战于耀州富平原宋师皆败至是战之後宋师退保两川而州郡尽入金矣
冬十月归秦桧于宋【按原书此条在败刘锡军一条之前今据通监纲目移正】用尼雅满计也桧之入北从二帝之上京逮二帝东徙韩州桧依逹兰为其任用逹兰南征以桧为参谋以催钱粮为名挈家泛小舟抵涟水军自言杀北军之监已者奔舟来归然全家同舟婢仆亦如故人皆知其非逃归也
桧之南归也宋之朝士多疑之惟范宗尹李回与桧善力荐其忠及引对桧言如欲天下无事须是南自南北自北遂建议讲和
尼雅满密谕诸路令同日大索两河之民一日北境州县皆闭门及拘行旅于道凡三日而罢一应客户并籍入官刺其耳为官字锁之云中及散养民间立价鬻之或驱之于回鹘诸国以易马及有卖于蒙古迪里子室韦高丽之域者
盖既立刘豫以旧河为界恐陷北者逃归故耳乐夀县得客户六十八人误作六百八人以报尼雅满尼雅满必责其数县官乃执穷民以足之凡被掠归云中者不令出城无以自活士大夫往往乞食于途尼雅满患贫民之多恐致生事遂以散米赈济为名诱三千人出城令甲士坑之
钦定重订大金国志卷六

[book_title]卷七
钦定四库全书
钦定重订大金国志卷七
纪年
太宗文烈皇帝五
【辛亥】天会九年春尼雅满乌绅伊都居云中鄂勒欢居燕山达兰攻淮东为宋将张荣所败
时宋张荣据通州粮具尽杀人为粮又以地势不利率舟船入缩头湖作水寨以守达兰在泰州谋再渡江欲先破水寨以舟师直攻之荣亦出数十舟载兵与我师遇仓皇欲退不可觇我师只有战舰数舟在前余皆小舟水退阻隔不得前乃舍舟而陆大呼来攻我师不得骋舟中自乱多溺水死达兰壻博诺为荣所获达兰率余兵奔还楚州遂退师【按原书此条有评论语词意浅陋今删去】
尼雅满自云中以燕云汉军及女直军一万人付右都监耶律伊都北攻耶律达实林牙耶律佛德林牙於漠北和勒端城既行拘伊都妻子於女直城
达实佛德辽天祚帝之族也林牙者契丹之官也和勒端城者契丹之北土也以伊都乃契丹之族故止付以女直汉军又质其妻子
起燕云民兵北攻和勒端城仍起燕云河东夫运粮随伊都北行
和勒端城自云中由猫儿庄银瓮口北去地约三千余里尽沙漠无人之境是行也三路之夫死不胜计车牛十无一二得还
夏达兰之衆自淮东归淮北休兵於宿迁县乐马湖达兰自天会八年攻淮南至是方渡淮休兵於宿迁是行也攻战之久人马疲敝既至宿迁复值马灾死亡殆尽食之不尽往往弃掷道路时新为张敌万所败鋭气沮丧又宋兵已复淮东去我师不远且多传宋兵来袭军中每夜无故而惊加之寇盗乘时蜂起东北大恐达兰不能遽回故自是岁四月屯宿迁至七月始北归以刘豫请兵戍边因留台吉贝勒屯刘伶庄额哩页屯淮阳
完顔摩哩与鄂拉札哈以数万骑分为两道南征一自凤翔一自阶成出散关约日会和尚原
宋吴璘吴玠?血誓衆为备甚力已而鄂拉札哈先期而至阵於原北玠率诸将列阵而待更战迭休鄂拉札哈大败由他道遁归摩哩方攻箭筈关为玠别遣将击退二军卒不得合
渤海万户大托卜嘉过淮阳知军张涣置酒於舟中涣因语及刘豫即位托卜嘉抚掌叹曰某大辽之大姓氏也大金初招某许开国辽东其後被坚执鋭从军争战积有年矣虽一郡安闲未可得也豫山东一郡守耳势穷出降今当是任岂不负某耶
尼雅满禁窃盗一钱者死罪
此高庆裔劝以重刑止盗也为盗者知刼窃同於一死故窃盗息而刼盗炽
高庆裔请於尼雅满令诸州郡置地牢
牢深三丈分隔死囚居其下徒流居其中笞杖居其上外起夹城重堑以围之尼雅满行其说
河东南路都总管萧庆招降太行红巾首领齐实武渊贾敢等送於尼雅满尼雅满尽杀之於狱
自齐实之徒既死後无复降者
罗索既卒乌珠遂会诸道及女直兵合数万人南征宋张浚命吴玠先据凤翔之和尚原以待乌珠造浮梁於宝鸡县渡渭攻原与吴玠连战三日共三十余阵我师大败乌珠中流失仅以身免於是乌珠始自河东还燕山
乌珠自天会七年秋离燕山率衆南征既而回攻陕右以图剑外至是岁冬由河东归燕山是行也宋陈思恭战於姑苏韩世忠战於大江刘锡战於富平吴玠战於剑外凡四战虽败世忠与锡我军不能无损加之往返万里首尾二年乌珠始行有从马数百至是宿六马而还平阳守萧庆以三马奉之乌珠之衆自是不振
尼雅满以萨里罕为陕西路经畧使屯军於凤翔哈富旣死乌珠且回故尼雅满除萨里罕是职也是时刘豫已立踰年矣陕西之地割属刘豫而大金於陕西尚设官屯衆何哉是以翟兴之军守伊阳东西路阻吴玠之军又保和尚原陕西强敌之地人心未安豫虽有得地之名我师终未能去也
是岁宋高宗绍兴元年
【壬子】天会十年春尼雅满乌绅伊都居云中鄂勒欢乌珠居燕山达兰居祁州除乌珠为元帅府左都监
尼雅满谕枢密院磨勘文武官出身转官冒滥以云中留守高庆裔参主之夺官爵者甚衆
刘豫遣人之元帅府议迁东京及会大金兵共攻西京翟兴山寨兴没於阵
自去年冬刘豫弟益守东京益迎合豫意遣在京官属并父老史平僧録德真道録王从问之东平邀豫迁居东京豫以翟兴大军见屯西京伊阳山寨相去不远又陕西道久为兴所断豫深恶之时陕西五路尽为大金所取割属刘豫豫居东平以翟兴屯西京东西路阻豫每遣人之陕西则假道於金由怀卫越太行取蒲解渡河以往故力请於尼雅满期必破兴会兴将杨伟降豫且陈破兴之计於是发女直万户彻克穆渡河阳张声势扬言将欲攻兴兴尽发兵以应之杨伟潜引大军由间道以袭兴营兴兵旣出衆寡不敌遂力战而死兴之余军无能复振时二月也至四月豫乘势还居东京是日大风飞瓦拔木都人震恐豫因曲赦之
夏尼雅满试举人於白水泊磁州胡砺为魁
是举也尼雅满密诫试官勿取中原人故是岁止试辞赋不试经义砺以被掠馆於知制诰韩昉家昉燕人也用昉乡贯故误取之
秋帝如中京
时诸将邀上观辽土及两河地故有是行
诸将会於燕山将欲迎上於中京会乌绅猎居庸关遇驰递者得伊都反状
伊都之降也以为西军大监军官久不迁心常怏怏其攻和勒端也失其金牌朝廷疑其与林牙暗合遂质其妻子自是伊都有叛心明年九月约燕京统军反统军之兵皆契丹人伊都谋诛西军之在云中者尽约云中河东河北燕京郡守之契丹汉儿令杀女直之在官在军者天德知军伪许之遣其妻来告变时乌绅为西监军自云中来燕微闻伊都有反意而未之信适与通事汉儿纳延回行数百里因猎居庸之东憇於山上遥见二骑驰递交相遇於道立马交谈久而不去乌绅疑之命数骑追一人至诘曰尔何人也曰伊都使者以军事诣燕山科里统军司【科里亦契丹也】乌绅曰尔适相遇者何人曰此乃科里统军使之伊都者乌绅曰尔等适立马话及何事曰问候乌绅曰非也问候之语无许久又曰别话乌绅曰亦非也话别之语无许久又曰叙家事乌绅曰家事故非立马叙又曰叙往事乌绅曰往事亦非立马叙驰者辞穷面颤又且战栗不已乌绅察其言色兼素疑伊都科里皆契丹反覆之徒因以诈折之曰我知尔二人为伊都议反者近有人密告伊都科里反期云於今日各有使至我故来此伺之果得尔辈夫何隐哉其人谓乌绅果知不敢隐伊都之叛由是败露盖乌绅多计皆如此类尼雅满以下诸将咸莫及之
族诛契丹统军科里元帅府诸将分捕伊都叛党仍令诸路尽杀契丹
时诸路大乱月余方止河东八舘五百户山金司伊苏王府南北王府四部族衙诸契丹详衮率衆蜂起亡入夏国及北奔沙漠契丹附大金者由此一乱几成灰烬
乌绅至云中伊都微觉父子以游猎为名遁入夏国夏人问以有兵几何云亲兵二三百遂不纳投鞑靼鞑靼先受乌绅之命其首领诈为出迎具食帐中密围以兵鞑靼善射伊都出敌不胜父子皆死乌绅驰之云中尽诛其残党仍杀尼雅满次室萧氏而还
尼雅满自燕山令乌绅西捕伊都及至云中伊都已走乌绅尽诛其残党及杀尼雅满次室萧氏回至燕山请罪於尼雅满曰萧氏本契丹天祚元妃也【按此称天祚元妃即辽天祚帝之后也考辽史天祚帝后萧氏从帝西狩以疾崩不言入金且史言后以大安三年入宫至天祚亡国年将六十矣尼雅满何以犹纳为次室而宠爱之耶尼雅满所纳意必天祚帝宫嫔此所言本之契丹国志盖传闻之误尔】与兄实乃仇敌不得已而相从彼素忍死以事兄者将有待於今日也今既见事无成恐不利於兄且兄横行天下万夫莫当而此人处帷幄之间可以寸刃害兄於不测事当预防某以爱兄之故已擅杀之尼雅满起谢旣而泣下噫兄弟同心若是宜乎其能成功也
蔚州守萧特默格杀尼雅满使者旣叛而获之平州守郭药师河东南路兵马都总管萧庆下元帅府狱旣而获免皆困女直之域尼雅满谓材可聚衆以药师富没其家财【按原书云以药师家富尽夺之据分注则是因药师有罪而没入其家财非尼雅满夺之以入已也今改正】
郭药师南北反覆人也药师以契丹降将被宋朝宠遇锡赉之厚不可殚言或引之出入宫禁骄恣浸生是时宋中山帅臣谓其狃功怙宠放纵士卒居处奉用率傚辽仪至僭旧帅之礼如置差遣司礼乐司用龙凤旗鼓之类皆非人臣之分旣而药师外叛导金围宋大金虽以权宜用之其心岂不疑之哉始夺其常胜军并器甲鞍马散之继没入其家财药师得不死幸矣
冬云中副留守李处能【宣和间归宋赐姓名赵敏修】以预伊都之叛族诛帝以伊都逆谋乃元帅府不能抚之尼雅满以下各决柳条有差旣获伊都降赦
帝欲自中京幸燕云以伊都之乱复还阙
宋叛臣杜充知相州以其孙自江南逃来充不闻官而擅纳之为节度副使胡景山所首告诬充隂通南宋尼雅满遣人驰诣相州锁充付元帅府狱鞠之
充知相州尚肆作威福蔑视同僚人多憾之故为景山乘伊都之乱发之充以铁索付狱鞭箠炮烙备历重刑凡几年而後脱初尼雅满问充曰尔欲复归南朝耶充曰元帅敢归南朝监军敢归南朝惟充不敢归也尼雅满顾诸将笑之充之无耻一至於此背君负国宜并为大金所不容矣
元帅府诸将以上已回各分归本所
内枢密院国相杨朴以病卒
钦定重订大金国志卷七

[book_title]卷八
钦定四库全书
钦定重订大金国志卷八
纪年
大宗文烈皇帝六
【癸丑】天会十一年春西京留守孟邦雄为宋翟琮所败琮即翟兴子也时为河南镇抚愤陵寝发掘及董震以山寨余衆入潼川遂入西京邦雄醉方卧俘其族以去【按是时西京属齐邦雄乃刘豫之臣也】
萨里罕下宋金州又下兴元府
先是萨里罕等统衆十万自凤翔长安扬言东去其实由商於出汉隂直趋金商至是入洵阳界宋王彦仓卒迎敌败走遂入金州未几又趋兴元萨里罕募死士由饶风之左间道援崖而上经祖溪关遂下兴元府又至金牛镇距宋军百十里而退会野无所掠食且尽又闻南军邀我归路乃还
夏宋王彦复金州又败我师於洵阳我师弃均房而回和尚原天险吴玠备御严密我师屡攻不胜乃潜兵由金州路以谋入川吴玠闻之自和尚原提轻兵驰扼饶风领我师既至南军数战皆胜死者甚衆我师积屍而焚将有退意一夕纵所掠妇人以归南军郭仲山寨乘夜攻而克之我师旣得郭仲山寨乃能乘高下视饶风矣吴玠不能存迹遂焚粮草退保兴州我师得入汉中首攻米仓山以图入蜀王彦守之不克兼是时吴玠屯兴州刘子羽屯三泉我师不无後顾之忧乃退守汉川又洋州兴元先自焚而去无所因粮且野掠无得杀马而食遂由虢州回师
刘豫陷宋邓随等州
李成本羣盗降於刘豫豫旣得邓州知襄阳李横知随州李道皆弃城走由是郢唐信阳皆入於豫
慈州守刘庆余破丹州义士孙韩山寨
降其士卒三千人尽杀於平阳府狱
秋起女直国土人散居汉地
冬尼雅满遣李永夀等使於南宋
永夀至宋取回齐国之俘及西北士民之在南者且欲画江以益刘豫
我师下和尚原乌珠屯凤翔谋攻西蜀
【甲寅】天会十二年春宋遣章谊来军前充奉表通问使时我国所议事南宋皆不从乃遣谊等请还两宫及河南地命王伦作书与尼雅满所亲耶律绍文高庆裔且以资治通监木棉?布龙凤茶等物遗之逮秋章谊还宋论永夀所需三事本国互有可否独画疆一事未定而尼雅满答书又约以淮南毋得屯驻军马盖欲画江以益刘豫也谊等还至睢阳为豫所留以计得免
乌珠攻仙人关与吴玠战於杀金平为玠所败
先是我得和尚原玠度我军必将深入至是乌珠果与萨里罕刘夔率十万衆南征进攻铁山凿崖开道攻仙人关既至我军据高岭为壁循岭东下直攻宋军玠璘兄弟转战凡七日昼夜不息统制官郭震为乌珠所袭破其寨宋军败玠斩震以狥与我军力战万户韩常为南军所射损左目衆不能支引兵宵遁玠设伏河池扼我师归路又大败是举也我师决意入蜀自萨里罕以下尽室而来旣不得志遂还凤翔授甲士田为久留计自是不复轻动矣
乌珠再攻仙人关几为吴玠所杀韩常援而出之常被南军射损左目自此韩常见知於乌珠
韩常者辽东汉军万户韩庆和之子也小名快儿庆和死常袭父爵以总辽东汉儿军乌珠喜其有功故国中稍推之
乌珠征蜀回至燕山望国崖约鄂勒欢入见帝
刘豫得随郢襄阳等州宋岳飞复取之
先是飞遣张宪攻随州月余不下牛臯裹三日粮往攻粮未尽而城拔飞进复郢州李成闻郢失守乃弃襄阳遁去与豫合兵屯邓之西北飞又克其城
秋宋遣魏良臣来为奉表通问使
时国中已定议出兵而南宋未之知也
刘豫遣人请於帝乞师帝命诸将议之尼雅满乌绅以为难鄂勒欢以为可於是命鄂勒欢达兰权左右副元帅调渤海汉儿军五万人以应豫【按原书此条有评论语辞意浅陋偏谬今删去】
尼雅满自来止居云中未尝入朝是岁遽自白水泊来觐适值豫有侵江南之请立为异议竟不自行故鄂勒欢辈得摄职总兵也
鄂勒欢请於帝以乌珠先尝过江知地理险易乞使将前军帝从之
豫之请侵江南也当尼雅满鄂勒欢纷争行止之际乌珠并无一言盖尝困於江南危於剑外不敢轻言用兵也
鄂勒欢达兰下令禁燕云等路汉军不得雇人代名须以正身
诸将患佣身之人易致叛亡其正身类多富家子弟不任劳苦故是岁侵江南以霖雨乏粮死不胜计其自来佣身之人率皆失图无以为生往往聚而为盗诸将一举遂成两失
刘豫遣其子麟侄?将兵与鄂勒欢等俱入侵南宋於是骑兵自泗攻滁步兵自楚攻承楚州守臣樊序遁韩世忠自承州退保镇江南宋震恐
我师趋江口韩世忠设伏与战我师大败擒我将贝勒特页
是时世忠进屯扬州魏良臣将命过扬州世忠置酒伪为流星更牌沓至绐以移军守江良臣旣去进至大仪镇勒精兵为五阵设伏二十余处戒闻鼓声则起而撃之良臣至诸帅军前以所见对诸帅大喜勒兵趋江口距大仪五里贝勒特页拥铁骑驰过五阵之东初交战南军不利旣而世忠传小麾鸣鼓伏者四起五军旗与正军旗杂出我师乱弓力无所施南军上揕人胸下捎马足我兵全装陷泥淖中人马俱毙特页遂被擒
冬鄂勒欢乌珠同刘麟刘猊侵江南屯於竹墪镇会大雨雪粮道不通军皆愤怨且闻宋主自出师又知帝病笃诸将宵遁麟猊亦相继而走
时雨雪之粮杀马而食死亡日多兵皆嗟怨日久虚惊军中每夜多有人书大字於纸及去皮柳枝掷於帐前曰我等被苦虐之至若或过江必擒诸将以献南宋无何又闻宋主出师帝病笃韩常劝乌珠曰士卒劳苦俱无鬭志强驱过江恐自常之余无不叛者况今吾君病笃内或有变惟速归为善乌珠然之夜引还大军旣去乃遣人谕麟猊於是麟等弃辎重亦遁昼夜兼行二百余里至宿州方小憇西北大恐
河东南路【平阳府】都总管富勒呼捕太行义士以绦州翼城村民多有输其粮者於是屠近山四十村
冬帝崩上谥曰文烈皇帝庙号太宗皇统四年加上尊諡曰体元应运世德昭功哲惠仁圣文烈皇帝
太宗以武元之弟身居储位旣登大宝然一时将相如尼雅满乌绅乌珠皆开国大功臣桀黠难制太宗居位拱默而已太宗病时大兵相拒江上旣崩不敢发丧至军回於次年春方告诸路【按此书书太宗之崩於天会十二年之冬金史本纪太宗以十三年春正月己巳崩自当以正史为确然据此条所言则似太宗实以十二年冬崩至春而後发丧者当时大兵在外或出於一时之权计亦未可知今姑仍旧文而附论之以备参考】
方武元之立太宗也元约互传於子孙太宗旣立即舍已之子宋王宗盘而以武元之长孙梁王亶为安班贝勒仍领都元帅之职太宗既崩宋王宗盘与武元之子凉王碖及左副元帅尼雅满皆争立而亶为嫡孙遂立之【按金史熙宗纪天会八年安班贝勒杲薨太宗意久未决宗翰宗辅希尹言熙宗太祖嫡孙当立帝从之此书乃言太宗崩尼雅满等争立而以熙宗为嫡孙故立之是不知熙宗之立实出於尼雅满之意而其储位已早定也考之於史是时初无诸王争立之事而宗室表太宗十六子亦无凉王碖乂史言尼雅满歛祍归朝以定熙宗之位义正理直人归其诚是尼雅满固忠於熙宗者此书言诸王争立又言尼雅满诸帅潜萌窥觎皆未足据也】盖尼雅满为鄂勒欢所代已失兵柄故不得立时鄂勤欢达兰诸帅自江上回至燕山悉赴太宗之丧甲寅亶即皇帝位
钦定重订大金国志卷八

[book_title]卷九
<史部,别史类,钦定重订大金国志>
钦定四库全书
钦定重订大金国志卷九
纪年
熙宗孝成皇帝一
宗孝成皇帝小名和里玛後改名亶武元皇帝嫡长孙也幼而聪达贯通经业喜文辞威仪早有大成之量太宗深所爱重所与游处尽皆文墨之士有未居显位者咸被荐擢执射赋诗各尽其所长以为娯适旣登储位人望颇归时尼雅满诸帅皆大父行潜萌窥觎幸刘豫有江上之请大兵不在其掌握太宗崩传位於帝犹称天会十三年
【乙卯】天会十三年春上尊諡於大行皇帝诏诸郡咸立太宗之灵
抛盏烧饭【北俗也】吏民挂服及禁音乐一月而罢
夏四月宋太上皇帝卒於五国城
徽宗夀五十四岁遗言欲归葬内地帝未之许宋兵部侍郎司马朴与通问使朱弁同在燕山闻之遂縗服朝夕哭帝义之而弗问
宋遣何藓来使通问二圣
陞所居曰会宁府建号上京仍改官制【按金史本纪天眷元年八月颁行官制以京师为上京府曰会宁旧上京为北京地理志云上京金之旧土海古勒之地天眷元年建号上京又云会寜府旧为州太宗以建都升为府太宗当作熙宗传写之误耳通监纲目绍兴八年云金太宗尝下诏改定官制而未毕至是置三师三公三省六曹台院寺监等官宇文虚中参定其制绍兴八年即天眷元年也是金之建上京定官制实在天眷元年此书一书於天辅七年又书於天会十三年重复舛□今姑仍旧文而辨正之】
初宋宇文虚中来使留之授以官至是使参定官制以太师太傅太保为三师太尉司徒司空为三公尚书省置令一人次左右丞相皆平章事左右丞皆参知政事侍中中书令皆居丞相之下为兼职元帅府置都元帅左右副元帅左右监军左右都监枢密院置使副签书院事
大宗正府置判同签书事
宣徽院置左右使同知签书事
六部初置吏户礼三侍郎後置三尚书仍兼兵刑工旣而六曹皆置尚书郎官左右司及诸曹皆备国史院置监修以宰相兼领次修史同修史
御史台置大夫中丞侍御史以下而大夫不除中丞惟掌讼牒及断狱会法
谏院置左右谏议大夫补阙拾遗并以他官兼之与台官皆充员而已
翰林学士院置承旨学士侍读侍讲学士直学士待制修撰而承旨不除
殿前司置都点检左右副检点左右卫军
劝农司置使副
记注院置修注
太常寺置卿少
秘书省置监少以下皆备
国子监官不设【按金史选举志云天德三年始置国子监】
外道置转运使而无刺举故官吏无所惮都事令史用登进士第者须其选官无磨勘之法每一任转一官此其大畧也
封左副元帅尼雅满为晋国王领三省事【金史本纪三月事】除元帅府右监军乌绅为尚书左丞相【金史本纪十一月事○按此下三条非一月事以其皆除拜事故以事类比而书之】
二帅乃金主所忌故以相位易兵柄先是刘豫有侵江南之请独遣鄂勒欢行则二帅兵柄已去矣
封太宗长子宗盘为宋国王领三省事【按金史宗磐传熙宗即位优礼宗室拜尚书令封宋国王熙宗本纪天会十三年十一月以尚书令宋国王宗磐为太师而宗磐之拜尚书令封宋王则不书义本纪是年三月以宗翰为太保领三省事封晋王二王之封必当同时史书宗翰而不书宗磐盖疎畧耳】冀王鄂勒欢鲁王达兰正除左右副元师【按金史鄂勒欢以右副元师薨於天会十三年未尝封王薨後追封潞王皇统六年进封冀王逹兰以天会十四年封鲁国王又考金太祖太宗之世宗室无封王者尼雅满元勲至是年始封晋王宗磐太宗冢子太宗舍之而立熙宗故亦於是年封王余宗室封王者皆在二王之後此书於是年书冀王勒勒欢鲁王达兰而鄂勒欢传亦言熙宗即位封冀周王皆属缪误】
宗盘虽得三公之位失望储贰之除以至谋叛盖始於此也未几鄂勒欢薨以达兰代之进除左监军乌珠为右副元帅
除知燕京枢密院事韩企先尚书右丞相西京留守高庆裔尚书左丞萧庆尚书右丞【按金史本纪高庆裔萧庆为左右丞十一月事又按金史韩企先传天会六年代刘彦宗同中书门下平章事知枢密院事七年迁尚书左仆射兼侍中宗干劝太宗改用汉官制度立尚书省以下诸司府寺以企先为右丞相历相两朝几二十年则企先为右丞相久矣盖太宗熙宗皆尝改官制懋昭但知企先於改官制时为右丞相故系之此年而不知其在太宗时也】
三人皆尼雅满腹心故不欲用之於外
乌珠戍边屯於黎阳
时上以新丧恐南宋乘隙而动故也
夏五月鄂勒欢自燕山入见薨於路【按原书於鄂勒欢薨不书月据金史补】
冬宋王宗盘提兵攻蒙古【按此书熙宗时书用兵蒙古者三是年及天眷元年皇统六年也然天眷皇统皆呼沙呼实即一事而复出至是年则此书以为宗盘而通监纲目亦为呼沙呼未知孰是】皇伯权领三省事【按皇伯海陵父宗干也太祖之子宗峻为嫡而宗干最长金史熙宗纪天会十四年以宗领三者事盖海陵即位後记事者讳宗干名改称皇伯】
大金初起尝假兵於蒙古及其得国也不偿元约致彼有怨言宗盘乘其不意而攻之由是失蒙古之附
兴燕云两河夫四十万人之蔚州交牙山采木为筏由唐河及创开河道运至雄州之北虎城造战船欲由海道入伐江南是役起於是岁之夏以百姓大困啸聚蜂起海道之行遂成中辍
刘豫遣人持海道图及木作战船小様献於大金故有是役
【丙辰】天会十四年春尼雅满乌绅在相位
冬刘豫分道侵江南
先是豫以尼雅满高庆裔得立每岁皆有厚赂而蔑视其他诸将至是豫闻南宋将亲征告急求援且乞先攻江上帝使诸将相议之领三省事宗盘以为难乃听豫自行遣乌珠提兵黎阳以观衅於是豫以其子麟领行台尚书许清臣权大总管李邺冯长宁皆参行台谋议以李成孔彦舟关师古为将签乡兵三十万号七十万分道南侵中路趋合肥以麟统之东路由紫金山出涡口犯定远县趋宣徽二州以侄?统之西路由光州犯六安彦舟统之
宋杨沂中败刘?前锋於越家坊又与吴锡大败之於藕塘刘麟孔彦舟等皆望风奔溃
时?兵至淮东阻韩世忠承楚之兵不敢进复还顺昌麟乃从淮西系浮桥而渡数十万衆次於濠夀之间猊以数万过宁远县欲趋宣化以犯建康宋杨沂中与?前锋遇於越家坊败之?孤军深入恐宋军掩其後欲会麟於合肥沂中至藕塘又与猊遇宋吴锡率劲卒五千突入猊军中衆溃乱遂大败?挺身走麟闻?败亦望风而溃孔彦舟围光州亦引去北方大恐
是时金已厌豫然未废豫者以尼雅满庆裔尚在也豫既败绩帝加责问废豫之几决於斯矣
刘豫欲立子麟为储嗣遣冯长宁请於帝帝曰先皇所以立尔者谓尔有德於河南之民也尔子还有德耶朕当遣人咨访河南百姓以定之
豫之乞立储嗣也盖以探帝意尔及闻帝是语则明知其不免矣然欲南归则恐有张邦昌之祸计惟有视景偷生乞怜待命而已
夏国兴兵自河清军渡河由云中府路天德军界取所亡马於达靼既而得马回国往返并不假道朝廷亦莫有问罪者
昔尼雅满尝欲假道夏国以攻川陕夏人拒之今乃擅越我境以取所亡马而竟莫之问罪盖是时尼雅满乌绅皆罢军事彼知萨里罕无能为也
【丁已】天会十五年春除杜充燕京三司使
时尼雅满乌绅俱在相位达兰居沂州【按沂州时属刘豫达兰不当居之达兰时为左副元帅元帅府在祁州沂州盖祈州之误也】萨里罕归云中乌珠自黎阳归燕山
二月宋遣王伦为奉迎梓宫使
是年宋问安使何藓等回始知道君及宁德皇后已相继上仙故有是遣
夏左丞高庆裔以赃下大理寺狱
庆裔乃尼雅满腹心宗盘之徒欲挫尼雅满故先折其羽翼也
达兰萨里罕以内起大狱各之草地避暑
尼雅满乞免官为庶人赎高庆裔之罪帝不许斩高庆裔於会宁市
庆裔临刑尼雅满哭别之庆裔曰我公早听某言事岂至於今日某今死耳我公其善保之以此知庆裔尝教尼雅满之反也时山西路转运使刘思肃州防御使李兴麟河东北路转运使赵温讯皆坐庆裔下狱思伏诛兴麟杖脊除籍为民温讯值改元赦得免其余连坐甚衆皆尼雅满之爪牙尼雅满自是失势愤闷而薨
刘豫乞兵侵江南帝阳许之
刘豫具言郦琼全军新降自九月十三日到京且陈过江自効当以琼为乡导乘势并力乞兵南征帝以废豫之议已定阳许其行且遣使驰传至东京以防琼诈降为名立散其衆
除博索为左都监大托卜嘉为右都监
大起诸路军马南征
起兵南征之令初下人莫知其废豫也时有夜宿太原府祁县女直千户舍音贝勒之营见舍音将行与其家人泣别杀一豕以舍音之衣裹之并将小弓箭挂豕身而埋之於後营家人祝之曰舍音以阵亡葬之矣此如江南焚香替代之类於斯可见人心厌兵之甚也
冬十一月废刘豫伪齐亡
先是帝已定议废刘豫会豫乞师不已乃建元帅府於太原及屯兵河间令齐国兵权听元帅府节制遂分戍於陈蔡汝毫许颍之间於是尚书省檄豫治国无状帝下诏数之畧曰建尔一邦逮兹八稔尚勤兵戍安用国为遂令达兰等以伐江南为名代守汴京先约刘麟单骑渡河计事麟以二百骑至武城与乌珠遇竟为所斩二将同葛王褒驰至汴京入东华门逼豫出见乌珠以鞭麾命羸马载之而去废为蜀王时豫弟益守陕西上又别遣萨里罕提兵声言攻蜀即长安擒益又恐汴人不安绐之曰汝旧主人少帝在此於是民心稍定而北军亦不敢扰民
豫之废也汴京有钱九千八百余万缗绢百七十余万疋金百二十余万两银一千六十余万两粮九千万石【按通监纲目云金一百二十余万两银一千六百余万两米九十万石绢二百七十万疋钱九千八百七十余万缗北书第三十一卷刘豫録云马二万四千匹钱九千八百七十余万缗绢二百七十万疋金百二十余万两银六千万两粮九十万石】而方州不在此数豫即帝位建元阜昌凡八年
豫旣废迁居琼林苑阿里布寨逹兰逼其北行且问豫欲何之豫请居相州及乞故魏王宅达兰伪从之行近相州遽发之燕山又发之中京旣又发之上京给夫子庙以居之昔金初破上京尽屠其城後徙有罪者於其中视为罪地如南地琼崖之类【按金史本纪天会十五年十二月徙蜀王刘豫临潢府此上京即谓临潢府乃辽之上京非金之上京会宁府也】
建行台尚书省於汴京除张孝纯行台左丞相萧三宝努张通古右丞相
除东京【辽东也】留守宗隽太保领三省事封兖国王【按金史本纪天眷元年七月东京留守宗隽来朝十月以东京留守宗隽为尚书左丞相封陈王二年以左丞相宗隽为太保领三省事进封兖国王此书宗隽为太保领三省事封兖国王於天会十五年与史不合】
帝以宗盘豪猾难保故藉宗隽才力以制之无何二人竟共图叛逆
钦定重订大金国志卷九

[book_title]卷十
钦定四库全书
钦定重订大金国志卷十
纪年
熙宗孝成皇帝二
【戊午】天眷元年春始诏改元
帝即位三年尚仍天会之号是岁始改天眷
时诸将相官职依旧多居汴京【按此谓刘豫之诸将相也诸将相土当有刘豫或亡齐字盖文脱耳】帝又於燕京建行台尚书省除杜充刘筈同签书省事
先是主计之任在燕山曰三司在云中曰转运在中京曰度支上京曰盐铁东京曰户部时杜充为三司使在燕京故就用之
遣万户呼沙呼北攻蒙古部粮尽而还蒙古追袭之至上京之西北大败我师於海岭【按蒙古原书天会八年作萌骨子是年作蒙兀天会十三年皇统六年七年及崇庆元年作肓骨子又作朦骨实皆蒙古二字语音之讹也又据此书大安三年所载则蒙古有东西二国其在东者□称蒙古即原书称萌骨子□骨子蒙兀朦骨呼沙呼与战於海岭而败者也其在西者向名鞑靼大安三年方称蒙古即元之初国号也纲目于皇统七年书金及蒙古和分注云蒙古益强自号大蒙古国部长称祖元皇帝改元天兴似即以为元之先世然元自太祖始称皇帝至世祖始建年号则其先世未常称帝建元可知且纲目所载似即采此书而此书多妄元史叙其先世甚畧无以貭其其是非也】
诏立费摩氏为后【按金史本纪天眷元年四月立费摩氏为贵妃十二月立贵妃费摩氏为皇后此书立后於夏与史不合】
除亡齐官许清臣同知怀州
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:42:19-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>