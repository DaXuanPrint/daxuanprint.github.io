<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷上,卷下,后梁春秋全文在线阅读,后梁春秋全文在线下载,大玄古籍书库">
<meta name="description" content="二卷。明姚士粦撰。姚士粦字叔庠,海盐(今属浙江)人,学问奥博、搜罗秦汉以来遗文,撰《秘册江函跋尾》各为考据,具有原委。另有《陆氏易解》、《后梁春秋》、《西魏春秋》等。《后梁春秋》即是记录五代时后梁的历史,它以后梁续南朝梁为正统,用编年之法,采取史传、旁摭文,因时表事、因事附人,排比具详,但其观点也有偏颇之处。此书有浙江汪启淑家藏本、《问影楼丛刻初编》本。_后梁春秋_全文在线阅读_后梁春秋_全文在线下载_大玄古籍书库">
<title>后梁春秋_姚士粦_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">后梁春秋</span> <br/>
          作者： <span class="inputVal" id="bkauthor">姚士粦</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]32420</span> <br/>
          说明： <span class="inputVal" id="bkdec">二卷。明姚士粦撰。姚士粦字叔庠,海盐(今属浙江)人,学问奥博、搜罗秦汉以来遗文,撰《秘册江函跋尾》各为考据,具有原委。另有《陆氏易解》、《后梁春秋》、《西魏春秋》等。《后梁春秋》即是记录五代时后梁的历史,它以后梁续南朝梁为正统,用编年之法,采取史传、旁摭文,因时表事、因事附人,排比具详,但其观点也有偏颇之处。此书有浙江汪启淑家藏本、《问影楼丛刻初编》本。</span> <br/>
          封面： <span class="inputVal" id="bkimg">Z_5869.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]后梁春秋
[book_author]姚士粦
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]32420
[book_dec]二卷。明姚士粦撰。姚士粦字叔庠,海盐(今属浙江)人,学问奥博、搜罗秦汉以来遗文,撰《秘册江函跋尾》各为考据,具有原委。另有《陆氏易解》、《后梁春秋》、《西魏春秋》等。《后梁春秋》即是记录五代时后梁的历史,它以后梁续南朝梁为正统,用编年之法,采取史传、旁摭文,因时表事、因事附人,排比具详,但其观点也有偏颇之处。此书有浙江汪启淑家藏本、《问影楼丛刻初编》本。
[book_img]Z_5869.jpg


[book_title]序
後梁春秋原序
余讀姚子所著《後梁春秋》，而知奪嫡之不祥，仁賢之有後，天道若陰，為劑量不爽，眉髮者吁可畏也。蓋六代賢胤，無過昭明，不幸以一眚慚殁，嫡塚失嗣，至有梁神器一歸之簡文，再歸之孝元，兩君固皆武帝子也。藉令天意而在兩君，則當使之長有天下，子孫永享，顧兩君無論身死人手而聮翩，血胤斬刈，不翅艸菅，孝元兇忍，固宜簡文儒弱，而諸子𣂾割尤酷，僅僅遺一大圜，豈梁武帝奪嫡之際，簡文亦不無陰計於其間邪？乃宣帝父子，則雖羇棲一旅，值以彈丸荊土，依託周魏，用抗強陳者三十餘載，而兩主稱帝，諸子為王，昆孫蕃衍，七葉宰相，與唐盛衰終始，豈非上天明戒，奪嫡默報，仁賢之意乎！更觀一時為孝元破長沙、害河東者，莫僧辨若也，而僧辨之死似實假乎霸先，至於後梁股肱，若蔡王岑柳諸姓，莫不顯著隋唐。而文本亦𣸪作相，天意従可知矣。此意㝠秘，千古未有能道之者，適濮陽眀府以此書相示，因共謀梓，使此意灼然昭垂於千百年後，且謂姚子編述是書，不獨在繼絕存亡已也。姚子名士粦，經生而貧，力於古者，尚有《西魏春秋》，余為廩之，以需其成。萬曆丁未夏日，蜀人李作舟書於採石舟中。
顏氏後梁春秋序
《後梁春秋》者何？曰姚子以親親而尊尊、賢賢而惡惡、內內而外外，續梁統也。親親者何？宣帝為梁武孫、昭明子，於泒為嫡，於名為順，簡文、孝元處非據，咸以凶終，帝以三世嗣梁，歷載三十有三，神明之冑，可無統乎！尊尊者何？陳氏偷有神器，僭假名號，然梁有一日未亡之胤，則有一日未亡之號，故其上則有帝、后、太子諸王，下則有公、侯、令、僕，文武，以及即位、崩薨、贈諡之法，雖小朝廷，可無號乎！賢賢者何？釋裴政之誅，昭忠也；聽柳遐之歸，旌孝也；蔡大有、李廣、許孝敬，書官、書死，明節也；來徵沈重，崇儒也；歸我三州，美字小也。惡惡者何？張綨伏誅，惡禍本也；還師江陵東，河東王譽罪孝元也；帝殺殷亮，明宇文殺也；復置江陵總管，著隋志也。內內而外外者何？華皎內附，與其歸也；城安湘、伐公安不克，我所宜仇也；吳明徹、章昭達入寇，統在我也；客星犯楚，熒惑犯太微，天象在梁也——所謂內也。陳篡梁而不備書，仇相篡也；周魏之際，陳氏諸主僅各一書，所謂外也。若夫太清三年梁猶未亡，尋繼以魏之大統，此從宣帝志也，實所以明孝元之無父也。何也？宣帝以賢儲宗胤不容於孝元，將𩦓首就戮若河東、桂陽，則蕭氏宗脈無噍類矣，不得已而附魏以全宗也。附魏則書魏統也。孝元以全楚兵力樂其父兄之危，擁兵不下第輿；宣帝兄弟仇殺，坐致父兄死於逆景之手，固不得為人君，且不得為子為弟為臣，三綱絕矣。是梁不亡於敬帝，而亡於孝元矣。書以魏統，蓋用王通，氏以元嘉，遇弒其後不復備書，以魏太和繼之之義也。此余以春秋之意，許姚子以尊尊而親親，賢賢而惡惡，內內而外外，續梁統之說也。
序三
賜進士第文林郎知嘉興縣事安成顏欲章撰
祇瑞堂後梁春秋序
乙巳冬，余自上高徙官海鹽，即聞詞賦家有姚君，顧以一目之長，時得見諸名，獨不見所謂姚君者。明年秋試，士幸以想見面目，副我耳中姓名，私心以為夫。夫固不易吳身者，𥨸重之，會督學合州李公欲獎士格外，而闕其人，余與年大安成顏公謀曰：非姚君不𠯣當此，因各以姚君進併所著《後梁春秋》，李公為擊節賞之曰：是可有聞扵世者。遂廩黌舍，使勵千秋，蓋異數也。未幾李公移楚，命余鋟梓是書，用備史家散佚。余惟後梁以附庸，見於《北史》、周、隋二書所載三十三年間興滅事蹟，不過數幀而盡，乃姚子博考載籍凖經書事，因事附人，旁引曲證，拓演成一代規模。親此則梁武之祀雖亡於江陰，而名猶未亡，陳霸先雖篡有梁，而若尤未篡。何者？後梁先陳二年亾入隋，眎蜀先魏二年亡入晉等耳，特恨幀圗狹小，人才屈弱，亦扵周隋之間，不得如眙烈繼漢大書綱目之為快也。然朱子云溯始稱帝，至於隋滅梁，書凢數見矣，亦不忍亡梁之意乎！且是書採纈數皆南北菁芙外編，奇遉 厥覽，煥然之為《蜀檮杌》、《吳越備史》詓書之剜，誠編年小史中之荀表也。今志史梁出為陳吏部尚書姚察所撰，而姚君復撰《後梁春秋》，何姚氏後先斀厚扵後梁如此。但後梁雖祀，姚君不顯，而姚君非受知李顏二公之間，更知代係史。史葉從繫扵死，余志幸兮。二公所知，輒為序其始末；若夫褒貶予奪之徵，則有李顏二公之大手在。
萬曆丁未秋仲，宛陵濮陽春書於祇瑞堂

[book_title]卷上
中宗宣皇帝
中大通三年夏六月，封皇孫曲江公詧為岳陽王，王字理孫，高祖武皇帝之孫，昭明太子之第三子也，母保林龔氏。以天監十八年生於東宮，七歲封為曲江公，幼而好學，尤長佛義，特為高祖所嘉賞，及昭明薨後，以長子東中郎將、南徐州刺史、華容公歡封豫章郡王，次子枝江公譽封河東郡王，曲江公詧封岳陽郡王，𧫣封武昌郡王，譼封義陽郡王，各三千戶，女悉同正主，蔡妃供侍一同常儀，唯別立金華宮為異。初昭明母丁貴嬪薨，太子遣人求得善墓地，將斬草，有賣地者因閹人俞三副求市，若得三百萬，許以百萬，與之。三副密啓武帝，言太子所得地不如今所得地為上吉。高祖末年多忌，便命市之葬畢。有道士善圖墓云：「地不利長子，若厭伏或可申延。」乃為蠟鵝及諸物，埋墓側。長子位有宮監鮑邈之、魏雅者二人，初竝為太子所愛，邈之晚見踈於雅，密啟高祖云：「雅為太子厭禱。」高祖密遣檢掘，果得蠟鵝等物，大驚，將窮其事，勉固諫得止。於是唯誅道士。由是太子迄終，以此慙慨，故其嗣不立。
後邵陵王臨丹陽郡，因邈之與​​今人爭婢，議以為誘略之罪牒，東宮簡文追感太子冤，揮淚誅之。邈之兄子僧隆為宮直前，未知邈之姪，即日驅出。先是人間謠曰：「鹿子開城門，鹿子開，當開復未開，使我心徘徊，城中少年逐歡歸去來。」鹿子開者，反語為來子哭，云帝哭也。歡前為南徐州，太子果薨，遣中書舍人臧厥追歡於崇政殿，解髮臨哭，歡即嫡孫，次應嗣位，而遲疑未決，高祖既新有天下，恐不可以少主主大業，又以心銜故，意在晉安王，猶豫自四月上旬，至五月二十一日方決，歡止封豫章王，還任徃謠言，心徘徊者未定也，城中少年逐歡歸去來，復來徐方之像也。歡字孟孫，位叀麾將軍、江州刺史，中大通六年十二月薨，諡曰安王，子棟嗣。譽字重孫，普通二年封枝江縣公，中大通三年改封河東郡王，除寧遠將軍、知石頭戍軍事，出為琅邪、彭城二郡太守，還除侍中、輕車將軍、置佐史。高祖既廢嫡立庶，海內噂𠴲，故各封諸子大郡，以慰其心。岳陽流涕受拜，累日不食，因進宜惠將軍、知石頭戍事、琅邪、彭城二郡太守。
大同四年秋七月，以王為東揚州刺史，領會稽太守。初昭明太子卒，高祖捨王兄弟而立簡文，內常媿之，故寵亞諸子，以會稽人物殷阜，故有此授，以慰其心。王既以其昆弟不得為嗣，常懷不平，又以高祖衰老，朝多秕政，有敗亡之漸，遂蓄聚貨財，交通賓客，招募輕俠，折節下之，其勇敢者多歸附焉。左右遂至數千人，皆厚加資給。王嘗於會稽作《遊七山寺賦》，詞甚玄致。
中大同元年冬十月，以王為使，持節都督雍梁東益南北秦五州、郢州之竟陵、司州之隋郡諸軍事、西中郎將領、寧蠻校尉、雍州刺史，王以襄陽形勝之地，又是高祖創基之所䝰平，足以樹根本，世亂可圖霸功，遂剋己勵節，樹恩於百姓，務修刑政，志存綏養，乃下教曰：昔之善為政者，不獨師所見藉，聽眾賢則所聞自遠，資鑑外物故在矚致明，是以龎參卹民，蓋訪言於高逸，馬援居政，每責成於椽吏，王沉爰加厚賞，呂虔功有所由，故能顯善政於當年，流芳塵於後代，吾以陋識，來牧盛藩，每慮德不被民，政道或紊，中宵拊枕，對桉忘飢，思納良謨，以匡弗逮。雍州部內有不便於民、不利於政、長吏貪殘、成將愞弱、關市恣其裒刻、豪猾多所苞藏，竝密以名聞當加釐正，若刺史治道之要，弛張未允，循酷乘理，任用違才，或愛狎邪佞，或斥廢忠謇，彌思啟告，用不去未悟監梅舟楫，允屬良規，若口惡石，想勿餘隱，並廣示鄉閭，知其欵意。於是境內稱治。時魏賀蘭祥鎮荊州，性甚清素，王與通好，乃以竹屏風、絺綌之屬，及以經史贈之，祥難違王意，取而付諸所司，魏朝聞之，竝以賜祥。
太清三年夏四月，以湘州刺史張纘為雍州刺史，王不受代。纘字伯緒，范陽方城人，父弘榮，從高祖起義，天監初封洮陽縣侯，為孫文明作亂見害。纘尚高祖第四女富陽公主，拜駙馬都尉，封利亭侯，起家秘書郎，歷尚書僕射、湘州刺史，好學，才氣無所與讓，及改雍州刺史，聞河東王譽當代己，纘素輕少譽，州府侯迎及，資待甚薄，譽深銜之，及至州，遂托疾不見纘，仍檢括州府度事，留纘不遣。會聞候景寇建業，譽當下援湘東，王時鎮江陵，與纘有舊，纘將因之以斃王兄弟。時譽率軍下青艸湖，臺城沒，有詔班師，譽自江口將旋湘鎮，纘乃貽湘東書曰：「河東戴檣上水，欲襲江陵，岳陽在雍，共謀不逞。」時湘東已至武城，乃覆船沉米，斬纜而歸，荊湘因構嫌隙，纘遂棄其部曲，攜其二女，單舸赴江陵，湘東遣使責讓譽，索纘，部下仍遣纘向雍州，王推遷未去鎮，但以城西白馬寺處之，王猶總軍府之政，會聞賊陷臺城，王遂不受代。
秋八月，候景圖京師，王遣司馬劉方貴帥師入援。景字萬景，魏之懷朔人也，驍勇，善騎射，始事爾朱榮，以擒葛榮，功封濮陽郡公，及高歡誅爾朱氏，景以眾降，仍為歡用，後以司徒南道行臺，擁眾十萬，專制河南。及歡疾篤，謂子澄曰：「候景狡猾多計，反覆難知，我死後必不為汝用。」澄乃為書召景，景知偽懼禍，因用王偉計，遣其行臺郎中丁和來上表請降，高祖召羣臣廷議，尚書僕射謝舉等議，皆云納景非宜，高祖不從，於是封景河南王、大將軍、使持節都督河南北諸軍事、大行臺承制，如鄧禹故事。高澄嗣事，遣其將慕容紹宗討景，景敗於渦陽，景乃馳以敗聞，自求貶削，伏詔不許，复求資給，即授南豫州刺史，本官如故。會魏人更求和親，高祖召公卿謀之，張綰、朱异咸請許之，景聞未之信，乃偽作鄴人書，求以貞陽侯換候景，帝將許之，舍人傅岐曰：「候景以窮歸義，棄之不祥，且百戰之餘，寧肯束手受縶。」謝舉、朱异曰：「景奔敗之將，一使之力耳。」高祖從之。復書曰：「貞陽旦至，候景夕反。」景謂左右曰：「我知吳兒老公薄心腸。」景遂發兵反，以誅朱异、徐驎、陸驗、周石珍為辭，高祖聞之笑曰：「是何能為！吾以折箠笞之。」乃勅：「斬景者不問南北人，同賞，封二千戶，兼十一州刺史。」更詔鄱陽王範等為都督，討景，又令邵陵王綸持節董督眾軍。景聞之，謀於王偉曰：「莫若直掩揚都，臨賀反其內，大王攻其外，天下不足平也。兵聞拙速，便須進路，不然邵陵及人。」景遂聲云遊獵，出軍偽向合肥，遂襲譙州，進攻歷陽，董紹先、莊鐵等皆降之。乃復為導，自採石濟師，都下弗之覺也。而新除都督京師軍事臨賀、王正德舉兵應景，景即分襲姑孰，遂至慈湖。時庾信、王質水陸禦景，咸棄軍奔敗。景因乘勝至闕，圍逼臺城。於是湘東王檄所督諸州，竝發兵下赴國難，檄至，王以湘東與河東結隙，令蔡大寶使江陵以觀之，湘東素知大寶，見之甚悅，乃示所製《玄覽賦》，令註解焉，三日而畢，湘東大嗟，賞之，贈遺甚厚。大寶還白王云：「湘東必有異圖，禍亂將作，不可下援臺城。」王納之。乃遣方貴領兵為前軍，出漢口赴援。
湘東王繹還師江陵，殺信州刺史桂陽王慥於獄。繹字世誠，高祖第七子也，天監十三年封湘東王，太清元年為鎮西將軍、荊州刺史，三年自稱假黃鉞大都督中外諸軍承制，及簡文遇弒，即位江陵，是為孝元帝，時湘東入援軍次於郢州之武城，諸軍頓江津，竝未之進，既而有敕班師，湘東欲旋中，記室參軍蕭貴曰：「景以人臣舉兵向闕，今若放兵，未及渡江，童子能斬之，必不為也。大王以十萬之師，未見賊而退，若何？」湘東不悅。貴骨鯁士也，每恨湘東不入援，嘗與湘東雙陸，食子未下，貴曰：「殿下都無下意。」湘東深為憾，遂因事害之。慥字元貞，長沙宣武王之孫、桂陽敦王像之子，嗣位，領信州刺史，有威惠，太清三年援臺城，遇敕還藩，慥欲待湘東至，謁督府，方還州，尋為張纘搆。江陵遊軍主朱榮又遣使報湘東云：桂陽住此，欲應譽、詧。湘東懼，乃水陸兼行，自蠻中步道翅歸江陵，慥尚軍江津，不以為意，湘東至，乃召慥，深加慰喻，慥心乃安，後留止省內，慥心知禍及，遂肆醜言，湘東大怒，付獄殺之。
劉方貴叛據樊城，王遣將攻斬之。初湘東王繹之入援也，令所督諸州皆發兵，王遣府司馬劉方貴領兵為前，軍出漢口，及將發，湘東又使諮議參軍劉榖喻王，令自行，王辭頗不順，湘東大怒，而方貴先與王不協，潛與湘東相知，剋期襲王，未及發，會王以他事召方貴，方貴疑謀洩，遂據樊城拒命，王遣魏益德、杜岸等眾軍攻之，方貴窘急，令其子遷超乞師於江陵，湘東乃厚資遣張纘若將述職，而密授方貴，纘次大隄，樊城已陷，王擒方貴兄弟及黨與，竝斬之。
六月，湘東王遣世子方等攻湘州刺史、河東王譽，譽擊之，方等敗死，復遣信州刺史鮑泉攻湘州，九月王帥師救之，敗績。先是湘東王遣諮議參軍周弘直至譽所，督其糧眾，譽曰：「各自軍府，何忽𨽾人。」前後使三反，譽竝不從，湘東大怒，乃遣世子方等徵之，方等字實相，湘東長子，母曰徐妃，少聰敏，有俊才，善騎射，初徐妃以嫉妒失寵，方等意不自安，會候景亂，因請入援臺城，歸荊州，收集士馬，甚得眾和，湘東始歡其能。及河東王不受督府之令，方等更乞徵之，拜為都督，令率精卒二萬南討，至麻溪，河東王率軍逆戰，方等擊之，軍敗，遂溺死，時年二十二，諡曰忠壯。泉字潤岳，東海人也，博涉史傳，兼有文筆，少事湘東，早見擢任，及湘東承制，累遷至信州刺史，太清三年秋七月，湘東命泉徵河東王譽於湘州，泉至長沙，與書陳示禍福，許其遷善，譽不答，修浚城池，為拒守之計，謂泉曰：「敗軍之將，勢豈譽勇乎？！欲前即前，無所多說。」泉軍於石槨寺，譽率眾遂擊之，不利而還，泉進軍橘洲，又盡銳攻之，不剋。會已暮，士卒疲弊，泉因出擊，大敗之，斬首三千級，溺死者萬餘人，譽於是焚長沙郭邑，徙居民於城內，泉遂度軍，圍其城，久未能拔。九月，湘東乃數泉罪，遣王僧辨代泉為都督，譽告急於王，王乃留諮議參軍蔡大寶守襄陽，率眾二萬騎二千伐江陵以救之。於時江陵立柵週遶郭邑，而北面未就，王因攻之，湘東大駭，乃遣軍庾㚟謂王曰：「正德肆亂，天下崩離，汝復效尤，將欲何謂？吾蒙先帝愛顧，以汝兄弟見屬，今以姪伐叔，逆順安在？」王謂㚟曰：「家兄無罪，累被攻圍，同氣之情，豈可坐觀成敗。七父若顧先恩，豈應若是，如能退兵湘水，吾便旋旆襄陽。」乙卯，王至江陵，作十三營以攻之，不克，退而築城，又盡銳攻之，會大雨暴至，平地水四尺，王軍中沾漬，眾頗離心，其將杜岸、岸弟幼安及其兄子龕懼王不振，以其屬降於江陵，王眾大駭，遁歸襄陽，器械輜重多沒於湕水。
雍州刺史張纘伏誅。王初以搆其兄弟，事始於纘，將密圖之，纘懼，請湘東召之，湘東乃徵纘於王，王留不遣，州助防杜岸兄弟紿纘曰：「民​​觀岳陽殿下，勢不仰容，使君素得物情，若𧺆入西山，招聚義眾，遠近必當歸集，又率部下繼至以義舉，無往不剋。」纘深以為然。岸既襄陽豪族，兄弟九人皆以驍勇著名，纘因與岸兄弟結盟，纘又要雍州人席引等於西山聚眾，乃服婦人衣、乘青布轝，與親信十餘人出奔引等。杜岸馳告王，王令中兵參軍尹正共岸等率兵追討，纘眾望岸軍大喜，謂是赴期，既至，即執纘併其眾，俘送之。始被囚縶，纘懼不免，請為沙門，名法緒，王許之。王襲江陵，常載纘隨後，逼使為檄，固辭以疾，及軍退敗，行至湕水南，防守纘者，慮追兵至，遂殺之，棄屍而去。
夏四月，王遣蔡大寶進屯武寧。初王聞候景克郢州，遣蔡大寶將兵一萬進據武寧，遣使至江陵，詐稱赴援，眾議欲答，以候景已破，令其退至湘東，曰：今語以退軍，是趣之令進也，乃使謂大寶曰：「岳陽累啟連和，不相侵犯，郷那忽據武寧，今當遣天門太守胡僧祐、精甲二萬、鐵馬五千（左蟲右頁）湕水，待時進軍。」詧聞之，召其軍還。
杜岸寇襄陽，中兵參軍尹正討岸，誅之。岸字公衡，少有武幹，從王伐江陵，與其弟崱、幼安等叛歸湘東，湘東以為持節平北將軍、北梁州刺史，封江陵縣侯，邑一千戶，岸因請以五百騎襲襄陽，湘東許之。岸旦夜兼行，去城三十里，城中覺之，蔡大寶乃輔王母保林龔氏，登陴閉門拒戰。時王自江陵，知其師掩襄陽，且岸等襄陽豪帥，於是夜遁歸襄陽，王夜至，龔氏不知其敗歸，謂為賊也，至曉見王，乃納之。岸等知王至，遂奔其兄南陽太守巘於廣平，王遣尹正、薛暉等討岸，會周將權景宣率步騎三千來助攻，拔之，獲巘、岸等、併其母、妻、子、女，竝斬於襄陽北門。王母龔氏數岸於眾，岸曰：老婢教汝兒殺汝叔，乃枉殺忠良。王命拔其舌臠，殺而烹之，盡誅杜宗族親者，幼弱下蠶室，又發其墳墓，燒其骸骨，灰而揚之，並以其頭為漆椀。
冬十月，湘東王遣柳仲禮寇襄陽。仲禮，河東解人也，祖慶遠，侍中領軍將軍，父津，太子詹事。仲禮勇力兼人，少有膽氣，起家著作佐郎，稍遷雷威將軍，歷司州刺史。初候景潛圖反噬，仲禮先知之，屢啟求以精兵三萬討景，及景反，諸藩赴援，見推總督，臺城陷，仲禮開營首降，援軍聞之，莫不歎憤，論者以為梁禍始於朱异，成於仲禮。仲禮入城，先拜候景，而告見高祖，高祖不與言，遣令西上至江陵，會王伐江陵，湘東以仲禮為雍州刺史，襲襄陽，仲禮方觀成敗，未發，及南陽圍急，杜岸請急，仲禮乃以別將夏侯強為司州刺史，守義陽，自帥眾如安陸，使司馬康昭如竟陵，討孫暠，暠執魏戍人符貴以降，仲禮命其王叔孫為竟陵太守，守副軍馬岫為安陸太守，置孥於安陸，而以輕兵師於漴頭，將圍襄陽。
王遣諮議參軍蔡大寶聘於魏，魏使榮權來報命。王既與江陵相攻，恐不能自固，乃遣使稱藩，請為附庸於魏，魏丞相宇文泰令丞相府東閣祭酒榮權使焉。王大悅。大寶字敬位，濟陽考城人，祖履，齊尚書祠部郎，父點，梁尚書儀曹郎、南兗州別駕。大寶少孤，而篤學不倦，善屬文，初以明經對策第一，解褐武陵王國左常侍，嘗以書干僕射徐勉，大為勉所賞異，乃令與其子游處，所有墳籍，盡以給之，遂博覽群書，學無不綜。王初出第，勉仍薦大寶為侍讀，兼掌記室，尋除尚書儀曹郎，及王由鎮會稽，大寶謁選曹，求諮議不得，以為記室領長流。大寶攘臂而出曰：「不為孫秀，非人也。」王蒞襄陽，遷諮議參軍，謀謨皆自大寶出。權，北平無終人，魏騎常侍、兵部尚書。
世子嶚如魏。時柳仲禮將圖襄陽，王懼，乃遣其妃王氏及嶚為質，請救於魏，魏榮權報命，仍遣開府楊忠率兵援之。嶚字道遠，王之長子也，母曰宣靜皇后，幼聰敏，有成人之量，及王為梁王，立為世子，尋病卒。
魏大統十六年春正月，魏開府楊忠擒柳仲禮，據其軍。忠小名奴奴，弘農華陰人也，祖烈，龍驤將軍，父禎，建遠將軍。忠身有將帥之略，從魏孝武西遷，進爵小黃縣侯，嘗從安定公泰獵於龍門，忠獨當一猛獸，左挾其腰，右抏其舌，泰壯之，北人謂猛獸為揜於，因以字之。先是仲禮以兵騎一萬寇襄陽，忠於行臺長孫儉將兵救王，乃進圍仲禮長史馬岫於安陸，仲禮恐安陸不守，遂馳歸赴援。諸將恐仲禮至則安陸難下，請急攻之，忠曰：攻守勢殊，未可卒拔，若引日勞師，表裡受敵，非計也。南人多習水軍，不閒野戰，仲禮回師在近路，吾出其不意，以奇兵襲之，彼怠我奮，一聚必克，則安陸不攻自拔，諸城可傳檄定也。於是選騎二千，銜枚夜進，遇仲禮於漴頭，忠親自陷陣，擒仲禮及其弟季禮，悉俘其眾，安陸、竟陵皆降，而王乃獲安。忠乘勝至石頭，欲進逼江陵，湘東遣舍人庾恪說忠曰：詧來伐叔，而魏助之，何以使天下歸心。忠遂停湕北。湘東遣其子方略為質，並送載書，請魏以石城為限，梁以安陸為界，乃旋師。湘東與邵陵王書，詧引楊忠來相侵逼，頗遵談笑，用郤秦軍，曲直有在，不復自陳臨湘，旦平暮便即路。邵陵得書，投之於案，慷慨流涕。
魏遣常侍鄭孝穆、榮權來錫梁王之命。時魏朝議欲令王發喪嗣位，王以未有璽命辭不敢當。時榮權在王所，乃馳還，具遭其狀，魏遂令穆等持節策命王為梁王，乃於襄陽置百官，承制封拜。穆字道和，榮陽開封人，魏將作大匠渾之十一世孫，祖敬叔，魏潁川、濮陽守，父瓊，范陽郡守。孝穆幼而謹厚，以清約自居，年未弱冠，涉獵經史，孝昌初解褐太尉、行參軍，歷岐州刺史，考績為天下最徵，拜京兆尹，十五年，議遣梁使，盛選行人，歷觀內外，無逾孝穆者，十六年乃假孝穆散騎常侍，持節策拜王為梁王，使還，稱旨，進車騎大將軍、儀同三司、加散騎常侍，位至少司空，卒諡曰貞。
夏五月，王僧辯陷湘州，殺河東王譽。時湘東遣王僧辯圍長沙，既久，內外斷絕，邵陵王綸聞其急，欲往救之，為軍糧不繼，遂止，乃與湘東書，勸其罷兵，大略謂：方今社稷危恥，創巨痛深，人非禽蟲，在知君父，即日大敵猶強，天仇未雪。餘爾昆季在外三人，唯應剖心嘗膽，泣血枕戈，共思康復，其餘小忿，或宜寬貸，誠复孫感，須臾將柰，國冤未逞，正當輕重相推，小大易奪，今己喪鐘山，复誅猶子，將非揚湯止沸，吞水療寒，夫征戰之理，義在克勝，至於骨肉之戰，愈勝愈酷，捷則非功，敗則有喪，勞兵損義，虧失多矣。湘東復書陳河東有罪，不可解圍之狀。綸省書，流涕曰：天下之事，一至於斯。湘東又遣王僧辯代鮑泉攻譽，僧辯築土山以臨城內，旦夕苦攻，矢石如雨，城中將士死傷大半，譽窘急，乃潛裝海船，將潰圍而出，會其麾下將慕容華引僧辯入城，譽顧左右皆散，遂被執，謂守者曰：勿殺我，得一尺七官。申此讒賊，死亦無恨。主者曰：壽命不許。遂斬之，傳首荊鎮，湘東反其首以葬焉。初譽之將敗也，私引鏡照面，不見其頭，又見長人蓋屋，兩手據地，瞰其齋，又見白狗大如驢，從城而出，不知所在，譽甚惡之，俄而城陷。僧辯字君才，右衛將軍神念之子也，起家為湘東王左常侍，湘東承制，為領軍將軍，及荊湘疑貳，軍師失律，湘東又命僧辯及鮑泉統軍討之，剋日就道。僧辯謂泉曰：我與君俱受命南討，而軍容若此，計將安之？泉曰：既禀廟算，驅承驍勇，事等沃雪，何所多慮。僧辯曰：君言故是文士之常談耳，河東少有武幹，兵刃又強，新破軍師，養銳待敵，自非精兵一萬不足以制之，我竟陵甲士數經行陣，已遣召之，不久當及，雖期日有限，猶可重申，欲與卿共入言之，望相佐也。泉許之。及見，湘東迎問曰：卿已辦乎？何日當發？僧辯具對，如向所言。湘東大怒，按劍厲聲曰：卿憚行邪？因起入內，泉震怖失色，竟不敢言。須臾，遣左右收僧辯，既至，湘東因斫之，中左髀，流血至地，僧辯悶絕，久之方蘇，即送付廷尉。會岳陽王襲江陵，未知其備，湘東遣左右往獄問計，僧辯具陳方略，即赦為城內都督，俄而岳陽兵退，乃命僧辯往代鮑泉，遂平湘州，後以克復舊京，功封永寧郡公、侍中、尚書令，為陳霸先所殺。
世子嶚薨，大定元年追諡孝惠太子。
魏廢帝元年夏六月，王至自魏。大統十七年，王留蔡大寶居守雍部，而朝於西魏。宇文泰謂王曰：王之來此，頗由榮權，王欲見之乎？王曰：幸甚！泰乃召權與王相見，仍謂之曰：榮權，吉士也，孤與之從事，未嘗見其失信。王曰：榮常侍通二國之言，無私，故詧今者得歸，誠魏闕耳。
魏恭帝元年冬十月，遣柱國于謹等帥師，會王伐江陵，破之。是歲秋七月，梁元帝遣使，請據舊圖以定疆界，又連結於齊，言辭悖慢，安定公泰曰：古人有言，天之所棄，誰能與之？其蕭繹之謂乎！會王亦乞師伐江陵，冬十月，遣柱國于謹、中山護、大將軍楊忠、韋孝寬等步騎五萬討之。泰餞謹於青泥谷，長孫儉問謹曰：為蕭繹之計，將欲何如？曰：耀兵漢沔，席捲渡江，直據丹陽，是其上策；移部內居民，退保子城，峻其陴堞，以待援至，是其中策；若難於移動，據守羅郭，是其下策。儉曰：揣繹定出何策？謹曰：必用下策。儉曰：彼棄上而用下，何也？對曰：蕭氏保據江南，綿歷數紀，屬中原多故，未遑外略，又以我有齊氏之患，必謂力不能分，且繹愞而無謀，多疑少斷，愚民難與慮，始皆戀邑居，既惡遷移，當保羅郭，所以用下策也。師至襄陽，王率眾會之，謹乃令中山公護及大將軍楊忠等率精騎先據江津，斷其辵路，梁人豎木柵於外城，廣輪六十里，尋而謹至，悉眾燒柵，圍之。會大風，城內火燒居人數千家，夜有流星墜城中。元帝援蓍筮之，卦成，取龜式驗之，因抵於地，曰：吾若死此下，豈非命乎？遣胡僧祐、朱買臣等出戰，為謹所破，謹遂大攻。元帝出枇杷門親臨督戰，胡僧祐中流矢死，累敗。反者斬西門守卒，以納魏師。謹字思敬，河南洛陽人，性深沉有識，略窺經史，尤好孫子兵書，歷功封燕國公。謹既破梁，俘男女十餘萬人，收其府庫珍寶，得宋渾天儀、梁日晷、銅表、魏相風鳥、銅蟠螭趺大玉〈（徑四尺、圍七尺）〉及諸轝輦法物，以入於朝，軍無私焉。
魏人執裴政，於王釋之。裴政字德表，河東聞喜人也，祖邃，梁侍中，父之禮，廷尉。鄉政幼明敏，博聞強記，達於時政，為當時所稱，父喪出服，問訊武帝，貶瘦槁，涕泗滂沱，武帝目送之曰：裴之禮不死也。累功封夷陵侯，复帥副王琳拒蕭紀。及魏師圍荊州，琳自桂州來赴難，次於長沙，政請從，間道先報元帝，至百里洲為魏師所獲。王謂政曰：我武皇帝之孫也，不可為爾君乎？亦何煩殉身於七父。若從我計，則貴及子孫，如或不然，分腰領突。政詭曰：惟命。王鏁之，送至城下，便謂元帝曰：王僧辯聞臺城被圍，巳資為帝。王琳孤弱，不復能來，政許之，既而告城中援兵大至，各思自勉，吾以間使被擒，當以碎身報國，監事者擊其口終不易辭。王怒命趣行戮，蔡大業諫曰：此民望也，若殺之，則荊州不可下矣。因得釋。江陵陷，送於魏京，宇文泰聞其忠，授員外散騎侍郎。
冬十二月，魏人殺梁主繹。江陵既陷，元帝乃焚古今圖書十四萬卷，以寶劍擊柱，折之。歎曰：「蕭世誠一至此乎？文武之道今夜盡矣！」王孝祀，作降文，白馬素衣出門，王使鐵騎擁之入營，囚於烏幔之下，甚見詰辱。他日乃見魏僕射長孫儉，譎儉云：「埋金千金於城內，欲以相贈。」儉乃將帝入城，帝因述王相辱狀，謂儉曰：「向聊相譎欲言耳，豈有天子自埋金乎？」儉乃留帝於主衣庫，及在幽逼，求酒飲之，製詩四絕。王遣尚書傅準監行刑，帝謂之曰：「卿幸為我宣行！」準捧詩流淚不能禁，進土囊而殞之。王使以布帊纏屍，斂以蒲席，束以白茅，以車一乘葬於津陽門外。年四十七，敬帝追尊為孝元皇帝。
大定元年春正月，王即皇帝於江陵東城。于謹既平江陵，魏恭帝立王為梁王，都江陵，資以財、荊郡其西平州延袤三百里之地，其襄陽所統，盡入於魏，王乃稱皇帝，改元大定，追尊其父統為昭明皇帝，廟號高宗，統妃蔡氏為昭德皇后，尊所生母龔氏為皇太后，立妃王氏為皇后。其慶賞刑罰，官方制度，軍車服節文竝同王者。唯上疏魏朝則稱臣，奉魏正朔。至於爵命其下，亦依梁氏之舊，其戎章勲級，又兼用柱國等官，又追贈叔父邵陵王綸太宰，諡曰壯武；贈兄河東王譽丞相，諡曰武桓。
立世子巋為皇太子。巋字仁遠，帝之第三子也，母曹貴嬪。以大同八年生於會稽。巋俊辯有才學，兼好內典，善於撫禦，能得其下歡心。
封皇子巖為安平王，岌東玉王，岑河間王，故安成王子欣為安成王。巖字義遠，帝第五子也，性仁厚，善於撫接，歷侍中、荊州刺史、尚書令、太尉、太傅。岌，帝第六子也，性淳和，幼而好學，位至侍中、中衛將軍。岑字智遠，帝第八子也，初封河間王，後改封吳郡王，位至太尉，性簡貴，禦下嚴整，有三子：瓚、球、瑁。欣，高祖弟安成王秀之孫、煬王機之子也，幼聰警，博綜文籍，善屬文，宣帝踐位，以欣襲機封，天保之朝，為一代文宗，專常詞令，歷侍中、中書令、尚書僕射、尚書令。
徵雍州刺史蔡大寶為侍中、尚書令。往帝為梁王，承制，封拜除大寶為中書侍郎、兼吏部掌大選事、領襄陽太守，遷員外散騎常侍、吏部郎，俄轉吏部尚書，軍國之事，咸委決焉。加授大將軍，遷尚書僕射，進號輔國將軍，又除使持節、宣惠將軍、雍州刺史。至是帝徵在侍中、尚書令、參掌選事，又加雲麾將軍、荊州刺史，進位柱國軍師將軍、領太子少傅，轉安前將軍，封安豊縣侯，邑一千戶。
以襄陽郡守岑善方為太府卿，善方字思義，南陽棘陽人，漢征南大將軍彭之後也。祖惠甫，給事中，父昶，散騎侍郎。善方有器局，博綜經史，善於辭令，以刑獄參軍，隨帝至襄陽，帝初請附魏，以善方兼記室，充使詣魏，應對閒敏，深為宇文泰所嘉，自此往來凡數十反。魏恭帝二年授驃騎大將軍、開府儀同三司、封長寧縣公。帝之承制也，授中書舍人，遷襄陽郡守，及是徵為太府卿、領中書舍人，轉大府領舍人如故，尋遷散騎常侍、起部尚書。
以尚書左丞王操為五兵尚書。操字子高，其先太原晉陽人，帝母龔太后之外弟也。祖靈，慶海監令，父景休，臨川內史。操性敦厚，有籌略，博涉經史，在公恪勤。初為帝外兵參軍，親任亞於蔡大寶，帝承制，除尚書左丞，及稱帝，遷五兵尚書、大將軍、郢州刺史，尋進位柱國，封新康縣侯。
以前五經博士沈重為中書侍郎。重字德厚，吳興武康人也，性聰悟，有異常童，弱歲而孤，居喪合禮。及長，專心儒學，從師不遠千里，遂博覽群書，尤明詩禮及《左氏春秋》。大通三年，起家王國常侍。高祖欲高置學官，以崇儒教，中大通四年，乃革選，以重補國子助教，大同二年除五經博士。元帝之在藩也，甚歎異之，及即位，乃遣主書何武，迎重西上。及江陵平，重乃留事帝，除中書侍郎、兼中書舍人，累遷員外散騎常侍、廷尉卿、領江陵令，還拜通直散騎常侍、都官尚書、領羽林監，令重於合歡殿講《周禮》。
以前著作佐郎柳𧦬為侍中、領國子祭酒。𧦬字顧言，本河東人也，永嘉之亂，徙家襄陽，祖惔，梁侍中，父暉，都官尚書。𧦬少聰敏，解屬文，好讀書，所覽將萬卷，仕梁釋褐著作佐郎。及帝踐阼，以𧦬為侍中、領國子祭酒、吏部尚書。𧦬有俊辯，有所顧問，應答如響。入隋，位至秘書監，封漢南縣公。
以秘書郎王㳬為侍中、吏部尚書。㳬，琅邪臨沂人，祖琳，侍中、太府卿，父錫，侍中。㳬少有令譽，尚帝妹廬陵長公主，歷秘書郎、太子舍人、宣城王友廬陵內史。帝踐阼，授侍中、吏部尚書。
以前少府卿沈廵為金紫光祿大夫。廵，吳興人，父僧畟，左民尚書。太清中，廵為東陽太守，候景平，元帝徵為少府卿，荊州陷，帝署廵為金紫光祿大夫，天保五年卒於江陵，廵子君理時為陳陳陽太守，請身迎廵喪，朝議以在位重臣，難令出境，乃遣兄君嚴迎柩還葬。
以法曹參軍柳莊為中書舍人。莊字思敬，河東解人也。祖季遠，梁司徒、從事中郎。莊少有遠量，博覽群籍，兼善辭令，濟陽蔡大寶有重名於江左，時為岳陽王諮議參軍，見莊便歎曰：襄陽水鏡复在於茲矣！大寶遂以女妻之。俄而帝闢為參軍，轉法曹，及帝踐阼，還署中書舍人，歷給事中、黃門侍郎、吏部郎中、鴻臚卿。
以前中書舍人劉臻為中書侍郎。臻字宣摯，沛國相人也，父顯，梁潯陽太守，偏精班漢，人稱為漢聖。臻年十八，舉秀才，為邵陵王東閣祭酒，元帝時，遷中書舍人，嘗讀班史，呼田宵為田肻，元帝問之，臻曰：臣家舊本以雌黃改宵為肻。帝無以難之。江陵平，復歸帝，以為中書侍郎，後為周冢宰宇文護闢為記室、為露門學士，封饒陽縣子。隋文受禪，進位儀同三司，皇太子勇引為學士。臻耽悅經史，終日覃思，至於世事，多所遺忘，有劉訥者，亦任儀同，俱為太子學士，情好甚秘。臻嘗欲尋訥，謂從者曰：汝知劉儀同家乎？從者不知尋訥，謂臻還家，引之還，既扣門，臻尚未悟，謂至訥家，乃據案大呼曰：劉儀同可出矣！其子迎門，臻驚曰：此汝亦來邪？其子答曰：此是大人家。於是顧盼久之乃悟。
以徐矩為度支尚書。矩，東海人，尚書左僕射簡肅公勉之子，有文學，善吏事，頗黷於貨賄，子敬，鴻臚卿。
以前法曹參軍柳靖為尚書度支郎。靖字思休，遐之長子，少方雅，博覽墳籍，梁大同末釋褐武陵王國左常侍，大定初，除尚書度支郎，遷正員郎，後隨父入周，歷河南德廣二郡守。隋文踐極，特詔徵之，靖遂以疾固辭，優游不仕，閉門自守，所對惟琴書而已，開皇中以壽終。
以大將軍魏益德為車騎將軍。益德，襄陽人也，有才幹，膽勇過人，數從軍征討，以功累遷至郡守，帝鎮襄陽，以益德為其府司馬，帝承制，拜將軍，尋加大將軍。及稱帝，進位柱國，封上黃縣侯，邑千戶，加車騎將軍。
以大將軍尹正為護軍將軍。正其先天水人。帝鎮雍州，正為其府中兵參軍，擒張纘、獲杜岸，皆正之力。帝承制，以為將軍，尋拜大將軍。及稱帝，除護軍將軍，進位柱國，封新野縣侯，邑千戶，子德毅。
以將軍尹德毅為大將軍。德毅多權略。初，江陵平，德毅說帝曰：「臣聞人主之行與匹夫不同者，飾小行競小廉以取名譽，人主者，定天下安社稷以成大功。今魏虜貪惏，罔顧弔民伐罪之義，必欲肆其殘忍，多所誅夷，俘囚士庶，竝為軍實，然此戚屬，咸在江東，念其充餌豺狼，見拘異域，痛心疾首，何日能忘！殿下方清宇宙，紹玆鴻緒，悠悠之人，不可門到戶說。其塗炭至此，咸謂殿下為之殿下，既殺人父兄、孤人子弟，人盡仇也，誰能與為國？但魏之精銳盡萃於此，犒師之禮，非無故事。若殿下為設享會，因請于謹等為歡，彼無我虞，當相率而至，預伏武士，因而斃之，分命果毅，掩其營壘，斬馘逋醜，俾無遺噍。江陵百姓，撫而安之，文武官僚，隨即銓授，既荷更生之惠，孰不忻戴聖明。魏人懾息，未敢送死，王僧辯之徒，折簡可致，然後朝服濟江，入踐皇極，纘堯复禹，萬世一時，晷刻之間，大功可立。古人云：『天與不敢，反受其咎；時至不行，反受其殃。』願殿下恢宏遠略，勿懷匹夫之行！」帝不從，謂德毅曰：「卿之此策非不善也，然魏人待我甚厚，未可背德，若遽為卿計，則鄧祈侯所謂『人將不食吾餘』也。」既而闔城長幼被虜入關，又失襄陽之地，帝乃追悔曰：「恨不用尹德毅之言，以至於是。」後以見疑賜死。
以將軍薛𤟤為大將軍。暉，河東人也，有才略，身長八尺，形貌甚偉，嘗督禁旅為帝爪牙，當禦侮之任，與尹正改獲杜岸於南陽，帝承制，拜將軍，尋加大將軍，進位柱國、除領軍將軍。
以莫勇為武州刺史、魏永壽為巴州刺史。是年五月庚辰，勇及永壽為侯平所破，見虜。
以中衛范遹為東平王長史。遹，順陽人，尚書右丞廸之弟也，文采劣於廸，而經術過之。
前侍中、驃騎大將軍遐乞歸襄陽，許之。遐字子昇，幼而爽邁，神彩嶷然，篤好文學，動合規矩，起家邵陵王府法曹參軍，謝舉為僕射，引遐與語，甚嘉之，曰：江漢英靈，見於此矣。帝鎮雍州，遐為治下，尋遷別駕，及於襄陽承制，授遐吏部郎、員外散騎常侍，俄遷車騎大將軍、儀同三司、大都督，賜爵聞喜縣公，尋進位持節侍中、驃騎大將軍、開府儀同三司。及帝即位於江陵，以襄陽歸於西魏，遐乃辭帝曰：陛下中興鼎運，龍飛舊楚，臣昔因幸會，早奉名節，理當以身許國，期之始終，自晉氏南遷，臣宗族蓋寡，從祖太尉、世父儀同、從父司空竝以位望隆重，遂家金陵，唯留先臣獨守墳柏，嘗誡臣等，使不違此志，今襄陽既入北朝，臣若陪隨鑾蹕，進則無益塵露，退則有𧇾先旨，伏願曲垂照鑑，亮臣此心。帝重違其志，遂許之。因留鄉里，以經籍自娛，及帝崩，遐舉哀，行舊君之服。
二月，梁王方智立。
魏以楊忠鎮穰城。時魏與帝初定江陵，乃令忠鎮穰城，以為犄角之勢。
王琳遣潘純陀等寇襄陽。琳字子珩，會稽山陰人也，父顯嗣，梁湘東王國常侍。琳本兵家，元帝居藩，琳姊妹竝入後庭，見幸，琳由此得在左右，以軍功封建寧縣侯、廣州刺史，元帝為魏圍逼，徵琳赴援，師次長沙，江陵已平，琳乃為元帝舉哀，三軍縞素，因據湘州，誌圖匡復，乃遣其將潘純陀、侯方兒來寇，帝出師禦之，純陀等退歸夏口。
二年，車騎將軍魏益德卒，詔贈司空，諡曰忠壯，天保五年，以益德配饗中宗宣皇帝廟。
春二月，帝擊侯平於公安。湘州刺史王琳聞江陵已陷，遣別將侯平攻梁，帝乃擊平於公安，平與長沙王韶引兵還長沙，琳遣平鎮巴州。
王琳稱臣於帝。初，侯平頻攻梁軍，以琳兵威不接，更不受指揮，琳討之平，殺巴州助防呂旬，收其眾奔江州，琳勢益衰，乃奉表詣齊，獻馴象。江陵之陷也，琳妻子皆沒於魏，因獻欵於魏，稱臣於帝，以求妻子。
三年春正月，魏宇文覺廢其主廓為宋公，自稱周天王。
柱國尹正卒，詔贈開府儀同三司，諡曰剛，天保五年以正配饗中宗宣皇帝廟。
秋九月，周宇文護殺其主覺，立寧都公毓為主。
冬十月，陳霸先篡梁，自稱皇帝，廢其主為江陰王。
四年，大將軍王操帥師取王琳長沙、武陵、南平三郡。時上游獵，諸將不受琳指麾，雖屢寇梁，師老兵疲不能進，帝乃遣操率兵略取琳之三郡。
五年夏五月，王琳破監利郡，太守蔡大有死之。琳遣其將雷文柔襲陷監利郡，殺太守蔡大有，尋而琳與陳人相持，稱藩乞師於帝，帝許之，師未出而琳軍敗附於齊。
皇太子巋聘於周。是歲，遣太子巋朝於周，以蔡大寶領太子少傅。
六月，陳霸先殂，兄子蒨立。
秋八月，周主始稱皇帝。
六年夏四月，大雨，雷震前殿，殿崩，壓殺二百餘人。
周宇文護殺其主毓，毓弟魯公邕立。
甄玄成卒。玄成字敬平，中山人，博達經史，善屬文，少為簡文所知，以錄事參軍隨帝鎮襄陽，轉中記室參軍、掌書記，頗參政事，以江陵甲兵殷盛，遂懷二心，密書與梁元帝，申其誠欵，遂有得其書者進之於帝，帝深信佛法，常願不殺誦《法華經》人，玄成素誦法華經，遂以此獲免。帝後見之，常曰：「甄公好得《法華經》力。」歷位中書侍郎、御史中丞、祠部尚書，卒贈侍中、護軍將軍，有文集二十卷。
散騎常侍岑善方卒。善方性清慎，有當世幹能，故帝委以機密，大定七年卒，贈太常卿，諡曰敬，所著文集十卷，有七子，竝有操行，之元、之利、之象最知名。之元，太子舍人，早卒。周武帝録善方之功，追之利以像入朝，授之利師都督、代王記室參軍，後仕隋，歷安國令、郴義江三司馬、零陵郡丞。之象掌式中士、隋公相府參軍，後仕隋，歷尚書虞部員外侍郎、邵陵上宜渭南邯鄲四縣令，子文本相唐太宗，卒諡曰憲。
七年春正月，湘州城主殷亮以城降陳。先是江陵既陷，巴襄之地皆入於周，周使梁守之。陳太尉侯瑱將兵逼湘州，周賀若敦將兵救之，未幾，巴陵城主尉遲寧降陳，於是亮亦以湘州降，宇文護以敦失地無功，除名為民。
秋九月乙巳，客星見於翼。客星者，周伯、老子、王蓬、絮國、皇溫，凡五星皆客星也，行諸列舍十二國分野，其下之國皆受其禍。其占：色黃得地，色白有喪，色青有憂，色黑有死，色赤有兵，各以五色占之，皆不出三年。又占曰：有白衣之會。人主惡之。又翼為楚分，為明年帝崩之應。
前尚書右僕射張綰卒。綰字孝卿，少與兄纘齊名，湘東王嘗策之百事，綰對闕其六，號為百六公，歷位御史中丞，大同四年元日，舊制，僕射中丞坐位東西，時當兄纘為僕射，及百司就列，兄弟竝道，驅馬驅兩途，前代未有，時人榮之。出為豫章內史，進豫州刺史，十年，復為御史中丞，綰再為司寧，紏彈無所迴避，豪右憚之。太清三年，為吏部尚書。臺城陷，奔江陵，位尚書右僕射，魏克江陵，朝士皆俘入關，綰以疾免，帝以舊位禮之。
八年春二月壬寅，熒惑犯太微，占曰：熒惑主死喪，太微，天子之庭也。又曰：雖有明天子，必視熒惑所在，其犯太微，主命惡之。
夏六月，周以荊、安州、襄州、江陵為四州總管。西魏既平江陵，使帝承梁祚，復置江陵防主，統兵居於西城，名曰助防，外示助梁備禦，內實兼防梁也，太定初以長孫儉、權景宣為江陵防主，周武帝改為總管，至是分江陵為總管，以田弘、陸騰、高琳等相繼為之。
帝崩，葬平陵。帝自失襄陽之地，又見邑居殘毀，干戈日用，恥其威略不振，常懷憂憤，乃著《愍時賦》以見意焉。其詞曰：
嗟余命之外薄，實賦運之逢屯，既殷憂而彌歲，复坎壈以相隣，晝營營而至晚，夜耿耿而通晨，望否極而云泰，何杳杳而無津，悲晉璽之遷趙，痛漢鼎之移新。無田、范之明畧，愧夷、齊之得仁。遂胡顏而苟免，謂小屈而或申，豈妖沴之無已，何國步之長淪，恨少生而輕溺，本無志於爪牙，謝兩章之雄勇，恧二東之英華，豈三石於鄠杜，異五馬於琅邪，直受性而好善，類蓬生之在麻，冀無咎而霑慶，將保靜而蠲邪，何昊穹之弗惠，值上帝之紆奢，神州鞠為茂艸，赤縣遶於長蛇，徒仰天而太息，空撫衿而咨嗟，惟古人之有懷，尚或感於知己，況託萼於霄極，寵渥流於無已，或小善而必褒，時片言而見美，昔待罪於禹川，歷三考而無紀，獲免戾於明時，遂超隆於宗子，始解印於稽山，即驅傅于湘水，彼南陽之舊國，實天漢之嘉祉，既川岳之形勝复龍躍之基趾，此首賞之攜貳，遂留滯於樊川，等勾踐之絕望，同重耳之終焉，望南枝而灑泣，或東顧而潺湲，歸歟之情何極，首丘之思邈然，忽值魏師入討，於彼南荊，既車徒之，赩赫遂一，鼓陵城同寤生之舍，許等小白之全邢，伊社稷之泯泯，實有感於恩靈，矧吾人之因陋，逈瓢薄於流萍，忽沉滯於玆土，复朞月而無成，昔方千而幾旬，今七里而磐縈，寡田邑而可賦，闕丘井而求兵，無河內之積待，同滎陽之未平，夜騷騷而擊柝，晝孑孑而揚旌，烽凌雲而逈照，馬伏櫪而悲鳴，既有懷於斯日，亦焉得而云寧，彼雲夢之舊都，乃標奇於昔者，驗往記而瞻今，何名高而實寡，寂寥井邑，荒涼原野，徒揄揚於宋玉，空稱嗟於司馬，南方卑而歎屈，長沙濕而悲賈，餘家國之一匡，庶興周而祀夏，忽縈憂而北屈，豈年華之天假，加以拘盜鼠竊，蜂蠆狐狸。羣圉隸而為寇，聚臧獲而成師，窺覦津渚，跋扈江湄，屢徵肇於殷歲，頻戰起於軒時，有扈興於夏典，採芑著於周詩，方叔振於蠻貊，伯禽捷於淮夷，在逋穢其能幾，會斬馘而搴旗，彼積惡之必稔，豈天靈之我欺，交川路之雲擁，理惆悵而未怡。
帝在位八載，年四十有四，葬之平陵，諡曰「宣皇帝」，廟號「中宗」。
帝少有大志，不拘小節，雖多猜忌，而知人，善任使撫將士，有恩，能得其死力。性不飲酒，安於儉素，事龔太后以孝聞，又不好聲色，尤惡見婦人，雖相去數步，遙聞其臭，經禦婦人之衣不復更著，竝皆棄之，一幸姬媵，病臥累旬。又惡見人髮白，事者必方便避之，擔輿者冬月必須裹頭，夏月則加蓮葉帽。其在東揚州，嘗謁釋曇彥，彥曾與許詢同建浮圖，未成而詢亡，彥以長年至梁，見帝是詢後身，彥呼帝曰：許玄度來何暮，昔日浮圖今如故。帝曰：弟子姓蕭名詧。彥乃以三昧力加被，帝恍然悟前身也，但頗放誕，省覽簿領，好為戲弄之言，以此獲譏於世，篤好文義，所著文集十五卷，《內典華嚴般若法華金光明義疏》四十六卷，竝行於世。帝疆土既狹，居常怏怏，每誦「老驥伏櫪、志在千里、烈士暮年、壯心不已」，未嘗不盰衡扼腕嘆吒者。久之，遂以憂憤發背而崩。
帝之在藩及居帝位，以蔡大寶為股肱，王操為腹心，魏益德、尹正、薛暉、許孝敬、薛宣為爪牙，甄玄成、劉盈、岑善方、傅凖、褚珪、蔡大業典眾務。張綰以舊齒處顯位，沈重以儒學蒙厚禮，自餘多所獎拔，咸盡其器能。
【論】
史臣曰：宣帝任術好謀，知賢養士，蓋有英雄之志，霸王之略焉，及淮海版盪，骨肉猜貳，擁眾自圖，因稱藩北朝，終能據有全楚，中興頹運，雖土宇殊於舊邦，而位號同於向日，貽厥自遠，享國數世，可不謂賢哉。

[book_title]卷下
世宗孝明皇帝
天保元年，皇太子巋即皇帝位，即位之元年，尊祖母龔太后曰太皇太后，嫡母王皇后為皇太后，所生曹貴嬪為皇太妃。
立東陽王琮為皇太子，琮字溫文，性寬仁有大度，倜儻不羈，博學有文義，兼善弓馬，遣人伏地著帖，琮馳馬射之，十發十中，持帖者亦不懼，初封東陽王，至是立為皇太子。
立王子瓛為義興王。瓛字欽文，明帝第二子也，幼有令譽，能屬文，位荊州刺史，頗有能名，崔弘度兵至鄀州，瓛懼，與叔父嚴奔於陳，陳主以為侍中、安東將軍、吳州刺史，甚得物情，三吳父老皆曰：「吾君之子也。」及陳亡，吳人推為主，吳人見梁武、簡文及宣明二帝兄弟中竝第三而踐尊位，瓛自以明帝第三子，深自矜負，有謝異者，頗知廢興，梁陳之際，言無不驗，江南人甚敬信之，及陳主被擒，異奔於瓛，由是益為眾所歸，褒國公宇文述以兵討之，瓛遣王褒守吳州，自將拒述，述遣兵別道襲吳州，褒衣進士服，棄城而遁，瓛眾聞之，悉無鬬志，與述一戰而敗，瓛將左右數人逃於太湖，匿於民家，為人所執，送述所，斬之長安，年二十二。
以柱國蔡大寶為司空、中書監，王操為尚書僕射。帝冊授寶司空、中書監、中權大將軍、領吏部尚書，寶固讓司空，許之，加特進。
以散騎常侍蔡大業為都官尚書。大業字敬道，大寶之弟，有至行，父沒，居喪過禮，性寬恕，學涉經史，有將命材，屢充使詣北朝，初命以西中郎將參軍，隨宣帝之鎮，及踐阼，歷尚書左丞、開遠將軍、監利郡守、散騎常侍、衛卿，帝嗣位，遷都官尚書，除貞毅將軍、漳州太守，入為左民尚書、太常卿。
以柳洋為吏部尚書。洋，河東解人，祖惔，尚書左僕射，父昭，中書侍郎。洋有文學，以禮度自拘，與王湜俱以風範方正為當時所重，位至吏部尚書，出為上黃郡守，梁國廢，以郡歸隋，授開府儀同三司，尋卒。
以袁敞為吏部郎。敞，陳郡人，祖昂，司空，父士俊，安城內史。敞少有器量，博涉文史，以吏部郎使詣周，時主者以敞班在陳使之俊，敞固不從命，主者詰之，敞對曰：「昔陳之祖父，乃梁諸侯之下吏也，棄忠與義，盜有江東，今大周朝字萬國，招𢹂以禮，若使梁之行人在陳之後，便恐彝倫失序，豈使臣之所望焉！」主者不能屈，遂以報奏，武帝善之，乃詔敞與陳使異日而進，還以稱旨，遷侍中，轉左民尚書，以後帝入隋，授開府儀同三司，終於譙州刺史，子謐、謙。
以甄詡為中書舍人。詡，玄成之子，少沉敏，閒習政事，歷中書舍人、尚書左丞，從後帝入隋，授開府儀同三司，終於太府卿。
為韋琳為中書舍人。琳，京兆人，南遷於襄陽，天保中為中書舍人，博學有才藻，善劇談，好臧否人物，眾畏其口，常擬孔稚珪，嘗為《䱉表》以託剌當時，其詞曰：
臣䱉言：伏見除書，以臣為糝熬將軍、油蒸校尉、臛州刺史，脯臘如故，肅承明命，灰身屏息，憑弄臨鼎，載兢載惕，臣聞「高沙走姬，非有意於綺羅[1]；白綃女兒，豈期心於珠翠[2]？」臣美愧夏鱣，味慙冬鯉，常恐鮐服之譏，懼貽鱉巖之誚，是以漱流湖底，枕石泥中，不意高賞殊弘，曲蒙鈞拔，遂得超昇綺席，黍預玉盤，爰廁玳筵，猥煩象筋，澤覃紫腴，恩加黃腹，方當鳴薑動桂，紆蘇佩橖，輕瓢纔動，則樞槊如雲，濃汁暫停，則蘭膏成列，宛轉綠齏之中，逍遙朱唇之內。銜恩噬澤，九殞弗辭，不任屏營之誠，謹到銅鐺門，奉表以聞。 詔答曰：省表，具知卿池沼搢紳，陂渠俊乂，穿蒲入荇，肥滑有聞，允堪玆選，無勞謝也。
時人惡之，或以譏誚聞孝明，亦弗之罪也，其文傳於江表。
以蔡允恭為著作佐郎。允恭，大寶之子，美姿容，工為詩，最知名。起家著作佐郎、太子舍人，梁亡入陳，拜尚書庫部郎，陳亡入隋，授起居舍人，煬帝有所賦，必令諷誦，遣教官人，允恭恥之，數稱疾。授內史舍人，俾入宮，固辭，繇是踈斥，帝遇弒，經事宇文化及及竇建德，歸唐，為秦王府參軍、學館學士，貞觀初，除太子洗馬，卒，著《後梁春秋》。
以東陽王師徐岳為太子詹事。岳，尚書僕射開府儀同三司簡肅公勉之少子，度支尚書矩之弟也，少方正，博通經史，初為東陽王琮師，琮為皇太子，授詹事，及嗣位，除侍中、左民尚書，俄遷尚書僕射，從後帝入隋，授上開府儀同三司，終於陳州刺史，子，凱秘書郎。
以秘書郎王衡為太子洗馬。衡，尚書令操之子也，操七子，衡最知名，有才學，起家秘書郎，歷黃門郎。
以沈君公為義興王師。君公，吳興人君遊之弟，有幹局，美風儀，文章典正，特為帝所重，歷中書黃門侍郎、御史中丞，自都官尚書為義興王瓛師，從瓛奔陳，授侍中、太子詹事。隋平陳，以瓛同謀，度江伏誅。
夏五月，太皇太后龔氏崩，諡曰元太后。
秋九月，皇太妃曹氏薨，諡曰孝皇太妃。
二年春正月，皇太后王氏崩，諡曰宣靜皇后。
領軍將軍薛暉卒，贈開府儀同三司，有六子，建子尚知名。
三年春二月，中書監蔡大寶卒。大寶卒，帝哭之慟，自卒及葬，三臨其喪，贈司徒，進爵為公，諡曰文凱，配饗中宗宣皇帝廟。大寶性嚴整，有智謀，雅達政事，文詞贍速，國之章表，書記教令詔冊，竝大寶專掌之，宣帝推心委任，以為謀主，時人以帝之有大寶，猶劉先主之有孔明焉，所著文集二十卷，及尚書義疏，竝行於世，有四子，次子延壽。
四年夏，陳主蒨殂，太子伯宗立。
吏部尚書王㳬卒於周。㳬於天保四年使詣周，卒於賓館，贈侍中、右光祿大夫，子瓘，有文詞，黃門侍郎。
周遣使來徵沈重。周武帝以重經明行修，廼遣宣納上士柳裘至梁徵之，仍致書曰：「皇帝問梁都官尚書沈重。觀夫八聖六君，七情十義，殊方所以，會軓異代，於是率由，莫不趣大順之遙途，履中和之盛致，及青緗起焰，素籙從風，文逐世踈，義隨運舛，大禮存於玉帛之間，至樂形於鍾鼓之外，雖分蛇聚緯，鬱鬱之辭，蓋闕當塗，典午抑抑，之旨無聞。有周開基，爰蹤聖哲，拯蒼生之已淪，補文物之將墜，天爵具修，人紀咸理，朕夤奉神器，恭維寶闕，常思復禮殷周之年，遷化唐虞之世，懼三千尚乖於治俗，九變未葉於移風，欲定書一之文，思杜二家之說，知卿學寇儒宗標士，則卞寶复潤於荊陰，隋照更明於漢浦，是用寤寐增勞，瞻望軫念，爰致束帛之聘，翹車之招，所望鳳舉鴻騫，俄而萃止，明斯隱滯，合彼異同，上庠弗墜於微言，中經罔闕於逸義，近取無獨善之譏，遠應有兼濟之美，可不盛歟！昔申培鮐背，方辭東國，公孫黃髮，始造西京，遂使道為萟基，功參治本，今者一徵諌兼其二，若居形聲，而去影響，尚迷邦而忘觀國，非所謂也。」又敕襄州總管衛公直敦喻遣之。在途供給，務從優厚。保定末，重至京師，詔令討論五經併校定鐘律。天和中，復於紫極殿講三教義，朝士、儒生、桑門、道士至者二千餘人，重辭義優洽，樞機明辯，凡所解釋，咸為諸儒所推。六年，授驃騎大將軍、開府儀同三司、露門博士，仍於露門館為皇太子講論。
遣杜元茂等城安湘。先是，帝遣杜元茂、神僧訓等帥師城漸水以東，陳刺史符元舉啟聞，陳寓書於周冢宰宇文護曰：「國有三慶，民有四安，所謂通和，是由隣睦，況周陳欵好一紀，於茲懷抱，相期百世，遠灌瓜之美，久敕邊吏拾橡之尤，想應無忽。梁氏以漸水東為安湘水小郡，宜立巴州，多歷年所，此於荊部，本包分界，近得刺史。」符元舉啟稱：「蕭巋忽遣杜元茂、神僧訓等將率人馬踰淄涉澌、便置城隍，謀為侵䡃，適荷陵德，合州見遠，不容今眷，仍縱蕭氏。元舉累移論及翻相河漢，更往研問，便聘鋒鏑，彼軍人恃勇，遂致俘擒，聞此紛紜，甚以驚嘆，其商奄餘孽，才力甚微，為暴邊城，良慿大國，但情均忌器，不可加兵，便敕軍司，以禮相放，且前歲所大疆城，本以南平等五郡輪薦貴朝，至如安湘既屬巴郡，幸承隣惠，無俟涉言，放下漸東，唯如澧北，政是標其大桶屬荊州之界耳，彼此方申，分好義絕規圖，所貴唯和，所重唯信，夫以南平等郡地壙民豐，雲夢之田楚王為寶，吳當勁蜀，晉拒強秦，資彼山川，竝為州鎮，朕若棄其仁義，務廣封域，寧容延歲？竝貢周朝。今者和親，巳固山岳，而方謀尺寸之土，用益蒹葭之地哉，幸非窮疾相見，鑑容江陵小寇爾。虔劉前至之言，或相誣罔一二，因使人宇文平口，具其懷耿，故此相白。」
五年夏五月，陳湘州刺史華皎、巴州刺史戴僧朔內附。華皎，晉陵暨陽人，世為小吏，梁代為尚書比部令史，候景之亂事景之黨王偉，陳武帝南下，文帝為景所囚，皎遇文帝甚厚。及景平，文帝為吳興太守，以皎為都録事，深見委任。及文帝平杜龕，仍配以甲兵，御下分明，善於撫接，解衣推食，多少必均。天嘉元年封懷仁縣伯，王琳東下，皎隨瑱拒之，琳平，知江州事，後隨都督吳明徹徵周迪。迪平，以功進爵為侯，仍授都督、湘州刺史。皎起自下吏，善營產業，又徵川洞務，致銅鼓及生口竝送都下。廢帝即位，改封重安縣公，韓子高誅後，皎內不自安，光大元年，密啟求廣州，以觀時主意，宣帝偽許之，而詔書未出，皎亦遣使勾引周兵，又崇奉帝為主，送其子宣響為質，仍請伐陳，帝授皎司空、巴州刺史，戴僧朔衡陽內史，任蠻奴巴陵內史，潘智虔岳陽太守，章昭裕杜陽太守，曹宣湘東太守，錢明竝隸於皎，又長沙太守曹慶等本隸皎下，亦為之用。戴僧朔，吳郡錢塘人也，有膂力，勇健善戰，族兄右將軍僧錫甚愛之。僧錫年老，征討恆使僧朔領眾，平王琳有功，僧錫卒，仍代為南丹陽太守，鎮採石，從征留異侯安都於巖下，出戰為賊斫傷，僧朔單刀步援，以功除壯武將軍、北江州刺史、領南陵太守，又從周迪有功，遷巴州刺史、假節將軍如故。
六月，彗星見犯上將，長一丈。閏六月，歲星太白合在柳，占云：「太白為兵象，柳為周分，占為內兵。」又曰「主人凶憂失城」，此為周師喪敗、元定被擒、殷亮誅死、及帝失長沙巴陵河東諸郡之應。
帝遣柱國王操帥師，會周宇文直、元定、權景宣，與陳師戰於沌口，敗績，大將軍李廣死之。皎既內附，陳慮皎先發，乃前遣湘州刺史吳明徹率眾三萬，乘金翅直趨郢州，又遣淳于量率眾五萬乘大艦以繼之，又令楊文通、黃法慧、章昭達、程靈洗等絫謀討皎，皎求救於周，使者至長安，帝亦上書言狀，且乞師，於是周武帝遣其弟衛國公宇文直、長湖公元定、荊州總管權景宣率人馬三萬來赴，帝遣柱國王操等率水軍二萬，與皎俱會於夏口。直令定率少騎數千圍郢州，吳明徹等水陸來拒，以定巳渡江，勢分，遂先與水軍交戰，皎以大艦載薪，因風放火，俄而風轉自焚，大敗，皎與僧朔單舸奔江陵，定無復船渡食，盡被執，而李廣先登，力戰，及皎軍敗，亦為明徹所擒，將降之，李廣辭色不屈，遂被害，贈太尉、追封建興縣公，諡曰忠武。由是長沙巴陵竝陷於陳。直字豆羅突，周文帝之子、武帝之母弟也，性浮詭，貪狠無賴，魏恭帝三年封秦郡公，武成初進衛國公，建德三年進爵為王，以憤怨謀反誅。定字願安，河南洛陽人，有勇略，每戰必陷陣，然未嘗自言其功，以襄虜將軍從魏孝武西遷，封高邑縣男，進封長湖郡公，既被陳人所執，送詣丹陽，居數月，憂憤發病卒。景宣字暉遠，天水顯親人，曉兵權，有智略，以攻拔襄陽城功，封顯親縣男，進爵千金郡公。沌口之戰，以驕縱納賄，將士莫肯用命，致敗，宇文直欲繩以軍法，朝廷赦之，尋卒。明徹字通昭，秦郡人也，雅性剛直，微涉書史，孤虗遁甲，略通其妙，頗以英雄自許，陳武深奇之，以平杜龕功，封安吳縣侯，進爵南民平郡公，統眾北伐，敗於清口，為周將王軓所擒，以憂憤遘疾，卒於長安。
帝殺柱國殷亮。宇文直以軍敗懼罪，乃歸罪於柱國殷亮，帝雖以退敗不獨在亮，然不敢違命，遂誅之。
陳吳明徹陷河東，守將許孝敬死之。孝敬，吳人，小名嗣兒，勁勇過人，為宣帝時驍勇，以大將軍守河東，吳明徹乘勝來攻，既無救援，城陷，為明徹所擒，遂戮於建康市，贈車騎大將軍。
東平王岌薨，詔贈司空，諡曰孝。
六年，陳吳明徹寇京師，僕射王操及周副總管高琳擊敗之。時吳明徹進寇江陵，引江水灌城，帝與江陵總管田弘出保紀南城，以避其銳，唯王操與琳固守江陵三城以抗之。晝夜拒戰，凡經十旬，軍主馬武、吉徹等擊，明徹敗之，明徹退保公安，帝乃還江陵。琳字季珉，其先高句麗人也，以寧朔將軍從魏孝武西遷，拒高歡有功，封鉅野縣侯，進封犍為郡公，及拒退明徹，帝表言其狀，乃進授大將軍，卒贈本官，諡曰襄。
冬十一月，陳安成王頊廢其主伯宗為臨海王。
七年春正月，陳主頊立。
左民尚書蔡大寶卒，詔贈金紫光祿大夫，諡曰簡，有五子，允恭最知名。
尚書僕射劉盈卒。盈，彭城人，以西中郎將、録事參軍隨宣帝之鎮，有器度，勤於在公，宣帝之軍國經謀，頗得參預。歷黃門郎、中書監、雍州刺史、尚書僕射，卒贈本官，第三子然於時頗知名，隋鷹擊郎將。
度支尚書傅準卒。準，北地人，祖照，金紫光祿大夫，父諝，湘東王外兵參軍，凖有文才，善詞賦，以西中郎參軍隨宣帝之鎮，官至度支尚書，卒贈太常卿，諡曰敬康，所著文集二十卷，有二子，曰秉、曰𢩫，竝材兼文史。秉尚書右丞，𢩫中書舍人、尚書左丞。
八年春正月。
九年，陳遣章昭達寇京師，王與陸騰、李遷哲等擊破之。陳遣昭達率眾五萬、船艦二千來寇江陵，帝告急於襄州，宇文直遣大將軍趙訚、李遷哲等率步騎赴之，竝受江陵總管陸騰節度，遷哲率其所部守江陵外城，陳將程文季、雷道勤夜來掩襲，遷哲等驚亂不能抗禦，騰夜開門出甲士，奮擊，大破之，陳人奔潰，道勤中流矢而斃，文季僅以身免，虜獲三百餘人。陳人又決龍川寧邦隄，引水灌江陵城，城中驚擾，遷哲乃先塞北隄以止水，又募驍勇出擊之，頻有斬獲，眾心稍定，俄而敵入郭內，焚燒民家，遷哲自率騎出南門，又令步兵自北門出，兩軍合勢，首尾邀之，陳人復敗，多投水而死。是夜，陳人又竊於城西堞，以梯登者巳數百人，遷哲又率驍勇扞之，陳人復潰，俄而大風暴起，遷哲乘訚出兵擊其營，陳人大亂，殺傷甚眾，陸騰复親率將士戰於西隄，破之，斬首數千級，陳人乃遁。昭達字伯通，吳興武康人也，性倜儻，輕財尚氣，天嘉元年追論長城之功，封欣樂縣侯，進封邵陵郡公，卒贈大將軍。騰字顯聖，代人也，少慷慨有大節，以平李廣嗣功，封上庸縣公，進位柱國、大司空，卒諡曰定。遷哲字孝彥，安康人也，少修立，有識度，慷慨善謀略，以討蠻酋蒲微功，封西城縣公，進爵安康郡公，卒贈金州總管，諡曰壯武。
陳人寇青泥，大將軍許世武赴援，敗績。時帝與周軍大蓄舟艦於章陵之青泥中，（章）昭達分遣偏將錢道戢等乘輕舟襲之，焚其舟，帝遣大將軍許世武赴援，周兵又於峽下南岸築壘，名曰安蜀城，下江上，橫引大索，編葦為橋，以度軍糧。昭達乃命軍士為長戟，施於樓船之上，仰割其索，索斷糧絕，因縱兵以攻，城乃陷。世武，孝敬之子，少襲父為大將軍，好勇不拘行檢，重賓客，施與不節，資產既盡，鬱鬱不得志，遂謀奔陳，事覺伏誅。
度支尚書宗如周卒。如周，南陽人，有才學，容止詳雅，以府僚隨宣帝，歷黃門散騎、列卿，後至度支尚書。如周面狹長，以《法華經》云「聞經隨喜，面不狹長」。（宣帝）嘗戲之曰：「卿何為謗經？」如周踧踖自陳不謗。宣帝又謂之如初，如周懼，出告蔡大寶，大寶知其旨，笑謂之曰：「君當不謗，餘經政應不信法華耳。」如周乃悟。又嘗有人訴事於如周，謂為經作如州官也，其有屈滯，故來訴如州官。如周曰：「爾何小人？敢呼我名？！」其人慙謝曰：「秪言如州官作如州，不知如州官名如周，早知如州官名如周，不喚如州官作如周。」如周乃笑曰：「命卿自責，見侮反深。」眾咸服其寬雅。有七子，希顏、希華知名。希顏有文學，仕至中書舍人；希華博通經術，為荊楚儒宗。
十年冬十二月，周以基、平、鄀三州來歸。初華皎、戴僧朔與陳人戰敗，率其麾下數百人歸於帝，帝以皎為司空，封江夏郡公；以僧朔為車騎將軍，封吳興縣侯。皎因朝周，至襄陽，謂宇文直曰：梁主既失江南諸郡，民少國貧，朝廷興亡繼絕，理宜資贍，豈使齊桓楚莊獨擅救衛复陳之美？望藉數州，以裨梁國。直然之，乃遣使言狀，周武許之，詔以基、平、鄀三州歸之於帝。
十一年春正月。
十二年，散騎常侍沈君遊卒。君遊，吳興人，祖僧畟，左民尚書，父廵，東陽太守，君遊博學有詞采，位至散騎常侍，卒有文集十卷。
十三年夏五月，周廢佛道二教。初，周武定三教先後，以儒為先，道為次，釋為後，至是遂禁佛、道二教，經像悉毀，沙門、道士竝還俗。時江陵大明寺乃宣帝所建，以旃檀像歸之；而天皇寺明帝置也，內有柏堂，張僧繇為畫盧舍那佛及仲尼十哲，帝恠問：釋門如何畫孔聖？僧繇曰：後當賴此耳。及是廢滅佛法，焚天下寺塔，獨以此殿有宣尼像，乃不令毀拆。
十四年，侍中、尚書令王操卒。初，吳明徹來寇，帝出頓紀南，操撫循將士，莫不用命，明徹既退，江陵獲全，操之力也。遷侍中、中衛將軍、尚書令、開府儀同三司、參掌選事、領荊州刺史。操既位居朝右，每自挹損，深得當時之譽，及卒，帝舉哀於朝堂，流涕謂其群臣曰：「天不使吾平盪江表，何奪吾賢相之速也？！」及葬，親祖於瓦官門，贈司空，進爵為公，諡曰康節。
十五年，帝至自周。周武帝平北齊，得傳國璽，至鄴朝賀，帝入周畿，大冢宰命有司致積，其餼五牢、米九十筥、醯醢各三十五罋、酒十八壺、米禾各五十車、薪芻各百車，既至，大司空設九儐，以致帝束帛乘馬，設九介以待之，禮成而出。明日，帝朝，受享於廟，既致享，大冢宰又命一公玄冕乘車，陳九儐，以束帛乘馬，致食於賓，及賓之從各有差，致食訖，又命公一人，弁服乘車，執贄，設九儐，以勞賓，帝設九介，迎於門外。明日，朝服乘車，還贄千公。公皮弁迎於大門，授贄受贄竝於堂之中楹。又明日，帝朝服，設九介，乘車傋儀衛，以見於公，事畢，公致享。明日，三孤一人又執贄勞於帝。明日，帝還贄。又明日，帝見三孤，如見三公。明日，卿一人又執贄勞帝，見卿又如三孤。於是三公、三孤、六卿又各餼賓，竝屬官之長為使，牢米束帛同三公。周武雖以禮接帝，然未之重也，帝知之，因宴承間，乃陳其父荷太祖拯救之恩，並敘二國艱虞唇齒犄角之事，辭理辯暢，因涕泗交流，周武為之㱆欷，自是大加賞異，禮遇日隆。後武帝大會群臣及諸蕃客，齊氏故臣吒列長乂亦預焉，武帝指謂（梁）帝曰：是登陴罵朕者也。帝曰：長乂未能輔桀，翻敢吠堯？武帝大笑。及酒酣，武帝自彈琵琶，令故齊主高緯起舞，達磨支、故安德王延宗悲不自勝，舞訖，仍謂帝曰：當為梁主盡歡。（梁）帝乃起請舞，武帝曰：梁主乃能為朕舞乎？帝曰：「陛下既親撫五絃，臣何敢不同百獸？」周武大悅，賜雜繒萬段、良馬數十疋，並賜齊後主妓妾，及常所乘五百里駿馬，遣歸國。止帝手曰：「待破突厥，必送梁主歸江東。」帝經途古跡，莫不駐馬賦詩，以敘其懷，至於江陵，凡三十首。
十六年，以都官尚書沈重為太常卿。重自以入周既久，且年過時制，表請還梁，周武帝優詔答之曰：「開府漢南杞梓，每軫虗衿，江東竹簡，亟疲延首，故束帛聘申，蒲輸徵伏，加以梁朝舊齒，結綬三世，沐浴恩光，秪承寵渥，不忘戀本，深足嘉尚，而楚材晉用，豈無先哲，方事求賢，義乖來肅。」重因請，乃許焉，遣小司門上士楊注送之梁主，（梁）帝拜至散騎常侍、太常卿。
夏六月，周主邕殂，太子贇立。
十七年春二月，周主贇傳位於太子周。
中書黃門侍郎范迪卒。迪，順陽人，祖縝，尚書左丞，父胥，鄱陽內史，迪少機辯，善屬文，歷中書黃門侍郎、尚書左丞、散騎常侍，天保十七年卒，有文集十卷，子裒。
十八年，是歲為周宣帝大像元年，先是周武帝改元為宣政，帝離合其字為宇文亡曰，其年六月，周武果崩，至是，帝复離合大象二字為天子塚，明年，周宣亦崩。
十九年夏五月，周主贇殂。
柳莊聘於周，時周宣帝崩，詔以隋文輔政，帝令莊奉書入關，時三方搆難，隋文懼帝有異志，及莊還，謂帝曰：「孤昔以開府從役江陵，深蒙梁主殊眷，今主幼時艱猥蒙顧，託中夜自省，實懷慚懼，梁主奕葉重光，委誠朝廷，而今巳後，方見松筠之節，相與共保歲寒耳，若還本國，幸申孤此意於梁主也。」遂執莊手而別。時梁之將帥咸潛請興師，與尉遲迥等為連衡之勢，進可以盡節於周氏，退可以席捲山南，唯帝疑為不可，會莊至自長安，具申隋文結託之意，遂言於帝曰：「昔袁紹、劉表、王陵、諸葛誕之徒，竝一時之雄傑也，及據要害之地，擁哮闞之群，功業莫建，而禍不旋踵者，良由魏武、晉氏挾天子保京都，伏大義以為名，故能取威定霸，今尉遲迥雖曰舊將，昬耄已甚，消難王謙，常人之下者，非有匡合之才，況山東庸蜀從化，月近周室，之恩未信，在朝將相多為身計，競效節於楊氏，以臣料之，迥等終當覆滅，隋公必移周國，未若保境息民，以觀其變。」帝深以為然，眾議遂止，未幾消難奔陳，迥及謙相次就戮，帝謂莊曰：「近者若從眾人之言。社稷已不守矣。」隋文踐阼，莊又入朝，隋文深慰勉之，及為晉王廣納妃於梁，莊因是往來四五反，前後賜物數千段，廣運元年遷太府卿，及梁亡，入隋，授開府儀同三司，尋除給事、黃門侍郎，並賜以田宅。
二十年春二月，周隋王堅稱皇帝。
隋遣使來聘。隋文既踐極，思禮彌厚，遣使賜金五百兩、銀千兩、布帛萬疋、馬五百疋。
都官尚書王湜卒。湜，㳬之弟，方雅有器識，位至都官尚書，天保二十年卒，子懷，秘書郎，隋沔陽令。
二十一年春正月，陳主頊殂，太子叔寶立。
隋遣使來逆（梁）帝女。隋煬帝蕭皇后，（梁）明帝之女也，江南風俗，二月生子者不舉，后以二月生，由是季父東平王岌收而養之，未幾，岌夫妻俱死，轉養舅氏張軻家，然軻甚貧窶，后躬親勞苦。隋煬為晉王，隋文將為王選妃於梁，遍佔諸女，皆不吉，帝迎后於舅氏，令使者占之，曰吉，於是遂備禮納后，筞為王妃。后性婉順，有智識，好學解屬文，頗知佔侯，隋文大善之，（晉）王（楊廣）甚寵敬焉，及嗣位，詔曰：「朕祗承丕緒，憲章在昔，爰建長秋，用承饗薦，妃蕭氏夙禀成訓，婦道克修，宜正位軒闈式，彌弘柔教，可立為皇后。」帝每遊幸，后未嘗不隨從，時后見帝失德，心知不可，不敢厝言，因為《述志賦》以自寄，其詞曰：
承積善之餘慶，借箕帚幹皇庭，恐修名之不立，將負累於先靈，廼夙夜而匪懈，實寅懼於玄𡨋，雖自強而不息，亮愚矇之所滯，思竭節於天衢，才追心而弗逮，寔庸薄之多幸，荷隆寵之嘉惠，賴天高而地厚，屬王道之昇平，均二儀之覆載，與日月而齊明，廼春生而夏長，等品物而同榮，願立志於恭位，私自兢於戒盈，孰有念於知足，苟無希於濫名，惟至德之弘深，情不邇於聲色，感懷舊之餘恩，求故劍於宸極，叨不世之殊盼，謬非才而奉職，何寵祿之踰分，撫胸襟而未識，雖沐浴於恩光，內慚惶而累息，顧微躬之寡昧，思兮淑之良難，實不遑於啟處，將何情而自安，若臨深而履薄，心戰慄其如寒，夫居高而必危，慮處滿而防溢，知恣誇之非道，乃攝生於衝謐，嗟寵辱之易驚，尚無為而抱一，履謙光而守志，且願安乎容膝，珠簾玉箔之奇，金屈瑤臺之美，雖時俗之崇麗，蓋吾人之所鄙，愧絺绤之不工，豈絲竹之喧耳，知道德之可尊，明善惡之由巳，盪器煩之俗慮，乃伏膺於經史，綜箴誡以訓心，觀女圖而作軓，遵古賢之令範，冀福祿之能綏，時循躬而三省，覽今是而昨非，嗤黃老之損思，信為善之可歸，慕周姒之遺風，美虞妃之聖則，仰先哲之高才，貴至人之休德，質菲薄而難蹤，心恬愉而去惑，乃平生之耿介，實禮義之所遵，雖生知之不敬，庻積行以成仁，懼達人之蓋寡，謂何求而自陳，誠素志之難憑，同絕筆於獲麟。
及帝幸江都，臣下離貳，有宮人白后曰：「外聞人人欲反。」后曰：「任汝奏之。」宮人言於帝，帝大怒曰：「非所宜言！」遂斬之。後人復白后曰：「宿衛者往往偶語謀反。」后曰：「天下事一朝至此，勢已然無可救也，何用言之？徒令帝憂煩耳。」自是無復言者。及宇文氏之亂，隨軍至聊城，化及敗，沒於竇建德，建德妻曹氏妒悍，煬帝妃嬪美人，竝使出家，併后置於武強縣，是時突厥處羅可汗方盛，其可汗敦即隋義城公主也，遣使迎后於洛州，建德不敢留，遂擕其孫正道及諸女入於虜庭，大唐貞觀四年破突厥，皆以禮致之歸於京師，賜宅於興道里，二十一年殂，詔以皇后禮於揚州合葬於煬帝陵，諡曰愍。
封皇子景臨海王、彖晉陵王、珣南海王、瑒義安王、瑀新安王。璟等入隋，璟歷朝議大夫、尚衣奉御、秘書監。瑑子欽，貝州刺史。珣歷左光祿大夫、梁國公，食邑三千戶，贈遷州刺史，子鉅、鈞。鉅小名藏嗣，為梁公，煬帝甚暱之，以為千牛，與宇文晶出入宮掖，伺察內外，每有遊宴，鉅未嘗不從，遂於宮中多行淫穢，江都之變，為宇文化及所殺。鈞終唐太子率更令。鈞生渝州長史灌，灌生嵩，相玄宗，年踰八十卒，贈開府儀同三司，二子：華、衡。華相肅宗，為李輔國所忌，貶峽州司馬，卒，二子：恆、悟。恆為殿中侍御史，恆生俛，相穆宗，以太子太傅卒於家。悟為大理司直，悟生倣，相僖宗，以鯁直為權近所忌，以司空蘭陵侯卒，年八十。衡尚新昌公主，為太僕卿、駙馬都尉，五子：戡、復、異、升、鼎。復相德宗，以廢居饒州，卒年五十七，次子湛，湛生寘，相懿宗，無顯功，寘生遘，相僖宗，為孔𫁨所譖，賜死。瑒，衛尉卿、秘書監，封陶丘侯，初，晉王廣欲以其妹蘭陵公主配瑒，隋文帝許之，不果，後適河東柳述，晉王因不悅，及述用事，彌惡之。隋文既崩，煬帝徙述嶺表，令主與述離絕，將改嫁之。主以死自誓，表請與述同徙，帝大怒，不從，主憂憤而卒。瑀字時文，九歲封新安王，國除，以女兄為隋晉王妃，故入長安，瑀愛經術。善屬文，性鯁急，鄙遠浮華，嘗以劉孝標《辯命論》詭悖不經，乃著論非之，以為人禀天地而生，而謂之命，至吉凶禍福，則繫諸人，今一於命，非先王所以教人者，通儒柳顧言，諸葛潁歎曰：「是足鍼孝標膏肓矣。」晉王為太子，授千牛，即帝位，妃為后，而瑀寖親寵，頻遷尚衣奉御、檢校左翊衛鷹揚郎，將感末疾，不呼醫，曰：「天若假吾餘年，因得為遁階矣。」后聞責謂曰：「爾亡國後不安小官，而高為恠語，罪不測。」瑀復治疾良巳。拜內史侍郎，數言事忤旨，稍見忌，遂出為河池郡守，部有鈔賊萬人，吏不能制，瑀募勇敢士擊降之，悉捐貲畜賜有功，又擊走薛舉數万，唐高祖入京師，招之，挈郡自歸，授光祿大夫，封宋國公，拜民部尚書，武德元年遷內史令。帝委以樞筦內外諸務悉関決，或引升御榻，呼曰「蕭郎」。瑀自力孜孜，抑過繩違無所憚。上便宜，每見納用。貞觀中，以太子少師、尚書左僕射參預政事，帝嘗曰：「武德季，太上皇有廢立議，顧朕挾不賞之功，於昆弟弗見容，瑀於此時不可以利怵死懼，社稷臣也。」因此賜詩曰：「疾風知勁艸，板蕩識誠臣。」又曰：「公守道耿介，古無以過，然善惡太明，或有時而失。」卒年七十四，詔贈司空、荊州都督，陪葬昭陵，太常諡曰肅，帝以其性忌，改諡貞褊，子銳，尚襄城公主，為太常卿。銳孫定，以六州刺史治最，遷戶部侍郎、太常卿，以不浼於賊，擢太子少師，卒年七十七，贈太師。
秋九月，江水赤如血，自荊州至建康凡數千里。《洪範五行傳》曰：「火水沴也。五行變節，陰陽相干，氣色繆亂，皆敗亂之象。」《京房易占》曰：「水化為血，兵且起，又曰賢人潛，國家危厥。」異水流赤，不五年而後主入隋不遣，安平王巖等引陳人悉虜江陵男女奔陳，國遂亡，又二年而隋破建康，陳亦亡。
冬十二月，隋罷江陵總管。隋文既納帝女為晉王妃，又欲以帝子瑒尚蘭陵公主，由是漸見親侍，獨孤皇后言於隋文曰：「梁主通家，腹心所寄，何勞猜防也。」上然之，於是罷江陵總管，（梁主）得專制其國。
二十二年，散騎常侍、太常卿沈重卒。天保十九年，重朝於周，歸未幾卒，年八十有四，隋文帝遣舍人蕭子寶祭以少牢，贈使持節上開府儀同三司、許州刺史，重學業該博，為當世儒宗，至於陰陽圖緯、道經釋典，靡不畢綜，又多所撰述，咸得其指要，其行於世者：《周禮義》三十一卷、《儀禮義》三十五卷、《禮記義》三十卷、《毛詩義》二十八卷、《喪服經義》三十五卷、《周禮音》一卷、《儀禮音》一卷、《禮記音》二卷、《毛詩音》二卷。
二十三年，帝至自隋。帝朝於隋，次於郊外，詔平王揚雄、吏部尚書韋世康持節以迎，衛尉設次於驛館，雄等降就便幕，帝服通天冠、絳紗袌，端珽立於東階下，西面文武陪侍如梁國。雄等立門右，東面帝攝，內史令柳顧言出門請事，世康曰：「奉詔勞於梁帝。」顧言入告帝，出迎於館門之外西面，再拜，持節者導雄與帝俱入，至於庭下，帝北面再拜，受詔訖，雄等乃出於館門外道右東向，帝送於門外西面，再拜。及奉見，隋文冠通天冠、服絳紗袌御大興殿，如朝儀，帝服遠遊冠，朝服以入，吾臣竝拜，禮畢而出。先是隋文踐極，帝朝於隋，隋文甚敬焉，詔帝位在王公之上，帝被服端麗，進退閒雅，隋文矚目，百僚傾慕，賜以億計，月餘歸藩，隋文親餞於滻水之上，至是復朝於隋，賜縑萬匹、珍玩稱是，及還，隋文親執手曰：「梁主久滯荊楚，未復舊都，故鄉之念，良軫懷抱，朕當振旅長江，相送旋及耳。」帝拜謝而還。
二十四年夏五月，帝崩，葬顯陵。是年五月，帝寢疾，臨終上表隋文曰：「臣以庸闇，曲荷天慈，寵冠外藩，恩踰連山，爰及子女，尚主婚王，每願躬擐甲胄，身先士卒，掃盪逋寇，上報明時，而攝生乖舛，遽罹痾疾，屬纊在辰，顧陰待謝，長違聖世，感戀嗚咽，遺嗣孤藐，特乞降慈，伏願聖躳與山岳同固，皇基等天日俱永，臣雖九泉，實無遺恨，並獻所服金裝劍。」隋文覽而嗟悼焉。
帝在位二十三年，年四十四，及崩，群臣葬帝於顯陵，諡曰孝明皇帝，廟號世宗。帝孝悌慈仁，有君人之量，四時祭享，未嘗不悲慕流涕，性尤儉約，御下有方，境內稱治，所著文集及《孝經周易義記》及《大小乘幽微》十四卷行於世。明帝纂業，親賢竝用，將相則華皎、殷亮、劉忠義；宗室則蕭欣、蕭翼；民望則蕭確、謝溫、柳洋、王湜、徐岳；外戚則王凝、王誦、殷璉；文章則劉孝勝、范迪、沈君遊、（沈）君公、柳信言；政事則袁敞、柳莊、蔡延壽、甄詡、皇甫茲。故能保其疆土而和其人民焉。平、顯二陵在荊州城北四十里紀山之陽，梁亡，隋文各給守墓十戶，唐韓休二陵碑曰：
有梁拓跡開統，建邦立號，皇業始於尤勤，霸功興於海縣，乃昭事上帝，惠綏遠人，文軓通於四表，正朔繼乎三代，屬天步未夷，皇綱中圯，巨猾開舋，大盜潛移，宗廟鞠為禾黍，衣冠剪為戎狄，則我梁之業將墜於地，國之郊禋蓋無主矣，而天未絕商，鼎猶祀夏，炎精翳而復揚，文德懿而方肇，明命斯在，神休允歸，則我中宗宣皇帝、世宗明皇帝乘彼樂推、撫其歸運者矣。宣皇帝諱詧，明皇帝諱巋，姓蕭氏，蘭陵中都里人也，房雲祚商大火，封宋，功昭華夏之業，德盛明周之禮，故能慶緒崇緬，哲源浩濬，樂叔之封既命，遂列於諸侯，高辛之祚克昌，俱有於天下，始宋公子，食菜於蕭國，以得氏，其後居於豐沛，自漢丞相何、侍中彪，奕世載美，不忝前烈。
洎於裔孫整，東晉淮陰令，始渡江，居於南徐州之蘭陵焉，整生雋及鎔，雋曾孫道成是為齊高帝。鎔以四代孫丹陽尹順之生高祖武皇帝衍，高祖生昭明皇帝統，宣皇帝即昭明皇帝之子，明皇帝即宣皇帝之子也。降元精之吉，乘正陽之氣，星斗發祉，日衡兆祥，德葉於天地之和，名書於帝王之簶，故其本枝崇慶，歷試肇跡，勿用而履夫重剛，明夷而蒙彼大難，乃鞠旅樊沔，投戈雍梁，政始東國，化行南紀，取長沙而兵不血刃，戰江夏而舉無遺策，推賢用之而如不及，委政授之而心不疑，誅𤡬羿而廓天関，埽欃槍而清帝座，遂撫方夏，用膺徽號，訓兵同於一旅，申命式於九圍，克袛上靈之睠，光啟中興之業。斯時也，飛鴻滿野，戎馬生郊，庭旅荊棘，室同煨燼，由是躬大禹之菲薄，同衛文之節儉，千里襁負，一年成都，適其樂國。歸我有道者，蓋同於遷豳而居此也。於是蒐夢澤、朝渚宮，五德配天，二郊在國，不失舊物，重覩漢官之儀，葉於新命，還秉宗周之禮，用能布令，結援修好，申盟我譽，延乎四方，人心洽於一德，始則誕受多福，終亦繼明皇熙，豈惟敵國挫師，克申威武，信亦強隣結好，芬若椒蘭，謹其外虞，弘我邦本，孝心虔於紱冕，儉德過於茅茨，立教以至仁為宗，弘風以清浄為樂，豈非古之聰明神武而不殺者。夫方欲觀兵上國，清蹕中壤，混一區宇，削平四方，而乾道臨於大過，雄圖屈於短運，霸功則肇，王業未弘，雖慷慨於當年，竟遲囘於卒歲者矣。
嗚呼！陵谷驟改，市朝於處，荒墳巋然，蔓艸蕪沒，孟嘗尊貴，獨愴雍門之言，魏武英武，空留士衡之弔，有可悲矣。嗣於琮屬，金陵畢啟，天祿永終，山川不出於伯符，歷數有同於歸命，終我梁祚，是為虞賓，其天意也？豈人事也。次子珣，梁南海王，隋左光祿大夫、梁國公，食邑三千戶，贈遷州刺史，承百祀之重，禀二宗之慶，思昭異代，禮崇備物。子鈞，皇朝中書舍人、率更令、崇先弘文兩館學士。鈞子灌，皇朝渝州長史、贈吏部尚書。疇其慶靈，俾爾戩穀，盛名昭於海內，高秩謝於人寰，實彰燕翼之宜，克享褒崇之禮。嗣子曰嵩，金紫光祿大夫、吏部尚書、兼中書令、河西節度領略度支營田九姓長行轉運等副大使知節度事、判梁州事、赤水軍使、檢校天下諸軍兵募健兒使、集賢院太學士、上柱國、徐國公。秉靈迪哲，體道弘正，自我人秀，惟其國禎亮採，而三階巳平，疇諮而九功式敘，紏易王慝，緝熙邦政，文武體用，清明在躬，地奉紫垣之寵，門延絳河之貴，永言孝思，式昰前烈，雖大統雲集，而鴻芬莫記，時逢喪亂，跡昧於亡隋之年，運屬光華，功盛於有唐之日，丘墟遂遠，碑表莫存，豈使配天之功，不勒於金石，終古之美，永翳於丘山，式繼武於烝夷，猈披文於大隧，緬思至道，俯課虗懷，幸陪論政之餘，空媿知音之託，乃為銘曰：
天祚我梁，受命而王，於穆烈祖，昭惟武皇，德配華夏，功成翦商，克受丕祉，弘玆太康，陰極為剝，泰終而否，九伐未修，四郊多壘。戎江孔熾，王室如燬，不有繼明，孰彰世祀，四子有命，二宗代興，歷數攸在，天人葉徵，靈心允洽，玄德昭升，奄有成命，其歸與能。長江作限，上京未復。來念殊邦，思同比屋。拔山雖杜，逝水何速？嗣王不辰，終我天祿。洪惟德門，卓彼孝孫，弼我王道，弘其政源，式播前烈，貽厥後昆，勒玆琬琰，永馥蘭蓀。巳矣焉哉！昭丘一望盡煙埃，楚塞斷兮荊門開。緬千里以環繞，見二陵之崔嵬。銅臺虗兮繐帳暗，金扄閟兮黃鳥哀。鳴呼！百年！人畏其神者，豈獨軒轅之臺。
史臣曰：明帝纂承舊業，增修遺構，賞罰得衷，舉措有方，密邇寇仇，則威略具舉，朝宗上國，則聲猷遠搌，豈非繼世之令主乎？
安成王欣卒。時后立嗣位，贈欣司空，有集三十卷，又著《梁史》百卷，遭亂失本。初，欣以文詞擅名，所敵儗者唯河東柳信言，然柳內雖不伏，而莫敢與抗，及聞欣卒，時柳為吏部尚書，賓客候之，見其屈一腳跳，連稱曰獨步來、獨步來，眾賓皆舞，忭以為笑樂。
後主
廣運元年，隋遣使來錫璽書。後主嗣位，隋文賜璽書曰：
負荷堂構，其事甚望，雖竆憂勞，常須自力，輯諧內外，親任才良，聿遵世業，是所望也。彼之疆守，咫尺陣人，水潦之時，特宜警備，陳氏皆雖復朝聘，相尋疆場之間，猶未清肅，唯當恃我必不可干，勿得輕人而不設備，朕與梁國，積世相知，重以親姻，情義彌厚，江陵之地，朝寄非輕，為國為民，深宜抑割，恆加饘粥，以禮自存。
又賜梁之大臣璽書，誡勉之。時琮年號廣運，有識者曰：「運之為字，『軍𧺆』也，吾君當為軍所辵乎？」
以安平王巖為太傅、尚書令。巖以廣運二年奔陳，受平東將軍、開府儀同三司、東揚州刺史，及陳亡，百姓推巖為主，以禦隋師，宇文述進至奉公，㻖巖與陳君範等面縛路左，以會稽請降，述許之，開皇八年，伏法於長安。
以吏部郎蔡延壽為御史中丞。延壽，大寶之次子也，有器識，博涉經史，尤善當世之務，尚宣帝女宣成公主，歷中書郎、尚書右丞、吏部郎、御史中丞，從後帝入隋，授開府儀同三司、秘書丞，終於成州刺史。
大將軍戚昕伐陳公安，不克。後主遣昕以舟師襲陳公安，不克而還，未幾梁亡，昕與安平王巖奔陳。昕嘗以青龍百餘艘守狼尾灘，以拒楊素，為劉仁恩擊敗，悉俘其眾，素勞而還之。
隋復置江陵總管。
隋來徵英王岑。王自以望重屬尊，頗有不法，故隋文徵入朝，拜大將軍，封懷義邵公，因留不遣。
大將軍許世武伏誅。世武密以城召陳將宜黃侯陳紀，謀洩，後主誅之。
有鳥集帳隅。後主新起後，有鵂鶹集其帳隅，《京房易·飛侯》曰：「野鳥入君室，其邑虗，君亡之他方。」未幾帝入隋不遣，而梁亡矣。
二年，江陵寺銅像流汗。初晉永和六年二月八日夜，有像現於荊州北，長七尺五寸，合光趺高一丈一尺，皆莫測其所從也，時大司馬桓溫鎮牧躬事，頂拜沙門曇翼奉安本寺，太元中，嘗夜出寺西門，邏者謂人，問而不答，以刀擊之鏗然，視乃像也，有罽賓僧伽難陀禪師者，多識博觀，從蜀來荊，入寺禮像，嘆咽久之，翼問其故，曰：「近天竺失之，如何遠降此土。」更勘像光背梵文曰：「阿育王造也」。其後歷宋、齊、梁，每以放光為瑞，流汗為沴。大定七年，像复流汗，而宣帝崩；天保十五年，明帝迎像入內禮懺，冥感二十三年帝崩。後主移像於仁壽宮，又大流汗，而梁國遂亡。
秋八月，後主大去其國。是年，隋文徵後主，率臣下二百餘人朝於長安，江陵父老莫不殞涕，相謂曰：「吾君其不反矣。」隋以後主來朝，遣武鄉公崔弘度為江陵總管，將兵戍之，軍至郡州，後主叔安平王巖及弟義與王瓛等懼弘度掩襲之，遣使請降於陳，陳荊州刺史陳慧紀引兵至江陵，巖等率其部眾、驅文武男女二萬餘口奔陳，隋文聞之，於是廢梁國，遣左僕射高頻、安集之曲赦江陵死罪，給民復十年，尋拜後主為柱國奉莒國公。
自大定元年歲在乚亥，至廣運二年歲在丁未，凡三十有三歲而亡，煬帝嗣位，後主以皇后之故，甚見親重，拜內史令，改封梁公，梁之宗族緦麻以上，竝隨才擢用，於是諸蕭昆弟，布列朝廷。後主性澹雅，不以職務自嬰，退朝縱酒而已，內史令楊約與後主同列，煬帝令約宣旨誡勵，約復以私情喻之，後主答曰：「琮若复事，事則何異於公哉？」約笑而退。約兄素時為尚書令，見後主嫁從父妹於鉗耳氏，因謂後主曰：「公帝王之族，望高戚美，何乃適妹鉗耳氏乎？」後主曰：「前已嫁妹於侯莫陳氏，此復何疑？」素曰：「鉗耳，羌也，侯莫，陳虜也，何得相比？素意以虜優羌劣。」後主曰：「以羌異虜，未之前聞。素慙而止。」後主雖羈旅，見北間豪貴，無所降下，嘗與賀若弼深相友善，弼既被誅，復有童謠曰：「蕭蕭亦復起。」煬帝由是忌之，遂廢於家，未幾而卒，贈左光祿大夫、於鉉位襄城通守、集州刺史。
臣曰：後主大去其邦，因而不反，遂為外戚，不事自持，蓋亦守滿之道也。
注
1 江陵城西二十里有高秀湖，其中有魚。
2 江陵西湖縈結，呼白鮹河。

        </div>
      </div>
    </div>
  </div>
</div>
<!--update:2025-08-30 09:41:18-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>