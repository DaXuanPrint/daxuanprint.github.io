<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,崇陵传信录,崇陵传信录全文在线阅读,崇陵传信录全文在线下载,大玄古籍书库">
<meta name="description" content="恽毓鼎撰。一卷。清宣统三年(1911)撰写,1914年天津庸言报馆印行。光绪年间,恽在宫廷任职十九年,将所见所闻纂成此书。记清宫倾轧内幕甚多。为研究清末统治集团活动的重要史料。收入《中国近代史资料丛刊·戊戌变法》。_崇陵传信录_全文在线阅读_崇陵传信录_全文在线下载_大玄古籍书库">
<title>崇陵传信录_恽毓鼎_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">崇陵传信录</span> <br/>
          作者： <span class="inputVal" id="bkauthor">恽毓鼎</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,笔记,完结</span> <br/>
          字数： <span class="inputVal" id="bknum">[book_length]16463</span> <br/>
          说明： <span class="inputVal" id="bkdec">恽毓鼎撰。一卷。清宣统三年(1911)撰写,1914年天津庸言报馆印行。光绪年间,恽在宫廷任职十九年,将所见所闻纂成此书。记清宫倾轧内幕甚多。为研究清末统治集团活动的重要史料。收入《中国近代史资料丛刊·戊戌变法》。</span> <br/>
          封面： <span class="inputVal" id="bkimg">Z_6127.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]崇陵传信录
[book_author]恽毓鼎
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,笔记,完结
[book_length]16463
[book_dec]恽毓鼎撰。一卷。清宣统三年(1911)撰写,1914年天津庸言报馆印行。光绪年间,恽在宫廷任职十九年,将所见所闻纂成此书。记清宫倾轧内幕甚多。为研究清末统治集团活动的重要史料。收入《中国近代史资料丛刊·戊戌变法》。
[book_img]Z_6127.jpg


[book_title]序
自忌讳排比之法行，而国史为官书；朝野朝野所传闻，其軼事时见诸野史，虽或爱憎发於恩，是非生於党议，而朝局真相，亦颇存焉。毓鼎侍先帝十九年，侍螭头、领兰台，居皆史职。起居注名记言动，第录排日諭旨，而以懋勤殿內记注附益之。史馆作本纪，根据《实录》所稍变其体裁。大臣列传，则缀拾邸抄公牘，不得有所採访、申己意，盖太史南董之风坠地尽矣。缅维先帝御宇，不为不久。幼而提携，长而紧制，终於损其天年。无母子之亲，无夫妇、昆季之爱，无臣下侍从宴游暇豫之乐、平世齐民之福，且有胜於一人之尊者。毓鼎侍左右，近且久。天顏慼慼，常若不愉，未尝一日展容舒气也。弃臣民之后半月，冲主御法驾、升正殿，行即位礼。毓鼎侍班御座前，默思先帝生平遭际，困厄辛酸，鼻辛欲制，泪不禁涔涔被面矣。后之人稽光绪一朝事，所见者懿旨耳、上諭耳、奏疏耳。先帝一多病柔懦之主而已。庸詎知天庭英明，豁达大度，奋发欲有所为，处万难之会，尊养时晦，以求自全，有大不得已之苦衷哉！监国醇亲王以河间东平之亲，居明堂负扆之重。窃谓继志述事，为先帝吐气，此其时矣。荏苒二年，东海逋臣，交章荐之而不招；西市沉冤，遗孤言之而不雪。毓鼎知其无意於先帝矣，乃始反袂吮毫，举十九年所见所闻纂为此录。无恩私、无党议，可以告先帝而质鬼神。扃之篋笥、传诸子孙。他日陵谷变迁，函开心史，三十四年之朝局，庶有大明之一日乎？至若赤凤之谣、杨华之歌，怨口流传，几成事实。宫廷隱秘，姑从闕如。
宣统三年，辛亥四月，湖滨旧史惲毓鼎。

[book_title]崇陵传信录
德宗景皇帝为宣宗之孙，醇贤亲王之长子，母曰叶赫纳拉氏。以同治十年六月二十八日，诞於宣武门內西太平街醇王府之槐荫斋。同治十三年十二月初五日，穆宗上宾，前星未曜。慈安太后、慈禧太后宫中定策，以初六日夜半，具法驾迎上，入承大统，时年四岁。初七日始发丧，两宫垂帘听政。以每岁七月朔日孟秋时，享太庙，致斋三日。二十八日为斋戒期，乃移上二日，以六月二十六为圣诞节。光绪十五年正月大婚。皇后叶赫纳拉氏，满洲桂祥之女，孝钦显皇后之內侄女也。纳侍郎长敘二女，册为珍嬪、瑾嬪，上始亲裁大政。
上读书之所为毓庆宫。常熟翁同龢、寿州孙家鼐、仁和夏同善、孙詒经，先后充师傅，以松溎充满文教习。故事，授清文者不名师傅，其体亦杀。夏公出为学政，薨於外；仁和孙公以失旨出书房；翁相国以罪去；独孙相国恩礼始终无间云。
惠陵上仙，实系患痘，外传花柳毒者非也。甲戌十二月初四日痘已结痂，宫中循旧例谢痘神娘娘，幡盖香花鼓乐，送诸大清门外。是日太医院判李德立入请脉，已报大安，两宫且许以厚赏矣。夜半忽急詔促入诊，踉蹌至乾清宫，则见帝顏色大变，痘疮溃陷，其气甚恶。德立大惊，知事已不可为，而莫解其姑。未久即传帝崩矣，嗣后始有泄其事者。孝哲毅皇后为侍郎崇綺之女，明慧得帝心而不见悦於姑慈禧太后，待之苛虐。初四日不知何事，復受谴责。后省帝疾於乾清宫，泣诉冤苦。帝宿宫之暖阁，屋深邃苦寒，中以幕隔之。慈禧侦后诣帝所，窃尾之，宫监將入启，摇手令勿声，去履袜行，伏幕外听之。適闻后语，帝慰之曰：「卿暂忍耐，终有出头日也。」慈禧大怒，揭幕入，牵后髮以出，且行且痛抶之。传內廷备大杖，帝惊恐且悲，坠於地，昏晕移时始苏，痘遂变。慈禧闻帝疾剧，始释后，而诬以房幃不谨，致圣躬骤危云。德宗嗣祚，上徽號曰「嘉顺皇后」。后悲鬱不欲生，遂於次年二月二十日吞金以殉。崇侍郎亦因此忤旨，閒废者二十余年。
光绪辛巳三月十一日，孝贞皇后崩时，慈禧病甚剧，慈安固健康无恙。凶信出，百官皆以为西圣也，既而知为东后（时两太后分局东西，即以东太后、西太后別之。宫中则呼曰「东佛爷」、「西佛爷」），乃大惊诧。相传两太后一日听政之暇，偶话咸丰末旧事，慈安忽语慈禧曰：「我有一事，久思为妹言之，今请妹观一物。」在篋中取卷纸出，乃显庙手敕也。略谓：叶赫氏祖制不得备椒房，今既生皇子，异日母以子贵，自不能不尊为太后。惟朕实不能深信其人，此后如能安分守法则已，否则汝可出此詔，命廷臣传遗命除之。慈安持示慈禧，且笑曰：「吾姊妹相处久，无閒言，何必留此詔乎？」立取火焚之。慈禧面发赤，虽申谢，意怏怏不自得，旋辞去。十一日，慈安閒立庭中，倚缸玩金鱼。西宫太监捧盒至，跪陈曰：「外舍顷进克食。（满语，牛奶饼之类）西佛爷食之甚美，不肯独用，特分呈东佛爷。」慈安甚喜，启盒，拈一饼对使者尝之，以示谢意。旋即传太医，谓东圣骤痰疾，医未入宫，而凤驭上升矣。慈安沉默寡言笑，守家法、知大体。同治初年，戡定海內大计，慈安主持於上，恭忠亲王文相国翊赞於下，以成中兴之功，慈禧素严惮之。辛巳后，土木宴游之风始盛（或传咸丰时，大学士肃顺曾秘疏请文宗行鉤弋故事，故孝钦听政首除肃顺而摭拾跋扈罪状，以成其狱）。
德宗既理万机，有意右文之治。元和陆相国时值南斋，上语之曰：「《天禄琳琅》初集之书，向储圆明园，庚申毁於兵火。二集各书，闻在宫中，汝可诣宫中藏书处试检之。」陆相往检，书虽多，俱与二集目录不合。覆命。上沉吟良久曰：「昭德殿尚有书数屋，恐是矣。」昭德殿，宫中最后殿也。常熟翁师傅在侧，请於上，愿与陆润庠同往。殿扃鐍久，凝尘数寸，无从措手足。二公共出银十两，给殿守太监为扫除费。次日復往，则宋元明鐫本颇多，且有精钞本，然以二集目录证之，亦非也。有旧阉知其事者，谓闻诸前辈，此盖嘉庆初欲编《天禄琳琅》三集而未行者。翁、陆乃择最精数种呈上，置玉案备乙览焉（有乾隆朝翰院分书袖珍《昭明文选》一部，皆词臣工书者。第一册首页有纯皇御容。闻德宗以此书置案头，时展览。颐和驻蹕，亦携以自隨）。
癸巳、甲午间，上习闻翁师傅之说，颇究碑版目录之学，翁亦时以新出版本进上。犹忆甲午五月初，毓鼎因考试翰詹，由编修擢赞善召见。上首问翰林院藏书及《永乐大典》所存册数，又问近有新出金石否。諭毓鼎在家宜多看书，不可专习诗赋。此足以覘圣学矣。（明修《永乐大典》凡二部，一置乾清宫，一赐翰林院。明亡后，宫中一部，不知存否。其储院者，一万二千余册。国初开《四库》，馆臣就《大典》所录，搜辑佚书甚伙，其后渐有亡失。毓鼎初入词馆，犹见有八千余册。光绪庚子，兵攻使馆。翰林院后墙，正界英馆，亦毁於火。《大典》散入英馆，焚燬遗失者过半。院中所存，仅八百余册。最后由院移送学部，则仅数十册。金题玉笈，散在好古者之家，煌煌巨编，无復能窥全豹。此亦书林一大掌故也。壬寅年，闻厂肆有《大典》十余册出售，每册价三十两、二十两不等，毓鼎急往求之，则已为捷足者所得。至今思之犹耿耿。）
上幼畏雷声，虽在书房，必投身翁师傅怀中。大婚后迄无皇嗣，或谓有隱疾。宫掖秘事，莫知其详也。体气健实，三十四年无疾病，未尝一日輟朝。郊庙大祀必亲临，大风雪，无几微怠容，步稳而速，扈从大臣常趋追隨。性宽厚，时辰活；偶有失仪，不究也。
故事：廷试贡士，阅卷大臣擬前十本进呈，候钦定，然后拆弥封姓名宣佈。往往如所擬名次，不更动也。乙未殿试，上念国步多艰，思得气节之士而用之。四川骆成驤，名在第十。上见其卷中有「主忧臣辱、主辱臣死」二语，大赏之，拔置第一。
上既亲政，以颐和园为颐养母后之所，间日往请安。每日章疏，上阅后皆封送园中。丁酉年，毓鼎附片劾太监牛姓在外招权纳贿，请严惩以符祖制。牛姓者，颐和园亲近小阉也。上谓翁师傅曰：「此疏若为太后见，言官祸且不测朕当保全之。」乃撤去附片，仅以正折呈园。翁师傅后语毓鼎，感激圣意，至於流涕。
是时权操於上，亦颇有通內营进者。玉昆者，木厂商人也，以入资助园工，得道员，忽授四川盐茶道。召见日，上见其举动粗鄙，心恶之。因询其曾否读书，玉对曾读《百家姓》及《大学》。上授以笔，命书履歷，良久金能成「玉昆」二字。上怒斥出，即日罢之。一日，苏松太道缺员，枢臣列单请简。上海道兼管海关，膏腴甲天下。上命授鲁伯阳，且申之曰：「是李鸿章所保。」枢臣闻命，相顾错愕，遍稽旧籍，始得其人。尝以微劳列保案，李所奏也。先是鲁以道员需次金陵，制府及司道皆轻之。鲁颇不平，乃輦巨金输悻门，期必得斯缺。既有成说，扬扬意得甚，预夸示同僚，咸嗤其妄。命下果然，制府刘坤一大惊诧，奏改常镇通海道，旋劾降为通判，方请謁之言得入也，未尝不以人才可用欺上，迨觉其不称，立斥之而不稍一护。前此如日月之食，何足为圣明之累耶！
甲午辽东丧师，上愤外难日迫、国事阽危，锐意革新庶政致富强。环顾枢辅大臣，皆庸懦玩愒，无动为大，无足与谋天下大计者。南海康有为，甲午公车一再上书，上固心识之。戊戌四月，常熟罢去，朝局渐变。张阁学百熙、徐学士致靖先后上书荐康有为。召见，以日本改制维新之说进，上大悦。是时二品以上大员黜陟，皆需诣颐和园取进止，上不得自专，故康仅以工部主事，在总理事务衙门行走，其门人举人梁启超，仅领译书局，而枢臣阁部大臣，故无力去之也。其时广开言路，庶民皆得实封言事。礼部主事王照疏陈四事，请上游歷东西洋各国，尚书怀塔布、许应騤等抑不为代奏，堂司交哄，事闻於朝。上正思藉事黜一二守旧大臣，以厉威而风眾，闻之震怒，特詔革礼部六堂职，破格拔少詹事王锡藩、翰林院侍读学士徐致靖署左右侍郎。举朝知上意所在，望风而靡。怀之妻素侍颐和宴游，哭诉於太后，谓且尽除满人，太后固不善上所为矣。会上特擢谭嗣同、杨锐、刘光第、林旭参赞军机事，专理新政。时谓之四贵，枢辅咸侧目。谭、杨愤上之受制，颇有不平语，上手詔答之，大略谓：顽固守旧大臣，朕固无如之何，然卿曹宜调处其间，使国可富强，大臣不掣肘，而朕又上不失慈母之意。否则朕位且不保，何有於国？（此詔，宣统元年杨锐之子缴呈监国，命付实录馆。）於是蜚语浸闻。西朝御史杨崇伊、庞鸿书揣知太后意，潜谋之庆亲王奕劻，密疏告变，请太后再临朝。袖疏付奕劻，转达颐和园。八月初四日黎明，上诣宫门请安，太后已由间道如西直门。车驾仓皇而返，太后直抵上寢宫，尽括章疏，携之去。召上怒詰曰：「我抚养汝二十余年，乃听小人之言谋我乎？」上战慄不发一语，良久囁嚅曰：「我无此意。」太后唾之曰：「痴儿！今日无我，明日安有汝乎？」遂传懿旨，以上病不能理万机为辞，临朝训政。凡上所兴革，悉反之。（政变各节，凡已见官书及外间记载者，概略之，以此录非政纪也。）谭、杨、刘、林及康广仁之死，御史黄桂鋆实促之，疏谓该员罪状已明，可无事审讯。说者谓桂鋆恐对簿时牵及圣躬也。於是，士大夫畏新政如虎，谈之色变。八月前內外所保人才，不能不入都。至者犹召见，见后皆报罢云。
两宫之垂帘也，帝中坐，后蔽以纱幕。孝贞、孝钦左右对面坐。孝贞既崩，孝钦独坐於后。至戊戌训政，则太后与上並坐，若二君焉。臣工奏对，上嘿不发言。有时太后肘上使言，不过一二语止矣。迁上於南海瀛台，三面皆水，隆冬冰坚结。传闻上尝携小阉踏冰出，为门者所阻，於是有传匠凿冰之举。上常至一太监屋，几有书，取视之，《三国演义》也，阅数行掷去，长叹曰：「朕並不如汉献帝也。
己亥十月，毓鼎自江南回京，销假日，召见於仪鸞殿。太后偶语及豫省疏报雹灾事，而忘其县名，顾上曰：「皇帝记为何处？」上即应曰：「巩县也。」时马家埠抵永定门，新设电车，太后问及焉，復顾上曰：「此何国所为？」上应曰：「德使海靖也。」因叹虽一循例报灾之折、数年前所兴之工上犹留心不忘如此。常熟罢相，为四月二十七日，常熟诞辰也。黎明尚入朝，寂无消息，上衝龄典学，暱就翁师傅。或捋其髯，或以手入怀抚其乳。故常熟在书房二十五年，最为上所亲。尝乞假回虞山省墓，上雅不愿其去，不得已，始允一月假。陛辞归，坚与约曰：「下月今日，朕与师傅相见於此矣。」先是钱塘汪侍郎鸣鉴奏对当圣意，屡召见，有所陈，太后闻而恶之。忽传懿旨，以跡近离间，褫汪职。因此尤忌翁，猝用硃笔逐之，盖不欲其在上左右也。八月政变，復坐以举康有为之罪，下詔编管。是年四月二十四日，新进士传臚状元为贵州夏同和，恰与常熟同名。未三日而常熟罢，亦异事也。
懋勤殿在乾清宫西廊，屋五楹，列圣燕居念典处。咸丰中叶，何秋涛福建主事，以进《朔方备乘》（原名《北檄汇编》，文宗赐今名），詔在懋勤殿行走。同治后，殿久虚，惟南书房诸臣时就其中应製作书，以其与南斋毗连也。戊戌六月，上有意復古宾师之礼，將开懋勤殿，择康有为、梁启超、黄绍箕等八人侍制。燕见赐坐，討论政事，闻者谓为二千年未有之盛举，竟未及开而罢。
八月以后，內外籍籍，谓將有桐宫之举。每日，造脉案药方，传示各衙门，人心恟惧。於是候选知府经元善，在上海联合海外侨民，公电西朝请保护圣躬。虽奉严旨明捕元善，而非常之谋寢矣。次年己亥，上春秋三十有九矣。时承恩公崇綺久废在私第，大学士徐桐覬政地綦切。尚书启秀在廷枢与徐殊洽，咸思邀定策功。而大学士荣禄居次辅，虽在亲王下，最为孝钦所亲信，相约造荣第，说以伊霍之事。崇、徐密具疏草，要荣署名，同奏永寧宫。十一月二十八日，启朝退，先诣荣，达二公意。荣大惊，佯依违其词，速启去，戒閽者勿纳客。二公至，閽者辞焉。次日朝罢，荣相请独对，问太后曰：「传闻將有废立事，信乎？」太后曰：「无有也。事果可行乎？」荣曰：「太后行之，谁敢谓其不可者。顾上罪不明，外国公式將起而干涉，此不可不慎也。」太后曰：「事且露，奈何？」荣曰：「无妨也。上春秋已盛，无皇子，不如择宗室近支子建为大阿哥，为上嗣，兼祧穆宗，育之宫中，徐承大统。则此举为有名矣！」太后沉吟久之曰：「汝言是也。」
遂於二十四日，召集近支王贝勒、御前大臣、內务府大臣、南上两书房、翰林部院尚书於仪鸞殿。上下惊传將废立，內廷苏拉且昌言曰：「今日换皇上矣。」迨詔下，乃立溥俊为大阿哥也。康熙末年，诸皇子阴谋夺嫡，理密亲王再立再废。诸子各树党羽，互相倾轧，圣祖因此忧愤而殂。泰陵既以智术登大宝，有鉴於前，遂垂永不建储之諭，臣下有请立者立斩。晚年，金盒缄嗣皇帝名，藏正大光明匾上。凭几末命，乃启鐍，传遗詔立之。继此传为家法。穆宗之崩，不嗣子而立弟。光绪壬寅，惠陵奉安，吏部主事吴可读在陵次疏言：异日今上有皇子，当后穆宗。草疏后，即仰药死。懿旨下廷臣，即当日所称大礼仪也，且予可读侚赠。德宗储贰久虚，至是乃立大阿哥，兼祧穆宗，以符前议。溥俊者，宣庙之曾孙，惇慎亲王之孙，父为端郡王载漪。其时恭亲王溥伟，、贝子溥伦依伦次皆可当选，而载漪平日得太后欢心，故立其子。年十五矣，入居阿哥所（在景运门外即青宫也），辟弘德殿。西苑则在万善殿，命崇綺充师傅。召陕西陕安道高賡恩入京，与翰林院侍读宝丰、崇寿俱授读。命徐桐照料弘德殿。大阿哥素不悦学，有所喜二犬。次日即宣索入宫，识者早有以虑其不终。徐相是日適考校八旗官学，遽以「使之主祭，而百神享之；使之主事，百姓安之」命题。盖隱寓推戴之意云。
义和拳之为邪教，即八卦白莲之支流苗裔。劳玉初京卿考证最详。顾朝廷所以信之者，意固別有所在。邵陵高贵之举，两年中未尝稍释。特忌东西邻责言，未敢仓促行。载漪又急欲其子得天位，计非藉兵力慑使臣，固难得志也。適义和拳起，诡言能避火器，以愁教为名。载漪等逐利用之，以发大难。故廷臣据理力爭，谓邪术不可信，兵端未可开，皆隔靴搔痒之谈也。甲午之丧师、戊戌之变政、己亥之建储、庚子之义和团，名虽四事，实一贯相生，必知此而后可论十年之朝局。
京师演拳，始三月间，不一月，其势渐省盛，淶水至戕弹压武官杨福同。朝廷虽屡严諭拿办，覆命枢臣赵舒翘往涿州，名为宣旨解散，实隱察其情势也。舒翘见其皆市井无赖、乞丐穷民，殊不足用。回京揣太后意，向之，不以实对。五月十五日，戕日本使馆书记杉山彬於马家埠，日日毁教堂、杀教民、株连无辜。二十日，復纵焚正阳门西，火及城楼，二百年精华，一朝而尽。其时使馆街西兵擐甲实枪，严守东西街口，如临大敌。午刻忽传旨召王大臣六部九卿入见於仪鑾殿东室，约百余人，室中跪满，后至者乃跪於槛外。殿南向，上及太后背窗向北坐，枢臣礼亲王世鐸、荣禄、王文韶、赵舒翘跪御案旁，自南而北，若雁行。诸臣皆面南。枢臣刚毅、则出京察看拳民未归。既跪行一叩礼，上首詰责诸臣，不能弹压乱民，色甚厉。翰林院侍读学士刘永亨跪於后，与毓鼎相接，默语毓鼎曰：「適在提督董福祥处，据董自任，可驱拳匪出城外。」毓鼎促其上闻。
永亨膝行而前，奏云：「臣顷见董福祥，欲请上旨，令其驱逐乱民。」语甫半，端王载漪伸大指，厉声呼曰：「好！此即失人心第一法。」永亨慑，不能毕其词。太后默然。太常卿袁昶在槛外，高呼：「臣袁昶有话上奏。」上諭之入，乃详言：拳实乱民，实不可恃。就令有邪术，自古及今，断无仗此成事者。太后斥之曰：「法术不足恃，岂人心亦不足恃？今日中国积弱已极，所仗者人心耳。若並人心而失之，何以立国？」太后又曰：「今京城扰乱，洋人有调兵之说，將何以自处之？尔等有何见识，各攄所见，从速奏来。」群臣纷纷奏对，或言宜缴，或言宜抚，或言宜速止洋兵，或言宜调兵保护。遂面派侍郎那桐、许景澄出京，劝阻洋兵，一面安抚乱民，设法解散。遂麾群臣出。毓鼎与光禄卿曾广汉、大理少卿张亨嘉、侍读学士朱祖谋见太后意仍在右拳匪，今日之议，未得要领，乱且未已也，乃行稍后，留身復跪曰：「臣等尚有言。」亨嘉力言拳匪之当剿，但诛数人，大事即定。张闽人，语多土音，又气急，不可尽辨。祖谋曰：「皇太后信乱民，敌西洋，不知欲倚何人办此大事？」太后曰：「我恃董福祥。」祖谋率然对曰：「董福祥第一不可恃。」太后大怒，色变，厉声曰：「汝何姓名？」对曰：「臣为翰林院侍读学士朱祖谋。」太后怒曰：「汝言福祥不足恃，汝保人来！」祖谋猝不能对。毓鼎应声曰：「山东巡抚袁世凯，忠勇有胆识，可调入京镇压乱民。」曾广汉曰：「两江总督刘坤一亦可。」军机大臣荣禄在旁应曰：「刘坤一太远，袁世凯將往调矣。」毓鼎復言：「风闻鑾舆有西幸之说，根本重地，一足举天下动摇矣！」太后力辨並无此说。四臣遂起，太后於祖谋之出，犹怒目送之。
二十一日未刻，復传急詔入见。申刻詔对仪鑾殿，上先詰问总理事务衙门大臣、尚书徐用仪。用仪奏辩，语细不可闻，惟闻上厉声拍案曰：「汝如此搪塞，便可了事耶？」太后隨宣諭曰：「顷得洋人照会四条：一指明一地，令中国皇帝居住。一代收各省钱粮。一代掌天下兵权。今日衅开自彼，国亡在目前。若竟拱手让之，我死无面目见列圣。等亡也，一战而亡，不犹愈乎！群臣咸顿首曰「臣等愿效死力。」有泣下者。惟既云照会有四条，而所述只得其三。退班后，询之荣相，其一勒令皇太后归政，太后讳言之也。其时载漪及侍郎溥良主战，语尤激昂。太后復高声諭曰：「今日之事，诸大臣均闻之矣，我为江山社稷，不得已而宣战。顾事未可知，有如战之后，江山社稷仍不保，诸公今日皆在此，当知我苦心，勿归咎予一人，谓皇太后送祖宗三百年天下。」群臣復叩首言：「臣等同心报国。」玉音一则曰诸大臣，再则曰诸公，群臣咸震动。於是命徐用仪、立山、联元往使馆，諭以利害。若必欲开衅者，可即下旗归国。立山以非总理衙门辞，上曰：「去岁各国使臣瞻仰颐和园，非汝为之接待乎？今日事亟，乃畏难乎？」太后怒曰：「汝敢往，故当往；不敢往，亦当往！」三臣先出，即諭荣禄以武卫军备战守。復諭曰：「徐用仪等身入险地，可派兵遥护之。」群臣既退，集瀛秀门外，以各国照会事质之译署诸公，皆相顾不知所自来。或疑北洋督臣裕禄实传之，亦无之。嗣乃知二十夜三鼓，江苏粮道罗某，遣其子叩荣相门云：「有机密事告急。」既见，以四条进。荣相绕屋行，彷徨终夜，黎明遽进御。太后悲且愤，遂开战端。其实某官轻信何人之言，各国无是说也。故二十五日宣战詔，不及此事。
二十二日申刻，復传入见。筹议和战，少顷即退。二十三日未刻，再召见於仪鸞殿。太后决定宣战，命许景澄等往告各国使臣，限二十四点內出京，派兵护行。上雅不愿轻开衅，搴景澄手曰：「更妥商量。」太后斥曰：「皇帝放手，勿误事！」侍郎联元諫曰：「法兰西为传教国，衅亦启自法。即战只能仇法，断无结怨十一国之理。过若是，国危矣！」言且泣，额汗如珠。闻有与辩论者。即派载润等加意捍卫宫墙，备不虞。赏內膳房饭食，不必下班。逐臣皆退。旋传諭二十四日辰刻更入见；次晨俱集瀛集门外，使臣来照会，要庆、端二王往议。召二王及枢臣先入见，刚毅適还朝，亦召入。二王旋出，命译署復使臣：有言但以书来，二王不能往也。须臾枢臣下，传旨撤全起（內廷召见曰叫起），盖战议成，无事咨谋矣，是为庚子御前四次大会议。方事之兴，庙謨盖已预定，特藉盈廷集议，一以为左证、一以备分谤。始也端王主之，西朝听之。厥后势浸炽，岁西朝亦无可如何。亲暱如立山，视其駢诛，莫能阻也。当宣战之日，固逆计异时之必归於和，使馆朝夷，皇位夕易矣。大事既成，盲风怪雨，不转瞬而月星復明。虽割地以赎前愆，亦所不恤。无如一胜之不可倖邀也，天也。
六月詔庄亲王载勋、大学士刚毅提督义和团，褒团为义民，月赐太仓粟，在虎坊桥湖广馆发米。拳民益发舒，红帕首腰刀，游行街市，莫谁敢何。一纸书可启內城门，王公府第皆设坛，势张甚。擒翰林院侍读学士黄思永，囚庄王府三日，送刑狱部；杀编修刘可毅，京朝官纷纷南遁，曹部闃无人。武卫军大掠东城，入东单门楼头条胡同寿州相国宅，剽劫一空。相国衣短衣舁出，居安徽会馆。侍郎陈学棻朝回，马惊而驰。甘军枪击之，弹穿车中过，舆夫立毙。荣相遣材官持令箭弹压，兵以枪擬之，跳而免。使馆皆在东郊民巷，南迫城坛，北临长安街。武卫军、甘军环攻之，竟不能克。或云：荣相实左右之。隆隆者，皆空炮。且阴致粟米瓜果，为他日和议地也。法国天主教堂，在西安门內西什库。刚相尝督兵攻之，亦不能破。拳实不敢前，哗噪而已。拳匪既不得志，无以塞后意。乃噪而出永定门，乡民適趋市，集七十余人悉縶以来。偽饰优伶冠服、儿童戏物，指为白莲教，下刑部。一夕为讯供，駢斩西市。有妇人寧家，亦陷其中杂诛之，儿犹在抱也。是日风霾晦冥，见者冤痛。毓鼎上疏力爭之，谓谋乱当有据，羸翁弱妇，非某乱之人；优装玩具，非谋乱之物。而不分首从、不分男女，尤非我皇上好生如天之德。应飭刑部详讞，分別以闻。疏入，狱已具。时赵舒翘长秋官，未鞠囚，遽罗织附成其狱，法司为失职矣。
二十日下户部尚书立山於狱。先是立山眷西城口袋底一妓，庄亲王载勋爭之，不能得。立山久长內务府，家豪於財，载勋贷巨资亦不能得。积忿，遂诬奏立山家有地道通西什库，潜为接应，故教堂久不下。矫詔率拳匪至酒醋局第中，大索无所获，乃囚之。詔文荒诞鄙俚，官文书所不载，特录存之，以为此詔非出宫廷之证。其文曰：「钦命义和团王大臣奉懿旨。闻户部尚书立山藏匿洋人，行踪诡秘，著该大臣查明办理。该大臣至该尚书宅，搜查並无洋人，当將该尚书拿至坛中，焚香拜表，神即下坛，斥以勾通洋人，著即革职交刑部牢圈监禁。倘有疏虞，定为该王大臣是问。」
孝钦顾立山厚，虽下狱，犹諭赵舒翘曰：「立山素吸洋烟，汝其善视之。」故立山不自意遽死也。七月初三日，逮吏部左侍郎许景澄、太常寺卿袁昶。初四日，詔数其办理洋务，各存私心，莠言乱政，语多离间，大不敬，斩西市。袁太常詆拳匪最力，致书庆亲王奕洭，请其劝载漪勿为祸首。中有云：「端郡王所居势位，与醇贤亲王同，尤当善处嫌疑之地。」书为载漪所得，遽上闻。諭旨所谓离间，指此也。外传太常有諫止信拳开衅三疏，或云疏虽草为儕辈所阻，实未上。许侍郎则帝党也。十七日辰刻，逮兵部尚书徐用仪、內阁学士联元，申刻並立山皆斩於市。徐以办理洋务，貽患甚深；立、联皆以离间罪之。自十五日至是日，阴沉惨雾，微雨时作。正阳、崇文、宣武三门俱昼闭，气象萧条，士民愀然，知大祸之將至矣。徐、许、袁皆浙人。立山、內务府旗人，本姓杨。联阁学既廷阻战事，退与朝臣言，激昂不平，往往流涕。又为帝所信，故及於祸。先是载漪力主外攘，累攻战，不得逞，欲袭桓温枋头故智，多诛戮大臣，以示威而逼上。將以次及大学士王文韶、尚书廖寿恆、侍郎那桐等，诸大臣咸岌岌自危，未三日而联军陷京师，乃免。復矫詔杀已革侍郎张荫桓於新疆。荫桓，广东人，因小吏致位九卿，才捷有机变。有清沿明制，吏、礼二部，汉堂上官，非科甲不得预。荫桓独以监生贰宗伯。戊戌新政，康有为时主其家，密疏藉以上达。孝钦深恨之，謫戍伊犁。初荫桓尝以西药进御。事颇闻於外。至是载漪讼言上奉天主教，宫阉多入教者，率大师兄（拳匪呼团长曰大师兄）入宫大索，几及圣躬，卒无左证，追坐荫桓罪赐死。（按庚子御前会议及杀五大臣事，公私记载皆不得其详。予故悉著其实，备后世秉笔者取材焉。）
拳匪攻使馆久无效，法亦不效，日妄言乾字团將至，或谓山东老团且至，以誑上而欺眾，太后浸厌之。六月十七日天津失守，寇氛日迫，朝廷始有讲和意。二十二日，詔保护教堂教士，除战事外，所杀洋人及焚燬房屋什物，均俟查明办理。以全权大臣畀李鸿章。詔已具，会有言李秉衡自清江入授。待其至，徐议和战者，后意少移。七月初一日，李督师到京。朱学士祖谋、马编修吉樟先要诸途，述京师乱象，宗社之危如累卵，公入见，当力为太后言拳匪恣慢状。苟议和，大祸紓矣。督师深以为然。迨入朝，徐相首迎之，大声曰：「鉴翁，盖世瞻仰，在此一举。」鉴翁者，督师字鉴堂也。復见刚相，知太后旨所在，意遂变。奏言：「外国多不可灭，异日必趋於和，然必能战而后能和。臣请赴前敌决一战。」太后大喜，命统率武卫军全军及陈泽霖等各营。武卫军实不成军，十五日始出都，至通州，闻敌师至，將溃，督师吞金自尽。隨员王编修廷相投河死之，皆藁葬通州东关外。
二十六日，上三旬万寿，犹御乾清宫受贺。东华门不启，群称皆入神武门。冠裳寥落，仅成朝仪。红巾满都市，服侍诡异，持刀汹汹杀人。逐臣入贺者，咸有戒心。
七月二十日，英军陷京师。翌日，联军继之。两宫黎明仓皇乘民车出得胜门。甫出门，白旗遍城上矣！太后御夏衣，挽便髻，上御青绸衫。皇后及大阿哥隨行，妃嬪罕从者。濒行，太后命崔阉自三所出珍妃，（三所在景运门外）推墮井中。初，珍妃聪慧，得上心。幼时读书家中，江西文廷式为之师，颇通文史。廷式以庚寅第三人基及第，妃屡为上道之。甲午大考翰詹，上手廷式卷授阅卷大臣，拔置第一，擢侍读学士，充日將官。廷式感奋，骤言事，辽东败闻亟，廷式合朝臣联衔上疏，请起恭亲王主军国事。太后素不善恭王所为，上力而用之。內监或构蜚语，瓚妃干预外廷事，太后怒杖之，囚三所，仅通饮食。妃兄礼部侍郎志锐，謫乌里雅苏臺。上由是怡怡寡欢。联军入，日本军护紫禁城，內廷晏然，乃出妃尸於井，浅葬京西田村。（朱学士祖谋、王给諫鹏运，赋《落叶词》以纪其事。余亦赋诗云：「金井一叶坠，淒凉瑶殿旁。残枝为零落，映日有辉光。沟水空流恨，霓裳与断肠。何如泽畔草，犹得宿鸳鸯。」）
徐相宅在使馆街，与法馆对宇，病事起毁焉，迁居故相国宝文靖园中。联军入城日，徐相谓其子承熊曰：「我为首辅，遭国难当死。汝三兄位卿贰，当知所以自处。我死，汝可归隱易州秉捨，课子孙耕读，勿仕也。」三兄指刑部侍郎承煜也。老僕於屋樑结两绳，一左一右，徐相就其左，既承颈犹以目视右结，意固在承煜。承煜竟不死，且不敢行服，草草殮其父。承煜刻深矫情，五大臣之死，承煜实主之。徐尚书等刑西市，承煜监斩有得色。或请用诸大臣礼，怒斥曰：「此汉奸，杀之犹轻，何恤？」为此数姓孤儿衔之甚，或告日本军官发其奸，与尚书启秀同被囚。启秀愤自经，承煜呼人救之。次年议和条约惩祸首，詔俱斩西市。就刑日，西人用快镜摄影去。
京师既陷，承恩公崇綺走保定。其子葆初在宅，作大坑，自瘞死。並老母幼子皆葬土中。崇公闻变，自縊莲池书院，竟绝嗣。兵部主事安徽王铁珊，跌宕有奇气，愤时事危乱，七月十八日赋《绝命诗》，自縊於所居六安会馆。遗书曰：「吾不忍见白旗也。」御史江苏宋承庠，二十一日北城火发，疑为宫禁，旁皇终夕，亦縊死。前侍郎景善，朝服將投井，徘徊井栏旁，子恩某自后推之墮。或谓將以邀恤荫也。事为日本军官所闻，枪毙之。祭酒山东王懿荣投井死。祭酒熙元、大阿哥师傅宝丰、崇寿皆自经死。熙祭酒直隶总督裕禄子，父子具死国难。崇公謚文节，王謚文敏，熙謚文贞，宝謚文洁，崇謚文勤。（城內旗官，恐受戮辱，闔门自焚者颇多。）
戊戌新政，各国盛称上英名刚断。拳匪之乱，皆知非出帝意。使联军入时，上独留，出而与西帅相见，治祸首诸臣罪，事当易了。孝钦虑帝留之不为己利也，挟之俱西。既达西安，惴惴然恐天下不直其所为，颇有意復辟。已而鄂督张之洞、在籍侍郎盛宣怀贡时首至，所以媚兹者甚备。太后乃大悦，知天下未予叛也，意潜輟，然上视在京日稍发舒矣。议和缔约，用平原函首故事。刚毅已病死中途。遣尚书葛宝华诛庄亲王载勋於蒲州。载勋读詔讫，从容再拜，谢罪毕，闔户自经。命布政使何福坤杀毓贤於长安市。命巡抚岑春萱赐赵舒翘自尽。舒翘故健实，吞金不死，服洋药不死，春萱迫待復旨。有老刑卒献策，以桑皮纸浸烧酒，闭口鼻，气始绝。安置端郡王载漪於寧夏，镇国公载澜於安西。载漪既謫，大阿哥法不当立，遂宣詔废之，襆被出宫门，居八旗会馆，士民无怜之者。时辛丑四月也，盖至是而戊己之局始结。
辛丑议和成，中外交章请迴鑾，太后踌躇未敢归。召尚书敬信赴行在，询知宫廷无恙，十月始启鑾。驻蹕开封者十余日，十一月二十一日入永定门。正阳门经拳匪纵火后，楼堞残缺，垣栋倾颓，无復承平旧观。太僕少卿陈璧管將作，皆粉堊而新之。识者谓虽足安圣母之心，而河北芜篓之意则稀矣。次日上告谢太庙，三品以上进名起居。先是军驾在保定，詔询礼部謁庙服色。曹郎议当素服，而尚书徐甫主朝服。上阅奏，怒掷诸地，乃改常服行事。乐设而不作，並祀太庙后殿。上还宫，即召见乾清宫。太后曰：「我不意犹能见尔等！」失声哭，诸臣伏地痛哭。太后歷数出都日途中艰苦状，泪与声俱。又曰：「予闻尔等在危城中，多有损失，不知尔等近状如何，家口均平安否？」诸臣对曰：「皇太后、皇上垂询及此，真天地父母之恩。臣等托赖宏福，得保余生，感激无可言报。」上復温语数语而退。隨传諭给事中御史暨各衙门实缺司官，排日入见。见之日，诸臣輒先哭数声，若举哀焉，慈顏则稍霽矣。
光绪初年，承穆庙中兴之后，西北以次堪定，海宇无事，想望太平。两宫励精图治，弥重视言路。会俄人渝盟，盈廷论和战，惠陵大礼议起，一时稜稜具风骨者，咸有以自见。吴县潘祖荫、宗室宝廷、南皮张之洞、丰润张佩纶、瑞安黄体芳、闽县陈宝琛、吴桥刘恩溥、镇平邓承修尤激昂喜言事，號曰清流。而高阳李文正公当国，宝为之魁，疏入多报可，弹击不避权贵，白简朝入，鞷带夕褫，举朝为之震竦。松筠阉諫草堂，明杨椒山先生故宅也，言官欲有所论列，輒集於此，赤棒盈门，见者惊相传，次日必有文字。南皮畏见客，惟同志四五得入门。丰润喜著竹布衫，士大夫爭效之。侍郎长敘、布政使葆亨以国忌日嫁娶，镇平素服往贺，座客疑且诧，俄而弹章上，两亲家罢官矣。尚书贺寿慈演皇槓，过琉璃厂宝名堂茗话，诸公合数人力倾之，至摭拾曖昧为罪案，率罢去。二张蒙眷注特厚，南皮以阁学抚晋，丰润以庶子摄都堂，知癸未科贡举，駸駸大用矣。当是时，法兰西窥安南，中朝怀柔藩服，锐用兵。丰润以钦差大臣视师福建，闽县会办南洋，镇平使桂定边界。丰润过上海，中外人士仰望丰采。既而海疆不竞，丰润主持重，为敌所乘，闻炮声先遁，狼狈走乡村，赖海军学生炮击法师孤拔，歼之，始敌退。丰润犹疏辨，朝廷震怒，削职戍新疆。闽县、镇平相继谢病去。宝侍郎典闽试，归途纳江山船女为妾，上疏自劾罢官，言路名望锐减。孝钦知诸大臣好大言，实不足用，自此遂轻视言官矣。
甲申以后，群臣务为慎重，以奉公守职为贤，论事更张者多报罢。自圣祖提倡理学，持宋明路儒学说，范围天下，名臣多出其中。士重廉耻，知自爱，女子葆名节，风俗盖蒸蒸焉。常熟辅政，绍明汉学，號復古。吴县潘文勤、钱塘汪侍郎治之尤勤。场屋士不明小学，不能中程式。鄙夷程朱之学，斥为迂陋，屏不谈。道德之防渐驰。岁甲午，日本攘我朝鲜。当是时，国家练海军垂二十年矣，岁糜金钱无算，孝钦修復圆明园，故事营颐和园，水衡钱不供，醇贤亲王乃移海军费供之，库帑大虚。辽事起，常熟用游客言，力主战；合肥李文忠久镇北洋，知海军军容隨盛，实窳弱不可恃，力主和。顾无如枢府何，不得已而战。群帅渡鸭绿江，莫相统一，又不戢士卒，韩人离心。日本窥朝鲜久，地理军谋皆夙备。大军屡挫，总兵左宝贵死之。湘抚吴大澄早官词林，有才名，负大志，心慕李合肥，欲以边功边封拜，上疏请缨。常熟力荐之，命领一军出关助战。吴携书画古玩自隨，日与掾属雅歌投壶，示整暇。提督宋庆兵败田庄台，吴军望风溃，军资輜重尽弃之枪械有未启封者。吴遁入关，詔仍回湘任，军法不举盖如此。恭王起当国，授两江总督刘坤一督师，尽护诸军。刘耄而怯，久之始出关。时海舰皆僭，沿海城岛戒严，道员龚照璵守旅顺。旅夙称天险，水雷炮台甚严备，照璵悉毁之而遁，日人自不意得之。旅顺为北洋门户，京师大震，时十月初十日，正孝钦后六旬万寿也。辽沈尽失，王师不能军，烽火迫三辅，乃弃朝鲜，割台湾，以银三百兆两议和，度支大困。中国无海军，处列强间，贫弱几不国，於是有心者视为奇辱，知闭关自封，不足以自立也，稍稍讲救亡之策。而公卿大臣，犹多株守敝法，视日影朝暮，仅息图存。上乃毅然伸乾断，更新庶政矣。
上雅不善八旗所为，颇思黜满人，倚汉人，又欲革旧习、冠汉姓，融洽无间，为子孙久远计。满人多怨之，萋菲之言日闻。改制才数月，遽遘中秋之变，上几蹈不测祸，新政悉废。因鉤稽党人，朝野讳西学，时局为之一边。当丁戊之际，士大夫讲改革者，皆学具根柢，有士君子之行，一二激烈者流，愤沦胥之日深，皆志在救亡而已。诛锄之后，祸逋伏海外，或戢影荒江，俊彦宿儒，摧折迨无生气。厥后步趋东瀛，以新政之名，楬櫫，而党錮诸贤，终帝世不復招，论者不能不为人才悲也！孝钦后当同治帝时，倚汉大臣削平大难，故特重汉臣，敬礼有加，而满臣则儿子畜之。亲贵中恭忠亲王重汉人，醇贤亲王则反之。章皇初入关，朝廷大政事皆范文肃、洪文襄所定，惩奇渥温氏以蒙古色目人压汉人之害，制为满汉双行之法。阁部卿寺，分缺若鸿沟，不相侵越，惟將军都统专属焉。而王公不亲吏事，阳尊之，阴为汉人保登进之路。辛丑迴鑾，孝钦內惭，始特詔天下议改革，定新官制，少年新进，不深维祖宗朝立法本意，第觉满洲人士，以八旗区区一部分，与我二十一行省汉人对掌邦政，其事太不平，欲力破此局以均势。满汉之界既融，於是天潢贵胄，丰沛故家，联翩而长部务，汉人之势大絀，乃不得一席地以自暖。先是诸皇子读书之所，曰上书房，选翰林官教之，其制较弘德殿、毓庆宫稍杀。光绪中叶，师傅闕不补，书房遂无人。近支王公年十五六，即令备拱卫扈从之役，轻裘翠羽，日趋蹌清乾景运间，暇则臂鹰驰马为乐，一旦加诸百僚上，与谋天下事，祖制尽亡，中外侧目，於是革命排满之说兴矣。二十年前，嘉定徐侍郎致祥，尝语毓鼎曰：「王室其遂微矣。」毓鼎请其故，侍郎曰：「吾立朝近四十年，识近属亲贵迨遍，异日御区宇，握大权者，皆出其中，查其器识，无一足当军国之重者，吾是以知皇灵之不永也。」其言至是而信。综计光绪三十四年，朝局四变，而甲午、庚子尤为变局所从出。夫垂裳万里，束手於三岛，楼櫓十重，不能以一战，临朝发愤，乌能已乎！南宫坐錮，骨肉之情益乖，相激相乘，遂构滔天之祸，蒙尘之耻中於上，岁幣之繁穷於天下。大势所趋。立宪之名以上。孝钦自顾倦勤，畏后世之议已，姑以涂饰耳目，倖免及身，岂真为子孙苞桑计哉？语曰：「殷忧启圣，多难兴邦。」德宗之世，故殷忧多难矣。圣非不启，若或尼之，邦不足兴，適以敝之，且虚名实祸，孝钦大渐时，亦悔之矣。神器至重，遂遗大投艰於我冲主。
孝钦后为叶赫那拉氏。天命朝，大兵定叶赫，颇行威戮，男丁罕免者。部长布扬古临没，愤言曰：「吾子孙虽存一女子，亦必覆满洲。」以此祖制，宫闈不选叶赫氏。孝钦父任湖南副將，卒官，姊妹归丧，贫甚，几不能办装。舟过清江浦，时吴勤惠公棠，宰清江，適有故人官副將者，丧舟亦艤河畔，勤惠致賻三百两（或传二千两，非也），將命者误送孝钦舟。覆命，勤惠怒，欲返璧，一幕客曰：「闻舟为满洲闺秀，入京选秀女，安知非贵人？故好结焉，於公或有利。」勤惠从之，且登舟行吊。孝钦感之甚，以名刺置奩具中，语妹曰：「吾姊妹他日倘得志，无忘此令也。」既而孝钦得入宫，被宠幸，诞穆宗；妹亦为醇贤亲王福晋，诞德宗。孝钦垂帘日，勤惠已任知府，累擢至方面，不数年督四川。勤惠实无他才能，言官屡劾之，皆不听，薨於位，易名曰惠，犹志前事也。或传副將尝系狱，孝钦以眷属入视，故沈少司寇家本召见，太后询狱中情状甚悉云。孝钦年七十余，望之如四十许人，发无一茎白者。闻同治年间，李阉莲英曾得大何首乌，献於孝钦，制蒸不如法，融化类粥糜，並汁啜之。相传前年何首乌，九蒸九晒，服之能延年。歷史载偽太子事，若汉、若明、多有之，至出亡之建文帝则故主也，从未有偽托万乘者，若庚子武昌之事，真人妖矣。己亥年，湖北有巡检某，赴內阁验看，出东华门，误触中贵车，爭持久不解。倏一骑自门出，仪观甚伟，中贵执礼维谨。其人指挥数语，立散去，巡检心异之。逾岁，黄州忽来一男子，自诣府廨，骄倨不可一世。问姓名，不答。知府惊异莫测，传至武昌。其时上困应瀛台，或传有遁荒说。总督张文襄，自光绪初出镇山右，歷拥旄节，未入朝，初不识天顏，迟疑不敢决，始羈禁江夏狱，阴嘱守令善视之，遍征各官辨始。巡检一见大惊，即东华门策骑人也！驰告文襄。於是各官皆入狱瞻仰，男子微示意为光绪皇帝，避太后凶威而出。巡检、典史深信之。日朝服往询起居。男子书一纸：「巡检可守武昌，典史可守汉阳。」此二人则诣督署传恩命。文襄已疑之。无何，男子復书一纸，諭张之洞：「吾在狱困甚，速致银三千两。」文襄决知其偽，会两司严鞠，乃供为御前侍卫，北京汉人也。贫甚，谋假托，攫金遁耳。文襄不敢上闻，阴毙之狱中。別摭他事，革巡检、典史职。
上天表静穆，广额丰下，於法当寿。颖悟好学，有以圣学叩翁师傅者，则以鲁钝对，盖太后忌之，不敢质言也。上素俭，衣皆浣濯缝纫。声色狗马之好，泊如也。孝钦嗜梨园曲，上不能不预。或传上善挝鼓，事亦无征。畏太后甚，上本口吃，遇责问，益战慄不能发语。归自西安，尤养晦不问事，寄位而已。左右侍阉，俱易以长信心腹，上枯坐无聊，日辟一室中。戊申秋，突传圣躬不豫，征京外名医杂治之。请脉时，上以双手仰置御案，默不出一言，別纸书病状，陈案间。或有所问，輒大怒；或指为虚损，则尤怒。入诊者傔云：六脉平和，无病也。七月二十一日，日初夕，有大星从西北来，掠屋簷过，其声如雷，尾长数十丈，广烁烁照庭宇，至东南而陨。都市喧传紫微星坠，群讶其不祥。十月初十日，上率百僚晨贺太后万寿，起居注官应侍班，先集於来薰风门外。上步行自南海来，入德昌门，门罅未闔，侍班官窥见上正扶阉肩，以两足起落作势，舒筋骨为跪拜计。须臾，忽奉懿旨：皇帝臥病在床，免率百官行礼，輟侍班。上闻之大慟。时太后病泄泻数日矣，有譖上者，谓帝闻太后病，有喜色。太后怒曰：「我不能先尔死！」十六日，尚书溥良自东陵覆命；直隶提学使傅增淯陛辞，太后就上於瀛台，犹召二臣入见，数语而退。太后神殊惫，上天顏黯淡。十八日，庆亲王奕劻奉太后命，往普陀峪祝寿宫，二十一日始返命。或曰有意出之。十九日，禁门增兵卫，稽出入，伺察非常；诸阉出东华门净髮，昌言驾崩矣。次日，寂无闻；午后，传宫中教养醇王监国之諭。二十一日，皇后始省上於寢宫，不知何时气绝矣，哭而出，奔告太后；长叹而已。以吉祥轿舁帝尸出西苑门，入西华门。吉祥轿者，似御輦而长，专备载大行，若古之  车也。皇后被髮，群阉执香哭隨之。甫至乾清宫，有侍阉驰告：太后病危矣。皇后率诸阉踉蹌回西苑；李莲英睹帝尸委殿中，意良不忍，语小阉曰：「盍先殮乎！」乃草草举而纳诸梓宫。时礼臣执《殮祭仪注》入东华门，门者拒不纳；迨回部具文书来，乃入乾清门，则殮事久毕矣。
故事，皇帝即位数年，即营寿兆，上御宇三十四年，竟无敢议及者。鼎湖既升，始命溥伦卜地。西陵附近旧有绝龙峪，孝钦曾指以赐醇贤亲王为园寢，嗣乃置之。至是仓卒择吉壤不得，欲用之，改名「九龙」。有谓自世祖至德宗，恰九世，疑於数终似不祥，遂定名「金龙」，上尊號曰崇陵。逾年三月十二日，奉移梓宫於去陵六里之梁格庄暂安殿，以时致祭焉。帝崩之明日，太后乃崩。

        </div>
      </div>
    </div>
  </div>
</div>
<!--update:2025-08-30 09:42:57-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>