<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="关陇舆中偶忆编,关陇舆中偶忆编全文在线阅读,关陇舆中偶忆编全文在线下载,大玄古籍书库">
<meta name="description" content="笔记。清张祥河(1785—1862)撰。一卷。祥河有《小重山房丛书》已著录。是书成书年代不详,。一万五千余字。。内容颇丰,包括名人秩事、乡贤琐闻等。其中记载文坛掌故、文人诗词为多,评诗亦颇精当,常有新解。是书中述作者游踪,擅长描摹风景。有《小重山房丛书》本,《说库》本,《清人说荟本》等。_关陇舆中偶忆编_全文在线阅读_关陇舆中偶忆编_全文在线下载_大玄古籍书库">
<title>关陇舆中偶忆编_张祥河_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">关陇舆中偶忆编</span> <br/>
          作者： <span class="inputVal" id="bkauthor">张祥河</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,笔记,完结</span> <br/>
          字数： <span class="inputVal" id="bknum">[book_length]18313</span> <br/>
          说明： <span class="inputVal" id="bkdec">笔记。清张祥河(1785—1862)撰。一卷。祥河有《小重山房丛书》已著录。是书成书年代不详, 一万五千余字。 内容颇丰,包括名人秩事、乡贤琐闻等。其中记载文坛掌故、文人诗词为多,评诗亦颇精当,常有新解。是书中述作者游踪,擅长描摹风景。有《小重山房丛书》本,《说库》本,《清人说荟本》等。</span> <br/>
          封面： <span class="inputVal" id="bkimg">Z_5688.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]关陇舆中偶忆编
[book_author]张祥河
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,笔记,完结
[book_length]18313
[book_dec]笔记。清张祥河(1785—1862)撰。一卷。祥河有《小重山房丛书》已著录。是书成书年代不详, 一万五千余字。 内容颇丰,包括名人秩事、乡贤琐闻等。其中记载文坛掌故、文人诗词为多,评诗亦颇精当,常有新解。是书中述作者游踪,擅长描摹风景。有《小重山房丛书》本,《说库》本,《清人说荟本》等。
[book_img]Z_5688.jpg


[book_title]關隴輿中偶憶編
順治開科狀元為東昌傅相國以漸。相國嚐扈隨聖駕，騎蹇驢歸行帳。上在高處眺望，摹寫其形狀，戲題云：“狀元歸去驢如飛”。畫幅二尺許，設色古茂。餘道出東昌，登傅氏禦畫樓，其裔孫傅秋坪前輩繩勳，出賜件獲觀，恭紀一詩，允宜采入畫苑為佳話云。
道光九年，餘扈駕盛京，複至興京，道經蓮花背。是日，滿軍機章京炰羔餉同直者，人皆席地而坐，忽白雲從座右滃起，繚繞氤氳，至午始散。
《飲水詩詞集》為長白性德著，大學士明珠子。《曝書亭集》有挽納蘭侍衛詩，世所傳賈寶玉者即其人。詞以小令為佳，得南唐李後主意。餘當刻於粵西藩署，原本殘缺，其有不合律者，或傳鈔之訛，余為更易十數處。周稚圭中丞之琦稱為善本焉。
內廷每屆歲除，禦製春帖子發和。余在樞曹，為蔣礪堂相國攸銛代作，中有句云：“若論萬家春帖子，十行寬詔是謄黃。”諸老以為新特。
京師豐宜門外三官廟海棠最盛，花時為士大夫宴集之所，向不知種自何手。阮芸台相國元告餘，此是董文恭公誥所植。文恭奉諱回浙江，聞三省教匪滋事，不敢家居，俶裝赴都，及至城外，和相珅不為奏明，遂僑寓廟中數月，種花為遣。餘曾作詩紀其事。今三觀廟改名花之寺，蓋取《日下舊聞》所載寺名移置於此。禮親王昭槰以殘刻褫爵，其學問淵博，待賓客甚厚。吳中蔣香杜廷恩、畢子筠華珍皆延至府中，談宴為樂，嚐見其自度曲，真得元人遺意。
文秋潭相國孚不肯以詩名，而五律堅卓直入唐人室，貴筠西尚書慶《東去集》多音特之語。餘曾刻相國自定詩一卷，至尚書詩亦俟續刊，以示世之采詩者。餘官中書，在內閣撰文，上以《養正集》頒賜大臣，撰公謝摺，有智由天錫，蒙為聖功，一睽為韓柱舲大司寇崶所激賞。
道光八年戊子，典試閩中，道經浙江龍遊縣，向晚距城五里，陡起龍陣風，灘水奔注，舟倒行，將觸石壁，幸亂石膠舟而止，黑雲下垂，聞龍吟聲，宛如朝正時中和韶樂。約二刻許，作詩紀異。舟人年老矣，亦謂聞所未聞。餘曰：“地名龍遊，有自來矣。”
餘同年姚聖符伯驥為丁卯龍頭，是科詩題“白露橫江”。主司命題之意，因進場適白露節日。姚詩集杜句：露從今夜白，月湧大江流。劉金門師鳳誥得是卷，擊賞，遂獲雋。師嚐謫戍黑龍江，有集杜詩一卷，對偶天成。餘錄其副，吳中門人刊以行。
余嘗有句云：“文人至晚年，棲心必空王。書家至晚歲，融神必香光。”良以香光書如東坡，詩輒引人入勝，全在一個動字，動則變，變則化。又法與錢梅溪泳論書畫，畫家分南北宗，書家亦分南北。如楊柳一派，類推至於吾家文敏，是為北宗。褚虞一派，類推至於香光，是為南宗。梅溪以為然。
仁宗《述聖詩》注中載列祖列宗文德武功甚詳，海內讀書者，允宜家置一編。是時南書房供奉為吾鄉趙少農秉衝，奉敕刊禦集，祥河實預繕校之役。
奉天府丞程春廬丈同文文章典則，為大著作手。官駕部，直樞廷十餘年，充會典館提調，承修《大清會典》一書，纂輯詳備，是其平生精力所聚。尤長於輿地之學，遺書滿床，歸其甥朱虹舫閣部方增。今刻之《從政觀法錄》，即其底稿之一種。夫人瑟兮女史，花卉學白石翁，山水得倪黃真意，不知其為閏閣筆墨也。
歸佩珊《女史》詩有丈夫氣，七律尤佳，與席佩蘭《女史》異曲同工。王漁洋詩話大率自注其詩，擺脫凡近。
洪稚存《北江詩話》其論本朝各家詩大半允當，向無刻本，其子符孫琦孫能守其書。先後出示底稿，盡銓殘闕，等於焦尾，余為校刊，以廣其傳。
《書經》亦有詩，如“已予惟小子”至“弼我丕丕基”讀之分明，五古一章。
蘄縣童萼君廉訪槐經進之作，典麗居宗，允稱作手，惜未供奉南齊，間亦作畫，設色仕女追摹十洲，三五日方成一扇，其用心精刻類此。
上海陸建庵明府慶勳為耳山先生錫熊之第五郎，其讀史詩，運用南北史，高唱入雲，惜無意存稿，旋作旋棄，為人落拓不羈，獨與餘善，萼君廉訪亦佩其才。
嘉慶戊辰，侍先大夫同應禮部試，吳山尊學士鼎贈聯云：“父子一家皆有集，江湖三筆更何人。”又宋芷灣觀察湘題餘詩舲圖：“李杜而還誰問涉，吾舟祗受兩三人。”兩公皆詩中知愛也。
京師“萬柳堂”，翁覃溪學士方綱題云：“廉相陂塘新柳色，已公茆屋舊詩聲”。阮芸台相國元嚐約朱野雲布衣鶴年補種柳株，數舉詩會。餘隨先大夫過從焉。嗣餘扈從陪都，訪得城外亦有“萬柳堂”，策馬過之，有詩云：“濁酒爐前添客思，短衣馬上聽秋聲。”是則二公所未經遊覽者。
“宣南詩社”，京朝士夫朋從之樂，無以逾此，或消寒，或春秋佳日，或為歐蘇二公壽。始則陶雲汀製軍澍、周稚圭中丞之琦、錢衍石給諫儀吉、董琴南觀察國華諸公，繼則鮑雙湖侍郎桂星、朱椒堂漕師為弼、李蘭卿都轉彥章、潘公甫舍人曾沂諸公，後則徐廉峰太史寶善、汪大竹比部全泰、吳小穀太守清旱、西穀府丞清鵬諸公。其間人事不齊，旋舉旋輟，而餘與吳蘭雪舍人嵩梁每舉必預。陶製府官江南時，歲寄宴費，餘監司山左，亦仿此例。至是輒憶野寺看花，涼堂讀畫，為不可多得之勝事矣。
鮑覺生侍郎詩尚唐音。道光五六七年間，與餘唱酬最密，一韻必數疊。餘成一詩，向晚送公處，公必和之，即漏夜猶聞剝啄聲，知公和詩至矣。公才明敏，而性卞急類此。一日過餘曰：“連朝閱東坡詩，處處移情，幾為其所色攝，因置弗閱。”蓋公之謹守唐人矩度也。
餘同年吳巢鬆學使慈鶴筆華瞻，工駢體，早年多遊曆，交四方知名士，博聞強識，與萬廉山永紀、包誠伯世臣、陳雲伯文述輩談論相埒。如河漕監三大政，各直省利弊，能舉其概。程梓庭製府祖洛云：“巢人鬆有王佐才。”其傾倒如此。
錢衍石給諫詩不作習見語，意在澹遠。余嘗攜吳西穀府丞《笏齋詩鈔》質之，輒驚喜，以為同調。
餘身經萬里，所見橋梁，莫長於灤河橋，亙二里許，兩岸對望，不辨人影。恭值聖駕，經行直隸，督臣於伏泛前，委員修辦。有副橋以便從臣輿馬。兩橋寬窄高下相等，俱圍以紅闌，橋柱安路鐙，夜則波光鐙影，掩映蕩漾，，加以萬騎奔馳，列炬照耀，光明世界，實屬奇觀。餘策騎夜行，過橋後，登高阜回望，見雙虹吐焰，直突過火樹銀花矣。
餘經孤竹城謁夷齊廟，恭讀高廟聖製詩，載《盛京通誌》城外首陽山不甚高，無樹而綠意油然，則薇蕨也。宿山下，於行帳前采蕨餉客，古味南烹，得未曾有。
朝陽坡左近有文殊庵果老河。八月二十六日，為太夫人生辰，集同直稱慶，餘詩有：“文殊庵接慈雲芘，果老河增翠水長。”傅秋坪方伯以為屬對天成。
雨夜大雷電，過薩爾滸，山高路險，餘詩有：“電內旌門前度影，雹飛天石昔年聲”之句，實寫真景。又“巫閭紅樹繞山足，餘詩藤蘿是纓帶”。紅樹以為裳，亦紀實也。醫巫閣上有石屋，棟宇天成，屋外有聖水盆，晝夜點滴不息。余在雲水光中，一回洗眼，頓覺明淨。又昨歲遊武林，訪湖上石屋洞屋形小似鍾乳下垂，衣履沾潤，讀東坡題名，因書“壺鏡”兩大字，好事者刻石洞中。
桂林無山不洞，無洞不奇，而尤莫奇於棲霞，洞外鍾乳尋丈，如雲下垂，入洞秉炬而行，萬象顯露，石楹石柱石床幾，珍禽異獸，奇花瑞草，無不畢肖。向導者呼曰：“此是三天門”，“此是摩天嶺”，“此是漫天帳”，“此是仙人棋局”，“此是和尚曬袈裟”，“此是雙龍入海”，“此是蓮葉靈灶”，“此是曾公橋”，“此是芝田”中間有最低最窄處，側足而入，忽又高又敞，其深三里許。出曾公洞，豁然開朗，則酒壺山在望矣，餘作詩紀之，與畫師顏朗如炳同遊，顏寫圖能盡其勝。
壺山形如酒壺，四圍十里多果園，春初桃李花開，紅白交映。又韶音洞外，菜花十里，餘俱遊焉。餘詩“袷衣齊上酒壺山”，又“恰喜新年民氣靜，山公日暮折花歸。”正清時在官之樂也。
獨秀峰在桂林貢院後，本名紫金山。餘刻擘窠字於山腰石壁，曰“紫袍金帶”，蓋為都人士頌也。山下五詠堂，梁芷林中丞章钜重建，有延年讀書處，即在石洞，明代為靖江王府，餘故有句雲“雄藩勝覽曾開囿，太守風流尚讀書”。
粵西大小融江，水綠如透翡翠，淨不可唾，亦不忍唾也。子才有詩讚歎欲絕。
江南元墓有真假山，人詫為奇。餘行楚江，見兩岸疊石天成，不一而足。又桂林風洞，名“疊采山”，亦是假山之真者。風洞本名“福真”，餘書二字刻於洞口。
余嘗夢三百歲僧，以勺水餉餘，告餘天漿，並引至禦屏，摘碧玉葉授餘盈握。夢中知為仙境，又似常到之所。記十三歲時，夢一老人授餘白璧，忽從手中飛去，化為白鶴，⒋翔天際，餘口占一詩雲“一鶴衝霄起”。此境嗣於禁省遇之。
泰山凡三至，嘉慶己巳，侍先大夫偕梅小庾春、殷星橋瑞、王澹淵慶麟三同年，登日觀峰日出，有詩紀事。南天門以下至⒋馬坪，皆禦道，中間對鬆山，偃蓋萬株，蒼翠相接，為一山之勝。其實幽邃處，在山後之黃華。道光戊子，餘典試閩中，經泰安登山，又謁岱廟，道人出觀溫涼玉，色青，形如圭，約長五尺許，上溫而下涼，相傳高廟東巡，高麗進此玉，上賞收留鎮廟中。餘謂青圭禮東方，聖意蓋取諸此。嗣餘監司山左，再謁岱廟則以天雨未及登陟。
萬山百合，生食之可愈肺疾，雖經年患咳者，食之立效。其質甚脆，不能隔宿，故不行遠，非親至山中，無緣求得也。陝州鷹痰可愈嗝，濟源娑羅子可愈胃，是謂中州三寶。衡獄以祝峰為最高，張朱二夫子，入山一月，始窮其勝。餘僅至半山亭，大暑酣獄廟，至晚行抵⒋雁峰下宿焉。前人有謂南獄應推九疑山，因九疑更遠更峻峭，然其論雖創，究未允當。
渡洞庭湖開帆祭順風得柳州碑焚化，尤見安穩，碑凡二十六字，出柳州井中，餘故有詩雲“廿六真書驅九醜，殘碑重見井中天。柳侯著意龍城柳，手記元和十二年。”
桂未穀先生夏《後四聲猿》，餘門人王子梅鴻得自山左見贈，未有刻本，餘將付梓，先題句云：“翠翹已死青藤老，恨海茫茫又一聲”。
漁洋山與法華山對峙，餘登還元閣，讀牧仲、漁洋、歸愚三公詩，因題壁云：“三公詩在還元閣，獨怪漁洋占一山”。客有同遊者，鐫法華山人印遺餘，餘因先文敏公雋有法華盦印，凡得意書，以此為議，遂不辭而居之。
十三元韻，作今體詩，尤宜選用，如《明妃詩》“門”“村”“昏”“魂”“論”。古人選韻之協音節隨之，初學不可不講，四支韻亦然。
江神楊將軍，舟人均不知其名。餘過盤塘山，訪其墓持備牲醴，登山晨拜。讀墓碑：將軍諱臘，四川人，父朗為木客，駕筏下楚江，觸石鷹嘴溺死。將軍由蜀走萬里至楚，求屍不得，哭三日，自沈於江。兩屍並出，土人感其孝，收葬兩山間。唐貞觀朝敕封水府金甲禦史，立碑墓前。宋時有李姓夢神為將軍，令二官廟塑神像於右，戎服執殳，故群稱將軍云。石鷹嘴最險，自貞觀迄今，客舟無失事，將軍之默祐也。沿江牽道甚窄，有好事者築石闌數十丈衛之，餘詩故云：“迄今江水流哭聲，駭浪不敢磯前生”。好事者築闌檻磯路如砥，坦且平。
元次山之浯溪有八浯，柳子厚之愚溪有八愚，餘先後經過，悤未及遍曆，讀《中興頌》，手摩石鏡，黯而不明，拜柳子祠，僅書楹聯雲“真為地幸浯溪配，得敵公文夢得詩”。婁東王奉常有九子，每置家具必九分，房屋亦九所。餘見其屏風數扇，多刻王孟端竹石，一麵摹海嶽真跡，極精雅。又廉州太守畫幾，寬五尺，長一丈餘，堅滑適用，今在陸素庵因儀家。余詩云：“三宿醉紅吟館裹，廉州畫幾奉常屏”。“醉紅吟館”額即奉常書。
秀水汪西村明經大經僑寓鬆江，與餘家塔射園望衡對宇，日夕往還。明經書學香光，繼而專學先文敏，求書者接踵於門，以貧取潤，歲入百金。其詩修潔自好，《借秋山居集》係其自定。
吾鄉顧淞南山人嵒山水學麓台，花卉亦工，飲酒豪性尤伉爽；改七薌山人琦蘭竹最老到，設色仕女得衡山意，又喜作詞，天姿娟秀，近無其匹；徐漁莊布衣年工篆刻，銅印尤佳。余在都有《三憶詩》，至是皆作故人，覺風流寥寂矣。
幼作時文“杞不足徵也”題，偶用“在”字，塾師不覺，先大夫見而抹之，批雲“言徵不稱在”。餘作賦專師唐人，吳穀人祭酒錫麒來主鬆江書院，試輒第一，猶憶《四思鱸賦》“倦羽飄蓬，音書斷鴻。大難來日，容易秋風。意軫蓬池之上，情淹宦海之中。四十年聲名可念，三十里水驛猶通。南冠休戴，扁舟遂東。”《玉簪花賦》“聞歌而擊節愁絕，剪燭而敲詩腸斷”最為祭酒激賞。嗣入京師葉雲素給諫繼雯亦稱餘賦得唐律者深。
餘詞宗薑張，極為姬傳先生鼐所稱。
吾鄉馮少眉茂才承輝體甚魁碩，工八分，所居梅花樓，餘過之贈聯云：“明蜍蝕墨八分體，大蝶騎風七尺身”並贈錢叔美杜所畫墨梅張於壁。
任成李白樓茂材璿恬淡科名，落拓詩酒，從餘山左六年，又中州前後六年。餘出所藏名跡，臨摹惟肖，學以日進。其畫秀韻在骨，得其外祖黃小鬆易筆法，題字亦酷似。為餘作有懷四十圖，又便麵十六幅，卓然可傳，惜不永其年，否則所造直奪錢杜改琦之席。
吾鄉老輩，如楊退穀汝諧書學米董，粗箋禿筆，波磔得神。吳陶宰鈞篆隸並工，自可傳世。王孟公某詩如瘦島。翁石瓠春詩蘊藉風流。三布衣與退翁皆先大夫所心折者。
楊退穀先生詩尤瀟灑出塵，餘藏一冊《書九日橫雲詩》如“遠峰迎權落，鮮鯽夾窗跳”“墨香題壁句，水活過谿禪。老樹當岩得，孤雲隔岫連”“草黃人跡少，水落石根粗”句皆新警。
吳門袁少迂上舍沛同餘客董文恭公邸第有年，其設色山水，兼工帶寫，尤長經進之作，能得命題之意，殊非易易。
州判車酉，四川副貢，有“牛背立殘鴉”句，餘最賞之。嗣餘奉諱去中州，車以自畫山水作別，伸知己之感，其畫亦荒率有致。
江陰夏伯恬茂才之成從餘山左，大雪載塗，忽得句雲“石擁雪為裘”，餘對雲“樹依雲作蓋”，究不如夏句之奇。
餘姊栽雲女史杏，十三歲賦《朱藤詩》“翠幄香清蝶夢濃”，妹玉舜女史道恒詩亦工。吾家詠絮才也。
阿對泉在閿鄉縣城外，阿對為楊伯起家僮，能疏泉灌蔬，猶少陵之獠奴接竹也。
姚合寄陝州王司馬詩：“自當台直無因醉，一別詩宗更懶吟”。餘無坐客，常一月不作詩，正坐是病。
元遺山善學杜，而集中往往用杜成句，豈行乎其所不得不行耶？魏野《謝寇萊公見訪詩》“驚回一覺遊仙夢，村巷傳呼宰相來”，餘曾有句云：“草堂魏處士，魚鶴識公卿”。
“三堂”“二十一詠堂”在古虢州，唐岐薛二王刺州時建，韓退之劉伯芻俱有詩，今為靈寶縣，已杳不知勝境所在。
萬錦灘春花似錦，惜餘過之非花時，但見洪流一曲，環繞城耳。
華陰縣徑對太華，太華州徑對少華，亦有三峰，峰之西曰白石峪，餘詩故云：“白石嵐光潔，金壺峽勢衝”。
杜子美謫華州司功，《題鄭縣遊春亭詩》“鄭縣亭子澗之濱，戶牖憑高發興新”。至今亭在西溪，土人稱為杜基。
郭汾陽祠，秦王賓竹道人詩“杖節惟公忠貫日，灑血感天天亦泣。軍前免胄見花門，始信誠能金石”。寇萊公祠，都禦史王越詩：“自是拂須原賈禍，那堪孤注更生疑”。楊一清詩：“未拔一丁真負國，縱為孤注已尊王”。餘過華州錄之。
柳子鎮民聚數千家，不好耕讀，專事鍛冶為刀劍，聞於四方。長官斂劍送客，遂逼鍛冶者客遊於外，遺女丁支門戶，當時追呼甚苦。迄今過其地並求劍而不得矣。
京師地安門外十刹海蝦菜亭，閘水琤王從，伏秋林木清美，英帶有致，即鷗波所稱海子是也。餘與趙君複林各攜葫蘆，盛酒數升，拉客分攜菜果，步屟而往，徜徉其間。又德勝門內彙通祠，疊石臨流，石上列坐可容十數人，其水即海子一脈。
阜城門外，城濠積水，堤柳陰濃，對岸茶簾草屋，頗似江南，沍寒以冰床渡人，餘與趙君複常過其地，作冰床詩，摹寫野趣。嗣扈駕瀛台觀冰嬉，再坐冰床，則別有琉璃世界也。
華清池《題溫泉詩》莫工於薛瑄：“唐家天子愛溫泉，故起離宮繡嶺前。山上朝元金作屋，院中湯井玉為遵。錦鳧曾泛當時水，香水還聞舊日船。賜浴未終鼙鼓動，台池流恨自年年。”
餘《驪山懷古》詩：“泰陵客恨孤煙起，卅韻華清杜牧之”用杜牧之“孤煙知客恨，遙起泰陵旁”詩意。
驪山有飛鳥名阿濫堆，明皇禦玉笛，采其聲為曲，張祜詩“村笛猶砍阿濫堆”。
唐景龍中，凡天子饗食，宰相及學士得從。春幸梨園並渭水祓除，賜細柳圈辟癘；夏宴蒲萄園賜朱櫻；秋登慈恩浮圖獻菊花酒稱壽；冬幸新豐曆白鹿觀登驪山賜浴湯池給香粉蘭澤。見《李適傳》。
雙皂莢在華清宮七聖殿西南隅，一在斜口南原，亦稱為唐皂莢。
少陵“綠垂風折筍，紅綻雨肥梅”是五言倒句法，香山“行宮見月傷心色，夜雨聞鈴腸斷聲”又是七言中藏倒句法。又鄭嵎津《陽門詩》“孔雀殘赤琥珀，鴛鴦瓦碎青琉璃”，疊用實字而不嫌堆垛，亦句法之僅見者。
天寶初，劉朝霞獻《駕幸溫泉賦》，雜以俳諧，其自敘云：“‘今日是千年一遇，叩頭莫五角六張’，上命改去五角六張，奏雲‘臣草此賦，若有神助’，不願改之。上曰：‘真窮薄人也。’僅授春宮衛佐。”此與貫休見錢武肅投詩，命改十四州為四十州，休不願改。野鶴閑雲，略同高致。
余在山東糧道任，適文秋潭相國予告，寄餘貂朝衣及披肩，侑之以詩云：“一裘不改新花樣，已染天香四十年”，為足下陳臬之兆，蓋公直內廷四十年，鄭重傳衣，可感可愧。
戊申年赴甘肅任，四月四日行至邠州，天雨雪，越日至長武行館，牡丹大開，余詩云：“雪天賴有輕寒勒，風地曾無急陣催”，西來節序之遲，概可想見。嗣其至六盤山，則五月披裘矣。
周稚圭中丞錄二十家詞，各係一詩。記其係孫孟文一首：“一庭疏雨善言愁，傭筆荊台耐薄遊。最苦相思留不得，春衫如雪去揚州。”其神韻如遺山、漁洋論詩絕句。余為作序，刻《桂勝集》中。
顧荃士大令夔虞美人詞《賦醉翁椅》“滿身花影不能扶，耳畔低聲，道已二更初”，又《美人榻》“惱人最是月黃昏，六尺桃笙，隻有半邊溫”輕蒨可喜。
甲辰榜眼周縵雲學濬、探花馮小亭培元皆何生冠英庚子浙闈所得，何詩有“回首師傳衣缽在，門生門下近相望”。
少陵“西望瑤池降王母，東來紫氣滿函關”，西王母池本地名，故以函關屬對。
袁子才太史枚《秋蚊詩》“貪官回首日，刺客暮年心。”余在粵西苦蚊，雖臈月不絕，何止深秋，因悟石湖《憎蚊詩》，形容盡致，可定為粵西所作。
宇內之山名空同者七，曰平涼，曰汝州，曰薊州，曰岷州，曰肅州，曰狄道，曰西和，以為黃帝廣成之跡者，惟蘇汝與平涼而已。考《史記》“黃帝西至崆峒，登笄頭山”又“漢武西登崆峒出蕭關”。薊汝在東，平涼正其西也，且笄頭在空同之旁，蕭關在空同北百二十里，俱屬平涼。餘《望空同山》詩：“登笄頭山拜廣成，蕭關原隸平涼城”，薊汝不得爭其名，正謂此也。
戊申四月中旬度六盤山，先一夕宿瓦亭驛，相戒以羊裘禦寒，餘詩故云：“夕陽西下天風峭，整轡添衣向瓦亭。”
隴山在水洛城西北，乃水洛川及犢奴水所從出。又明祝祥建息肩亭，嚐自作象讚云：“道其人謂誰，乃隴千城之舊吏，息肩亭之主人，而鶴臞其別號。”餘隴幹詩：“我欲西尋犢奴水，烹茶一上息肩亭。”
天興中，蔡州破，金亡。隴西州郡皆歸於元，會州兵馬元帥郭蝦麻坐守孤城，元兵並力攻之，蝦麻力不支，乃集薪州廳，舉家自焚，城中無一降者。餘會州詩：“猶記蝦麻郭元帥，舉家蹈火至今哀。”
先大夫中江南辛酉鄉榜，詩題亦在車下，有“刀環新意緒，鏡聽小留蓮”句，座主英煦齊相國和見而激賞，謂必是隨園高弟。隨園與吾祖相契遊天台，繞道鬆江，凡兩至塔射園，先大夫詩曾采入詩話中，本是執友。
戲曲二黃調始自湖北，謂黃岡、黃陂二縣，猶小曲之嶺調，始自段家嶺也。皋蘭山有五泉之勝，所謂五者，曰甘露，曰掬月，曰摩子，曰蒙，曰惠童，無草木，高數百仞，山下野可耕，一望平疇，東至閻王溝約四十里，居民賴之，段堅詩：“水流東澗來西澗，坐倚南峰對北峰。”
白塔山，明景泰間，太監劉永成建，白塔於上因名。俯瞰城中。李文詩：“鍾聲聞紫寒，塔影浸黃河。最愛談禪處，何妨載酒過。”
黃河經曆省衛凡一州三縣，其利惟皋蘭受之。《通誌雲》：“夾河兩灘為翻車導引灌田。”自州人續始，餘作《藩署涉園詩》：“激輪飛石水上升，隔城調水一泓澄。名園半借江山助，借取黃流得未曾。”蓋池水皆翻車導引，實為奇特。
鎮遠橋，明洪武五年，宋國公馮勝建於蘭州城西，以濟師用，巨舟二十四艘，橫亙河上，架以木梁，周以闌楯，上鋪平板，南北兩岸為鐵柱四，係鐵纜二，各長一百二十丈，河凍則折，冰泮複建。望河樓在橋南，明肅藩初建於九州台，後移此，肅王識鋐詩：“河流斜抱郭，驛路險臨關。”又“津樓憑檻立，佇看遠人還。”
肅王府，今為陝甘總督署，後有拂雲樓。明太祖第十四子英初封漢王，洪武二十五年改封肅王，八傳至識鋐，精書畫，鐫淳化閣帖，延溫如玉。張應召摹勒上石。此貼宋為完顏貯，完顏為蒙古貯，皆不能有之。太祖得之上都，遂為中華所有，乃不效蘭亭之殉葬昭陵，而以分賜肅藩，肅王又不以鴻寶自秘，公之海內，實為千古韻事。按石帖共一百四十一塊，今在府學，破裂十八塊，搨工以革束之，尚可觀。釋文板六十四塊，禮吏收貯。又後跋木刻二十七塊，散在民間，順治時，廣陵陳曼仙澤毛香林所補摹也。
皋蘭馬紹融櫛工也，酷耽吟詠，其詩如江上楓疏人欲散，籬邊菊冷雁將歸，極有風致。
蘭州謝天錦其詩不落凡近，如“鴻雁不來江國信，茱萸遙接隴雲愁”“山山來暮笛，寺寺老霜楓”“飛鳥拖雲氣，朝煙罩酒旗”等句，皆清新可誦。張晉字康侯，順治九年進士，官丹徒知縣，充鄉試同考官，得張京江相國玉書，會主司以賄敗，晉亦墨誤。嚐於獄中集杜作《琵琶十七變》，抑揚頓挫，感動人心，聞者無不憐其才而悲其遇。
王鐵夫學博芑孫書法第一，文次之，詩又次之。夫人曹墨琴貞秀亦工書，能臨十三行。餘挽先生詩：“壯歲狂名晚自嫌”又“善書夫婦一門兼”。先生為華亭校官，往還餘家塔射園，餘至吳門，必登芳草堂，談宴忘年，最為知契。
張南山維屏著《聽鬆廬》詩，余為題辭。其在春明，野寺看花必與偕，後寄國朝詩徵，皆係摘句，餘取以書楹聯，頗覺清新可喜。
包誠伯大令世臣著《國朝書品》：平和簡靜，遵麗天成，曰神品；醞釀無跡，橫直相安，曰妙品；逐跡窮源，思力交至，曰能品；楚調自歌，不謬風雅，曰逸品；墨守跡象，雅有門庭，曰佳品。共分九等一百七人，首推鄧石，如隸及真書、篆書、草書。誠伯議論，好為奇特類此，餘不以其偏而廢之。
張蘭渚侍郎師誠年譜一冊係其自訂，有關吏治可取法者甚多，餘最喜閱之。
李雲門侍郎潢善算法，其遺書係門下門生沈弱侯學博欽裴校定，中間有梅定九所闕者，經侍郎神算而得之，弱侯與有功焉。
吾家世澤堂為先文敏公舊居，東偏有井。忽一日汲水，酒味撲鼻，嚐之醇醪也，群相詫訝，親串來觀看，留飲，凡三日不竭，旋汲旋澹。閱月始知里許外有潘姓，釀酒數十缸，啟封漏滴無存。俗傳釀家失酒，謂之酒笑，余有詩紀異：“不貪夜識餘銀氣，此地如何得酒泉。”
大興舒鐵雲孝廉位詩極新警，記其春草句“橫處盡成邊上血，鬥來不是寺中須”。揚州汪大竹比部全泰，題餘填詞圖云：“歎蹤跡荒涼，薛氏琵琶，霍家鸚鵡。”其弟小竹觀察全德題餘詩舲圖“一水去疑天上坐，雙橋來是鏡中看”。兩君素交卅年，今皆作古，“竹西歌吹，增嘅黃廬”。
劉芙初太史嗣綰駢體絕似六朝，春明往還最密。辛未太史將南歸，贈余《南浦詞》：“殘月曉風何許，賸相思一樹一行蟬。問張春水後，釣竿誰在過江船。”
潘功甫舍人曾沂長齋卻掃，如在家僧，其詩不喜習見語，亦不多作，余在吳門贈以句云：“通人晚入釋門多，中歲觀空豈有他。京洛諸公何不察，次宗本是老頭陀。”
王仲瞿孝廉曇少負狂名，詩有血氣，餘於嘉慶辛未訂交，在王白齋先生際華二十四福堂中，見仲瞿頗近人情，告餘所至之處，必栽花木，自稱萬華主人，餘亦喜栽植，引為同調，餘詩亦極為仲瞿所賞。記其在山左時，以《琵琶二十四弦》《祭項王墓下》七律三首，膾炙人口，殆與張船山太史問陶之《寶雞店題壁》詩異曲同工。
萬孺廬學士承蒼“花似美人稀識麵，鳥如熟客屢聞聲”句與陳句山通政兆侖“秋似美人無礙瘦，山如好友不嫌多”句並皆佳妙。
黃漢鏞先生景仁詩“偶看芳草思名馬，每見青山想異書”，人以為工，餘嫌其“看”“見”、“思”“想”字合掌，易為“偶行芳草思名馬，每對青山讀異書”，起先生問之，不知然否。
宋方巨山“勒將春去許多雨，流出山來都是花”，許山屋“智行無事柳飛絮，道發自然花滿枝”句各斬新，餘最喜書之。
王述庵司寇昶嚐論舉業得力於《西廂記》，蓋仁者見仁，知者見知之謂也。
《西廂》之品，《琵琶》所不及，《西廂》綺麗豪放，筆無不可，《琵琶》似用力太猛，蓋文章論學力，詞曲論天分，即如弇州《鳴鳳記》大都率筆，迥不類其詩文。
會稽陳浦雲孝廉棟論曲云：“明曲當以臨川山陰為上乘，玉茗《還魂》較實甫過之，特溟滓已穿，頗類未除。邯鄲二種，斂才就範，風格猶上，前無古人，後無來者。青藤音律間亦未諧，其詞如怒龍挾雨，騰躍霄漢，千古來不可無一，不能有二。餘若浣紗之瀟灑，明珠之雋秀，紅拂之峭勁，義俠之古樸，西樓之蘊藉，玉合之整煉，龍膏之奇恣，香囊之謹嚴，紅蕖之流利，一邱一壑，亦足名家。《燕子箋》盛行一時，品其高下，尚不能並若士幼作之《紫簫》。此外，汗牛充棟，自鄶無譏。”又云：“臨川填詞，多不協律，沈詞隱貽書規之，臨川忻然笑曰：‘餘意所至，不妨拗折天下人嗓子。’不朽之業，當日早已自定，今人捧九宮譜，繩趨尺步，奏之場上，非不洋洋盈耳，及退而索卷玩誦，未數折即昏昏思睡矣。”
《西廂》一記，李日華以北賡南，可稱輕妄，猶之臧晉叔刪訂四夢，將原本佳處反多淹沒，不免斷鶴續鳧之誚。
元劇相傳千餘本，晉叔《元人百種曲》，雖多點竄，要亦“餼羊”。
李笠翁云：“可惜元人個個都亡了，若使至今還壽考，遇餘，定不題凡鳥。”翁真自負不凡哉。
陳迦陵先生維崧《填詞圖》，題者數百家，洪昉思昇譜南曲《啄木鸝》“數年坐對如花貌，麗詞譜出三千調。鬢蕭蕭，須髯似戟，輸你太風騷。” 嗣蔣心餘士銓譜北曲《石榴花》“嬋娟同坐了，雙頰紅潮，一聲聲低和迦陵鳥。酒醒來何處今宵，助風魔狂煞諸詩老，問髯翁豔福怎能消？”最後李鬆雲堯棟譜《寄生草》“南朝鉤當書生傲，南都煙月詩人料，東華法土先生老。如何忘了左風懷，何時重寫雲郎貌。”道光乙巳，萬荔門方伯貢珍摘錄卷中詩詞，摹刻於長沙。
元至正銀槎，尾底款“至正辛丑朱碧山”，口底篆銘“貯玉液而自暢，泛銀漢以淩虛”，腹底題詩“百杯狂李白，一醉老劉伶。為得酒中趣，方留世上名。”竹作歌在孫少宰席上，餘於吾鄉韓氏借飲數四，蓋碧山楂，流傳不止一具。宋《滿江紅》詞鏡，鏡邊飾以梅花，中作⒋文，書其詞曰：“雪共梅花，念動是經年離拆，重會麵玉肌真態，一般標格，誰道無情應也妒，暗香埋沒教誰識，卻隨風偷入傍妝台，縈簾額。驚醉眼，朱成碧，隨冷暖，分青白。歎朱弦凍折，高山音息，悵望關河無驛使剡溪興盡成陳跡，見似枝而喜對楊花，須相憶。”馮晏海雲鵬得之濟南，謂其雪梅詞類宋人，故定為宋鏡。
晏海藏棋仙錢，麵為二人對奕狀，摹刻五言絕句；“局上閑爭戰，人間任是非。空交采樵客，柯爛不知歸。”餘藏有醉仙錢，麵為太白跌坐，旁設酒尊，摹刻五言絕句：“笑傲詩千首，沈酣酒百杯。若無詩酒敵，除是謫仙才。”為朱伯泉大令大源所贈。
宮僚雅集杯，範銀為之，作梅花式，重二十八兩有奇，鐫姓名於杯中，以量為序。湯潛庵斌為第一，次則沈充齋荃、郭快圃棻、王昊廬澤宏、耿逸庵介、田子湄喜霧、張敦複英、李山公錄予、朱即山阜，最後王阮亭士正，杯藏吾宗柳泉太守九垂家。
曾賓客先生燠藏宣德銅盤，內刻《錦堂春詞》“映日荷花旖旎，縈風細柳輕盈，遊絲十丈重門靜，金鴨午煙清。戲蝶渾如有意，啼鶯還似多情，遊人來往知多少，歌吹散春聲。”
《元史河源誌》：“河源在土蕃，朵甘思西鄙，有泉百餘泓，沮洳散渙，方可七八里，履高山下瞰，粲若列星，故名為敦腦兒，火敦譯言星宿也。香光云： “米海獄書，‘無垂不縮，無往不收’，此八字真言無等等咒。”又云：“王大令書，從無左右並頭者。”又云：“古人行不間一筆草，草不間一筆行。”那繹堂製軍彥成跋董臨顏書，謂“大家一落筆圓，通幅皆圓，一落筆方，到底皆方。”此皆從得力後論書，尤見真實。
哲布尊丹巴、呼圖克圖之呼畢勒罕，自西藏至庫倫坐床，由京差派大臣蒙古王等迎接，兵部頒給路票，從者五百餘人，由精依口界行走，到彼處熬茶，呈進丹書克等項。呼圖克圖商上出銀四萬兩，四部落紥薩克出銀一萬兩，罕王紥薩克等出銀一千兩，飲助至青海地方，寄留人馬馱隻，至呼畢勒罕受戒，由班禪額爾德尼教授，沿途西寧、四川所屬哏安果羅克番子惡賊等劫搶可慮，又派兵護送，俱照乾隆四十五年成案辦理，俗稱活佛過境，殊可觀也。
岷州崇隆等二十四寺，康熙朝奉旨分四起，頭班圓覺寺等六寺，二班法藏等六寺，三班魯班等七寺，四班崇隆等五寺。輪流三年一貢，曆年不缺。道光二十八年，崇隆寶淨寫耳，多讚，林永寧五寺達喇嘛包尖醋茲巴等，進貢馬匹，青木香一十桶，餘貢物五箱，計散喇嘛番人共一十三名，填給兵票糧單沿途供支。
明陸文裕公深，自畫渡淮宿營留城二詩跋云：“黃甥標字良武，餘赴召，侍餘北行；又赴調，又欲侍餘南行，至杭，餘辭之。以此綾索書，舊作舟過嚴瀨行青山中如畫，不覺貫此。”嘉靖已醜七月二十四日，儼山轉拙翁陸深子淵父，卷長二丈餘，藏餘家有年。
吾鄉瑁湖《六逸圖》，香光跋云：“《山陰高會圖》凡四人，《香山九老圖》九人，《獨樂圖》七人，《西園雅集圖》十六人，此圖六人。餘與陳眉公、張七澤、朱雲來，已足《山陰高會》之數。因《雅集圖》有方外陳碧虛、秀鐵麵，而秦景雲好道，言麻衣和尚多靈異，故著置岩壑，比東都七人五百餘歲加其一，又餘年七十有七，七澤年七十有六，仲醇年七十有四，惟朱太常年止六十一，乃入三老中者，以東都會皆高年，司馬君實繞五十有六，猶是辭官居洛時也。晉人雲‘居為遠誌，出為小草’，右軍誓墓不出，何必捉鼻東山。餘雖謬為同社君子推長湖山，不至林慚澗愧，乃茲趣裝赴召，一邱一壑，不能自固，恐稚圭《北山》之移，非向長損卦之旨，第所與猿鶴盟者，在彭澤八十日聞耳。崇口四年嘉平八日。晉陵舟次題。董其昌。”右圖高一尺六寸，長八尺二寸，紙本相傳為《五老圖》。按七澤為湖廣按察張叔翹，朱雲來又稱太常。其時吾郡曾官太常者，當時朱敬韜國盛。秦名昌遇，亦字景明，工醫，有方書行世。麻衣和尚三岡識略謂於萬曆中來鬆江，冬夏常披麻衣者。餘得之道光己亥春，屬薑小枚皋作跋，並閱《眉公文集》，有瑁湖《六逸圖》題識，與此圖悉合。先文敏公《得天居士集》《壬子清明詩》題雲“宋熙寧士子清明”。東坡先生看花吉祥寺。三百一年為明洪武士子。楊基清明日有詩貽後之君子，令皇雍正十年壬子清明，又三百一年。好事者王生藻集諸文士於故相國王文靖公怡園賦詩，又折柬邀諸不在會者，詩云：“王生遺我一紙書，勸我題詩詠金穀。上言壬子六百年，吉祥寺花紅簌簌。下言壬子三百年，孟載西江曾戛玉。而今壬子又清明，故相國亭新餳粥。後之視今今視昔，永和修禊夢猶昨。他時數典是英談，此日聯吟實佳目。老夫諾諾複爾爾，三百年後其知仆。”公自書卷子，餘攜至京師，適清明日，黃左田師鉞在南齊，招集祁春浦雋藻、許滇生乃普、田季高嵩年與餘小飲，借觀斯卷，各和前韻，今詩卷尚留當塗黃氏。
姚春木椿詩才如天馬行空，以《蜀道集》為最，後自定《通藝閣詩錄》，神似遺山。其古文力追正軌，師事姚姬傳先生，近輯國朝文徵，尚未脫稿。昨寄餘蘭州乳燕飛詞曰：“馬後桃花馬前雪，有雙鬟追逐千金馬。紅袖唱，鳥絲寫。”餘和云：“花徑不曾緣客掃，恨歸無萬里追風馬。花下客，我心寫”同時哲弟子樞楗說寄此闋：“誰比恩深當報國，拋了橫雲水榭。玩邊月臨城不夜。”又黃研北明府仁詞云：“酒酌葡萄清且冽，鼠姑開應念來遊者。千里月，共寧夏。”餘和云：“唱到伊涼邊柳外，渺長安西笑何為者。蚊蚋少，此酒夏。”三君子萬里懷人，極為可感，而餘正坐香光所雲“一邱一壑，不能自固”，頗增澗愧林慚耳。
餘藏宋坑鵝池研，為吳趨顧二娘所，山水渾樸，雙鵝戲池，富春相公所贈，銘曰：“琢者誰？顧二娘。寶者誰？董富陽。卅載隨直軍機房，甲戍冬贈華亭張祥河，歸銘墨池旁。”先大夫得宋研一方，舊銘云：“雞舌四，娘子二，易數字，銘於是者誰氏？錢一士。書破萬卷老將至，何如坐聽郴州語，張子命銘考君誌。君曰一士士何事，為名士耶此石敝，為真士耶此石棄。”一士送粵香，以研索銘，即題十二字。一士少之，且以為謔也。考夫請益之，因廣其意。聽齋琢，餘銘曰：“士完此石士乃真，士破此石士益名。否則掛書牛角無一成。但為雞舌之效媚，且愧娘子之知兵。”錢惺吾銘曰：“恥齋銘研，揚國曾見，遠公得之，詩翁世貽。玉輝光，雲吉祥，傳芬芳。”姚春木銘曰：“真研不壞，真手不壞，手壽研耶，研壽手耶。”汪大竹銘曰：“金昂鳴，石其翼。南卷舌，北奎璧。丈言興，憂患集。犧含孳，厥畫一。隕者五，色正赤。介而隱，乃貞吉。”四銅鼓齋藏，香光書錢忠所神道碑銘二千六百六十二字，雲間錢龍錫撰文，先伯祖東亭太史跋云：“剛健處純學魯公，而能渾藏不露，無劍拔弩張之態，則以深得晉人三昧耳。”康熙辛丑在都以三十金得之。
乾隆元年九月，試天下博學宏辭題“山雞舞鏡”七言長律十二韻，得“山”字。先文敏公在係中擬作《為損齋編修》二首，向藏富春黃氏，嘉慶甲戍年相國出此冊示餘，曰：“此君家之物，當以奉遺。”吳荷屋中丞榮光豔其事紀之，翁覃溪學士謂融化於米董間。英煦齋相國謂詩字璧合，既足為詩舲家珍，又有詒晉齋五十歲以前所題簽，可稱三絕。林少穆製府則徐謂公論書通靈，必與沈著並到，偏至之詣，古人弗貴，蓋其生平於書巧力兼擅，此言自道其實。
先文敏《折臂詩》真跡冊，為錢梅溪泳持贈，黃小鬆易跋云：“公供奉行營時，墮馬斷臂，上命蒙古醫急治，其法先裹以冰，初不知痛楚，割開敷藥，旋以熱羊裹暖，三日不寐，則氣血流而不滯，碎骨複完，數十日後複能作書。此臂創初愈時所書。詩中敘君恩之重，賜醫之奇，蓋紀實也。”張南華宮詹鵬腫賀詩二章，見《雙清閣集》有：“翻身學士疑成瓦，擎掌仙人不是銅。漫笑莊生虛攫石，早薦杜老妙書空”之句。公詩五古一章《正答南華》中云：“皇情鬱以軫，馳遣國能工。琢冰複刲羊，奇術難理通。初如落湯蟹，繼若啟蟄蟲。骨碎徐徐完，筋攣旋旋融。月餘可畫諾，百日竟彎弓。乃知聖人心，能補天所窮。”同裏姚春木題詩云：“天台老僧事然疑司寇前世相傳為天台山灶下僧，南華散仙來賦詩。馬名千里驚一蹶，臂到九折成良醫。瓊台宗伯記覽博天台齊次風宗伯墜馬，古醫愈之，晨則能記，午後則否，秦關閑吏古篆師嘉定錢獻之州判晚年病風以左手作篆尤工。何似吾鄉司寇好，從孫人物絕恢奇。”
米南宮自書詩真跡冊：“送別湖北曹李秘監仁甫，又送別張國博知處州，分韻得‘綠’字，五古二首。大觀庚寅歲九月十又六日。芾書”麻本雖間剝損，而神采自完，亦富春相公持贈者。
祝枝山草書，癸未春臥病懷所知，甲申五月望日漫寫。休承云：“此卷晉則右軍，唐懷素，宋則襄陽，三家之法雜見於穎端，平日狂怪怒張之習，悉為洗盡。”
董文恪公邦達水墨山水卷“蕭然萬壑深，結廬最幽處。惟有釣魚航，悠悠自來去。東山寫並題。”此如楷書中鐵畫銀鉤，無一筆不刻露見骨，皴法披麻，直奪元人之席。
吾鄉祁虛白子瑞以畫貓名，不知其山水有得力於諸大家處，嚐見其石法樹法卷，作於嘉慶丁卯秋，蒼潤秀逸，蓋不獨以銜蟬勝也。
鄂剛烈公容安遺詩墨跡五十一首，為法時帆祭酒式善搜輯，可補鐵冶亭製府保白山詩介之闕，如“纖月誰家夢，流螢何處歸”“江梅辭臘雪，夜雨響春鐙”句，清空一氣。又絕句“行盡斜陽又見星，孤村鐙火認寒亭。小眠一覺滄桑夢，茆店雞聲雪裏聽”不事雕繢，自爾出塵。公為文端公爾泰長君，雍正朝，以吉士行走軍機，乾隆間在豫撫任內，奏陳開、歸、陳三府多水患，非開濬溝渠，不足資宣泄中及賈魯河、大沙河、渦河俱各深通，惟惠濟一河，上流尚預開濬，嗣移撫山左江右總製兩江，於運河高堰等工，皆切實陳奏。旋授西路參讚大臣與義烈班公第密疏阿睦爾撒納叛逆，有旨擒治，會行至烏隆吉，果叛，逆黨應之，而公被陷，轉戰力不支，遂各自盡，上震悼，馘逆黨耳賜奠，特建雙忠祠，公之臨危致命，大節凜然，豈直筆墨乃拔為世珍寶。
餘得項子京所藏松雪書《醉翁亭記》“至治元年九月廿又六日，疏於杭州寓舍，子昂。”楊退穀跋云：“昔人論文敏書凡三變，初臨思陵，中學鍾繇及羲、獻諸家，晚學李北海。”今觀此記，風神濃落，運動自如，真有包涵眾有，獨往獨來之概，即謂之前無古後無今，誰曰不然。
今上禦極之初，宴十五老臣於玉瀾堂，年在七十以上，無論中外及致仕在京者皆與焉。內廷如意館供奉，奉敕圖形，爾時慶郡王令畫工沈振麟撫得副本，人係一簽，各具官爵：首禦前大臣賽衝阿、次大學士托津、大學士軍機大臣曹振鏞、大學士戴均元、協辦大學士兩江總督孫玉庭、戶部尚書軍機大臣黃鉞、禮部尚書穆克登額、工部尚書初彭齡、理藩院尚書富俊左都禦史鬆筠、郡王銜都統哈迪爾、都統阿那保、致仕大學士伯麟、致仕都統穆史登布。越二十餘年，流轉至廠肆，僅十四幅，闕其一，為兵部尚書玉公麟，蓋公之子先見之，奉以歸。祥河於癸卯述職至都，購藏行篋，明年攜至粵西，重裝成冊，褒鄂淩煙，毛發宛肖，於香山睢陽之外，別開生麵，洵熙朝之盛事，又畫苑之美談也。
吳蘭雪舍人性喜花，與餘同癖，晚歲得黔州牧，天下海棠俱無香，獨黔州以香海棠名於其行也。繪香海棠圖贈之。是時曾賓穀中丞在都，三人者談宴無虛夕。中丞忽寫《病蝶詩》見遺，旋歸道山，蘭雪翁亦遠去。余詩云：“西江絕筆成乾蝶，萬里之官為海棠。”
餘遊西山宿戒壇潭柘寺，得詩一冊，富翁穀翁實導之，並遊秘魔厓香積等九寺，雷竹泉比部文輝實與偕，晝則藍輿訪勝，夜則攜榼活動，鬆下對月作詩。僧臨遠率徒五更梵課，尚聞兩人吟詠聲，遂來側坐，見以大觥相酬酢，駭而卻走，餘以詩冊付臨遠，官穀翁題雲“永鎮山門”，並綴一絕於後。夢中得句往往不能全憶，及覺而急追之，得一二聯，覺有味言之，如“試汲知茶味，聞春得米香”，又題畫蘭“何時拋卻離騷卷，迎著湘群笑一場。”近又得一聯“東南蔬筍無雙地，三五嬋娟不二禪。”真不知意旨之所在。
杭州西漢由秦亭山而入至高莊，康熙朝高江村宮詹士奇請駕臨幸，賜“竹窗”二字。今餘姚呂吉文煥成繪西溪圖卷，後為先文敏別業，因名張莊。餘於道光丙午秋重訪其地，僅存七畝，前後兩方塘，水竹未荒，村人以養魚為業，壞壁三面，尚留畫鬆，係明人筆而不具姓氏。餘詩曰：“壞牆三面寫鬆枝，兩蝕苔侵不辨誰。知複何人碑下宿，漏痕釵股有餘師。”旁為“交蘆盦”，香光書額，又“山舒水緩”額係眉公書。東偏屋供厲樊榭山人鶚及姬人月上栗主，蓋山人葬於是盦左近也。呂卷今歸餘，為瞿穎山所贈，粵西廣福王廟，祀後漢武當王，從諸葛武侯南征牂牁，為蠻追逐，踰嶺遇暴漲，溺智慧山下，自宋迄明，加封爵，禱雨靈應。余詩云：“亭山來下馬，四壁動英風。義瞻消蠻觸，騷詞吊鬼雄。靈旗三邑仰臨桂靈川永福三縣皆立廟，澍雨一誠通。磨箭思從者，平羌廟薦同。”謂四川打箭爐有郭達廟，亦武侯裨將也。
桂林龍隱洞黨籍碑，宋鈐轄梁律刻於慶元戊午，吉州饒祖堯跋之，柳州融縣亦有是碑，則沈韋刻於嘉定辛未，相距十四年，二君喜其祖與涑水眉山照耀千古，以家藏本重刊之，非崇寧中原本也。
《望雲山莊圖》為同裏顏朗如所作，次馮少眉，次祁虛白，皆設色為之。同人校射看荷燈，看紅葉皆有詩。後圖八景，亦為朗如所作。會稽餘子鴻奏言又為總圖。蓋余在河南粵西，前後托陸素庵、楊吉夫守仁增葺，共十六畝，嗣奉諱回裏，曾題楹帖云：“七千里看遍名山，持節人歸，頗覺家園多靜境；十六畝攢成小築，開尊客至，可知野史有餘情”。
閩中鼓山距省城三十里，餘典試事竣，曾策騎獨遊，曆耿王更衣亭至唱水岩，觀宋元明人題名，至湧泉寺，觀舍利靈牙，廓然有塵外之想。寺中有窯變觀音，禱雨輒應，餘解所係漢玉佩，留之山門，以當喜舍，作詩紀事，韓芸舫中丞克均命屬吏刻之岩壁。
余在粵西，得伏波銅鼓四具，丁未冬，以其一舍諸焦山，媵以詩。先是阮芸台相國張芥航河師井前後以定陶鼎諸葛銅鼓安寺中，至是而三。
香光《荊門行》真跡自記云：“李北海雲麾碑，一肥一瘦，此似思訓碑集李群玉詩者，餘少時即學之。辛未四月望，其昌。”高江村跋云：“宗伯書店京師正陽門關帝廟碑，純用北海法。”二十年來，欲覓此種書不可得，頃歸江村，偶獲茲卷，筆法乃宕，間架嚴整，如宗廟瑚璉，古色可觀，人不敢褻。餘讀天瓶齋跋董書：“平生所見臨北海書，以大照禪師碑為最。”向在江村高氏，後落賈豎，今歸虞山蔣氏。又有絹本臨各家書，內有《荊門行》，至隔衣噆膚耳邊鳴止，高文恪孫刑曹枝指生寶之，是高氏所藏，尚有絹本，惜未之見也。
文三橋自書詩卷中，有送沈長科參政河南“當年夕拜瑣闈郎，此日承恩下建章。數奏久知參密勿，撫綏今複見循良。風塵去去辭燕薊，旌節翩翩指洛陽。行見望之還少府，徵書早晚出明光。”隆慶壬申二月文彭記。家學停雲，筆近懷素，婁東懷煙閣陸氏所藏，會餘北上，此法盦以之贈行。
吾鄉莫雲卿與景峰上人書墨跡，末雲上人焚五信香，持二梵語，不知余在塵囂中，他日有客誦休上人《所思日暮碧雲》篇：“當複念莫生否”。又云：“有木魚極清響者，借我一適何如”，此卷道光丙午。得之東郭楊氏，麵簽係退穀手書。
先文敏書少陵夔州以後詩，融化於顏米董三家，上追旭素，為公書之變體，王述盦司寇題云：“此文敏中年書”，正供奉南齋時也，故玉虹樓多收此種。真昌黎雲“快劍砍斷生蛟鼉”者，餘得之吾郡孔氏，臨摹成卷，不逮萬分。慶邸所藏仇十洲《百美圖》端雅鮮麗，世稱伯駒後身，真是不愧，流轉廠肆，餘以二百緡得之。
桂林二十四岩洞，距城不過數裏，且有在幾席間者，玉筍瑤簪，發地峭豎，餘以匝歲次第遊曆，幕府少文書，同遊顏朗如創稿，陸素盦餘子鴻繼之，凡成《覽勝圖》三，一郵京師，一留桂林，一貯行篋。昔《範師圖》真形寄吳中，餘襲其意，而嶠西風氣清淑，邊境乂安，亦可得其概云。
乙巳六月四日，為石湖先生辰，同人集風洞賦詩為壽，先生集中載丙午新年六十一歲，則乙巳正是周甲，余詩云：“驂鸞乾道壬辰歲，周甲淳熙乙巳年。雪外氈衣金節鉞，花前蠻舞漢山川。”沈小帆昌期索書刻於風洞。餘《粵西懷古》詩：“韶音聽斷湘江竹，瘴雨開殘蜀帝花。跕鳶影墮三江雪，鳴蛤聲消八寨煙。古墓丁郎蝴蝶嶺，新詞秦七海棠橋。金穀難收珠淚墮，楊彎不隔荔塵飛。山獠各賽偏諸錦，水蜑分當不乃羹。南雁北書心並戀，東蘭西蕙手親栽。山中紅雨今無客山中木客有《細雨吟》，關外秋風舊有台。”稚圭中丞謂在牧牧齋村之間，樊榭山人論詞絕句：“欲呼南渡諸公起，韻本重雕菉斐軒。”注云：“曾見紹興二年刊菉斐軒《詞林要韻》。”余嘗欲取兩宋詞人所用之韻，輯《詞韻》一書，並正學宋齋之失，在粵西商之周稚圭翁，在楚北商之陶鳧鄉同年樑，及至吳門，見戈順卿載所輯《詞林正韻》一書，先得我心，為之閣筆。順卿能探索於周、柳、薑、張等集，以抉其精而通其故，其為功於詞，豈淺鮮哉！新安相國曹文正公振鏞惠餘詩卷，題餘《使閩紀程詩》“吳越平搖櫓，金焦穩放舟”，題《潘陽紀程詩》“才使南閔花豔豔，況登北鎮樹瓏瓏”，又“行帳開尊延母壽，法宮賜綺感君恩”，餘和詩有“我向武夷君握手，山中猶問相公年”，又“濃水冠裳襄望散，沛中父老識蕭曹”，師弟倡酬，忘年誌契，今茲州門理策，為之憮然。
隨園老人不以書名，而船山太史盛稱其書，以為雅淡如幽花，秀逸如美士，一點著紙便有風趣，其妙蓋在神骨間。嚐為太史寫詩一冊，年已七十有九，三遊天台，歸白門，正乾隆甲寅年也。
葉桐君學傅珪性情瀟灑，所居自怡園，有水邊籬下之致，與餘往還最密，其藝菊能識花性，當秋繁盛甲於吾郡，餘題其楹曰：“十色簾櫳森羽葆，一時屏幛下娥皇。”
穆鶴舫相國彰阿近寄澄懷書屋詩鈔，讀之力追少陵，首《感遇詩十九首》摛發性真，一裁偽體，次《入直行》《長白山行》《掌院行》《入閣行》，洋洋大篇，絕去凡響，《登鎮海樓謁東嶽廟》《透光鏡歌》《魯公銅印歌》，堅卓老到，又如“棲禽遙語合，雜草暗香生”“淚飛沙外雨，心老鬢邊霜”，矩矱唐音，詞壇斂手，真詩史之遺意哉！
世傳徐蘭畫水墨葡萄，每於長蔓盤轉處，藏“天下少，世間無”六字，極自然之妙，其自命亦可概見。餘藏鍾馗一登，青袍佝僂，衣褶天成，殆與老蓮伯仲。
小說家如《儒林外史》臧否人物，隱有所指，可與《聊齋》《諧鐸》並傳。余在京師，知好中講求古文者，如程春廬府尹、姚鏡塘駕部學爽、錢衍石給諫劉次白中丞鴻翱、陳其山儀部運鎮、龔定盦舍人自珍、潘少白布衣諮、宗滌樓比部椶辰有所作輒相谘質，各成一家，後必有定其文者。潘少白《布衣集》中，如姚鏡塘駕部、陳午橋通議鴻兩傳，最為傑作，並可見少白之素交有人也。
吾鄉王澹淵同年洞庭文稿，規摹前哲，有色有聲，其所讀書，批校精當，何讓義門，子海雨茂材友光亦喜丹黃，為小友中之可畏者。
王述庵先生身後未刻書甚多，先大夫寓書阮芸台相國，各醵金為倡，郡人踵之，刻《湖海文博》一種。憶餘弱冠時，從先生借讀《碧雲樓詩選》，亦是未刻者，聞倪觀察良耀錄其副，余在吳門慫恿付梓。
瓜牛山，在伏羌縣西南二十里，高五百餘丈，周圍四里，上有日月空，日月未出，其光先照，餘故有詩云：“鑿空雌雄藏鳥鼠，窺天日月出瓜牛。”

        </div>
      </div>
    </div>
  </div>
</div>
<!--update:2025-08-30 09:40:28-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>