<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="汉书卷一上　高帝纪第一上,汉书卷一下　高帝纪第一下,汉书卷二　惠帝纪第二,汉书卷三　高后纪第三,汉书卷四　文帝纪第四,汉书卷五　景帝纪第五,汉书卷六　武帝纪第六,汉书卷七　昭帝纪第七,汉书卷八　宣帝纪第八,汉书卷九　元帝纪第九,汉书卷十　成帝纪第十,汉书卷十一　哀帝纪第十一,汉书卷十二　平帝纪第十二,汉书卷十三　异姓诸侯王表第一,汉书卷十四　诸侯王表第二,汉书卷十五上　王子侯表第三上,汉书卷十五下　王子侯表第三下,汉书卷十六　高惠高后文功臣表第四,汉书卷十七　景武昭宣元成功臣表第五,汉书卷十八　外戚恩泽侯">
<meta name="description" content="训诂书。120卷。唐代颜师古撰。采用集注体裁,。以东汉服虔、。应劭,。西晋晋灼、。臣瓒,。东晋蔡谟五家注为主,广泛辑录隋代以前23家注释,亦颇有颜氏个人见解。其主要特点，用汉儒注经之法注史籍,。继承郑玄注。《礼》、。笺。《诗》所采用的校文字、。明声音、。通训诂的。“朴学”手段,。来扫除。《汉书》。在语言文字上的障碍。。不增衍,。不发挥,。不作烦琐考证。。对前人旧注,。取其精华,。申其隐略,。纠其谬误,。补其未备。。《汉书》注凡标举。“某人曰”云云而下无按语者,是颜氏以旧注为是,无须更释之例;凡于。“某某曰">
<title>汉书注_颜师古_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">汉书注</span> <br/>
          作者： <span class="inputVal" id="bkauthor">颜师古</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,训诂书,完结</span> <br/>
          字数： <span class="inputVal" id="bknum">[book_length]1885037</span> <br/>
          说明： <span class="inputVal" id="bkdec">训诂书。120卷。唐代颜师古撰。采用集注体裁, 以东汉服虔、 应劭, 西晋晋灼、 臣瓒, 东晋蔡谟五家注为主,广泛辑录隋代以前23家注释,亦颇有颜氏个人见解。其主要特点，用汉儒注经之法注史籍, 继承郑玄注 《礼》、 笺 《诗》所采用的校文字、 明声音、 通训诂的 “朴学”手段, 来扫除 《汉书》 在语言文字上的障碍。 不增衍, 不发挥, 不作烦琐考证。 对前人旧注, 取其精华, 申其隐略, 纠其谬误, 补其未备。 《汉书》注凡标举 “某人曰”云云而下无按语者,是颜氏以旧注为是,无须更释之例;凡于 “某某曰”之下复出: 师古曰: “某说是”云云, 是申明旧注之例;师古曰: “某说非”云云,则为旧注所无、 作者新补之例。 条例严密, 眉目清楚。 《汉书》注之文字解释,凡言 “古某字”者,为古今字;凡言 “读曰” 者, 为假借字; 凡 “破读” 字之音, 以反切表示之。 此外, 姓名、 地名等悉依 “名从主人” 之例标明音读; 汉时典章名物多援唐制以明之, 引 “今俗语”以释古言,均自有义例,读者可举一反三。《汉书注》保存的六朝以前音读, 是研究汉语音韵沿革的宝贵材料。 颜注为历代官定读本, 是魏晋至唐初 《汉书》注释的第一次汇总,在训诂学史上占有重要地位。颜注的缺点, 是在有些地方望文生义、 增字作解。 对一部分古双声迭韵的联绵字、 同义复合词考察不清,往往字别为义, 就字形作解。 宋代以来陆续有人为颜注纠缪补缺,其中, 清人王先谦的 《汉书补注》, 近人杨树达的 《汉书窥管》,影响较大。通行版本为中华书局标点本。</span> <br/>
          封面： <span class="inputVal" id="bkimg">Z_6514.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]汉书注
[book_author]颜师古
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,训诂书,完结
[book_length]1885037
[book_dec]训诂书。120卷。唐代颜师古撰。采用集注体裁, 以东汉服虔、 应劭, 西晋晋灼、 臣瓒, 东晋蔡谟五家注为主,广泛辑录隋代以前23家注释,亦颇有颜氏个人见解。其主要特点，用汉儒注经之法注史籍, 继承郑玄注 《礼》、 笺 《诗》所采用的校文字、 明声音、 通训诂的 “朴学”手段, 来扫除 《汉书》 在语言文字上的障碍。 不增衍, 不发挥, 不作烦琐考证。 对前人旧注, 取其精华, 申其隐略, 纠其谬误, 补其未备。 《汉书》注凡标举 “某人曰”云云而下无按语者,是颜氏以旧注为是,无须更释之例;凡于 “某某曰”之下复出: 师古曰: “某说是”云云, 是申明旧注之例;师古曰: “某说非”云云,则为旧注所无、 作者新补之例。 条例严密, 眉目清楚。 《汉书》注之文字解释,凡言 “古某字”者,为古今字;凡言 “读曰” 者, 为假借字; 凡 “破读” 字之音, 以反切表示之。 此外, 姓名、 地名等悉依 “名从主人” 之例标明音读; 汉时典章名物多援唐制以明之, 引 “今俗语”以释古言,均自有义例,读者可举一反三。《汉书注》保存的六朝以前音读, 是研究汉语音韵沿革的宝贵材料。 颜注为历代官定读本, 是魏晋至唐初 《汉书》注释的第一次汇总,在训诂学史上占有重要地位。颜注的缺点, 是在有些地方望文生义、 增字作解。 对一部分古双声迭韵的联绵字、 同义复合词考察不清,往往字别为义, 就字形作解。 宋代以来陆续有人为颜注纠缪补缺,其中, 清人王先谦的 《汉书补注》, 近人杨树达的 《汉书窥管》,影响较大。通行版本为中华书局标点本。
[book_img]Z_6514.jpg


[book_title]漢書卷一上　高帝紀第一上
師古曰：「紀，理也，統理眾事而繫之於年月者也。」
高祖，〔一〕沛豐邑中陽里人也，〔二〕姓劉氏。〔三〕母媼〔四〕嘗息大澤之陂，〔五〕夢與神遇。〔六〕是時雷電晦冥，〔七〕父太公往視，則見交龍於上。已而有娠，〔八〕遂產高祖。
〔一〕  荀悅曰：「諱邦，字季。邦之字曰國。」張晏曰：「禮諡法無『高』，以為功最高而為漢帝之太祖，故特起名焉。」師古曰：「邦之字曰國者，臣下所避以相代也。」
〔二〕  應劭曰：「沛，縣也。豐，其鄉也。」孟康曰：「後沛為郡而豐為縣。」師古曰：「沛者，本秦泗水郡之屬縣。豐者，沛之聚邑耳。方言高祖所生，故舉其本稱以說之也。此下言『縣鄉邑告喻之』，故知邑繫於縣也。」
〔三〕  師古曰：「本出劉累，而范氏在秦者又為劉，因以為姓。」
〔四〕  文穎曰：「幽州及漢中皆謂老嫗為媼。」孟康曰：「媼，母別名，音烏老反。」師古曰：「媼，女老稱也，孟音是矣。史家不詳著高祖母之姓氏，無得記之，故取當時相呼稱號而言也。其下王媼之屬，意義皆同。至如皇甫謐等妄引讖記，好奇騁博，強為高祖父母名字，皆非正史所說，蓋無取焉。寧有劉媼本姓實存，史遷肯不詳載？即理而言，斷可知矣。他皆類此。」
〔五〕  師古曰：「蓄水曰陂。蓋於澤陂隄塘之上休息而寢寐也。陂音彼皮反。」
〔六〕  師古曰：「遇，會也。不期而會曰遇。」
〔七〕  師古曰：「晦冥皆謂暗也。言大雷電而雲霧晝暗。」
〔八〕  應劭曰：「娠，動，懷任之意。左傳曰邑姜方娠。」孟康曰：「娠音身，漢史身多作娠，古今字也。」師古曰：「孟說是也。漢書皆以娠為任身字。『邑姜方震』，自為震動之字，不作娠。」
高祖為人，隆準而龍顏，〔一〕美須髯，〔二〕左股有七十二黑子。〔三〕寬仁愛人，意豁如也。〔四〕常有大度，不事家人生產作業。及壯，試吏，〔五〕為泗上亭長，〔六〕廷中吏無所不狎侮〔七〕。好酒及色。常從王媼、武負貰酒，〔八〕時飲醉臥，武負、王媼見其上常有怪。高祖每酤留飲，酒讎數倍。〔九〕及見怪，歲竟，此兩家常折券棄責。〔一０〕
〔一〕  服虔曰：「準音拙。」應劭曰：「隆，高也。準，頰權準也。顏，頟顙也。」李斐曰：「準，鼻也。」文穎曰：「音準的之準。」晉灼曰：「戰國策云『眉目準（頰）〔頞〕權衡』，史記秦始皇蜂目長準。李說文音是也。」師古曰：「頰權〈出頁〉字，豈當借準為之？服音應說皆失之。」
〔二〕  師古曰：「在頤曰須，在頰曰髯。髯音人占反。」
〔三〕  師古曰：「今中國通呼為黶子，吳楚俗謂之誌。誌者，記也。」
〔四〕  師古曰：「豁然開大之貌，音呼活反。」
〔五〕  應劭曰：「試用補吏。」
〔六〕  師古曰：「秦法十里一亭。亭長者，主亭之吏也。亭謂停留行旅宿食之館。」
〔七〕  師古曰：「廷中，郡府廷之中。廷音定。他皆類此。」
〔八〕  如淳曰：「武，姓也。俗謂老大母為阿負。」師古曰：「劉向列女傳云『魏曲沃負者，魏大夫如耳之母也』。此則古語謂老母為負耳。王媼，王家之媼也。武負，武家之母也。貰，賒也，李登、呂忱並音式制反，而今之讀者謂與射同，乃引地名射陽其字作貰以為證驗，此說非也。假令地名為射，自是假借，亦猶鮦陽音紂，蓮勺音酌，當時所呼，別有意義，豈得即定其字以為正音乎？」
〔九〕  如淳曰：「讎，亦售也。」
〔一０〕師古曰：「以簡牘為契券，既不徵索，故折毀之，棄其所負。」
高祖常繇咸陽，〔一〕縱觀秦皇帝，〔二〕喟然大息，曰：「嗟乎，大丈夫當如此矣！」〔三〕
〔一〕  應劭曰：「繇者，役也。」文穎曰：「咸陽，今渭北渭城是也。」師古曰：「咸陽，秦所都。繇讀曰傜，古通用字。」
〔二〕  師古曰：「縱，放也。天子出行，放人令觀。觀音工喚反。」
〔三〕  師古曰：「喟，歎息貌。大息言其歎息之大。喟音丘位反。」
單父人呂公〔一〕善沛令，辟仇，從之客，因家焉。〔二〕沛中豪傑吏聞令有重客，皆往賀。〔三〕蕭何為主吏，〔四〕主進，〔五〕令諸大夫曰：「進不滿千錢，坐之堂下。」〔六〕高祖為亭長，素易諸吏，〔七〕乃紿為謁曰「賀錢萬」，〔八〕實不持一錢。謁入，呂公大驚，起，迎之門。〔九〕呂公者，好相人，見高祖狀貌，因重敬之，引入坐上坐。〔一０〕蕭何曰：「劉季固多大言，少成事。」高祖因狎侮諸客，遂坐上坐，無所詘。〔一一〕酒闌，〔一二〕呂公因目固留高祖。〔一三〕竟酒，後。呂公曰：「臣少好相人，〔一四〕相人多矣，無如季相，願季自愛。臣有息女，願為箕帚妾。」〔一五〕酒罷，呂媼怒呂公曰：「公始常欲奇此女，與貴人。〔一六〕沛令善公，求之不與，何自妄許與劉季？」呂公曰：「此非兒女子所知。」卒與高祖。〔一七〕呂公女即呂后也，生孝惠帝、魯元公主〔一八〕。
〔一〕  孟康曰：「單音善。父音甫。」師古曰：「地理志山陽縣也。」
〔二〕  師古曰：「與沛令相善，因辟仇亡匿，初就為客，後遂家沛也。仇，讎也，音求。」
〔三〕  師古曰：「以禮物相慶曰賀。」
〔四〕  孟康曰：「主吏，功曹也。」
〔五〕  文穎曰：「主賦斂禮進，為之帥也。」鄭氏曰：「主賦斂禮錢也。」師古曰：「進者，會禮之財也。字本作賮，又作贐，音皆同耳。古字假借，故轉而為進。賮又音才忍反。陳遵傳云陳遂與宣帝博，數負進，帝後詔云可以償博進未。其進雖有別解，然而所賭者之財疑充會食，義又與此通。」
〔六〕  師古曰：「令，號令也。大夫，客之貴者總稱耳。」
〔七〕  師古曰：「素，故也，謂舊時也。易，輕也，音弋豉（也）〔反〕。」
〔八〕  應劭曰：「紿，欺也。」師古曰：「為謁者，書刺自言爵里，若今參見尊貴而通名也。蓋當時自陳姓名，并列賀錢數耳。紿音徒在反。」
〔九〕  師古曰：「以其錢多，故特禮之。」
〔一０〕師古曰：「上坐，尊處也。令於尊處坐。上坐音才臥反，次下亦同。」
〔一一〕師古曰：「詘，曲懾也，音丘勿反。」
〔一二〕文穎曰：「闌言希也。謂飲酒者半罷半在，謂之闌。」
〔一三〕師古曰：「不欲對坐者顯言，故動目而留之。」
〔一四〕張晏曰：「古人相與語多自稱臣，自卑下之道也，若今人相與言自稱僕也。」
〔一五〕師古曰：「息，生也。言己所生之女。」
〔一六〕師古曰：「奇，異也。謂顯而異之，而嫁於貴人。」
〔一七〕師古曰：「卒，終也。」
〔一八〕服虔曰：「元，長也。食邑於魯。」韋昭曰：「元，諡也。」師古曰：「公主，惠帝之姊也，以其最長，故號曰元。呂后謂高帝曰張王以魯元故不宜有謀，齊悼惠王尊魯元公主為太后，當時並已謂之元，不得為諡也。韋說失之。」
高祖嘗告歸之田。〔一〕呂后與兩子居田中，有一老父過請飲，呂后因餔之。〔二〕老父相后曰：「夫人天下貴人也。」令相兩子，見孝惠帝，曰：「夫人所以貴者，乃此男也。」〔三〕相魯元公主，亦皆貴。老父已去，高祖適從旁舍來，呂后具言客有過，相我子母皆大貴。高祖問，曰：「未遠。」乃追及，問老父。老父曰：「鄉者夫人兒子皆以君，〔四〕君相貴不可言。」高祖乃謝曰：「誠如父言，不敢忘德。」〔五〕及高祖貴，遂不知老父處。
〔一〕  服虔曰：「告音如嗥呼之嗥。」李斐曰：「休謁之名，吉曰告，凶曰寧。」孟康曰：「古者名吏休假曰告。告又音嚳。漢律，吏二千石有予告，有賜告。予告者，在官有功最，法所當得也。賜告者，病滿三月當免，天子優賜其告，使得帶印綬將官屬歸家治病。至成帝時，郡國二千石賜告不得歸家。至和帝時，予賜皆絕。」師古曰：「告者，請謁之言，謂請休耳。或謂之謝，謝亦告也。假為嗥嚳二音，並無別義，固當依本字以讀之。左氏傳曰『韓獻子告老』，禮記曰『若不得謝』。漢書諸云謝病皆同義。」
〔二〕  師古曰：「餔食之餔，屈原曰『餔其糟』是也。以食食人亦謂之餔，國語曰『國中童子無不餔也』，呂氏春秋曰『下壺飧以餔之』，是也。父本請飲，后因食之，故言餔也。餔音必胡反。」
〔三〕  師古曰：「言因有此男，故大貴。」
〔四〕  如淳曰：「言并得君之貴相也。以或作似。」師古曰：「如說非也。言夫人及兒子以君之故，因得貴耳，不當作似也。鄉讀曰嚮。」
〔五〕  師古曰：「誠，實也。」
高祖為亭長，乃〈古“以”字，形似吕〉竹皮為冠，令求盜之薛治，〔一〕時時冠之，〔二〕及貴常冠，所謂「劉氏冠」也。〔三〕
〔一〕  應劭曰：「以竹始生皮作冠，今鵲尾冠是也。求盜者，亭卒。舊時亭有兩卒，一為亭父，掌開閉埽除，一為求盜，掌逐捕盜賊。薛，魯國縣也，有作冠師，故往治之。」文穎曰：「高祖居貧志大，取其約省，與眾有異。」韋昭曰：「竹皮，竹筠也。今南夷取竹幼時績以為帳。」師古曰：「之，往也。竹皮，筍皮，謂筍上所解之籜耳，非竹筠也。今人亦往往為筍皮巾，古之遺制也。韋說失之。〈古“以”字，形似吕〉，古以字。籜音托。」
〔二〕  師古曰：「愛珍此冠，休息之暇則冠之。」
〔三〕  師古曰：「後遂號為『劉氏冠』者，即此冠也。後詔曰『爵非公乘以上不得冠劉氏冠』者。即此冠。」
高祖以亭長為縣送徒驪山，〔一〕徒多道亡。自度比至皆亡之，〔二〕到豐西澤中亭，止飲，〔三〕夜皆解縱所送徒。〔四〕曰：「公等皆去，吾亦從此逝矣！」〔五〕徒中壯士願從諸十餘人。高祖被酒，〔六〕夜徑澤中，〔七〕令一人行前。〔八〕行前者還報曰：「前有大蛇當徑，願還。」高祖醉，曰：「壯士行，何畏！」乃前，拔劍斬蛇。蛇分為兩，道開。行數里，醉困臥。後人來至蛇所，有一老嫗夜哭。人問嫗何哭，嫗曰：「人殺吾子。」人曰：「嫗子何為見殺？」嫗曰：「吾子，白帝子也，化為蛇，當道，今者赤帝子斬之〔九〕，故哭。」人乃以嫗為不誠，〔一０〕欲苦之，〔一一〕嫗因忽不見。〔一二〕後人至，高祖覺。〔一三〕告高祖，高祖乃心獨喜，自負。〔一四〕諸從者日益畏之。
〔一〕  應劭曰：「秦始皇葬於驪山，故郡國送徒士往作。」文穎曰：「在新豐南。」項氏曰：「故驪戎國也。」
〔二〕  師古曰：「度音徒各反。比音必寐反。他皆類此。」
〔三〕  師古曰：「豐邑之西，其亭在澤中，因以為名。」
〔四〕  師古曰：「縱，放也。」
〔五〕  師古曰：「逝，往也。」
〔六〕  師古曰：「被，加也。被酒者，為酒所加。被音皮義反。」
〔七〕  師古曰：「徑，小道也。言從小道而行，於澤中過，故其下曰有大蛇當徑。」
〔八〕  師古曰：「行，案行也，音胡更反。」
〔九〕  應劭曰：「秦襄公自以居西，主少昊之神，作西畤，祠白帝。至獻公時櫟陽雨金，以為瑞，又作畦畤，祠白帝。少昊，金德也。赤帝堯後，謂漢也。殺之者，明漢當滅秦也。」
〔一０〕師古曰：「謂所言不實。」
〔一一〕蘇林曰：「欲困苦辱之。」師古曰：「今書苦字或作笞。笞，擊也，音丑之反。」
〔一二〕師古曰：「見音胡電反。他皆類此。」
〔一三〕師古曰：「覺謂寢寐而寤也，音功效反。」
〔一四〕應劭曰：「負，恃也。」
秦始皇帝嘗曰「東南有天子氣」，於是東游以猒當之。〔一〕高祖隱於芒、碭山澤間，〔二〕呂后與人俱求，常得之。高祖怪問之。呂后曰：「季所居上常有雲氣，故從往常得季。」〔三〕高祖又喜。沛中子弟或聞之，多欲附者矣。
〔一〕  師古曰：「猒，塞也，音一涉反。」
〔二〕  應劭曰：「芒屬沛國，碭屬梁國，二縣之界有山澤之固，故隱其間。」蘇林曰：「芒音忙遽之忙。碭音唐。」師古曰：「碭亦音宕。所言屬沛國、梁國者，皆是注釋之人據見在所屬，非必本當時稱號境界。他皆類此。」
〔三〕  師古曰：「言隨雲氣所在而求得之。」
秦二世元年〔一〕秋七月，陳涉起蘄，〔二〕至陳，自立為楚王，〔三〕遣武臣、張耳、陳餘略趙地。〔四〕八月，武臣自立為趙王。郡縣多殺長吏以應涉。九月，沛令欲以沛應之。掾、主吏蕭何、曹參曰：〔五〕「君為秦吏，今欲背之，帥沛子弟，恐不聽。願君召諸亡在外者，〔六〕可得數百人，因以劫眾，〔七〕眾不敢不聽。」乃令樊噲召高祖。〔八〕高祖之眾已數百人矣。
〔一〕  應劭曰：「始皇欲以一至萬，示不相襲。始者一，故稱二世。」
〔二〕  蘇林曰：「蘄音機，縣名，屬沛國。」
〔三〕  李奇曰：「秦滅楚，楚人怨秦，故涉因民之欲，自稱楚王，從民望也。」
〔四〕  師古曰：「凡言略地者，皆謂行而取之，用功力少。」
〔五〕  師古曰：「曹參為掾，蕭何為主吏。」
〔六〕  師古曰：「時苦秦虐政，賦役煩多，故有逃亡辟吏。」
〔七〕  師古曰：「劫謂威脅之。」
〔八〕  師古曰：「噲音快。」
於是樊噲從高祖來。沛令後悔，恐其有變，乃閉城城守，〔一〕欲誅蕭、曹。蕭、曹恐，踰城保高祖。〔二〕高祖乃書帛射城上，與沛父老曰：「天下同苦秦久矣。今父老雖為沛令守，諸侯並起，今屠沛。〔三〕沛今共誅令，擇可立立之，以應諸侯，即室家完。〔四〕不然，父子俱屠，無為也。」父老乃帥子弟共殺沛令，開城門迎高祖，欲以為沛令。高祖曰：「天下方擾，諸侯並起，〔五〕（令）〔今〕置將不善，一敗塗地。〔六〕吾非敢自愛，恐能薄，〔七〕不能完父兄子弟。〔八〕此大事，願（吏）〔更〕擇可者。」蕭、曹（等）皆文吏，自愛，恐事不就，〔九〕後秦種族其家，〔一０〕盡讓高祖。諸父老皆曰：「平生所聞劉季奇怪，當貴，且卜筮之，莫如劉季最吉。」高祖數讓。眾莫肯為，〔一一〕高祖乃立為沛公。〔一二〕祠黃帝，祭蚩尤於沛廷，〔一三〕而釁鼓旗。〔一四〕幟皆赤，〔一五〕由所殺蛇白帝子，（所）殺者赤帝子故也。於是少年豪吏如蕭、曹、樊噲等皆為收沛子弟，得三千人。
〔一〕  師古曰：「城守者，守其城也。守音狩。他皆類此。」
〔二〕  師古曰：「保，安也，就高祖以自安。」
〔三〕  師古曰：「屠謂破取城邑，誅殺其人，如屠六畜然。」
〔四〕  師古曰：「完，全也。」
〔五〕  師古曰：「擾，亂也。」
〔六〕  師古曰：「一見破敗，即當肝腦塗地。」
〔七〕  師古曰：「能謂材也。能本獸名，形似熊，足似鹿，為物堅中而強力，故人之有賢材者，皆謂之能。」
〔八〕  師古曰：「鄉邑之人，老及長者父兄之行，少及幼者子弟之黨，故總而言之。」
〔九〕  師古曰：「就，成也。」
〔一０〕師古曰：「誅及種族也。」
〔一一〕師古曰：「數音所角反。他皆類此。」
〔一二〕孟康曰：「楚舊僭稱王，其縣宰為公。陳涉為楚王，沛公起應涉，故從楚制，稱曰公。」
〔一三〕應劭曰：「黃帝戰於阪泉，以定天下。蚩尤亦古天子，好五兵，故祠祭之，求福祥也。」臣瓚曰：「孔子三朝記云蚩尤庶人之貪者，非天子也。管仲曰『割廬山發而出水，金從之出，蚩尤受之以作劍戟』也。」師古曰：「瓚所引者同是大戴禮，出用兵篇，而非三朝記也。其餘則如應說。沛廷，沛縣之廷。」
〔一四〕應劭曰：「釁，祭也。殺牲以血塗鼓釁呼為釁。」臣瓚曰：「禮記及大戴禮有釁廟之禮，皆無祭事。」師古曰：「許慎云『釁，血祭也』，然即凡殺牲以血祭者皆為釁，安在其無祭事乎？又古人新成鐘鼎，亦必釁之，豈取釁呼為義？應氏之說亦未允也。呼音火亞反。」
〔一五〕師古曰：「幟，慓也，音式志反。旗旂之屬，幟即總稱焉，史家字或作識，或作志，音義皆同。」
是月，項梁與兄子羽起吳。田儋與從弟榮、橫起齊，〔一〕自立為齊王。韓廣自立為燕王。魏咎自立為魏王。陳涉之將周章西入關，至戲，〔二〕秦將章邯距破之。〔三〕
〔一〕  服虔曰：「儋音負擔之擔。」師古曰：「音丁甘反。」
〔二〕  應劭曰：「章字文，陳人也。戲，弘農湖縣西界也。」孟康曰：「水名也。」蘇林曰：「在新豐東南三十里。」師古曰：「戲在新豐東，今有戲水驛。其水本出藍田北界橫嶺，至此而北流入渭。孟、蘇說是。東越鄭及華陰數百里，然始至湖西界，應說大失之矣。戲音許宜反。」
〔三〕  蘇林曰：「邯音酒酣之酣。」師古曰：「音下甘反。」
秦二年十月，〔一〕沛公攻胡陵、〔二〕方與，〔三〕還守豐。秦泗川監平將兵圍豐。〔四〕二日，出與戰，破之。令雍齒守豐。十一月，沛公引兵之薜。秦泗川守壯兵敗於薛，〔五〕走至戚，〔六〕沛公左司馬得殺之。〔七〕沛公還軍亢父，〔八〕至方與。趙王武臣為其將所殺。十二月，楚王陳涉為其御莊賈所殺。魏人周市略地豐沛，使人謂雍齒曰：「豐，故梁徙也，〔九〕今魏地已定者數十城。齒今下魏，魏以齒為侯守豐；〔一０〕不下，且屠豐。」雍齒雅不欲屬沛公，〔一一〕及魏招之，即反為魏守豐。〔一二〕沛公攻豐，不能取。沛公還之沛，怨雍齒與豐子弟畔之。
〔一〕  文穎曰：「十月，秦正月。始皇即位，周火德，以五勝之法勝火者水，秦文公獲黑龍，此水德之瑞，於是更名河為「德水」，十月為正月，謂建亥之月水得位，故以為歲首。」
〔二〕  鄧展曰：「屬山陽，章帝元和年改為胡陵。」
〔三〕  鄭氏曰：「音房預，屬山陽郡。」
〔四〕  文穎曰：「泗川，今沛郡也，高祖更名沛。秦時御史監郡，若今刺史。平，其名也。」師古曰：「泗川郡川字或為水，其實一也。」
〔五〕  如淳曰：「秦并天下為三十六郡，置守、尉、監。此泗川有監有守。壯，其名也。」
〔六〕  鄭氏曰：「音憂戚之戚。」如淳曰：「音將毒反。」師古曰：「東海之縣也，讀如本字。」
〔七〕  師古曰：「得者，司馬之名。」
〔八〕  鄭氏曰：「亢音人相抗答，父音甫，屬任城郡。」
〔九〕  文穎曰：「晉大夫畢萬封魏，今河東河北縣是也。其後為秦所逼徙都，今魏郡魏縣是也。至文侯孫惠王，畏秦，復徙都大梁，今浚儀縣大梁亭是也。故世或言魏惠王，或言梁惠王。至孫假為秦所滅，轉東徙於豐，故曰豐故梁徙也。」臣瓚曰：「史記及世本畢萬居魏，昭子徙安邑，文侯亦居之。汲郡古文云惠王之六年自安邑遷於大梁。」師古曰：「魏不常都於魏郡魏縣，瓚說是也。其他則如文氏之釋。」
〔一０〕師古曰：「封為侯，因令守豐。」
〔一一〕蘇林曰：「雅，素也。」
〔一二〕師古曰：「為音于偽反。」
正月，張耳等立趙後趙歇為趙王。〔一〕東陽甯君、秦嘉立景駒為楚王，〔二〕在留。〔三〕沛公往從之，道得張良，遂與俱見景駒，請兵以攻豐。時章邯從陳，別將〔四〕司馬{尸二}將兵北定楚地，〔五〕屠相，〔六〕至碭。東陽甯君、沛公引兵西，與戰蕭西，〔七〕不利，還收兵聚留。二月，攻碭，三日拔之。〔八〕收碭兵，得六千人，與故合九千人。三月，攻下邑，拔之。〔九〕還擊豐，不下。四月，項梁擊殺景駒、秦嘉，止薛，沛公往見之。項梁益沛公卒五千人，五大夫將十人。〔一０〕沛公還，引兵攻豐，拔之。雍齒奔魏。
〔一〕  鄭氏曰：「歇音遏絕之遏。」蘇林曰：「歇音毒歇。」師古曰：「依本字以讀之，不當借音。」
〔二〕  文穎曰：「秦嘉，東陽郡人，為甯縣君。景駒，楚族。景，氏；駒，名也。」晉灼曰：「東陽，縣也。」臣瓚曰：「陳勝傳云『凌人秦嘉』，然即嘉非東陽人。嘉初起於郯，號大司馬，又不為甯縣君。東陽甯君自一人，秦嘉又一人。」師古曰：「東陽甯君及秦嘉二人是也。東陽者，為其所屬縣名。甯君者，姓甯，時號為君。」
〔三〕  師古曰：「留，縣名。」
〔四〕  如淳曰：「從陳涉將也。涉在陳，其將相別在他許，皆稱陳。」師古曰：「從謂追討也。尚書曰『夏師敗績，湯遂從之』。」
〔五〕  如淳曰：「{尸二}，章邯司馬。」師古曰：「{尸二}，古夷字。」
〔六〕  師古曰：「相，縣名。」
〔七〕  師古曰：「蕭縣之西。」
〔八〕  師古曰：「拔者，破城邑而取之，言若拔樹木，並得其根本也。」
〔九〕  師古曰：「下邑，縣名。」
〔一０〕蘇林曰：「五大夫，弟九爵名。以五大夫為將，凡十人。」
五月，項羽拔襄城還。項梁盡召別將。〔一〕六月，沛公如薛，〔二〕與項梁共立楚懷王孫心為楚懷王。〔三〕章邯破殺魏王咎、齊王田儋於臨濟。〔四〕七月，大霖雨。〔五〕沛公攻亢父。章邯圍田榮於東阿。沛公與項梁共救田榮，大破章邯東阿。田榮歸，沛公、項羽追北，〔六〕至城陽，攻屠其城。軍濮陽東，復與章邯戰，又破之。
〔一〕  師古曰：「別將，謂小將別在他所者。」
〔二〕  師古曰：「如，往也。他皆類此。」
〔三〕  應劭曰：「六國為秦所并，楚最無罪，為百姓所思，故求其後，立為楚懷王，以祖諡為號，順民望也。」
〔四〕  師古曰：「破其軍而殺其身。」
〔五〕  師古曰：「雨三日以上為霖。」
〔六〕  服虔曰：「師敗曰北。」韋昭曰：「古背字也，背去而走也。」師古曰：「北，陰幽之處，故謂退敗奔走者為北。老子曰『萬物向陽而負陰』。許慎說文解字云『北，乖也』。史記樂書曰『紂為朝歌北鄙之音』，『朝歌者不時，北者敗也，鄙者陋也』。是知北即訓乖，訓敗，無勞借音。韋昭之徒並為妄矣。」
章邯復振，〔一〕守濮陽，環水。〔二〕沛公、項羽去攻定陶。八月，田榮立田儋子市為齊王。定陶未下，沛公與項羽西略地至雍丘，與秦軍戰，大敗之，斬三川守李由。〔三〕還攻外黃，外黃未下。
〔一〕  李奇曰：「振，整也。」如淳曰：「振，起也，收散卒自振迅而起。」晉灼曰：「左氏云『振廢滯』，如說是也。」
〔二〕  文穎曰：「決水以自環守為固也。」張晏曰：「依河水以自環繞作壘。」師古曰：「文說是也。環音宦。」
〔三〕  應劭曰：「三川，今河南郡也。由，李斯子。」韋昭曰：「有河、洛、伊，故曰三川也。」
項梁再破秦軍，有驕色。宋義諫，不聽。秦益章邯兵。九月，章邯夜銜枚擊項梁定陶，〔一〕大破之，殺項梁。時連雨自七月至九月。沛公、項羽方攻陳留，聞梁死，士卒恐，乃與將軍呂臣引兵而東，徙懷王自盱台都彭城。〔二〕呂臣軍彭城東，項羽軍彭城西，沛公軍碭。魏咎弟豹自立為魏王。後九月，〔三〕懷王并呂臣、項羽軍自將之。以沛公為碭郡長，〔四〕封武安侯，將碭郡兵。以羽為魯公，封長安侯，呂臣為司徒，其父呂青為令尹。〔五〕
〔一〕  師古曰：「銜枚者，止言語讙囂，欲令敵人不知其來也。周官有銜枚氏。枚狀如箸，橫銜之，繣絜於項。繣者，結礙也。絜，繞也。蓋為結紐而繞項也。繣音獲。絜音頡。」
〔二〕  鄭氏曰：「音昫怡。」師古曰：「昫音許于反。」
〔三〕  文穎曰：「即閏九月也。時律曆廢，不知閏，謂之後九月。」如淳曰：「時因秦以十月為歲首，至九月則歲終。後九月即閏月。」師古曰：「文說非也。若以律曆廢不知閏者，則當徑謂之十月，不應有後九月。蓋秦之曆法，應置閏者總致之於歲末。觀其此意，當取左傳所謂歸餘於終耳。何以明之？據漢書表及史記，漢未改秦曆之前，迄至高后、文帝，屢書後九月，是知故然，非曆廢也。」
〔四〕  蘇林曰：「長如郡守也。」韋昭曰：「秦名曰守，是時改曰長。」
〔五〕  應劭曰：「天子曰師尹，諸侯曰令尹。時去六國尚近，故置令尹。」臣瓚曰：「諸侯之卿，唯楚稱令尹，其餘國稱相。時立楚之後，故置官司皆如楚舊也。」師古曰：「瓚說得之。」
章邯已破項梁，以為楚地兵不足憂，乃渡河北擊趙王歇，大破之。歇保鉅鹿城，秦將王離圍之。趙數請救，懷王乃以宋義為上將，項羽為次將，范增為末將，北救趙。
初，懷王與諸將約，先入定關中者王之。〔一〕當是時，秦兵彊，常乘勝逐北，諸將莫利先入關。〔二〕獨羽怨秦破項梁，奮勢〔三〕，願與沛公西入關。懷王諸老將皆曰：「項羽為人慓悍禍賊，〔四〕嘗攻襄城，襄城無噍類，〔五〕所過無不殘滅。且楚數進取，〔六〕前陳王、項梁皆敗，〔七〕不如更遣長者扶義而西，〔八〕告諭秦父兄。秦父兄苦其主久矣，今誠得長者往，毋侵暴，宜可下。項羽不可遣，獨沛公素寬大長者。」卒不許羽，而遣沛公西收陳王、項梁散卒。乃道碭〔九〕至（陽城）〔城陽〕與杠里，〔一０〕攻秦軍壁，破其二軍。
〔一〕  師古曰：「約，要也，謂言契也。自函谷關以西總名關中。」
〔二〕  師古曰：「不以入關為利，言畏秦也。」
〔三〕  晉灼曰：「憤激也。」
〔四〕  師古曰：「慓，疾也。悍，勇也。禍賊者，好為禍害而殘賊也。慓音頻妙反，又匹妙反。悍音胡旦反。」
〔五〕  如淳曰：「噍音祚笑反。無復有活而噍食者也。青州俗呼無孑遺為無噍類。」
〔六〕  如淳曰：「楚謂陳涉。數進取，多所攻取也。」師古曰：「楚者，總言楚兵，陳涉、項梁皆是。」
〔七〕  孟康曰：「前陳王，陳涉也。」師古曰：「孟說非也。此言前者陳王及項梁皆敗，今須得長者往，非謂涉為前陳王也，安有後陳王乎？」
〔八〕  師古曰：「扶，助也，以義自助也。扶字或作杖，杖亦倚任之意。」
〔九〕  孟康曰：「道由碭。」
〔一０〕孟康曰：「二縣名也。」師古曰：「杠音江。」
秦三年十月，齊將田都畔田榮，將兵助項羽救趙。沛公攻破東郡尉於成武。〔一〕十一月，項羽殺宋義，并其兵渡河，自立為上將軍，諸將黥布等皆屬。十二月，沛公引兵至栗，〔二〕遇剛武侯，〔三〕奪其軍四千餘人，并之，與魏將皇欣、武滿軍合，攻秦軍，破之。故齊王建孫田安〔四〕下濟北，從項羽救趙。羽大破秦軍鉅鹿下，虜王離，走章邯。〔五〕
〔一〕  孟康曰：「尉，郡都尉也。」師古曰：「本謂之郡尉，至景帝時乃改曰都尉。」
〔二〕  韋昭曰：「栗，沛郡縣名也。」
〔三〕  應劭曰：「楚懷王將也。功臣表棘蒲剛侯陳武。武一姓柴。剛武侯宜為剛侯武，魏將也。」孟康曰：「功臣表柴武以將軍起薛，至霸上，入漢中，非懷王將，又非魏將也，例未有稱諡者。」師古曰：「史失其名姓，唯識其爵號，不知誰也。不當改剛武侯為剛侯武。應氏以為懷王將，又云魏將，無所據矣。」
〔四〕  師古曰：「建，齊襄王子也，立四十四年為秦兵所擊，以兵降秦。秦虜之，遷建於河內，遂滅齊。」
〔五〕  師古曰：「章邯被破而走。」
二月，沛公從碭北攻昌邑，遇彭越。越助攻昌邑，未下。沛公西過高陽，〔一〕酈食其為里監門，〔二〕曰：「諸將過此者多，吾視沛公大度。」乃求見沛公。沛公方踞床，使兩女子洗。〔三〕酈生不拜，長揖曰：〔四〕「足下必欲誅無道秦，不宜踞見長者。」於是沛公起，攝衣謝之，延上坐。食其說沛公襲陳留。〔五〕沛公以為廣野君，以其弟商為將，將陳留兵。三月，攻開封，未拔。〔六〕西與秦將楊熊會戰白馬，〔七〕又戰曲遇東，〔八〕大破之。楊熊走之滎陽，〔九〕二世使使斬之以徇。〔一０〕四月，南攻潁川，屠之。因張良遂略韓地。〔一一〕
〔一〕  文穎曰：「聚邑名，屬陳留圉。」臣瓚曰：「陳留傳在雍丘西南。」
〔二〕  服虔曰：「音歷異基。」蘇林曰：「監門，門卒也。」
〔三〕  師古曰：「踞，反企也。洗，洗足也。踞音據。洗音先典反。」
〔四〕  師古曰：「長揖者，手自上而極下。」
〔五〕  臣瓚曰：「輕行無鐘鼓曰襲。」
〔六〕  師古曰：「開封，縣名，屬滎陽。」
〔七〕  師古曰：「白馬亦縣名，屬東郡。」
〔八〕  文穎曰：「地名也。」蘇林曰：「曲音齲。遇音顒。」師古曰：「齲音丘羽反。」
〔九〕  師古曰：「西走也。」
〔一０〕師古曰：「徇，行示也。司馬法曰『斬以徇』，言使人將行遍示眾士以為戒。」
〔一一〕文穎曰：「河南新鄭南至潁川南北，皆韓地也。以良累世相韓，故因之。」
時趙別將司馬卬〔一〕方欲渡河入關，沛公乃北攻平陰，〔二〕絕河津。南，戰雒陽東，軍不利，從轘轅〔三〕至陽城，收軍中馬騎。六月，與南陽守齮戰犨東，〔四〕（大）破之。略南陽郡，南陽守走，保城守宛。〔五〕沛公引兵過宛西。〔六〕張良諫曰：「沛公雖欲急入關，秦兵尚眾，距險。〔七〕今不下宛，宛從後擊，彊秦在前，此危道也。」於是沛公乃夜引軍從他道還，偃旗幟，遲明，圍宛城三匝。〔八〕南陽守欲自剄，〔九〕其舍人陳恢曰：〔一０〕「死未晚也。」乃踰城見沛公，曰：「臣聞足下約先入咸陽者王之，今足下留守宛。宛郡縣連城數十，其吏民自以為降必死，故皆堅守乘城〔一一〕。今足下盡日止攻，士死傷者必多；引兵去宛，宛必隨足下。足下前則失咸陽之約，後有彊宛之患。為足下計，莫若約降，〔一二〕封其守，因使止守，〔一三〕引其甲卒與之西。諸城未下者，聞聲爭開門而待足下，足下通行無所累。」〔一四〕沛公曰：「善。」七月，南陽守齮降，封為殷侯，封陳恢千戶。引兵西，無不下者。至丹水，高武侯鰓、襄侯王陵降。〔一五〕還攻胡陽，遇番君別將梅鋗〔一六〕，與偕攻析、酈，〔一七〕皆降。所過毋得鹵掠，〔一八〕秦民喜。遣魏人甯昌使秦。是月章邯舉軍降項羽，羽以為雍王。瑕丘申陽下河南。〔一九〕
〔一〕  師古曰：「卬音五剛反。」
〔二〕  孟康曰：「縣名也，屬河南。魏文帝改曰河陰。」
〔三〕  臣瓚曰：「險道名也，在緱氏東南。」師古曰：「直渡曰絕。轘音環。」
〔四〕  師古曰：「犨，縣名也。齮音蟻。犨音昌由反。」
〔五〕  師古曰：「宛，南陽之縣也，音於元反。」
〔六〕  師古曰：「未拔宛城而兵過宛城西出。」
〔七〕  師古曰：「依險阻而自固以距敵。」
〔八〕  服虔曰：「欲天疾明也。」文穎曰：「遲，未（明）也。天未明之頃已圍其城矣。」晉灼曰：「文說是也。」師古曰：「文、晉二家得其大意耳。此言圍城事畢，然後天明，明遲於事，故曰遲明。變為去聲，音丈二反。漢書諸言遲某事者，義皆類此。史記遲字作邌，亦徐緩之意也，音黎。」
〔九〕  鄭氏曰：「剄音姑鼎反。以刀割頸為剄。」
〔一０〕文穎曰：「主廄內小吏，官名也。」蘇林曰：「藺相如為宦者令舍人。韓信為侯，亦有舍人。」師古曰：「舍人，親近左右之通稱也，後遂以為私屬官號。恢音口回反。」
〔一一〕師古曰：「乘，登也，謂上城而守也。春秋左氏傳曰『授兵登陴』。」
〔一二〕師古曰：「共為要約，許其降也。」
〔一三〕師古曰：「封其郡守為侯，即令守其郡。」
〔一四〕師古曰：「累音力瑞反。」
〔一五〕蘇林曰：「鰓音魚鰓之鰓。」晉灼曰：「功臣表戚鰓也。王陵，安國侯王陵也。」韋昭曰：「漢封王陵為安國侯，初起兵時在南陽。南陽有穰縣，疑襄當為穰，而無禾，字省耳。」臣瓚曰：「時韓成封穰侯，江夏有襄，是陵所封也。」師古曰：「戚鰓初從即為郎，以都尉守蘄城，非至丹水乃降也。此自一人耳，不知其姓。王陵亦非安國侯者。晉說非也。韋氏改襄為穰者，蓋亦穿鑿也。」
〔一六〕蘇林曰：「番，音婆，豫章番陽縣。」韋昭曰：「吳芮初為番令，故號曰番君。鋗音呼玄反。」
〔一七〕蘇林曰：「酈音蹢躅之蹢。」如淳曰：「音持益反。」師古曰：「析、酈，二縣名。蘇、如兩音並同耳。析縣今內鄉。酈即菊潭縣也。」
〔一八〕應劭曰：「鹵與虜同。」師古曰：「毋，止之辭也，音與無同。他皆類此。掠音力向反，謂略奪也。」
〔一九〕服虔曰：「瑕丘，縣名。申，姓；陽，名也。」文穎曰：「姓瑕丘，字申陽。」臣瓚曰：「項羽傳瑕丘公申陽，是瑕丘縣公也。」師古曰：「文說非也。此申陽即項羽所封河南王者耳，何云姓瑕丘乎？」
八月，沛公攻武關，〔一〕入秦。秦相趙高恐，乃殺二世，使人來，欲約分王關中，〔二〕沛公不許。九月，趙高立二世兄子子嬰為秦王。子嬰誅滅趙高，遣將將兵距嶢關。〔三〕沛公欲擊之，張良曰：「秦兵尚彊，未可輕。願先遣人益張旗幟於山上為疑兵，〔四〕使酈食其、陸賈往說秦將，啗以利。」〔五〕秦將果欲連和，沛公欲許之。張良曰：「此獨其將欲叛，恐其士卒不從，不如因其怠懈擊之。」沛公引兵繞嶢關，踰蕢山，〔六〕擊秦軍，大破之藍田南。遂至藍田，又戰其北，秦兵大敗。
〔一〕  應劭曰：「武關，秦南關，通南陽。」文穎曰：「武關在析西百七十里。」
〔二〕  師古曰：「自與沛公中分關中之地。」
〔三〕  應劭曰：「嶢音堯。嶢山之關。」李奇曰：「在上洛北，藍田南，武關之西。」
〔四〕  師古曰：「益，多也。多張旗幟，過其人數，令敵疑有多兵。」
〔五〕  師古曰：「啗者，本謂食啗耳，音徒敢反。以食餧人，令其啗食，音則改變為徒濫反。今言以利誘之，取食為譬。他皆類此。」
〔六〕  鄭氏曰：「蕢音匱。」蘇林曰：「蕢音蒯。」師古曰：「蘇音是也，丘怪反。」
元年冬十月，〔一〕五星聚于東井。〔二〕沛公至霸上。〔三〕秦王子嬰素車白馬，係頸以組，〔四〕封皇帝璽符節，〔五〕降枳道旁。〔六〕諸將或言誅秦王，沛公曰：「始懷王遣我，固以能寬容，且人已服降，殺之不祥。」乃以屬吏。〔七〕遂西入咸陽，欲止宮休舍，〔八〕樊噲、張良諫，乃封秦重寶財物府庫，還軍霸上。蕭何盡收秦丞相府圖籍文書。十一月，召諸縣豪桀曰：「父老苦秦苛法久矣，〔九〕誹謗者族，耦語者棄市。〔一０〕吾與諸侯約，先入關者王之，吾當王關中。與父老約，法三章耳：殺人者死，傷人及盜抵罪。〔一一〕餘悉除去秦法。吏民皆按堵如故。〔一二〕凡吾所以來，為父兄除害，非有所侵暴，毋恐！且吾所以軍霸上，待諸侯至而定要束耳。」〔一三〕乃使人與秦吏行至縣鄉邑告諭之。〔一四〕秦民大喜，爭持牛羊酒食獻享軍士。沛公讓不受，曰：「倉粟多，不欲費民。」民又益喜，唯恐沛公不為秦王。
〔一〕  如淳曰：「張（倉）〔蒼〕傳云以高祖十月至霸上，故因秦以十月為歲首。」
〔二〕  應劭曰：「東井，秦之分野。五星所在，其下當有聖人以義取天下。占見天文志。」
〔三〕  應劭曰：「霸上，地名，在長安東三十里，古曰滋水，秦穆公更名霸。」師古曰：「霸水上，故曰霸上，即今所謂霸頭。」
〔四〕  應劭曰：「子嬰不敢襲帝號，但稱王耳。素車白馬，喪人之服。組者，天子韍也。係頸者，言欲自殺也。」師古曰：「此組謂綬也，所以帶璽也。韍音弗。」
〔五〕  應劭曰：「璽，信也，古者尊卑共之。左傳襄公在楚，季武子使公冶問璽書，追而與之。秦漢尊者以為信，群下乃避之。」師古曰：「符謂諸所合符以為契者也。節以毛為之，上下相重，取象竹節，因以為名，將命者持之以為信。」
〔六〕  蘇林曰：「亭名也，在長安東十三里。」師古曰：「枳音軹。軹道亭在霸成觀西四里。」
〔七〕  師古曰：「屬，委也，音之欲反。」
〔八〕  師古曰：「舍，息也，於殿中休息也。一曰舍謂屋舍也。」
〔九〕  師古曰：「苛，細也，音何。」
〔一０〕應劭曰：「秦法禁民聚語。耦，對也。」師古曰：「族謂誅及其族也。棄市者，取刑人於市，與眾棄之。」
〔一一〕服虔曰：「隨輕重制法也。」李奇曰：「傷人有曲直，盜臧有多少，罪名不可豫定，故凡言抵罪，未知抵何罪也。」師古曰：「抵，至也，當也。服、李二說，意並得之，自外諸家，皆妄解釋，故不取也。抵音丁禮反。」
〔一二〕應劭曰：「按，按次第。堵，牆堵也。」師古曰：「言不遷動也。堵音睹。」
〔一三〕師古曰：「要亦約。」
〔一四〕師古曰：「軍中遣人與秦吏相隨，遍至諸縣鄉邑而告諭也。」
或說沛公曰：「秦富十倍天下，地形彊。今聞章邯降項羽，羽號曰雍王，王關中。即來，沛公恐不得有此。可急使守函谷關，〔一〕毋內諸侯軍，稍徵關中兵以自益，距之。」沛公然其計，從之。十二月，項羽果帥諸侯兵欲西入關，關門閉。聞沛公已定關中，羽大怒，使黥布等攻破函谷關，遂至戲下。沛公左司馬曹毋傷聞羽怒，欲攻沛公，使人言羽曰：「沛公欲王關中，令子嬰相，珍寶盡有之。」欲以求封。亞父范增說羽曰：〔二〕「沛公居山東時，貪財好色，今聞其入關，珍物無所取，婦女無所幸，此其志不小。吾使人望其氣，皆為龍，成五色，此天子氣。急擊之，勿失。」於是饗士，旦日合戰〔三〕。是時，羽兵四十萬，號百萬。沛公兵十萬，號二十萬，〔四〕力不敵。會羽季父左尹項伯素善張良，〔五〕夜馳見張良，具告其實，欲與俱去，毋特俱死。〔六〕良曰：「臣為韓王送沛公，不可不告，亡去不義。」乃與項伯俱見沛公。沛公與伯約為婚姻，曰：「吾入關，秋豪無所敢取，〔七〕籍吏民，封府庫，待將軍。〔八〕所以守關者，備他盜也。日夜望將軍到，豈敢反邪！願伯明言不敢背德。」項伯許諾，即夜復去。戒沛公曰：「旦日不可不早自來謝。」項伯還，具以沛公言告羽，因曰：「沛公不先破關中兵，公巨能入乎？〔九〕且人有大功，擊之不祥，不如因善之。」羽許諾。
〔一〕  文穎曰：「是時關在弘農縣衡嶺，今移東，在河南穀城縣。」師古曰：「今桃林縣南有洪溜澗水，即古所謂函谷也。其水北流入河，夾河之岸尚有舊關餘跡焉。穀城即新安。」
〔二〕  如淳曰：「亞，次也。尊敬之次父，猶管仲為仲父。」
〔三〕  師古曰：「饗謂飲食也。旦日，明旦也。」
〔四〕  師古曰：「兵家之法，不言實數，皆增之。」
〔五〕  師古曰：「伯者，其字也，名纏。」
〔六〕  文穎曰：「特，獨也。無為獨與沛公俱死。」蘇林曰：「特，但也。」師古曰：「蘇說是也。但，空也，空死而無成名。」
〔七〕  文穎曰：「豪，秋乃成好，舉盛而言也。」師古曰：「豪成之時，端極纖細，適足諭小，非言其盛。」
〔八〕  師古曰：「籍謂為簿籍。」
〔九〕  服虔曰：「巨音渠，猶未應得入也。」師古曰：「服說非也。巨讀曰詎，詎猶豈也。」
沛公旦日從百餘騎見羽鴻門，〔一〕謝曰：「臣與將軍戮力攻秦，〔二〕將軍戰河北，臣戰河南，不自意先入關，能破秦，與將軍復相見。〔三〕今者有小人言，令將軍與臣有隙。」〔四〕羽曰：「此沛公左司馬曹毋傷言之，不然，籍何以（生）〔至〕此？」羽因留沛公飲。范增數目羽擊沛公，〔五〕羽不應。范增起，出謂項莊曰：「君王為人不忍，〔六〕汝入以劍舞，因擊沛公，殺之。不者，汝屬且為所虜。」莊入為壽。〔七〕壽畢，曰：「軍中無以為樂，請以劍舞。」因拔劍舞。項伯亦起舞，常以身翼蔽沛公。樊噲聞事急，直入，怒甚。羽壯之，賜以酒。噲因譙讓羽。〔八〕有頃，沛公起如廁，招樊噲出，置車官屬，〔九〕獨騎，與樊噲、靳彊、滕公、紀成步，從間道走軍，〔一０〕使張良留謝羽。羽問：「沛公安在？」〔一一〕曰：「聞將軍有意督過之，〔一二〕脫身去，間至軍，〔一三〕故使臣獻璧。」羽受之。又獻玉斗范增。增怒，撞其斗，起曰：「吾屬今為沛公虜矣！」〔一四〕
〔一〕  孟康曰：「在新豐東十七里，舊大道北下阪口名。」
〔二〕  師古曰：「戮力，并力也，音力竹反，又力周反。」
〔三〕  師古曰：「意不自謂得然。」
〔四〕  師古曰：「隙謂間隙，言乖離不合。」
〔五〕  師古曰：「動目以諭之。」
〔六〕  師古曰：「莊，項羽從弟。」
〔七〕  師古曰：「凡言為壽，謂進爵於尊者，而獻無疆之壽。」
〔八〕  師古曰：「譙讓，以辭相責也。譙音才笑反。」
〔九〕  師古曰：「置，留也，不以自隨。」
〔一０〕晉灼曰：「紀成，紀通父也。」服虔曰：「走音奏。」師古曰：「間，空也，投空隙而行，不公顯也。走謂趣向也，服音是矣。凡此之類，音義皆同。」
〔一一〕師古曰：「安在，何在也。他皆類此。」
〔一二〕師古曰：「督謂視責也。」
〔一三〕師古曰：「脫，免也，不敢謁辭，苟自免而去，間行以至軍也。脫音他活反。」
〔一四〕師古曰：「撞音丈江反。」
沛公歸數日，羽引兵西屠咸陽，殺秦降王子嬰，燒秦宮室，所過無不殘滅。秦民大失望。羽使人還報懷王，懷王曰：「如約。」〔一〕羽怨懷王不肯令與沛公俱西入關，而北救趙，後天下約。乃曰：「懷王者，吾家所立耳，非有功伐，何以得專主約！〔二〕本定天下，諸將與籍也。」春正月，〔三〕陽尊懷王為義帝，實不用其命。
〔一〕  師古曰：「謂令沛公王關中。」
〔二〕  師古曰：「積功曰伐。春秋左氏傳曰『大夫稱伐』。」
〔三〕  如淳曰：「以十月為歲首，而正月更為三時之月。」服虔曰：「漢正月也。」師古曰：「凡此諸月號，皆太初正曆之後，記事者追改之，非當時本稱也。以十月為歲首，即謂十月為正月。今此真正月，當時謂之四月耳。他皆類此。」
二月，羽自立為西楚霸王，〔一〕王梁、楚地九郡，都彭城。背約，更立沛公為漢王，王巴、蜀、漢中四十一縣，都南鄭。〔二〕三分關中，立秦三將：章邯為雍王，都廢丘；〔三〕司馬欣為塞王〔四〕，都櫟陽；〔五〕董翳為翟王，〔六〕都高奴。〔七〕楚將瑕丘申陽為河南王，都洛陽。趙將司馬卬為殷王，都朝歌。〔八〕當陽君英布為九江王，都六。〔九〕懷王柱國共敖為臨江王，〔一０〕都江陵。〔一一〕番君吳芮為衡山王，都邾。〔一二〕故齊王建孫田安為濟北王。徙魏王豹為西魏王，都平陽。徙燕王韓廣為遼東王。燕將臧荼為燕王，〔一三〕都薊。〔一四〕徙齊王田市為膠東王。齊將田都為齊王，都臨菑。〔一五〕徙趙王歇為代王。趙相張耳為常山王。漢王怨羽之背約，欲攻之，丞相蕭何諫，乃止。〔一六〕
〔一〕  文穎曰：「史記貨殖傳曰淮以北沛、陳、汝南、南郡為西楚，彭城以東東海、吳、廣陵為東楚，衡山、九江、江南、豫章、長沙為南楚。羽欲都彭城，故自稱西楚。」孟康曰：「舊名江陵為南楚，吳為東楚，彭城為西楚。」師古曰：「孟說是也。」
〔二〕  師古曰：「即今之梁州南鄭縣。」
〔三〕  孟康曰：「縣名，今槐里是。」韋昭曰：「即周時犬丘，懿王所都，秦欲廢之，更名廢丘。」
〔四〕  韋昭曰：「在長安東，名桃林塞。」師古曰：「取河、華之固為阨塞耳，非桃林也。塞音先代反。」
〔五〕  蘇林曰：「櫟音藥。」師古曰：「即今之櫟陽縣是其地。」
〔六〕  文穎曰：「本上郡，秦所置，項羽以董翳為王，更名為翟。」
〔七〕  師古曰：「今在鄜州界。」
〔八〕  師古曰：「即今之朝歌縣也。」
〔九〕  師古曰：「六者，縣名，本古國，皋陶之後。」
〔一０〕應劭曰：「柱國，上卿官也，若相國矣。共敖，其姓名也。」孟康曰：「本南郡，改為臨江國。」師古曰：「共音龔。」
〔一一〕師古曰：「即今之荊州江陵縣。」
〔一二〕文穎曰：「邾音朱，縣名，屬江夏。」
〔一三〕鄭氏曰：「荼音荼毒之荼。」如淳曰：「音舒。」師古曰：「鄭音是也，音大胡反。」
〔一四〕師古曰：「薊即幽州薊縣。」
〔一五〕師古曰：「在今青州。」
〔一六〕服虔曰：「稱丞相者，錄事追言之。」
夏四月，諸侯罷戲下，各就國。〔一〕羽使卒三萬人從漢王，楚子、諸侯人之慕從者數萬人，〔二〕從杜南入蝕中。〔三〕張良辭歸韓，漢王送至褒中，〔四〕因說漢王燒絕棧道，〔五〕以備諸侯盜兵，亦視項羽無東意。〔六〕
〔一〕  師古曰：「戲謂軍之旌麾也，音許宜反，亦讀曰麾。先是，諸侯從項羽入關者，各帥其軍，聽命於羽，今既受封爵，各使就國，故總言罷戲下也。一說云時從項羽在戲水之上，故言罷戲下，此說非也。項羽見高祖於鴻門，已過戲矣。又入秦燒秦宮室，不復在戲也。漢書通以戲為麾字，義見竇田灌韓傳。」
〔二〕  文穎曰：「楚子，猶言楚人也。諸侯人，猶諸侯國人。」
〔三〕  李奇曰：「蝕音力，在杜南。」如淳曰：「蝕，入漢中道川谷名。」
〔四〕  師古曰：「即今梁州之褒縣也。舊曰褒中，言居褒谷之中。隋室諱忠，改為褒內。」
〔五〕  師古曰：「棧即閣也，今謂之閣道。」
〔六〕  如淳曰：「視音示。」師古曰：「言令羽知漢王更無東出之意也。漢書多以視為示，古通用字。」
漢王既至南鄭，諸將及士卒皆歌謳思東歸，〔一〕多道亡還者。〔二〕韓信為治粟都尉，亦亡去，蕭何追還之，因薦於漢王，曰：「必欲爭天下，非信無可與計事者。」於是漢王齊戒設壇場，〔三〕拜信為大將軍，問以計策。信對曰：「項羽背約而王君王於南鄭，〔四〕是遷也。〔五〕吏卒皆山東之人，日夜企而望歸，〔六〕及其鋒而用之，可以有大功。天下已定，民皆自寧，不可復用。〔七〕不如決策東向。」因陳羽可圖〔八〕三秦易并之計。〔九〕漢王大說，〔一０〕遂聽信策，部署諸將。〔一一〕留蕭何收巴蜀租，給軍〔糧〕食。
〔一〕  師古曰：「謳，齊歌也，謂齊聲而歌，或曰齊地之歌。謳音一侯反。」
〔二〕  師古曰：「未至南鄭，在道即亡歸。」
〔三〕  師古曰：「齊讀曰齋。築土而高曰壇，除地為場。」
〔四〕  師古曰：「上王音于放反。」
〔五〕  如淳曰：「秦法，有罪遷徙之於蜀漢。」
〔六〕  師古曰：「企謂舉足而竦身。」
〔七〕  師古曰：「寧，安也，各安其處。」
〔八〕  師古曰：「圖謂謀而取之。」
〔九〕  應劭曰：「章邯為雍王，司馬欣為塞王，董翳為翟王，分王秦地，故曰三秦。」
〔一０〕師古曰：「說讀曰悅。」
〔一一〕師古曰：「分部而署置。」
五月，漢王引兵從故道〔一〕出襲雍。雍王邯迎擊漢陳倉，雍兵敗，還走；戰好畤，〔二〕又大敗，走廢丘。漢王遂定雍地。東如咸陽，引兵圍雍王廢丘，而遣諸將略地。
〔一〕  孟康曰：「縣名，屬武都。」
〔二〕  孟康曰：「畤音止，神靈之所止也。好畤，縣名，屬右扶風。」師古曰：「即今雍州好畤縣。」
田榮聞羽徙齊王市於膠東而立田都為齊王，大怒，以齊兵迎擊田都。都走降楚。六月，田榮殺田市，自立為齊王。時彭城在鉅野〔一〕，眾萬餘人，無所屬。榮與越將軍印，因令反梁地。越擊殺濟北王安，榮遂并三齊之地。〔二〕燕王韓廣亦不肯徙遼東。秋八月，臧荼殺韓廣，并其地。塞王欣、翟王翳皆降漢。
〔一〕  師古曰：「鉅野，澤名，因以為縣，今屬鄆州。」
〔二〕  服虔曰：「齊與濟北、膠東。」
初，項梁立韓後公子成為韓王，張良為韓司徒。羽以良從漢王，韓王成又無功，故不遣就國，與俱至彭城，殺之。及聞漢王并關中，而齊、梁畔之，羽大怒，乃以故吳令鄭昌為韓王，距漢。令蕭公角擊彭越，〔一〕越敗角兵。時張良徇韓地，〔二〕遺羽書曰：「漢欲得關中，如約即止，不敢復東。」羽以故無西意，而北擊齊。
〔一〕  蘇林曰：「蕭公，官號也。」孟康曰：「蕭令也，時令皆稱公。」師古曰：「孟說是也。」
〔二〕  蘇林曰：「徇音巡，撫其民人也。」孟康曰：「徇，略也。」師古曰：「孟說是。音辭峻反。」
九月，漢王遣將軍薛歐、王吸出武關，〔一〕因王陵兵，〔二〕從南陽迎太公、呂后於沛。羽聞之，發兵距之陽夏，〔三〕不得前。
〔一〕  師古曰：「歐音烏垢反。吸音翕。」
〔二〕  如淳曰：「王陵亦聚黨數千人，居南陽。」
〔三〕  鄭氏曰：「音假借之假。」師古曰：「即今亳州陽夏縣。」
二年冬十月，項羽使九江王布殺義帝於郴。〔一〕陳餘亦怨羽獨不王己，從田榮藉助兵，〔二〕以擊常山王張耳。耳敗走降漢，漢王厚遇之。陳餘迎代王歇還趙，歇立餘為代王。張良自韓間行歸漢，漢王以為成信侯。
〔一〕  文穎曰：「郴，縣名，屬桂陽。」如淳曰：「郴音綝。」師古曰：「說者或以為史記本紀及漢注云衡山、臨江王殺之江中，謂漢書言黥布殺之為錯。然今據史記黥布傳四月陰令九江王等行擊義帝，其八月布使將追殺之郴，又與漢書項羽、英布傳相合，是則衡山、臨江與布同受羽命，而殺之者布也。非班氏之錯。郴綝二字並音丑林反。」
〔二〕  師古曰：「藉，借也。」
漢王如陝，〔一〕鎮撫關外父老。〔二〕河南王申陽降，置河南郡。使韓太尉韓信擊韓，韓王鄭昌降。十一月，立韓太尉信為韓王。漢王還歸，都櫟陽，使諸將略地，拔隴西。以萬人若一郡降者，封萬戶。〔三〕繕治河上塞。〔四〕故秦苑囿園池，令民得田之。〔五〕
〔一〕  師古曰：「陝，今陝州陝縣也，音式冉反。」
〔二〕  師古曰：「鎮，安也。撫，慰也。」
〔三〕  師古曰：「若者，豫及之辭，言以萬人或以一郡降者，皆封萬戶。」
〔四〕  晉灼曰：「晁錯傳秦北攻胡，築河上塞。」師古曰：「繕，補也。」
〔五〕  師古曰：「養鳥獸曰苑，苑有垣曰囿，所以種植謂之園。田謂耕作也。囿音宥。」
春正月，羽擊田榮城陽，榮敗走平原，平原民殺之。齊皆降楚，楚焚其城郭，齊人復畔之。諸將拔北地，虜雍王弟章平。赦罪人。二月癸未，令民除秦社稷，立漢社稷。施恩德，賜民爵。〔一〕蜀漢民給軍事勞苦，復勿租稅二歲。〔二〕關中卒從軍者，復家一歲。舉民年五十以上，有脩行，能帥眾為善，置以為三老，鄉一人。擇鄉三老一人為縣三老，與縣令丞尉以事相教，復勿繇戍。〔三〕以十月賜酒肉。
〔一〕  臣瓚曰：「爵者，祿位。民賜爵，有罪得以減也。」
〔二〕  師古曰：「復者，除其賦役也，音方目反。其下並同。」
〔三〕  師古曰：「繇讀曰傜。」
三月，漢王自臨晉渡河，〔一〕魏王豹降，將兵從。下河內，虜殷王卬，置河內郡。至脩武，陳平亡楚來降。漢王與語，說之，〔二〕使參乘，監諸將。南渡平陰津，〔三〕至洛陽，新城三老董公遮說漢王曰：「臣聞『順德者昌，逆德者亡』，『兵出無名，事故不成』。〔四〕故曰：『明其為賊，敵乃可服。』〔五〕項羽為無道，放殺其主，〔六〕天下之賊也。夫仁不以勇，義不以力，〔七〕三軍之眾為之素服，以告之諸侯，為此東伐，〔八〕四海之內莫不仰德。此三王之舉也。」〔九〕漢王曰：「善，非夫子無所聞。」於是漢王為義帝發喪，袒而大哭，〔一０〕哀臨三日。〔一一〕發使告諸侯曰：「天下共立義帝，北面事之。今項羽放殺義帝江南，大逆無道。寡人親為發喪，兵皆縞素。〔一二〕悉發關中兵，收三河士，〔一三〕南浮江漢以下，願從諸侯王〔一四〕擊楚之殺義帝者。」
〔一〕  師古曰：「舊縣名，其地居河之西濱，東臨晉境，本列國時秦所名也，即今之同州朝邑縣界也。」
〔二〕  師古曰：「說讀曰悅。」
〔三〕  蘇林曰：「在河陰。」
〔四〕  蘇林曰：「名者，伐有罪。」
〔五〕  應劭曰：「為音無為之為。布告天下，言項羽殺義帝，明其為賊亂，舉兵征之，乃可服也。」鄭氏曰：「為音人相為之為。」師古曰：「應說是也。」
〔六〕  師古曰：「殺讀曰弒。諸弒君者，其例皆同。」
〔七〕  李奇曰：「彼有仁，我不能以勇服；彼有義，我不能以力服。」文穎曰：「以，用也。己有仁，天下歸之，可不用勇而天下自服；己有義，天下奉之，可不用力而天下自定。」師古曰：「為義帝發喪，此為行仁義，不用勇力，文說是也。」
〔八〕  師古曰：「為並音于偽反。」
〔九〕  師古曰：「三王：夏、殷、周也。言以德義取天下，則可比蹤於三王。」
〔一０〕如淳曰：「袒亦如禮袒踊也。」師古曰：「袒謂脫衣之袖也，音徒旱反。」
〔一一〕師古曰：「眾哭曰臨，音力禁反。」
〔一二〕師古曰：「縞，白素也，音工老反。」
〔一三〕韋昭曰：「河南、河東、河內也。」
〔一四〕服虔曰：「漢名王為諸侯王。」師古曰：「服說非也。當時漢未有此稱號，直言諸侯及王耳。自謙言隨諸侯王之後也。」
夏四月，田榮弟橫收得數萬人，立榮子廣為齊王。羽雖聞漢東，既擊齊，欲遂破之而後擊漢，漢王以故得劫五諸侯兵，〔一〕東伐楚。到外黃，彭越將三萬人歸漢。漢王拜越為魏相國，令定梁地。漢王遂入彭城，收羽美人貨賂，置酒高會。〔二〕羽聞之，令其將擊齊，而自以精兵三萬人從魯出胡陵，至蕭，晨擊漢軍，大戰彭城靈壁東〔三〕睢水上，〔四〕大破漢軍，多殺士卒，睢水為之不流。〔五〕圍漢王三匝。大風從西北起，折木發屋，揚砂石，晝晦，〔六〕楚軍大亂，而漢王得與數十騎遁去。過沛，使人求室家，室家亦已亡，不相得。漢王道逢孝惠、魯元，載行。楚騎追漢王，漢王急，推墮二子。滕公下收載，遂得脫。〔七〕審食其從太公、呂后間行，反遇楚軍，〔八〕羽常置軍中以為質。諸侯見漢敗，皆亡去。塞王欣、翟王翳降楚，殷王卬死。
〔一〕  應劭曰：「雍、翟、塞、殷、韓也。」如淳曰：「塞、翟、魏、殷、河南也。」韋昭曰：「塞、翟、韓、殷、魏也。雍時已敗。」師古曰：「諸家之說皆非也。張良遺羽書云：『漢欲得關中，如約即止，不敢復東。』東謂出關之東。今羽聞漢東之時，漢固已得三秦矣。五諸侯者，謂常山、河南、韓、魏、殷也。此年十月，常山王張耳降，河南王申陽降，韓王鄭昌降。（二）〔三〕月，魏王豹降，虜殷王卬。皆在漢東之後，故知謂此為五諸侯。時雖未得常山之地，據功臣表云張耳棄國，與大臣歸漢，則亦有士卒也。又叔孫通傳云二年漢王從五諸侯入彭城。爾時雍王猶在廢丘被圍，即非五諸侯之數也。尋此紀文昭然可曉，前賢注釋，並失指趣。」
〔二〕  服虔曰：「大會也。」
〔三〕  孟康曰：「故小縣，在彭城南。」
〔四〕  師古曰：「睢音雖。」
〔五〕  師古曰：「殺人既多，填於睢水。」
〔六〕  師古曰：「晦，暗也。」
〔七〕  鄭氏曰：「滕公，夏侯嬰也。」師古曰：「脫音他活反。」
〔八〕  師古曰：「此審食其及武帝時趙食其讀皆與酈食其同，音異基。而近代學者，酈則為異基，審則為食基，趙則食其，非也。同是人名，更無別義，就中舛駮，何所據依？且荀悅漢紀三者並為異基字，斷可知矣。太公、呂后本避楚軍，乃反與之遇，而見拘執。」
呂后兄周呂侯〔一〕將兵居下邑，〔二〕漢王往從之。稍收士卒，軍碭。
〔一〕  蘇林曰：「以姓名侯也。」晉灼曰：「外戚表周呂令武侯澤也。呂，縣名，封於呂以為國。」師古曰：「周呂，封名；令武，其諡也。蘇云以姓名侯，非也。」
〔二〕  師古曰：「縣名也。」
漢王西過梁地，至虞，〔一〕謂謁者隨何曰：「公能說九江王布使舉兵畔楚，項王必留擊之。得留數月，吾取天下必矣。」隨何往說布，果使畔楚。
〔一〕  師古曰：「即今宋州虞城縣。」
五月，漢王屯滎陽，蕭何發關中老弱未傅者悉詣軍。〔一〕韓信亦收兵與漢王會，兵復大振。與楚戰滎陽南京、索間，破之。〔二〕築甬道，屬河，〔三〕以取敖倉粟。〔四〕魏王豹謁歸視親疾。〔五〕至則絕河津，反為楚。〔六〕
〔一〕  服虔曰：「傅音附。」孟康曰：「古者二十而傅，三年耕有一年儲，故二十三而後役之。」如淳曰：「律，年二十三傅之疇官，各從其父疇學之，高不滿六尺二寸以下為罷癃。漢儀注云民年二十三為正，一歲為衛士，一歲為材官騎士，習射御騎馳戰陳。又曰年五十六衰老，乃得免為庶民，就田里。今老弱未嘗傅者皆發之。未二十三為弱，過五十六為老。」師古曰：「傅，著也。言著名籍，給公家徭役也。服音是。」
〔二〕  應劭曰：「京，縣名。今有大索、小索亭。」晉灼曰：「音冊。」師古曰：「音求索之索。」
〔三〕  應劭曰：「恐敵鈔輜重，故築垣牆如街巷也。」鄭氏曰：「甬音踊。」師古曰：「屬，聯也，音之欲反。」
〔四〕  孟康曰：「敖，地名，在滎陽西北，山上臨河有大倉。」
〔五〕  師古曰：「謁，請也。親謂母也。」
〔六〕  師古曰：「斷其津濟以距漢軍。為音于偽反。」
六月，漢王還櫟陽。壬午，立太子，赦罪人。令諸侯子在關中者皆集櫟陽為衛。引水灌廢丘，廢丘降，章邯自殺。雍（州）〔地〕定，八十餘縣，置河上、渭南、中地、隴西、上郡。〔一〕令祠官祀天地四方上帝山川，以時祠之。興關中卒乘邊塞。〔二〕關中大飢，米斛萬錢，〔三〕人相食。令民就食蜀漢。
〔一〕  服虔曰：「河上，即左馮翊也。渭南，京兆也。中地，右扶風也。」師古曰：「凡新置五郡。」
〔二〕  李奇曰：「乘，守也。」師古曰：「乘，登也。登而守之，義與上乘城同。」
〔三〕  師古曰：「一斛直萬錢。」
秋八月，漢王如滎陽，謂酈食其曰：「緩頰往說魏王豹，〔一〕能下之，以魏地萬戶封生。」〔二〕食其往，豹不聽。漢王以韓信為左丞相，與曹參、灌嬰俱擊魏。食其還，漢王問：「魏大將誰也？」對曰：「柏直。」王曰：「是口尚乳臭，不能當韓信。〔三〕騎將誰也？」曰：「馮敬。」曰：「是秦將馮無擇子也，雖賢，不能當灌嬰。步卒將誰也？」曰：「項它。」〔四〕曰：「是不能當曹參。吾無患矣。」九月，信等虜豹，傳詣滎陽。定魏地，置河東、太原、上黨郡。信使人請兵三萬人，願以北舉燕趙，東擊齊，南絕楚糧道。漢王與之。
〔一〕  張晏曰：「緩頰，徐言引譬喻也。」
〔二〕  師古曰：「生猶言先生。他皆類此。」
〔三〕  師古曰：「乳臭，言其幼少。」
〔四〕  師古曰：「它字與他同，並音徒何反。」
三年冬十月，韓信、張耳東下井陘擊趙，〔一〕斬陳餘，獲趙王歇。置常山、代郡。甲戌晦，日有食之。十一月癸卯晦，日有食之。
〔一〕  服虔曰：「井陘，山名，在常山，今為縣。」師古曰：「陘音形。」
隨何既說黥布，布起兵攻楚。楚使項聲、龍且攻布，〔一〕布戰不勝。十二月，布與隨何間行歸漢。漢王分之兵，與俱收兵至成皋。
〔一〕  韋昭曰：「且音子閭反。」
項羽數侵奪漢甬道，漢軍乏食，與酈食其謀橈楚權。〔一〕食其欲立六國後以樹黨，〔二〕漢王刻印，將遣食其立之。以問張良，良發八難。漢王輟飯吐哺，〔三〕曰：「豎儒〔四〕幾敗乃公事！〔五〕」令趨銷印。〔六〕又問陳平，乃從其計，與平黃金四萬斤，以間疏楚君臣。〔七〕
〔一〕  服虔曰：「橈，弱也。」師古曰：「音女教（而）〔反〕，其字從木。」
〔二〕  師古曰：「樹，立也。」
〔三〕  師古曰：「輟，止也。哺，口中所含食也。飯音扶晚反。哺音步。」
〔四〕  師古曰：「言其賤劣無智，若童豎也。」
〔五〕  師古曰：「幾，近也。乃，汝也。公，漢王自謂也。幾音鉅依反。」
〔六〕  師古曰：「趨讀曰促。促，速也。他皆類此。」
〔七〕  師古曰：「間音居莧反。次下反間，其音亦同。」
夏四月，項羽圍漢滎陽，漢王請和，割滎陽以西者為漢。亞父勸項羽急攻滎陽，漢王患之。陳平反間既行，羽果疑亞父。亞父大怒而去，發病死。
五月，將軍紀信曰：「事急矣！臣請誑楚，可以間出。」於是陳平夜出女子東門二千餘人，楚因四面擊之。紀信乃乘王車，黃屋左纛，〔二〕曰：「食盡，漢王降楚。」楚皆呼萬歲，之城東觀，以故漢王得與數十騎出西門遁。令御史大夫周苛、魏豹、樅公守滎陽。〔三〕羽見紀信，問：「漢王安在？」曰：「已出去矣。」羽燒殺信。而周苛、樅公相謂曰：「反國之王，難與守城。」〔四〕因殺魏豹。
〔一〕  師古曰：「間出，投間隙私出，若言間行微行耳。紀信詐為漢王，而王出西門遁，是私出也。」
〔二〕  李斐曰：「天子車以黃繒為蓋裏。纛，毛羽幢也，在乘輿車衡左方上注之。蔡邕曰以犛牛尾為之，如斗，或在騑頭，或在衡。」應劭曰：「雉尾為之，在左驂，當鑣上。」師古曰：「纛音毒，又徒到反。應說非也。」
〔三〕  應劭曰：「樅公者，不知其名，故曰公。」蘇林曰：「音樅木之樅。」師古曰：「音千容反。」
〔四〕  師古曰：「謂豹先已經畔漢。」
漢王出滎陽，至成皋。自成皋入關，收兵欲復東。轅生說漢王〔一〕曰：「漢與楚相距滎陽數歲，漢常困。願君王出武關，項王必引兵南走，〔二〕王深壁，令滎陽成皋間且得休息。使韓信等得輯河北趙地，〔三〕連燕齊，君王乃復走滎陽。如此，則楚所備者多，力分。漢得休息，復與之戰，破之必矣。」漢王從其計，出軍宛葉間〔四〕，與黥布行收兵。
〔一〕  文穎曰：「轅姓，生謂諸生。」
〔二〕  師古曰：「走亦謂趨，嚮也，音奏。次後亦同。」
〔三〕  師古曰：「輯與集同，謂和合也。詩序曰『勞來還定安集之』。春秋左氏傳曰『群臣輯睦』。他皆類此。」
〔四〕  師古曰：「葉，縣名，古葉公之國，音式涉反。宛縣葉縣之間也。」
羽聞漢王在宛，果引兵南，漢王堅壁不與戰。是月，彭越渡睢，〔一〕與項聲、薛公戰下邳，破殺薛公。羽使終公守成皋，而自東擊彭越。漢王引兵北，擊破終公，復軍成皋。六月，羽已破走彭越〔二〕，聞漢復軍成皋，乃引兵西拔滎陽城，生得周苛。羽謂苛：「為我將，以公為上將軍，封三萬戶。」周苛罵曰：「若不趨降漢，今為虜矣！〔三〕若非漢王敵也。」羽亨周苛，〔四〕并殺樅公，而虜韓王信，遂圍成皋。漢王跳，〔五〕獨與滕公共車出成皋玉門，〔六〕北渡河，宿小脩武。〔七〕自稱使者，晨馳入張耳、韓信壁，而奪之軍。乃使張耳北收兵趙地。
〔一〕  師古曰：「過睢水也。睢音雖。」
〔二〕  師古曰：「破之而令遁走。」
〔三〕  師古曰：「若，汝也。趨讀曰促。」
〔四〕  師古曰：「亨謂煮而殺之，音普庚反。他皆類此。」
〔五〕  如淳曰：「跳音逃，謂走也。史記作逃。」晉灼曰：「跳，獨出意也。」師古曰：「晉說是也，音徒彫反。」
〔六〕  張晏曰：「成皋北門。」
〔七〕  晉灼曰：「在大脩武城東。」
秋七月，有星孛于大角。〔一〕漢王得韓信軍，復大振。八月，臨河南鄉，〔二〕軍小脩武，欲復戰。郎中鄭忠說止漢王，高壘深塹勿戰。漢王聽其計，使盧綰、劉賈將卒二萬人，騎數百，〔三〕渡白馬津入楚地，佐彭越燒楚積聚，〔四〕復擊破楚軍燕郭西，〔五〕攻下睢陽、外黃十七城。九月，羽謂海春侯大司馬曹咎曰：「謹守成皋。即漢王欲挑戰，慎勿與戰，〔六〕勿令得東而已。我十五日必定梁地，復從將軍。」〔七〕羽引兵東擊彭越。
〔一〕  李奇曰：「孛，彗類也，是謂妖星，所以除舊布新也。」師古曰：「孛音步內反。」
〔二〕  師古曰：「鄉讀曰嚮。」
〔三〕  蘇林曰：「綰音以繩綰結物之綰。」師古曰：「音烏板反。」
〔四〕  師古曰：「所畜軍糧芻稿之屬也。積音子賜反。聚音才喻反。」
〔五〕  師古曰：「燕，縣名，古南燕國。」
〔六〕  李奇曰：「挑音徒了反。」臣瓚曰：「挑戰，擿嬈敵求戰也，古謂之致師。」師古曰：「李音瓚說是。擿音他歷反。嬈音乃了反。」
〔七〕  師古曰：「從，就也。」
漢王使酈食其說齊王田廣，罷守兵與漢和。
四年冬十月，韓信用蒯通計，襲破齊。齊王亨酈生，東走高密。項羽聞韓信破齊，且欲擊楚，使龍且救齊。
漢果數挑成皋戰，楚軍不出，使人辱之數日，大司馬咎怒，渡兵汜水。〔一〕士卒半渡，漢擊之，大破楚軍，盡得楚國金玉貨賂。大司馬咎、長史欣皆自剄汜水上。漢王引兵渡河，復取成皋，軍廣武，〔二〕就敖倉食。
〔一〕  張晏曰：「汜水在濟陰界。」如淳曰：「汜音祀。左傳曰『鄙在鄭地汜』。」臣瓚曰：「高祖攻曹咎於成皋，咎渡汜水而戰，今成皋城東汜水是也。」師古曰：「瓚說得之，此水不在濟陰也。『鄙在鄭地汜』，釋者又云在襄城，則非此也。此水舊讀音凡，今彼鄉人呼之音祀。」
〔二〕  孟康曰：「於滎陽築兩城而相對，名為廣武城，在敖倉西三室山上。」
羽下梁地十餘城，聞海春侯破，乃引兵還。漢軍方圍鍾離眜於滎陽東，〔一〕聞羽至，盡走險阻。〔二〕羽亦軍廣武，與漢相守。丁壯苦軍旅，老弱罷轉餉。〔三〕漢王、羽相與臨廣武之間而語。羽欲與漢王獨身挑戰，漢王數羽曰：〔四〕「吾始與羽俱受命懷王，曰先定關中者王之。羽負約，王我於蜀漢，罪一也。羽矯殺卿子冠軍，自尊，罪二也。〔五〕羽當以救趙還報，〔六〕而擅劫諸侯兵入關，罪三也。懷王約入秦無暴掠，羽燒秦宮室，掘始皇帝冢，收私其財，罪四也。〔七〕又彊殺秦降王子嬰，罪五也。詐阬秦子弟新安二十萬，王其將，〔八〕罪六也。皆王諸將善地，而徙逐故主，令臣下爭畔逆，罪七也。出逐義帝彭城，自都之，奪韓王地，并王梁楚，多自與，罪八也。使人陰殺義帝江南，罪九也。夫為人臣而殺其主，殺其已降，為政不平，主約不信，天下所不容，大逆無道，罪十也。吾以義兵從諸侯誅殘賊，使刑餘罪人擊公，〔九〕何苦乃與公挑戰！」羽大怒，伏弩射中漢王。漢王傷胸，乃捫足曰：「虜中吾指！」〔一０〕漢王病創臥，張良彊請漢王起行勞軍，以安士卒，〔一一〕毋令楚乘勝。漢王出行軍，疾甚，因馳入成皋。
〔一〕  師古曰：「眜音莫葛反。其字從本末之末。」
〔二〕  師古曰：「走音奏。」
〔三〕  師古曰：「罷讀曰疲。轉，運；餉，饋也，音式向反。」
〔四〕  師古曰：「數，責其罪也，音所具反。」
〔五〕  如淳曰：「卿者，卿大夫之號。子者，子男之爵。冠軍，人之首也。」文穎曰：「卿子，時人相褒尊之辭，猶言公子也。時上將，故言冠軍。」師古曰：「矯，託也，託懷王命而殺之也。卿子冠軍，文說是也。」
〔六〕  李奇曰：「前受命於懷王往救趙，當還反報。」
〔七〕  師古曰：「掘而發之，收取其財以私自有也。掘音其勿反。」
〔八〕  李奇曰：「章邯等為王。」
〔九〕  師古曰：「言輕賤也。」
〔一０〕師古曰：「捫，摸也。傷胸而捫足者，以安眾也。捫音門。中音竹仲反。」
〔一一〕師古曰：「行音下更反。其下亦同。」
十一月，韓信與灌嬰擊破楚軍，殺楚將龍且，追至城陽，虜齊王廣。齊相田橫自立為齊王，奔彭越。漢立張耳為趙王。
漢王疾瘉，〔一〕西入關，至櫟陽，存問父老，置酒。梟故塞王欣頭櫟陽市。〔二〕留四日，復如軍，軍廣武。關中兵益出，而彭越、田橫居梁地，往來苦楚兵，絕其糧食。
〔一〕  師古曰：「瘉與愈同。愈，差也。」
〔二〕  師古曰：「梟，縣首於木上。」
韓信已破齊，使人言曰：「齊邊楚，〔一〕權輕，不為假王，恐不能安齊。」漢王怒，欲攻之。張良曰：「不如因而立之，使自為守。」春二月，遣張良操印，立韓信為齊王。〔二〕秋七月，立黥布為淮南王。八月，初為算賦。〔三〕北貉、燕人來致梟騎助漢。〔四〕漢王下令：〔五〕軍士不幸死者，吏為衣衾棺斂，〔六〕轉送其家。〔七〕四方歸心焉。〔八〕
〔一〕  師古曰：「邊，共為邊界。」
〔二〕  師古曰：「操，持也，音千高反。」
〔三〕  如淳曰：「漢儀注民年十五以上至五十六出賦錢，人百二十為一算，為治庫兵車馬。」
〔四〕  應劭曰：「北貉，國也。梟，健也。」張晏曰：「梟，勇也，若六博之梟也。」師古曰：「貉在東北方，三韓之屬皆貉類也，音莫客反。」
〔五〕  師古曰：「令，教命也。下音胡嫁反。他皆類此。」
〔六〕  師古曰：「棺音工喚反。斂音力贍反。與作衣衾而斂尸於棺。」
〔七〕  師古曰：「轉，傳送也。」
〔八〕  師古曰：「以仁愛故。」
項羽自知少助食盡，韓信又進兵擊楚，羽患之。漢遣陸賈說羽，請太公，羽弗聽。漢復使侯公說羽，羽乃與漢約，中分天下，割鴻溝以西為漢，〔一〕以東為楚。九月，歸太公、呂后，軍皆稱萬歲。乃封侯公為平國君。〔二〕羽解而東歸。漢王欲西歸，張良、陳平諫曰：「今漢有天下太半，〔三〕而諸侯皆附，楚兵罷食盡，〔四〕此天亡之時，不因其幾而遂取之，〔五〕所謂養虎自遺患也。」漢王從之。
〔一〕  應劭曰：「在滎陽東南二十里。」文穎曰：「於滎陽下引河東南為鴻溝，以通宋、鄭、陳、蔡、曹、衛，與濟、汝、淮、泗會於楚，即今官渡水也。」
〔二〕  師古曰：「以其善說，能平和邦國。」
〔三〕  韋昭曰：「凡數三分有二為（大）〔太〕半，有一分為少半。」
〔四〕  師古曰：「罷讀曰疲。」
〔五〕  鄭氏曰：「幾，微也。」師古曰：「幾，危也。」
校勘記
二頁一二行  眉目準（頰）〔頞〕權衡，  景祐、汲古、殿、局本都作「頞」，王先謙說作「頞」是。
四頁一四行  音弋豉（也）〔反〕。  景祐、殿、局本都作「反」。王先謙說作「反」是。
一０頁  一行  （令）〔今〕置將不善，  景祐、殿本都作「今」。王先謙說作「今」是。
一０頁  二行  願（吏）〔更〕擇可者。  景祐、殿本都作「更」。王先謙說作「更」是。
一０頁  二行  蕭、曹（等）皆文吏，  景祐本無「等」字。楊樹達說無「等」字是。
一０頁  四行  祭蚩尤於沛廷，而釁鼓旗。〔一四〕幟皆赤，注〔一四〕原在「鼓」字下，明顏讀「釁鼓」句絕。吳仁傑據封禪書「祠蚩尤，釁鼓旗」之文，以為「旗」字當屬上句。王先謙、楊樹達都說吳讀是。
一０頁  五行  （所）殺者赤帝子故也。  王念孫說下「所」字涉上「所」字而衍。
一七頁  二行  至（陽城）〔城陽〕  齊召南據史記及曹參傳改。王先謙說齊說是。
一九頁一一行  （大）破之。  景祐本無「大」字，史說亦無。王念孫說係後人所加。
二０頁一三行  遲，未（明）也。  景祐、殿本都無「明」字。王先謙說無「明」字是。
二三頁  七行  張（倉）〔蒼〕傳云  殿本作「蒼」。王先謙說作「蒼」是。
二六頁  三行  籍何以（生）〔至〕此？  錢大昭說明南監、閩本都作「至」。  王念孫據史記項羽紀、高祖紀及通鑑漢紀，以為「生」當為「至」字之誤。
三０頁一二行  給軍〔糧〕食。  景祐、殿本及通鑑都有「糧」字。
三六頁  九行  （二）〔三〕月，  景祐、汲古、殿、局本都作「三」。王先謙說作「三」是。
三八頁  九行  雍（州）〔地〕  王先謙說「州」字誤，當為「地」。按通鑑亦作「地」。
四０頁  三行  音女教（而）〔反〕，  景祐、殿本都作「反」。王先謙說作「反」是。
四七頁  七行  為（大）〔太〕半，  景祐、汲古、殿、局本都作「太」。

[book_title]漢書卷一下　高帝紀第一下
五年冬十月，漢王追項羽至陽夏南〔一〕止軍，與齊王信、魏相國越期會擊楚，至固陵，〔二〕不會。楚擊漢軍，大破之。漢王復入壁，深塹而守。謂張良曰：「諸侯不從，柰何？」良對曰：「楚兵且破，未有分地，〔三〕其不至固宜。〔四〕君王能與共天下，可立致也。〔五〕齊王信之立，非君王意，信亦不自堅。〔六〕彭越本定梁地，始君王以魏豹故，拜越為相國。今豹死，越亦望王，而君王不早定。今能取睢陽以北至穀城皆以王彭越，〔七〕從陳以東傅海與齊王信，〔八〕信家在楚，其意欲復得故邑。能出捐此地以許兩人，〔九〕使各自為戰，則楚易敗也。」於是漢王發使使韓信、彭越。至，皆引兵來。
〔一〕  師古曰：「夏音工雅反，已解於上。」
〔二〕  晉灼曰：「即固始也。」師古曰：「後改為固始耳。地理志固始屬淮陽。」
〔三〕  李奇曰：「信、越等未有益地之分。」師古曰：「分音扶問反。」
〔四〕  師古曰：「理宜然也。」
〔五〕  師古曰：「共有天下之地，割而封之。」
〔六〕  師古曰：「因信自請為假王，乃立之耳，故曰非君王意。」
〔七〕  師古曰：「睢音雖。」
〔八〕  師古曰：「傅讀曰附。」
〔九〕  師古曰：「捐，棄也，音弋全反。」
十一月，劉賈入楚地，圍壽春。漢亦遣人誘楚大司馬周殷。殷畔楚，以舒屠六，〔一〕舉九江兵迎黥布，並行屠城父，〔二〕隨劉賈皆會。
〔一〕  如淳曰：「以舒之眾屠破六縣。」師古曰：「六者，縣名，即上所謂九江王都六者也，後屬廬江郡。」
〔二〕  如淳曰：「並行，並擊也。」師古曰：「城父，縣名。父音甫。」
十二月，圍羽垓下。〔一〕羽夜聞漢軍四面皆楚歌，〔二〕知盡得楚地，羽與數百騎走，是以兵大敗。灌嬰追斬羽東城。〔三〕楚地悉定，獨魯不下。漢王引天下兵欲屠之，為其守節禮義之國，乃持羽頭示其父兄，魯乃降。初，懷王封羽為魯公，及死，魯又為之堅守，故以魯公葬羽於穀城。〔四〕漢王為發（葬）〔喪〕，哭臨而去〔五〕。封項伯等四人為列侯，賜姓劉氏。〔六〕諸民略在楚者皆歸之。漢王還至定陶，馳入齊王信壁，奪其軍。初項羽所立臨江王共敖前死，子尉嗣立為王，不降。遣盧綰、劉賈擊虜尉。
〔一〕  應劭曰：「垓音該。」李奇曰：「沛洨縣聚邑名也。」師古曰：「洨音衡交反。」
〔二〕  應劭曰：「楚歌者，雞鳴歌也。漢已略得其地，故楚歌者多雞鳴時歌也。」師古曰：「楚歌者，為楚人之歌，猶言吳歈越吟耳。若以雞鳴為歌曲之名，於理則可，不得云雞鳴時也。高祖令戚夫人楚舞，自為作楚歌，豈亦雞鳴時乎？」
〔三〕  晉灼曰：「九江縣。」
〔四〕  師古曰：「即濟北穀城。」
〔五〕  師古曰：「臨音力禁反。」
〔六〕  師古曰：「皆羽之族，先有功於漢者。」
春正月，追尊兄伯號曰武哀侯。〔一〕下令曰：「楚地已定，義帝亡後，欲存恤楚眾，以定其主。齊王信習楚風俗，更立為楚王〔二〕，王淮北，都下邳。魏相國建城侯彭越勤勞魏民，卑下士卒，〔三〕常以少擊眾，數破楚軍，其以魏故地王之，號曰梁王，都定陶。」又曰：「兵不得休八年，萬民與苦甚，〔四〕今天下事畢，其赦天下殊死以下。」〔五〕
〔一〕  應劭曰：「兄伯早亡，追諡之。」
〔二〕  師古曰：「更，改也。」
〔三〕  師古曰：「言安輯魏地，保其人眾也。下音胡稼反。」
〔四〕  如淳曰：「與音相干與之與。」師古曰：「音弋庶反。」
〔五〕  如淳曰：「死罪之明白也。左傳曰斬其木而弗殊。」韋昭曰：「殊死，斬刑也。」師古曰：「殊，絕也，異也，言其身首離絕而異處也。」
於是諸侯上疏曰：「楚王韓信、韓王信、淮南王英布、梁王彭越、故衡山王吳芮、〔一〕趙王張敖、燕王臧荼昧死再拜言，〔二〕大王陛下：〔三〕先時秦為亡道，天下誅之。大王先得秦王，定關中，於天下功最多。存亡定危，救敗繼絕，以安萬民，功盛德厚。又加惠於諸侯王有功者，使得立社稷。地分已定，而位號比儗，亡上下之分，〔四〕大王功德之著，於後世不宣。〔五〕昧死再拜上皇帝尊號。」漢王曰：「寡人聞帝者賢者有也，〔六〕虛言亡實之名，非所取也。今諸侯王皆推高寡人，將何以處之哉？」諸侯王皆曰：「大王起於細微，滅亂秦，威動海內。又以辟陋之地，〔七〕自漢中行威德，誅不義，立有功，平定海內，功臣皆受地食邑，非私之也。大王德施四海，諸侯王不足以道之，居帝位甚實宜，願大王以幸天下。」〔八〕漢王曰：「諸侯王幸以為便於天下之民，則可矣。」於是諸侯王及太尉長安侯臣綰等三百人，〔九〕與博士稷嗣君叔孫通〔一０〕謹擇良日二月甲午，上尊號。漢王即皇帝位于氾水之陽。〔一一〕尊王后曰皇后，太子曰皇太子，追尊先媼曰昭靈夫人。
〔一〕  張晏曰：「漢元年，項羽立芮為衡山王，後又奪之地，謂之番君，是以曰故。」
〔二〕  張晏曰：「秦以為人臣上書當言昧犯死罪而言，漢遂遵之。」
〔三〕  應劭曰：「陛者，升堂之陛。王者必有執兵陳於階陛之側，群臣與至尊言，不敢指斥，故呼在陛下者而告之，因卑以達尊之意也。若今稱殿下、閣下、侍者、執事，皆此類也。」
〔四〕  師古曰：「言大王與臣等並稱王，是為比類相儗，無尊卑之差別也。地分音扶問反。」
〔五〕  師古曰：「言位號不殊，則功德之著明者，不宣於後世也。」
〔六〕  師古曰：「言賢德之人乃可有帝號。」
〔七〕  師古曰：「辟讀曰僻。」
〔八〕  晉灼曰：「漢儀注民臣被其德以為僥倖也。」師古曰：「倖者，吉而免凶，可慶幸也，故福喜之事皆稱為幸，而死謂之不幸。」
〔九〕  師古曰：「綰，盧綰也。」
〔一０〕孟康曰：「稷嗣，邑名。」
〔一一〕張晏曰：「在濟陰界，取其氾愛弘大而潤下也。」師古曰：「據叔孫通傳曰為皇帝於定陶，則此水在濟陰是也。音敷劍反。」
詔曰：〔一〕「故衡山王吳芮與子二人、兄子一人，從百粵之兵，〔二〕以佐諸侯，誅暴秦，有大功，諸侯立以為王。項羽侵奪之地，謂之番君。〔三〕其以長沙、豫章、象郡、桂林、南海立番君芮為長沙王。」〔四〕又曰：「故粵王亡諸世奉粵祀，秦侵奪其地，使其社稷不得血食。〔五〕諸侯伐秦，亡諸身帥閩中兵以佐滅秦，〔六〕項羽廢而弗立。今以為閩粵王，王閩中地，勿使失職。」
〔一〕  如淳曰：「詔，告也。自秦漢以下，唯天子獨稱之。」
〔二〕  服虔曰：「非一種，若今言百蠻也。」
〔三〕  師古曰：「番音蒲何反。」
〔四〕  臣瓚曰：「茂陵書象郡治臨塵，去長安萬七千五百里。」文穎曰：「桂林，今鬱林也。」師古曰：「桂林，今之桂州境界左右皆是其地，非鬱林也。」
〔五〕  師古曰：「祭者尚血腥，故曰血食也。」
〔六〕  如淳曰：「閩音緡。」應劭曰：「音文飾之文。」師古曰：「閩越，今泉州建安是其地也。其人本蛇種，故其字從虫。如音是也。虫音許尾反。」
帝乃西都洛陽。夏五月，兵皆罷歸家。詔曰：「諸侯子在關中者，復之十二歲，〔一〕其歸者半之。〔二〕民前或相聚保山澤，不書名數，〔三〕今天下已定，令各歸其縣，復故爵田宅，〔四〕吏以文法教訓辨告，勿笞辱。〔五〕民以飢餓自賣為人奴婢者，皆免為庶人。軍吏卒會赦，其亡罪而亡爵及不滿大夫者，皆賜爵為大夫。〔六〕故大夫以上賜爵各一級，〔七〕其七大夫以上，皆令食邑，〔八〕非七大夫以下，皆復其身及戶，勿事。」〔九〕又曰：「七大夫、公乘以上，皆高爵也。〔一０〕諸侯子及從軍歸者，甚多高爵，吾數詔吏先與田宅，及所當求於吏者，亟與。〔一一〕爵或人君，上所尊禮，〔一二〕久立吏前，曾不為決，〔一三〕甚亡謂也。〔一四〕異日秦民爵公大夫以上，令丞與亢禮。〔一五〕今吾於爵非輕也，吏獨安取此！〔一六〕且法以有功勞行田宅，〔一七〕今小吏未嘗從軍者多滿，〔一八〕而有功者顧不得，〔一九〕背公立私，守尉長吏教訓甚不善。〔二０〕其令諸吏善遇高爵，稱吾意。〔二一〕且廉問，有不如吾詔者，以重論之。」〔二二〕
〔一〕  師古曰：「復音方目反。」
〔二〕  師古曰：「各已還其本土者，復六歲也。」
〔三〕  師古曰：「保，守也，安也。守而安之，以避難也。名數，謂戶籍也。」
〔四〕  師古曰：「復，還也，音扶目反。」
〔五〕  師古曰：「辨告者，分別義理以曉喻之。」
〔六〕  如淳曰：「軍吏卒會赦，得免罪，及本無罪而亡爵級者，皆賜爵為大夫。」師古曰：「大夫，第五爵也。」
〔七〕  師古曰：「就加之也。級，等也。」
〔八〕  臣瓚曰：「秦制，列侯乃得食邑，今七大夫以上皆食邑，所以寵之也。」師古曰：「七大夫，公大夫也，爵第七，故謂之七大夫。」
〔九〕  應劭曰：「不輸戶賦也。」如淳曰：「事謂役使也。」師古曰：「復其身及一戶之內皆不徭賦也。復音扶目反。」
〔一０〕師古曰：「公乘，第八爵。」
〔一一〕師古曰：「亟，急也，音居力反。」
〔一二〕師古曰：「爵高有國邑者，則自君其人，故云或人君也。上謂天子。」
〔一三〕師古曰：「有辨（說）〔訟〕及陳請者，不早為決斷。」
〔一四〕師古曰：「亡謂者，失於事宜，不可以訓。」
〔一五〕應劭曰：「言從公大夫以上，民與令丞亢禮。亢禮者，長揖不拜。」師古曰：「異日，猶言往日也。亢者，當也，言高下相當，無所卑屈，不獨謂揖拜也。」
〔一六〕師古曰：「於何得此輕爵之法也。」
〔一七〕蘇林曰：「行音行酒之行，猶付與也。」
〔一八〕如淳曰：「多自滿足也。」
〔一九〕師古曰：「顧猶反也，言若人反顧然。」
〔二０〕師古曰：「守，郡守也。尉，郡尉也。長吏，謂縣之令長。」
〔二一〕師古曰：「稱，副也。」
〔二二〕師古曰：「廉，察也。廉字本作覝，其音同耳。」
帝置酒雒陽南宮。上曰：〔一〕「通侯諸將〔二〕毋敢隱朕〔三〕，皆言其情。吾所以有天下者何？項氏之所以失天下者何？」高起、王陵對曰：〔四〕「陛下嫚而侮人，〔五〕項羽仁而敬人。然陛下使人攻城略地，所降下者，因以與之，與天下同利也。項羽妒賢嫉能，有功者害之，賢者疑之，戰勝而不與人功，得地而不與人利，此其所以失天下也。」上曰：「公知其一，未知其二。夫運籌帷幄之中，決勝千里之外，吾不如子房；填國家，撫百姓，給餉餽，不絕糧道，吾不如蕭何；〔六〕連百萬之眾，戰必勝，攻必取，吾不如韓信。三者皆人傑，吾能用之，〔七〕此吾所以取天下者也。項羽有一范增而不能用，此所以為我禽也。」群臣說服。〔八〕
〔一〕  如淳曰：「蔡邕云上者尊位所在也。但言上，不敢言尊號耳。」
〔二〕  應劭曰：「舊曰徹侯，避武帝諱曰通侯。通亦徹也。通者，言其功德通於王室也。」張晏曰：「後改為列侯。列者，見序列也。」
〔三〕  如淳曰：「朕，我也。蔡邕曰古者上下共之。咎繇與帝舜言稱朕，屈原曰『朕皇考』，至秦獨以為尊稱，漢遂因之而不改也。」
〔四〕  張晏曰：「詔使高官者起，故陵先對。」孟康曰：「姓高，名起。」臣瓚曰：「漢帝年紀高帝時有信平侯臣陵、都武侯臣起。魏相、邴吉高帝時奏事有將軍臣陵、臣起。」師古曰：「張說非也。若言高官者起，則丞相蕭何、太尉盧綰及張良、陳平之屬時皆在陵上，陵不得先對也。」
〔五〕  師古曰：「嫚，易也，讀與慢同。」
〔六〕  師古曰：「填與鎮同。鎮，安也。餽亦饋字。」
〔七〕  師古曰：「傑言桀然獨出也。」
〔八〕  師古曰：「說讀曰悅。」
初，田橫歸彭越。項羽已滅，橫懼誅，與賓客亡入海。上恐其久為亂，遣使者赦橫，曰：「橫來，大者王，小者侯；  〔一〕不來，且發兵加誅。」橫懼，乘傳詣雒陽，〔二〕未至三十里，自殺。上壯其節，為流涕，發卒二千人，以王禮葬焉。
〔一〕  師古曰：「大者，謂其長率，即橫身也。小者，其徒屬也。」
〔二〕  如淳曰：「律，四馬高足為置傳，四馬中足為馳傳，四馬下足為乘傳，一馬二馬為軺傳。急者乘一乘傳。」師古曰：「傳者，若今之驛，古者以車，謂之傳車，其後又單置馬，謂之驛騎。傳音張戀反。」
戍卒婁敬求見，說上曰：「陛下取天下與周異，而都雒陽，不便，不如入關，據秦之固。」上以問張良，良因勸上。是日，車駕西都長安。〔一〕拜婁敬為奉春君，〔二〕賜姓劉氏。六月壬辰，大赦天下。
〔一〕  師古曰：「凡言車駕者，謂天子乘車而行，不敢指斥也。是日，即其日也。著是日者，言從善之速也。長安本秦之鄉名，高祖作都焉。」
〔二〕  張晏曰：「春，歲之始也，今婁敬發事之始，故號曰奉春君也。」
秋七月，燕王臧荼反，上自將征之。九月，虜荼。詔諸侯王視有功者立以為燕王。荊王臣信等十人〔一〕皆曰：「太尉長安侯盧綰功最多，請立以為燕王。」使丞相噲將兵平代地。
〔一〕  如淳曰：「荊亦楚也。」賈逵曰：「秦莊襄王名楚，故改諱荊，遂行於世。」晉灼曰：「詩曰『奮伐荊楚』，自秦之先故以稱荊也。」師古曰：「晉說是也。左傳又云『荊尸而舉』，亦已久矣。」
利幾反，上自擊破之。利幾者，項羽將。羽敗，利幾為陳令，降，上侯之潁川。上至雒陽，舉通侯籍召之，〔一〕而利幾恐，反〔二〕。
〔一〕  蘇林曰：「都以侯籍召之。」
〔二〕  師古曰：「普召通侯，而利幾自以項羽將，故恐懼而反也。」
後九月，徙諸侯子關中。治長樂宮。
六年冬十月，令天下縣邑城。〔一〕
〔一〕  張晏曰：「皇后、公主所食曰邑。令各自築其城也。」師古曰：「縣之與邑，皆令築城。」
人告楚王信謀反，上問左右，左右爭欲擊之。用陳平計，乃偽游雲夢。〔一〕十二月，會諸侯于陳，楚王信迎謁，因執之。詔曰：「天下既安，豪桀有功者封侯，新立，未能盡圖其功。〔二〕身居軍九年，或未習法令，或以其故犯法，〔三〕大者死刑，吾甚憐之。其赦天下。」田肯賀上曰：「甚善，陛下得韓信，又治秦中。〔四〕秦，形勝之國也，〔五〕帶河阻山，縣隔千里，〔六〕持戟百萬，秦得百二焉。〔七〕地勢便利，其以下兵於諸侯，譬猶居高屋之上建瓴水也。〔八〕夫齊，東有琅邪、即墨之饒，〔九〕南有泰山之固，西有濁河之限，〔一０〕北有勃海之利，地方二千里，持戟百萬，縣隔千里之外，齊得十二焉。〔一一〕此東西秦也。非親子弟，莫可使王齊者。」上曰：「善。」賜金五百斤。上還至雒陽，赦韓信，封為淮陰侯。
〔一〕  韋昭曰：「在南郡之華容也。」師古曰：「夢讀如本字，又音莫風反。」
〔二〕  師古曰：「新立，言新即帝位也。圖謂謀而賞之。」
〔三〕  韋昭曰：「言未習知法令而犯之者，有司因以故犯法之罪罪之，故帝愍焉。」師古曰：「此說非也。言以未習法令之故，不知避罪，遂致犯刑，帝原其本情，故加憐之。」
〔四〕  師古曰：「治謂都之也。秦中謂關中，秦地也。」
〔五〕  張晏曰：「得形勢之勝便也。」
〔六〕  鄭氏曰：「縣音懸。」師古曰：「此本古之懸字耳，後人轉用為州縣字，乃更加心以別之，非當借音。他皆類此。」
〔七〕  應劭曰：「言河山之險，與諸侯相縣隔，絕千里也。所以能禽諸侯者，得天下之利百二也。」李斐曰：「河山之險，由地勢高，順流而下易，故天下於秦縣隔千里也。持戟百萬，秦得百二焉。」蘇林曰：「百二，得百中之二，二萬人也。秦地險固，二萬人足當諸侯百萬人也。」師古曰：「縣隔千里，李、應得之。秦得百二，蘇說是也。」
〔八〕  如淳曰：「瓴，盛水瓶也。居高屋之上而幡瓴水，言其向下之勢易也。建音謇。」蘇林曰：「瓴讀曰鈴。」師古曰：「如、蘇音說皆是。建音居偃反。」
〔九〕  師古曰：「二縣近海，財用之所出。」
〔一０〕晉灼曰：「齊西有平原，河水東北過高唐。高唐即平原也。孟津號黃河，故曰濁河也。」
〔一一〕應劭曰：「齊得十之二耳，故愍王稱東帝，後復歸之，卒為秦所滅者，利鈍之勢異也。」李斐曰：「齊有山河之限，地方二千里，是與天下縣隔也。設有持戟百萬之眾，齊得十中之二焉。百萬十分之二，亦二十萬也。但文相避，故言東西秦，其勢敵也。」蘇林曰：「十二，得十中之二，二十萬人當百萬。言齊雖固，不如秦二萬乃當百萬也。」晉灼曰：「案文攷義，蘇說是也。」師古曰：「蘇、晉之釋得其意也。秦得百二者，二萬人當諸侯百萬人也。齊得十二者，二十萬人當諸侯百萬也。所以言縣隔千里之外者，除去秦地，而齊乃與諸侯計利便也。」
甲申，始剖符封功臣曹參等為通侯。〔一〕詔曰：「齊，古之建國也，今為郡縣，其復以為諸侯。〔二〕將軍劉賈數有大功，及擇寬惠脩絜者，王齊、荊地。」春正月丙午，韓王信等奏請以故東陽郡、鄣郡、吳郡五十三縣立劉賈為荊王，〔三〕以碭郡、薛郡、郯郡三十六縣立弟文信君交為楚王。〔四〕壬子，以雲中、鴈門、代郡五十三縣立兄宜信侯喜為代王，以膠東、膠西、臨淄、濟北、博陽、城陽郡七十三縣立子肥為齊王，以太原郡三十一縣為韓國，徙韓王信都晉陽。
〔一〕  師古曰：「剖，破也，與其合符而分授之也。剖音普口反。」
〔二〕  師古曰：「為國以封諸侯王。」
〔三〕  文穎曰：「東陽，今下邳也。鄣郡，今丹（楊）〔陽〕也。吳郡，本會稽也。」韋昭曰：「鄣郡，今故鄣縣也，後郡徙丹（楊）〔陽〕，轉以為縣，故謂之故鄣也。」師古曰：「鄣音章。」
〔四〕  文穎曰：「薛郡，今魯國是也。郯郡，今東海郡也。」師古曰：「郯音談。」
上已封大功臣（三）〔二〕十餘人，其餘爭功，未得行封。上居南宮，從復道上〔一〕見諸將往往耦語，以問張良。良曰：「陛下與此屬共取天下，今已為天子，而所封皆故人所愛，所誅皆平生仇怨。今軍吏計功，以天下為不足用遍封，〔二〕而恐以過失及誅，故相聚謀反耳。」上曰：「為之奈何？」良曰：「取上素所不快，〔三〕計群臣所共知最甚者一人，先封以示群臣。」三月，上置酒，封雍齒，因趣丞相急定功行封。〔四〕罷酒，群臣皆喜，曰：「雍齒且侯，吾屬亡患矣！」
〔一〕  如淳曰：「復音複，上下有道，故謂之復。」
〔二〕  師古曰：「言有功者多，而土地少。」
〔三〕  師古曰：「言有舊嫌者也。」
〔四〕  師古曰：「趣讀曰促。」
上歸櫟陽，五日一朝太公。太公家令說太公曰：「天亡二日，土亡二王。皇帝雖子，人主也；太公雖父，人臣也。奈何令人主拜人臣！如此，則威重不行。」後上朝，太公擁彗，〔一〕迎門卻行。〔二〕上大驚，下扶太公。太公曰：「帝，人主，奈何以我亂天下法！」於是上心善家令言，〔三〕賜黃金五百斤。夏五月丙午，詔曰：「人之至親，莫親於父子，故父有天下傳歸於子，子有天下尊歸於父，此人道之極也。前日天下大亂，兵革並起，萬民苦殃，朕親被堅執銳，〔四〕自帥士卒，犯危難，平暴亂，立諸侯，偃兵息民，天下大安，此皆太公之教訓也。諸王、通侯、將軍、群卿、大夫已尊朕為皇帝，而太公未有號。今上尊太公曰太上皇。」〔五〕
〔一〕  李奇曰：「為恭也，如今卒持帚也。」師古曰：「彗者，所以埽也，音似歲反。」
〔二〕  師古曰：「卻退而行也，音丘略反。」
〔三〕  師古曰：「晉太子庶子劉寶云善其發悟己心，因得尊崇父號，非善其令父敬己。」
〔四〕  師古曰：「被堅謂甲冑也。執銳謂利兵也。被音皮義反。」
〔五〕  師古曰：「太上，極尊之稱也。皇，君也。天子之父，故號曰皇。不預治國，故不言帝也。」
秋九月，匈奴圍韓王信於馬邑，信降匈奴。
七年冬十月，上自將擊韓王信於銅鞮，〔一〕斬其將。信亡走匈奴，（與）其將曼丘臣、王黃〔二〕共立故趙後趙利為王，〔三〕收信散兵，與匈奴共距漢。上從晉陽連戰，乘勝逐北，至樓煩，會大寒，士卒墮指者什二三。〔四〕遂至平城，為匈奴所圍，七日，用陳平祕計得出。〔五〕使樊噲留定代地。
〔一〕  師古曰：「縣名也。鞮音丁奚反。」
〔二〕  師古曰：「姓曼丘，名臣也。曼丘、母丘本一姓也，語有緩急耳。曼音萬。」
〔三〕  師古曰：「故趙，六國時趙也。」
〔四〕  師古曰：「十人之中，二三墮指。」
〔五〕  應劭曰：「陳平使畫工圖美女，間遣人遺閼氏，云漢有美女如此，今皇帝困厄，欲獻之。閼氏畏其奪己寵，因謂單于曰：『漢天子亦有神靈，得其土地，非能有也。』於是匈奴開其一角，得突出。」鄭氏曰：「以計鄙陋，故祕不傳。」師古曰：「應氏之說出桓譚新論，蓋譚以意測之，事當然耳，非紀傳所說也。」
十二月，上還過趙，不禮趙王。是月，匈奴攻代，代王喜棄國，自歸雒陽，赦為合陽侯。辛卯，立子如意為代王。
春，令郎中有罪耐以上，請之。〔一〕民產子，復勿事二歲〔二〕。
〔一〕  應劭曰：「輕罪不至于髡，完其耏鬢，故曰耏。古耐字從彡，髮膚之意也。杜林以為法度之字皆從寸，後改如是。言耐罪已上，皆當先請也。耐音若能。」如淳曰：「耐猶任也，任其事也。」師古曰：「依應氏之說，耏當音而，如氏之解則音乃代反，其義亦兩通。（而）〔耏〕謂頰旁毛也。彡，毛髮貌也，音所廉反，又先廉反。而功臣侯表宣曲侯通耏為鬼薪，則應氏之說斯為長矣。」
〔二〕  師古曰：「勿事，不役使也。」
二月，至長安。蕭何治未央宮，立東闕、北闕、前殿、武庫、大倉。〔一〕上見其壯麗，甚怒，謂何曰：「天下匈匈，勞苦數歲，成敗未可知，〔二〕是何治宮室過度也！」何曰：「天下方未定，故可因以就宮室。〔三〕且夫天子以四海為家，非令壯麗亡以重威，且亡令後世有以加也。」上說。〔四〕自櫟陽徙都長安。置宗正（宮）〔官〕以序九族。夏四月，行如雒陽。〔五〕
〔一〕  師古曰：「未央殿雖南嚮，而上書奏事謁見之徒皆詣北闕，公車司馬亦在北焉。是則以北闕為正門，而又有東門、東闕。至於西南兩面，無門闕矣。蓋蕭何初立未央宮，以厭勝之術，理宜然乎？」
〔二〕  師古曰：「匈匈，喧擾之意。」
〔三〕  師古曰：「就，成也。」
〔四〕  師古曰：「說讀曰悅。」
〔五〕  師古曰：「如，往也。」
八年冬，上東擊韓信餘寇於東垣。〔一〕還過趙，趙相貫高等恥上不禮其王，陰謀欲弒上。上欲宿，心動，問「縣名何？」曰：「柏人。」上曰：「柏人者，迫於人也。」去弗宿。
〔一〕  孟康曰：「真定也。」師古曰：「垣音轅。」
十一月，令士卒從軍死者為槥，〔一〕歸其縣，縣給衣衾棺葬具，〔二〕祠以少牢，長吏視葬。十二月，行自東垣至。〔三〕
〔一〕  服虔曰：「槥音衛。」應劭曰：「小棺也，今謂之櫝。」
〔二〕  如淳曰：「棺音貫，謂棺斂之服也。」臣瓚曰：「初以槥致其尸於家，縣官更給棺衣更斂之也。金布令曰『不幸死，死所為櫝，傳歸所居縣，賜以衣棺』也。」師古曰：「初為槥櫝，至縣更給衣及棺，備其葬具耳。不勞改讀音為貫也。金布者，令篇（者）〔名〕，若今言倉庫令也。」
〔三〕  師古曰：「至京師。」
春三月，行如雒陽。令吏卒從軍至平城及守城邑者〔一〕皆復終身勿事。〔二〕爵非公乘以上毋得冠劉氏冠。〔三〕賈人毋得衣錦繡綺縠絺紵剡，操兵，乘騎馬。〔四〕秋八月，吏有罪未發覺者，赦之。九月，行自雒陽至，淮南王、梁王、趙王、楚王皆從。
〔一〕  如淳曰：「平城左右諸城能堅守（也）〔者〕。」
〔二〕  師古曰：「復音方目反。」
〔三〕  文穎曰：「即竹皮冠也。」
〔四〕  師古曰：「賈人，坐販賣者也。綺，文繒也，即今之細綾也。稀，細葛也。紵，織紵為布及疏也。剡，織毛若今毼及氍毹之類也。操，持也。兵，凡兵器也。乘，駕車也。騎，單騎也。賈音古。絺音丑知反。紵音佇。剡音居例反。操音千高反。」
九年冬十月，淮南王、梁王、趙王、楚王朝未央宮，置酒前殿。上奉玉卮〔一〕為太上皇壽，〔二〕曰：「始大人常以臣亡賴，〔三〕不能治產業，不如仲力。〔四〕今某之業所就孰與仲多？」〔五〕殿上群臣皆稱萬歲，大笑為樂。
〔一〕  應劭曰：「飲酒禮器也，古以角作，受四升。古卮字作觝。」晉灼曰：「音支。」師古曰：「卮，飲酒圓器也，今尚有之。」
〔二〕  師古曰：「進酒而獻壽也，已解於上。」
〔三〕  應劭曰：「賴者，恃也。」晉灼曰：「許慎云『賴，利也』，無利入於家也。或曰江淮之間謂小兒多詐狡獪為亡賴。」師古曰：「晉說是也。獪音工外反。」
〔四〕  服虔曰：「力，勤力也。」
〔五〕  師古曰：「就，成也。與亦如也。」
十一月，徙齊楚大族昭氏、屈氏、景氏、懷氏、田氏五姓關中，與利田宅。〔一〕十二月，行如雒陽。
〔一〕  師古曰：「利謂便好也。屈音九勿反。」
貫高等謀逆發覺，逮捕高等，〔一〕并捕趙王敖下獄。詔敢有隨王，罪三族。〔二〕郎中田叔、孟舒等十人自髡鉗為王家奴，〔三〕從王就獄。王實不知其謀。春正月，廢趙王敖為宣平侯。徙代王如意為趙王，王趙國。丙寅，前有罪殊死以下，皆赦之。
〔一〕  師古曰：「逮捕，謂事相連及者皆捕之也。一曰，在道守禁，相屬不絕，若今之傳送囚耳。」
〔二〕  張晏曰：「父母兄弟妻子也。」如淳曰：「父族、母族、妻族也。」師古曰：「如說是也。」
〔三〕  師古曰：「鉗，以鐵束頸也，音其炎反。」
二月，行自雒陽至。賢趙臣田叔、孟舒等十人，召見與語，漢廷臣無能出其右者。〔一〕上說，〔二〕盡拜為郡守、諸侯相。
〔一〕  師古曰：「古諸以右為尊，言材用無能過之者，故云不出其右也。他皆類此。」
〔二〕  師古曰：「說讀曰悅。」
夏六月乙未晦，日有食之。
十年冬十月，淮南王、燕王、荊王、梁王、楚王、齊王、長沙王來朝。
夏五月，太上皇后崩。〔一〕秋七月癸卯，太上皇崩，葬萬年。〔二〕赦櫟陽囚死罪以下。〔三〕八月，令諸侯王皆立太上皇廟于國都。
〔一〕  如淳曰：「王陵傳楚取太上皇、呂后為質。又項羽歸太公、呂后，不見歸媼也。又上五年追尊母媼為昭靈夫人，高后時乃追尊為昭靈后耳。漢儀注高帝母兵起時死小黃北，後於小黃作陵廟。以此二者推之，不得有太上皇后崩也。」李奇曰：「高祖後母也。」晉灼曰：「五年，追尊先媼曰昭靈夫人，言追尊，則明其已亡。史記十年春夏無事，七月太上皇崩，葬櫟陽宮，明此長『夏五月太上皇后崩』八字也。又漢儀注先媼已葬陳留小黃。」師古曰：「如、晉二說皆得之，無此太上皇后也。諸家之說更有異端，適為煩穢，不足采也。」
〔二〕  師古曰：「三輔黃圖云高祖初居櫟陽，故太上皇因在櫟陽。十年太上皇崩，葬其北原，起萬年邑，置長丞也。」
〔三〕  臣瓚曰：「萬年陵在櫟陽縣界，故特赦之。」
九月，代相國陳豨反。〔一〕上曰：「豨嘗為吾使，甚有信。〔二〕代地吾所急，故封豨為列侯，以相國守代，今乃與王黃等劫掠代地！吏民非有罪也，能去豨、黃來歸者，皆赦之。」〔三〕上自東，至邯鄲。上喜曰：「豨不南據邯鄲而阻漳水，吾知其亡能為矣。」趙相周昌奏常山二十五城亡其二十城，請誅守尉。〔四〕上曰：「守尉反乎？」對曰：「不。」上曰：「是力不足，亡罪。」上令周昌選趙壯士可令將者，白見四人。〔五〕上嫚罵曰：〔六〕「豎子能為將乎！」四人慚，皆伏地。上封各千戶，以為將。左右諫曰：「從入蜀漢，伐楚，賞未遍行，今封此，何功？」上曰：「非汝所知。陳豨反，趙代地皆豨有。吾以羽檄徵天下兵，未有至者，〔七〕今計唯獨邯鄲中兵耳。吾何愛四千戶，不以慰趙子弟！」皆曰：「善。」又求「樂毅有後乎？」〔八〕得其孫叔，封之樂鄉，號華成君。問豨將，皆故賈人。上曰：「吾知與之矣。」〔九〕乃多以金購豨將，〔一０〕豨將多降。
〔一〕  鄧展曰：「東海人名豬曰豨。」師古曰：「豨音許豈反。」
〔二〕  師古曰：「為音于偽反。」
〔三〕  師古曰：「去謂棄離之而來也。」
〔四〕  師古曰：「守者，郡守；尉者，郡尉也。」
〔五〕  師古曰：「白於天子而召見也。」
〔六〕  師古曰：「嫚者，渫汙也。」
〔七〕  師古曰：「檄者，以木簡為書，長尺二寸，用徵召也。其有急事，則加以鳥羽插之，示速疾也。魏武奏事云今邊有警，輒露檄插羽。檄音胡歷反。」
〔八〕  師古曰：「樂毅，戰國時燕將也。」
〔九〕  師古曰：「與，如也，言能如之何也。」
〔一０〕師古曰：「購，設賞募也，〔音搆〕。」
十一年冬，上在邯鄲。豨將侯敞將萬餘人游行，王黃將騎千餘軍曲逆，〔一〕張春將卒萬餘人度河攻聊城。〔二〕漢將軍郭蒙與齊將擊，大破之。太尉周勃道太原入定代地，〔三〕至馬邑，馬邑不下，攻殘之。〔四〕豨將趙利守東垣，高祖攻之不下。卒罵，上怒。城降，卒罵者斬之。諸縣堅守不降反寇者，復租賦三歲。
〔一〕  文穎曰：「今中山蒲陰是也。」
〔二〕  師古曰：「即今博州聊城縣。」
〔三〕  師古曰：「道由太原也。」
〔四〕  師古曰：「殘謂多所殺戮也。」
春正月，淮陰侯韓信謀反長安，夷三族。將軍柴武斬韓王信於參合。〔一〕
〔一〕  師古曰：「代之縣也。」
上還雒陽。詔曰：「代地居常山之北，與夷狄邊，趙乃從山南有之，遠，數有胡寇，難以為國。頗取山南太原之地益屬代，〔一〕代之雲中以西為雲中郡，則代受邊寇益少矣。王、相國、通侯、吏二千石擇可立為代王者。」燕王綰、相國何等三十三人皆曰：「子恆賢知溫良，請立以為代王，都晉陽。」〔二〕大赦天下。
〔一〕  師古曰：「少割以益之，不盡取也。頗音普我反。後皆類此。」
〔二〕  如淳曰：「文紀言都中都，又文帝過太原，復晉陽、中都二歲，似遷都於中都也。」
二月，詔曰：「欲省賦甚。〔一〕今獻未有程，〔二〕吏或多賦以為獻，而諸侯王尤多，民疾之。〔三〕令諸侯王、通侯常以十月朝獻，及郡各以其口數率，〔四〕人歲六十三錢，以給獻費。」又曰：「蓋聞王者莫高於周文，伯者莫高於齊桓，〔五〕皆待賢人而成名。今天下賢者智能豈特古之人乎？〔六〕患在人主不交故也，士奚由進！〔七〕今吾以天之靈，賢士大夫定有天下，以為一家，欲其長久，世世奉宗廟亡絕也。賢人已與我共平之矣，而不與吾共安利之，可乎？賢士大夫有肯從我游者，吾能尊顯之。布告天下，使明知朕意。御史大夫昌下相國，〔八〕相國酇侯下諸侯王，〔九〕御史中執法下郡守，〔一０〕其有意稱明德者，必身勸，為之駕，〔一一〕遣詣相國府，署行、義、年。〔一二〕有而弗言，覺，免。年老癃病，勿遣。」〔一三〕
〔一〕  師古曰：「意甚欲省賦斂也。」
〔二〕  師古曰：「程，法式也。」
〔三〕  師古曰：「諸侯王賦其國中，以為獻物，又多於郡，故百姓疾苦之。」
〔四〕  師古曰：「率，計也。」
〔五〕  師古曰：「伯讀曰霸。」
〔六〕  師古曰：「特，獨也。」
〔七〕  師古曰：「奚，何也。」
〔八〕  臣瓚曰：「周昌已為趙相，御史大夫是趙堯耳。」
〔九〕  臣瓚曰：「茂陵書何封國在南陽。酇音贊。」師古曰：「瓚說是也。而或云何封沛郡酇縣，音才何反，非也。案地理志南陽酇縣云侯國，沛酇縣不云侯國也。又南陽酇者，本是春秋時陰國，所謂遷陰于下陰者也。今為襄州陰城縣，有酇城，城西見有蕭何廟。彼土又有筑水，筑水之陽古曰筑陽縣，與酇側近連接。據何本傳，何薨之後子祿無嗣，高后封何夫人同為酇侯，小子延為筑陽侯。孝文罷同，更封延為酇侯。是知何封酇國兼得筑陽，此明驗也。但酇字別有〈虚阝〉音，是以沛之〈虚阝〉縣，史記、漢書皆作酇字，明其音同也。班固泗水亭碑以蕭何相國所封，與何同韻，於義無爽。然其封邑實在南陽，非沛縣也。且地理志云王莽改沛酇曰贊治，然則沛酇亦有贊音。〈虚阝〉、酇相亂，無所取信也。說者又引江統徂淮賦以為證，此乃統之疏謬，不可考覈，亦猶潘岳西征以陝之曲沃為成師所居耳。斯例甚多，不可具載。」
〔一０〕晉灼曰：「中執法，中丞也。」
〔一一〕文穎曰：「有賢者，郡守身自往勸勉，令至京師，駕車遣之。」
〔一二〕蘇林曰：「行狀年紀也。」
〔一三〕師古曰：「癃，疲病也，音隆。」
三月，梁王彭越謀反，夷三族。〔一〕詔曰：「擇可以為梁王、淮陽王者。」燕王綰、相國何等請立子恢為梁王，子友為淮陽王。罷東郡，頗益梁；罷潁川郡，頗益淮陽。
〔一〕  師古曰：「夷，平也，謂盡誅除之。」
夏四月，行自雒陽至。令豐人徙關中者皆復終身。〔一〕
〔一〕  應劭曰：「太上皇思（上）欲歸豐，高祖乃更築城寺市里如豐縣，號曰新豐，徙豐民以充實之。」師古曰：「徙豐人所居，即今之新豐古城是其處。復音方目反。」
五月，詔曰：「粵人之俗，好相攻擊，前時秦徙中縣之民南方三郡，〔一〕使與百粵雜處。〔二〕會天下誅秦，南海尉它居南方長治之，〔三〕甚有文理，中縣人以故不耗減，〔四〕粵人相攻擊之俗益止，俱賴其力。今立它為南粵王。」使陸賈即授璽綬。〔五〕它稽首稱臣。
〔一〕  如淳曰：「中縣之民，中國縣民也。秦始皇略取彊梁地以為桂林、象郡、南海郡，故曰三郡。」
〔二〕  李奇曰：「欲以介其間，使不相攻擊也。」
〔三〕  晉灼曰：「長音長吏之長。」師古曰：「它，古佗字也，書本亦或作他，並音徒何反。它者，南海尉之名也，姓趙。長治，謂為之長（治）〔帥〕而治理之也。」
〔四〕  師古曰：「耗，損也，音火到反。」
〔五〕  師古曰：「即，就也，就其所居而立之。」
六月，令士卒從入蜀、漢、關中者皆復終身。〔一〕
〔一〕  師古曰：「復音方目反。」
秋七月，淮南王布反。上問諸將，滕公言故楚令尹薛公有籌策。上（見公）〔召見〕，薛公言布形勢，上善之，封薛公千戶。詔王、相國擇可立為淮南王者，群臣請立子長為王。上乃發上郡、北地、隴西車騎，巴蜀材官及中尉卒三萬人〔一〕為皇太子衛，軍霸上。布果如薛公言，東擊殺荊王劉賈，劫其兵，度淮擊楚，楚王交走入薛。上赦天下死罪以下，皆令從軍；徵諸侯兵，上自將以擊布。
〔一〕  應劭曰：「材官，有材力者。」張晏曰：「材官、騎士習射御騎馳戰陳，常以八月，太守、都尉、令、長、丞會都試，課殿最。水處則習船，邊郡將萬騎行障塞。光武時省。」韋昭曰：「中尉即執金吾也。」
十二年冬十月，上破布軍于會缶，〔一〕布走，令別將追之。
〔一〕  孟康曰：「音儈保，邑名，屬沛國蘄縣。」蘇林曰：「缶音否。」晉灼曰：「蘄縣鄉名也。」師古曰：「會音工外反。缶音丈瑞反。蘇音是也。此字本作否，而轉寫者誤為缶字耳。音保，非也。黥布傳則正作否字，此足明其不作缶也。」
上還，過沛，留，置酒沛宮，悉召故人父老子弟佐酒。〔一〕發沛中兒得百二十人，教之歌。酒酣，〔二〕上擊筑，〔三〕自歌曰：「大風起兮雲飛揚，威加海內兮歸故鄉，安得猛士兮守四方！」令兒皆和習之。〔四〕上乃起舞，忼慨傷懷，〔五〕泣數行下。〔六〕謂沛父兄曰：「游子悲故鄉。〔七〕吾雖都關中，萬歲之後吾魂魄猶思（樂）沛。且朕自沛公以誅暴逆，遂有天下，其以沛為朕湯沐邑〔八〕，復其民，世世無有所與。」〔九〕沛父老諸母故人日樂飲極歡，道舊故為笑樂。〔一０〕十餘日，上欲去，沛父兄固請。上曰：「吾人眾多，父兄不能給。」乃去。沛中空縣皆之邑西獻。〔一一〕上留止，張飲三日。〔一二〕沛父兄皆頓首曰：「沛幸得復，豐未得，唯陛下哀矜。」上曰：「豐者，吾所生長，極不忘耳。〔一三〕吾特以其為雍齒故反我為魏。」沛父兄固請之，乃并復豐，比沛。
〔一〕  應劭曰：「助行酒。」
〔二〕  師古曰：「酣，洽也，音胡甘反。」
〔三〕  鄧展曰：「筑音竹。」應劭曰：「狀似琴而大，頭安弦，以竹擊之，故名曰筑。」師古曰：「今筑形似瑟而細頸也。」
〔四〕  師古曰：「和音胡臥反。」
〔五〕  師古曰：「忼音口朗反。慨音口代反。」
〔六〕  師古曰：「泣，目中淚也。」
〔七〕  師古曰：「游子，行客也。悲謂顧念也。」
〔八〕  師古曰：「凡言湯沐邑者，謂以其賦稅供湯沐之具也。」
〔九〕  師古曰：「復音方目反。與讀曰豫。」
〔一０〕師古曰：「言日日樂飲也。樂並音來各反。」
〔一一〕如淳曰：「獻牛酒也。」師古曰：「之，往也。皆往邑西，競有所獻，故縣中空無人。」
〔一二〕張晏曰：「張，帷帳也。」師古曰：「張音竹亮反。」
〔一三〕師古曰：「極，至也。至念之不忘也。」
漢別將擊布軍洮水南北，〔一〕皆大破之，追斬布番陽。〔二〕
〔一〕  蘇林曰：「洮音兆。」
〔二〕  師古曰：「番音蒲何反。」
周勃定代，斬陳豨於當城。〔一〕
〔一〕  韋昭曰：「代郡縣也。」
詔曰：「吳，古之建國也，日者荊王兼有其地，〔一〕今死亡後。朕欲復立吳王，其議可者。」長沙王臣等言：〔二〕「沛侯濞重厚，〔三〕請立為吳王。」已拜，上召謂濞曰：「汝狀有反相。」因拊其背，曰：「漢後五十年東南有亂，豈汝邪？〔四〕然天下同姓一家，汝慎毋反。」濞頓首曰：「不敢。」
〔一〕  師古曰：「日者，猶往日也。」
〔二〕  師古曰：「臣者，長沙王之名，吳芮之子也。今書本或臣下有芮字者，流俗妄加也。」
〔三〕  服虔曰：「濞音滂濞。」師古曰：「音普懿反。」
〔四〕  應劭曰：「高祖有聰略，反相徑可知。至於東南有亂，克期五十，占者所知也。若秦始皇東巡以厭氣，後劉項起東南，疑當如此耳。」如淳曰：「度其貯積足用為難，又吳楚世不賓服。」師古曰：「應說是也。拊謂摩循之。」
十一月，行自淮南還。過魯，以大牢祠孔子。
十二月，詔曰：「秦皇帝、楚隱王、〔一〕魏安釐王、〔二〕齊愍王、〔三〕趙悼襄王〔四〕皆絕亡後。其與秦始皇帝守冢二十家，楚、魏、齊各十家，趙及魏公子亡忌各五家，〔五〕令視其冢，復亡與它事。」〔六〕
〔一〕  師古曰：「陳勝也。」
〔二〕  師古曰：「昭王之子也。釐讀曰僖。漢書僖諡及福禧字，例多為釐。」
〔三〕  師古曰：「宣王之子，為淖齒所殺。」
〔四〕  師古曰：「孝成王之子。」
〔五〕  師古曰：「亡忌即信陵君也。」
〔六〕  師古曰：「復音方目反。與讀曰豫。」
陳豨降將言豨反時燕王盧綰使人之豨所陰謀。〔一〕上使辟陽侯審食其迎綰，〔二〕綰稱疾。食其言綰反有端。春二月，使樊噲、周勃將兵擊綰。詔曰：「燕王綰與吾有故，愛之如子，聞與陳豨有謀，吾以為亡有，故使人迎綰。綰稱疾不來，謀反明矣。燕吏民非有罪也，賜其吏六百石以上爵各一級。與綰居，去來歸者，赦之，〔三〕加爵亦一級。」詔諸侯王議可立為燕王者，長沙王臣等請立子建為燕王。
〔一〕  師古曰：「之，往也。」
〔二〕  師古曰：「辟音必亦反。食其音異基。」
〔三〕  師古曰：「先與綰居，今能去之來歸漢者，赦其罪。」
詔曰：「南武侯織亦粵之世也，立以為南海王。」〔一〕
〔一〕  文穎曰：「高祖五年，以象郡、桂林、南海、長沙立吳芮為長沙王。象郡、桂林、南海屬尉佗，佗未降，遙虛奪以封芮耳。後佗降漢，十一年，更立佗為南越王，自此王三郡。芮唯得長沙、桂林、零陵耳。今復封織為南海王，復遙奪佗一郡，織未得王之。」
三月，詔曰：「吾立為天子，帝有天下，十二年于今矣。與天下之豪士賢大夫共定天下，同安輯之。〔一〕其有功者上致之王，次為列侯，下乃食邑。〔二〕而重臣之親，或為列侯，皆令自置吏，得賦斂，女子公主。〔三〕為列侯食邑者，皆佩之印，賜大第室。〔四〕吏二千石，徙之長安，受小第室。入蜀漢定三秦者，皆世世復。〔五〕吾於天下賢士功臣，可謂亡負矣。其有不義背天子擅起兵者，與天下共伐誅之。〔六〕布告天下，使明知朕意。」
〔一〕  師古曰：「輯與集同。」
〔二〕  師古曰：「謂非列侯而特賜食邑者。」
〔三〕  如淳曰：「公羊傳曰『天子嫁女於諸侯，必使諸侯同姓者主之』，故謂之公主。百官表『列侯所食曰國，皇后、公主所食曰邑』。帝姊妹曰長公主，諸王女曰翁主。」師古曰：「如說得之。天子不親主婚，故謂之公主。諸王即自主婚，故其女曰翁主。翁者，父也，言父主其婚也。亦曰王主，言王自主其婚也。高祖答項羽曰『吾翁即若翁也』。揚雄方言云『周、晉、秦、隴謂父曰翁』。而臣瓚、王楙或云公者比於上爵，或云主者婦人尊稱，皆失之。」
〔四〕  孟康曰：「有甲乙次第，故曰第也。」
〔五〕  師古曰：「復音方目反。」
〔六〕  師古曰：「擅，專也，音上戰反。他皆類此。」
上擊布時，為流矢所中，行道疾。疾甚，呂后迎良醫。醫入見，上問醫。曰：「疾可治（不醫曰可治）。」於是上嫚罵之，曰：「吾以布衣提三尺取天下，〔一〕此非天命乎？命乃在天，雖扁鵲何益！」〔二〕遂不使治疾，賜黃金五十斤，罷之。呂后問曰：「陛下百歲後，蕭相國既死，誰令代之？」上曰：「曹參可。」問其次，曰：「王陵可，然少戇，〔三〕陳平可以助之。陳平知有餘，然難獨任。周勃重厚少文，然安劉氏者必勃也，可令為太尉。」呂后復問其次，上曰：「此後亦非乃所知也。」〔四〕
〔一〕  師古曰：「三尺，劍也。下韓安國傳所云三尺亦同，而流俗書本或云提三尺劍，劍字後人所加耳。」
〔二〕  韋昭曰：「泰山盧人也。名越人，魏桓侯時醫也。」臣瓚曰：「史記云齊勃海人也，魏無桓侯。」師古曰：「瓚說是也。扁音步典反。」
〔三〕  師古曰：「戇，愚也，古音下紺反，今則竹巷反。」
〔四〕  師古曰：「乃，汝也。言自此之後，汝亦終矣，不復知之。」
盧綰與數千人居塞下候伺，幸上疾愈，自入謝。〔一〕夏四月甲辰，帝崩于長樂宮。〔二〕盧綰聞之，遂亡入匈奴。
〔一〕  師古曰：「冀得上疾愈，自入謝以為己身之幸也。」
〔二〕  臣瓚曰：「帝年四十二即位，即位十二年，壽五十三。」
呂后與審食其謀曰：「諸將故與帝為編戶民，〔一〕北面為臣，心常鞅鞅，〔二〕今乃事少主，非盡族是，天下不安。」〔三〕以故不發喪。人或聞，以語酈商。酈商見審食其曰：「聞帝已崩，四日不發喪，欲誅諸將。誠如此，天下危矣。陳平、灌嬰將十萬守滎陽，樊噲、周勃將二十萬定燕代，此聞帝崩，諸將皆誅，必連兵還鄉，以攻關中。〔四〕大臣內畔，諸將外反，亡可蹻足待也。」〔五〕審食其入言之，乃以丁未發喪，大赦天下。
〔一〕  師古曰：「編戶者，言列次名籍也。編音鞭。」
〔二〕  師古曰：「鞅鞅，不滿足也，音於亮反。他皆類此。」
〔三〕  師古曰：「族謂族誅之。是亦此也。」
〔四〕  師古曰：「鄉讀曰嚮。還嚮，猶言反嚮、內嚮也。」
〔五〕  文穎曰：「蹻猶翹也。」如淳曰：「蹻音如今作樂蹻行之蹻。」晉灼曰：「許慎云『蹻，舉足小高也』，音矯。」師古曰：「晉說是也。」
五月丙寅，葬長陵。〔一〕已下，〔二〕皇太子群臣皆反至太上皇廟。群臣曰：「帝起細微，撥亂世反之正，〔三〕平定天下，為漢太祖，功最高。」上尊號曰高皇帝。〔四〕
〔一〕  臣瓚曰：「自崩至葬凡二十三日。長陵在長安北四十里。」
〔二〕  蘇林曰：「下音下書之下。」鄭氏曰：「已下棺也。」師古曰：「蘇音鄭說是也。下音胡亞反。」
〔三〕  師古曰：「反，還也，還之於正道。」
〔四〕  師古曰：「尊號，諡也。」
初，高祖不脩文學，而性明達，好謀，能聽，自監門戍卒，見之如舊。初順民心作三章之約。天下既定，命蕭何次律令，韓信申軍法，張蒼定章程，〔一〕叔孫通制禮儀，陸賈造新語。又與功臣剖符作誓，〔二〕丹書鐵契，金匱石室，〔三〕藏之宗廟。雖日不暇給，規摹弘遠矣。〔四〕
〔一〕  如淳曰：「章，曆數之章術也。程者，權衡丈尺斗斛之平法也。」師古曰：「程，法式也。」
〔二〕  如淳曰：「謂功臣表誓『使河如帶，泰山若厲，國乃滅絕』。」
〔三〕  如淳曰：「金匱，猶金縢也。」師古曰：「以金為匱，以石為室，重緘封之，保慎之義。」
〔四〕  鄧展曰：「若畫工規模物之摹。」韋昭曰：「正員之器曰規。摹者，如畫工未施采事摹之矣。」師古曰：「取喻規摹，謂立制垂範也。給，足也。日不暇足，言眾事繁多，常汲汲也。」
贊曰：春秋晉史蔡墨有言，陶唐氏既衰，〔一〕其後有劉累，學擾龍，事孔甲，〔二〕范氏其後也。〔三〕而大夫范宣子亦曰：「祖自虞以上為陶唐氏，〔四〕在夏為御龍氏，〔五〕在商為豕韋氏〔六〕，在周為唐杜氏，〔七〕晉主夏盟為范氏。」范氏為晉士師，〔八〕魯文公世奔秦。〔九〕後歸于晉，其處者為劉氏。〔一０〕劉向云戰國時劉氏自秦獲於魏。〔一一〕秦滅魏，遷大梁，〔一二〕都于豐，故周巿說雍齒曰「豐，故梁徙也」。是以頌高祖云：「漢帝本系，出自唐帝。降及于周，在秦作劉。涉魏而東，遂為豐公。」〔一三〕豐公，蓋太上皇父。其遷日淺，墳墓在豐鮮焉。〔一四〕及高祖即位，置祠祀官，則有秦、晉、梁、荊之巫，〔一五〕世祠天地，綴之以祀，豈不信哉！〔一六〕由是推之，漢承堯運，德祚已盛，斷蛇著符，旗幟上赤，協于火德，自然之應，得天統矣。〔一七〕
〔一〕  荀悅曰：「唐者，帝堯有天下號。陶，發聲也。」韋昭曰：「陶唐皆國名，猶湯稱殷商矣。」臣瓚曰：「堯初居於唐，後居陶，故曰陶唐也。」師古曰：「三家之說皆非也。許慎說文解字云：『陶，丘再成也，在濟陰。夏書曰東至陶丘。陶丘有堯城，堯嘗居之，後居於唐，故堯號陶唐氏。』斯得之矣。」
〔二〕  應劭曰：「擾，馴也，能順養得其嗜欲也。孔甲，夏天子也。」師古曰：「擾音繞，又音饒。」
〔三〕  師古曰：「晉司空士蒍之孫士會為晉大夫，食采於范，因號范氏。」
〔四〕  師古曰：「范宣子即士會之孫士匄也。」
〔五〕  師古曰：「即劉累也。」
〔六〕  師古曰：「豕韋，國名，在東郡白馬縣東南。」
〔七〕  師古曰：「唐、杜，二國名也。殷末豕韋徙國於唐，周成王滅唐，遷之於杜，為杜伯。杜伯之子隰叔奔晉。士會即隰叔之玄孫也。唐，太原晉陽縣也。杜，京兆杜縣也。」
〔八〕  師古曰：「言晉為霸，主諸夏之盟，而范氏為晉正卿。」
〔九〕  師古曰：「文公六年，晉襄公卒，士會與先蔑如秦逆公子雍，欲以為嗣。七年，以秦師納雍，而趙宣子立靈公，與秦師戰，敗之于刳首。先蔑奔秦，士會從之。」
〔一０〕師古曰：「文十三年，晉人使魏壽餘偽以魏畔，誘士會而納之。秦之歸其帑，其別族留在秦者既無官邑，而乃復劉累之姓也。」
〔一一〕文穎曰：「六國時，秦伐魏，劉氏隨軍為魏所獲，故得復居魏也。」師古曰：「春秋之後，周室卑微，諸侯彊盛，交相攻伐，故總謂之戰國。」
〔一二〕師古曰：「秦昭王伐魏，魏惠王棄安邑，東徙大梁，更號曰梁，非始皇滅六國之時。」
〔一三〕晉灼曰：「涉猶入也。」
〔一四〕師古曰：「鮮，少也，音先淺反。」
〔一五〕應劭曰：「先人所在之國，悉致祠巫祝，博求神靈之意也。」文穎曰：「巫，掌神之位次者也。范氏世仕於晉，故祠祀有晉巫。范會支庶，留秦為劉氏，故有秦巫。劉氏隨魏都大梁，故有梁巫。後徙豐，豐屬荊，故有荊巫也。」
〔一六〕師古曰：「綴，言不絕也。」
〔一七〕孟康曰：「十一月天統，物萌色赤，故云得天統也。」臣瓚曰：「漢承堯緒，為火德。秦承周後，以火代木，得天之統序，故曰得天統。漢初因秦正，至太初元年始用夏正，不用十一月為正也。」師古曰：「瓚說得之。」
校勘記
五０頁一四行  漢王為發（葬）〔喪〕，  景祐、汲古、殿本都作「喪」。王先謙說作「喪」是。
五五頁一五行  有辨（說）〔訟〕及陳請者，  景祐、殿本都作「訟」。王先謙說作「訟」是。
六一頁  七行  丹（楊）〔陽〕  景祐、殿本都作「陽」。
六一頁一０行  上已封大功臣（三）〔二〕十餘人，  周壽昌說高帝功臣表六年正月以前封二十七人，合韓信二十八人，「三」是「二」之誤。王先謙說通鑑亦作「二十餘人」，此積畫傳寫之誤。
六三頁  二行  （與）其將曼丘臣、王黃共立故趙後趙利為王，  朱子文說「與」字衍。王先謙說朱說是。
六四頁  三行  （而）〔耏〕謂頰旁毛也。  景祐、殿本都作「耏」。按下句云「彡，毛髮貌也」，是釋「耏」字所從，則作「耏」是。
六四頁  九行  置宗正（宮）〔官〕  景祐、殿、局本都作「官」。錢大昭說「宮」當作「官」。
六五頁  九行  金布者，令篇（者）〔名〕，  景祐、汲古、殿、局本都作「名」。
六五頁一四行  能堅守（也）〔者〕。  殿本作「者」。王先謙說作「者」是。
六九頁一三行  購，設賞募也，〔音搆〕。  景祐、殿本都多「音搆」二字。
七二頁一五行  太上皇思（上）欲歸豐，  殿、局本「上」作「土」。景祐本無此字。
七三頁  七行  謂為之長（治）〔帥〕而治理之也。  景祐、殿、局本都作「帥」。王先謙說作「帥」是。
七三頁一二行  上（見公）〔召見〕，  景祐、殿本都作「召見」。
七四頁一０行  吾魂魄猶思（樂）沛。  景祐本無「樂」字。
七九頁  一行  （不醫曰可治）  宋祁說舊本及越本並無「不醫曰可治」五字。王念孫說景祐本無五字是。

[book_title]漢書卷二　惠帝紀第二
孝惠皇帝，〔一〕高祖太子也，母曰呂皇后。帝年五歲，高祖初為漢王。二年，立為太子。十二年四月，高祖崩。五月丙寅，太子即皇帝位，尊皇后曰皇太后。賜民爵一級。〔二〕中郎、郎中滿六歲爵三級，四歲二級。〔三〕外郎滿六歲二級。〔四〕中郎不滿一歲一級。外郎不滿二歲賜錢萬。〔五〕宦官尚食比郎中。〔六〕謁者、執楯、執戟、武士、騶比外郎。〔七〕太子御驂乘賜爵五大夫，舍人滿五歲二級。〔八〕賜給喪事者，二千石錢二萬，六百石以上萬，五百石、二百石以下至佐史五千。〔九〕視作斥上者，將軍四十金，〔一０〕二千石二十金，六百石以上六金，五百石以下至佐史二金。減田租，復十五稅一。〔一一〕爵五大夫、吏六百石以上及宦皇帝而知名者有罪當盜械者，皆頌繫。〔一二〕上造以上及內外公孫耳孫有罪當刑及當為城旦舂者，皆耐為鬼薪白粲。〔一三〕民年七十以上若不滿十歲有罪當刑者，皆完之。〔一四〕又曰：「吏所以治民也，能盡其治則民賴之，故重其祿，所以為民也。〔一五〕今吏六百石以上父母妻子與同居，及故吏嘗佩將軍都尉印將兵及佩二千石官印者，家唯給軍賦，他無有所與。〔一六〕
〔一〕  荀悅曰：「諱盈之字曰滿。」應劭曰：「禮諡法『柔質慈民曰惠』。」師古曰：「孝子善述父之志，故漢家之諡，自惠帝巳下皆稱孝也。臣下以滿字代盈者，則知帝諱盈也。他皆類此。」
〔二〕  師古曰：「帝初即位為恩惠也。」
〔三〕  蘇林曰：「中郎，省中郎也。」
〔四〕  蘇林曰：「外郎，散郎也。」
〔五〕  張晏曰：「不滿一歲，謂不滿四歲之一歲，作郎三歲也。不滿二歲，謂不滿六歲之二歲，作郎四歲也。」師古曰：「此說非也。直謂作郎未經一歲二歲耳。」
〔六〕  應劭曰：「宦官，閽寺也。尚，主也。舊有五尚。尚冠、尚帳、尚衣、尚席亦是。」如淳曰：「主天子物曰尚，主文書曰尚書，又有尚符璽郎也。漢儀注省中有五尚，而內官婦人有諸尚也。」
〔七〕  應劭曰：「執楯、執戟，親近陛衛也。武士，力士也，高祖使武士縛韓信是也。騶，騶騎也。」師古曰：「騶本廄之馭者，後又令為騎，因謂騶騎耳。」
〔八〕  師古曰：「武士、騶以上，皆舊侍從天子之人也。舍人以上，太子之官屬。」
〔九〕  如淳曰：「律有斗食、佐史。」韋昭曰：「若今曹史書佐也。」師古曰：「自五百石以下至於佐史皆賜五千。今又言二百石者，審備其等也。」
〔一０〕服虔曰：「斥上，壙上也。」如淳曰：「斥，開也。開土地為冢壙，故以開斥言之。」鄭氏曰：「四十金，四十斤金也。」晉灼曰：「近上二千石賜錢二萬，此言四十金，實金也。下凡言黃金，真金也。不言黃，謂錢也。食貨志黃金一斤直萬錢。」師古曰：「諸賜言黃金者，皆與之金。不言黃者，一金與萬錢也。」
〔一一〕鄧展曰：「漢家初十五稅一，儉於周十稅一也。中間廢，今復之也。」如淳曰：「秦作阿房之宮，收太半之賦，遂行，至此乃復十五而稅一。」師古曰：「鄧說是也。復音房目反。」
〔一二〕文穎曰：「言皇帝者，以別仕諸王國也。」張晏曰：「時諸侯治民，新承六國之後，咸慕鄉邑，或貪逸豫，樂仕諸侯，今特為京師作優裕法也。」如淳曰：「知名，謂宦人教帝書學，亦可表異者也。盜者逃也，恐其逃亡，故著械也。頌者容也，言見寬容，但處曹吏舍，不入（陛）〔狴〕牢也。」師古曰：「諸家之說皆非也。宦皇帝而知名者，謂雖非五大夫爵、六百石吏，而早事惠帝，特為所知，故亦優之，所以云及耳，非謂凡在京師異於諸王國，亦不必在於宦人教書學也。左官之律起自武帝，此時未有。禮記曰『宦學事師』，謂凡仕宦，非閹寺也。盜械者，凡以罪著械皆得稱焉，不必逃亡也。據山海經，貳負之臣、相柳之尸皆云盜械，其義是也。古者頌與容同。五大夫，第九爵也。」
〔一三〕應劭曰：「上造，爵滿十六者也。內外公孫謂王侯內外孫也。耳孫者，玄孫之子也，言去其曾高益遠，但耳聞之也。今以上造有功勞，內外孫有骨血屬〈女連〉，施德布惠，故事從其輕也。城旦者，旦起行治城；舂者，婦人不豫外徭，但舂作米：皆四歲刑也。今皆就鬼薪白粲。取薪給宗廟為鬼薪，坐擇米使正白為白粲，皆三歲刑也。」李斐曰：「耳孫，曾孫也。」張晏曰：「公孫，宗室侯王之孫也。」晉灼曰：「耳孫，玄孫之曾孫也，諸侯王表在八世。」師古曰：「上造，第二爵名也。內外公孫，國家宗室及外戚之孫也。耳孫，諸說不同。據平紀及諸侯王表說『梁孝王玄孫之（子）耳孫〔音〕』。耳音仍。又匈奴傳說握衍朐鞮單于，云『烏維單于耳孫』。以此參之，李云曾孫是也。然漢書諸處又皆云曾孫非一，不應雜兩稱而言。據爾雅『曾孫之子為玄孫，玄孫之子為來孫，來孫之子為昆孫，昆孫之子為仍孫』，從己而數，是為八葉，則與晉說相同。仍、耳聲相近，蓋一號也。但班氏唯存古名，而計其葉數則錯也。〈女連〉音連。」
〔一四〕孟康曰：「不加肉刑髡{髟剔}也。」師古曰：「若，預及之言也。謂七十以上及不滿十歲以下，皆完之也。{髟剔}音他計反。」
〔一五〕師古曰：「為音于偽反。」
〔一六〕師古曰：「同居，謂父母妻子之外若兄弟及兄弟之子等見與同居業者，若今言同籍及同財也。無有所與，與讀曰豫。」
令郡諸侯王立高廟。〔一〕
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:45:12-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>