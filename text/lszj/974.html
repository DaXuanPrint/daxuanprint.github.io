<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="总序,卽位年,元年,二年,三年,附录,朝鲜王朝实录【鲁山君日记】全文在线阅读,朝鲜王朝实录【鲁山君日记】全文在线下载,大玄古籍书库">
<meta name="description" content="朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[鲁山君日记]，鲁山君、燕山君、光海君王位被废黜,因此不称实录,称“日记”。李弘暐（1441年—1457年），即朝鲜端宗（조선。단종），朝鲜王朝第6任君主（1452年—1455年在位），朝鲜文宗李珦之子，生母显德王后权氏，出生后不久，生母显德王后去世。他于1448年被立为王世孙，1450年被立为王世子，">
<title>朝鲜王朝实录【鲁山君日记】_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">朝鲜王朝实录【鲁山君日记】</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]469814</span> <br/>
          说明： <span class="inputVal" id="bkdec">朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[鲁山君日记]，鲁山君、燕山君、光海君王位被废黜,因此不称实录,称“日记”。李弘暐（1441年—1457年），即朝鲜端宗（조선 단종），朝鲜王朝第6任君主（1452年—1455年在位），朝鲜文宗李珦之子，生母显德王后权氏，出生后不久，生母显德王后去世。他于1448年被立为王世孙，1450年被立为王世子，1452年即位。李弘暐的叔父首阳大君李瑈在1453年发动癸酉靖难。1455年李弘暐被迫禅位于李瑈，他虽被尊为太上王，然而处境无异于软禁。1456年，成三问、朴彭年等六位大臣密谋使李弘暐复位，事败，处以极刑，是为死六臣事件。翌年，又有锦城大君图谋举兵推翻李瑈，亦失败，李弘暐也被废黜太上王之位，贬为鲁山君，流放江原道，不久后遇害。朝鲜肃宗年间复位，追上庙号“端宗”，谥号“恭懿温文纯定安庄景顺敦孝大王”。葬于江原道宁越郡的庄陵。</span> <br/>
          封面： <span class="inputVal" id="bkimg">Z_6413.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]朝鲜王朝实录【鲁山君日记】
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]469814
[book_dec]朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[鲁山君日记]，鲁山君、燕山君、光海君王位被废黜,因此不称实录,称“日记”。李弘暐（1441年—1457年），即朝鲜端宗（조선 단종），朝鲜王朝第6任君主（1452年—1455年在位），朝鲜文宗李珦之子，生母显德王后权氏，出生后不久，生母显德王后去世。他于1448年被立为王世孙，1450年被立为王世子，1452年即位。李弘暐的叔父首阳大君李瑈在1453年发动癸酉靖难。1455年李弘暐被迫禅位于李瑈，他虽被尊为太上王，然而处境无异于软禁。1456年，成三问、朴彭年等六位大臣密谋使李弘暐复位，事败，处以极刑，是为死六臣事件。翌年，又有锦城大君图谋举兵推翻李瑈，亦失败，李弘暐也被废黜太上王之位，贬为鲁山君，流放江原道，不久后遇害。朝鲜肃宗年间复位，追上庙号“端宗”，谥号“恭懿温文纯定安庄景顺敦孝大王”。葬于江原道宁越郡的庄陵。
[book_img]Z_6413.jpg


[book_title]總序
○魯山君諱弘暐，文宗恭順王一子，母權氏。正統六年辛酉七月丁巳生，戊辰四月戊午世宗封王世孫，景泰元年庚午八月，文宗遣領議政皇甫仁，請爲國儲，辛未正月，皇帝勑封爲王世子。三年壬申五月丙午，文宗薨于景福宮千秋殿。議政府奉魯山君，入處含元殿。

[book_title]卽位年
五月
5月14日
○丙午，設殯殿都監。以工曹判書鄭麟趾、左參贊許詡、禮曹參判鄭陟爲提調，寶城尹㝓爲代奠官，鈴川尉尹師路爲守陵官，李貴爲侍陵內侍，皆議政府議定申達。
○進夕奠。宗親及文武百官，以白衣、烏紗帽、黑角帶哭臨。
○襲進奠，哭臨。
○以坡平尉尹巖爲宮城南面節制使，全義尉李梡西面節制使，僉知中樞院事李齡北面節制使，中樞院副使崔淑孫東面節制使，各領所統軍士宿衛徼巡。是夜，議政府直宿闕內，承政院、集賢殿亦會直。
5月15日
○丁未，進朝奠，哭臨。至成殯，朝夕哭臨。
○小斂，進奠，哭臨。
○臺諫啓曰：「大行大王疾漸，群臣莫不憂慮，內醫全循義、邊漢山、崔浥等皆以爲證順，請鞫問治罪。」卽令都承旨姜孟卿往議于議政府。僉曰：「循義等豈知至於此歟？然臺諫之言，亦宜從之。」遂下循義等于義禁府。
○以尹師路爲殯殿都監提調，領議政皇甫仁爲殯殿、國葬、山陵三都監總護使。
○臺諫啓曰：「今邸下幼沖，請令都承旨同政府大臣，每日視膳問安，且擇宦官年老謹愼者，入侍左右，勿近憸小。」傳曰：「議諸大臣。」
○議政府啓曰：「宦官金衍仍爲承傳色，若衍有故，則以金忠代之。」
5月16日
○戊申，大斂，進奠，哭臨。
○以皇甫仁、右議政金宗瑞、左贊成鄭苯、兵曹判書閔伸、吏曹判書李思哲、前同知中樞院事李思任爲山陵都監提調，又以仁、宗瑞、苯及戶曹判書尹炯、禮曹判書李承孫爲國葬都監提調。
5月17日
○己酉，義禁府啓曰：「全循義等言：『與內醫全仁貴等同議進藥。』請竝推問。」仍啓曰：「昔年世宗不豫，大行大王令議政府入內，詳議進藥。今醫員等不明言證候輕重，使大臣不知所進之藥，又不問於大臣，罪莫大焉。令下議政府議之。」皇甫仁等曰：「諸醫皆言平善，臣等聞之以爲然，不意至此。仁貴等宜竝推之。」
○世祖語姜孟卿曰：「予有欲陳者三：別使徼巡于宮城內外，一也；使東宮勿過哀而行氣，二也；愼察進膳，三也。」
○議政府據禮曹呈啓：「一，各道觀察使、節制使、處置使、牧使以上，遣人進箋陳慰，若二品以上外官，則雖非牧使亦進箋，沿邊官不擧哀。一，自初喪至卒哭，竝停諸祀，殯後唯祭社稷。一，徒流以下，則二十七日後，大辟，則三年後斷決。一，不用樂三年，卒哭後，唯大祀用樂。一，卒哭前，禁嫁娶屠殺。一，巷市五日。一，王世子斬衰三年，卒哭後白衣、翼善冠、黑角帶、白皮靴，凡干喪事，着衰服。一，內命婦貴人、昭容、外命婦親女公主服斬衰三年，卒哭後白衣裳、黑蓋頭、黑帶、白皮鞋。一，六尙以下斬衰三年，背子、蓋頭、布帶、素鞋，卒哭後，白衣裳、黑蓋頭、黑帶。一，宗親及文武百官、前銜堂上，斬衰三年，卒哭後，白衣、烏紗帽、黑角帶，凡干喪事，着衰服。一，守陵官及侍陵內侍，斬衰三年。一，諸道大小使臣、外官及各殿宦官服，與百官同。一，司謁、司鑰、書房色、飯監等服，竝同宦官。一，別監、小親侍、各差備人，麤布直領衣、頭巾、麻帶、白繩鞋，卒哭後，白衣、黑頭巾、黑帶，終三年。一，三軍甲士，白衣、白笠、麻帶、白皮靴，卒哭後，黑帶、黑笠終三年。一，有職事前銜各品及成衆官，〈內禁衛、忠義衛、忠順衛、別侍衛、內直院、司樽院之類。〉白衣、白布帽、麻帶、白靴，卒哭後，烏紗帽、黑角帶，終三年。一，議政府、中樞院、六曹、錄事、宣差房、知印及諸司吏典，白衣、白平頂頭巾、麻帶、白靴，卒哭後，黑平頂頭巾、黑帶終三年。一，。中外前銜三品以下及生員、生徒，白衣、白笠、白靴，〈生員、生徒入學校，白頭巾。〉卒哭後，白衣、白笠、黑帶，終三年。一，一品以下命婦，白布大袖、蓋頭、布帶，卒哭後，黑蓋頭、黑帶，終三年。一，庶人男女僧徒，白衣、白帶、白笠，卒哭後，除。一，抄皀隷、所由、喝道、杖首螺匠，白衣、白帶、白布頭巾，卒哭後，黑頭巾、黑帶，終三年。一，社稷署、宗廟署、文昭殿、諸山陵、昭格殿等官，竝著常服，出本司，則服與百官同。一，景禧殿、昭陵等官，服與百官同。」又啓：「舊例，成殯後翼日，因朝奠成服。今十八日朝奠，百官哭臨權退，待成殯後成服，入就位，因成殯奠行哭禮。且殯殿常時奠爵，令守陵官代奠。」從之。
○京畿觀察使洪深，遣都事崔士老，進箋陳慰。諸道以所聞先後，皆進箋。
5月18日
○庚戌，義禁府啓：「全循義爲首從，重斬待時；邊漢山、崔浥隨從，減一等，杖一百，流三千里；曺敬智、全仁貴、金吉浩、趙興周、鄭次良、宋瞻，杖九十。」議于政府，竝收告身。循義定典醫監廳直，漢山、浥令史，敬智、興周、仁貴、吉浩、次良、瞻仍仕內醫院。
○殯于思政殿，進奠哭臨。
○成服，進奠哭臨。
○魯山君卽位于勤政門。頒敎曰：
恭惟，我太祖受天明命，撫有大東，太宗、世宗光熙前緖，文致太平。我先父王，以盛德至孝，纉承鴻基，勵精爲治，用圖宏遠。不幸臨御未幾，奄棄群臣，攀號莫及，哀慟罔極。顧以大位不可久曠，乃於景泰三年五月十八日卽位。念惟，小子時方幼沖，嬛嬛在疚，庶政萬幾，罔知攸措，恐不克負荷祖宗之業，慄慄危懼，若涉淵氷，凡諸事務，動咨大臣，一遵列聖之憲章，庶幾弘濟于艱難。惟爾中外大小臣僚，各敬乃職，勉輔予治，圖惟厥終。其推恩之典、延訪之目，及其合行事宜，條列于後。一，自景泰三年五月十八日昧爽以前，除謀反、大逆、謀叛、子孫謀殺、毆罵祖父母父母、妻妾謀殺夫、奴婢謀殺主、謀故殺人、蠱毒魘魅、但犯强盜外，已發覺、未發覺、已結正、未結正，咸宥除之。敢以宥旨前事，相告言者，以其罪罪之。一，諸道諸邑人民等，所受義倉之粟，各於元數，減三分之一，以蘇民生。一，公處耗失、逋欠、一應推徵之物，竝皆蠲免。一，囹圄之苦，度日如年，慮有冤滯，或傷和氣。須急申辨，毋使久留。其中在所當繫者，亦宜保護，祁寒暑雨，勿令生病，以致瘦死。一，鰥寡孤獨、篤廢殘疾，仁政所先，其中外有司，曲加存恤，毋令失所。一，孝子節婦，中外有司，明白開具實跡啓達，以憑旌表。一，除備邊務農外，中外不緊工役，一切浮費，竝皆停罷。一，平均賦役，民政之要。凡諸差役官吏，科定不一，豪勢苟免，孤寡獨受其苦，予甚憐憫。自今敢有似前不平者，監司糾理。一，農桑、學校，王政之本，所在守令，毋事虛文，勉勵勸課，務見實效。一，各道節制使、處置使，及沿邊鎭守官，務要操鍊兵馬，撫恤軍士，常加謹守。一，應防禦諸事，毋敢或怠。一，監司典領一方，職專黜陟，其守令撫字乖方，貪縱不法，病民害治者，申加糾理。一，予方幼沖，學問未成，依古居喪讀禮之文，雖在殯側，不廢學業，常與經筵官共處，讀喪禮，日引帶經筵大臣，以資講論。一，古事政事，皆出中書，矧予幼沖，昧於施爲。凡所措置，悉與政府、六曹擬議以行。一，前此六曹常行直啓公事，今皆報政府，啓聞施行。一，堂上以上官及臺省、政曹、防禦緊關沿邊將帥與守令除授，皆與政府、政曹同議施行，其餘三品以下除授，亦皆審駁之。凡干除授，予不用私昵，皆以公論，如有特旨除授者，必議諸政府，大臣皆曰可，然後除之。一，大小科罪，皆下政府議之，然後予當親斷，不敢以左右私謁輕重之。一，除已成格例，無所可否，一應常行雜事外，其餘公事，悉令承旨面啓，其中更有商度可否之事，必與政府大臣親議乃決。一，承政院職掌出納，所係匪輕，大小人員，一應私事，毋得啓之。一，言路開塞，理亂所係，其臺諫言事及諸人陳言，竝賜聽納，言雖不中，亦富優容。一，大小臣僚，私相朋比，廢公營私，或妄興邪說，變亂是非，無益於公，有損於己，是古今大戒也。如有犯者，必罪無赦。一，掌兵大臣之家軍士，毋得進退，一依《六典》，違者，憲司糾理。一，吏、兵曹執政家奔競之禁，已有著令，獨圖議庶務政府大臣，及貴近各處，無有奔競之禁，故無賴閑雜之徒，私相往謁，弊固多端。自今以後，一依執政家奔競之例施行，其因公進退及出使者，不在此限。一，除常例外，凡有特賜，雖小，必議諸政府，而後行之。一，凡干奇巧玩好之物，毋得進上，大小臣僚依式謝恩、下直、復命、問安等事外，凡干私事，詣闕因緣啓達者，必付有司，毋或有貸。於戲！新服厥命，特霑非常之恩，永孚于休，冀衍無疆之祚。
初議除授條也。兼判吏曹許詡，欲三品以下，皆令政府議定，吏曹參判李季甸、藝文提學鄭昌孫駁之。是日，衛士及百官皆掩泣，世祖最悲痛。瑢自升遐之後，每入殿庭，喜形於色，哭臨喪祭，世祖哀痛，出於至誠，朝臣之望見者，莫不沾泣，而瑢一不參焉，飮酒酒食肉，無異平昔。世祖退私邸，與慈聖王妃相對而泣，痛過氣窒，至服藥解之。世祖曰：「大行恩德，何能盡述，願盡吾心耳。大行，天性仁孝，與人厚信，不輕絶物，世宗之喪，卒哭後，以予素習治事，必不樂家居，乃命常來侍膳，又以予正大忠誠，知識異於人，常與論事。嘗作陣法曰：『李靖、諸葛亮，何能加於首陽哉？』又嘗稱於內宮曰：『首陽，非常之人。』大抵友愛兄弟之心，出於天性，我兄弟，是以感泣無窮。」大行王之疾劇也，語左右曰：『欲見首陽。』左右誤以爲淑儀，遂不召焉，蓋欲囑後事也。
○其卽位儀。是日尙瑞司，陳大寶于欑宮南近東。〈有案。〉宗親及文武百官變服朝服，監察、典儀以下，先入就位，奉禮郞引宗親及百官，入就殿庭位，竝如常。奉禮郞引領議政，由東偏階升詣殯殿東南隅西向，跪俯伏，禮曹判書詣廬次前跪贊具冕服。尙衣院官以冕服奉進。王世子釋衰服，具冕服。判通禮引嗣王入殿庭道東北向立。〈掖庭署，設褥席。〉判通禮贊請跪，嗣王跪。宗親及百官同。〈通贊亦唱。〉司香〈內直別監二人公服。〉上香訖，判通禮贊請俯伏、興、平身，嗣王俯伏興平身。宗親及百官同。〈通贊亦唱。〉典儀曰四拜，判通禮贊請鞠躬、四拜、興、平身，嗣王鞠躬四拜興平身，宗親及百官同。〈通贊亦唱。〉領議政詣欑宮南案前，俯伏跪，奉大寶興小退西向立，判通禮引嗣王升自東階，入詣香案前北向立。贊跪，嗣王跪。〈掖庭署，臨時設褥席。〉宗親及百官同。〈通贊亦唱。〉領議政以大寶授嗣王，嗣王受以授近侍。近侍傳奉退跪於後。領議政降就本班。判通禮啓請俯伏興平身，殿下俯伏、興、平身。宗親及百官同。〈通贊亦唱。〉近侍奉大寶，先降立於褥席之東，判通禮導殿下降就殿庭中道拜位。〈掖庭署，臨時設褥席。〉典儀曰四拜，判通禮俯伏跪，啓請鞠躬、四拜、興、平身，殿下鞠躬四拜興平身，宗親及百官同。〈通贊亦唱。〉判通禮導殿下出中門，近侍奉大寶先行。殿下入幄次。〈前期，忠扈衛設幄次於東道近北南向，掖庭署設座。〉繖扇及護衛官、承旨、史官、司禁侍衛如式。宗親及百官皆出，掖庭署設御座于勤政殿正中南向，又設寶案及香案。兵曹勒諸衛陳大仗列軍士。典樂陳樂部。監察、典儀以下先入就位。奉禮郞引宗親及文武百官入就位，竝如常。判通禮俯伏跪，啓請陞座，殿下出次，判通禮導殿下陞座，爐烟升繖扇及諸扈衛官、承旨、史官、司禁侍衛，尙瑞官設寶，竝如常儀。〈惟樂部，陳而不作。〉典儀曰四拜，通贊唱鞠躬、四拜、興、平身。宗親及百官鞠躬四拜興平身。通贊唱跪、搢笏、三叩頭，宗親及百官跪搢笏三叩頭。通贊唱山呼，宗親及百官，拱手加額曰千歲，唱山呼，曰千歲，唱再山呼，曰千千歲。通贊唱出笏、俯伏、興、四拜、興、平身，宗親及百官出笏俯伏興四拜興平身。判通禮當座前俯伏跪，啓禮畢，俯伏興還本位。殿下降座乘輿，繖扇及護衛官侍衛，還廬次，釋冕服反喪服，奉禮郞分引宗親及文武百官出，釋朝服，還着喪服。遂設虛位于勤政殿門，宗親及文武百官具衰服，分東西序立頒敎書。
○司憲掌令李甫欽、司諫院右獻納趙元禧將本司議啓曰：「昔許世子止不嘗藥，《春秋》加以弑逆之罪，今全循義、邊漢山、崔浥不宜特從輕典，請依律斷罪。」甫欽又曰：「吳明義贓犯匪輕，昔李念義、丁時應等坐贓，雖經赦宥，悉令徙邊。今明義，請從時應等例。」卽議于政府僉曰：「大抵治罪，必原其情，循義等皆庸醫無情，昔世宗朝盧重禮只屬典醫監令史。且明義罪雖至重，屢蒙赦宥，旣論以贓吏追奪告身，竝置之爲便。」從之。
○日本國大內殿使者等在館，聞大行王訃，設位版於廳事，朝夕禮拜，請服喪，乃賜布。
○禁奔競于議政府堂上及諸大君第，因臺諫之請也。
○集賢殿副提學辛碩祖等聞大行王後宮剃髮，議曰：「臣等嘗親聞大行王之敎曰：『世宗後宮爲尼，迫於勢，不得已耳，自後必無此事。』今後宮爲尼，實非大行王之志。」遂言于許詡，以告皇甫仁、金宗瑞，請止之。時，左議政南智病風在告，左贊成李穰武人，以議親功臣之裔，爲世宗守陵官，驟登一品，其入廟堂，實非物望。國事皆決於仁、宗瑞，而詡與鄭苯預焉。
5月19日
○辛亥，設初齋于藏義寺。
○司憲府啓曰：「全循義等曾經典醫監職事，今定本監廳直令史，必不服役，請須邊遠充軍。且吳明義當初在逃，國家以贓重，募人捕之，今以赦輕論，則爲惡者，無所懲矣。請全家徙邊，儻以爲過，請竄其身。」傳曰：「予當議諸大臣。」司諫院亦請循義等罪，令姜孟卿議于政府，僉曰：「律文內：欽天監天文生習業已成，能全其事，犯流及徙者，各決杖一百，餘罪收贖。』今循義等亦依此例，定本監賤役，使不失其業。明義贓雖重，然按《六典》：『赦前官吏犯贓入己者，不復敍用，勿許追罪。』今初政當一遵舊典，不可加罪。」從之。
○世祖與瑢因姜孟卿，語諸政府曰：「禁奔競於我等，是疑我等也，何面目行於世乎？奔競之法，世宗及大行嘗以爲不可，今上卽位之初，首疑宗室，而禁防之，無乃不宣令聞乎？無乃孤立無助乎？是自剪其羽翼耳。如實有疑，則退我等可也，何必爾耶？我等與國同休戚，不敢恝然，故言之。我等値此危疑之際，擬竭心力，與諸大臣共濟艱難，豈意反見猜貳乎？夫死者復生，生者不愧，其可矣。假如世宗大王再世，能不愧乎？我等欲上書陳訴，而未知或有司之過擧，故先告大臣。」皇甫仁等大驚，佯若不知，而咎憲府以說之。孟卿以政府之議啓，乃命憲府，大君家勿禁奔競，令宗簿寺糾察。
○議政府據禮曹呈啓：「前朝王氏奉祀條件。一，國初祠王氏於麻田縣仰巖寺，然其祠宇隘陋，不合神廟。歲己巳，令觀察使改構，至今未成，雨漏傾圮，有違尊崇先代之意。依古制，改立祠廟，春秋降香祝，遣官致祭。一，前朝之君，各有配享，其中大有功於民者，令春秋館詳考啓聞從祀。一，以傍近都官、典農寺奴，定守僕六戶，輪番守護。一，王氏祠廟稱某殿，其奉祀子孫，稱爲某殿某官。令本縣準祿科給月俸。一，王氏之後牛知，令移居麻田縣奉祀，長子襲其職，或不賢，擇賢以嗣。就祠宇傍近居人多田者，擇膏膄十結，給付王牛知，限家産富實，官給農牛、農器及口糧。一，王昇子孫中無後人奴婢，令都官推刷，擇壯實者各十五口，給牛知，擇良家女，官給資裝成婚，令本官起第。一，麻田縣旣爲王氏祠廟所在，復陞爲郡，擇有名望者，爲知郡，犧牲、粢盛，及凡干廟宇修治等事，以時檢察，且選經明行修者，爲敎官，敎訓王氏子孫。」從之。後，牛知賜名循禮，大行悶王氏無後，下敎求苗裔。循禮居公州，州官以聞，大行諭觀察使，禮遣循禮到京，未幾薨。
○平安道麟山郡人李同良等上言曰：「麟山郡與上國接境，且海寇門戶，故前朝顯宗，始置巨鎭差使、副使、判官以莅之，國初亦擇有武才者，爲守令。歲甲子，移邑城於江邊，乙丑，自茂昌以至麟山，沿江諸邑，自他郡來居者，私賤外，勿令還本，加以召募，人物漸盛。今屬義州，是開賊路，甚不可也，乞仍舊。」下吏曹議之，吏曹啓曰：「景泰元年，國家欲實義州，革麟山以屬之，然亦防禦要害之處，請復舊號，差守令。」從之。
○日本國對馬州太守宗貞盛遣使，來獻土物。
○議政府據禮曹呈啓：「卒哭後三年內，用素繖扇、白杖，唯拜表時，用靑繖扇、烏杖。」從之。
○議政府據刑曹呈啓：「曾降敎旨，『諸道流移人許接者戶首，徙兩界，盜賊窩主，全家徙兩界，然不論赦前後，故元犯者，遇赦脫免，而許接戶首、窩主，乃以緣坐，反未蒙宥，未便。請今後，事在赦前者，勿論。」從之。
○咸吉道都體察使皇甫仁據節制使呈啓：「賊由虛水剌而入者，皆從茂山洞口八里許三歧之地而下，請移富寧府于三歧。」從之。初，仁爲兩界都體察使，雖在京中，兩界必先報於仁以啓。
○初，同知中樞院事趙克寬上書曰：
咸吉道咸興府，一道要衝之地，有咸關之險，且本御鄕，宜設巨鎭，令其道體察使皇甫仁，審視便否。
至是，仁啓曰：「咸興府，非沿邊要害之地，且無戍兵，請勿設鎭。」從之。
5月20日
○壬子，命世祖與瑢及皇甫仁、金宗瑞、鄭苯、鄭麟趾、戶曹參判李師純、都承旨姜孟卿，往英陵相地。
○掌令李甫欽、右獻納趙元禧等將本司議啓曰：「全循義等定爲典醫監廳直令史，甚爲未便，請充造紙所擣砧軍，以供力役。」甫欽啓曰：「大護軍李塲濫率根隨，入光化門，門者止之，塲拳歐門者，厥罪匪輕。今雖蒙宥，請罷職。」元禧啓曰：「通事金自安嘗赴京，挾帶私布，事覺，坐罪收告身。今以訃告使通事差遣，未便，請改之。」甫欽亦啓曰：「自安前年春赴京，秋又赴京，且犯禁抵罪，請勿遣。」卽議諸大臣，傳曰：「塲可罷職；循義等罪，本無情，且在赦前，不可加罪；自安，則請諡承襲事重，擧賢而用之，雖今日赴京，明日赴京，何害？」
○議政府據兵曹呈啓：「咸吉道、居山道諸站，踰三大嶺往來，人馬困斃，凋殘日甚，請以輸城道明原站，移厲居山。」從之。
○命宮城外宿衛軍士，分半更番。
○議政府據兵曹呈啓：「前此，慶尙道熊神鎭、富山浦、薺浦、塩浦外諸鎭，及沿邊諸邑、諸浦，銃筒、箭，不計農月造作，未便。請依軍器修補例，自三月至六月停之，諸道亦依此。」從之。
5月21日
○癸丑，遣知中樞院事金世敏、慶昌府尹柳守剛如大明告訃，竝請諡承襲。其告訃表曰：
昊天不弔于小邦，先父奄辭於昭代，玆當訃告，未堪哀惶。
箋曰：
臣自緣薄祐，遽罹家殃，難堪哀迫之情，敢申訃告之禮。
其請諡表曰：
帝王大度，雖遠不遺，人子至情，惟親至顯。玆殫危懇，庸瀆亶聰。竊念，臣父先臣，〈諱〉邈處敝封，荐蒙寵遇，常克謹於述職，載竭微忱，柰不永於享年，奄辭昭代，未堪號天之痛，唯希易名之恩。伏望，記先父嚮慕之誠，哀孤臣迫切之意，特頒恤典，以慰貞魂，則臣謹當承前烈以效忠，無廢厥服，與東民而祝壽，敢忘于懷？
箋曰：
賜諡，惟以勸忠顯親，必許請命，肆攄愚抱，庸瀆聽聞。伏念，臣父先臣，〈諱〉邈處敝邦，幸逢熙運，恪遵侯度，常輸執壤之誠，遽辭聖朝，永貽終天之戚，心未堪於茹痛，恩切希於易名。伏望，推恤孤之仁，體柔遠之道，導頒殊號，以旌貞魂，則臣謹當祗率先臣之行，恒祝千齡之算。
其行狀曰：
國王姓李氏，名珦，字輝之，莊憲王之長子。母妃沈氏，本國領議政府事溫之女也。以永樂十二年甲午十月初三日生王，自幼聰明好學，歲辛丑年八歲，莊憲王請爲國儲，明年秋，太宗文皇帝遣小監海壽、郞中陳敬，封爲朝鮮國王世子，入學成均，自是學日進，常接賓師，動以規矩，無少怠容。宣德二年丁未，莊憲王欲遣王賀明年正朝，宣宗章皇帝賜勑曰：「聞世子欲來朝覲，已見王父子忠敬之心，然世子今當勤力學問之年，況遠道跋涉非易，可免其來，如已啓行，亦令還國。」承命乃止。正統十年乙丑，莊憲王以宿疾不能視事，乃命王參決庶務，凡所施爲，動合於義，莊憲王喜其有托，得以怡養，而國人相慶。王性至孝，庶事叢劇，而嘗藥、視膳必身親之，夜分侍側，不命之退，不敢退。間因賓友，講論書史，手不釋卷，一日之間，未嘗少間。十一年丙寅三月，母妃沈氏薨；景泰元年庚午二月，莊憲王又薨。王水漿不入口者三日，哀毁踰制，喪制遵用古禮，其居莊憲王之喪也，方患疽，侍殯號擗，大臣咸曰：「殿下瘡猶未合，不宜傷寒守殯，動勞身體，請退居于外，以待平善侍殯，未晩，何可苦守小節，不爲大計？」王曰：「所不忍也。」固請不許。朔望及上食，涕泣悲哀，終三年一如初喪，左右皆悲。莊憲王之未薨，爲請世子冕服，今上皇帝特賜七章冠服，王遣陪臣李堅基等，奉表謝恩。國人請以王承襲，皇帝遣太監尹鳳等，封王爲朝鮮國王，仍賜九章冕服、綵段，竝王妃權氏冠服、綵段，賜詔有曰：「故王〈諱〉敬天事上，罔有怠違，屬玆云亡，宜有承繼，世子〈諱〉王之嫡長，性資忠孝，國人攸歸，今特封爲王，繼主國事。凡國中大小臣庶，務盡乃心，輔益善道，必使國人，安生樂業，永享太平之福。」王卽遣陪臣議政府左議政皇甫仁等，奉表陳謝。王旣嗣位，凡事大奉藩、理國治民，謹紹先志，益虔益謹，不易舊臣，率由舊章，孜孜圖理。以犴獄，易致冤屈，戒諭中外司獄官吏曰：「犴獄之設，本以懲有罪，非欲致人於死，故累降敎條務令矜恤，而司獄吏卒，非法困囚，以肆侵漁。自今，許囚人親屬陳訴痛治，以伸冤抑。」六月，葬莊憲王，旣卒哭，始視事。臨經筵，聽朝臣四品以上輪對，一如莊憲王故事，凡朝臣之除外任朝辭者，皆引見丁寧勉諭，愛民恤刑，務農訓兵之意以遣之。八月，下敎曰：「尊高年，古今之通義。自今，大夫以年老致仕歸鄕者，令所在守令，月致酒食，每於四孟，具錄以啓。」九月，王聞太上皇帝車駕還京，冕服率群臣遙賀。卽下敎大宥境內，略曰：「北虜構禍，皇輿播越，臣民痛憤，蓋有日矣。皇靈遠振，虜旣效順，而大駕言旋，四海均懽。今見欽謄詔旨云云：『顧惟大慶，罔間遐邇，宜體聖心，用布寬典。」王以有司固守循資之法，慮有賢愚同滯，令議政府與銓曹共議，京外官可陞可點者以啓。又手製敎書，下議政府曰：「孟子曰：『左右皆曰賢，未可也；諸大夫皆曰賢，未可也；國人皆曰賢，然後察之，見賢焉，然後用之。左右皆曰不可，勿聽；諸大夫皆曰不可，勿聽；國人皆曰不可，然後察之，見不可焉，然後去之。』如此則進人退人，其可忽乎？古人曰：『勞於求賢，逸於任人，誠得賢才而用之，雖高枕無爲，可也。』如此則求賢，其可緩乎？蓋古之賢君，以天下之耳目爲聰明，故謀從衆，而自合天心；愚暗之主，則以言爲忌，有身諱死，有國諱亡，自信聰明，不咨于衆，故禍生所忽，悔已無及。然則求言，不可不急也。若其志氣高邁，有國士之風者，節操敦確；敢言直諫者，勇敢剛力；能禦外侮者，不畏强禦；莅官如家者，通達事理；處事明敏者，是皆可大用之人也。且用人之仁，當去其貪；用人之勇，當去其怒；用人之智，當去其詐，至於泛駕之馬、跅馳之士，但有一藝，亦可器而用之。若禦人口給，心懷詐譎；若悻悻自好，訐以爲直；若脅肩謟笑，阿附權勢；若安於少成，苟延日月；若終日無爲，懶慢摸稜；若昏迷無慧，不達事理，如此之徒，是皆自暴自棄，無所用之。今雖使政府、銓曹薦擧賢才，貶黜不肖，予惟以爲未廣。自東班六品以上、西班四品以上，各擧賢能可進用者，兼陳時政得失、民間弊瘼，予將親覽，不付有司，言雖不中，亦不加罪。」於是群臣，咸實封以聞，王擇而用之，擧賢能、退貪汚，興利除害，人心以悅。王又親策擧士，手製試題曰：「蓋聞，善爲國者，不過求賢從諫，寡欲勤政而已，不善者反是。予以否德，嗣守先業，日夜祗懼，如臨淵履氷，求聞過失，以補不逮，惟爾子大夫，游心聖學，爲日已久。若有時務急於今日，或有過失，予罔聞知，當悉心以陳，無有隱諱，雖文辭秀麗，鋪敍廣博，而意反不足，則予徒見其反類俳優；稱贊君德，動擬賢聖，而行反不掩，則予徙見其病于夏畦。今日之對，務從誠實。」王累下書求言，猶以言路爲未廣，乃命朝臣六品以上，皆許輪對，雖小臣，必和顔溫語，虛懷聽受，使之盡言。王作陣法九篇，勇怯勝敗之勢二十八變，以敎士卒，常行操鍊，而時親閱之，凡諸軍械，亦令整理。自是，中外軍旅，益加精銳。
景泰二年辛未正月，陪臣皇甫仁回自京師，皇帝就賜誥命，有曰：「故王〈諱〉慈惠謙恭，聰明特達，樂善循理，纖毫能謹，敬天事上，終始一誠，仁厚浮於國人，功烈著乎邊境，自朝鮮有國以來，罕有如王者也。爾〈諱〉乃其世子，忠孝有誠，敬愼不懈，以長以賢，宜膺傳襲，玆特封爾爲國王。藩國所寄，匪德不任，惟敬天奉上爲大，保境恤民爲重，惟忠惟孝，以永率乃父之行，往膺朕命，益紹光榮。」又制封權氏爲王妃，嫡子〈諱〉爲王世子，王榮感寵命，卽大宥境內，與群臣爵一級，遣陪臣判中樞院事韓確等奉表謝恩。三月下敎曰：「刑獄之設，固非得已，而縲絏之間，易致冤枉，故歷代願治之主，莫不以獄訟淹滯爲戒。唐立三限之法，大事之限，大理三十五日、刑部三十日，共六十五日，以次而降。至宋太宗又爲之法，而嚴其督課，無非爲滯獄之致冤也。惟我祖宗，咸以明德愼罰爲先務，逮我先考，好生之德，出於天性，屢下恤刑之敎，告諭中外，丁寧諄切，參據古法，亦定三限，載在《六典》。大凡事干死罪，辭證在三十日程者爲大事；事干徒流，辭證在二十日程者爲中事；事干笞杖，辭證在十日程者爲小事。大事限九十日，中事限六十日，小事限三十日，事無大小，辭證在境內，形迹明著者，不過十日，其易者，亦不過三日。其有形迹難明，辭證牽連，不得已過限者，具由以啓。且於季月，監獄慮囚，輕罪則出放之，如有淹滯，委憲司糾理。今觀唐之立限，寬於宋制，我國之法，視唐又寬，而過限者常多，何哉？夫聽獄，貴於審覆，固不可求速，誠能盡其心力，三限日月，亦已足矣。近年以來，臬司不能仰體至意，尙有因循，或失於明淸，或短於裁決，初非曖昧可疑之事，例以不緊節目，往來推覆，不卽斷遣，遂使無知小民，一遭捕繫，動隔炎涼，飢寒疾病，因而致死者有之。且囹圄之苦，度日如年，一夫在獄，擧家廢業，傷和召災，孰甚於此？先考爲此憫然，常欲作戒，申布中外，而奄爾遺世。予以寡昧，獲紹前緖，恐不克承先志，以傷吾民，夙夜祗懼，若墜淵谷，嘗聞一人向隅，滿堂不樂，四境之內，皆爲臥榻之側，匹夫不獲，咎實在予。凡爾典法，亦皆先王舊臣，其可不體先王之意，以誤無告之民乎？繼自今，恪愼乃職，務遵成憲，凡有推讞，毋或稽遲，使獄無幽枉之冤，民被生成之澤，用無負寡人祗承欽恤之意。」四月下敎曰：「蓋聞，佛氏之法，外於倫理。惟我莊憲王學問高明，予爲儲副，日夕承顔，每受敎戒，凡於神怪之事，斷然無惑。近來愚民，冒犯國法，年少剃髮者多，軍額日縮，是誠可慮也。予惟度僧之禁，載在令甲，而奉行者未至，以至於此。若不申禁，弊將難救，予爲是懼，去年冬，申明冒禁者，徙邊之法，第慮遽爾行之，騷擾必多，且萬計之衆，一朝盡驅，赴諸邊遠，非唯情所不忍，恐致怨咨，以傷和氣，姑寬期限，聽其自首還俗，而不加刑罰，或納丁錢，以今年爲限，其有過限不首，及今後犯禁者，痛行禁斷。又恐僻居僧徒，或未周知，過限不首，以及乎罪，其令遍諭，罔或不知。夫法之不行，良由官吏奉行未至，自今，不卽禁斷官吏，亦當科罪不饒。」王嘗語近臣曰：「釋氏治心之法，似與儒者直內功夫相近，而實甚相遠，終不可以治天下國家，將何所用哉？」又曰：「祿命之說，亦非識者所信，夫吉凶禍福，往者己所已知，不待於卜，而未來之事，亦不須預知，予故不絶信此。」五月，咸吉道進甘露，又有獻白鵲、白雉者，皆却而不受，以旱問大臣救災之策，僉曰：「宜宥輕罪。」王曰：「赦不可數下。」乃命刑曹，徒以下罪，悉皆保放鞫之，停諸道進膳，及京外公私營繕。下令，自今凡朝臣在外而還者，各具所見弊瘼，實封以啓。九月，黃海道疫癘行，王爲之憂慮，親自製文，遣官祭之曰：「理不純陽而有陰，物不長生而有死，有來必有往，有神必有鬼，固體物而不遺，豈癘氣之無主？無情之謂陰陽，有情之謂鬼神，無情則不可與言，有情則可與理曉。予惟水火養人，而或有時傷人；鬼神生人，而或有時害人，然傷人者，非水火也，人也；害人者，非鬼神也，人也。故寒雨暑暘五味之食，天地養人之能事，而人自失其調和，則病乃作焉，故知鬼神德盛，理一天地，今之癘氣，實非鬼神之作慝，人自作孼耳，然因一人之作孼，傳染浸廣，使無辜殞歿，豈非所謂天吏逸德，玉石俱焚者乎？予以涼德，忝爲一國神人之主，常懼一物有不獲其所，況忍視吾民橫罹夭札乎？玆命有司，令於所在，擇淨爲壇，分遣朝官，祭以牲醴，惟爾鬼神，收霽乖憤之氣，以布生生之本德。」十一月，命求高麗王氏之後，尊其爵位，給賜衣服、鞍馬、田宅、臧獲，使承祀事，世襲其爵，又命擇高麗名臣之有功德者，配享于廟，諭平安、黃海兩道觀察使，略曰：「我國自來防川貯水，以資灌漑而遺利尙多，若遇水旱，民受其害。予念今年北道民生之艱，日夜思所以救民之術，莫若防川灌漑爲急，議諸大臣，皆云可也，予聞，其道多有沮洳之地，可作水田，而民不肯爲，其以予意，徧曉村民，道之以利，則其中必有相率，而應之者，宜盡心施行。」王尤留意於農事，每見監司、守令，必以農務求利，諄諄勉之。王以學校風化之源，所係甚重，命職兼館閣大小儒臣，輪詣成均，日與諸生講論，頻賜諸生酒食，又增給成均及四部學堂奴婢。是年秋，有李滿住管下金納魯等到平安道江界府，說稱：「滿住措辦土物，令其子出來。」王諭本道都節制使曰：「滿住素有嫌隙，況兼作耗遼東邊境，得罪上國，義無許和，後有托以遣子，納款而來，愼勿納境。」今年正月，陪臣趙由禮回自京師，皇帝賜勑申諭，勿通彼賊，王益戒邊將，欽依遵守。且遼東軍民，曾爲野人所虜，而到國者，前後共一百六十餘人，王皆資其衣糧，送還遼東，王弟臨瀛君璆、密城君琛久疾而愈，王喜甚，賜醫人鞍馬、貂裘。王敬事諸父，友愛諸弟，皆盡歡心，憐撫諸弟之子，一如己出，哀母弟廣平君璵之早歿，收其子，養于宮中，出入顧復，慈愛篤至。王疾病，遭喪之後，氣體未復，而過於憂勤，群臣請曰：「殿下大病後，日視事、輪對、經筵，不遑假食，憂勤太過，今負荷旣重，有無疆之恤，間日視事，怡養精神。」不聽。亦有請止看書，以休眼力者，王曰：「予欲止，而不能自已焉。」嘗語大臣曰：「人君必須憂勤，不可自逸，古有內作色荒，外作禽荒，酣酒嗜音，峻宇彫墻，一向好着者，此人君之通患也。吾性不喜此，雖有勸者，不能好也。」又謂近臣曰：「男女、飮食之欲，最切於人，膏粱子弟，多以酒色敗身，予每見諸弟，以此戒之。」五月，陪臣安完慶回自京師，皇帝賜王表裏，仍勑曰：「王累將被虜去漢人男婦，送赴遼東，具悉王之誠意，今特頒去彩段表裏，用答忠勤。」王方遣使陳謝，而自前月始疾，是月十四日丙午，薨于景福宮之正寢，享年三十九。當王疾革，群臣請宥境內，不許。及薨，雖街童巷婦，莫不悲號。王姿儀秀偉，性寬弘簡重，明毅仁恕，孝友天至，奉上遇下，一以至誠，恭儉自持，不惑異端，不近聲色，逸欲等事，無毫髮可指者。貫徹經史，洞達古今，而尤深於性理之學，時與侍臣，尙論歷代治亂之機、先儒異同之說，而一歸於理，言簡意暢，聞者莫不充然有得。至於曆算聲韻，皆極其精，又善於草隷，雅於文詞，而未嘗留意焉。臨朝淵默，望之儼然，而其與群臣言，溫溫如在春風中，人亦各盡所懷焉。踐位之初，首廣言路，旌別淑慝，務農愼刑，崇文重武，省浮費、蠲逋欠，招撫流亡，哀矜鰥寡，方恢遠圖，而遽至於斯，可勝痛哉！雖享國未久，而在儲位三十年，左右先王，贊成實多，及至參決庶務，功德之及人者，益深矣。
○司憲啓曰：「安邊府使洪瀚，今已罷職，雖贓未現而會赦，然其所用官物，不可不徵，又不可不明正其罪。」卽下議政府議之。議政府啓曰：「按六典：『赦前已現正贓，及赦後所獲正贓，各還官主；正贓未現者，勿推；其官吏犯贓入己，依宋太宗故事，不復敍用，勿許治罪。』請依此法。」從之。
○司諫院右獻納趙元禧將本院議啓曰：「臣等伏覩曾降敎書：『堂上官、臺省、政曹、沿邊將帥、守令除授，皆與政府、政曹』同議施行。』今政曹堂上，以至郞官，已立相避之法，請依此例，立政府相避之法。奔競于諸大君第者，不許憲府禁之，三省之中，人所畏忌者，獨憲司耳，請復令憲府禁斷。今方有事于園陵，寧陽尉第不必及期營建，請停之，以紓民力。」傳曰：「奔競事，已與大臣議定，不可改也。餘當議諸」大臣。」遂議于政府，召元禧，傳曰：「凡諸除授，銓曹注擬以啓，政府但可否而已，不可立相避法也。寧陽尉家役夫，垂當詣山陵矣。」元禧退，宗瑞曰：「可惜！先王一女子，尙無第宅，臣等須當勉力營建，以副先王之志。」元禧又來啓曰：「承襲請諡事雖重，自有使、副使，任之通事，何與？金自安本姦狡者，欲奉誥命而回，因緣希望，還受誥身爾。今卽政之初，不宜陷於姦人術中，請改之。」又啓曰：「全循義等不謹之罪，臣等請依律科斷，憲府亦請邊遠充軍，皆未蒙允。大抵政事，動咨大臣，雖是美意，然臺諫之言，大臣皆沮之，亦甚無謂，況典醫監，循義等出身之地，今在官者，皆其僚友，其有肯役之乎？所以辱之者，反以安之也。請充擣砧軍，或法司廳直。」姜孟卿啓曰：「幼沖卽位，不從大臣之議，屑屑更改，恐涉輕易，宜責讓言官而遣之。」命議于政府，宗瑞、皇甫仁曰：「循義等本無情由，若有情由，當先啓誅之，計今定罪，亦不爲輕，刑罰當愼，不可濫也。且前降敎書云：『予幼沖，凡諸大事，圖議政府。』臣等議薦自安，是出公論，況金世敏、柳守剛，豈能自言於上國乎？昔世宗卽位，皇帝疑之，遣黃儼，觀其形勢，況今日之事，當謹愼。上幼沖，舍大臣，可與圖政者，何人？今言官，以大臣爲非，昔周公尙且避居，臣等當避嫌。」宗瑞卽轉語曰：「當爲大計，豈可憚兒輩言，避嫌乎？」仁强之，許詡曰：「如避之，恐上動念。」宗瑞遂以所言，啓諭臺諫，且請詰詆毁大臣之由。傳曰：「予幼沖在疚，凡諸庶務，咨議大臣，而若等詆毁之，將使誰與計事乎？」元禧啓曰：「古人云：『尙猷詢玆黃髮。』今動咨大臣，甚善也。然今大臣所議，皆不愜臣等之心，故敢請耳。」傳曰：「大臣議啓之事，若等毋得非毁。」元禧啓曰：「國家政事，必大臣與議，而臺諫亦當論駁，今曰：『大臣所議，毋得非毁。』恐言路自此塞矣。」皆不從。〈史臣曰：「古者諫官，言雖不中，明主必優容之，蓋原其志，不過納忠耳。今魯山幼沖卽位，孟卿以喉舌近臣，請責讓言官，豈引君當道者耶？固亦未之思也已。」〉記注官申叔舟聞政府大臣有憾於元禧曰：「循義等之罪，果如臺諫所言，不必論其情也，政府何乃爾？若有情，豈止誅其身而已哉？」
○議政府據禮曹呈啓：「翼祖康惠大王及貞淑王后，已移安于永寧殿，請依穆祖例，勿行忌晨齋。」從之。
5月22日
○甲寅，遣司譯院直長金自海，管押被擄逃來唐人王敎化等男婦二十九，解赴遼東。
○遣同知中樞院事成得識、工曹參判朴仲林，奉表如大明，賀聖節。謝賜綵段、表裏，百官以吉服，拜表如儀。其聖節表曰：
斗杓建酉，方臨載夙之期，天命用申，茂迓惟新之慶，聲敎所曁，蹈舞攸均。欽惟，皇帝陛下剛健粹精，聰明睿智，踐位行禮，承列聖而撫盈成，發政施仁，參兩儀而贊化育，玆値令節，益擁純禧。伏念，臣猥以庸資，叨逢盛際，權守靑社，班雖阻於鳧趨，懸想丹霄，誠倍殫於虎拜。
其謝恩表曰：
帝德誕敷，克敦撫恤，睿恩覃及，冞切佩銘，擧國均歡，矢心圖報。伏念，臣父先臣，〈諱〉幸逢盛際，邈處遐陬，頃還俘虜之氓，是乃藩邦之職，何期賤价之返，特荷殊奬之加？明綸渙頒，恍若聆於天語，綵弊隨至，實有爛於霞光。未展謝儀，遽辭昭代，哀與感極，涕從言零。玆蓋伏遇皇帝陛下推一視之仁，擴兼容之量，遂令敝服，獲被洪私，臣謹當權守箕封，不墜先臣之忠謹，恒申華祝，願獻聖人之壽康。
○國葬都監啓：「修葺資善堂爲大行太王魂殿。」從之。
○日本國對馬州太守宗貞盛遣使，來獻土物。
5月23日
○乙卯，地震于全羅道茂朱、錦山、忠淸道懷德、連山、尼山、文義、鎭岑、恩津，降香祝，行解怪祭。
○世祖與皇甫仁、金宗瑞、鄭苯、鄭麟趾、戶曹參判李師純、姜孟卿等，往英陵，更審前卜梨木洞乾坐巽向之兆，回啓曰：「在英陵圖局之內，一岡周圍，別作圖局，山形、水破皆好，且是祖宗陵寢之傍，用之爲便。」
○司諫院啓曰：「全循義等雖不依律斷罪，請改定他司賤役，以快臣民之心，大臣相避，雖非銓曹之比，然如敎書所載，堂上官及臺省、政曹、沿邊將帥、守令除授，皆與政府同議，則大臣於百官除授，雖未得皆避，請於同議除授者，令避之。」傳曰：「循義等事，太宗朝楊弘壽、朴居、世宗朝盧仲禮，皆屬典醫監令史，蓋欲兼治醫術也。今依祖宗故事斷之，不容改也。相避事，堂上官本無相避，臺省、政曹、沿邊將帥、守令，其任匪輕，若其才可用，不可以大臣子弟而廢之，何避之有？況吏曹注擬以啓，予與大臣議可否，若有相避者，亦當避之矣，不必立法。」
○國葬都監啓：「大行大王返虞時，請勿用車轝，依平時，以輦奉還。」從之。
○議政府據禮曹呈啓：「大行大王殯殿進香，依庚午年例，用午時。」從之。
5月24日
○丙辰，行司直唐夢璋回自遼東言：「五月初二日，皇帝立長子爲皇太子，廢正統太子爲沂王。」
○議政府據吏曹呈啓：「請權罷書筵，翊衛司員，令仕本司，其書吏於同品衙門，隨闕塡差。」從之。
○日本國對馬州太守宗貞盛遣使，來獻土物。
5月25日
○丁巳，奏聞使李蓄奉書于承政院以啓曰：
臣管押唐人，到遼東，言於王祥曰：「前日咨文有云：『毛憐等衛送到原搶人口，差人伴送總兵官處交割。』今次押來人口，雖非毛憐衛所送，一般逃回人口，亦當於摠兵官處交割。」祥曰：「旣非毛憐衛送到人口，當依舊例，就本司交割，予當報知。」摠兵官通事崔倫等押唐人，就見都御史及按察使之第，皆曰：「朝鮮賢王，效順朝廷。」
○謝恩使朴仲林到金巖站，聞改封皇太子，奉書于承政院以啓曰：
太子方物，將何以處置？
命議于政府，回書曰：
可依舊例，投呈于禮部。
○議政府據禮曹呈啓：
「倭護軍平茂持自言
『臣曾受大國官職，願服喪，帶來邊時羅等七人，亦請給喪服。』茂持旣受本國之職，當依中尾彈正例，給喪服，邊時羅等之來，在成服後，且將來使人甚多，勿給爲便。」
從之。
○行副司正任元濬條陳醫學便宜。「一，令二三文臣，分掌醫敎，擇英敏之輩，讀方、經，又令內醫等讀之，四孟月試才，以憑黜陟。一、諸道左右界首官，設醫局，劑藥發賣。一、裁省唐藥，用新鄕藥施惠。一、復立鍼灸專門之法，使之習慣，鍼、藥竝用。」
○議政府據禮曹呈啓：「大行大王殯殿代奠官，請依世宗殯殿例，以宗親二品以上差定。」從之。
5月26日
○戊午，設二齋于大慈庵。
○承政院進世祖所撰《歷代兵要》。
○敦寧府啓：「舊制，宗姓有服之親，許本府薦望除職，然先朝緦麻親，今無服，請勿薦望。」命於三年內，姑依舊例施行。
5月27日
○己未，議政府率百官，進香于殯殿。其儀注。攸司進禮饌，奉禮郞分引文武百官，入就位跪，俯伏哭，興四拜興平身，〈凡哭拜，皆通贊唱。〉班首盥洗，〈凡班首行禮，奉禮郞贊引。〉升自東偏階，詣靈座前，北向跪，三上香，百官亦跪。執事者以盞酌酒，授班首，執盞獻盞，以盞授大祝，奠于靈座前。〈連奠三盞。〉班首俯伏興，小退北向跪，大祝進靈座之左，西向跪，讀祭文訖，班首俯伏興平身，百官同。班首還本位，俯伏哭興四拜平身，百官同。奉禮郞，分引百官出，〈宗親、駙馬、觀察使進香同。〉其祭文曰：
明明我后，緝熙聖學，精微絲毫，高深海岳。昔在東宮，久監軍國，以舜攝堯，重華協德。踐位勵精，不遑暇食。謂永垂衣，斂錫我福。昊天不弔，斯民無祿。一疾彌留，遽爾憑玉。凡屬子育，疇非孺哭！況以臣等，恩深義篤，龍髯莫追，心焉罔極。玆陳菲薄，載抒哀惻，於昭在上，冀賜歆格。
○議政府據兵曹呈啓：「江原道麟蹄縣船軍李桂，因輸材木震死，請依例致賻給復。」又據戶曹呈啓：「黃海道連年失農，今當農時，民皆乏食，請分諸邑軍資，陳醬賑救，來秋以黃豆收納。」皆從之。
5月28日
○庚申，議政府據禮曹呈啓：「日本國王及大內殿、諸島使者，支待節目。一，客人等進上及拜辭，竝於二十七日後爲之，對客、宦寺、司謁等，卒哭前用喪服，卒哭後用烏紗帽、白衣、黑角帶。一，卒哭前饋餉及客館、外方諸邑支待，竝用素饌。一，日本國王及大內殿使者回還時，諸道觀察使，依本曹例，略設酒饌，一與相見，慶尙道觀察使，亦依本曹例，具乾禮，贈于浦所，在前宴享諸邑，亦略設酒饌。」
5月29日
○辛酉，世祖與議政府堂上、風水學提調，往審山陵補土。
○稷山縣監崔涵雨辭，傳曰：「予在喪次，未得引見，往就乃邑，虔供爾職，凡外臣拜辭，必引見命之。」
○禮曹啓：「賀新卽位，禮之大者。忠淸道觀察使趙遂良，遣敎諭，投進箋文，不敬莫大，請下攸司治罪。」從之。
○日本國對馬州太守宗貞盛遣使，來獻土物。
六月
6月1日
○壬戌朔，進朔奠。其儀注。〈有名日別奠同。〉其日淸晨，攸司進禮饌，內侍傳奉，入設於靈座前，設香爐、香合竝燭於其前，設尊於戶外之左，置盞三於尊所。前一刻，監察、典儀、通贊、奉禮郞先入就位，奉禮郞分引宗親及百官入就位，內侍導殿下杖入就位，跪俯伏。內侍奉魂帛函出就靈座，殿下哭，宗親及百官跪俯伏哭。〈凡行禮，通贊贊唱〉殿下止哭，宗親百官止哭。興四拜興平身跪。代奠官〈宗親二品以上。〉盥手升自東偏階，詣香案前北向跪。三上香酌酒，奠于靈座前，〈連奠三盞〉俯伏興退。殿下哭盡哀，宗親及百官俯伏哭盡哀。殿下止哭，宗親及百官止哭，興四拜興平身。內侍導殿下還廬次，奉禮郞引宗親及文武百官移班近東，皆跪，班首進名，奉慰訖，奉禮郞分引以出。
○皇甫仁、南智、金宗瑞、鄭苯、李穰、許詡、姜孟卿等詣朝，啓廳問安，仍啓曰：「凡人雖在壯盛之年，居憂則必至心虛氣弱，今上幼沖，血氣未定，請進酪。且方夏月，天氣蒸溽，亦請少進燒酒。」從之。
○司諫院啓：「舊例土官告身，依文武官例，五十日內署經，然轉轉移文，往復之間，多不及限，請自今兩界觀察使及都節制使，每當土官薦望時，元有職者，則前受告身，初受職者，則可考文書，竝送本院。」從之。
○日本國對馬州太守宗貞盛、代官宗貞國各遣使，來獻土物，一岐州護軍藤仇郞等來獻土物。
6月2日
○癸亥，忠淸道溫陽、天安、全義、海美、永同、平澤等邑水溢傷禾。
○命毁繼照堂、承華堂，從大行王之志也。
6月3日
○甲子，地雲于忠淸道保寧、海美、結城、瑞山，降香祝，行解怪祭。
○日本國對馬州太守宗貞盛、代官宗盛弘各遣使，來獻土物。
6月4日
○乙丑，世祖與寧海君璋以上大君、諸君進香于殯殿。其祭文曰：
於皇聖德，允邁古今。金聲玉振，舜哲堯欽。因心友愛，所性仁義。九族用睦，家邦乃理。臣等義嚴君臣，親叨天屬。自幼而長，陪歡晨夕。謂永匪他，承恩華萼。豈意一疾，天傾地拆！臣將疇依？臣實無祿。士民悲號，況臣之惻。今就几筵，恭陳薄菲。惟聲與淚，出此胸臆。冀諒哀誠，庶紆歆格。
○設三齋于大慈庵。
○司憲府啓：「義禁府都事鄭沃卿，竝畜三妾，當祔廟之日，以儺禮禁亂官，聚妻妾于本府前廊，召集才人，大陳雜戲，又使螺匠辟人，以誇媚妻妾。儒生權繼孫、金閏等從傍觀之，爲螺匠所歐，不勝憤恚，拳歐螺匠。沃卿且恥且怒，拿致儒生繫獄，及聞成均生員等上書訴冤，密請同僚金永年、趙頊、慶餘，取禁亂令史課狀，誣以繼孫等歐傷僧徒，牒報刑曹。姦詐無比，然經赦令，未可追論。請沃卿同居婢妾外，另居二妾離異，且罷職戒後。」從之。命竝罷永年、頊、餘職
6月5日
○丙寅，司憲府啓曰：「安邊府使洪瀚，以赦前正贓未現，只罷職事，臣等以爲，國家輸綿布于北道貿穀，瀚截其布端，縫作帳幕，而耗其半，又潛輸猪皮四十張、脯四駄于本家，貪汚莫甚。且托以納壻，一年之內，室人來家者再，其駄載之數，至五十餘匹，馬斃者五六，現贓如此，而猶以爲未現，恐不可也。事經赦宥，雖未可科罪，請收告身懲之。」卽議于政府，從之。
○典農寺奴睦孝智，以新陵之地不可用，密以小簡啓曰：「獻陵來脈，飛峯倒脚，行山之足，主弱客强，山源窮極之地，水脈向東背流，穴道屈曲，正是關峽花假之地，非正龍、正穴。」魯山以簡示姜孟卿，孟卿啓曰：「前日臣與大君及諸大臣審定，臣雖未知風水之理，然觀形勢，似若無害，請下政府更議。」皇甫仁、南智、金宗瑞、鄭苯、李穰、許詡議曰：「臣等與兩大君、風水學提調審定，然地理之說無窮，利害有無，未可的知，明日更會，招孝智質問以啓。且星原尉李正寧精於地理，今者丁憂，亦令往審。」從之。
○議政府啓：「謹按正統八年傳旨：『宗室袒免親，依異姓有服親例敍用。親盡則依文武官例從仕。』然不分嫡妾子孫敍用，未便。請嫡子孫之賤妾産，則於文武官賤妾産例，加一等，妾子孫之賤妾産，依文武官賤妾産例敍用。」從之。
○議政府據兵曹呈：「景福宮城外初更巡綽後，其餘各更，只令振鐸，甚爲未便。請自今每更巡綽。且於光化門、建春門、迎秋門、北城門，竝置更籤，令巡綽官收納本曹，以憑檢覈。」從之
6月6日
○丁卯，世祖與瑢、皇甫仁、南智、金宗瑞、鄭苯、李穰、許詡及風水學提調鄭麟趾、李師純、中樞院副使朴堧等會朝啓廳。世祖語仁曰：「今山陵，朝廷大臣僉議審定，何忽聽一小人邀功邪說，而有此駁議？」仁曰：「大君言之是也，然如此之論，不可不洞辨。」遂令尹統、李賢老、金敬孫、魯穆、文孟儉等十餘人，與睦孝智擧片簡，逐款質問，廣引地理諸書之說，以辨其妄。仍問孝智曰：「今汝以新陵爲不可，汝所謂吉地，安在？」孝智曰「麻田縣北癸坐丁向穴，長湍縣北壬坐丁向穴，山水之形，勝於健元陵矣。」於是議往視與否，師純、堧、詡、麟趾、穰等曰：「令風水學提調一及郞廳等往見，如何？」世祖與瑢、仁智、宗瑞、苯等曰：「今新陵如或不用，則當往審，若以孝智之言爲無稽，而以新陵爲吉，則何煩往審耶？獻陵、英陵距京不遠，尙有大江越涉之艱。今此兩縣距京甚遠，間有大川非一，世宗嘗曰：『壽陵須卜於獻陵傍側，如未得，則將起陵而用之。』先王之意，以陪葬先陵爲貴耳。且今大行大王，亦嘗駐馬於英陵西岡，問風水學官曰：『此汝等稱美之穴乎？』良久周覽，雖不現說，然其意則，亦欲陪葬先陵也。在天之靈，豈肯遠離於此乎？雖大臣之言，若未合義，不必曲從，況孝智眇一目，地理家所諱者也。世宗已黜之，孝智潛往看之，非爲國家卜吉兆也，欲毁人而售己，僥倖萬一之用，從而矜功，希冀免賤耳。安有先懷利心，而事得其正者乎？敢以小簡因緣啓達，其不敬莫大焉，宜鞫問治罪。」遂啓下刑曹，刑曹啓：「孝智以系賤目眇，見黜於風水學，謀復見用，挾私上書，罪應杖一百，永屬黃海道殘弊站路轉運奴。」命除永屬，限年屬安城站吏。
○世祖往瑜家，世祖語及李賢老曰：「將交構矣，汝勿忘也。」
6月7日
○戊辰，世祖詣承政院曰：「時方溽暑，慮老大臣因早夜在公，或生疾病，勸肉，何如？」姜孟卿等曰：「大臣年未七十者，誰肯食？況先王明有成憲，不可違也。若七十以上老臣，則世宗亦嘗勸肉。」世祖曰：「然則當據此例以啓。」孟卿啓曰：「判敦寧致仕崔士儀、中樞院使田興年過八十，領議政致仕河演、工曹判書崔府年至八十，右議政金宗瑞年已七十，左議政南智素有風疾，皆當勸肉。」又以承政院之議啓曰：「孝寧大君補，自少有疾羸弱，讓寧大君禔，宗室之長，年近六十，竝勸肉，何如？且先王朝，霪霖之時，則必賜酒于宗室及老臣。」傳曰：「賜酒則可矣，勸肉無乃太速乎？讓寧、孝寧，在世宗時如何？」孟卿啓曰：「世宗之喪，十四五日後，七十以上者，皆勸肉，今非太速也。況禮曰：『七十惟衰麻在身。』是以老而不成喪也。」傳曰：「七十以上及南智等可勸肉，仍賜酒于諸大君及演、智、仁、宗瑞。」又啓曰：「讓寧、孝寧，則昭憲王后之喪，過一月勸肉，世宗大王之喪，卒哭後勸肉。」
○開城府留守奇虔進香于殯殿。
6月8日
○己巳，議政府堂上詣朝啓廳問安，姜孟卿來議事，待史官出，還坐議事，良久而罷。孟卿常如是，故朝廷大議，史官未得聞也。
○瑢因雨作詩曰：「乾象淸明少，人生變故多。誰云待後歲？老去將如何？」李賢老亦有句云：「白日何時出？悠悠奈老何？」又雨霽，瑢作詩曰：「微陽有佳色，萬物增彩光。何時日色大，明明照四方？」又注書鄭文烱以事往於瑢，瑢作詩曰：「時雖有至人，擧世無都、兪。正如馨蘭根，空悲楚澤隅。皇天生萬物，豈使枯窮途？」
6月9日
○庚午，義禁府啓曰：「前楊州府使閔謹，託以造船，橫斂綿布於民。又冒人名，多糶義倉之粟，皆自用之，又於境內，役官奴構二家，其材瓦供億之費，及工匠雇直，皆出於官，贓汚莫甚。請家舍沒官，收告身以戒後來。」從之。
○初文宗下諭忠淸道觀察使曰：「有人言：『道內扶餘縣二三村落，以惡病，死亡殆盡。』其病證及物故數，備細訪問以啓。」至是乃啓，令其道敎諭治之，其所需藥不出本道者，令三醫司備送。
6月10日
○辛未，讓寧大君禔率諸宗親，進香于殯殿。
○司憲府啓曰：「通事張俊，曩者赴京時，以鋪馬潛輸私物，事覺，收告身。今又隨進賀使赴京，蓋欲希望聖恩，還受告身，雖非張俊，豈無可使之人？請改之。且今百穀方盛，但民無口糧，未得力農。昔戊辰歲，傳曰：『年歉，非若丙辰之甚，勿散軍資。』，然丙辰歲綿布一匹，直米七斗；今布一匹，直米二斗。以此觀之，今年之歉，甚於丙辰，請分遣朝臣于諸道，隨宜發倉以賑之，來秋還斂，以充義倉。」議于大臣，傳曰：「張俊雖收告身，已令還仕本司，則宜當使之；軍資，則下三道會計時未來啓；其餘諸道，則已令發散矣。」
○副司直文得謙嘗上書，請毁佛堂，下議政府議之。至是，啓曰：「先王旣已成之，不可以一人之言，而遽毁之也。」從之。
○山陵都監啓：「今年兩麥不熟，山陵赴役船軍，請依丙寅年例，令所居官，以義倉粟，給二十日糧以送；其已赴役者，給京軍資陳米，至秋，各於所居官收納。」從之。
○工曹判書崔府卒。府字受之，全州人。八歲能綴句，中高麗進士生員試，李慥牓及第，初受成均學諭，入本朝，拜藝文春秋館修撰官，嘗出牧光州，每考居最，秩未滿，太宗御筆特授承政院同副代言。爲人恬靜淸修，不喜飮酒博奕，太宗嘗語世宗曰：「府勤謹廉貞儒者也，可任用。」故世宗擢用之，及判吏曹，年已老，屢爲憲府所劾，大司憲鄭甲孫嘗於上前，面折其短，世宗亦指爲性無堅執。晩年有疾，乞身怡養，終日獨坐，以吟詠爲事，及疾革，家人迎醫，府却之曰：「死生有命，藥餌何補？吾年踰八旬，位極二品，復何望焉？」遺命喪事勿用浮屠法，沐浴冠帶，改席而逝，年八十三。訃聞，輟朝二日，諡靖簡：恭己鮮言靖，居敬行簡簡。子敬明、敬身。
6月11日
○壬申，設四齋于壯義寺。
○姜孟卿往見世祖曰：「上敎云：『予欲見惠嬪，議於政丞。』我往議之，政丞曰：『異色之人，不可入宿。』後上又曰：『惠嬪入日，不得見，我入宿如何？議於政丞。』我時未議也。又一侍女欲往惠嬪宮，已備馬矣，我啓曰：『大行之時，必有所議，然後往來，今何事須可議乎？臣意以爲，不可輕出入也，當議於大臣。』於是乃止。」世祖曰：「此事政丞使言乎？承旨自言乎？」曰：「我自言耳。政丞等常曰：『若國家常行公事，則我等爲之，至如大事，則當議於兩大君，宗室、大臣所共慮之時也。』」於是瑢曰：「我聞之，其欲往侍女，乃者介也，是右惠嬪者也。惠嬪嘗請大行，欲入居交泰殿，摠內政，大行甚非之，今亦欲入專闕內也，又常以盲巫之言喧說。」孟卿曰：「洪貴人當主內政，臣常啓達，今聞惠嬪與之爭權，又有移接東北間之議。臣以爲，不可離廬室而深居也。」瑢曰：「必松栢堂也，又近日金衍來議曰：『有蛇登後庭樹上，當避御于東，東則惠嬪宮爲可。』我曰：『是何言也？豈可離殯殿而避移乎？又幼沖之主，豈宜居淺露之處乎？』議乃寢。」世祖但曰：「邪說不可行。」
6月12日
○癸酉，司憲掌令李甫欽將本府議啓曰：「文得謙上書，請毁佛堂，留中不下。然自建佛堂以來，一無利國之事，而連有大故，請從得謙之言。且閔謹贓汚狼籍，請竄邊遠。」傳曰：「佛堂，祖宗旣已成之，不可至予而遽毁之也，閔謹已徵贓收告身，且元敬王后之親，不可徙邊也。」甫欽更啓曰：「旣不可徙邊，則請論以贓吏不敍。」從之。初謹雖贓汚虐民，然善事權貴，故未露。府民訴于司憲府，大行大王下義禁府推之，適謹歸慶尙道玄風農庄，義禁府遣人拿來，至竹山，稱疾留數月，蓋欲待祔廟大赦也，大行王深疾之，令義禁府舁來推問，會赦得免，故司憲府請之。
○賜肉于讓寧大君禔、孝寧大君補、淸平府院君李伯剛妻貞順公主、平壤府院君趙大臨妻慶貞公主。
6月13日
○甲戌，京畿觀察使洪深進香于殯殿。
○日本國對馬州太守宗貞盛遣使，來獻土物。
○領議政仍令致仕河演上書曰：
臣謹按本朝官制：「五六品衙門，稱所稱色，乃以前銜宰樞所，亦名爲耆老所」。所中位崇極品者，比比有之，非五六品別坐之例也，各曹若有文移，則直行平關，臣等但忍恥受辱而已矣。蓋耆老之言，若指老者之身而言之，則猶云可也，名其官，則似乎未穩，名分混淆，未有如此之甚也。乞改號，以別尊卑之等。一，本朝議政府，卽古之丞相府也。方今之制，三公老病乞骸，而退閑者，不得已仍令致仕，此無他，近來前銜檢校，皆稱議政府之銜，自革檢校以後，更稱仍令致仕，因循之故也。且仍令致仕之名，非昔者共天位、摠百官，治化於一代者之實，而亦豈盛朝之制乎？臣似聞，議政府承先王之命，因各品陳言，稽諸古典，未及受敎施行。臣意以爲，若錫之以美名，則何敢望乎？但革仍令致仕之名，改因循舊弊之非，則庶合盛朝禮貌大臣之義矣。一，大抵堂陛嚴正，然後朝廷以尊，所中只有不諳事錄事二人而已，似違他例，以事閑朝官一人，依中樞院例，定首領官，君上擧止及國家事變，令老臣等得聞其萬一，則豈啻人臣忠義之至情？堂陛尊卑之分，亦得以粲然矣。一，初者所衙前及奴婢，一如議政府之例，不得抄定他處，其後漸致陵夷，任定他役，每當推捉之際，各司使令凌辱沒光，乞自今，勿令抄定，以伸恤老之義。臣以殘廢之資，乞骸退閑，以非國家關係之事，仰瀆初政，未免有自己避嫌之責，然所中未安之條，不可不陳，亦無出位之譏，敢展愚衷。伏惟聖裁施行。
下議政府，記注官趙峿聞之曰：「河相此言，何其晩也？曾在政府，不能建白，今乃强聒，噫！無及也。」〈史臣曰：「演年近八旬，位極一品，閑居怡養，以終餘齡，乃其分也。今君薨未幾，群臣遑遑，主上幼沖，未能裁決，演以不急之事區區上書，何也？可謂不知足矣。人言：『演之告老也，文宗遽從之，演愕然怏怏。』信矣。〉
○議政府堂上及風水學提調往審昌德宮。初，世宗建佛堂於景福宮城北，術者以拘忌上書，請止之，世宗不聽，不數年，世宗升遐，文宗又薨，連有大故。術者爭言其不吉，政府難之，乃有修昌德宮移御之議。是役也，繕工副正李命敏，役京畿、江原、忠淸、黃海道船軍，晝夜不輟，時，山陵、魂殿之役，一時竝擧，民甚苦之。
○司諫院啓曰：「閔謹贓罪至重，但收告身，安能懲惡？請依丁時應、李念義等例，罪之。」傳曰：「謹，元敬王后有服之親，非凡人之比，已與大臣議之，論以贓吏，不可更論。」
○議政府據兵曹呈啓：「江原、黃海二道，本人物彫殘，加以歲歉，又當國恤，民間多事，請今秋冬等，所煮熖焇減半，且勿遣監練官。」命全除熖焇，勿遣官。
6月14日
○乙亥，日本國對馬州宗盛家、宗貞國、一岐州呼子源高各遣使，來獻土物。
6月15日
○丙子，進望奠。日本國王使者定泉等隨班哭臨，命宦官崔濕，饋之。定泉謂濕曰：「今當國恤，宴飮未安，請退。」濕固請，乃受。
○遣知中樞院事李澄石、大司憲成奉祖，奉表如大明，賀冊封中宮、皇太子。其表曰：
禮崇中壼，旣隆風化之源；位正東宮，益篤邦家之慶。惟玆盛典，允協輿情。欽惟，皇帝陛下邁舜聰明，齊湯勇智，承天御極，曁聲敎於四方；立后建儲，衍本支於百代，神人胥悅，宗祧永安。伏念，臣猥以孱資，適際熙運，權守靑社，班雖阻於駿奔。顒望紫宸，誠倍殫於燕賀。
其方物表曰：
冊后正儲，備擧縟儀，梯山航海，畢陳賀儀。謹備黃細苧布二十匹、白細苧布三十匹、黑細麻布三十匹、龍文簾席二張、黃花席、滿花席、滿花方席、雜彩花席各二十張、雜色馬二十馬，右件物等，製造匪精，名般亦寡，豈足充旅庭之實？聊以表執壤之誠。皇太后禮物，紅細苧布、白細苧布、黑細麻布各二十匹、滿花席、雜彩花席各一十張；中宮禮物，紅細苧布、白細苧布各二十匹、黑細麻布三十匹、黃花席、滿花席、滿花方席、雜彩花席各一十張。
其賀皇太子箋曰：
寶冊揚徽，位旣隆於貳極；前星協瑞，光益煥於重離。邦本攸端，輿情胥慶。恭惟，皇太子殿下，英資玉裕，偉量淵沖，德著溫文，承兩宮之寵眷；望隆監撫，繫萬國之歡心。縟儀載成，洪圖有永。伏念，臣幸逢熙運，權守弊封，未參趨賀之班，徒切康寧之祝。禮物，白細苧布二十匹、黑細麻布五十匹、鳳文簾席二張、黃花席、滿花席、雜彩花席各一十五張、人蔘五十觔。
○遣司譯院直長張俊，管押被虜逃來唐人，肖仁、張召奴等男婦共一十三，解赴遼東。
○慶尙道蔚山郡民震死。降香祝，行解怪祭。
○日本國對馬州宗盛弘、宗貞國各遣使，來獻土物。
○司憲府啓：「前副司直李繼姓昵愛賤妾，待正妻張氏甚薄，本府覈啓斷罪，繼姓怒，歐張氏成傷，當苦寒，盡奪財産黜之，又欲棄張氏，謂其父爲妾子。本府劾問，抗拒不承，然已經赦，請離異其妾。」從之。
6月16日
○丁丑，太白晝見。
○議政府啓經筵進講事目：「一，卒哭前始進講，每月初一日，領經筵以下至郞官俱入；五衙日領經筵、知經筵以下，承旨各一、郞官二；每日朝講，知經筵以下，承旨各一、郞官二；晝夕講，承旨一、郞官二。一，領經筵接見時用衰服，常時用布衣、布冠、麻帶。一，《家禮》喪制篇進講。一，臺諫、史官卒哭後入參。」
○日本國對馬州太守宗貞盛、宗盛家、宗盛弘各遣使，來獻土物。
6月17日
○戊寅，議政府、六曹、集賢殿、春秋館二品以上議啓：「大行大王諡曰欽明仁肅光文聖孝，廟號曰文宗，陵曰顯。」
○新作廬次于慶會樓下，移居焉。
○平安、咸吉道都體察使皇甫仁啓：「曾奉敎旨，咸興府城，從古基退築，一萬三百十四尺，穩城府壁城，本周回九千尺，今廣西南面，各五百尺，改築以石，咸興府城，令從事官與咸興少尹，領安邊以北、北靑以南諸邑人五千名，監築；穩城府城，令從事官、首領官，領利城以北諸邑人七千名，監築，都節制使依前例，領兵守護。甲山郡行城，依前數抄發本郡人聚石，待城基審定築之。羅暖堡石城未畢築處，依前數抄發三水人築之，令兩邑守令，晝則監督，夜則領兵守護。平安道義州邑城，除朔州以上沿邊諸邑及熙川郡外，調發諸邑人七千名築之，都節制使亦領兵守護，竝於八九月間役三十日乃罷。」從之。
6月18日
○己卯，設五齋于大慈菴。
○經筵官始進講《家禮》喪制。
○司鑰可雲秀以不得陞職，怏怏指斥世祖，謗訕正音廳。書員金麗山聞之，告于政院。啓下義禁府鞫之，杖一百，贖流二千里。
6月19日
○庚辰，黃海道觀察使朴薑，遣都事文汝良，進香于殯殿。
○司憲府啓：「賈人趙興貴往東萊，聞老女萬德多財，而娶之，往來有年，及萬德死，中樞院府事李澄石，稱萬德爲侍養，指興貴爲奸夫，盡奪所有財産文券，及其窮詰，委罪家奴，貪鄙莫甚。大臣之義掃地，然已經赦，不可追論，請令所在邑籍沒，所奪財産，以補義倉。」從之。
6月20日
○辛巳，藝文奉敎全孝宇等上書曰：
臣等竊聞，古者，置史官，掌記時事，爲後世鑑。本朝倣此例，令史官輪入，視事經筵。在世宗朝，知申事趙瑞老啓事時，忌史官，令守門者沮之。世宗知之，命瑞老曰：「自今，毋禁史官。」厥後謂記事未廣，增兼春秋之職，且視事時，史官二人俱入殿西閤外。大行大王因臣等之疏，令臣等分入東西，又慮風雨日，未及聞啓事，許入殿內，至於無時賜見，大小臣及臺省，亦許入參，先王待史官、重記事之意，蓋可想已。今我主上殿下，新服厥命，凡所施爲，宜遵成憲，近者議事時，史官或不得與聞，臣等不能無憾，乃至今日，亦於經筵不許入侍，尤有憾焉。若曰：「殿下方在衰絰，待人接物，不可如常儀。」則凡職帶經筵大臣，皆得入焉，何獨一史官之入，爲煩乎？況殿下幼沖嗣位，初御經筵，辟史官不參，於後世之議，何如？若曰：「參贊官亦兼春秋，足以書君擧。」則參贊官未兼春秋者，間或有之，亦將如之何哉？《書》曰：「嗣厥德，罔不在初服。」伏望殿下，率由舊章，許於經筵及凡有議事，竝令史官獲參，以廣記事，公道幸甚。
啓下議政府。時，尹子濚爲藝文檢閱，將經筵屛史官，不便事件，告于政府，佯應曰：「將更議施行。」竟不從。
○初，顯德王后魂殿，稱景禧殿。至是，禮曹啓入：「大行大王返虞後，顯德王后神主，亦移安于慈善堂，仍稱景禧殿。」從之。
○司憲掌令李甫欽將本府議啓曰：「禍福之說，雖不足信，自建佛堂以來，連遭大故，臣民莫不疑之。且自古建寺於宮禁之側，事有不可道者多矣，考諸史策，班班可見。雖不能卽撤其宇，請姑黜僧徒，使空其寺。且臣等聞，欲移御昌德宮，時方修葺。然無宮城，又無軍士宿衛之所，而讓寧大君第在墻北底，閭閻亦近，不宜移御。又聞」領經筵以下至于郞官，俱入經筵侍講，獨臺諫不入。若以憲府爲不可入，則諫官自有舊例，入參何如？「傳曰：」佛堂，先王所建，不可輕毁，又不可空其寺也。移御事，大臣承先王之志，而擬議者也。且予幼沖，學問未成，不可久廢，姑從經筵官講喪禮耳，臺諫則異於師友，故不許入參，卒哭後亦當接見。「甫欽啓曰：」大臣尙且侍講，而不許諫官入參，臺諫，豈無可啓之事乎？至於史官，不參，亦爲未便，請竝許入參。且以佛堂爲先王所建，不可毁也，則古人云：『如其道，雖終身無改，可也；如其非道，何待三年？』今雖毁之，乃因衆議，非暴揚先王之失也。「又曰：」今主上幼沖，學問未廣，而經筵官就座俯伏，但依例講罷，慮恐未精，請選二品以上有德望者，輪日侍講，自以爲己任，主上亦不以臣禮待之，虛心聽受，庶幾聖學日就高明矣。「卽議于大臣，傳曰：」佛堂，不可以禍福，而遽毁也。諫官、史臣，不參經筵者，予方在衰絰之中，非接人之時也。經筵大臣，予所受業者，非臺省之例也。經筵官進講禮度，大臣熟議以定，然於大臣，則已命勿俯伏。「司諫院亦請諫官、史官入參經筵。不從。
○日本國對馬州太守宗貞盛遣使，來獻土物。
6月21日
○壬午，集賢殿上書，條陳興學之事：
一，居館學徒，累年讀書，如未中第，他無奬拔之路，終於白衣，故罕有皓首窮經者，年四十以上居館，年久未第者，每歲，抄許令諸生備論才行，推薦數人，京官敍用。一，學問須欲專精，今學生學未成，而已有他岐之心，入成衆官。且又寄跡學中，暫入暫出，署名食廩而已，未嘗受業，如遇考講，便卽逃散，擅便出入，有同逆旅，非惟學不專精，心術已先毁矣。自今，如此兩屬，以要彼此之利者，不許居館，或有援期門，羽林讀書之事以難者，然與今兩屬者，用心自不同。一，生員及文科鄕、漢城試入格者，除升補取才，竝令居館。一，敎導須年過四十，方許取才敍用，已曾立法，而今會試講經入格者，不拘年歲，竝皆差遣，其爲敎導者，率皆年少，專事慢遊，非惟不肯敎人，抑亦自廢其學。自今，講經入格者，亦依《六典》年限差補，且參外敎導，依京中參外例，十五朔加資，以加奬勸。一，外方學長敎訓年久，訓下有成才者，散官職除授。一，夫學心，無他累，可以專精，謹按烈女傳，太祖高皇后言於太祖曰：「善理天下者，以賢才爲本，今生員廩食於太學，而妻子無所仰給，彼寧無所累於心乎？」太祖卽命月賜糧給其家，以爲常。我國公儲不敷，難於賜糧，乞外方生徒居館者，令所在邑完護本家，蠲免差役，庶使生徒專心學業。一，四部學生中，有外方來學者，及京中寒生，專仰學廩者，蓋多，小遇凶荒，輒減四部學廩，誠爲未便。今後雖値凶歉，毋減廩食，永爲恒式。一，學校，禮義相先之地，而近來學生，驕恣成習，或挾門地，乘肥衣輕，輕蔑師長，乞勑掌敎之官，嚴加訓率，復令三館，仍前專掌糾察。一，學，與博而不精，寧精而不博，故古有專門之學，中朝亦行之。今初場四書、五經之講，欲博其學也，而學者苟辦一時講對爲意，徒事記誦，以希幸中，廢冊未久，專然若不曾讀，如此，雖多亦奚貴哉？昔董子下帷十年，僅得《春秋》之學，今以初學之士，而望其盡通數經，蓋亦難矣。乞依古制及中朝之法，立專門之學，使學者專治一經，以爲終身之學，庶幾人人各精所業，而國家之用則備矣。一，今科擧文體大壞，疑義尤甚，依中朝格例，以新文體。一，今成均館一月三度製述，而敎官訓誨無暇，不卽科次，因此諸生作文，益不致意。自今，於製述翼日，例停敎訓，須卽科次，勤加考校，批抹評品，引進諸生，諄諄面諭，使知作文之法。一，詩賦，亦儒者之事，不可視爲詞章，而不之習也。竊觀，隋、唐以來，用詞賦取士，我國進士試，亦此意也，向因一二擧子之冒濫，遂廢不復，乞復立進士試，使幼學之士，講學之餘，兼習詩賦。但除十韻詩，悉用古賦，加以古律詩中一篇。一，京外都會，依舊復立，但外方都會，每年兩設，則學生往來有弊，而供給亦難，今後或春或秋，一年一試。一，作成人才，在於師表，則其選不可不重，令館閣堂上郞廳及三館文臣薦望，以憑敍用。一，謹按《續禮典》學校條節該：「敎官如有敎誨不倦，成效顯著者，毋得速遞，終加擢用。」此誠美法，而近來爲敎官者，或速遞，而無由有成效，或久於其職，有成效，而終無擢用。乞自今，一依成憲申明，且經明行修有名望，而諸生心服者，雖過致仕之年，不至衰耗廢職，則勿遞。一，近來大小學校之政，寖不如初，乞依《元續典謄錄》及累降敎條所載，申明擧行，毋爲文具，如《續禮典》，兼大司成日仕成均館之法，及成均部學勸課，與書齋勉勸等事，尤先申明。
成均館亦上書曰：
一，衣冠子弟，限年三十讀書，毋授職。一，外方生員，長年居館者，復戶。一，視學時，如有入仕者，毋竝許赴。一，每館閣堂上會坐日，或講經或製述等第置簿，當試年分數多者，直赴會試。一，生員年未滿四十，求爲學長，受陳省赴擧者禁止
下禮曹議之，禮曹啓：「集賢殿上書內第一條，居館年久者，歲抄推薦事；第四條，會試講經入格者，限年差補敎導事；第十二條，復立進士試事，依獻議施行。」從之。
○許詡坐春秋館，史官全孝宇行酒，詡曰：「臺諫、史官以不參經筵爲非，史官至上書論啓，大臣之議以爲，臺諫、史官俱入，則恐幼主羞澁，未安，無他意也。」孝宇曰：「我等職分，不敢不言。」其僚尹子濚聞之，謂孝宇曰：「何不力陳以爭之？」孝宇曰：「我是存忠，何必抗言以激大臣之怒？」初，臺諫、史官不入經筵之議，詡實主之。昔有李存忠爲錄事，及仕滿當補官，恐獲罪譴，常伏匿不出，以待補官。時，孝宇亦當遷官，故有是語。
6月22日
○癸未，藏《資善堂》圖書、《承華之堂》圖書、《緝熙》、《敬止》圖書、輝之圖書及《書契》圖書于大行大王玄宮，奉安《萬春殿》圖書、上諱圖書、《主善克一》圖書于璿源殿。
6月23日
○甲申，高城郡事安致康妾女曾入東宮爲侍女，致康之之郡也，欲挈歸，因宮人以啓。魯山責之曰：「此等事，何以啓也？」議政府聞之，請致康罪，命罷職。
○副知敦寧府事權聰構佛堂於別墅，有僧學悅，名亞信眉，聰信之，邀居佛堂，悅潛奸聰婢妾三人，一日聰疑而往視之，則悅與一婢共臥，悅卽逃，婢自縊死。
○議政府啓：「請增置知經筵事、同知經筵事各一人。」命下吏曹。
○皇甫仁、南智、金宗瑞等會賓聽議事，宗瑞曰：「凡諸除授，雖權務之職，政府皆磨勘注擬，可也。」仁曰：「六曹、臺諫、寺監、判事及守令，則可矣，餘皆吏曹銓注爲便。若右議政之言，則政府皆兼吏曹，坐於政房，然後可也。」論駁不一，仁曰：「此大事，不可遽定。」
6月24日
○乙酉，司憲掌令李甫欽將本府議啓曰：「李石杖奸父妾寶今，衆證明白，自言：『先其父相奸。』及同囚典獄，相與謀獄，遂成老獄，事關綱常，請依舊例，下義禁府，同臺諫鞫問。」又啓曰：「尹敬童子嫡庶分揀事，以無元案，未得決正。臣等聞，洪汝方爲敬童，定婚於兪興俊之女，其弟鈴平君季童妹夫僉知中樞院事申自守等預料興俊稱嫡，詐以司僕諸員，甘英貴之女爲興俊女，紿敬童而納之，敬童知而棄之，改娶興俊之女，其時，法司論以婚禮不正，離異，請考承政院、刑房文案。」皆從之。石杖，領中樞院事李順蒙妓妾子也，順蒙荒淫無度，家法敗毁，以至於此。
○架閣庫錄事等上言：「臣等以入屬年月次第，受遞兒職，以仕日多少，去官。正統十四年，吏曹以臣等托故閑遊，而虛計年月，冒受遞兒職，請用仕日授職，然議政府、六房錄事、知印，及六曹錄事，竝不計仕日，受職。乞依此例，議于議政府。」從之。
6月25日
○丙戌，設六齋于壯義寺。
○傳旨戶曹曰：「防牌，自備車輛、鍬、鍤等諸器，以供土木之役，勞苦倍他，可給布人一匹。」
6月26日
○丁亥，忠淸道觀察使趙遂良，遣都事金瑞陳，進香于殯殿。
○進賀使檢察官柳子文，行至敬天站病，以司膳注簿金永濡代之。司憲府啓曰：「凡新授監察者，本府及司諫院署經告身，然後方許就仕，今永濡，未拜監察，縱使除拜，告身署經，亦未可知，不宜帶行本府書吏。舊例，以他官選差檢察官者，不許率書吏，請依此例。」傳曰：「監察內，若無可遣者，則用他官差遣，已有成法。永濡行監察職事，書吏帶行，何不可之有？」
6月27日
○戊子，議政府據禮曹呈啓：「野人沈汝弄哈等三十三人，飢要索糧，到平安道慈城郡，郡守林得楨館待甚薄，少與口糧，至使餓而哭泣，有違累降諭書優恤之意。且或因此構釁，實非細故，殊失邊將事體，宜罷得楨職。」從之。
6月28日
○己丑，司諫院右獻納趙元禧將本院議啓曰：「南部敎授官尹統，以風水學就山陵，且統本不合師表，請改差。」議于大臣，傳于元禧曰：「統心志眞純，但行止不中律耳，然有孝行，曾經監察、直講，汝等以爲，不合師表，無乃晩乎？且風水之事，則國家任之，非自好之也。
○司憲掌令李甫欽將本府議啓曰：「金永濡，贓吏金漸女孫壻，雖授監察，臺諫必不署經告身，請勿許帶行本府書吏。」議于大臣，傳于甫欽曰：「金永濡妻之外祖金漸，雖犯贓，初不刺字，又不論以贓吏，不可延及於女壻之女壻也。謀逆子孫，猶且許通，況永濡乎？甫欽啓曰：」大行大王時，金效孟爲監察，以趙和外孫女壻，命改之，今永濡乃金漸外孫壻也，尤爲不可。「傳曰：」永濡之事，與效孟之事，固有間矣，不可等論。「
○都體察使皇甫仁啓曰：「請令從事官及開城府郞官，領本府人一千名、京畿豐德、臨津、臨江、長湍五百名、黃海道牛峯、江陰二百名，修築府城，役三十日，乃罷。」從之。
○慶昌府尹李先齊上書曰：
臣聞，黃海道人民之病，驟發閭巷，漸染四方，北至平安，南至畿縣，死亡相尋，民戶掃地，豈無致然而然歟？臣於戊午、己未年間，入直集賢殿，居鳳山郡，書吏吳成祐隨入直所，臣問黃海道人民發病之由，答曰：「嚮文化縣檀君之祠，移於平壤之後，怪氣結聚，若有神狀夜行，黑氣成陣，有行動聲，有一人望而驚怪，隱避之。」以是播告，閭里人相語曰：「此病之發，實移檀君之故也，厲氣先起於九月山間，民戶漸漬於文化、長淵、載寧、信川等處，傳染殞命者頗多，民生可哀。」恭惟，世宗痛極宸衷，遣典醫副正金麗生，率其道醫五人，巡行州里，多方救療，又傳旨于監司曰：「於文化、長淵、黃州、載寧、信川等處州縣，皆設厲祭壇，豐備奠物，令諸邑守令，至誠齋戒行祭，以消厲氣。」其救濟之法，布在史策，聖慮至矣。然年愈久，而病愈熾，波及他方，染死無遺，蔓延之害，將如何？臣輾轉於心，久矣。今修史草，至戊申，有右議政致仕柳觀上書曰：「文化縣，臣之本鄕。父老云：『九月山，是縣之主山，在檀君時，名阿斯達山。』山之東嶺高大邐迤，其山之腰，有神堂，不知創於何代。北壁有檀因天王，東壁有檀雄天王，西壁有檀君天王，縣人稱之曰：『三聖堂。』其山下人居，亦稱曰：『聖堂里』。堂之內外，鳥鵲不栖，麋鹿不入，檀君入阿斯達山爲神，此山之下三聖堂，至今猶存，其迹可見。縣之東有地名曰：『藏唐京。』父老傳以爲檀君之都，或者以爲：『檀君，初都王儉城。今宜合在箕子廟。』蓋檀君與堯竝立，至箕子千有餘歲，豈宜下合於箕子之廟歟？」臣先齊，夷考《三國遺史》，有曰：「《古記》云：『昔有桓因庶子桓雄，數意於天下，貪求人世，父知子意，下視三危、太伯，可以弘益人間。乃授天符印三箇，使往理之，雄率徒三千，降於太伯山頂，卽今妙香山也。將風伯雨師，而主穀、主命、主病、主刑、主善惡，凡主人間三百六十餘事，在世理化，時有一熊、一虎同穴而居，常祈于神雄，願化爲人，雄遺靈艾一炷、蒜二十枚曰：「爾輩食之，不見日光，百日便得人形。」熊、虎得而食之，忌三七日，熊得女身，虎不得人身。熊女者，無以爲婚，故每於檀樹下，呪言有孕，雄乃假化而婚之，孕生子。號曰檀君王儉。以唐堯卽位五十年庚寅，都平壤，始稱朝鮮，又都白岳山阿斯達，御國一千五百年。周武王卽位，封箕子於朝鮮，檀君又移於藏唐京，還隱於阿斯達爲山神，壽一千九百八歲。』」夫檀君，離平壤四百餘歲，而還隱於阿斯達爲神，則爲君於斯，爲神於斯，不厭於此地，明矣。箕子傳四十代，燕人衛萬，都王儉城，傳二世，高句麗傳七百五歲，新羅竝二百餘歲，高麗王氏傳四百餘年，則檀君之去平壤，遐哉邈矣。其肯顧戀於平壤乎？且爲山神，致土人之尊祀，豈有樂遷於平壤，與東明王同廟哉？《遺事》註云，桓因天帝，卽柳觀書所謂檀因也，桓雄天帝之庶子，卽所謂檀雄也。邃初之人，不忘其本，創立寺宇，改桓爲檀，號稱三聖，果不知創於何時也。向者移檀君於平壤，而置二聖於何地？是檀君不獨起怨於土人，二聖必有騁怪作癘，爲害於民矣。臣初聞吳成祐之言，暫不介意，今見柳觀之疏，語意不相予盾，豈不更議以求神意乎？臣愚以爲，修葺舊堂，新作神象，儼若中朝朝天宮列宿之像，又如三叉河海神之容，分坐左右，尊敬如舊，命遣朝官，致告聖堂，以祈陰祐，則豈無昭格降福耶？或者以爲：「天帝降於檀樹下，生檀君。」事涉怪誕，不足信也。然神人之生，異於常人，簡狄呑玄鳥卵而生契，姜嫄履帝敏而生后稷，此中國上世之事，豈易議爲也？以我國之事言之，新羅初，陽山麓有馬跪而嘶，人往觀之，馬忽不見，只有大卵剖之，嬰兒出殼，年十餘歲岐嶷，六部人以其神推尊之，立以爲君，卽始祖奕居世也；北扶餘國相阿蘭弗夢，天帝降而語曰：「將使吾子孫，立國於此，汝其避之。」是東明王將興之兆也。有一男子自言，天帝子解慕漱，遮河伯之女於鴨綠江邊室中私之，王幽閉於室中，爲日所照，引身避之，日影又逐而照之，因而有身，生一大卵，王棄之，與犬豕不食，置之路中，牛馬避之，野鳥覆翼之，王剖之不能破，還卵於其母，母以物裹之，置之暖處，男兒破殼而出。是高句麗始祖高朱蒙，卽東明王也。此皆異於常類，或者之所共疑也，然書之古籍，人無異辭，豈獨以檀君爲怪，而不講哉？或者又以爲：「怪氣，何有作厲爲害？文化閭巷之語，亦不足信。」臣觀《宋鑑》，徽宗三年七月，黑眚見于禁中，記者曰：「元豊末嘗有物，大如席，夜見寢殿上，而神宗崩。元符末又見，哲宗崩。政和以來大作，每得人語聲則出先，若列屋摧倒之聲，其形僅丈餘，彷彿如電，金眼行動，硜硜有聲，黑氣蒙之，不大了了，氣之所及，腥血四灑，兵刃皆不能施，又或變人形，亦或爲驢，晝夜出無時，多在掖庭，宮人所居，亦及內殿，習以爲常。又洛陽府畿內，或有物如人，或遵居如犬，其色正黑，不辨眉目，始夜則掠小兒，食後雖白晝，入人家爲患，所至喧然不安，謂之黑漢，有力者，夜持搶自衛。」夫怪氣成像爲害，古亦如此，今之傳染病證，作怪多般，豈以爲誕，而不究其本乎？伏惟，殿下聿遵世宗之念，延訪大臣，究論天帝降子於檀樹之源，與夫遷主作怪之由，廣問文化、長淵、信川、載寧耆老之人，及原平、交河傳染病證，從權定議，復建聖堂之主，以斷傳尸之根，滿國幸甚。
6月30日
○辛卯，金宗瑞遺瑢詩曰：「大空本寂寥，玄化憑誰訊？人事苟不差，雨晹由玆順。隨風着桃李，灼灼催花信，沾濡及麥隴，率土均澤潤。」此宗瑞密促，瑢收人心謀反耳。
〈魯山君日記卷第一〉
秋七月
7月1日
○壬辰朔，山陵都監啓：「因伐石，多損楊州民田，請以州倉米，償其種。」從之。
7月2日
○癸巳，設七齋于檜巖寺。
○姜孟卿啓：「百司庶務，議政府總治，無所欠缺，獨內政至重，而今無母后，日者政府大臣，以洪貴人，大行大王所信重，請總內政，上亦許之，然貴人方侍殯側，未暇留意，願上更請勉從。且凡干除授及一切庶務，動咨舊臣，則事無過擧，不可信任宦寺，歷代人主，惑於嬖倖，以召禍亂者，難以枚擧。姑以近日之事言之，宣德皇帝崩，正統皇帝嗣位，年方九歲，圖任舊人，以致海內殷富，未幾惑宦者王振，使之專政。也先之亂，勸帝親征，都察院累上封章駁之，帝不允，終陷虜庭，以貽四海之笑，嬖倖之禍如此，請上謹處之。」
○以尹炯爲議政府左參贊，李堅基戶曹判書，李季疄刑曹判書，權孟孫判漢城府事，鄭昌孫藝文提學，朴仲林戶曹參判，李師純工曹參判，辛處康同知中樞院事，成奉祖中樞院副使，金銚仁臨府尹，趙克寬大司憲，李純之禮曹參判，朴仲孫右承旨，盧叔仝左副承旨，權蹲右副承旨，金有溫僉知中樞院事，洪若治司諫院右正言，王循禮崇義殿副使，班在奉常少尹下。是政，議政府堂上，每日詣賓聽，吏、兵曹堂上就議所，除臺省、政曹、沿邊將帥及守令，必書三人姓名，取其中可用者一人，付黃標以啓。魯山但以筆點之而已，時人謂之黃標政事。
7月3日
○甲午，瑢自文宗朝，每政事，專掌內侍府及僧職，又通片簡于政廳，爵人頗多，至是尤恣，故小人益附。趙衷孫夜見瑢於麻浦，瑢與之泛舟而飮，衷孫譽瑢曰：「莫如吾上典。」〈國俗，奴婢稱主曰上典。〉時，瑢淫娼女于貞陵洞，每日往來。
○日本國上松浦鹽津留源聞遣使，來獻土物。
7月4日
○乙未，宗親花林君伯規等進香于殯殿。
○議政府啓：「今當禾穀發穗之時，雨澤未洽，甚爲可慮，請修溝洫淨阡陌，審理冤獄，賑恤窮乏，掩骼埋胔。」從之。
○時，撰《世宗實錄》。知春秋館事鄭麟趾，見史臣李好問所記黃喜之事，以爲：「此非吾所聞，似過情不根，當僉議乃定。」與領館事皇甫仁、監館事金宗瑞、知館事許詡、同知館事金銚、李季甸、鄭昌孫、編修官辛碩祖、崔恒，將好問所書，逐條議之曰：「其云：『喜爲君瑞之孽子』，則曾有是言，喜亦嘗自言曰：『予，非正室之子也。』自餘他事，則前所未聞。」詡曰：「予九人，旣皆不得聞，則好問安能獨知？吾先人每稱慕黃相，尊敬不已，爲人度量廣大，喜怒不形，爲首相幾三十年，固無貪汚之名矣，安有陰中傷人，賣官鬻獄，財賄鉅萬乎？其通親舊之問遺，則或有之矣；若子女收養，則乃耳目所共聞知，致身、守身，皆無收養，惟保身之妻，長于養母，多得僕貨，然此豈干於喜？其曰：『本無蒼赤，得於妻父者，纔一二口，而身之所使者，不知其數。』則妻楊氏，乃世族，其曰無奴婢者，妄也，況喜之子女，使喚奴婢，人皆知之，何至於不知其數乎？其曰：『金益精與喜，相繼爲大司憲，皆受僧雪牛金，故時人謂之黃金大司憲。』此亦未可知也。旣曰：『時人謂之。』則今之在坐八九人，何無一人得聞乎？好問，予之親屬也，爲人躁妄不端，其言不足取信，削之何如？」宗瑞曰：「朴苞妻之事，乃閨門之內，微密之事，固不易知，其他則當播人耳目，不可掩藏，安有如此，而人未之知乎？益精乃予再從兄也，吾詳知其爲人也。廉介自守，信果自期，謂之局量狹隘，則可矣，爲憲長受人賂，斷不爲矣。」咸曰：「古今一揆，史筆不可盡信，類此。苟一人循私書之，則歷千萬世，其能改之乎？」麟趾曰：「予嘗親奉世宗之敎，若曰：『卿等亦史臣也，悉知之事，則追錄之可也。』一翰林所書，亦曰史草，則監修大臣，灼知之事，獨不書之，可乎？吾等亦史臣也，旣知其不根而不改，則豈可謂之直筆哉？」仁以爲：「此乃大事，當采衆議。」恒、昌孫以爲：「此是明白之事，削之無妨，但一開其端，則末流難遏，不可輕改。」麟趾曰：「然則豈曰修之乎？」仁等以爲：「如此大事，一有不可，則當從正法，乃不削，又於贊成權踶之卒，史臣書曰：『知大體，有大臣風度。』」宗瑞曰：「權也，家政不正，黃綠易處，閨門之內，頗有失德，豈可謂之知大體，有大臣風度乎？」遂僉議削之。記注官等聞之曰：「擧法論之，則當如此矣。」成三問、李芮乃曰：「史臣所書若正論，則如此可矣，苟出於私，則鄭判書之言，無乃當乎？況於其不善，則以爲史書而存之，於其善，則以爲不信而削之，何相反也？豈善善長、惡惡短之義乎？」三問又曰：「審觀好問史草，久埋烟塵，紙色皆黃，而惟此一紙，潔白不類，則其出於私意而追書也，明矣，削之何傷？」金孟獻曰：「予與好問，一時翰林，爲人狂妄，不足算也。」
○議政府據兵曹呈啓：「諸道、諸浦兵船，或亡失、或朽損，其徵價無定法，故大中小船，及單造、複造船，或同價、或倍價，又不分造作，年月久近，從一徵價，任情定數，多寡失中。請自今，造船材木每二條，折價綿布一匹，其行使期限，以二十年爲定，又於限內，以五年爲一等，每經一等，則其價以綿布十匹遞減。如大船材木二百三十五條，則朽損在五年內者，徵綿布一百十七匹、正布一匹，十年內者，綿布一百七匹、正布一匹，十五年內者，綿布九十七匹、正布一匹，二十年內者，綿布八十匹、正布一匹；中船材木二百十一條，則直綿布一百五匹、正布一匹；小船材木一百十四條，則直綿布五十七匹。其朽損徵價，竝依大船例遞減，鼻居刀船、懸居刀船，則材木數少朽損，徵價不可與大中小船，一體施行，每一等，以綿布一匹遞減；如所入材木二十四條，則朽損在五年內者，徵綿布一十二匹，十年內者，十一匹，十五年內者，十匹，二十年內者，九匹，若亡失船，從輕徵價，則姦詐之徒，潛行發賣，冒稱亡失者，間或有之。其材木每一條，折綿布一匹，依朽損船例，遞減徵價，若複造船所入油麻，則依亡失朽損時直，追徵爲便。」從之。
7月6日
○丁酉，皇甫仁、南智、金宗瑞、鄭苯、李穰、尹炯、許詡、姜孟卿等啓曰：「卒哭前若有疾，則進肉汁，世宗遺敎也。今上春秋尙幼，氣血未充，又有嘔逆之證，不勝驚惶，請小進肉汁。」傳曰：「予素有嘔逆之證，豈素食而然歟？」遂痛泣。承傳宦官金衍曰：「上每聞此言，則必痛泣，祇動上心，不可更啓。」
○副司直文得謙上書，請毁佛堂曰：「主山來脈，建寺穿井，前有文昭殿。《洞林》云：『佛後神前絶滅之象。』臣恐諸神拱揖於佛堂，神魂不安，若不移佛堂，則移文昭殿，兩皆不可，則姑停佛堂鍾、梵之聲。」書留中不下。
○義禁府啓：「李石杖奸父順蒙妾寶今，石杖、寶今，罪皆應斬不待時，請令議政府詳覆。」從之。
7月7日
○戊戌，司憲府啓：「今年兩麥不熟，又當禾穀發穗之時，雨澤愆期，將失農業，無識之徒，糜費酒饌。請祭享供上及朝廷使臣、隣國客人支待外，禁京外用酒。」不從。
○命藏英陵碑文于實錄閣及全羅、忠淸、慶尙道史庫。
○日本國對馬州宗盛家、宗盛弘等遣使，來獻土物。
7月8日
○己亥，工曹佐郞崔功孫，領山陵曳石軍人，不依期赴役，下義禁府鞫之。功孫性本昏愚，未諳事理，善事鄭苯，得拜監察佐郞，人皆鄙之。
○議政府據忠淸道處置使呈啓：「今諸浦番上船軍，盡赴山陵之役，恐倭虜乘虛竊發，請依庚午年例，以下番船軍，輪次遞立。」從之。
7月9日
○庚子，姜孟卿謁世祖，世祖語曰：「惠嬪欲擅宮中，若不尊爵洪貴人，則宮中之事，無統矣。」孟卿然之。
7月10日
○辛丑，京畿楊州有女桓知，年一百三歲，令本官，常加惠養。
○議政府據禮曹呈啓：「平安道旱，其祀典所載岳海瀆、名山大川，請降香、祝，令觀察使、首領官、所在守令，禱雨。」從之。
○日本國對馬州宗貞盛遣使，來獻土物。
7月11日
○壬寅，司諫院左獻納宋仁昌將本院議啓：「大行大王嘗敎曰：『決事官，不宜輕遞。』今崔漢卿爲都官正郞，曾未數月，遷成均直講，未便。」傳曰：「以漢卿善書，可任春秋館，故遷之。」仁昌曰：「臣等非不知此意，第恐先王之法，因此而毁。」傳曰：「予當議諸大臣。」
7月12日
○癸卯，世祖與孝寧大君補、臨瀛大君璆、錦城大君瑜、永膺大君琰、皇甫仁、南智、金宗瑞、鄭苯、李穰、尹炯、姜孟卿詣慶會樓南門。世祖啓曰：「前者政府大臣等，累請進肉汁，未蒙兪允，今宗室大臣，偕政府大臣，勸進，請賜兪音。大抵衰老、幼稚，其氣一也，《禮》：七十者，唯衰麻在身而已。』是以衰老，而不成喪也。況今幼沖，氣同衰老，又有未寧之證，且祖宗明有遺訓，請須小進肉汁。」傳曰：「予無病，飮食如常，安可食肉乎？」世祖更啓曰：「古人云：『行父母之遺體，敢不敬乎？』汎人主一身，上係宗社，下關生靈，殿下亦不得而私之，今宗親大臣，合辭上請，雖不合義，固當勉從，況事理至當，必待允許而後退。」仁等又啓曰：「雖以常人盛壯之氣，若遇衰絰，則日至羸瘦。況主上幼沖，血氣未壯，爲一國神民之主，所托至重。若以爲無病，而不謹，則不豫之，後悔無及矣。疏食守喪，孝子之細行，安身保國，孝子之大節。今主上，不顧遠慮，臣等不勝痛悶。且今來宗親，皆殿下叔父，《禮》：『尊長强之，則稍食可也。』請須允許。」亦不聽。世祖曰：「當親入請焉。」皆曰：「可。」世祖使孟卿，備肉汁、乾肉，以扇掩面，悲咽哀動。左右謂世祖曰：「若不得請，則理無退去。」乃再請曰：「臣等願入見，有所啓焉。」傳曰：「予實無病，故不允，然迫群請，當進矣。」璆、瑜及大臣等，猶竢進肉乃退。世祖起曰：「其速退焉，王者無戲言。」旣出，仁、宗瑞致謝於世祖曰：「大君之功也。」
○司憲掌令元孝然將本府議啓：「金若晦在文宗時，以弑逆之孫，罷內乘之任，今拜慈城郡事，臣等以爲，『守令之任匪輕，與臺省、政曹無異。若以沿邊守令，當擇武才，則豈無他人可任者乎？請改之。』臣又聞，命罷高城郡事安致康職，不識何罪。如其有罪，宜當論劾。』」傳曰：「若晦，文宗但命勿任近侍、臺省、政曹，而不及守令，今差守令，亦無妨也。且武才如若晦者，幾人？致康，政府大臣，皆以爲不合守令，故罷之。」孝然更請若晦之事，皆不從。
○召左獻納宋仁昌，傳曰：「文宗雖敎曰：『決事官，不宜輕遞。』人器相當，則固當遷之。佐郞金係熙，亦以兼春秋，遷宗簿判官。今漢卿之遷，何妨立法本意？」
○議政府據吏曹呈啓：「咸興府本御鄕，故依平壤府例，置留守府，又設土官，然土官數少，非唯不足任事，御鄕體例，反不如平壤，殊失輕重之宜。請於本數三十七，加二十三，都府事增置注簿一正七品，典禮司副使一從六品、注簿一從七品，營繕司副使一從六品、錄事一正九品，迎送署錄事二正九品，掌膳署直長一從八品、錄事二從九品，典賓署錄事二從九品，諸學院錄事一從九品，典酒署直長一從八品、錄事一從九品，醫學院錄事一從九品，軍器署新置令一從五品、注簿一從七品，大盈署令一從六品、直長一從八品，都律署丞一從八品、錄事一從九品，掌漏署丞一正九品。」從之。
7月13日
○甲辰，議政府據兵曹呈啓：「平安道，去年專失農業，賴國家賑恤，不至餓殍。平壤、成川、寧邊、定州、義州、江界、閭延七都會官所造軍器；平壤、寧邊、定州三都會官所造銃筒箭；平壤、寧邊兩都會官所造別例弓，若一時幷擧，則民不堪役，請依咸吉道例，一年銃筒，一年軍器，輪次造作，以休民力。且本道所有牛角，用之已盡。今年則勿造別例弓，將道內所産綿紬、人蔘、皮物，付赴京使臣，買遼東水牛角造作。」又據禮曹呈啓：「顯陵穿壙，深十尺三寸得吉，依英陵穿壙例，用營造尺。」從之。
7月14日
○乙巳，慶尙道觀察使李崇之，遣都事洪敬孫，進香于殯殿。
○禮曹奉旨致書于對馬州曰：
今年二月，本國濟州住民高奉等九名，坐船二隻，渡海還鄕，忽遇風浪，向東漂流。其父母妻子，日夜懸望號泣，意必漂至貴境，或隣近諸島。今將各人姓名，具錄于書，冀足下盡力檢尋發還，益著厚意。
○忠淸道連山縣有女徃仇亏乙介年一百一歲，令所在官，常加惠養。
7月15日
○丙午，平安道三和縣民朴永山震死，降香祝，行解怪祭。
○司憲府啓：「藝文待敎琴以詠，聞本府擧劾奸妓者，乃遣所奸妓紅樓月于其鄕慶州，及劾問，閉門不答，請收告身囚鞫。」從之。憲府欲囚，則以詠已逃矣。
○世祖與瑢、姜孟卿，往山陵穿壙，諸議政先往。世祖謂瑢曰：「曩時李賢老語吾等曰：『不作宮白岳山後，則如金寶明之言，正龍必衰，傍龍必發。』吾語賢老，告諸政丞，未知語否，子其問之。」至陵，世祖與瑢問之，賢老答曰：「與大君〈指世祖〉同看，我何獨告？」世祖曰：「其時我無閑，而爾獨看，且吾所承命者，看道詵書耳，兆寶明書也。」賢老自知其非，不肯告。乃曰：「寶明之書，何足信也？」賢老怒多，無禮於世祖，或對立相語，或不答所問，或公事告瑢，而不告世祖，世祖猶不現於辭色。先時，洪允成謁世祖曰：「賢老密告執政，以成文治出入臨瀛家，不可在京，出爲邊郡守令。」
○慶尙道觀察使奉書于承政院以啓曰：
對馬島主宗貞盛六月二十二日死，其子成職嗣貞盛爲島主
國家待之厚，歲賜米，所求無不從。且賜圖書，凡來朝我國者，必受貞盛圖書，國家與貞盛密約，凡求請切要者三着圖書，次則二着，不切者一着，如宗茂直等雖是酋長，必受貞盛圖書，九州商倭來我國者，亦必受其圖書。貞盛亦誠心歸順，被虜之人，輒令刷還，終其身三十餘年，邊陲晏然。至是，其嗣子年幼，國家恐島人不聽，其令或構邊釁，乃改沿邊守令，代以有武才者。
7月16日
○丁未，議政府據戶曹呈啓：「曾降敎旨：『山陵赴沒，黃海道船軍糧料，七月十五日以前，則給軍資監陳米豆，十五日以後，則令自備。』然本道前年凶歉，今年兩麥不熟，糧料未易自備，請十五日以後，亦給軍資陳米豆，及秋，令所在官，依數收納。」從之。
7月17日
○戊申，司諫院左獻納宋仁昌將本院議啓：「自來臺官有罪，則必劾罷之。近者監察李掄，無故作散，甚違大體，請劾吏曹官吏、司憲掌令。」元孝然亦將本府議啓：「臣等問掄作散之由於吏曹，答曰：『掄以無闕，故作散。』臣等又問於監察房，亦無過失，自來臺官未有無故作散者，請改之。」傳曰：「予當商量處之。」
○忠勳司堂上左議政南智等進香于殯殿。
○姜孟卿自顯陵來啓曰：「開壙至九尺許，有水湧出。臣等不勝驚惶。」世祖與安平大君瑢及政府大臣，皆留待命，請更與風水學提調、山陵都監提調及星原尉李正寧等改卜他穴，命右副承旨權蹲，馳書于正寧，使急詣新陵，與兩大君及政府大臣同議審定。
7月18日
○己酉，鄭麟趾、李思哲、閔伸、李師純、朴堧、李純之、姜孟卿等承命往英陵，與兩大君及政丞，同議更審他穴，以英陵西穴爲吉。時，役京畿、江原、忠淸、黃海道當番船軍及京中市肆人，城中米價騰踴，綿布一匹，直四斗。伸、鄭苯等監役，親執棒督之，役幾成而棄之，弊不可勝言。苯通達多能，長於吏事，久爲繕工提調，佛堂、大慈、津寬之役，皆掌之，務迎合上意，以此致位政府。申叔舟言曰：「自古誤國事者，必非孱劣無能人，皆由才智有餘者致之。土木之役，勞民傷財，怨讟滋甚，今鄭二相聽其言，則豁然無礙滯，觀其處事，則務爲夸大，以廟堂大臣，好爲工師之事，他日必誤國事矣。」時，工曹佐郞洪元淑、繕工注簿金雨畝爲郞廳，事有少緩，卽令人捽髮以辱之，人或譏其失大臣之體。雨畝居苯比隣，因緣得官，遂至注簿，其待之如此，固其所也。
7月21日
○壬子，世祖與瑢、皇甫仁、金宗瑞、鄭苯、鄭麟趾、閔伸、李思哲、李師純、同知中樞府事朴堧、禮曹參議李純之，承命復往，審英陵西穴穿壙。
○命召司憲掌令元孝然、司諫院左獻納宋仁昌，傳曰：「李掄人器不相當，故吏曹罷之，非特監察，六曹郞官亦然。昔鄭存以監察罷，李師季以刑曹佐郞罷，明有前例，吏曹當初以爲可用而授之，後聞非才而罷之，何妨於義？」孝然更啓曰：「掄，臣等同僚，未聞有罪咎，若人器不相當，則降敍他職，可也。且臺官有罪，則當明正其罪，而罷之，無故作散，古無是例，臣恐有後弊。」傳曰：「諸道觀察使，尙得黜陟守令，況執政大臣，以公論罷之，何至有弊？」
○奏聞使李蓄先遣通事全思立，奉書于承政院以啓曰：
吏部郞中陳鈍、行人司司正李寬，齎捧冊封皇太子詔書，今七月初五六日間，發燕京。
以判中樞院事韓確爲遠接使，中樞院副使安完慶安州宣慰使，花川尉權恭平壤宣慰使，大提學李渲黃州宣慰使，日城尉鄭孝全開城府宣慰使，同中知樞院事金何義州宣慰使。
○議政府據刑曹呈啓：「泰安郡事陳有蕃，嘗出外夜歸，怒記官胡山不設炬，踢之，因而斃，若以經赦釋之，則無以懲惡，請收告身，徵埋葬銀。」從之。
7月22日
○癸丑，初，趙由信妻娚早死，其妻朴氏所居，與由信家園相接，朴氏掘其家後園，由信怒瞰其屋，使家婢及根隨，突入朴氏家，捽其婢以出，朴氏挽婢止之不得，遂訴憲府，憲府鞫之，由信與朴氏竝笞四十以啓。至是，召掌令元孝然，傳曰：「由信雖曰：『不知根隨，無禮於朴氏。』然幷送家婢，則必有情由，不宜與朴氏同律，若拷訊根隨，則當吐實矣，其更推以啓。」孝然仍啓曰：「前日所啓李掄之事，非救掄也。大抵監察，必擇賢才，而用之，故本無褒貶，今旣擇授，反稱有所聞而散，將恐所聞，或有不中，抑亦讒者，得肆其志，掄若有罪，則請推鞫抵罪？若無罪，則降敍他職，何如？」傳曰：「予已與大臣熟議，不可改也。」
7月23日
○甲寅，議政府率百官，以吉服賀誕辰，進表裏，諸道亦進賀箋及方物，命停賀禮，樂陳而不作。鄭麟趾曰：「當此大喪，有何賀禮？」皇甫仁、金宗瑞聞之曰：「吾等雖不知古事，然如此時，豈無賀禮？今何周公之多耶？」
○初，文宗命世祖，撰兵書音註。校理權擥參侍。擥，後以病辭職，往浴東萊溫井，及還，宮直韓明澮訪擥，因謂曰：「今主少國疑，大臣顓擅，多以無賴子弟，濫授官職，分據要途，凡百施措，無所忌憚，國事殆日非矣。且聞，安平君厚結大臣，廣收聲譽，招集群小，陰構凶謀，凡奉使於外者，輒遺行資，以致慇懃，大臣數往來通問，安平亦酬答不怠，影跡頗秘，有識寒心。首陽大君，英明剛果，正直無私，世宗所倚重，子陪侍筆硯間，久矣，盍微辭以觀其意？以今之勢，吾輩尙知事幾，彼明公雅量，先物炳幾，其必有合者，子其勉之。」擥曰：「當上謁陳之。」至是，擥謁世祖，世祖迎入臥內，擥曰：「公之慮事，固爲周密，然僕旣蒙厚遇，敢有隱乎？公之一動一靜，無非難也。」世祖前席曰：「子正知我心矣，我之動靜實難，其禁奔競於宗親之家，乃李賢老獻策執政也。」擥曰：「賢老，安平家奴，此策實忌他之有交結也。」世祖曰：「是故有成文治之事。」擥曰：「賢老必將興亂矣，觀安平所行，非守靜者也，公不可徒恃正大，而無備患之計。」世祖曰：「死生有命，我當順受其正耳。」擥曰：「公之正大，天地鬼神，必佑之矣。方今天不悔禍，大行賓天，嗣君幼沖，所謂主小國疑之時也。明公居必疑之地，可不愼乎？世無百年昇平，我國家自太祖創業以來，六十年間，無大患害，昇平極矣。又以運數觀之，紅巾以後九十餘年，亦無大亂，矧今大行，不克享壽，天意亦未可知，狃於治安，而不以爲慮，可乎？正當屯亂之時，而食肉者，皆奸佞庸闇，無長慮遠圖，連年凶歉，民不聊生，而昌德宮之役，與顯陵竝擧，斂怨爲德，僕未見自古國有大䘏，而竝興工役，時屈擧贏，如是之甚也。明公以大行之介弟，於世宗諸子，最長且賢，若不以宗社生民爲念，必有後悔矣。」世祖曰：「今國家大勢，誠如子所言，蕭墻之禍亦迫，吾日思之，罔知攸濟。安平爲人，兇狂狠戾，其蓄異心已久，在世宗朝，厚施宮嬪，欲效晋王廣之謀，第畏明聖，未敢抵隙。曁大行嗣位，陰結大臣，廣誘不逞，凡於國政，夤緣啓請，漸張威福，至于今日。朝廷大臣，皆其腹心，無所畏忌，輕蔑主上幼沖，益以恣橫，忌我居長，日夜謀所以害我，禍幾已迫，將若之何？」擥曰：「安平羽翼已成，勢傾中外；明公正大，門無私謁，今欲交結外人，以爲之援，必起衆議，但當靜以守之，益盡忠赤，徐察國人之心，以觀其變耳。」世祖曰：「安平雖結大臣，皆貨交也，又皆庸才，事有順逆，亦何足畏？君熟思之。」
○議政府據禮曹呈啓：「聘禮：『君薨，歸復命于殯。』今奏聞使李蓄，請依此制，今復命于殯殿。」從之。
○山陵都監啓：「陵室坎山，故穿壙深十尺，得吉。」從之。
○羅州人李原、同福縣女尹氏，竝年一百四歲，光陽縣女召史年一百歲，令所在邑，各加惠養。「
○諭慶尙道觀察使曰：「今觀卿所啓，備邊之策具悉，雖當無事之時，沿邊防禦，不可不謹。然對馬島主宗貞盛向國歸順，出於至誠，本島之人，亦體酋長之意，一心效順，今豈以死亡，而卒變其心耶？況親子繼襲，固無異於其父之時，而徒以島主之亡，先自起疑，至使移文沿邊各處，以駭耳目，不唯違於深謀遠略。三浦倭人，與我民雜處，凡干邊事，無不細聞，通於本島，匪朝則夕，若使彼島，聞我疑貳之端，更生恐動，則亦非靖邊之策也。卿知此意，凡有布置，必須謹密，毋或煩擾。」
7月24日
○乙卯，穿英陵西穴，有石。命世祖與瑢、皇甫仁、金宗瑞、鄭苯、李正寧、鄭麟趾、李思哲、閔伸、李師純、李純之，及風水學郞官，往健元陵，審定東穴。初，英陵南穴有水，麟趾不欲更相他穴，欲近上穿壙，諸大臣不從，而更相西穴，麟趾不肯行，世祖强而後相之。及穿壙，又有石。麟趾曰：「此天使之然也。」先是伐蓋石也，有虹卽見，接于健元陵，及是，人皆異之。
○議政府據禮曹呈啓：「奏聞使齎來勑書，請依舊例，京外應迎命者，用烏紗帽、黑衣、品帶。」從之。
7月25日
○丙辰，全羅道觀察使金連枝，遣都事柳孝潭，進香于殯殿。
○世祖與瑢、皇甫仁、金宗瑞、鄭苯、姜孟卿等啓曰：「健元陵左穴，可爲陵室，仍卜。九月初一日、十七日爲葬日，然欲用初一日。」又啓：「自今穿壙，用周尺。」皆從之。初卜葬日，以拘忌，久未決，世祖手執葬書，獨斷可否。瑢曰：「葬用近日，有好事。」仁以下，但唯唯不敢措一辭，仁顧孟卿密語曰：「鄭麟趾，眞可笑人也。」蓋麟趾以獻陵南穴湧水爲無源，將不足慮也，排群議欲用之，故云。
○洪允成謁世祖曰：「公以英雄之才，名聞素著，今世宗、文宗相繼賓天，幼沖在位，忠邪混淆，朝政紊亂。公雖空守小節，一加之以惡名，則後世誰知者？此正不得不處變之時也。」世祖曰：「天道益謙，人道好謙，不如順受其正耳。若能倡義，天人助順，必有從風趨附者矣，遲速變化，何勢不可？子能從我，忘妻子、死社稷乎？」允成曰：「是吾心也，士爲知己死，妻子之累，何足論耶？」世祖曰：「與子戲耳。」
○議政府、兵曹及苑囿提調同議啓曰：「近年以來，連遭國恤，久停講武，因此禽獸蕃息，害穀爲甚，請於講武場內，許人打獵，以除民弊。如京畿廣州利夫峴以南諸山、永平佛無山、吾可山、江原道江陵、淮陽、伊川、金化、淮陽任內嵐谷等諸山、平康東山、城山、時丁、嵐谷地境、栢汁、安峽、栢谷山等處，悉皆權罷。」從之。
○議政府據刑曹呈啓：「咸吉道甲士劉寶明，於國喪初，誘引有夫女通奸，不可以功臣之後，全釋之。請依律決杖、收告身、全家入居于本道極邊。」命杖一百，收告身。
○議政府據禮曹呈啓：「今奏聞使李蓄齎捧勑書而來，請依庚午年迎勑例，只於迎詔門結綵。」從之。
○議政府據戶書呈啓：「京畿楊州、水原，今年兩麥，因凍損不熟。請依己巳年例，兩官所納內資、內贍寺、仁順府、昭格殿、內需所小麥，納于州倉，以補種子。」從之。
7月26日
○丁巳，皇甫仁、南智、金宗瑞、鄭苯、李穰、左參贊尹炯、右參贊許詡、禮曹判書李承孫、參判鄭陟、都承旨姜孟卿等議迎接使臣之禮以啓：「一，今使臣之來，在卒哭之前，則遠接使，以吉服，迎命肅拜。如相會禮及宴享接待時，皆着素服，常時及行路時，着衰服。一，外方使臣及守令，以朝服迎命，其餘接待時，服色同上。一，外方宴享時，使臣則床排器皿、花草、魚肉，竝依前例，遠接使、宣慰使，則用素饌。一，使臣若問：『何不依《文公家禮》，着衰服乎？』答曰：『禮部，欽遵太祖高皇帝遺詔，詳定喪制，麻布、大袖、圓領、不緝邊，麻布帽就用所帶紗帽，以布裹之，仍垂帶麻腰絰，本國自祖宗以來，欽依施行。』一，使臣之來，在卒哭後，則遠接使迎命用吉服，相會用素服，外方使臣及守令迎命用朝服，相會用素服。一，彩棚儺禮，卒哭後，則依前例設之，卒哭前，則權除。遠接使語使臣曰：『先君方在殯，難以衰絰接待，卒哭在九月望時，大人徐行，待卒哭後入王京，何如？』使臣如不許，又語之曰：『本國今當衰絰，先君未葬，綵棚、儺禮不忍設之。使臣若不可，則設之。」
○議政府據兵曹呈啓：「近年以來，開城府居民，流移凋殘，築城及煮熖焇等事，一時俱擧，則民不能支，將爲可慮，請停煮熖焇。」從之。
○禮曹議迎詔禮以啓：「一，迎命在卒哭前，則殿下以衰服，詣慕華館，用翼善冠、無文無胸背鴉靑團領、黑鞓、素玉帶、黑靴；在卒哭後，則以素服素儀仗，詣慕華館，用鴉靑羅胸背團領、紅鞓、玉帶、吉儀仗，如相會禮及宴，享卒哭前後，竝用素服。一，卒哭前，則群臣以衰服，詣慕華館，朝服迎命，素服行私禮；太平館侍衛時，唯近侍及差備員着素服；在卒哭後，則以素服，詣慕華館，其迎命行禮時，服同上。一，卒哭前宴享，則殿下用素膳，卒哭後，用肉膳，使臣則卒哭前後竝用肉，宗親、議政府、六曹宴同。一，宴享，卒哭前後，竝用樂。」
7月28日
○己未，平安道觀察使鄭而漢遣都事趙元福，進香于殯殿。
○權擥謁世祖曰：「須得壯士堪托死生者二三人，以備倉卒。」世祖曰：「此甚善，然誰可使得士者？」擥曰：「韓明澮可。」擥退告明澮，明澮曰：「子雖不言，吾固思之，豈無一二可者？安平之不義得衆，吾亦寒心久矣，首陽性本嚴正，門無私謁，勢等匹夫，雖有濟世之才，豈能獨成？」擥以明澮之語告世祖，且曰：「明澮自幼，氣槪不凡，抱負不小，命舛位卑，人無知者，公若有意拔亂，非斯人莫可。」世祖曰：「自古英雄，亦多屯蹇，位卑何傷？予雖不見其面，今聞所論，眞國士也，予當面議之。」
八月
8月1日
○辛酉朔，議政府據兵曹呈啓：「《禮》曰：『古者敝帷不棄，爲埋馬也。』戰國時田子方，見賣馬者，問之，答曰：『公家之畜也。』子方曰：『少盡其力，老棄其身，仁者不爲，束帛而贖之。』且本朝，乘馬物故，則埋之，夫死馬猶埋之，賣馬猶贖之，以盡不忍之仁。今擇內廐馬，用之於宴享，誠爲未便。請自今宴享，供用馬，令司臠所提調與分禮賓寺，同議募人納馬，依進獻種子馬例，每一匹，給牧場兒馬三匹。」從之。
○司僕寺提調啓：「下三道各牧場，兒馬蕃息，場內狹窄，請於明年春量數刷出，頒賜番上別侍衛、甲士，且濟州貢馬一百匹及京畿各牧場刷出二三歲兒馬一百五十匹，依甲子、丙寅年例，頒賜各品。」從之。
○忠淸、全羅、慶尙道都體察使鄭苯啓曰：「請遣從事官金淳于慶尙道，抄軍七千五百名，築蔚山柳浦石堡，令左右道都萬戶，領兵船守護。遣李皎然于忠淸道，築瑞山城，且已築城，慶尙道昆陽、機張、東萊、固城、巨濟，則未鑿，海子。鎭海、河東，則未築敵臺，全羅道興陽、順天、光陽，則未築擁城，請令本邑鑿築。且頃者令忠淸、全羅、慶尙道觀察使，監修諸邑隄堰川防，然恐有未盡處，亦令今去從事官，兼審修築能否以啓。」從之。
○司諫院左獻納宋仁昌將本院議啓曰：「今以奉繪爲損實敬差官，繪嘗任盈德，以貪汚見黜，不宜用之。」命議于大臣。
○承政院啓：「辛酉八月，禮曹啓：『謹按《捉脈賦》，范麟云：「穿壙之法，須要深葬，自一丈之深而下，雨濕之所不能至，旱氣之所不能侵。」《文公家禮》，司馬溫公云：「穿地宜深，深則盜難近也。」李守約云：「凡發堀者，皆淺葬之，故若深一二丈，自無此患。福州人，擧移舊墓稍深者，無不有水，淺葬，蓋防水耳，北方土地深厚，深葬不妨。」《文獻通考》云：「營山陵用地七頃，方中用地一頃深十三尺，唐太宗葬昭陵深七十五尺。」《胡氏》《涓吉書》云：「葬穴深淺，用土圭尺，其尺尺有五寸。」』古人穿壙之制，莫不以深爲貴，其淺葬者，只避水患，而議者，穿壙之制，當用周尺，然本國葬地，率用高陵大阜，雖深鑿，似無水患。若用周尺，則有違古人深葬之意，故前此，山陵穿壙，皆用營造尺，校諸周尺，一尺五寸，與土圭尺，有五寸之文相合，自後陵室穿壙，用范麟一丈之說，遵祖宗已成之例，用營造尺，鑿深一丈之下，若有水可疑之處，臨時量減。」從之。請今山陵穿壙，亦依此制，命山陵都監，尺寸之數，臨時量減。
8月2日
○壬戌，太白晝見。
○議政府據禮曹呈啓：「大行王發引時，請令有服之禮，勿論有無職，序立百官之後，侍衛。」從之。
○敬寧君𰨅有疾，召其男銀川君穳，令勸肉，仍賜脯。
○司憲府啓：「趙由信遣奴，直入朴氏家，曳出侍婢，律應杖八十；朴氏不使奴婢禁之，而親執相詰，律應笞四十。」命由信減三等，朴氏勿論，由信祖母金氏淫行無比，甚於娼妓，由信之父同産，人以爲不知某姓之子，其子孫不得赴試，由信乘間，濫登科第，謟事貴勢，夤緣僥倖，得仕承文院，位至判事，性貪婪，人鄙之。
○咸吉道端川人安德分，年一百三歲，令所在邑，常加惠養。
○召左獻納宋仁昌曰：「奉繪雖以貪汚見黜，然其事未著，且見貶復用者，非獨繪，何嫌焉？」仁昌謂承旨朴仲孫曰：「初，憲府移文觀察使鞫繪，若考其文，可知所犯。」仲孫曰：「不可以此啓之，宜考其文，更啓。」
8月3日
○癸亥，世祖與瑢、皇甫仁、金宗瑞、鄭苯、李思哲、閔伸、鄭麟趾、李純之、姜孟卿等往山陵定穴。副知通禮門事尹統，以神樞，駁下玄宮之日，用寅爲不可，無解之者，世祖辨釋文義，人皆心服。漢城府尹趙順生來，先見瑢，次見仁、宗瑞，仁等曰：「宜謁首陽大君，然後乃謁。」然猶目注於瑢。
○百官以朝服，賀聖節。
8月4日
○甲子，太白晝見。
○遣成均司藝李堅義、護軍皮尙宜于對馬島，致弔且奠。其祭文曰：
惟靈篤厚純實，克繼先志。恭勤事大，輯和下人。禁暴弭姦，藩屛我國家，敬順之心，終始一誠，肆國家待之，亦終始無間，所以一州之民，咸遂生業。共被隆平之福，予嘉乃忠，而期壽考，訃音遽至，良深嗟悼。玆特遣官致祭，以示報功恤終之典，靈其不昧，尙克享之。
禮曹致書曰：
嚴君修好，誠意懇至，愈久益篤，忽聞捐館，卽用啓達，殿下痛悼，命差成均司藝李堅義、護軍皮尙宜等，前去致祭，兼賜賻，餘在別幅。冀節哀自保，善繼先志，益敦舊好。別幅祭物：沈束香一觔、祭酒三十甁、果卓大小共四事、各色湯物一十二道、粧花蠟大燭一對。賻物：白苧布一十匹、白紬布一十匹、白綿布一十匹、正布一百匹、白紙三百卷、糙米、黃豆各一百石、脂麻子油、蘇子、白麪、松子各三十斗、燒酒一百甁、蜂密一十五斗。
其齎去事目：
一，語新島主及頭目人等曰：「本島自宗貞茂時，誠心歸順，國家嘉之。宗貞盛又承先父之志，至誠効力，國家特加恩禮，一朝訃音忽至，驚悼不已，遣某等，致奠、致弔、致賻，我國憐恤本島之意，難以盡陳。」一，盤纏雜物，隨宜贈饋于用事之人，溫言厚待。
8月5日
○乙丑，敦寧府進香于殯殿。
○世祖與瑢、皇甫仁、金宗瑞、姜孟卿還自山陵。孟卿入啓曰：「昨日穿壙，深至十尺，無水氣，土甚厚，或黃或白。」又啓曰：「上幼沖，凡待使臣之事，宜毋降前例，請一依倪謙例爲之。」魯山曰：「可。」
○傳于承政院曰：「承傳宦官金忠不識文，以田畇代之，何如？」姜孟卿啓曰：「金忠、田畇未有優劣，殿下卽位之初，政府大臣，僉議啓曰：『金衍有故，則金忠代之。』且世宗、文宗朝，承傳宦官久任之，蓋不易舊臣，人君大德，議諸大臣爲便。」
○司憲府啓曰：「初，本府聞奉繪在盈德，恣行不法，移文觀察使覈之。事未畢而蒙宥，比至殿最見黜，今以爲敬差官，未便。」傳曰：「諫院亦言之，然其所犯未著，而經赦，何信風聞，而復論乎？且見黜者不復敍用，則安得全人，而用之乎？將與大臣議之。」
○議政府據禮曹呈啓：「大行大王發引時，議政府、六曹堂上各一員、郞廳各一員、諸司各二員留都，其餘竝侍衛。耆老、生徒、僧徒，皆出城門外，序立於百官路祭幄次之南，四拜後伏地哭送。」又啓：「顯德王后神主，移安于景禧殿時，諸司一員侍衛，卒哭後三年內，景禧殿直及各差備人入番，宗親、駙馬、宦官竝令着衰服，殿外則釋之，顯陵直及各差備人，亦依此例。」從之。
8月6日
○丙寅，刑曹文書庫火，囚當直正郞趙季砰于義禁府，又囚安璹。初，璹之父從廉爲書，論璹不孝之狀，曾以奴婢相訟，納其書于本曹，璹再至刑曹，問書所在於吏，故疑而囚之。
○漢城府啓：「彌沙里稷田中，有遺棄小兒，已授濟生院養育，請依前例，本府與刑曹、義禁府同鞫之。」命姑令漢城府鞫之。
8月7日
○丁卯，遣通事張自學，管押被虜逃來唐人李克奴等二十一名，解赴遼東。
○以貴人洪氏爲肅嬪。初，文宗昇遐，政府以世宗宮人楊惠嬪嘗阿保魯山，使之入內保護，楊頗專宮中事，政府聞之，以洪氏代之。洪氏，京畿觀察使深之女，文宗在東宮，入爲承徽有寵，及顯德嬪沒，洪主內政，文宗卽位，封爲貴人，時稱內宮，蓋避中宮號也。
○以孟孝曾僉知中樞院事，朴元亨兼知司諫院事，康晋守司憲掌令，趙武英同僉知敦寧府事，金承珪司僕少尹，金承璧忠勳司錄事。武英，平壤君大臨之子，我太宗外孫，時爲司僕少尹，凡前後除官，皆特旨也。承珪，右議政宗瑞之子也，丁母憂，服闋數日，代武英爲司僕少尹，其弟承璧亦同日除職，司僕，近侍官，非敦寧府之比，議者有言：「死駙馬，那似生議政？」可見宗瑞用事之專也。
○召掌令元孝然，傳曰：「奉繪罪狀，無案可考，似未可從。若等再言，故當改差，然繪終不可用乎？」孝然曰：「臣退更考以啓。」孝然復來啓曰：繪聚工匠於任所，濫用官物，坐此見黜，臣等以爲，終不可用。大抵守令見黜者，必經年敍用，已有著令，繪非文武出身之人，今遽用之，似爲太速。「傳曰：」知之。「
8月8日
○戊辰，江原道觀察使金俒之遣都事李貞元，進香于殯殿。
○議政府據禮曹呈啓：「卒哭後，內命婦，嬪以下服，白布大袖長裙、蓋頭、頭𢄼及帶、白皮鞋；六尙以下服，白布背子、蓋頭、頭𢄼及帶、白皮鞋。宗親一品以下及文武堂上官妻服，與嬪以下同，期年後除；文武三品以下妻服，同上，卒哭後除；前銜堂上官妻服，與文武堂上官妻同；同姓、異姓緦麻以上親，時散三品以下妻及女服，與宗親妻同。」
○頒賜《十八史略》、《古文眞寶》。
○議政府據禮曹呈啓：「大行大王虞祭，請依世宗大王例，進肉膳。」從之。
8月9日
○己巳，平安道觀察使，以明使今月初七日到義州，馳報承政院以啓。
8月10日
○庚午，放山陵赴役京畿軍人，以使臣支待也。
○遠接使韓確奉書于承政院以啓曰：
使臣各率頭目二人，到義順館行禮。後臣問入京日時。答曰：「二十日間到王京。」臣依事目懇請，卒哭後入京，變色不答。臣又請：「下玄宮後，來月初四日入京，如何？」答曰：「事多變禮，權除喪服迎詔，某等留一二日卽還。」臣又以彩棚儺禮事問之，答曰：「我等已知汝國遭喪，除之可也。」
○召皇甫仁、金宗瑞、李穰、尹炯、許詡、鄭陟、姜孟卿等，議迎詔事目以啓：「一，迎詔時奏樂與否，令問禮官，問使臣，施行。一，彩棚儺禮，從使臣言，勿設。但依前例結彩。一，初相會時，除茶禮。」從之。
○先是，平安道觀察使啓：「臣據辛未年受敎，巡審陽德、三登、甑山、咸從、成川等諸邑山城。成川山城，則傾危險隘，僅容本邑倉庫，若又移三登、陽德倉庫于此，則倘遇事變，三邑之民，無入保之處矣，陽德山城，在咸吉道來往要衝之地，且距縣三里，完固有水，仍舊勿移，三登及甑山倉，則竝移于平壤城，咸從倉於本邑山城，仍舊修造，修造畢後，漸次移輸。」至是，議政府據戶曹呈啓：「陽德、三登兩邑倉，竝於本邑仍置，甑山倉移于龍崗山城，餘皆依啓本。」從之
○鄭守忠往世祖邸，世祖與之立語，適集賢殿直提學申叔舟從門前過去，世祖呼曰：「申修撰！」叔舟卽下馬而謁，世祖笑曰：「何過門不入？」引入與飮，戲云：「故舊何不來見？欲言之久矣，人雖不死，死於社稷。」叔舟對曰：「丈夫，寧臥死兒女子手中？其可曰：『在家不知。』」世祖卽曰：「然則往中國矣。」
○奏問使吏曹參議李蓄，齎奉勑書來。百官以吉服，出迎于慕華館，詣殯殿讀勑訖，百官出着衰服，還入殯殿外庭，哭臨。其勑曰：
爾能從尊事朝廷，遣陪臣李蓄，以海靑來進，具見忠敬之意，玆李蓄等回，特賜王綵幣、表裏，用答爾誠，至可領之，故勑。頒賜紵絲織金胸背麒麟大紅一匹、暗花骨朶雲靑一匹、素綠一匹、綵綃三匹。
又勑曰：
得奏，先有被虜逃在本國人口，已行陸續，解送遼東，其有四散人口、占據之人，但係諸種野人，恃其窟穴陰阻，林木茂密，國王境內，竝無藏躱人口之理等，因具見王忠敬朝廷之意。但念虜人之性，譎詐不常，假息偸生，無所不至，況有險阻可恃，一時難於搜尋，其所搶去人口，居止無定，亦難必其無有，不可以一時所見，便謂其不來近邊，王自今尤當嚴戒守邊頭目。但係野人女直，比先交通北虜犯邊，後帶所搶人口，逃在王國後門幹木河一帶地方藏躱，務須盡數搜尋，或設法赶逐，或連被搶中國人口，一體送赴遼東摠兵官處交割。毋令因循潛住，爲彼此邊患，有誤事機，王其省之。
蓄又受遼東咨文來，其文曰：
准左軍都摠府咨稱：「朝鮮國送到被虜漢人王散化等稱說：『李滿住子果剌哥、都兮等及管下人金納魯等爲因年饑，欲要討糧，再到朝鮮境界，本處官司，不肯給糧，生理難苦。近日托以興販，欲往遼東境內。』等因令當職等差人齎文，與朝鮮國，令整飭人馬，固守地方。若野人女直，直詣討糧爲由，到於地界侵擾度氣勢，可以截殺，宜從相機而行，仍飛報遼東摠兵官，調兵策應，不許容留隱匿，以辜朝廷待遇之恩奉此前事，擬合就行，爲此咨文，到日煩請施行。」
其問見事目曰：
太監尹鳳語吉生曰：「解送唐人之數，獨於金寶奉宣勑諭之後，一何多也？」臣等令吉生還告曰：「勑諭者，毛憐衛送到原搶人口也。」今之押來者，乃野人等搶去逃來人及搶過近境，爲邊將所奪者也，豈因金寶，而後送還上國人物哉？殿下卽位以後，解送人口，凡一百六十九名，自洪武二十五年我朝開國以來，解送人口八百三十餘名，然此特被野人虜去逃來人口耳。若竝係倭、野人搶虜逃來，及買來解送人口，則又一千八百五十餘名。我國誠心事大，豈待勑諭，而後有加哉？又令吉生，問也先所在，鳳曰：「脫脫王與也先相惡，王先擊也先，也先敗，其後也先大擧攻王弑之，又殺其太子，而立太子之子，因北遁遠去，太子之子，乃其妹出也。」
8月11日
○辛未，顯德王后族觀等進香于殯殿。
○慶尙道觀察使，進淸道敎導高克散所進祭器圖，下禮曹。
8月12日
○壬申，遣奉常少尹閔瑗于黃州，見明使，問迎詔時用樂、舞蹈與否。
8月13日
○癸酉，宗姓有服親李讓等進香于殯殿。
○韓磪奉書于承政院以啓曰：
今八月初十日，到林畔館，問詔書事因于使臣。答曰：『封皇太子也。』宴享後語臣曰：『在喪者之側，未嘗飽也，今在國恤，多殺禽獸，余不忍食之，若復如此，則我等當不受。』且於所經諸邑，禮貌益恭，行橐但衣服而已。
○世祖往見前兵曹參判黃守身，語及文宗時同修《陣法》厚意，守身感泣陳情。
○承政院奉旨馳書于韓確曰：
若使臣又言：「宴享過豐，我等不受。」答云：「兩大人之意甚善。然殿下聞大人之言，諭臣曰：『今不幸遭喪，供頓諸事，未能如意。大人不肯受小國敬使臣之意，將何以達。』」
○韓確奉書于承政院以啓曰：
依禮曹關文，宿所則設宴享，過站則饋酒食。使臣云：「到義州日，已知殿下敬朝廷至誠，何煩如是乎？此物皆勞民、傷財，且我等亦不好飮。自今除宴享。」初十日到林畔館，又設宴。上使怒曰：「不聽我等之語，又設宴，不可也。」固辭不出。臣答曰：「今日已辦，敢請，自今以後，一從大人之命。」使臣曰：「宰相言之甚懇，姑從之。」乃受宴。
8月14日
○甲戌，元敬王太后族親閔伸等進香于殯殿。
○傳于承政院曰：「赴山陵日逼，發引後雖欲侍側，不可復得。予欲親行望奠。」姜孟卿啓：「政府大臣僉謂：『殿下幼沖，血氣未定，不可屢進喪側，以致哀毁。』此議已定，以非臣所獨斷，當與政府共議。」卽令議之，僉曰：「可。」
○議政府據刑曹呈啓：「義州牧使成勝軍官別侍衛吳子慶冒國喪，托以澣衣，常奸官婢。州吏金思染叱其婢，子慶忿恚，縛而歐之，誣以罵辱告勝，勝怒，濫加訊杖，六日而死，雖經赦，不可不懲，請子慶、勝依律，懲埋葬銀，給付被殺人家，竝收告身。」從之。
8月15日
○乙亥，親祭于殯殿。
○承政院奉旨馳書于韓確曰：
今見卿書，知使臣辭宿所宴，卿宜曲陳本國敬待之意，若執不許，則宣慰宴外，一依使臣之言。
8月16日
○丙子，賜山陵曳石軍，煮酒五百甁、海菜一百觔。初，取蓋石於盧原里，輸獻陵。至是移于健元陵，役夫幾至八千，會連雨水漲，未易過涉，人多殞命，諸邑吏，以役夫缺少，繫獄者亦多。〈史臣曰：「謹稽，元敬王后之喪，世宗用欲全蓋石，令知申事元肅，啓於太宗。太宗曰：『轉輸爲難，無益於死者，有害於生民，不如剖而用之。』親幸安巖洞，命剖之。且曰：」遵守與否，在我子孫，其詳錄傳之，爲後世法。』然猶不遵，有是弊也。「〉
○傳于姜孟卿曰：「赴山陵之日已逼，予欲親行朝夕奠，何如？」孟卿曰：「非臣所獨斷，當與政府大臣議啓。」卽令議于政府，僉曰：「上幼沖，血氣未定，若逐日侍祭，必悲毁過度，遂違節宣。如是，則非特一國臣民缺望，上國使臣之來，或未得迎詔，且或接待之際，聲音、擧動，少不如平昔，則實爲不可。今迎詔只隔六日，請頣養氣體，日習禮儀，致無違失，幸甚。況赴山陵後，亦有山陵魂殿上食之日，老臣等爲社稷大計，熟議而啓。」從之。
○義禁府啓：「臣等原刑曹文書庫失火之由，文書庫非尋常用火，又非自外延燒之處，必訟者故燒，宜窮推治罪，請購人捕告，良人則超二資賞職，賤人則賞綿布一百匹，知情不告者，依律斷罪，全家徙邊。」從之。
8月17日
○丁丑，鄭悰進香于殯殿。
○議政府據禮曹呈啓：「大行大王下玄宮後，若工役未畢，請依《朱文公家禮》，紙榜、標記，安於假丁字閣，行朝夕上食及晝茶禮，役畢燒之。」從之。
○命兵曹佐郞金礩、鎭撫南陸曰：「今風雨交作，慮恐輸石之人，霑濕致死，汝往以前送酒均飮之，令領役官巡視救療，役夫處水邊，夜或水漲，則漂沒，每十人，定一人爲頭目，嚴加考察。」
8月18日
○戊寅，韓確奉書于承政院以啓曰：
使臣謂通事高用智曰：「頒誥，乃吉禮，而從行大小官人，皆着喪服，未便。」
○問禮官閔瑗，自平壤來復命曰：「使臣言：『禮不可以卑廢尊，而冊封皇太子，乃天下大慶，當用樂、舞蹈，且諸侯受命以士服。』殿下時未受天子之命，宜以世子服受詔。」
8月19日
○己卯，昭憲王后族親等進香于殯殿。
○皇甫仁、金宗瑞、李穰、許詡、姜孟卿等議啓曰：「《詩》，韎韐有奭，疏曰：『諸侯未受天子之命，以士服見。』我殿下今未受命，寧以士服受之。若世子服，則不可也，當用翼善冠、絳紗袍，迎詔。」遂書事目以啓：
一，語使臣曰：「問禮官回言大人曰：『封太子，中國慶事，不可不作樂，且不可以卑廢尊，大人之言，誠是矣，然先君在殯，擧樂其側，心實未安。且《禮記》曰：『君於卿大夫比，卒哭不擧樂。』以此觀之，則君爲卿大夫之喪，至卒哭不擧樂，禮也。又《春秋》：『有事于武宮，籥入，叔弓卒，去樂卒事。』聖人書之，記禮之變，而得中也。今迎命，鼓吹、軒架，陳而不作，庶合於禮而不悖也，請大人更思恕之。」一，「凡有喪，軒架，陳而不作者，重其禮而陳之，不忍聞而不作也。工人所奏，尙不忍聞，況身自舞蹈乎？昔高麗使臣金緣訃告于京，當朝見時，請除舞蹈，朝廷許之，況以親子，身親舞蹈，尤所不忍。大人更商量，一，」大人曰：『以世子冠服迎命，可也。』古之諸侯喪畢，以士服見天子，況服世子冠服，何不可之有？然古之世子，豈無冠服，以士服見天子者？將爲嗣君，不可反服。世子冠服，又不敢自成爲君，故服士服也。先君薨逝以後，權署國事，不可服王世子冠服，又未受朝廷之命，亦不可服袞冕，依以士服見天子之禮，權着吉服迎命，請大人商量。「一高麗時上國使臣來，其時本國太后薨，才過卒哭。接伴使大將軍張博仁迎接使臣，舞蹈行禮，使臣譏之曰：『何失禮耶？』」
○世祖啓：「今年，以國葬及使臣支待，黃海、京畿民間騷然，請停黃海道棘城及開城府拾石之役，臣固知思出其位，然聞其弊，故啓之耳。」魯山議諸政府，政府啓曰：「此皆先王有志，未就者也，臣等豈無人心者乎？但今先王昇遐未久，而遽罷其事，所不忍也。」
○議政府據禮曹呈啓：「大行大王啓欑後，尙瑞官齎奉誥命，安於靈座前，諡冊寶之北，發引日內侍官棒柱杖，立於哀冊轝之後，下玄宮時，置於梓宮之西。」從之。
○生員朴長胤以咸吉道觀察使金文起女壻，無薦擧，而拜東部錄事，憲府劾吏曹文選司正郞黃孝源、佐郞尹子雲。堂上避嫌，仍陳事由，召掌令元孝然，傳曰：「長胤，生員也，前例生員，則雖無蔭試，許敍用，金文起方典方面，故用之勿劾。」孝然啓曰：「凡初用人，雖生員，必待堂伯叔薦擧後敍用，其法已久。長胤雖生員，無薦擧，則不當敍用，又元有職者，則須有保擧，而後用之。今聞長胤曾拜將仕郞，吏曹豈不知有職也，而無保擧，不可用，故稱生員以啓。且用典兩界方面者之子壻弟姪，乃一時特恩，今無特旨，而用文起女壻，必有其情，請推劾。」傳曰：「予將商度。」
8月20日
○庚辰，領議政皇甫仁率百官，以上文宗諡，告宗廟。
○議政府據禮曹呈啓：「今當禾穀結實之時，霖雨不止，損傷可慮，請依前例，禜祭于四門。」從之。
○下新造《惇信明義圖書》于尙瑞司。
○召掌令元孝然，傳曰：「敍用典兩界方面者之子壻，先王故事，故今用文起女壻，薦擧之有無，不必論也。」孝然啓曰：「吏曹知其有職，而嫌無保擧，乃稱生員，則吏曹之罪也；長胤嫌無保擧，稱生員以請，則長胤之罪也，不可不辨。用人之法，當遵成憲，若任情，則弊將莫救，請須推覈。」傳曰：「予於其時，已詳知之，其勿劾。」
○山陵都監啓：「輸石役夫，已於京畿、忠淸、江原道移文促徵，然恐未得及期而來，請已赴役者，雖役期已過勿放，遣官給糧料，畢輸後放遣。」從之。
8月21日
○辛巳，殯殿都監提調及承旨於思政殿門外西庭，宗親及百官於勤政殿月廊東西庭，排班四拜。領議政皇甫仁捧諡冊寶，陳于欑宮，宗親、百官四拜訖乃退。其諡冊文曰：
有其德，而得其名，誕登大寶；觀其諡，而知其行，宜著丕稱，斯乃古今彝章，而豈臣子私議？恭惟，皇考大王，聖本天縱，學惟日新，好問用中，精一傳帝王之道。直內方外，詖淫辨釋老之辭，其持己也，寅畏而嚴恭；其待人也，寬簡而仁厚，睟然固已見盎，煥乎斯有文章。自居元良，寔屬輿望，當世宗倦勤之日，摠軍國監撫之權，非惟盡三善之能，亦以參萬機之決。及承大統，乃宣重光，孝無間於始終，業愈光於繼述。於是開言路而籲俊，闢賢關而崇儒，友愛敦棣萼之情，禮貌重槐棘之任。礪兵訓卒，務農欽刑，凡所猷爲，一出誠實，霄衣旰食，方恢經世之規；棄屣遺弓，遽貽終天之痛。眇予沖人，其何恃？徒自泣血以長號。玆惟哀慕而强名，庸詎形容之可擬？謹奉玉冊，上尊諡曰：『欽明仁肅光文聖孝大王』，號曰：『文宗。』伏惟昭鑑，俯垂睿靈，茂膺洪休，永錫繁祉。
○時，成勝收告身、科田，瑢往其家，慰飮曰：「余已啓之，當還賜矣。」尋啓，還其科田曰：「儻有變，當立我馬前者也。」
○司諫院啓曰：「同知中樞院事崔淑孫，今爲謝恩使，若竝遣使、副，則如淑孫者，以副使備員可矣。淑孫不學，中國如問本國事，恐不能專對。」傳曰：「予將議諸大臣。」
○遣右承旨朴仲孫，齎事目，往馬山驛，見明使問曰：「大人前言諸
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:55-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>