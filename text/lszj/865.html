<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="明世宗肃皇帝实录序,明世宗肃皇帝实录卷一,明世宗肃皇帝实录卷二,明世宗肃皇帝实录卷三,明世宗肃皇帝实录卷四,明世宗肃皇帝实录卷五,明世宗肃皇帝实录卷六,明世宗肃皇帝实录卷七,明世宗肃皇帝实录卷八,明世宗肃皇帝实录卷九,明世宗肃皇帝实录卷十,明世宗肃皇帝实录卷十一,明世宗肃皇帝实录卷十二,明世宗肃皇帝实录卷十三,明世宗肃皇帝实录卷十四,明世宗肃皇帝实录卷十五,明世宗肃皇帝实录卷十六,明世宗肃皇帝实录卷十七,明世宗肃皇帝实录卷十八,明世宗肃皇帝实录卷十九,明世宗肃皇帝实录卷二十,明世宗肃皇帝实录卷二十一,明世">
<meta name="description" content="五百六十六卷。起正德十六年四月，讫嘉靖四十五年（1566年）十二月。始修于隆庆元年（1567）四月，徐阶任总裁。神宗即位，改命张居正等续修。万历五年（1577年）八月修成。_明世宗实录_全文在线阅读_明世宗实录_全文在线下载_大玄古籍书库">
<title>明世宗实录_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">明世宗实录</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]2628016</span> <br/>
          说明： <span class="inputVal" id="bkdec">五百六十六卷。起正德十六年四月，讫嘉靖四十五年（1566年）十二月。始修于隆庆元年（1567）四月，徐阶任总裁。神宗即位，改命张居正等续修。万历五年（1577年）八月修成。</span> <br/>
          封面： <span class="inputVal" id="bkimg">Z_6333.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]明世宗实录
[book_author]佚名
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]2628016
[book_dec]五百六十六卷。起正德十六年四月，讫嘉靖四十五年（1566年）十二月。始修于隆庆元年（1567）四月，徐阶任总裁。神宗即位，改命张居正等续修。万历五年（1577年）八月修成。
[book_img]Z_6333.jpg


[book_title]明世宗肃皇帝实录序
.TRS_Editor P{margin-bottom:15px;line-height:1.5;font-family:宋体;font-size:12pt;}.TRS_Editor DIV{margin-bottom:15px;line-height:1.5;font-family:宋体;font-size:12pt;}.TRS_Editor TD{margin-bottom:15px;line-height:1.5;font-family:宋体;font-size:12pt;}.TRS_Editor TH{margin-bottom:15px;line-height:1.5;font-family:宋体;font-size:12pt;}.TRS_Editor SPAN{margin-bottom:15px;line-height:1.5;font-family:宋体;font-size:12pt;}.TRS_Editor FONT{margin-bottom:15px;line-height:1.5;font-family:宋体;font-size:12pt;}.TRS_Editor UL{margin-bottom:15px;line-height:1.5;font-family:宋体;font-size:12pt;}.TRS_Editor LI{margin-bottom:15px;line-height:1.5;font-family:宋体;font-size:12pt;}.TRS_Editor A{margin-bottom:15px;line-height:1.5;font-family:宋体;font-size:12pt;}
我皇祖世宗肃皇帝御历凡四十有五年视我
祖宗列圣享国最久丰功伟绩炳燿铿鍧充满天地不可殚述自我穆考初禩即命儒臣纂修
实录绪业未竟至于馆本作予是也冲人嗣大历服又五年始克成之
盖其纪载之不易如此昔周成王幼而践祚其君臣相诏戒亦惟曰单文祖德曰咸成文王功不怠于时沐浴膏泽海内安澜而惓惓思维馆本维误艰毖患雅颂作焉此周家所以为有道之长也洪惟
皇祖躬秉圣资出抚兴运刬奸剔蠹丕举王纲立极建中肇修
人纪凡诸大政令之因革大典礼之制作咸稽谋于天会通古今经画自心毅然独断一洗俗吏牵迹经生守文之陋执之不疑用能廓清垢氛兴建废坠五礼式叙百度惟贞群工奔走以受成万姓倾心而向化卒之幽明协顺中外敉宁声教暨于交南威灵憺于穷朔盖我举我举疑应作举我
太祖
成祖丕造之光烈而觐扬之巍巍乎盛矣临御滋久虽垂衣深拱而宵旰几康之儆不忘于心诸边奏报臣下建言手批立决无滞晷刻万几稍暇则又繙经史问农桑即文王日昃不遑何以加焉盖尝勒豳风无逸于亭召对群臣于便殿于西苑谆谆以天戒人穷为虑而重念宫生内长之主宴安游娱忘其先烈朕三复仰止未尝不流涕也深惟眇眇之身早赐鸿业未烛理道仰藉我
皇祖忧勤所诏数年以来时和人康边圉宁泰灾沴盗贼之忧不作绍庭虽远余泽弘深其敢忘所自乎盖文王之后有武王缵绪而受命日浅至于成王始克追扬盛美纪于竹书顾朕虽德弗类而所乘之时与地亦有不得而辞者用以史臣所辑
实录五百六十六卷宝训二十四卷敬荐祖庙并告成事于皇考以上慰
二后在天之灵附于周家咏歌勤苦慎始如终之义乃若体裁义例一遵
累朝旧章兹不复赘云谨序  万历五年八月十九日
进实录表
后军都督府掌府事少保兼太子太保英国公臣张溶等  诚惶诚恐稽首顿首  上言伏以典则贻谋式笃文孙之祜简编垂信诞扬
烈祖之休成功独盛于中兴遗训可传于后法法万历起居注作世昭兹绳武焕乎有章洪惟
世宗钦天履道英毅圣神宣文广武洪仁大孝肃皇帝刚健粹精
神明宣哲河清云见生万历起居注作出当
上圣之符
天与人归入应大横之兆自绍庭于初服即锐意乎太平张化瑟以更新妙乾转坤旋之用握政枢而独运合阳舒阴惨之宜志在忧勤治先起居注作光明作应天以实善承仁爱之心视民如伤每厉贪残之禁未言而声疾于震有令则化行如驰虽端居深拱之年无旁落下移之柄至于仪礼制度尤多考古宪经统嗣正名极严
父尊亲之孝郊丘辨位明事天享
地之仪阐敬一之旨而注五言起居注作箴读灏噩之书而明三要盘铭几戒陈无逸豳风之词晋接泰交赓既醉卷阿之雅虽礼文纤悉咸出
亲裁即篇翰游娱特称妙绝既隆文教载缵武功训旅诘戎修复三营之制执讯获丑张皇九伐之威天戈南指而交人伏辜月羽东驰而岛夷就殄络绎梯航之贡纷纶图牒之陈内顺外宁迈周家之再造民安吏称轶汉业以重辉荡乎难名炳焉可述属
放勋殂落祗原作祈据万历起居注改深遏密之思乃穆考亮阴即有纂修之命顾岁月久远而章牍浩繁操觚每废于因循充栋或艰于讐校方稽汗简遂恸遗弓迨
继照以龙飞始萃篇于麟复兹盖伏遇皇帝陛下  躬应历数
念切羹墙于赫汤孙监先王之成宪其承武志觐文祖之耿光爰霈
纶音俾终绪业于记事纂言之职寓省言起居注作成责实之规乃申命臣溶为监修官臣居正臣调阳臣四维为总裁官臣自强臣行起居注无行字是也镗臣时行臣锡爵为副总裁官臣经邦臣洛文臣国臣洵臣位臣慎行臣思育臣志皋臣一俊臣显卿臣世能臣一桂臣赓臣长春起居注脱臣长春三字臣启愚臣孔教臣谦臣凤翔臣弘诲为纂修官臣溶暨臣居正等仰体
宸衷俯殚管见按诸司之掌故网罗旧闻探内府之秘藏铺张
盛美事务阙疑而核实词皆举要以删烦至大经大法之所存则特书屡书而不一参互考订三易藁而成编润色讨论十逾年而竣事俾四十六载之盛治粲如日星将百千万世之鸿名亘乎天坏恭成
世宗肃皇帝实录五百六十六卷
宝训二十四卷进呈臣溶等愧乏良史之才久原作允据万历起居注改窃大官之饩杀青甫就惊岁序之屡更副墨虽存知化工之莫测非能当华衮斧钺之任聊以备金匮石室之储伏愿
恢阐皇猷  作求世德庶几风烈衍
重熙累洽之图尚有典刑建长治久安之策臣溶等无任瞻
天仰圣激切屏营之至谨奉  表随  进以闻
万历五年八月十九日后军都督府掌府事少保兼太子太保英国公臣张溶等谨上表
修纂凡例
一世宗皇帝以宗藩入继大统乃祖宗以来未有之事其即位礼仪及赏赉之类亦与先朝不同皆备书  一追上睿宗献皇帝尊号祔庙称宗并上慈孝献皇后徽号及改建庙制议迁陵寝诸大典礼皆世宗皇帝所亲定者备书  一册立皇后皇妃
皇太子太子妃及册封诸王王妃公主皆书其仪注有新定者书
一  皇子皇孙生书  一郊庙社稷山川等神及历代帝王  先师孔子诸祀典悉世宗皇帝所更定其仪礼制度皆备书  一诏书悉录全文其敕书有为事
特降或褒勉臣下抚谕远人恤刑宽贷关系重大者亦录全文
一凡御制有与政事相关者皆备录全文  一凡宝玺图书及诸王郡王宝将军印并印符印记皆书  一大驾卤簿及皇太后后妃东宫亲王郡王公主仪仗有新制及增损者书  一皇帝大婚皇太子诸王公主冠婚皆书其礼仪有新定者亦书  一  经筵日讲及  皇太子诸王出阁讲读皆书宴赉等项恩典亦书  一凡亲王郡王将军有初封改封降封革袭皆书
一内外文武官及土官各衙门有新设改建裁革及复旧者皆书
一凡亲王郡王郡主镇国等将军仪宾公侯伯岁禄官吏俸给军士月粮有新定折支全支条例并书
一封公侯伯命选驸马都督及勋臣之子袭爵皆书
一除授三公三少两京府部等衙门堂上官及翰林科道侍从官在外中都等留守司各省都布按三司行都司堂上官行太仆寺苑马寺卿盐运司皆书有司知府以下保留升俸秩者亦书若内外文武官有功绩显著及以事特加升迁录荫者不限职之大小皆书
一选举考课法有新定及损益旧例者皆书  一公侯伯并文武大臣老疾致仕或特赐优问及特加恩典皆书奉旨起用亦书  一文武大臣诰敕有特赐者书或有损益事例亦书  一屯田开垦有事例新定者书  一天下户口之数于
即位之元年备书以后止于攒造黄册年分查其增减之数书之
一凡田土税粮屯田子粒之数及岁办课税进贡等项皆于
即位之元年备书以后或有增减及因灾蠲豁赈恤停罢者书其农桑劝课有新令者亦书
一转输漕运之法及各处岁运之数有增减者书
一各处府州县有升降裁省归并增设及更名者皆书仓库坑冶有新建及裁革者亦书
一凡新开盐场新定中纳盐粮及户口食盐则例皆书
一凡朝贺礼仪及冠服之类有新定或损益旧制者书新制乐器亦书
一每岁圣节正旦冬至郊祀庆成大宴皆书遇节赐宴或奉旨罢免亦书  一
车驾视学耕籍礼仪恩赉备书公侯伯年少有
特旨送监读书及四夷遣子入学皆书已故大臣并见在三品以上不拘见任致仕殁皆书卒及概见其行实善恶务合公论其有赠谥及赐葬赙赠命有司治葬皆书文武官有治行功绩显著及殁于王事奉
特旨褒赠者不限职之大小皆书虽不系旧例乞恩
特准祭葬者亦书
一凡旌表孝子顺孙义夫节妇悉著其乡里姓名行实
一钦天监奏天象气候七政淩犯皆书中外奏祥异及庆贺修省祈祷亦书
一臣下奏章有关系重体者皆录之其详略随宜或奉旨处断者亦备书
一武官子孙袭替优给有新例则书
一遣使抚谕四夷及封拜赐赉皆书四夷朝贡及有宴赉亦书
一凡纂修
先朝实录宝训及编辑校录古今书籍皆书一车驾巡幸及命将剿平反叛征讨边夷亦书
一京营戎政及各边镇战守事宜皆备书各处镇守防边武臣内臣有增设裁革馆本作并者亦书
一凡军民衙门官马孳生马边境茶马买马之政悉书
一凡关津巡徼驿传递运烽堠有新设及改革者亦书
一公侯伯驸马有罪削夺及两京府部等衙门堂上官近侍七品以上官在外留守司都布按三司官有罪下狱黜谪宥免皆书奉
特旨诛戮罢黜干系惩戒者不限职之大小并书如犯奸恶叛逆大罪不限官吏军民悉书常律之外别有比拟条例亦书
一
亲录囚徒及差官审录刑狱皆书刑官有平反冤狱详本末书之
一风宪官及文武臣寮弹劾大臣之罪皆书并书所得旨意其职非大臣而所犯重者亦书
一修建  宫殿并天地宗庙社稷及一应神祗坛场皆书  一
山陵营建或修葺皆备书建各亲王府第及各王王妃公主坟皆书其制度有损益亦书
一内府工作织造采办皆书  一修缮各处城池屯堡及新建者皆书
一差官各处提督圩田水利及新开修治河渠圩岸桥道皆书有奏
请修筑陂塘等事亦书
修纂官
据葛思德东方书库本补
监修
后军都督府掌府事少保兼太子太保英国公臣张溶总裁
特进光禄大夫左柱国少师兼太子太师吏部尚书中极殿大学士臣张居正
光禄大夫柱国少保兼太子太傅吏部尚书武英殿大学士臣吕调阳
资善大夫礼部尚书兼东阁大学士臣张四维
副总裁
资善大夫礼部尚书兼翰林院学士臣马自强
通议大夫礼部左侍郎兼翰林院侍读学士臣汪镗
嘉议大夫詹事府詹事兼翰林院侍读学士掌院事臣申时行
中顺大夫詹事府少詹事兼翰林院侍读学士掌府事臣王锡爵纂修
奉训大夫左春坊左谕德兼翰林院侍读臣陈经邦
奉训大夫右春坊右谕德兼翰林院侍讲臣何洛文
奉训大夫司经局洗马兼翰林院修撰臣许国
承直郎左春坊左中允兼翰林院编修臣戴洵
翰林院侍读承直郎臣张位
翰林院侍讲承直郎臣于慎行
承务郎右春坊右赞善兼翰林院检讨臣陈思育
翰林院修撰承务郎臣赵志皋  翰林院修撰承务郎臣田一俊  翰林院修撰承务郎臣徐显卿  翰林院修撰承务郎臣韩世能
翰林院修撰承务郎臣张一桂此及上一行东方书库本缺今据实录进书表及神宗实录万历五年八月己卯条补考八月己卯条言“叙升实录副总裁纂修等官翰林院侍读罗万化修撰王家屏陈于陛沈懋学编修沈一贯各升俸一级”罗万化诸人名不见于此及实录进书表不知何故俟考
翰林院修撰承务郎臣朱赓  翰林院修撰承务郎臣李长春  翰林院编修承事郎臣高启愚  翰林院编修承事郎臣习孔教  翰林院编修承事郎臣范谦  翰林院编修承事郎臣黄凤翔  翰林院编修承事郎臣王弘诲  稽考参对
通议大夫礼部右侍郎兼翰林院侍读学士臣林士章
翰林院修撰儒林郎臣孙继皋  翰林院编修文林郎臣刘珹  翰林院编修文林郎臣盛讷  翰林院编修文林郎臣吴中行  翰林院编修文林郎臣刘庆夔  翰林院编修文林郎臣刘元震  翰林院编修文林郎臣公家臣  翰林院编修文林郎臣史钶  翰林院检讨徵仕郎臣刘克正  翰林院检讨徵仕郎臣刘楚光  翰林院检讨徵仕郎臣赵用贤  催纂
奉议大夫光禄寺少卿兼司经局正字臣马继文
承务郎光禄寺大官署正臣成楫  承事郎大理寺右寺右评事臣张大化  承事郎大理寺右寺右评事臣刘叔龙  承事郎大理寺右寺右评事臣王赞襄  承事郎大理寺右寺右评事臣郑瑶  承德郎顺天府通判臣陈珩  徵仕郎中书舍人臣包渐林  中书舍人臣顾祖源  中书舍人臣吴庚  中书舍人臣汪民敬  试中书舍人臣吴果  徵仕郎光禄寺良酝署署丞臣高民怡  修职佐郎鸿胪寺主簿臣马继志  登仕郎鸿胪寺司宾署署丞臣赵应宿  登仕郎鸿胪寺司宾署署丞臣孙说  登仕郎鸿胪寺司宾署署丞臣章如铤  登仕郎鸿胪寺司宾署署丞臣谢用枢  登仕郎鸿胪寺司宾署署丞臣汤应龙  登仕郎鸿胪寺司宾署署丞臣杨继成  登仕郎鸿胪寺司宾署署丞臣吴子像  登仕郎鸿胪寺司宾署署丞臣陈晋卿  登仕郎鸿胪寺司宾署署丞臣崔光弼  登仕佐郎鸿胪寺序班臣王延年  登仕佐郎鸿胪寺序班臣丛文光  登仕佐郎鸿胪寺序班臣刘瑄  登仕佐郎鸿胪寺序班臣孙承爵  登仕佐郎鸿胪寺序班臣田畯  登仕佐郎鸿胪寺序班臣王国新  登仕佐郎鸿胪寺序班臣马应乾  登仕佐郎鸿胪寺序班臣田东位  主簿臣周大圭  译字官臣杨蕊  监生臣戈履亨  收掌一应文籍
奉议大夫户部浙江清吏司郎中臣黎民表
儒林郎管典籍事大理寺左寺左寺副兼司经局正字臣何初
承事郎管典事大理右寺右评事臣沈洧

[book_title]明世宗肃皇帝实录卷一
世宗钦天履道英毅圣神宣文广武洪仁大孝肃皇帝之孙也父睿宗知天守道洪德渊仁宽穆纯圣恭俭敬文献皇帝母慈孝贞顺仁敬诚一安天诞圣献皇后以正德二年八月初十日生上于安陆藩邸初献皇帝以宪宗皇帝第二子册封兴王弘治七年九月之国安陆献皇帝在国慎修王度怀保小民积功累仁至深极厚乃发祥于上应期挺生诞圣之日宫中红光烛天远近惊异其年黄河清庆云见于翼轸者楚分也盖识者已知为受命之符矣上生五岁即頴敏绝人献皇帝口授以诗不数过輙成诵语以读书作字问安视膳之节与夫民间疾苦稼穑艰难靡不领略稍长通孝经大义问先王至德要道之旨献皇帝为之讲解上意感悟献皇帝大奇之每遇祭祀及拜进表笺进止凝重周旋中礼俨然有人君之度献皇帝崩上摄治府事事皆有纪府中肃然正德末南北绎驿储位久虚中外人心已有所向往迨毅皇帝大渐乃宣末命迎上嗣缵丕基是时上年十有五矣诸大臣以遣迎至藩邸者睹上天表皆相顾叹曰帝王自有真也车驾渡河父老喜跃相告曰昔圣天子始生之年此河清三百里者三日尝闻黄河清圣人出今果然矣其为天下所快睹如此盖上之生适逢昌会得圣人之时而仁孝诚敬聪明英毅又躬有圣人之德起自藩服光履帝位实上天之所眷与四海之所归心非偶然者故能觐扬前休廓清区宇制礼作乐开四十五年中兴之业而垂德泽于无穷近代帝王盖鲜俪云正德十六年四月壬午朔
○癸卯至自安陆先是三月丙寅大行皇帝遗诏曰朕绍承祖宗丕业十有七年深惟有孤先帝付托惟在继统得人宗社先民有赖皇考孝宗敬皇帝亲弟兴献王长子聪明仁孝德器夙成伦序当立遵奉祖训兄终弟及之文告于宗庙请于慈寿皇太后与内外文武群臣合谋同词即日遣官迎取来京嗣皇帝位丁卯司礼监大监(各)[谷]大用韦霦张锦内阁大学士梁储定国公徐光祚驸马都尉崔元礼部尚书毛澄赍捧诏谕金符趋安陆藩府奉迎戊寅诸臣至安陆捧进遗诏上候迎府门外至承运殿行礼开读毕升座藩府及安陆文武官侍班乃进金符上亲受之诸臣行礼见礼四月壬午上辞兴献王墓伏地恸哭左右扶而起从官莫不感泣明日辞圣母车驾发安陆戒扈从诸臣沿途务安静毋扰经诸王府设供馈悉谢不受敕有司膳羞廪饩止用常品他珍异皆却之行殿惟取朴质有过侈者輙去视诸治道仓卒不及备亦弗问
○壬寅车驾至良乡癸卯至京城外驻跸行殿初礼部具仪请如皇太子即位礼上览之谓长史袁宗乐曰遗诏以吾嗣皇帝位非皇子也至是大学士杨廷和等请上如礼部所具仪由东安门入居文华殿上笺劝进择日登极上不允会慈寿皇太后有旨曰天位不可久虚嗣君已至行殿内外文武百官可即日上笺劝进于是上遂从行殿受笺文武百官军民耆老人等魏国公徐鹏举等奉笺劝进其词曰大德受命乃抚运以乘时继统得人斯光前而裕后盖义望情地之攸属故内外远近之同归恭惟  大行皇帝英明御极雄断成功内靖萧墙法不疏于漏网外清强场业再奠于缀旒共期治日之方升岂意乘云而长往弥留之际付托尤勤亟诏辅臣爰颁顾命奉皇明祖训之典稽兄终弟及之文佑启圣人传授神器敬惟殿下聪明天纵仁孝性成以宪宗皇帝之孙绍孝宗皇帝之统名正言顺天与人归温恭允协乎重华声光加于率土是以合华夷而共戴冠古今而无前也臣等窃思九庙神灵不可一朝而乏飨万几裁处不可一日而暂虚虽在谅闇之中当以继述为大请采周康王元之制载参汉文帝代邸之仪俯顺舆情早登宝位出潜离隐立旋乾转坤之基居高听卑慰就日瞻天之愿上答曰予抱痛方殷嗣位之事岂忍遽闻所请不允徐鹏举等再奉笺曰大统有归将嗣兴于景运群心胥悦咸趋就于皇仁况在天属之至亲允符圣祖之明训兄终弟及天与人归此诚臣民之同情国家之大计也粤自我朝之创业垂统皆由太祖之用夏变夷历承列圣之重光益固万年之丕绪逮我大行皇帝承祧践祚奉天临民讫声教于八弦来梯航于四表以雄纲克平内变用英武有事外攘虽戎马不暇之时已有天位当传之语暨凭玉几而扬末命遂挈神器以授圣人敬惟殿下天表清明圣心仁孝睿智察于庶物慈俭冠乎伦伦暨三灵宗社之咸休将亿载基图之永赖已见周勃奉玺而迎代邸不烦内告奏记以美曾孙举恳款以乐推可逡巡而固拒伏望仰遵遗诏勉抑哀情念祖宗创造之隆体先帝付托之重勿事南向西向之再让深惟一日二日之万几早登宸极之尊以慰群生之望覆帱寰海统和神人神祚延长从今无极生灵鼓舞自此太平上答曰览启益增哀感即位之事岂忍言之所请不允鹏举等三奉笺曰人君之大宝曰位岂一日而可虚上天之历数在躬合万方而均戴宗祧为重统绪攸归恭惟殿下日表殊姿天潢近派聪明之懿夙禀于生知仁孝之纯良由于至性储祥已久毓德惟深眷遗命以恭膺实天伦之定序奉玺代邸至德之让已三飞辔同京傒后之诚惟一物方快睹天有攸从纵哀痛之孔殷岂继承之可缓矧万几之物沓至甚繁而四海之心向往殊切伏望殿下仰遵祖训俯顺群情少抑冲怀亟登大位庶几天地神人有所依赖凡夫礼乐刑政从此设施上以绍祖宗百五十年创业之基下以开宇宙千亿万载太平之治上答曰再三览启具见卿等忠爱至意宗社事重不敢固拒勉从所请乃谕礼部曰予钦奉皇兄大行皇帝命遣官迎取来京奉慈寿皇太后懿旨天位不可久虚命以四月二十二日即皇帝位尔文武百官及军民耆老合词劝进至再至三情辞恳切勉从所请其具仪来闻于是礼部尚书毛澄等进即位仪注一即位正德十六年四月二十二日一上设监等衙门于华盖殿里陈设御座于中仍于奉天殿设宝座是日钦天监设定时鼓一是日早遣官祗告天地宗庙社稷一是日早设酒果具孝服上亲诣大行皇帝几筵前祇告受命毕即于奉天殿前设香案酒果等物具衮冕服行告天地之礼后就赴奉天殿谒告祖宗毕具衮冕谒奉慈殿谒告孝肃太皇太后孝穆皇太后谒大行皇帝几筵前俱行五拜三叩头礼次诣慈寿皇太后前行五拜三叩头礼次诣
奉天殿即位一尚宝司设宝案于奉天殿鸿胪寺设表案于丹陛上教坊司设中和韶乐设而不作鸿胪寺设诏案及锦衣卫设云盖云盘于奉天殿内东别设云盘于承天门上设云舆于午门外设宣读案于承天门上西南向一是日早鸣钟鼓锦衣卫设卤簿大驾上服衮冕御华盖殿文武官员各具朝服入丹墀内俟候鸿胪寺引执事官进至华盖殿将行礼之时即传旨百官免贺只行五拜三叩头礼传毕方引执事官就次行礼赞各供事奏请升殿上由中门出升宝座锦衣卫鸣鞭鸿胪寺赞五拜三叩头礼讫百官出至承天门外伺候鸿胪寺请颁诏翰林院官捧诏授礼部官由奉天殿左门出锦衣卫于午门前候捧诏置云舆中导至承天门上开读行礼如常仪礼毕礼部官捧表送司礼监交收上从之是日日中上由大明门入遣武定侯郭勋告天地建昌侯张延龄告宗庙社稷上亲告大行皇帝几筵谒见慈寿皇太后武庙皇后宪庙皇妃毕出御奉天殿即皇帝位遂颁诏大赦天下诏曰朕承皇天之眷命赖列圣之洪休奉慈寿皇太后之懿旨皇兄大行皇帝之遗诏属以伦序入奉宗祧内外文武群臣及耆老军民合词劝进至于再三辞拒弗获谨于四月二十二日祗告天地宗庙社禝即皇帝位深思付托之重实切兢业之怀惟我皇兄大行皇帝运抚盈成业承熙洽励精虽切化理未孚中道权奸曲为蒙蔽潜弄政柄大播凶威朕昔在藩邸之时已知非皇兄之意兹欲兴道致治必当革故鼎新事皆率由乎旧章亦以敬承夫先志自惟凉德方在冲年尚赖亲贤共图新治其以明年为嘉靖元年大赦天下与民更始所有合行事宜条列于后一自正德十六年四月二十二日昧爽以前官吏军民人等有犯除谋反逆叛子孙谋杀祖父母父母妻妾杀父奴婢杀家长杀一家非死罪三人采生折割谋杀故杀蛊毒魇魅毒药杀人强盗妖言奸党失机并事干边方夷情及人命至死罪者不赦外其余已发觉未发觉已结正未结正罪无大小咸赦除之敢有以赦前事相告言者以其罪罪之一弘治十八年五月十八日以后正德十六年四月二十二日以前在京在外内外大小官员人等有因忠直谏诤及守正被害去任降调升改充军为民等项及言事忤旨自陈致仕养病等项各该衙门备查明白开具事情奏请定夺死忠者谕祭修坟荫叙降调升改致仕养病闲住充军为民者起复原职酌量升用大臣量进阶级并与应得恩荫人夫月米相应起用者有缺推用已故者加赠一正德十四年文武官员人等为因谏止巡游跪门责打降级改除为民充军等项该部具奏起取复职酌量升用被打死者情尤可悯各遣赠谕祭仍荫其一子入监读书内有充军故绝者一体追赠谕祭查访亲属量与优养一王府册封朝廷大体今后该部务照旧制一年一次举行一各处王府应得禄米有缺少者各处巡抚都御史督率所属查催完纳一各处郡王将军府子女有应请名请封选婚者本府即与保勘奏请承奉长史等官不许刁蹬其有年已长成未曾婚配贫难无力者所在官司量为助给一各处郡王将军中尉有因事革减禄米者除殴杀人命败伦伤化外其余自诏书到日为始俱照旧支给仪宾有因成婚年远不曾赴京谢恩参奏者悉皆宥免一自正德元年以来诸色人等传升乞升大小官职尽行裁革吏礼兵工四部各将查革过传升乞升文武僧道匠艺官员名数类奏查考其皇亲及公主所生子孙原无出身正途朝廷推恩升授者不在此例一两京五府见任掌印佥书管事公侯伯都督及都指挥六部等衙门见任文职四品以上官并各处巡抚官俱听自陈去留取自上裁武职内有传旨管事者革去管事照旧带俸文职五品以下两京吏部照例会官考察一内府各衙门见任官员有侍从年久供事勤劳愿告优闲者许各具本陈请取旨定夺一给事中御史职当言路今后凡朝廷政事得失天下军民利病许直言无隐文武官员有贪暴奸邪者务要指陈实迹紏劾在外从巡按御史紏劾一官吏军民人等犯罪自正德九年正月二十八日以后已问结立功哨了运灰运炭运砖运石做工纳米纳料纳钞摆站煎盐炒铁充仪从军伴膳夫及罚班重历拘役枷号等项悉皆放免中间若系行止有亏败伦伤化例该带俸差操革职后为民者仍各照例发落一武职官降级调卫者除失机事干边情不宥外其余俱复职回卫内原系锦衣卫者调在京别卫文职因公错并公事诖误降级者复原职内原系京官者对品别用其因事革罢为民者除事干行止有亏败伦伤化外悉与冠带闲住原系冠带闲住及京官调外任致仕者各照原职致仕一各处武职有因私役军人不及五名例前问拟降级者守边失误被贼抢虏人民不及五名情轻律重降级者俱复还原职其各边军人因失事饶免发遣常川守哨者亦免守哨一正德十五年十二月以前各处实徵税粮马草农桑人丁丝绢布疋丝绵花绒屯田皇庄庄田子粒牧马草场子粒租银及甲丁二库蜡茶铜漆银朱盐课厨料户口食盐猪羊鸡鹅备用孳生马骡山厂柴夫后府柴炭军器沿河军卫有司芦苇茭草夫价及闸坝泉溜洪浅等夫并桩草等料及旷役等项银两一应岁派岁办奏派但系该纳官钱粮物件拖欠未徵者尽数蠲免以苏民困已徵在官该起解者照旧起解准作本户以后年分该纳之数各造册奏缴查考敢有将已徵捏作未徵侵欺盗用者许诸人首告巡抚巡按及按察司官察访拏问重治造册官吏参奏提问户工二部差去催徵官员即日回京一浙江等十三布政司并南北直隶嘉靖元年分内除漕运粮斛四百万石照旧徵兑起运其余夏秋税粮马草农桑人丁丝绢布疋丝绵花绒屯田皇庄庄田子粒牧马草场子粒租银及甲丁二库蜡茶铜漆银朱等料不分存留起运以十分为率俱免五分以苏民困一京通二仓水次仓皇城各门京城九门各马房仓场各皇庄等处但系正德年间额外多添内臣司礼监照弘治初年例查奏取回一近年差出取佛买办织造烧造等项及腹里地方并各边各关但系正德年间新添分守守备内臣诏书到日即便回京其各处分守守备内臣将官有正德元年以后夤缘改作镇守及副总兵等项名色并分外多管地方加添责任者兵部俱查奏改正换给敕书一自正德年来两京各卫所容令无籍之徒冒籍投充并新添旗军校尉勇士力士军匠并内府各监局招收军匠等役办纳官钱私役占用不下八九万余岁支钱粮百余万石以致京储亏耗岁用不继关系匪轻论法都当拏问追究但既遇赦姑容改正诏书一出但系正德年间冒籍投充并新添及私自顶补额外招收等项人役并有名无人该卫所官按月支粮包办月钱者即便各回原卫原籍随任当差该卫所即将名伍开除回报户部具数奏闻敢有捏奏存留设计影射仍前冒支官粮者事发都押发辽东铁岭卫永远充军该卫所官吏拏问调烟瘴地面安置一腾骧左等四卫勇士除弘治十八年兵部并科道官查出见役正数并事故外其余诡冒名籍未经裁革仍又夤缘回卫虚挂名额者各照原拟舍余发原卫民丁发在京缺军卫分各充军役食粮差操以后勇士替补照例开送兵部验军官处验过方许收粮一权势中盐侵夺民利并客□中盐增价转卖俱问罪入官律有明禁近年以来奸□投托势要每遇开中尽数包占转卖取利甚至奏开残盐减价中支每米一石支盐四引任场买补夹带私盐阻滞正课以致盐法大坏边储告乏罪虽宥免盐当追没诏书到日巡盐御史并各运司官即便查访盐粮勘合内坐到已支未掣并未派未支盐课但系□人投托势要诡名占中卖窝买窝及河东运司盐课例该宣府中纳被势要奏讨卖窝别处开中并奏开残盐减价报中者悉照大明律裁革入官不许放掣派支敢有将势要中盐卖窝买窝情由设计隐瞒仍旧冒支官盐掣卖者许诸人首告给赏正犯追完盐课发边远充军干拟势要奏闻处治巡盐御史运司官吏知情容令掣支各治以罪其见堆皇盐并各处已卖银两未卖盐斤尽数入官各项入官盐课巡盐御史作急回奏户部查照边储急缺去处开中本色粮料以济急用一在内御马仓天师庵中府二草场在外坝上等十九马房仓吴家驼里外牛房司牲司司牧局今年合用粮料草束于原会数内减去一半坐派以苏山东河南北直隶小民困苦以后年分还着巡视科道官备查马匹牛羊实在数目照数会计以免冒滥一近来抄没犯人庄田园圃户部委官从公查勘如有倚恃权势侵夺霸占者审证明白归还本主管业若系原有及两平置买价直无亏者照依时价变卖银两送太仓银库交收备边若地亩数多离京五十里之外者行令该管州县召人佃种照例起科一抄没犯人玄明宫地土原系军民住居坟墓该给主者该部会同科道官逐一查审明白给主管业一近年各处镇守协守分守守备等官违例奏带人众到于地方科歛财物夺占功次所在不才官员因而乘机指一科十贪利成风以致百姓受害深可痛心诏书到日例外奏带人员即便各回原卫原籍闲住当差违者许抚按并按察司官察访参奏拏问官舍旗军调边卫差操民发口外为民书办省祭等官革职不叙今后敢有仍前奏带人多及带军民职官锦衣卫旗校者该科即时劾奏究治其镇守等官中贪刻显著坏事有名者各该巡按御史指实具奏取回司礼监从公推举平素廉静老成之人奏请更替仍照旧例写敕不许干预钱粮词讼侵越诸衙职掌亦不许假以进贡为名佥取皂隶科歛银两扰害军民额外进贡一切停止一漕运官军儹运粮储经年累岁不得休息贫苦可悯正德十四年以前京通二仓若有挂欠粮米席皮板木脚价一切赦免其南京并临德淮徐水次拖欠者不在此例一漕运官军借欠债负利上生利为害百端自正德十五年以前借者不拘多寡俱不许还以苏漕运官军困苦以后再借再放者听漕运都御史巡按巡仓御史查例参奏重治一各处徵粮养马地土内有水冲沙压坍江等项负累人户包餋累经具奏者巡抚巡按官查勘明白具奏除豁一各处解纳钱粮到京内外管收人员刁蹬需索使用之数多于本物以致上纳不敷重复徵解贻累小民该部申明禁约许被害之人指实奏告治以重罪一南北直隶山东山西狭西湖广浙江江西等处地方大军经过及虽无军兵经过但奉有明文取办供应军需等项所司动支官钱粮应付者各该抚按官查勘明白准作正支销不许复行徵补重困小民一内府多余宫人着司礼监逐一查审有亲属者各令的亲家属领回任其婚嫁无亲属者官与婚嫁务令得所一在京抄没犯人钱宁等并江西逆贼宸濠等入官财物除金银并器皿首饰珍宝及违禁之物外其余纱罗纻丝绫布绢铺盖衣服靴帽家火器玩等件若贮库年久不无浥烂损坏可惜着户部科道各差官二员查盘见数估计钞贯明白补放文武衙门官员正德十三十四十五年各上半年折俸之数若有多余挨年再补一各处无藉奸人游食术士及无名内使私自净身人等多有投托王府因而拨置害人甚则贻累宗室诏书到日许令自新各还本务各该抚按官仍要严加禁治不许故纵容留以称朝廷亲亲至意一文武官员有因事住俸罚俸回话者悉皆宥免一南京内府各监局军匠有丁尽户绝名伍不除冒支月粮者南京户兵工三部尽行查革一近年以来内府各监局官员内使增添太多供用浩繁甚非祖宗旧制司礼监便逐一查选照依弘治以前员数存留供事多余之数俱以本等职事听用如遇各王府及南京各监局缺人奏请拨去应用其原系海户夤缘骤入者仍旧革充海户见充海户者礼部尽数发回原籍为民当差不许在京潜住其原系乐工净身收入内府者亦尽数革退发南京孝陵卫充军一私自净身人多在京潜住希图收用着锦衣卫缉事衙门巡城御史严加访拏究问今后各处军民敢有私自净身者本身并下手之人处斩全家发烟瘴地面充军两邻并歇家不举首者俱治以罪一宸濠之变都御史孙燧按察司副使许逵伏节死义并一时被害不屈之人日久尚未褒录都御史王守仁倡义督兵平定祸乱并同事协谋有劳之人亦未及论功行赏该部即便会官议拟奏来定夺一问刑衙门有抄提在官人口犯该反叛应连坐未给配安置者奏闻定夺其有律不该载者悉皆放免原没官房屋田产给还住种照旧纳粮当差一正德元年以后在京在外官旗军舍人等但系例外奏带及称报效在各边各处或一人数处或一时两三处报功或并功升授官旗者除原祖职役照旧其余尽行除革该卫所各将革过名数造册送户兵二部查考敢有受财隐避不革及抗违妄奏者俱问发边卫充军其诸色人等冒认锦衣卫官员户下舍丁致升官旗者限三个月以里许各官旗自首与免本罪冒籍之人革去职役过限不首该部查出或被人告发通行治罪发遣一正德十二年十月内大同应州功次极为冒滥内有传升文职者吏部查奏军职除本边官军自斩首级例该升级外其余升者不分已未领受兵部查奏裁革一近年军职人等在各边不曾斩有首级巧立当先冲锋等项名色及各处斩首不及数该部查例拟赏奉旨升级世袭者兵部通行查革一武职并舍人舍余旗校纳银等项授职并冠带者获功止许于实授职役上加升一赐姓人员及见犯罪冒姓者各复本姓在京者各照原有本等职役闲住随住当差在外取到留用者不分官职大小各回原卫原籍带俸闲住但因赐姓义子荫升职爵并与做勇士等项食粮名色者兵部尽行查革原系在外官员罢闲并原跟犯罪势要无名籍恶党俱不许在京潜住违者锦衣卫巡城御史五城兵马司挨拏递解窝家送问一在京武职除近选军政并会保将材外其余有告愿调改外卫者该部查勘相应具奏改调仍听抚按官照例考选管事一军职病故子孙告袭扣筭年月但在十年以里该卫查勘明白保送到部者即与收选免其驳查一锦衣卫校尉专系直驾人役近年多有奏讨投托滥占跟用因而令其干办私事胁制害人该卫尽行查明取回一南京年例进解马快船只旧例每起不过三只正德元年以来违例拨给比旧加多揽载客货沿途搅扰本等廪给夫役之外勒要银两数多甚为民害兵部出榜通行禁约今后进鲜船只务要照旧例拨给经过地方不许分外生事勒要折乾银两违者巡按巡河等官指实参奏不许故纵一顺天保定河间三府各州县自正德三年以来寄养马匹俱各年齿衰老节次兑军拣退不堪负累小民餧养兵部行文太仆寺分管官督同该府州县管马官勘实果系老马变卖价银转解太仆寺贮库辏补买马支用一法司锦衣卫见监罪囚中间或鍜炼成狱或拘泥文案多有枉抑今后问刑务要法当其情不许深刻所问犯人及在外问成解来人犯申诉冤枉或调别衙门或多官会审务要从公推问实情果有冤枉即与辩理不许拘执成案逼勒招认符合前问官吏致令枉抑无伸违者罪之一凡问囚犯今后一依大明律科断不许深文妄引参语滥及无辜其有奉旨推问者必须经由大理寺审录毋得径自参奏致有枉人近年条例增添太繁除弘治十三年三月初二日以前曾经多官奉诏会议奏准通行条例照旧遵行外以后新增者悉皆革去一江西并各处地方先因宸濠反逆事败及因人告报谋反妖言等项事情一时追捕余党急于扑灭不暇审辨未免有迹涉疑似被诬逮系者经该问刑衙门务要严加详审果系诬枉即与释放若系逼胁顺从者问拟明白奏请定夺毋得冤抑淹禁一内外各衙门见监死罪重囚犯在赦前罪不该宥内有情可矜疑曾经奏请未得饶死及殴阳人延至辜限外身死照例拟死罪者诏书到日覆审是实俱免死发边卫永远充军若有辩问罪不至死者即行查照发落一见监与宸濠谋反事情有干正德十四年就阵擒获及续拏人犯三法司锦衣卫先行会问明白其真正共谋逆贼并临时胁从及先年交通不曾与谋者各依律议拟应得罪名再会多官覆审相同具奏定夺毋致轻纵冤枉一各处盗贼多因饥寒困苦流离失业胁从逼迫啸聚为非诏书到日各该官司通行出榜晓谕许其自首免罪军还原伍民还原籍各存恤一年免其差徭其有能擒捕首恶并党类报官者照例升赏仍量给犯人财产一官吏军民人等自正德九年正月二十八日以后至正德十六年四月二十二日以前有为事问发充军迁发为民者除原系真犯死罪饶死及事干谋反逆叛奸党失机强盗拨置侵盗系官钱粮指称打点诓骗者不赦外其余悉皆放回原卫原籍宁家随住若有赦前逃回不首原系真犯死罪饶死充军例该照依原拟处决并原系杂犯死罪以下充军例该枷号改发极边卫分者免其处决枷号改发仍各发原充卫所着役其迁发为民者免其问罪仍发原编配所一内外各衙门囚犯该追赃物系还官给主银货至五十两以上并入官至一百两以上监追一年之外及正犯身死拘禁家属各勘无家产堪以变卖陪纳者开其所犯情罪奏请定夺其不及前数监追半年之外及正犯身死各勘无家产并例该追罚马牛等项悉与宥免查照发落若系埋葬银正犯见在者仍依律追给一内外各衙门有问完官吏军民人等罪犯已经奏请未曾奉旨发落应该宥免者即行查照发落其有监候行勘未报人犯罪该宥免者并正犯在逃监禁家属证佐不系事干谋反叛逆剧贼者悉令保候归结一近年节次奏开生员纳银入监事例积累数千余人大坏选法今后再不许奏开违者吏部该科即时紏劾究治已开未纳者即便停止至于额设吏役亦须得人近年纳银收充阻塞正途之人致令歇役革退虽有考选事例繁复不一吏部便查会典开载选拨吏役旧例申明遵守行令各布政司直隶府州凡遇缺吏从公考选径自收参纳银人役务令督学字书通晓文移方许收参若愿告改拨卫所事简衙门者听俱开报巡按御史查照访察内有选拨不不公或被人告发或按问得实依律究治一各营书办人员除大营额设员数外其余夤缘额外添设者并各夷方远年不用小通事冒滥保补者通行查革一工部供应内府各监局内官内使人等年例柴薪靴料皮张冬衣铺陈纻丝绫纱罗等项近年以来增添数倍该部往往借贷别项官钱辏用动经数万累及官民终非经久之计着司礼监会同该部查照永乐至天顺年间人员数目关给则例通融处置除见有本色物件外不敷之数将近年抄没犯人赃物银两两平估折相兼俵散准作正德十五年十六年年例之数少宽民力一两京各监局等衙门近年额外增添器物如龙船战车神像店房等项数多管事人员乘机作弊将物料工作任情冒派侵克害民今后除旧额器物房屋应修理成造者俱照会典所载旧定数目从实会计除本衙门并各库会有外会无者量为从省派办不许隐匿冒滥改旧添新并招买那借贻害小民违者治罪一内府禁密之地不许盖造离宫别殿载在祖训万世当遵近年以来节被左右近幸之人献謟希恩在内添盖新宅佛寺神庙总督府神武营香房酒店之类在外添盖镇国府总督府老儿院玄明宫教坊司新宅石经山祠庙店房等项便著内官监工部锦衣卫科道官逐一查勘但有不系旧规者或拆毁改正或存留别用或变卖还官官匠人等有因盖造升官者亦就查革改正在外者听抚按官一体查勘改正变卖还官不许隐匿一近年南京驾到各样船只数多俱在通州张家湾停泊劳人看守日久损坏无用著内官监工部便去会看除年例黄船照旧存留听候外其余乌龙船发送南京兵部改作摆江船黄船发送南京工部照旧看守听差黑楼等船发送杭州府等处听候进鲜进龙衣等项公用免派民间修造其余鱼船等项变卖价银收贮监部以便修造正支一荆州杭州芜湖三处抽分厂专为打造粮船成造供应器皿而设以省科派小民之计近来两京各监局相沿具奏差人赴芜湖厂支取杉楠等木数多又有内官监差官中半抽分二年有余致将造船银料不敷支给累及运军出利揭债缺船运粮耽误国计今后南京各监局合用竹木听于本处龙江瓦屑等抽分厂支取在京各监局合用竹木听于内官监神木厂并真定芦沟桥等抽分厂支取其内官监原差抽分太监李文等诏书到日即便回京以后不许援例奏差一天下司府州县抽分税课衙门俱有定额近年以来凡桥梁道路关津有利处所私自添设无名抽取数多甚为民害诏书到日巡按御史及按察司分巡官通行查革有司严加禁约不许坐视故纵一河防水利小民衣食之源关系最重各有专官管理该管官员务要躬亲巡历严督所属修筑圩岸疏浚沟渠但有权豪刁泼之家修建池亭设立碾磨阻坏水利坑陷钱粮者并听自首拆毁改正与免本罪若有抗拒官府执迷不首者许邻佑之人告举究治所在官司容情故纵者事发一体治罪一易州山厂柴炭今后悉遵先年旧额派纳惜薪司近年新添加耗之数俱改正照旧其有揽头指称打点多勒价银许被害之人首告管厂侍郎痛加改革不许仍踵前弊如违治以重罪一自正德年来刘瑾钱宁江彬相继擅权在京在外各该衙门弊政多端诏书开载不尽者许逐一自行议奏裁革一近来冒滥玉带蟒龙斗牛飞鱼服色数多除五府九卿堂上官外其余庶官杂流并各处将领头目诸色人等但系夤缘奏乞传赐者俱不许穿用内府各监局官员司礼监查奏裁革武职卑官僣用公侯服色花样者一体禁约一浣衣局近年抄没妇女法司逐一吊查原卷详究事由情可矜宥者具奏释放一锦衣卫旗校人等除弘治年间编军册内见在数目外其余诡名顶补佥补在逃故绝等项人役冒滥食粮者户兵二部各选差属官会同科道及本卫公正官查议裁革一豹房各处积年收贮并近日抄没犯人银两司礼监查记明白数内运送数百万两于太仓银库收贮以备折放官军俸粮等项支用一正德元年以后各衙门官军旗校人等缉捕妖言奸细并不系临阵对敌强贼一应升授职役者通行查革以后各该衙门照旧年终类奏兵部查议升赏一正德元年以来传升乞升法王佛子国师禅师等项礼部尽行查革各牢固枷钉押发两广烟瘴地面卫分充军遇赦不宥近日奏讨葬祭一切停革其中有出入内府住坐新寺诱引蛊惑罪恶显著见在京者礼部通查明白锦衣卫还拏送法司问拟罪名奏请定夺一先在军门办事指挥张玺张伦及掌案写字等项人员宫勋赵真殷大安王镐王缜陈贵庞玺晁用郑曦贾铭高濙朱凤翔管皇店千户赵谨姚俊俱倚势生事蠹政害人内外军民怨入骨髓本都当处死姑从宽各连当房家小押发两广烟瘴卫分永远充军其余跟随办事管店助恶有名小班答应旗校人等锦衣卫还拏送法司究问中间罪恶显著者一体押发两广烟瘴卫分永远充军家小随住俱遇赦不宥一回夷写亦虎仙交通土鲁番兴兵构乱搅扰地方以致哈密累世受害罪恶深重曾经科道镇巡官勘问明白既而夤缘脱免锦衣卫还拏送法司查照原拟开奏定夺一回回人于永出入豹房诱引蛊惑情罪深重锦衣卫拏送都察院追问明白议拟罪名奏请处治一今后照依旧例给事中有缺于进士内考选奏补御史有缺进士与行取人员相兼考选除授一朝廷政事得失天下军民利病许诸人直言无隐一已上兴革政令诏书到日有司即便奉行如有延缓者许巡按御史按察司访察究问俱以违制论鸣呼君人之道在昭德以塞违继世之规惟更化而善治特颁涣号用慰舆情弘施大赉之恩永赐太平之福四方臣庶咸使闻知
○昏刻金星犯鬼宿西北星
○甲辰礼部尚书毛澄等言兹者大行皇帝大丧礼成服已毕恭惟皇上嗣登宝位之初万几所系伏望以宗庙社稷为重少节哀情于西角门视事文武百官行奉慰礼上曰朕哀痛方切未忍遽离丧次其以二十七日视朝具仪来闻于是澄等具上仪注曰本月二十七日早上服缞服御西角门视朝文武百官素服乌纱帽黑角带皂靴行奉慰礼二十八日以后上仍缞服御西角门视朝至五月十八日遵依遗诏二十七日服制已满自十九日以后合照孝宗敬皇帝服制上释缞服易素翼善冠麻布袍腰绖御西角门视事俱不鸣钟鼓文武百官仍素服乌纱帽黑角带皂靴朝参至百日后变服如常候梓宫发引之时另行奏请上从之
○兵科左给事中齐之鸾言陛下入自藩国缵承丕基正天命启圣之辰人心望治之日然内外臣工方玩愒于天下之久安祖宗法制适纷更于小人之柄国今日补救之道惟在先定圣志于中次广言路于外庶克有济若或姑息迟疑复令堕于小人之手则天下之事愈不可为矣大行皇帝聪明英武独以志意未定群小得伺其欲遂致忠言不闻于耳媟亵日陈于前威福下移政事大坏今者元凶虽去顾其盘据既久根蔓滋多犹恐藉赀通神贪恋权势或徼定策之赏或假迎扈之劳以取怜固宠天下事岂堪更复姑息耶臣以是惧圣志之未定也今之言者皆久扼于权奸蔽抑之余而欲吐其愤激忠诚之悃必有不顾忌讳言至于逆耳者此在圣明嘉纳而优容之若稍或裁抑则小人必乘之以进而讎忠直言路一塞不可复开大为新政之累臣是以又惧言者之过激也伏望皇上独秉乾断内外文武大臣及非军功而冒得封拜者各令自陈察其不肖即赐罢斥令科道查劾向来罔上诱惑奸佞之辈寘之典刑迩年小人所变乱一切弊政奏请改革用彰我皇上中兴无前之烈上曰大臣自陈已有诏旨无功封拜之人亦令自劾其内外引诱蛊惑奸党着科道官查参各衙门弊政俱遵诏旨改正以行
○建州卫夷人都督等官童子等二百五十一名来朝贡马给赏叚绢钞锭衣服有差旧例外夷来朝俱赐筵宴时以国丧暂免止令边境守臣馆待是年十二月以前入贡者悉如之
○乙巳以大行皇帝玄宫兴工遣寿宁侯张鹤龄建昌侯张延龄驸马都尉崔元祭六陵武定侯郭勋祭告天寿山之神工部尚书李鐩祭告后土司工之神
○时北虏窥伺边防戒严宣府官军月粮久缺户部言往者大行皇帝北征多方区画银帛钱钞收储宣府正为边饷匮乏之备宜移文彼中镇巡等官及管粮郎中支银二十万两以其半给散折色纾目前之急其半收籴本色备调兵之用会虏犯大同画兵粮兵部侍郎冯清亦以为请户部覆如前议诏曰可
○御史王钧劾奏司礼监太监魏彬与逆恶江彬结为婚姻内外盘据御马监太监张忠于经苏缙或争功启衅排陷忠良或首开皇店结怨黎庶或导引巡幸流毒四方他如宣府镇守太监刘祥总兵都督朱振巡抚都御史甯杲夤缘内批侵盗边饷甘肃镇守太监王欣总兵都督柳涌巡抚都御史文贵假贡献而重困边方引外夷以窥伺中国此数臣皆彬之党今彬既捕治此辈亦宜亟赐并处以明法纪以清奸党得旨魏彬已有处分张忠排陷忠良于经首开皇店苏缙导引巡游本当重治姑从宽各发孝陵卫充军刘祥罪恶深重著巡按御史提解法司会问王欣已去任甯杲文贵冠带闲住朱振柳涌兵部查议以闻
○安边伯朱泰奏乞复姓并辞伯爵得旨复姓已有诏令伯爵准辞是日左都督朱晖朱洪朱安都督同知朱福各疏乞复姓俱准遵诏改复泰本许姓晖刘姓洪张姓安钱姓福狄姓泰等皆謟附中人矫窃内降幸功要宠以至冒国姓滥封拜握兵权而安福并出中官厮养尤极猥贱在武弁亦所不齿云
○丙午上谕阁臣曰朕继入大统虽未敢顾私恩然母妃远在藩府朕心实在恋慕可即写敕遣官奉迎并宫眷内外员役咸取来京兵工二部仍各差即中一员治途供具于是遣司礼监太监秦文内官监太监邵恩等捧笺诣安陆奉迎圣母笺曰大统既承义贵致专于所后至情攸系恩当兼尽于本生爰展孝怀庸伸至养恭惟母妃殿下钟祥茂族嫓羙先王性每笃于仁慈化素彰于俭约仰惟圣德诞育眇躬属缘伦序之宜入嗣基图之重恭承九庙日理万几虽允慰乎众心实仰成于慈训顾瞻左右念省问之音疎徙倚晨昏眷睽违之地远劬劳罔极慕恋弥深特遣近臣往迎旧邸共享昇平之福永膺寿考之休初上之发安陆也不忍遽离圣母鸣咽涕泣者久之及在途尤思慕不已故登极甫三日即有是命盖圣孝纯笃得于天植如此云
○升苏州府知府徐赞为河南布政使司左参政仍理府事从吏部覆巡抚苏松右侍郎李充嗣之请也
○召致仕大学士费宏照旧入阁办事复其弟翰林编修采官初宸濠谋为不轨宏首发其奸其请复护卫宏峻阻之乃为濠所嫉未几解官去采亦废归至是兵科左给事中徐之鸾等纪功江西言宏谋国尽心而采亦未闻大过不宜终弃故有是命
○荫提督南赣军务右副都御史王守仁子正宪为锦衣卫副千户录其赣剿贼功也
○以营建大行皇帝山陵敕武定侯郭勋督造
○升锦衣卫正千户杨锐为本卫指挥佥事锐泾王祐橓生母恭妃侄也泾王以请故允之
○先是宸濠叛都御史王守仁倡义讨之濠既就擒而安边伯朱泰左都督朱晖太监张忠张永等乃复冒功升赏于是纪功官给事中祝续等言泰等兵至江西宸濠就擒已两月矣其所捕治止是助逆宗室及从逆职官军民人等俱事定归府或逃匿民间束手待罪非既解复聚临阵克获之功及平虏伯朱彬随驾驻劄南京未尝亲到江西所报功次俱系扬州府等处系解人犯事属攘冒其先曾给赏官军银牌并宜追夺入下其事于兵部
○丁未兵科给事中史道劾兵部尚书王宪巡抚顺天副都御史刘达謟媚权奸亟宜罢斥诏夺达职宪留用
○巡抚四川都察院右佥都御史胡世宁以病乞致仕上知其忠直令亟赴任不允辞
○吏部尚书王琼及九卿等官会疏言天眷皇明笃生神圣入继大统天下臣民莫不延颈以望太平书曰慎厥终惟其始愿陛下励精初政率由旧章取祖训一书日夕观览守以为法退朝之暇亲裁章奏或召见大臣面议可否举经筵日讲之仪以缉熙圣学慎内外辅导之选而黜远憸士往者佞幸构连争以逢迎謟谀相尚窃宠希福陷先帝于有过此前车之辍鉴不在远毋或弗慎厥始复启厉阶疏入上曰遵祖训召群臣经筵日讲任贤黜邪皆新政所最切朕将勉行之
○吏科给事中阎闳言臣伏闻陛下赐扈驾太监谷大用等人银千两币二十疋随行人员银百两少者亦不下数十两臣窃以为过矣臣观历代以来藩王入继大统者序援立之功则主威弱私扈从之人则侍卫骄弛戚幸之禁则请托行此治乱安危之几辨之不可不早也上嘉纳之
○先是籍没钱宁家资以数千万计及江彬下狱其家资虽封记未入而数亦不赀都察院左都御史陈金言顷诸边告乏宣府尤甚畿辅数郡民穷盗起饷兵赈民公私无措请以二逆家所籍财货每边给发五十万两宣府倍之畿内郡邑酌宜量与余则通行各省代庶民惟正之供入上采行之
○兵科都给事中汪玄锡言都督郤永以不附江彬被讦下狱人咸冤之且永谋勇可备将帅之选宜出之于狱复其旧职上知永素有军功即命释之
○戊申上御西角门视朝文武百官行奉慰礼敕谕礼部曰朕惟自昔君天下者在位有久近德泽有浅深然必考德定谥节惠易名以垂示于天下后世此古今不易之令典也恭惟皇兄大行皇帝聪睿英勇出自天资居储宫而典学惟勤践宝祚而初政克谨图治怀励精之志任贤存体貌之诚敦睦宗藩绥柔夷服刚毅有执雄断无疑内能消肘腋之虞外克靖潢池之变训兵练兵居安虑危故自即位以来十有七年之久春秋渐盛阅历亦多非惟深知小人之依固已明习天下之务迨夫亲征甫返方将董正之图不幸哀诏遽闻亦寓轮台之悔化理未究追痛良深遗命冲人嗣承丕业稽诸典礼宜荐徽称欲协至公必咨舆轮庶几上以昭祖宗之制下以慰臣民之情尔礼部其集文武群臣定议尊谥择日恭上册宝用副朕至意钦哉故谕
○命礼部会官议兴献王主祀及封号以闻
○罢户部尚书杨潭兵部尚书王宪工部左侍郎刘永都察院右副都御史毛珵巡抚保定副都御史伍符皆以奉诏自陈也时少保兼太子太保都察院左都御史陈金太子太保工部尚书李鐩太子太保都察院左都御史王燝亦自陈乞休诏特准致仕令各乘传归
○兵科给事中夏言上疏言圣祖有训凡广聪明不偏听以防壅蔽通下情也又曰朝堂决政众论称善即与施行大哉王言此子孙万世所当遵守顷缘先朝憸邪用事蒙蔽主听一切章奏匿不以闻或假以朝廷震怒动加谴谪威权下移纪纲大坏可为寒心伏遇皇上天纵聪明光履帝位四方延颈瞻望太平今兹御极之初励精图治之始天下安危之辨君子小人进退消长之机于此焉决伏愿皇上奉天法祖总揽权纲每日视朝之余即御文华殿凡中外所上章疏凝神观览时召内阁大臣相与论议裁决或事关大体众论不同者则敕下廷臣集议不宜谋及亵近径从内批即圣意有所予夺亦必经由内阁议而后行事有可否许令执奏其有所罢寝亦明示外廷则壅蔽矫诈没匿之奸举无所容而朝廷之政将无一不出于正矣疏下所司知之
○后军都督府掌府事新宁伯谭祐以衰疾乞休许之
○升保安卫指挥使李贤署都指挥佥事充右参将分守宣府顺圣蔚广等处地方榆林卫指挥同知赵瑛署都指挥佥事充左参将分守宁夏西路地方
○初司礼监太监魏彬为其弟英辞免伯爵得旨伯爵准辞仍令为都督同知子孙世袭锦衣卫指挥使于是给事中杨秉义言魏彬著名八党流毒四方结姻江彬固宠怙势罪不容诛乃掩其滔天之恶全其弟世袭之官非所以示天下也乞收回成命亟治彬罪削英之职革其世袭以昭至公会给事中徐景嵩亦言魏彬及御马监太监谷大用始附逆瑾继党江彬交相引援窃弄威福并宜寘之典刑以谢天下给事中吴严亦言安边伯许泰依附江彬同恶相济昨至江西阴嗾太监张忠棰辱守臣已复深夜勒兵云备仓卒思以动先帝之疑畏而掩都御史王守仁之功其擅权纳贿残暴险谲之恶擢发不能尽数乞断自宸衷亟赐处治疏上诏锦衣卫执泰送都察院鞫治以闻彬等仍置不问及御史萧淮等奏太监谷大用丘聚张永等蛊惑先帝党恶为奸放逐大臣陷害忠谠变乱成法盗窃名器并宜诛戮以谢天下得旨谷大用丘聚降奉御孝陵司香张锐张雄张忠于经刘祥孙和刘养佛保赵林马英苏缙刘拳周昂吴经丘得颜大经许全马锡张信钱安张洪马昂周惠畴王杲皮德朱福臧贤刘实执送都察院鞫治魏彬张永闲住弟侄义子官爵冒滥者并依诏书查革
○赐司礼监太监王岳范亨赠官仍各荫弟侄一人为锦衣卫百户世袭正德初年内侍刘瑾等八党乱政岳亨与大学士刘健等谋诛之语泄瑾等矫诏杖岳亨遣发南京寻令人追杀之至是彬聚大用永败上念岳亨以忠死故有是命
○罢后军都督府右都督张举举太监张忠弟也
○己酉六科给事中张九叙等劾奏大学士梁储结附权奸持禄固宠吏部尚书王琼滥鬻将官依阿权幸巡抚顺天都御史刘达巡抚宣大都御史甯杲凭藉奸党贪财害民及户部尚书杨潭兵部尚书王宪工部尚书李鐩都察院左都御史陈金王璟巡抚保定都御史伍符工部左侍郎刘永右侍郎冯兰兵部右侍郎冯清巡抚甘肃都御史文贵巡抚两广都御史萧翀掌太常寺事礼部尚书刘恺礼部右侍郎张昱俱庸陋不职十三道监察御史李献等亦上疏论劾储等而及礼部侍郎顾清巡抚四川都御史马昊抚治郧阳都御史毛珵巡抚榆林都御史陈璘得旨王琼刘达下都察院鞫治甯杲令巡按御史执送京师顾清刘恺冯兰冯清马昊萧翀张昱陈璘并致仕梁储方乞休勉留辅政杨潭王宪李鐩陈金王璟伍符刘永毛珵文贵先已自陈解官及论黜不复究是日王琼上疏言大学士杨廷和窃揽乾纲事多专擅擢其子慎及第第一改其弟廷仪吏部侍郎曾不引避又私其乡人每每越陟美官庇其所私厚原任都御史彭泽巡按御史赵春罚不当罪廷和不宜久居密勿请罢之以清政本上曰杨廷和孤忠硕德朕素所简知王琼既被论劾乃不畏公议摭拾妄奏非人臣礼下所司知之
○刑科右给事中刘夔劾刑部右侍郎胡韶依阿诡随衰暮不知止足太常寺少卿张道荣俞九畴并以道流缪典三礼宜亟罢斥得旨韶致仕九畴削职道荣留用
○刑科给事中顾济疏乞谋始虑终守法纳谏以图盛治大略言立法非难守法为难听谏非难乐谏为难臣伏见陛下践祚之始凡先年宿弊刬除殆尽言官敷陈并见采录天下臣民莫不欢忻踊跃思见德化之成但新政所厘正多不便于奸豪贵幸之家臣恐盘据既深玩纵未已非依怙于宫闱戚里必请托于左右权贵万一持法不固弊源少开则社鼠城狐将丛聚而坏之陛下虽欲复正其末不可得已此臣所以虑守法之忠也昔唐太宗贞观之初每导群臣而使之言及至晚年谏者乃多忤旨陛下首辟言路大小臣工靡不思因事纳忠以赞成新治高远者似涉于迂阔切直者或过于犯颜要之皆忠义所发有利于国家者陛下若怒其犯颜则言必不入视为迂阔则计必不行如此而欲忠言日闻于前恶可得哉此臣所以虑纳谏之终也疏入上嘉纳之
○革后军都督府带俸镇平伯陆永伯爵永太监陆訚侄也
○罢镇守湖广太监李镇回京以巡按直隶监察御史孙元劾镇扈驾襄阳棰辱知府吴华也
○庚戌礼部奏五月初二日进呈大行皇帝尊谥议文合行仪注前期一日鸿胪寺官于西角门设谥议文案是日早上具缞服御西角门捧谥议官立于阶之东文武官素服乌纱帽黑角带诣丹墀赞行四拜礼兴礼部官出前跪奏进尊谥议文序班二员引班首稍进前捧谥议官以文授班首班首受谥议文由中门道进将至御前序班赞进尊谥议文上起行至谥议文案之北班首进谥议文置于案赞跪百官皆跪上看毕召翰林院官至前跪上以谥议文授翰林院官命撰谥册文翰林院官受谥议文捧从中道出上复坐赞俯伏兴班首与百官俯伏兴班首复位再行四拜礼毕序班彻案上还宫
○命立宋丞相陆秀夫祠于镇江府岁时致祭从巡按直隶监察御史叶忠之言也
○初逆濠府内典宝等官阎顺刘良陈宣窥知濠谋为不轨赴京奏闻濠知之密贿朱宁臧贤欲得顺等而甘心焉会有旨阎顺刘良陈宣发充孝陵神宫监净军乃得不死至是上自白其冤刑部议覆上以阎顺等忠义可嘉诏司礼监查奏起用
○御史杨秉忠言吏部尚书王琼先在兵部结纳钱宁江彬假手于宁逐在都御史彭泽副都御史范镛御史高公韶给事中石天柱王爌擢彬内兄杨机为宣府南路参将彬子妇之父祝隆为万全都司都指挥会御史章纶亦以为言于是诏复彭泽官召用之而令吏部推用镛等杨机祝隆下各巡按御史按问得实俱发戍狭西永昌卫
○辛亥荫巡抚甘肃都察院右都御史邓璋子中行为国子生以璋三年考满也
○诏改礼部左侍郎王瓒为南京礼部侍郎初吏科给事中阎闳劾瓒议礼多谬未报至是瓒自疏乞休故有是命
○南京吏科给事中孙懋等言顷者宸濠既擒逆党并就诛戮海内称快而首折奸崩如御史周广范辂给事中陈鼎今或谪在下位或编为齐民非所以彰曲突徒薪之赏又编修王思给事中张原御史徐文华主事李中修撰舒芬郎中张衍瑞姜龙黄巩孙凤陆俸员外郎夏良胜主事万潮林大辂蒋山卿博士陈九川寺正周叙行人巴思明等各以直言蒙谪宜召还擢用以为忠良之劝会御史郭楠亦以为言诏下吏部行之
○赐故太保会昌侯孙铭祭葬如例仍给斋粮五十石麻布五十疋铭孝恭章皇后侄孙卒于正德十五年其子杲乞恤典至是始得请云
○诏为都督佥事马云叶旺立祠辽东岁时致祭云旺洪武初为龙虎上将军奉命由登莱渡海至辽东安辑军民辽人相率归附遂开设辽东都司及辽左等卫比卒辽人多尸祝之而未有祠至是义州卫舍余许泽等疏乞立祠致祭以崇报功之典礼部覆奏上从之
○大行皇帝玄宫兴工遣工部侍郎赵璜祭后土司工之神
○四川威州保县金川寺剌麻僧曾称藏卜等并新旧招抚番僧共五百一十名各具方物来贡旧制金川寺三年一贡每贡不过一百五十人弘治以来僧以希赏增多朝廷止照旧额给与全赏其余每人裁去绢二疋至正德间全赏者或增至三百余名费不赀矣至是礼部请如弘治年事例给赏而治四川都指挥佥事廉瑛违制起送之罪得旨廉瑛姑免究以后来贡人员务照旧额
○后军都督府带俸平凉伯马山辞伯爵左军都督府右都督马钊辞职任俱准免山钊出太监马永成厮养累以冒功传升本非所据也
○锦衣卫都指挥郭鳌指挥王钦殷镗周瓒姚瓒千户王锦王铨周保蓝华章琏有罪下狱鳌等皆以党附钱宁江彬擅作威福给事中汪玄锡等御史李镇等交章劾之故有是命

[book_title]明世宗肃皇帝实录卷二
正德十六年五月壬子朔遣工部营缮司郎中张惠往治河道候迎 圣母
○大学士梁储以衰病再上乞休 上温旨答之不允辞
○南京工科给事中王纪等请以逆濠及钱宁廖鹏毕真刘璟刘琅所没财帛收贮太仓准充岁入常赋以苏民困诏下其议于户部
○命增京城内外巡捕马军四千员名以署右都督桂勇充参将督领之旧制设官军三千六百余员名巡逻京城内外南至海子北至居庸关西过芦沟桥东抵通州地界广远乏官专领事无统纪又汰革海户及诡冒军匠人等相聚为盗民间苦之于是兵部请添设官军以戒不虞会礼科给事中储昱亦以为言故有是命勇号令严明稽察有方由是盗贼屏戢京师肃清
○命武定侯郭勋惠安伯张伟充提督团营总兵官勋兼督五军营
○复故金吾右卫都指挥佥事张英官赠都指挥使赐祭仍优恤其家英以谏 大行皇帝南巡廷杖几死谪戍贵州乌撒卫殁于戍所至是兵部奉诏议恤 上从之
○以左军都督府左都督却永充总兵官镇守辽东
○巡按山东御史胡松上请慎威福以昭大公大略言宸濠之变都御史王守仁知府伍文定首倡大义其功虽已叙录而闻风向义戮力协谋者升赏尚多未及不厌人心逆党如钱宁毕真廖鹏辈虽相继逮捕而怀奸酿祸善于盖匿者犹未正法典宜核实酌行务当功罪 上嘉纳命所司行之
○御史周宣言图国家治安在培养士气培养士气在辨别忠邪江西副使李梦阳深情厚貌阴比宸濠忌布政使郑岳之秉正不回则假其势而设倾危之阱嫉御史江万实之豫防奸蘖则煽其党而开群嗾之端致使大狱株连累岁不决其罪不减于刘养正李士实先任户部侍郎韩福大奸极贪甘附逆瑾徵粮湖广剥膏血以餍溪壑之求清屯辽东激良民而起肘腋之变近犹恣横无忌播恶于乡其罪不减于张彩杨王请并逮治以惩不忠至如大学士谢迁刘忠尚书孙交邵宝都御史彭泽陶琰张嵿 先朝旧臣素协时望宜亟赐召用使天下知守道不回之士虽遭废斥尚有登用之期尚书韩文祭酒章懋年力虽衰仪刑足尚宜徵备顾问使天下知廉靖恬退之士虽当迟暮尚蒙优老之恩已故尚书马文昇许进刘大夏秦纮都御史钱钺强珍皆得罪权奸横罹祸患宜特加优恤使天下知守已冤抑之士没世既远尚有昭雪之日如是则忠邪辨而劝戒昭士气将日振而治安不足图矣 上嘉其言敕所司议行之
○是日日精门灾
○癸丑礼部尚书毛澄等恭上 大行皇帝尊谥议曰臣等会同公侯驸马伯五府六部都察院等衙门官魏国公徐鹏举等伏惟 大行皇帝首出庶物 天挺英资育德青宫讲诵不分于寒暑谈经翠幄兴衰备览于古今即位之初躬亲政理诏令之下究极民情纂修 孝宗实录以铺张丕显之谟续成通鉴纂要以继述 先朝之绪再举尊崇之典孝事 重关特颁御制之诗睦亲宗室屡增额数而嘉重进士之科创立规条而申严武举之选会时艰之洊至劳 圣虑以多方变起维城衅生藩镇边城惊于河曲烽火达于甘泉命将出师声罪致讨大憝既获磐宗载安受脤于社而振旅于疆战胜于外而福生于内除恶务本去邪勿疑凡席之忧弭之于顷刻萧墙之变扑之于劻勷内外无患是曰 圣人威严不杀乃称 神武 大行皇帝盖有之矣人方荐瘥天未悔祸盗贼满野流亡载途自青兖以达两河由楚越而亘西蜀数勤大将累发内兵授成算于九重收坐胜于万里此则武功之再见也粤自丁丑讫于庚辰属边境之不宁致皇舆之远狩天戈至止月捷频闻日毂才临风烟顿息岂意南昌之地复为逆犯之图流言外闻甚于管蔡之恶奸党内应急于吴楚之谋六飞亲征万军齐发曾无亡矢之费遂收除蔓之功兹岂人为实有 天助此又武功之屡见也方将戢戈櫜弓重兴文治讲势论道再造太平而一疾弥留踰于旬月丁宁 顾命之言仿佛轮台之诏念天下之重事在嗣统之得人远遵 皇祖之明训上承 母后之懿旨奉迎 圣明付托 神器此又汉唐以下人主传授之明且正未有若今日之事者也遗诏一下朝野吞声拊心如摧攀髯莫逮臣等窃尝遍观史册所载历代帝王前启后承必有文德以兴炳蔚之教必有武功以振恬熙之风汉之武帝唐之武宗皆以聪明果毅蹈厉发扬思欲振殊俗而威远夷觐耿光而扬大烈以今方之殆同条而共贯也 大行皇帝尊谥宜 天锡之曰 承天达道英肃睿哲昭德显功宏文思孝毅皇 帝庙号 武宗上以配 九庙之徽称下以新四方之观听臣等拜手稽首谨议
○铸造云南土官衙门信符金牌及海外诸夷勘合给之用改元年号也
○升致仕南京礼部侍郎章懋为南京礼部尚书仍致仕令有司时加存问懋时年八十有四矣
○先是提督南赣汀漳兼巡抚江西右副都御史王守仁以父老祖丧上乞暂归省葬未报至是得旨王守仁擒斩乱贼平定地方朕莅政之初方将论功行赏所请不允其敕守仁亟来京
○赠故兵部员外郎陆震太常寺少卿工部主事何遵刑部主事刘校俱尚宝司卿刑部照磨刘珏刑部主事大理寺评事林公黼行人司司副余廷瓒俱太寺寺丞行人詹轼刘概孟阳李绍贤李惠俱监察御史仍各赐祭荫一子送监读书近故行人王翰亦赠监察御史赐祭一坛原任翰林院修撰舒芬郎中黄巩孙凤陆俸张衍瑞姜龙员外郎夏良胜主事万潮林大辂蒋山卿大理寺寺副周叙寺正金垒评事郭五常孟廷柯郝凤升张仕镐傅尚文蔡时姚汝皋太常寺博士陈九川行人陶滋巴思明李锡顾可久邓显麒黄国用熊荣杨秦王懋李俨潘锐刘黼张岳诏各复原职内丁忧终养以病在告者俟服阕亲终病痊之日复除诸臣皆以正德时谏南巡获罪陆震等杖死余各削职降谪时庶吉士江晖马汝骥王廷陈汪应轸曹嘉亦以抗夺俸会阁臣送晖等吏部授职晖汝骥拟授翰林编修廷陈应轸俱给事中曹嘉御史得旨晖等出位妄言俱外补至是吏部奉诏具以请 上从之死者有恤生者并复原职录用独廷陈谓其在外任以他事再谪俟赴部别议云
○诏立宋将岳飞祠于湖广武昌府有司岁时致祭从湖广抚臣秦金之请也
○旧制守备内臣在凤阳者止令奉侍 皇陵兼管皇城安插庶人司门禁锁钥在密云者亦止以分守名仍听蓟州镇巡官节制正德以来中贵恣横夤缘内批奏讨符验旗牌兼辖地方奏改镇守或充副总兵越分行事民甚苦之至是兵部遵奉诏旨请一切复旧制改给敕谕夺其符验旗牌制曰可
○甲寅先是大学士杨廷和一品九年考满 大行皇帝赐以白金钞锭彩弊羊酒仍令兼支大学士俸廷和具辞免未报至是 上答曰卿宏才硕德望实素隆弼亮忠贞朝廷倚重兹历一品俸九年特崇恩礼用酬劳勚宜勉遵 先朝成命以副朕简眷至意所辞不允
○升广东左布政使汤沐都察院右副都御史巡抚贵州兼督理军务
○僼部进恭上 大行皇帝尊谥册宝仪注正德十六年五月初八日卯时恭上 尊谥前期三日太常寺官奏致斋仍奏请遣官祭告 天地 宗庙 社稷至日行祭告礼用祝文香币酒果脯醢如常仪是日早告祭 大行皇帝几筵陈设祭品如常仪设 册案宝案于 大行皇帝几筵前左右祭前一日内侍官置册舆宝舆香亭于奉天门捧册宝各置舆中是日 上缞服御奉天门内侍官举舆外导驾官导 上随册宝舆后降阶升辂外导驾官退百官素服于金水桥南皆北向立俟册宝舆将至百官皆跪册宝舆过毕兴皆随至思善门外北向立内导引官导 上至 几筵殿门外降辂册宝舆由中门进至 几筵殿前丹陛上导引官导 上由左门入至丹墀内赞官唱执事官各司其事导引官导 上至丹陛上拜位捧册宝官于册宝舆内捧册宝由殿中门入至 几筵前左右北向立内赞赞四拜礼在外鸿胪寺官传唱百官皆四拜导引官导 上由殿左门入至 大行皇帝神位前奏跪传赞百官皆跪奏进册捧册官以册跪进于 上左 上受册献毕以册授捧册官置于册案奏进宝捧宝官以宝跪进于 上左 上受宝献毕以宝授捧宝官置于宝案奏宣册宣册官诣案取册跪于 上左宣讫奏宣宝宣宝官诣案取宝跪于 上左宣讫奏俯伏兴平身传赞百官同奏复位导引官导 上由殿左门出至拜位奏四拜传赞百官同导引官导 上至 几筵前奏初献礼奏跪传赞百官皆跪奏献帛献酒赞读祝读毕奏亚献礼奏献酒奏终献礼奏献酒奏俯伏兴平身传赞百官俯伏兴平身奏复位导引官导 上由殿左门出至拜位赞四拜传赞百官同祭毕导引官导 上由左门入至 神位前以册宝授内侍官捧入内导引官导 上入内安册宝行叩头礼导引官导 上由左门出至丹陛上奏礼毕传赞礼毕本月十一日颁 尊谥诏至日早百官各具素服乌纱帽黑角带于承天门外伺候大臣于午门前导引 上御华盖殿具黑翼善冠素服黑犀带执事官先行五拜三叩头礼鸿胪寺官奏请升殿导驾官导 上御奉天殿鸣鞭讫序班设诏案翰林院官捧诏立于左鸣赞唱颁诏翰林院官以诏授礼部官置于案序班举案由奉天殿左门出锦衣卫用伞盖迎至承天门百官入班赞礼唱四拜平身称有制赞跪开读讫再行四拜礼鸿胪寺官傅奏礼毕 上还宫
○裁革河间镇守总兵官复四川松潘等处镇守副总兵仍为分守
○诏四卫营勇士营官军归原营操练仍敕戒各将领守法尽职从兵部覆都给事中汪玄锡奏也
○户科给事中孟奇言辽东镇守太监于喜前在宣府侵盗官银克减军饷巡按御史张经尝具弹劾喜贿通钱宁匿不以闻反以事诬经坐谪人咸冤之宜寘喜法典及狭西副总兵赵文大同总兵纪世楹宁忧参将阎勋狭西都司解恒保定府分守参将卢英辶□各选愞不胜重寄而朘削军民交结中贵大略亦与喜等并宜处治以彰宸断得旨于喜发充 孝陵净军文等兵部看议以闻
○以山东淄川县流贼李琪等平赐巡抚都御史王珝巡按御史熊相副使舒晟参议蔡天祐佥事黄昭道王亿各金币有差
○遣工科给事中郑自璧往视 大行皇帝陵工
○工科都给事中吴岩言工部前奏差主事茅贡冯洙王承恩分往各省催徵宿逋今诏旨有取回户工二部催徵官员之条各处民力既竭即有逋负为诏赦所不及者亦宜缓徵以宽民力茅贡等乞罢勿遣 上从之
○乙卯荫故大学士丘浚男京中书舍人习字出身
○荫巡抚苏松户部右侍郎李充嗣子崧都察院右副都御史颜颐寿子鸾送国子监读书皆以三年考满也
○补荫故南京吏部左侍郎范理孙澯为国子生理先以恩例荫子昌龄入监随中应天乡试至是澯上乞补父荫从之
○命吏部左侍郎兼翰林院学士袁宗皋赴任供职宗皋本兴邸右长史先奉谕升今官以病未到任故命促之
○录从龙功升审理正高嵩太仆寺少卿纪善周诏詹事府少詹事兼翰林院侍读伴读吴大田太常寺寺丞典宝黎民安右军都督府都事典仪正王锦鸿胪寺左寺丞典仪副周璧右寺丞典乐邢应钟太常寺协律郎引礼舍人李永吕宾俱鸿胪寺署丞周珵张绍祖张锐及礼生沈晹杨尘陈璋黄大韶张淮俱序班典膳张琦光禄寺署丞良医副杨立太医院院判周祥郑琇俱御医典膳副丁福寿上林苑监典署工副李彪营缮所所正
○升总理河道右副都御史龚弘为工部右侍郎兼都察院左佥都御史长芦都转运盐使司运使刘思贤山东布政使司右参政各管事如故以巡按御史陈克宅言其奉职廉勤请加秩久任故也
○诏封闭云南大理府新兴等矿场不得妄启
○诏徐州及吕梁税课局每岁额课仍遵旧制各局径自收贮解充州卫官吏俸粮监仓主事不得侵掌以开弊源从巡按御史寗钦议也
○总理河道都察院右副都御史龚弘言黄河自正德初载变迁不常日渐北徙大河之水合成一派归入黄陵冈前乃折而南出徐州以入运河其黄陵冈原筑三埽先已决去其二臣兹拟乘水落补筑一埽以备冲啮又虞山狭诸水横发加以霖潦或决二埽径趋张秋复由故道入海全河之势湍迅奔腾如建瓴而下不可复御臣先尝筑堤一带起自长垣由黄陵冈抵山东阳家口延袤二百余里广百尺高十有五尺今拟于堤后相距十里许再筑一堤延袤高广并如其数即河水溢甚冲越旧堤流十里而远性缓势平可无大决
水落则仍修旧堤以为先事之防斯一劳永逸计也工部覆弘议是 上从之令计画周详以行毋妄费财力
○丙辰御史陈轼劾奏总理粮储户部尚书侯观户部左侍郎郑宗仁掌通政司事礼部左侍郎俞琳并不职宜罢观等皆上乞休不允
○御史李镇劾奏南京户部尚书邓璋光禄寺卿王绍应天府府尹赵文奎并昏懦贪婪贿结权幸鸿胪寺卿陆淞翰林院侍讲学士黄澜并衰年抱疾旷职素飱宜削璋等官而敕淞澜致仕诏各具自陈
○改礼部尚书兼翰林院学士掌詹事府事石珤为吏部尚书
○升太仆寺卿汪举为太常寺卿翰林院检讨吴惠为国子监司业
○先是会试取中举人张治等三百五十名以 大行皇帝南巡未经殿试至是礼部尚书毛澄等请于五月十五日引赴殿廷试策缘遇 大行皇帝大丧拟照天顺八年事例至日早引诸贡士于西角门行礼毕赴奉天殿前丹墀内策试十八日早仍于西角门引诸进士行礼免传制唱名并恩荣宴文武百官各具素服侍班乐设而不作诏曰可
○礼科都给事中邢寰等以日精门灾又旱久不雨请修举实政以回 天意 上嘉纳之仍令礼官择日祷雨
○正德丁丑大同应州之役止生擒虏一斩首十有五而将士夤缘内降冒滥升荫至是兵部奉诏议裁除许泰已夺伯爵江彬江勋神周张洪俱已系治独李秉等八人有斩获功丁见等三十三人曹惠等三人皆死于阵宜升级如故郑山等十六人在阵被伤宜改升署级其谷铠王勋冯政等九百三十四人及中官张永魏彬张忠等九人荫授弟侄等锦衣卫官悉宜裁革 上从之
○令分守四川建昌行都司地方太监赵钦不得兼领川南道从兵部议复旧制也
○录从龙功升群牧所正千户骆安为锦衣卫指挥同知仪卫副张镗石宝副千户赵俊俱指挥佥事典仗杨宗仁刘俊刘鲸百户王銮柳时许通张安柳俊所镇抚姜雄俱正千户书办官翟裕吕钊俱副千户张爵及冠带总旗于海王纪陈昇吴纶赵昂军校乔鉴范纪俱所镇抚仍各令世袭赏守松林山军人百名人银五两
○先是经略边关右副都御史李瓒以居庸关西路灰岭口上常峪地方外接怀来所辖隘口计一十二处曾经达虏出没请添设城堡以控险要乃筑灰岭口城六百八十丈有奇上常峪城减十之五各立楼橹铺舍至是功讫议名灰岭口曰镇边城上常峪曰常峪城调别堡军士屯守灰岭口千人上常峪三百人改设守御千户所给印推京卫千户二员往署添设仓场官吏支收刍粮兵部覆奏从之
○吏部奏近奉诏查先朝直言守正降黜并乞归诸臣死者议恤生者录用谨按大学士谢迁费宏尚书孙交韩文都御史彭泽等已经言官论荐待次徵召无庸论矣至如大学士刘健耆德重臣首见废置而优老之恩数未加尚书傅圭直道去位奄忽云亡而追恤之彝典未及右副都御史李昆大理寺少卿吴堂翰林院编修谢丕王思都给事中吕经潘埙王爌石天柱给事中陈鼎王昂张原徐文溥黄臣席彖监察御史李熙王蕃薄彦徽刘寓生李翰臣余珊施儒高公韶周广李稳徐文华林有年许完张士隆董相刘士元张文明范辂赵春员外郎谢迪黄体行韩邦靖戴冠主事李中刘希龙大理寺评事沈光大司务林华副使胡文璧余祜陈九畴佥事韩邦奇知府翟唐毛思义知州樊准吴栋知县周秀皆以危言触忤黜谪废弃众论惜之谨各具履历以闻乞赐优礼愍恤而复李昆等官以次擢用上 上命撰敕遣官存问大学士刘健仍令有司给饩米夫役复其孙原荫官圭赐赠谥昆等复职如故所未备者令续奏云既而赠圭太子少保谥文毅其赐健敕曰朕惟人臣之事君得志行道树功烈于当时者固难而名遂身退康宁寿考始终全节足以系天下之望尤为不易卿资禀醇正器识恢宏粤自早年究心理学上探河洛之传登名贤科蜚英艺苑劳勤茂著闻望弥隆遂以硕德长才受知于我 孝宗皇帝简自 圣心擢居政府朝夕献替不诡不随培植人才爱惜善类宣达民隐慎守彝章延访于便殿赐问于平台危言党论禆益弘多是致弘治十有八年之间政事清明实惟卿与二三大臣佐理之功至于 顾命之际推诚付托至切至专卿感激知遇益竭劳瘁故当 武宗皇帝改元之初随事纳忠曲为匡救其毅然不可回之气往往形于词色厘革宿弊斥逐群小直道难容告老而归高风大节播在天下中遭权奸横加谗抑旋复昭雪人咸钦仰之不置乃今年近九旬体履康泰全名盛福求之当代实鲜其伦惟昔宋之名贤如司马光文彦博辈皆卿乡哲揆其始终进退之大义卿亦不多让焉朕嗣承大统图新治理顾兹尊贤优老之典诚不缓惟卿 累朝旧德寔轸朕怀矧夫公论明扬至再至三亦可以见卿之贤于人远矣兹特遣行人赍敕至家存问仍赐羊酒命有司月馈官廪入石岁给舆隶十名用表异数卿其体朕至意颐养天和茂膺寿祉用表仪于天下则非特卿一乡一邑之光而已朕又闻老臣体国义不忘君卿有嘉谟至计尚无所隐以辅朕之不逮期于海内又安共享太平之福而卿亦永有令誉于无穷矣钦哉故谕
○大学士梁储乞致仕 上察其诚恳许之特赐敕给驿以还遣官护行仍荫子若孙一人为中书舍人有司月给米六石岁舆夫八名
○荫吏部右侍郎罗钦顺子珝国子监读书以钦顺三年考满也○戊午 孝宗敬皇帝忌辰 奉先殿行祭礼遣驸马都尉蔡震祭 泰陵
○礼部尚书毛澄等会议 兴献王主祀及称号奏曰考之汉成帝立定陶王为皇太子立楚孝王孙景为定陶王奉共王祀共王皇太子本生父也时大司空师丹以为恩义备至今 皇上入继大统宜如定陶王故事以益王第二子崇仁王厚炫继 兴献王后袭封兴王主祀事又考之宋濮安懿王之子入继仁宗后是为英宗宰臣请下有司议礼时知谏院司马光谓濮王宜尊以高官大爵称皇伯而不名判太常寺范镇亦言陛下既考仁宗若复以濮王为考于义未当乃诏立濮王园庙以宗朴为濮国公奉濮王祀程颐之言曰为人后者谓所后为父母而谓所生为伯叔父母此生人之大伦也然所生之义至尊至大宜别立殊称曰皇伯叔父某国大王则正统既明而在所生亦尊崇极矣今 兴献王于 孝宗为弟于 皇上为本生父与濮安懿王事正相等 皇上宜称 孝宗为皇考改称 兴献王为皇叔父兴献大王 兴献王妃为皇叔母兴献王妃凡祭告 兴献王妃 皇上俱自称侄皇帝则隆重正统与尊崇本生恩礼备至可以为万世法入 上曰藩府主祀及称号事体重大再会议以闻
○升都察院右副都御史颜颐寿为刑部右侍郎
○升福建左布政使席书四川左布政使郑岳俱都察院右副都御史书巡抚湖广兼赞理军务兵巡抚江西
○以都察院右佥都御史许庭光提督漕运先是提督漕运都御史兼巡抚凤阳等府是年春部议淮扬诸郡岁饥多盗漕运往往稽误京储告乏非一官所能兼理宜择人分职仍久任以责成效乃改原督漕运都御史臧凤专巡抚凤阳等府而命庭光代之
○巡按直隶御史杨秉中言宣府官军月粮旧例每岁支本色折色各六月近者边储称匮本色多有逋欠而折色亦支散不时至于墩台哨探军人缺粮尤多死亡几尽乞敕抚臣及管粮郎中加意酌处月粮暂支折色俟蓄积既饶仍复旧例墩军倍宜优恤月粮务以时支给户部覆秉中议便从之
○升宁夏副总兵路瑛署都督佥事充总兵官镇守宁夏
○诏复江西南昌府知府郑瓛职初宸濠以私隙奏瓛不法被逮禠官至是瓛上自白刑部具列其事以闻故有是命
○江西纪功兵科给事中徐之鸾御史孙孟和章纶言宸濠倡乱自孙燧许逵之外守义抗贼罕闻其人而党逆助奸甘心不臣者则不独毕真王纶师夔潘鹏辈而已如镇守太监王宏巡按御史王金布政使梁辰胡濂参政刘棐程杲参议许效廉按察使杨璋副使唐锦贺锐佥事王畴赖凤都指挥王郏文马骥白昂慑于积威不惜名义始则恐惧就缚继则中立观望终则屈身从事食其饩廪受其金帛名效赞画志将何为内梁辰杨璋附逆尤甚今乃混称胁从之列冀沾罔治之恩国法人情并所难宥乞械系宏等至京会官推鞫分别情罪寘之典刑以为人臣不忠之戒章下法司知之
○己未上 大行皇帝尊谥遣武定侯郭勋祭告 天地惠安伯张伟告 宗庙驸马都尉崔元告 社稷 上亲告 几筵恭上尊谥册文曰臣闻受遗嗣统当隆孝道以笃天彝考行诔功必荐徽称以彰 先烈敬举易名之典式严升祔之仪吉日既蠲大礼敢缓恭惟 皇兄大行皇帝英姿神授睿性天成蚤毓德于青宫每谈经于翠幄登大宝而克勤初政布温诏而深轸小民修 孝宗实录以昭丕显之谟续通鉴纂要以究 先朝之志练兵选将居安思危内消肘腋之虞外弭宗藩之变白旄黄铖虽南北之 亲巡犀甲雕戈竟往来之不用方将息马论道岂意乘龙御天丁宁 顾命之言仿佛轮台之悔 亲挈神器特畀冲人永怀传授之明莫罄揄扬之美爰稽众议请命于 天谨奉册宝上 尊谥曰 承天达道英肃睿哲昭德显功宏文思孝毅皇帝庙号 武宗伏惟 圣鉴茂享 鸿名陟降在天永延胤祚
○庚申敕谕文武群臣军民人等朕以眇躬嗣承大宝已推仁恩覃及四海顾惟在京文武群臣军民人等昔奉 先朝今承新政多效勤劳宜加颁锡以隆恩典所有等第具示于后给赏公侯驸马伯每员银三十两文武官员一品二品二十五两三品十五两四品十二两五品十两六品八两七品六两八品九品四两杂职三两侯伯亡殁其子孙未承袭者及无子孙承袭有母妻存者每名银五两优养军官母妻见存者每名银二两将军旗军勇士力士校尉养马小厮军匠驯象军奴人等每名银二两操备及营造官员一品二品银二十五两三品十五两四品十二两五品十两六品八两七品六两八品九品四两杂职三两操备等项旗军每名银二两优给幼官及鳏寡老疾军官一品二品银八两三品五两四品四两五品三两六品至九品二两杂职一两纪录幼军每名银一两会试中式举人每名绢一疋办事官监生及天文生乐舞生医生顺天府学生每名绢一疋在京吏典知印承差坊厢里老及民匠厨子乐工每名绵布一疋在外听选并公差等项文武官员人等一品二品每员钞一百锭三品四品八十锭五品七十锭六品七品六十锭八品九品五十锭杂职四十锭生员吏典人等每名二十锭
○海上诸岛夷自广东入贡者旧制验实奏闻则榷其赀以充国用久之奸利之徒冒称入贡去来无时而有司利其所榷漫不之禁滋成内讧民甚患之至是守臣以闻诏自今外夷来贡必验有符信且及贡期方如例榷税其奸民私舶不系入贡即入贡不以期及称诸夷君长遣使贸迁者并拒还之
○礼部上殿试贡士仪注五月十五日殿试先期一日鸿胪寺官设策题案于奉天殿之东备试卓于两庑至是早礼部官引贡士具青衣服入至西角门外东西北向序立文武百官各具素服侍立如常仪 上缞服御西角门文武百官行叩头礼侍班鸿胪寺官引贡士就拜位赞五拜三叩头礼毕各分东西侍立鸿胪寺奏谢恩见辞礼毕 上回文华殿文武百官退鸿胪寺引贡士赴奉天殿前丹墀内伺候策问执事官举策题案于殿中翰林院官以策题付礼部官置于案上执事官举策题案由左阶降置于丹墀东礼部官散题十八日放榜先期一日鸿胪寺官设黄榜案于西角门外稍东至日早先开左掖门放读卷及提调并执事官进入文华殿门外 上缞服御文华殿读卷并执事官入行叩头礼毕进入殿内供事读卷官拆第一卷奏第一甲第一名某人拆第二卷奏第一甲第二名某人拆第三卷奏第一甲第三名某人填写黄榜讫尚宝司官用宝完备执事官整束黄榜翰林院官捧出西角门外伺候各官俱退 上缞服御西角门文武百官素服侍班诸进士服进士衣巾分东西侍立文武百官行叩头礼鸿胪寺举案置于中翰林院官捧黄榜授礼部置于案执事官引进士人拜位行五拜三叩头礼各分东西侍立礼部官捧黄榜乐设而不作导引由午门左门出至长安左门外张挂进士随出观榜 上回文华殿文武百官退二十一日状元率诸进士上表谢恩是日鸿胪寺官引状元捧表立于西角门外稍东诸进士以次东西序立 上素翼善冠麻布袍御西角门文武百官行礼侍班如常仪鸿胪寺官引状元及进士入班瓒跪赞上表鸿胪寺官接表授内侍官捧进赞五拜三叩头礼毕 上回文华殿文武百官退
○翰林院编修孙承恩上言端本始十一事曰正始曰修身曰敬天曰法祖曰勤政曰讲学曰慎微曰持志曰谨好尚曰简近习曰溥仁恩事各为一箴取丹扆六箴之义请 上置诸左右 上览优答之
○诏支太仆寺官银六万两买补近畿州县种马仍以逆犯钱宁等钞没家赀给发三十万两收贮太仆寺以备仓卒买马之需时因南征兑给及灾伤蠲免马数视旧额亏甚兵部以闻故有是命
○命济阳卫署都指挥使高谦定辽左卫都指挥同知高云威远卫都指挥佥事黄镇各充右参将谦分守燕河营云分守开原镇分守大同西路
○旧制山海关设守备武职而以兵部职方主事一人共理其事正德戊寅始革回主事增设分守内臣改守备武职亦曰分守至是命复名守备而差主事如故其内臣业已奉诏旨取回云
○咸宁侯仇钺卒钺由宁夏前卫指挥充本镇游击将军正德四年以擒逆藩寘鐇功封咸宁伯七年以剿刘贼功进侯爵至是卒讣闻给赐祭葬如例钺始与寘鐇连谋既而见鐇起事仓卒度其无成遂反戈攻之因以成功拜爵其孙鸾嗣侯后竟以逆诛
○辛酉 太祖高皇帝忌辰 奉先殿行祭礼
○以原任云南巡抚都察院右副都御史王懋中抚治郧阳
○户部云南司主事刘漳陈正朝廷等十四事谓天下之势犹之一身朝廷元气也中国荣卫也边鄙四肢也三者兼举如元气周流一身而治安可保其言以稽祖宗亲耆德辑工僚彰公道严宿卫为正朝廷之要黜贪吏开赈济代边租弭盗贼为抚中国之要黜债帅查边储清士伍防虏患复边境为固边鄙之要入 上嘉纳之下其章于所司
○诏京城内外非营军逻卒不得挟弓矢
○命右军都督府署都督同知李隆后军都督府署都督佥事刘淮各充总兵官隆镇守甘肃淮镇守狭西
○壬戌以上 大行皇帝尊谥诏告天下诏曰自古人君功德施于当时咸有显号隆名以祔于庙飨传诸万世我朝 列圣相承率由兹典有不可易者恭惟 皇兄大行皇帝以英武之资刚健之德嗣登宝祚十有七年于兹矣任贤图政节财阜民克诘戎兵屡平僣乱渊虑弗遑于寝食 皇威昭布于迩遐真有安不忘危持盈保成之志用是宇内咸乂边陲宴然治理之兴方有望于今日夫何不幸 龙驭上宾天下臣民攀号莫逮顾予凉薄肇缵鸿基允惟付托之艰方深在疚之恸追慕遗烈率遵旧章谨命在廷文武群臣参稽礼文议荐谥号博采众论协于至公乃于今年五月初八日祗告 天地 宗庙 社稷奉册宝恭上 大行皇帝尊谥曰 承天达道英肃睿哲招德显功宏文思孝毅皇 帝庙号 武宗鸣呼盛德法乎乾刚实揄扬之莫罄徽称荐夫殷礼尚昭显于无穷布告万方咸宜知悉
○敕升吏部左侍郎兼翰林院学士袁宗皋为礼部尚书兼文渊阁大学士入赞机务宗皋具辞免 上答曰卿学行老成藩邸效劳年久内阁重任特兹简命宜勉副朕意不允辞
○荫南京刑部右侍郎王缜子弘久国子监读书以缜三年考满也
○命大学士杨廷和蒋冕毛纪袁宗皋吏部尚书石珤礼部尚书刘春刑部尚书张子麟都察院右都御史张纶户部左侍郎郑宗仁掌通政司事礼部左侍郎俞琳兵部右侍郎杨廷仪工部右侍郎赵璜翰林院侍读学士汪俊侍讲学士刘龙充廷试读卷官
○赐故太子少保户部尚书石玠祭葬如例仍赠太子少傅玠直隶藁城县人由进士历今官与其弟大学士珤俱以清介名
○初 上命礼官择日祷雨未及期而雨降 上喜乃遣驸马都尉蔡震告谢 天地惠安伯张伟告 社稷崇信伯费柱告山川之神
○癸亥 仁宗昭皇帝忌辰 奉先殿行祭礼遣恭顺侯吴世兴祭 献陵
○以魏国公徐鹏举奉祀 孝陵兼掌南京前军都督府事
○初朝鲜国王李怿请册封世子太监金义陈浩在 毅皇帝时夤缘内降充正副使以往而多赐怿等金帛珠玉敕令括取异物及童男女以进至是礼官言 天子初嗣历服宜正中国之体绝外夷侮狎之端请明喻怿非朝廷意召义浩毕事亟还而罢敕中所索取 上从之
○命遂安伯陈鏸右军都督府佥书管事
○宸濠之叛内结钱宁宁之党都察院经历钱岌罪恶最著以贿幸免而举人冀元亨乃谬坐逆党竟死于狱人颇冤之御史胡松列其状以闻又言钱宁为濠布党皆有私籍宜按籍逮治刑部覆胡松议是然恐幸免不独钱岌而负抑亦不独冀元亨请会官查鞫奸逆而释其冤者得旨钱岌既夺职弗治冀元亨死不以罪令有司恤其家在狱有诬服如元亨者亟与辩理宁私籍不系有司收记真妄不可考令悉毁之
○甲子加南京兵部尚书乔宇太子太保仍参赞机务以宇九年考满也
○起用致仕太子太保都察院左都御史彭泽为兵部尚书兼官如故户部尚书孙交复原职都察院右都御史林俊为工部尚书各遣官赍敕徵之令即日驰驿来京
○升翰林院侍读学士汪俊为礼部右侍郎
○升兵部右侍郎杨廷仪刑部右侍郎颜颐寿俱为本部左侍郎都察院右佥都御史李钺为兵部右侍郎巡抚凤阳右副都御史臧凤为刑部右侍郎
○升山东左布政使许铭为都察院右副都御史大理寺左少卿李铎为右佥都御史铭巡抚甘肃铎宣府
○赐故征南将军太子太傅黔国公沐昆祭葬如例谥庄襄昆卒于正德己卯至是礼部为请恤典故有是命
○以东宁卫都指挥同知萧滓充右参将分守锦义二城
○升藩邸书办官倪旻陆松俱锦衣卫副千户冠带军校郑镛张柏龄曹琪张辅俱所镇抚仍各世袭
○乙丑升致仕云南按察使刘麟为太仆寺卿
○升湖广左布政使周季凤为都察院右副都御史巡抚保定等府兼提督紫荆关
○以原任都察院右副都御史李昆整饬蓟州兵备兼巡抚顺天等府
○录宁夏通捷墩斩获北虏功赐分守宁夏东路右参将阎勋金弊及庆阳卫千户高爵等各升赏有差○丙寅 上亲策贡士张治等于廷策曰朕惟自古人君临御天下必慎厥初而为其臣者亦未尝不以慎初之说告之盖国家之治忽君子小人之进退世道之否泰其机皆系于此诚不可以不慎也然观之诗书所载则亦不能无疑焉舜正月上日受终于文祖首察玑衡以齐七政而类禋望遍之并举观天交神庶政固在所先矣异时协正元日格于文祖询四岳辟四门明四目达四聪惟恐或后且进十二牧而历咨之岂听言用人又在所急欤太甲元祀祗见厥祖伊尹明言烈祖之成德以训于王是天下之政无大于法祖宗矣高宗恭默思道傅说告之尤惓惓逊志时敏之务典学亦岂容缓欤成王即政周公作无逸举三宗以劝之惟以畏天爱民为主访落一诗乃又以尽下情守家法为说立政一书又以三宅三俊为不可忽终之无误庶狱为重意固各有在欤抑又有可疑者禹受命于神宗不旋踵会群后誓师征苗康王率循大卞大臣进戒首以张皇六师为言他务未遑顾以兵事先之何欤若乃禹祗承于帝有精一执中之传汤黜夏命有克绥厥猷之任武王胜殷访洪范于箕子践阼授丹书于尚父且退而几席觞豆刀剑户牖莫不有铭则又万世道学渊源所自未可以寻常政事目之也然则人君慎初之道果孰有外于是欤汉唐宋以来其君臣之间盖无足与于斯者然一代之治功论议亦不可泯观夫求端于天之策治审所尚之尚德缓刑之书荡涤烦苛之奏与夫先要说之十事奉天罪已之一诏元祐修德为治之十要淳熙谨始自新之十目皆于初政深致意焉其与十渐之虑五始之义三卿序进授策之戒指归所在其果无大相远欤夫人事有本末物理有终始王道之施设固有先后端本所以治末谨始所以图终施之宜先则不可以少后皆治体所关甚大不可以苟焉者何众说不能以皆一欤朕奉 天明命嗣承 祖宗大统临御以来厘革弊政委任旧臣凡夫敬 天法 祖修德勤政求贤纳谏讲学穷理节财爱民诸事惟日孜孜次第举行取无逸中嘉靖殷邦之一语建号纪元方将体元居正以求俪羙诗书所称帝王熙明之治特进尔多士于廷咨以慎初之道尔多士其尚酌古准今稽经订史明本末之要审先后之序悉意敷陈用辅朕维新之治
○升国子监祭酒贾咏为礼部右侍郎
○升工部右侍郎赵璜为本部左侍郎都察院右副都御史吴廷举为工部右侍郎
○升巡抚宁夏都察院右佥都御史王时中为右副都御史协理院事
○升福建右布政使华昹广东右布政使陈琳各本司左布政使
○升南京太仆寺寺丞潘埙为狭西布政使司右参政江西按察司佥事韩邦奇为山东布政使司右参议礼科给事中陈鼎为狭西布政使司右参议德安府同知孙凤为湖广按察司副使沅州竹寨驿驿丞周广为江西按察司佥事五人者在正德间各以忤权贵得罪邦奇鼎为民埙等俱落职至是奉诏擢用云
○荫都察院右副都御史龚弘男世羙为国子生以弘三年考满也
○从工科给事中郑自璧奏采诸臣所上章凡有关化理者类辑成帙进备观览
○命遂安伯陈鏸提督三千营
○以镇远侯顾仕隆充总兵官镇守湖广
○丁卯署掌宗人府事驸马都御蔡震上辞任 上以震老成恭慎不许
○命宁晋伯刘岳署右都督桂勇都指挥同知左钦署都指挥佥事王朴都指挥佥事戴仪各坐营管操岳耀武营勇练武营钦敢武营朴仪俱五军营
○己巳升藩邸纪善所纪善易辉太仆寺少卿审理副蔡亨光禄寺少卿伴读赵铭太常寺寺丞叶廷芳及教授陈庠俱光禄寺寺丞典簿徐明良酝署署正典宝正文志仁太仆寺寺丞良医正周文采太医院院使引礼舍人欧阳翀司仪署署丞典膳正孙纲上林苑监嘉蔬署典署仍加俸二级工正王浤营缮所所正吏部言从龙诸臣既各进秩有差辉等留在藩府亦宜擢用以溥 圣恩故有是命
○庆阳伯夏儒男臣请袭父爵许之
○赐杨维聪等三百三十人进士及第出身有差
○辛未赐状元杨维聪朝服冠带及诸进士宝钞
○升巡抚河南都察院右副都御史沈冬魁为工部右侍郎管理易州山厂
○起用养病都察院右副都御史张嵿升右都御史总督两广军务
○升大理寺右少卿万镗为本寺左少卿南京大理寺寺丞周伦为大理寺右少卿
○升平阳府同知张衍瑞为太常寺少卿衍瑞先为文选郎中以忤权贵落职特超跻之
○升河南按察使陈凤梧为山东左布政使山东右参政高友玑狭西按察使杨惟康广东按察使王子言俱右布政使友玑福建惟康山西子言广东
○重建日精门兴工遣工部左侍郎赵璜行礼
○壬申状元杨维聪率诸进士上表谢恩
○改提督操江南京都察院右佥都御史刘玉为都察院左佥都御史协理院事 兵部议上巡捕事宜其一请严窝主之禁以绝盗本其二谓官军先领盔甲兵仗迩多敝坏而承委官员皆畏罪因循不敢交换恐缓急不可为用乞免行查究即与更给诏从之
○御史萧淮劾奏太监张永前在江西擅权纳贿故纵逆党輙以私忿械系无辜即今刑官虽多所辨释而瘐死含冤者尚不可数计宜寘之法典以谢天下因言谷大用魏彬八党之首恶武忠 孝庙之罪人并宜逮治得旨大用等业已处分永降为奉玉往南京 孝陵司香
○钱宁伏诛宁家世不知所出幼时其父鬻为太监钱能养子冒钱姓正德初逆瑾用事能结纳之宁因得见 毅皇帝宁为人狷狡柔佞善伺察迎合大被宠幸赐姓冒功升锦衣卫正千户正德五年瑾谋逆事露宁以计免寻升左都督掌锦衣卫事典诏狱权日益重恣肆无忌引乐工臧贤回回人于永及番僧等相比昵为奸请于禁内建豹房新寺日侍 毅皇帝畋游为娱乐蒙蔽聪明招权纳贿伪旨传升各边将官及镇守内臣所得金银珠玉以数百万计都察院经历钱岌拜宁为父宁倚为腹心日令潜察中外官有非议己欲弹劾者輙斥逐之时宸濠久蓄异志宁得濠重赂因与图复护卫屯田且令濠数进金玉玩好每进必贿宁以达宁又日伺朝廷动静泄之于濠濠谋令世子赴阙为立储地宁为画计先以玉带彩弊附典宝万锐驰归诈称 上赐令府中官属皆称贺以眩众听江西按察司副使胡世宁典宝阎顺发其谋宁又为之隐蔽而文致世宁及顺罪戍边正德十四年五月濠逆谋益著言者益力 毅皇帝遣太监赖义驸马都尉崔元都御史颜颐寿往按其事宁密令侦卒林华兼程以报濠即举兵不逾月就擒而宁之奸逆始露乃捕宁及其族属皆下狱会太监张永亦发其奸事下法司锦衣卫杂治狱未具 毅皇帝崩 上即位用言官言令亟正宁罪寘之法典于是刑部会官鞫状以闻 上命即磔于市仍揭宁罪状并绘处决图榜示天下宁子永安甫八岁遂为后府右都督养子钱杰等十一人素以奸恶相济俱官锦衣至是并斩之余党咸伏其辜家产没官海内称快焉宁以厮养小人依凭城社遂至黩货无厌党逆成奸几危 社稷便嬖憸邪之能乱政如此
○临漳王府辅国将军祐椋招聚奸徒刘得赵节等多为不法横虐小民有司按其事輙为椋所胁即藩维大吏亦往往有被诬讦者巡按河南御史汪渊列状以闻诏捕得等治罪自今奸徒投入各王府拨置为非者抚按官径自捕治毋贷
○癸酉升河南右布政使王震为本司左布政使广西右参政黄衷为云南右布政使原任吏科都给事中吕经为山东右参政
○诏会昌侯孙杲岁支禄米本色折色各五百石杲祖继宗以 宣庙戚里屡加岁禄至一千五百石本色三之二杲初袭爵户部议裁之云
○革苏松等府并通州漕运参将
○升藩邸仪卫司仪卫正李勋正千户蔚聚俱锦衣卫指挥同知副千户陈寅指挥佥事典仗所百户刘海王继刘深陈彝谷铭王凤俱正千户书办官葛锐曹铠冠带总旗朱龄马荣及总旗乔成等六名俱百户仍各世袭
○以南京后军都督府署都督佥事杨宏充总兵官提督漕运镇守淮安地方
○福建道试御史卢琼请罢各处镇守内臣入报闻
○甲戌命给事中及宦御史俞集查盘宣府大同二镇钱粮初各边钱粮费用无纪部议各差科道官二员往核其数业已允行忽内降宣大罢遣于是户科都给事中邵锡言九边一体宣大二镇不宜独免查核且二镇钱粮视他处倍多而巡抚都御史刘达寗杲侵渔尤甚仍宜遣官为是诏从之乃命官集往
○命工部左侍郎赵璜太监邵恩提督 山陵工程○乙亥礼部尚书毛澄等复上 兴献王主祀称号之议曰礼为人后者为之子自天子至于庶人一也 兴献王之子惟 皇上一人既已入继大统奉祀 宗庙是以臣等前议欲令崇仁王厚炫主 兴献王祀但今 山陵未毕 慈寿皇太后 中宫皇后 宪庙皇妃皆未上 尊号则 兴献王继祀袭封之礼似当有待宜先令崇仁王以本爵奉祀兼理府事 兴献王称号臣等前议 皇上宜称为 皇叔父兴献大王自称侄皇帝名实以宋儒程颐之说有可据也本朝之制 皇帝于宗藩凡在尊行止称伯父叔父自称皇帝而不名今 皇上称 兴献王曰皇叔父曰大王又自称名尊崇之典可谓至矣臣等不敢复有所议因录程颐代彭思永上宋英宗议濮王礼进览 上命博考前代典礼再会官详议务永至当以闻
○荫提督南京粮储都察院右副都御史蒋恭子弘义国子监读书以恭三年考满也
○升河南都司都指挥使张瓒为都督佥事以擒剧贼缑元东功也
○命广宁伯刘佶掌前军都督府事
○升锦衣卫副千户翟裕为本卫正千户百户王纪于海吴纶赵昂俱副千户仍各世袭裕等皆藩邸侍从先以从龙恩升职至是复援例乞加升许之
○降都督同知白王为都指挥同知原卫闲住玉纳贿附权历升多由传乞自知为公论所不容上乞养病 上察其奸因降罢之
○丙子工科都给事中吴岩言正德间郎中等官孙凤等一百七人谏止 先帝南巡获罪被杖有死者有黜为编民者有落职外补者有夺俸者顷蒙 皇上追录其忠死者加恤为民并落职者叙用恩至隆矣独夺俸诸臣不被渥典宜量加赏赉或给与原俸以示激劝之义会给事中许复礼亦以为言吏部覆奏诏各夺俸官俱升俸一级原任裕州知州王廷陈以裕州事被劾为民特与冠带闲住
○初 毅皇帝尝于大宁都司设总督府以备巡幸又置安乐堂等新旧房舍数千间有仁字店及南关厢米粟等房者往巡抚都御史马中锡所创听民间赁居岁入租以备公费者也特亦改为皇店有司不复徵租至是规画边务兵部左侍郎冯清请查处户部覆奏安乐堂等房舍令守臣酌议变价仁字店及米粟等房仍委官征租并贮万亿库以充军饷总督府名系公署应卖与否宜令抚按官再议以闻 上从之
○钦天监刻满博士杜钺言正德以来逆瑾擅专壅惑 主听时五官监候杨源夏祚并以奏报天象被杖有致死者自后台官多为全身保妻子之计匿不以闻今 皇上圣明克谨天戒宜敕本监诸臣敬乃有事凡遇天象示异如顷者雷声连延冰雹卒变五星休旺风不应时之类一一占奏无隐天象录无拘年终之例每季类进一帙置之丹扆以便省览其于祈天永命之道不无少补入下礼部看详
○赐故锦衣卫指挥佥事牟斌韦玺各祭一坛正德中斌玺皆镇抚司理刑时织造太监乔忠诬奏淮安府知府刘祥殴伤公差逮治欲陷以重罪而斌玺竟拟轻律忤旨降为百户调湖广沔阳卫带俸相继以殁至是都察院右副都御史吴廷举上请加优恤兵部覆奏斌玺守法罹祸忠义可嘉故有是命
○夜五鼓月犯天阴星
○丁丑改进士廖道南江汝璧詹泮郑一鹏童承叙黄佐赵廷瑞张逵杜桐王相葛鴊张治张衮王同祖李佶伦以谅卢焕王用宾陈讲李默李春芳吴文之董中言丁汝夔等二十四人为翰林院庶吉士命掌詹事府事礼部尚书兼翰林院学士刘春翰林院侍讲学士刘龙专管教习
○户部覆奏御史俞集其一重法令以杜揽纳谓在京奸利之徒依附权贵裁揽钱粮往往数岁不完解户及原籍家属多有逮系以死者宜严行禁戢以杜夙弊仍令问刑官自今揽纳事发果曾致死人命者依律处死其一饬门官以禁勒取谓各门内官抑勒解户求索无厌而西安门尤甚宜申旧禁违者听巡视官指实参治其一惩库役以正法纪谓库夫铺户承役既久为弊滋多宜令巡视官查核非佥派正身及额外投充者悉行汰革诏曰可
○户部言府藏匮甚请如诏旨以豹房各处频年所蓄积及近日籍没各犯银两给散数百万两以备折支官军俸粮 上从之仍令自今凡籍没家赀悉送太仓收贮
○广西道御史陈实言顷者伏睹明诏各处分守守备内臣不得加添责任兼理民事甚盛举也乃兹兵部传奉内降命太监杨敏往视广东杨梅青莺等处珠池仍兼管廉琼二府地方是与诏令相背何以示大信于天下因言原守雷州珠池太监赵兰坏法虐民诛求无已宜亟逮治以惩贪黩章下所司知之
○戊寅以原任巡抚顺天都察院右佥都御史服阕张润巡抚宁夏改原任巡抚大同都察院左佥都御史病痊胡瓒为南京都察院左佥都御史提督操江
○升浙江左布政使何天衢为都察院右副都御史巡抚河南
○户部言太仓银库迩因冗食太多经费浩繁加以四方频岁灾伤钱粮徵解者少遂致空虚日甚各卫官军折散俸粮并各边岁例宿逋□人刍粮价值不下四百余万请以云南新兴等场解到正德十三年分课银暂送太仓收贮其有各省徵办应入内库者亦照此例俱收贮太仓以备缓急俟府库稍充仍送内库交纳从之
○革前军都督府带俸右都督曹松职以兵科劾其冒功躐进也
○升浙江布政使司左参政闵楷为河南右布政使浙江处州府知府林富为广西右参政
○己卯大学士杨廷和上自陈不职乞赐罢黜以彰新政 上温诏答之不允辞
○诏追夺已革爵泰安伯张富安定伯张容永寿伯朱德高平伯谷大宽平凉伯马山镇安伯魏英永清伯谷大亮镇平伯陆永等原给诰券
○工科右给事中田赋言旧制提督漕运都御史兼巡抚凤阳迩因地方多盗暂议分官专理今盗贼既平宜兼职如故又言巡抚应天兼管水利工部尚书李充嗣升秩踰分久无成功请复改为侍郎以惩罔效或专设水利一官令各敬乃事工部覆奏诏充嗣仍兼水利责图实效漕运巡抚如旧制兼职亟推才望堪任者以闻时凤阳巡抚臧凤业已升任而总督漕运许达光又颇不厌时望于是部议庭光回籍听用别举以代之云
○升江西道御史王潮为山东按察司副使
○正德以来畿内逋逃民田多为奸利之徒投献近幸徵租掊克民甚苦之给事中底蕴列状以闻户部覆奏行各守臣查核没官田土外但系近年投献置为皇庄者给还本主仍照原额徵税从之
○诏各边抚臣并管粮郎中凡支散钱粮及召□上纳刍糗开中引盐并会巡按御史酌议以行从户部覆都给事中邵锡议也
○庚辰以四川右布政使张恩为浙江左布政使台州府知府顾璘为浙江左参政
○赐故太子太保礼部尚书张昇谥文僖昇卒于正德十二年已给祭葬并赠官至是建昌府知府曾玙特乞谥礼部覆请故有是命
○先是兵部尚书王宪去位以左侍郎杨廷仪署掌部事已廷仪为御史方凤所劾虽称疾在告顾托右侍郎李钺上言兵务浩繁宜令廷仪亟出视事 上报可廷仪遂出公议鄙之
○内府甲字等库监收内臣求索无厌解官解户甚苦之台州卫指挥同知陈良进纳军器迟留八年而不得实收行丐于市几不能生 上即位良具自诉工部覆奏诏自今解到军器钱粮物料照数验收不得分外求索有仍踵前弊者听道官及缉事衙门参治

[book_title]明世宗肃皇帝实录卷三
正德十六年六月辛巳朔大学士杨廷和等请崇圣学以隆圣治言人君之心惟在于养养之善则日进于高明君心日进于高明则治化可跻于太平矣尧舜三代之君所以养心者必先务学学必待讲而后明必资人而后成是以立师傅保之官专为论道讲学之职伏惟陛下嗣登大宝一月以来用人无不当行政无不宜群小远斥积弊一清天下闻之皆忻忻然有太平之望又闻视朝之暇端拱文华殿以观书写字为事外廷闻之亦皆举手相贺尧舜之圣复见于今日只今夏日昼长阅览章奏多有余闲敢请日讲祖训一二条臣等直说大义明白开具揭帖或三日或五日恭诣便殿进呈以为圣学万一之助俟武宗皇帝山陵事毕即开经筵慎选儒臣中学行纯正者取经史诸书分直进讲遇有疑义随赐质问则蕴于心为圣学有日新之功施于政为圣治成富有之业宗社万万年无疆之庆端在此矣上深然之以留览
○壬午升户部左侍郎郑宗仁俸二级以九年考满也
○户部覆巡视京仓御史陆翱节冗费疏其一总督京仓等官牧养牛羊鹿豕鸡鹅等畜千百为群借言岁贡寔乃率兽食人上方玉食何藉于此宜悉从停革其二每仓除经历仓官外有攒典五六人月粮人一石军斗六七十人月粮人八斗每岁通计支粮六百余石而所守不过千石宜将各仓余粮一一查明挨年坐放尽绝攒典送部军斗发回该卫以后如有仍前故留剩余迁延日月者罪之其三各仓军斗设有定数各厅给役亦有定额近乃差占十九巡警尽废宜申饬令典自钦定给役名数外悉收回各仓防守其四运粮抵京旧规户部委主事监收后监督太监违例搀收纳贿通奸减放斛面比支放亏数则以泥土乱草入之伤军甚矣宜遵旧规专委主事监收其五先年漕规每粮万石入银百两谓之筹银盖以守支官攒军斗岁久贫乏以十年为率每年每廒给筹银十二两以苏其困耳今守支不过六年而筹银仍如旧数又病民矣宜量减其半又运船到京每起进果子银十八两贽叚二疋皆总督厅攒典罗志恃势为奸运官患之请一切禁革罗志下法司逮问其六各仓经历等官宜听巡按御史考察岁终具贤否送吏部议上俱从之
○四川松潘卫熟番八大禳等作乱指挥同知杜钦讨平之
○癸未敕谕礼部朕即位之初重念守边官军勤劳宜加赏赉自辽东至甘肃缘边一带官军每人赏银二两差给事中御史分投前去会同镇巡等官取勘的数公同唱名给散不许头目人等总领侵欺恁礼部便会同兵部查见在各边官军实数还会同户部查照诏书于内库抄没银两内关运支给如敕奉行既而查核辽东蓟州宣府大同山西狭西宁夏延绥甘肃诸镇官军共三十七万一千九百六员名给赏银七十四万三千八百一十二两
○户部覆浙江抚按勘议湖州府知府刘天和所奏均派田粮事言浙江起运粮原额内坐派京库折银米六十万五百石每正米四石折银一两盖以官田租重民困于徵输用此调停尔浙赋唯杭嘉湖为重湖视二府尤重官田亦唯湖最多正德元年巡挼浙江御史车梁奏将京库折银米优派四万石于湖之官田以纾其困并湖原额均派折银之数共十七万石有奇赋称平矣至四年布政司议以折银米概派官民田湖民田少赋反增重请自今浙省京库折银粮石一以官田为准湖仍优派四万石如正德元年例从之
○狭西贼田迪陈克己李金鱼等聚众为乱流劫邠州宜君等州县巡抚右副都御史郑阳讨平之
○御史胡洁劾奏太监陈贵牛广赵隆张奎浦智李镇交通江彬搜括奇货美女蛊惑万乘毒痛四海都指挥马炅进妹禁闱僣称后舅参将石玺伪充扈从结党为奸俱罪大恶极乞正刑典得旨贵广俱降左监丞外宅闲住智镇俱降右少监南京新房闲住隆奎发孝陵充净军玺炅充广西南丹卫军
○詹事府掌府事礼部尚书兼翰林院学士刘春卒春四川巴县人成化二十三年一甲第二人及第授翰林院编修弘治四年升修撰充东宫讲读官历升礼部尚书兼翰林院学士在内阁专管诰敕掌詹事府事至是卒赐祭葬如例录春宫讲读劳加祭二坛赠太子太保谥文简
○夜二更火星犯右执法
○乙酉大学士蒋冕乞休致上温诏慰留不允
○诏复南京中府经历杨美璜原职仍命吏部量加升用初毅皇帝驻跸南都江彬差拨旗牌官校分守南京各门复索各门钥于中府美璜坚执不发彬诬以他事下南京法司狱至是刑科都给事中刘洙等为之申雪故有是命
○丙戌以原任都察院右都御史陶琰总督漕运兼巡抚凤阳等处地方
○升湖广道御史余珊于江西山东道御史李翰臣于河南大理寺左寺副孟廷柯于四川南京御史范辂于福建俱按察司佥事
○升山西按察使张琏为四川右布政使
○工部都水司郎中杨最言宝应县范光湖西南高东北下往来粮运等船入湖行三十余里始出东北堤岸去湖面仅三尺许每雨潦风急輙至冲决不惟粮运阻碍兼盐城兴化通泰等州县良田悉遭渰没请如昔年刑部侍郎白昂修筑高邮康济河例专敕大臣一员加修内河仍将旧堤增石积土以为外堤一劳永逸可保百年无患是为上策其次莫如照湖埨密次桩栅数层以为备塘砥障风波而旧堤重加修葺亦可支持数年若但如年例修补漏缺苟冀无事一遇淫潦骤发即无所措其手足策之下也下工部议覆用其次策
○丁亥升南京都察院右副都御史邹文盛为户部右侍郎
○调四川按察司副使张思齐为山东按察司副使管理霸州兵备霸州旧有兵备后裁革兵部言霸地多盗兵备不宜省但旧管一州六县今宜如御史欧珠议割天津为界自河西直抵紫荆关通属之诏可
○戊子江彬伏诛彬万全都司蔚州卫指挥使也性黠悍然实无它材略正德壬申以大同游击随总兵官入讨畿内盗贼事平乃要结钱宁入豹房时毅皇帝好武彬因时时谈兵事且高自称许遂有宠赐姓朱氏与毅皇帝同卧起或时搏虎为乐又取辽阳宣大延绥四镇兵入内教场操练都人号为外四家于是彬自立西官厅自为提督益树党援引边将神周李琮等同入豹房朋奸蛊诱导毅皇帝驻跸宣府兴建宫殿号为家里封彬平虏伯自是乘舆北幸经大同抵榆林且骎骎议南巡矣会宸濠反彬因请毅皇帝亲征彬扈行以劲卒自卫驾离都城甫一日江西捷已闻比至南京彬复导幸苏浙湖湘等处虽未果往而远迩闻之日夕汹汹凡群臣所上章一切匿不奏及毅皇帝寝疾豹房彬犹改团营为威武团练营自提督兵马中外恇惧谓彬必为变会毅皇帝崩慈寿皇太后亟命执彬下狱法司鞫反形已具请亟诛以洩神人之愤命磔于市并以其奸状及处决图形榜示天下其党神周李琮子勋杰鳌熙家属汪和许宣等皆斩籍其家黄金十万余两银四百余万两它宝玉杂物不可胜计
○户部覆御史甯钦奏国家儹造黄册事例凡各里旧额人户除故绝并全户充军不及一里者许归一里当差余剩人户发附近外里附图编造先年儹造黄册之时当事诸臣拘泥旧册格眼不肯遵照前规将消乏里分归并致各州县以逃绝人户或捏诡名或立女户或父子兄弟析分户籍或里分实在二三十户虚填一里或排年实在三四五户虚填一甲节年逃亡逋欠及势要奸民飞诡税粮负累赔补小民丁产不敷亦行窜避以致逋租日多里甲日耗今当攒造之期宜申明前例通行天下郡邑每里务以实在人户一百一十户为准如有消乏许以附近流来有司军卫人丁及军民官员事故遗下家人子弟寄居日久置成家业者补入又不及额许以相近外里归并不许仍前捏立诡名女户及将逃绝人户凑数虚填庶几官民两便议上从之
○永乐初开设坝上等御马草场于顺天府所属玉田顺义等州县凡十九处正统弘治间俱尝差官勘量地界立封丘写图本以杜侵冒至正德四年刘瑾用事任太监谷大用李锡及诸管马房员役将界外田土不分钦赐勋戚庄田及军民屯粮地亩混同侵占另立封识旧制草场子粒比依勋戚庄课每亩岁徵银三分至是则横歛百出而军屯民税犹办输如故瑾败大用锡仍用事畿民甚苦之及上登极军民累累陈诉而诸勋戚亦各言其状户部议覆差科道及本部属官各一员吊取马房地里图本督同所属州县官及地方原主人等沿丘履亩照依正统年间原开顷亩四至筑立封丘界外所侵各审付本主以后草场子粒听本部监督主事徵收在官召买粮草该监员役不许干与其太监谷大用李锡及把总指挥刘成等赃罪听差去官勘明参奏依律重究从之已而给事中郑自璧又备述内官内使及诸庄头人役侵削小民状上奏诏各役悉付差去勘官拏究仍令访诸徵粮内使以名闻
○己丑升狭西按察司副使孙修为山西按察使河南布政使司左参议李元为山西布政司右参政原任云南道监察御史徐文华为狭西按察司副使
○大学士杨廷和以疾乞致仕上曰卿忠清公正功在社稷朕新嗣服宁可一日离左右累引疾岂元臣体国义耶鸿胪寺即便往谕朕意所辞不允
○诏发内库银二十万两于宣府十三万两于大同从户部覆巡抚宣府都御史李铎等请也正德末年车驾频幸宣府饥馑相继官军俸粮经年未支饿莩遍野上即位铎初赴任未及视事先事之而给事中张汉卿并以宣大二镇为言户部覆铎等议遂有是命仍许彼处有该抄没入官银两并家产庄田地土俱令抚按管粮官会估变卖尽留本镇充赈
○贵州思州府见天上有红焰火团自南飞过北而去天鼓鸣良久方息镇巡等官以闻
○庚寅兵部左侍郎杨廷仪以疾求去许之廷仪大学士廷和弟也先是御史方凤劾其奸佞贪黩状上以廷和故优容之而言者不已廷议自知不为公论所容遂谢病去
○诏都察院申明累朝禁例凡都城内外诈冒皇亲太监名目拦截桥道私开店舍指称内府包揽钱粮者令巡城御史及厂卫缉捕究治枷号发遣仍行南京及南北直隶浙江等处抚按官一体禁约
○辛卯户部覆巡视库藏御史郑维新称甲字等库自正德五年起递年寄库各项钱粮日久未收各该原解在逃行提未到皆由该库重索分例积年揽头诓骗致累管解人员况经年久本人存亡未知亦无文册可据宜通融议处将前项寄库钱粮会官尽类盘验堪用者秤量入库不堪者封识在官查照本部原发劄单数目分别己未完足行各该抚按究理归结仍敕内库官奉公守法以后但遇各处解到钱粮不拘多寡务要三日内会收不许仍前纵容揽头库役刁难需索如违听巡视科道官参治得旨俱如议行
○壬辰钦天监漏刻博士朱裕奏我朝百务皆有成规独历法未暇修正虽以大统为名实授时之历且自元及今二百四十余年历岁既久积数渐差推算连年日月交食分抄已有不合时刻遂至爽忒臣尝与中官正周濂具奏乞欲增损修改奉钦依今后如遇日月交食还依古法推算如或未当暂免参究礼部仍于本监官生内选精通历学者四五员名与周濂朱裕等各以新法推算彼此参验待日后累算无差再行具奏臣等仰遵成命参验分杪时刻委有不协洪武中漏刻博士元统亦言历法当随时修改以合天道洪武去元甚近已欲修改乃今岁差愈多况本监观象台晷表尺寸不一难以准测推算历数用南京日出分杪似相矛盾伏惟皇上图新治化敬天勤民历象为急乞敕礼部详臣所言会举洞达天人精究理学大臣一员总理其事及铸立铜表考四时日月之影仍差通晓历学官生前往河南阳城察旧立土圭以合今日之晷及分立圭表于山东湖广狭西大名等处以测四方之影然后将内外晷影新旧历书错综参验撰成定法庶几合朔得真交食不谬诏下所司知之
○癸巳以禫除遣英国公张仑致祭于兴献王
○辽王宠涭薨上辍视朝三日赐祭葬如例
○大学士杨廷和复上乞休温诏慰留之仍断来章
○南京大理寺左评事林希元条陈君道急务六事曰务正学曰亲正人曰用旧臣曰清言路曰急交修曰持久大朝廷大政二事曰辍内臣机务曰罢内臣镇守其清言路云今之给事中御史即前日之谏官也今所弹劾钱宁江彬张锐张忠辈即前日之权奸也宁等播弄威福流毒四海几二十年当时未见有一人言者今始历数其罪搏虎围圈之内三尺童子皆笑其无勇矣又如王守仁等亲夷大难厥功不细张永张忠掩而取之又妄获平民以邀功于时纪功科道寂无一言今始甄别功过以明公论不遇今日臣知功过终不甄别公论终不明也当言者不言不当言而言鸱鸮不搏而搏鸾凤豺狼不问而问犬豕毁誉任情是非失真使清议化为浊议言路转为冤门抑已久矣今者陛下广开言路此辈乃欲乘时要誉哓哓争先不顾前后不量缓急不问已行未行各逞琐见无关大体又且自相矛盾愈多愈赘他人见之已厌观使人主将何所折衷而取信乎臣思往时言路之官特立者皆以忠获罪去位有识者知不可为亦先引云今所存者皆苟且富贵之人也乞敕吏部都察院将见在给事中御史通行考核凡在先朝不能尽职者随其轻重分为等第量为黜调更求能者以充其位仍将臣黜退以谢言官则言路清国是定矣其急交修云臣观今日之事有似于名胜而实不足曰进君子而实德之士未尽用曰退小人而奸邪之党未尽去曰去宿蔽而积弊未尽消曰行新政而新政未尽举内帑发矣而国计尤未充租税宽矣而民力犹未裕则亦徒有治之名而未有其实也臣愚谓今更化之时正宜上下交儆以修职业勇往直前力行果断不宜怠缓狐疑坐失机会也其持久大云太祖高皇帝酌百王而立法后世不无渐失其旧全赖中兴之君整顿修复之今诏书所更革者独正德间事耳以前初未之及至于言者请去东厂诸事陛下又委之旧规不知此近时弊政非我圣祖旧制也果是旧规则祖宗之法固有万世所当遵者亦有不可尽循者今于所当遵者不难更改至于不可尽循者乃欲守之而不变是岂善守祖宗之法者哉臣愿陛下勿尽泥旧规凡自宣德正统以来随时更置间有不利于国不便于民者俱照更革正德年间事例尽与除去以复太祖之旧其辍内臣机务云司礼监得预机务非我祖宗之制也昔晋候以赵衰守原谋之寺人勃鞮后世犹议其非况以机务之重使内臣亦得预闻则天下事皆其掌握王振刘瑾之祸可谓殷鉴矣自古人主轻变祖宗成法假借威权其后乃至自欲收之而不可得是以明哲之主谨之于微防之于渐盖虑太阿之柄一释而不可复收也今陛下以大奋乾断诛黜奸党然不辍其机务譬犹秽草恶木根株未除终当复生耳昔孝宗皇帝常欲行之而未果遂有近年之祸天下以为惜愿陛下乘此事机永拔祸根毋使后之惜今亦犹今之惜昔也其罢内臣镇守云寺人之职门庭是司边关镇守亦非我高皇帝旧制也臣伏读诏书自正德以来额外添设各处守备非我列圣之旧者悉皆取回臣敢因此以广圣意请自宣德以来法外所设各处镇守非我祖宗之旧者皆可取回信如是则生民之患十去八九矣既而通政司办事进士周祚等言臣等接送题奏见顷来章纷纭无如希元所陈者乞留神省览见之施行希元复自以为言乃下所司议议上优诏嘉纳焉
○号武宗毅皇帝山陵曰康陵
○改义勇中卫为康陵卫
○南京户科给事中陈江上言南京除孝陵江淮济川等数卫外余卫各有快船二十只或十七八只每船轮编看守军甲余丁十四五名其初打造官给银百两有奇本船军甲余丁仍出银如官给之数方克完造及至起运装载内官差占繁多往来不息水工柁手俱系军甲余丁雇募供给为费甚钜其船大约三年即坏仍责军甲余丁修理计所费又如初造之数修理三次方许更替故虽殷实军丁无不破产逃亡者以致册籍空虚营伍困瘁乞敕南京兵工二部议其初造须官给全价比其修理估定价值官给其二军丁佐其一庶苦役调停逃亡可免又言南京长安东西安北安等门内官内使克减上直军人饭米私役卖放每日守卫不及一二十名禁卫严重岂宜疏纵若此乞严行禁革诏下所司议闻
○甲午降光禄寺少卿贾启为直隶徽州府推官鸿胪寺丞卢永春为直隶徐州同知启先任御史因纪录大同应州功次升前官至是查革冒滥遂以原任御史调外任永春偶宣奏声劣御史王以旂等因并紏其由传升进用故亦出之○前军都督府带俸西宁候宋恺卒祭葬如例以先任南京协同守备奉祀孝陵有劳特加祭一坛
○巡按辽东御史杨百之条陈治辽五事其一请罢各处分守内臣其二谓各边管粮郎中职任甚重必妙简有才望者充之果有声绩宜破格超授庶几人思自励且于边务有禆其三请于开原特设兵备副使一员凡地方兵马钱粮词讼奸弊悉听整理其四谓辽东五路钱粮百十余万郎中一人不能综理请如宣府例各路俱设府通判一员以司出纳其五谓临阵斩获首级不许私相买卖条例甚明臣自至境遇有斩获审验多系奏带参随人员及地方都指挥千百户等官而伴送夷人鸿胪通事间亦有之盖由辽东寇少易于获功升级不过名和买则受速利故宁冒重禁而不顾也请明著为例凡获功不愿升级者官为赏银五十两不许仍前和买并攘夺冒占违者罪如律诏所司议闻
○乙未纵内苑所蓄禽兽仍禁天下不许进献
○户部覆给事中徐景嵩条陈计处御马草场四事一曰责内臣以专牧养二曰置廨宇以处部官三曰兼委任以重牧地言本部所委监督马房主事凡一应事务俱当管理宜申明职掌令其不妨原务兼督官旗人等将原马房牧地查明顷亩设立封堆开挑濠堑时常踏勘科道官一年二次巡视四曰遵诏旨以清马数言各房马匹数目平昔内官占护不容查考任意开报冒支刍粮恣其侵克若使马数可察则诸弊自消宜遵诏旨行巡视科道查各房实在马数造册奏缴仍行各养马官员每月造册送本部下粮厅并委官主事处以凭会计诏悉从之
○礼部奏七月初一日孟秋时享太庙恭遇武宗皇帝梓宫在殡按礼宗庙之祭不以丧废惟先期致斋鸿胪寺免请升殿太常寺止具本奏知至日乐设而不作从之
○升浙江按察司佥事刘大谟为狭西按察司副使原任南京礼科给事中徐文溥为河南布政司左参议
○命法司审录系囚自宸濠钱宁江彬之狱被累诖误者亡虑数百人会暑雨疫疠大作瘐死者甚众给事中许复礼御史陈克宅咸以为言故有是命于是法司录上无辜得释者二百四十四人
○御史范永銮言往者刘瑾钱宁江彬相继擅权奸民乘隙多将军民屯种地土诬掜荒闲及官田名色投献立为皇庄因而蚕食侵占靡有界限旧租正额外多方掊克苛暴万状畿内八郡咸被其害请敕户部差官一切体勘系民者归民系官者归官应输租课有司代收交纳事竣仍绘图造册缴部备照永杜后奸诏所司知之
○正德十四年宸濠之乱江西遂废乡试濠平给事中王纪请次年举行不报至是巡按御史唐龙请于来岁开科年依额倍取礼部覆议从之
○巡按直隶御史曹轩劾奏南京司礼监已故太监廖堂依附刘瑾钱宁江彬夤缘镇守黩货殃民弟侄廖鹏等冒滥锦衣官校诸不法事并论南京守备太监廖銮为堂谋主同恶相济宜寘重典又言南京监局门关窑库内官增设太多滥受民词占役军匠等弊乞将廖堂坟祠赐额看扫军校与诸冒滥官秩并正德年来投充神帛堂匠役及各衙门办纳月钱者尽行追究改正仍将廖銮明正典刑以为奸党之戒守备守把额外新添内臣已蒙恩诏取回其额设存留者仍乞甄别臧否严明简选异日有如前恣肆者必罪不宥庶恶党尽绝奸弊永清上悉嘉纳命亟行之
○四川抚按官奏剿天全六番招讨司乱夷斩招讨使高文林擒招讨使高继恩诸夷初与芦山县民争田构衅知县屠峦处置失宜遂致叛乱用兵数年至是始平
○丁酉查革锦衣卫冒滥旗校三万一千八百二十八名
○大学士毛纪自陈乞休温诏慰留之
○发内帑银三十万于甘肃宁夏延绥三镇以年例久欠地方饥窘从各抚臣之请也○户部覆本部主事张淳甫处置马草言马房草场地土之数目钱粮之出纳俱不经本部查考以致滋弊今冗差内官既奉诏裁革宜令本部该管主事将各牧地通行清查每马房量留数顷以为晒晾马匹之用其余俱令军民佃种亩徵银三分候秋成时照依时估召买草豆议上从之
○戊戌敕巡抚江西都察院右副都御史郑岳赈恤被灾地方江西自宸濠之乱又值大水岁比不登民多流亡正德间守臣以状闻户部请遣两京堂上官一员前去抚恤议入不报上登极始下其议户部以该省被灾经年遣官恐益缓请遂敕抚臣行之故有是命
○礼部言今月二十四日武宗皇帝百日礼宜释服如常查得孝宗皇帝百日因梓宫未入山陵上仍素翼善冠麻布袍腰绖御西角门视事不鸣钟鼓文武百官素服乌纱帽黑角带皂靴朝参今武宗皇帝梓宫亦未入山陵请如前例诏可
○兵部请下御史汪渊裁革各处镇守等内臣命府部大臣及科道官会议得旨免议令司礼监简汰其无良者代之于是御史杨铨复极言内臣镇守之害因劾奏江西烧造太监丘得前在凤阳夺取民间女子杂以倡优号为进奉荧惑万乘请寘之刑典下其章于所司
○诏司礼监裁革南京内府各监局官员初诏书裁革额外多添内臣止开内府各监局皇城京城各门不及南京至是南京工科给事中王纪等以为言因及太监张锐管东厂时占中两淮长芦引盐招奸商王四等乘势坏法积缗钱数百万计锐既正法宜与钱宁辈一体抄没兼逮四等以泄中外之愤上纳其言故有是命并敕都察院速具四等罪状以闻
○己亥授庶吉士史于光为吏科给事中王邦瑞为广德州知州邦瑞有姑配伊府光阳王王薨无嗣旧例文职有王亲者不得升除京职已亡故无出则不禁邦瑞亦援例自理所司仍外补之
○赏哈密卫新袭左都督把的孛剌及从官彩币织金袭衣靴袜有差
○戮宸濠逆党刘吉何镗等二十六人于市法司既会审江西狱拟刘吉涂钦熊绶黄瑞李世英熊僚葛江丁璝谢天一闵念八熊十四杨清秦荣本构反谋何镗等十三人临时从逆俱凌迟处死吉等仍缘坐家属籍没家产其吴松等二十五名系谋反知情故纵胡节等二十名系谋反同谋者子孙弟侄及同居之人俱斩决不待时其余应充军及给付功臣家为奴等项有差得旨凌迟重犯即时处决仍绘形榜示天下其斩罪诸犯姑监候余俱依拟
○庚子南京兵部右侍郎黄瓒应诏自陈乞致仕许之
○土鲁番撒马儿罕哈密诸夷使假进贡名在京商贩有留会同馆三四年者至是诏礼部申严旧例禁诸夷不许私出馆外勒期遣还仍治诸私通交易乃诱引纵容者罪其曾经犯罪夷人来贡者敕边吏勿复纳
○辛丑改南京刑部尚书金献民为都察院左都御史升兵部右侍郎李钺为左侍郎改工部右侍郎吴廷举为兵部右侍郎改抚治郧阳右副都御史王懋中于南京都察院协管院事
○升致仕广西按察司副使刘潮为本司按察使仍致仕潮在广西曾计擒巨贼韦朝威抚按官上其状兵部议破格超用未及行潮以考察落职至是乞追录前功故有是命
○壬寅吏部奏革正德年间传升乞升中书科鸿胪寺钦天监太医院少卿等官朱天麟等一百二十七员罢黜停降有差
○南京户部尚书邓璋应诏自陈乞致仕许之令驰驿归
○满剌加国遣使赍金叶表文及方物来贡给赏使臣并回赐国王王妃如例
○命南京前军都督府署都督同知马澄南京大教场坐营管操
○以大宁都司都指挥佥事申锡充参将分守保定地方升守备岷州指挥佥事黄宰为署都指挥佥事充右参将分守延绥东路以狭西都司署都指挥佥事刘谨充右参将分守宁夏东路
○诏归回回女你儿干等八名于甘州正德末镇守太监王欣奉旨简进者也
○后军都督府经历孙玙先任山西泽州知州倚附权幸赃贿狼籍抚按屡劾之俱不问至是巡按御史张鹏复以为言令逮玙付山西巡按御史鞫之
○御史李美等请肃清奸党在内如太监张玉假采办进贡之名于兰州等处织造各样织金大红绒叚殆及数千需索氊帐帏幔之类糜费巨万焦宁吴亮诱引先帝崇信番僧盖新寺于禁地尊胡虏为法王首倡取佛之名大遂刘允之恶夹带违禁货物不止百艘勒取官民银两动以万计高忠赵俊起盖豹房开张酒肆滥造海子船而蠹耗内帑之财营造镇国府而折毁官民之舍此皆在内遗奸号为金刚老儿当者也在外如中军管营指挥华勋营谋将领滥受蟒衣凡江彬之恶逆皆其主谋竭天下之货财半归私藏千户等官刘江王章与逆彬有乡土之私诱先帝为宣府之幸盖行宫进女乐黩溷于禁闼开皇店放皇债贻害乎地方千百户等官江梅张镗蒋英王通张永张徤或充外四家头目或为提督府主文隐匿章奏共蓄无君之心擅开边隙咸图冒功之赏管操西墙纵军劫掠扈驾南征黩货害人此皆在外遗奸号为把总大管家者也俱乞明正典刑永除货本得旨各犯诱引蛊惑情罪深重张玉焦宁吴亮高忠赵俊姑从宽俱发南京孝陵充净军华勋刘江王章江梅张镗蒋英王通张永张徤在内者着锦衣卫拏送法司在外者巡按御史提解来京问刘允取回仍责开具随去番僧名数以闻○癸卯以辽东饥发银二万两赈之
○狭西抚按官奏米脂县四月初七日酉时分西北方有星大如斗随有红光一道约长三丈余半空冉冉转动向西北移时变白气而灭遂劾延绥总兵载钦宁夏副总兵路瑛等贪纵乞斥之以答天戒辽东抚按官奏该镇五月二十二日有星大如杯尾长丈余光如月自东西流如箭而坠于时天鼓鸣者三考之祥异志奔星所坠其下有兵天鼓之鸣亦主暴兵即今全辽饥困虏警甚急乞速赐赈发以拯危边章俱下所司
○命宁晋伯刘岳后军都督府佥书管事
○甲辰大学士蒋冕吏部尚书石珤各乞致仕不允时御史张鹏评去留大臣贤否谓冕当罢御史赵永亨亦诋珤不可典铨衡上以其妄言诘责之冕珤遂各上章求去于是六科十三道交章论辩谓二臣不宜去朝廷御史言非是上乃命鸿胪寺官以公论谕二臣供职冕犹不出
○赠前巡抚江西都察院右副都御史孙燧礼部尚书谥忠烈前江西按察司副使许逵都察院左副都御史谥忠节建旌忠祠于南昌命有司春秋致祭仍各依赠官品级赐祭葬荫一子锦衣卫世袭百户宸濠之变二臣同时死义久未褒录至是礼部遵诏以请上嘉二臣精忠大节诸恤典俱视部拟加厚焉
○御史孙孟和言近据顺天府东安县等处人民纷纷奏诉太监张锐刘权张忠赵林及锦衣千户谷良等强占田地吓骗财物霸住房屋准折妻女及减价抑买等情访得诸奸恶违法事情似皆实有然此一民事耳至累累蓦越赴京上干天听恐将来闻风效尤长健讼之风为陵替之渐臣愚请敕下都察院通行直隶真定等处抚按官备行所属州县一应皇亲内臣功臣锦衣总兵大臣田宅除两平置买照旧外其余不分已奏未奏但有侵夺等项逐一退归原主原价短少者增之具价取赎者还之如有怙恶不服径自拏问参奏其应抄没犯人田产审明果系在前侵夺抑买一体给主管业可以息讼端召和气入令都察院议闻
○御史范永銮奏陆完王琼之狱事涉暧昧请敕法司会廷臣辩明功罪以公天讨上乃令三法司锦衣卫再审鞫之
○初宸濠之乱太监张忠闻濠已就擒图冒其功乃提兵急趋南昌至则都御史王守仁已执濠赴南京矣忠失望甚恚江西按察使伍文定迎谒遂叱缚之曰吾且籍没汝文定骂曰五才□弃九族为朝廷讨贼有何罪尔为天子腹心乃屈辱忠义为逆贼报讐于法当籍汝忠愈怒以铜锤击之文定昏仆观者无不骇愤文定畏其凶焰屡求解任不报至是始以状闻且言忠昔与安边伯许泰左都督刘晖至江西忠自称天子十弟兄泰称威武副将军与朝廷同僚晖称总兵官朱系朝廷儿子迫胁天子命吏稍咈其意輙窘辱之又诬指党逆掊克军民诈称进贡需索万状计所罔利不下百万比及脂膏殚竭仓库罄悬然后三人者始睢盱而去以致饿莩遍野盗贼纵横虽锉三人万叚不足谢江西百姓今圣明御历大憝如钱宁江彬皆已伏法三人者寔其党与倘漏于天讨使藏其乐祸无厌之心而处于反侧不安之地恐其日为国家大害乞亟行诛绝以快人心消隐忧又请发宸濠赃银还之江西以需急用矜释濠党父兄子弟在隔别地方及不同居与谋者并忠泰晖所蔓延诖误中多无辜亦请审释之章下所司看议以闻
○丙午孝庄睿皇后忌辰奉先殿行祭礼遣驸马都尉崔元祭裕陵
○户部覆御史陈实言广东看守珠池内臣不宜兼管地方事务因论原管太监赵兰既被御史紏劾宜先革回所犯赃行广东巡按御史勘明具奏以正国典诏悉从之
○命巡按广东御史兼管盐法赐之敕
○以兰州卫都指挥佥事周伦充左参将分守延绥西路
○发腾骧等四卫官舍都指挥吴瑄等三百二十名各回原卫瑄等原系金吾左等卫官舍正德三年太监谷大用奏调顺卫入数兵部以其诡冒名籍请旨厘正之
○丁未大学士蒋冕复上乞休言臣自今月二十一日以来连乞退未蒙报俞臣职忝论思仰荷皇上天地父母之恩体貌异常恩礼优厚非百执事比及近日温旨慰谕不一而足累遣鸿胪寺官宣谕亟出臣祗拜殊私终夕傍徨不遑宁处者窃自揣度才薄力小无一可答殊眷耳况祖宗创造艰难国家事体重大朝廷四方之极君心万化之原必朝廷无不正而后可以正四方必君心得所养而后可以成万化圣学不在于诗词章句当致力于本原圣法不止于礼度文移当深明夫体要成宪必无一之不监旧章必无一之不由初政善矣而慎终之道尤难大纲正矣而众目之举未易天下尚多可虑之事人心当先不见之图民困未必尽苏边尘未必无警辅导密勿之地一或任非其人而正大光明之业自此必为所累伏望俯察愚衷俾解重任物还其分生得遂于投簮心匪无知死不忘于结草上优诏慰留之
○顺天府通州知州刘绎奏近京地方若皇庄及皇亲驸马功臣旧土大为民害乞以皇庄田地尽付所在军民耕种输纳国课管庄内臣永为裁革其或以皇庄建立以久遽难议革请先将内臣取回凡皇庄田地明白开造册籍附之所在官司管理别差户部主事一员专管督理一应租税依期解送户部转送内府其勋戚田土亦乞差官查理果旧额颁赐听令管业照依旧制每亩起租银三分此外不许丝毫侵削佃户若系近来包占夺买等项责令退还章下所司议闻
○裁革僧录司左善世文明等一百八十二员道录司真人高士柏尚宽等左正一周得安等七十七员教坊司官俳奉銮等官苏祥等一百六员皆正德间传乞升授者也
○京东盗起流劫霸州永清等处命都督桂勇率兵捕之仍敕涿州河间霸州天津各守备兵备官严兵慎守以防奔突
○戊申孝穆皇太后忌辰奉慈殿行祭礼遣驸马都尉崔元祭茂陵
○回夷于永死于狱上以永在先朝出入豹房诱引蛊惑罪恶深重特命枭首于市仍籍没其家产○裁革山东濮州管马判官以巡抚都御史王珝奏该州种马不及四百匹例当革也
○己酉停狭西织造绒服
○革真定等府抽印木植内臣山西筏木由滹泥河东贩旧制于真定府设税课司十取其一该府委通判一员监收之岁终内官监差官印烙委官运纳通州张家湾砖厂以为常正德间始差太监抽分遂税及柴炭鱼菜民不堪其扰巡按御史宋钺请遵诏裁革且极言太监祖臣奸状工部覆奏得旨抽分太监裁革该府委官监收一如旧例
○坝上坝东坝北三马房领豹房发下牛骡无虑数十百户部以刍牧不给请以马给操军牛骡付顺天府估卖已得旨允行该监太监戴永称前项马牛骡俱已经印烙固留不发且奏旧例并无以御马充军者户部覆请上曰马已验收免发马房既无餧养牛骡事例岂可创启弊端仍依前旨行
○北直隶山东河南山西狭西南直隶江北淮扬诸郡俱旱自正月不雨至于是月福建福州等府亢旱疠疫盛行府县官病死者四十余员军民死者无算

[book_title]明世宗肃皇帝实录卷四
正德十六年七月庚戌朔享太庙
○刑科给事中顾济上请慎听览以定国是重纶音以隆治体其略曰陛下临御以来励精图治首翦群凶天下翕然称明然奸党尚存阴谋变幻或乘机会以伤善类或借鹰犬以快私讎或执邪说以拒正论或假言事以动朝廷未败者思固宠既败者幸复全此诚治乱安危之机不可不畏臣请以所上章奏一切下吏部考核其尤闇昧弗当者属言官参劾以彰国法则大舜问察用中之道不是过矣且章奏批答或下部议或取上裁祖宗时有故事今内臣张雄张锐张忠于经佛宝张信孙和陈敬等诖误先帝擅作威福陛下已逮治之及其奏辩又获宽旨岂左右亲信巧为营救而陛下过听之耶臣愿断以大义勿顾小恩凡奏报悉如旧典其事体未安者使言官得以封驳诸司得以执奏如此则小人无所售其奸而法纪可振矣上曰中切朕躬者朕自裁决其余所司议以闻
○荫兵部右侍郎杨廷仪子慥入监读书给经略东西边关都察院左副都御史李瓒诰命皆以满考也
○初开原与虏为市虏时时杀掠市人开原苦之会虏酋速长加等入市卤掠参将孙棠率兵掩杀二百余人都御史张禴上其功已而巡按御史葛禬劾棠贪惰不法状因请遣大臣有才望者经略战守而令禴暂留戴罪措置于是上黜棠而以开原事宜下兵部议及是兵部言辽东军饷不给将领非人故士卒逋亡墩堡圯废顷者总兵参将等俱已更易而巡抚都御史李承勋练习边事宜即委之以经略令户部核辽东岁逋之数徵角□羊至边听承勋调处以苏困苦招流移仍给以籍没银二十万以时缮墩堡辟土田其速长加事宜下御史核实乃可议功罪明国法上皆允行之
○辛亥经略东西边关都察院左副都御史李瓒以御史熊相劾其不职上求去不许
○户部请如诏旨以籍没官物补给文武官折俸钞二十七万七千五百贯有奇上可其奏
○法司会议言宸濠逆党如宜春王拱樤等情罪深重者先已伏诛其镇辅国将军觐钟觐鉎宸渠宸潽宸浣觐链觐铉觐铈宸渶拱樛拱槄宸氵□与宸江□风原不与谋临期听其使令巡城守门事出迫胁情非得已应从末减夺爵或迁处以示惩其在城诸将军虽曾受贼赏而未尝为之用事其情尤轻宜量减其禄降诏切责许以自新宸洪既脱身自首例应宥免上是其议乃革觐钟等爵降为庶人押发凤阳高墙禁住在城将军各革去禄米三之一宸洪宥免因以书谕诸王曰皇帝致书曾叔祖鲁王先因宸濠大逆不道皇兄武宗皇帝告于天地宗庙革其封爵削其属籍江西守臣寻即擒获并其同谋助逆宜春王拱樤瑞昌王拱栟及镇辅国等
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:43:43-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>