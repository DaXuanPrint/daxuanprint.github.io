<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="英宗睿皇帝实录序,明英宗睿皇帝实录卷之一,明英宗睿皇帝实录卷之二,明英宗睿皇帝实录之三,明英宗睿皇帝实录卷之四,明英宗睿皇帝实录卷之五,明英宗睿皇帝实录卷之六,明英宗睿皇帝实录卷之七,明英宗睿皇帝实录卷之八,大明英宗睿皇帝实录卷之九,大明英宗睿皇帝实录卷之十,大明英宗睿皇帝实录卷之十一,大明英宗睿皇帝实录卷之十二,大明英宗睿皇帝实录卷之十三,大明英宗睿皇帝实录卷之十四,大明英宗睿皇帝实录卷之十五,大明英宗睿皇帝实录卷之十六,大明英宗睿皇帝实录卷之十七,大明英宗睿皇帝实录卷之十八,明英宗睿皇帝实录卷之十九,">
<meta name="description" content="《明英宗实录》共三百六十一卷,其中附有《景帝实录》九十一卷,在《明实录》中,其卷数是较多的。实录中收有大量奏疏,本文将对其所收奏疏及其价值等相关问题进行研究。奏疏是古代社会臣民与帝王沟通的纽带,是民情上达的一种渠道,不同种类的奏疏,其用途亦有不同。《英宗实录》中所收奏疏数量宏大,上书者身份迥异,上疏内容更是广泛。有治国安邦疏、经济改革疏、礼仪文化疏、军事防御疏、民生救济疏、举荐贤才疏、弹劾疏、规劝皇帝疏等等,几乎囊括国家治理的一切事务。奏疏的收录方式亦是多样化,有全文收录、提炼而书、选择而录、仅有提及等方">
<title>明英宗实录_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">明英宗实录</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]1763841</span> <br/>
          说明： <span class="inputVal" id="bkdec">《明英宗实录》共三百六十一卷,其中附有《景帝实录》九十一卷,在《明实录》中,其卷数是较多的。实录中收有大量奏疏,本文将对其所收奏疏及其价值等相关问题进行研究。奏疏是古代社会臣民与帝王沟通的纽带,是民情上达的一种渠道,不同种类的奏疏,其用途亦有不同。《英宗实录》中所收奏疏数量宏大,上书者身份迥异,上疏内容更是广泛。有治国安邦疏、经济改革疏、礼仪文化疏、军事防御疏、民生救济疏、举荐贤才疏、弹劾疏、规劝皇帝疏等等,几乎囊括国家治理的一切事务。奏疏的收录方式亦是多样化,有全文收录、提炼而书、选择而录、仅有提及等方式。因其为官修史书,其修纂者多为进士出身,水平较高,且史料来源广,资料可信度高,是研究明朝历史的基本史料。</span> <br/>
          封面： <span class="inputVal" id="bkimg">Z_6379.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]明英宗实录
[book_author]佚名
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]1763841
[book_dec]《明英宗实录》共三百六十一卷,其中附有《景帝实录》九十一卷,在《明实录》中,其卷数是较多的。实录中收有大量奏疏,本文将对其所收奏疏及其价值等相关问题进行研究。奏疏是古代社会臣民与帝王沟通的纽带,是民情上达的一种渠道,不同种类的奏疏,其用途亦有不同。《英宗实录》中所收奏疏数量宏大,上书者身份迥异,上疏内容更是广泛。有治国安邦疏、经济改革疏、礼仪文化疏、军事防御疏、民生救济疏、举荐贤才疏、弹劾疏、规劝皇帝疏等等,几乎囊括国家治理的一切事务。奏疏的收录方式亦是多样化,有全文收录、提炼而书、选择而录、仅有提及等方式。因其为官修史书,其修纂者多为进士出身,水平较高,且史料来源广,资料可信度高,是研究明朝历史的基本史料。
[book_img]Z_6379.jpg


[book_title]英宗睿皇帝实录序
据广方言馆本补用葛思德东方书库本校
朕惟尧舜禹汤文武诸君去世远矣其功德之盛心术之微后世犹得以考见者以典谟训诰誓命之书存也是故君天下者必立史官以专纪东方书库本纪作记载历代承传目为盛典有由然矣顾我
祖宗列圣创业守成丕隆至治神功圣德实录备焉钦惟
祖宗列圣创业守成丕隆至治神功圣德实录备焉钦惟
皇考英宗睿皇帝以不世之资嗣承正统践祚始自冲年而德政彰闻天下盖有不言而信不动而化者矣惟夫深仁厚泽浃于人心也久故虽历险处变而泰然无虞用能得华夷之归心荷
上天之申命再履帝位恢弘治理以终惠于天下而凡礼乐刑政之大典章文物之繁布在四方昭如日星有以光前闻而迈往哲自非圣神大德何以臻兹肆朕继统之初首命儒臣纂脩实录垂宪万世仍命附录景泰事实于其间备三十年之始终表一代之谟烈凡四越寒暑始克成编总三百六十一卷呜呼我
皇考之盛德大业尽在是矣观于是者可以见驭世宰物之权焉可以见制治保邦之规焉可以见安民附众之仁焉可以见柔远伐叛之义焉可以见居常处变之智焉即其事而求其心
天颜日表俨乎如在然则是编所系之重如此朕心切于景仰宝藏惟谨自今吾子孙臣庶诚能是诵是法则可以保治安于千万亿年而统绪之传将与天地并悠久矣谨序
成化三年八月二十四日

[book_title]明英宗睿皇帝实录卷之一
英宗法天立道仁明诚敬昭文宪武至德广孝睿皇帝讳祁镇宣宗宪天崇道英明神圣钦文昭武宽仁纯孝章皇帝嫡长子母孝恭懿宪慈仁庄烈齐八配圣章皇后以宣德二年丁未十一月十一日生先是 宣宗皇帝春秋已富矣然犹未有继嗣于 圣衷恒若慊焉及是嗣大统踰再期海内殷富治化维新而 上降诞适当建子天统之月是日日下五色祥云见瑞光烛于殿陛 宣宗皇帝喜甚降诏有曰阳德初复长子肇生因大赦天下盖 皇朝列圣在先者皆生于潜邸惟 上生于 宣宗皇帝御极后天下闻之莫不欣忭曰此真吾主也是以出世之日即蒙庆泽及我苍生爱戴之念已旁洽于无外矣 上天质秀杰龙颅魁硕逈异常伦巾帽皆须式样加广大为之乃克适用遂以明年二月初六日立为皇太子及能言时 宣宗皇帝抱置膝上问他日为天子能令天下太平乎曰能又问有干国之纪者敢亲总六师往正其罪乎曰敢答应之际音响洪亮神采英毅无所疑虑 宣宗皇帝大喜亲解所御龙袍宝带加于 上体置诸宝座左右皆呼万岁他日 宣宗皇帝御文华殿以语学士杨士奇等因抱 上出示之士奇等曰书称汤之勇智武王之聦明皆本于天生臣于今信矣诚 圣明宗社灵长之本也因顿首称贺稍长能知书 宣宗皇帝命近侍以经书劝 上读讲辄喜动颜色至或以玩好奉之若不经意然居常顾盻之际烨然有威立其侧者皆若 上旁睨之不敢稍怠肆也及 宣宗皇帝宾天 上始九龄然哀疚之诚怆惨之容已出于圣性之天然矣宣德十年春正月癸酉朔
○乙亥以 大行皇帝宾天告于 奉先殿
○报讣音于宗室亲王
○丙子命行在礼部定 大行皇帝丧礼仪注
○严京城守卫
○丁丑行在礼部进所定仪注一自闻丧日为始不鸣钟鼓一在京诸王及王妃公主以下闻讣诣 几筵皆哭尽哀行五拜三叩头礼毕并易素服至第四日服衰服遵依遗诏二十七日而除一在京文武官员闻丧素服乌纱帽黑角带自明日侵晨至第三日每日俱诣宣武门南哭临退于本衙门宿歇不饮酒食肉第四日各具斩衰服至宣武门南朝夕哭临三日又朝临七日各十五举声凡入朝及在衙门视事用布裹纱帽垂带素服腰经麻鞋退居亦服之通前二十七日而除一文武官员一品至四品命妇悉去金银首饰麻布大＜礻由＞员领长衫麻布盖头侵晨由东华门入至宣武门里哭临三日退仍素服二十七日而除一在京诸寺观各声钟三万杵一在京以闻丧日为始禁屠宰十三日一军民男妇素服不妆饰俱以闻丧日为始二十七日而除一凡内外祭祀翰林院撰祭文光禄寺备祭物一四夷使臣行哭临礼工部造与孝服一听选办事官监生人材吏典僧道坊厢人等闻丧即易素服自次日早至第三日皆侵晨赴顺天府望阙设香案哭临第四日官各具斩衰服监生人等素服朝夕哭临三日又朝临七日各十五举声仍各素服通前二十七日而除一遗诏到日在外文武官员人等素服乌纱帽黑角带行四拜礼跪听宣读讫举哀再行四拜礼毕各置斩衰服于本衙门宿歇不饮酒食肉每日率合属官僚人等就本衙门内设香案朝夕哭临三日各十五举声自是素服通前二十七日而除一在外官员命妇闻丧各就本家设香案素服举哀三日各十五举声素服通前二十七日而除军民男妇各素服十三日而除一官员军民二十七日除服外听其嫁娶不禁音乐
○己卯孟春享 太庙遣卫王瞻埏行礼
○遣中官祭司户之神
○文武百官军民耆老人等奉笺于 皇太子劝进其词曰臣等粤稽古昔帝王之相传惟重长嫡者良以宗统相承天理人心之攸属国祚以之而永也钦惟 大行皇帝神武圣文安邦致治实丕昭于先业用弘启于后昆方底雍熙遽惊徂落敬惟 皇太子殿下出司震器仰继离明始在幼冲仁闻已昭于海宇既亲问学德声远播于寰区日进光明天锡勇智上足以缵 祖宗万年之绪下足以副黎庶亿兆之心历数在躬古今定序迩奉遗诏以 殿下已在元良命居大宝夫天下臣民不可一日以无主 祖宗神器岂容一日而暂虚惟冀 殿下少节哀悰敬承顾命于以任遗大投艰之重寄于以隆兴邦治世之伟图安 祖宗九庙之神灵永国家万年之庆泽早定大计以慰群情 皇太子令谕答曰 先帝甫弃天下予哀疚方深况年在幼冲遗大投艰曷克堪焉所请不允再奉笺劝进曰历数在天今古必归于主器乾元立极九五式应于飞龙肇自有生岂徒今日洪惟我 大行皇帝绍 祖宗列圣之图为 天地百神之主善继善述以嗣以兴恭惟皇太子殿下孝隆三问德继重离光辉上协于前星睿哲溥传于率土允宜丕承宗祀以昭格神天俯协舆情而奠安寰宇伏惟 殿下永怀创造弘济艰难念 先皇付畀之隆遵 两宫倚任之重勉图抚御少徇虔祈庶讴歌狱讼之有归俾鸟兽草木之咸若以慰四海望霓之渴以安 列圣在天之灵歛福锡民允埽荡荡平平之域惟皇作极咸乐熙熙皞皞之天 皇太子令谕答曰统业惟重痛戚况殷待予深思奚劳屡恳所请不允三奉笺劝进曰位传嫡长斯千古不易之成＜矢见＞孝在嗣绳尤万世相承之要道虽盛德谦光之无已然至诚恳告之有容恭惟 皇太子殿下徽柔渊懿浚哲文明由 上天纯佑于国家故 储副笃生于圣哲华夷共仰遐迩同归岂宜重违固执谦退虽悲哀之罔极仰允命之早颁少慰群情用安四海臣等抱忧逾甚致恳益深伏望 殿下图大惟艰节哀从众诚国家万万年灵长之景福也惟愿 殿下深思而嘉纳焉
○辛巳 皇太子令谕文武群臣曰 大行皇帝上宾遗命眇躬嗣承大统顾当哀疚不忍遽承而亲王及尔文武群臣军民耆老奉章劝进有进无已 天位不可以久虚遗命不可以久违大义所在难于固拒其遣太师英国公张辅告 天地定国公徐景昌告 宗庙太保宁阳候陈懋告 社稷予以明日即皇帝位其令礼部具仪以闻是日礼部进即位仪注一钦天监谨择明日壬午辰时大吉一先期司设监等衙门于华盖殿里陈设御座于中仍于奉天殿设宝座尚宝司设宝案鸿胪寺设表案于丹陛上教坊司设中和韶乐悬而不作锦衣卫设卤簿大驾钦天监设定时鼓一是日早遣官祗告 天地 宗庙社稷设酒果具衰服亲诣 大行皇帝几筵前告受命行五拜三叩头礼改服衮冕诣奉天殿前设香案酒果告 天地诣 奉先殿告 祖宗俱行五拜三叩头礼仍诣 大行皇帝几筵前 母后前母妃前俱行五拜三叩头礼鸣钟鼓 上衮冕御华盖殿文武官各具朝服入丹墀内俟候鸿胪寺引执事官进至华盖殿将行礼即传旨百官免贺只行五拜三叩头礼传毕方引执事官就次行礼赞各供事赞请升殿由中门出升宝座锦衣卫鸣鞭鸿胪寺赞五拜三叩头礼毕百官出至承门外俟候鸿胪寺请颁诏翰林院官捧诏授礼部官由奉天殿左门出锦衣卫先设云盖于午门前候捧诏置云盖中导至承天门开读行礼如常仪○壬午 上即皇帝位颁诏大赦天下诏曰我国家膺 天明命统理华夷奄甸万姓于兹七十余年仰惟 祖宗肇造之功守成之道＜矢见＞摹弘远光昭万世惟我 皇考皇帝以至仁大德统承之率循宪章恢弘政化方期家国永底雍熙不幸奄兹遐弃肆予眇躬祗奉遗命于宣德十年正月初十日即皇帝位付畀攸重兢惕惟深允惟 神天之典惟敬斯承生民之众惟仁斯保阜成之绩惟勤惟俭乃克有成顾予凉薄勉怀永图尚赖亲王宗室益修藩屏中外文武群臣宣力效忱以副委任以惠我苍生用臻富庶跻于泰和其以明年为正统元年与天下更新一应宽恤事宜条示于后一自宣德十年正月初十日昧爽以前官吏军民人等有犯除谋反大逆子孙谋杀祖父母父母妻妾杀夫奴婢杀主谋故杀人蛊毒魇魅毒药杀人强盗人命不赦外其余已发觉未发觉已结正未结正罪无大小咸赦除之敢有以赦前事相告言者以其罪罪之一自洪熙元年六月十二日以后军官并旗军将军力士校尉舍人余丁等除犯反叛党恶土豪人命不宥外其余有犯发遣各处充军立功及哨了等项者尽行宥免复还职役一署都督佥事都指挥署都指挥佥事指挥悉与实授凡在京优给故官儿男仍于本卫所关支俸粮一文武官吏旗校军民匠作人等有为事问完见做工运甎运粮等项及锁镣工匠不关粮赏常川做工者悉宥其罪官吏复还职役犯枉法赃罪者罢归为民军还原伍匠仍当匠民放宁家一文武官员并总小旗有为事已复职役住支俸粮反半俸者俱照旧关支一自宣德十年正月初十日以前递年亏欠农桑诸色课程户口盐粮钞及岁造拖欠并追陪叚匹纱罗绢等项倒死马驼驴骡牛羊亏欠孳牲等畜及未纳各项赃罚冒关官钞偷盗官粮等项及中盐罚纳钞贯陪追未完段匹等项尽行蠲免一内府各监局递年派办物料工部等衙门修造军器乐器船只等项并一应买办采办生潦银朱皮张竹木柴炭等项递年拖欠屯种子粒及鱼油翎毛青碌铜鉄颜料桑穰蓆麻竹木芦柴岁进野味及买办追陪胖袄裤鞋底试验不中弓箭及弦并遭运漂失粮米军器等件悉皆蠲免如已办在官者野味解京其余就于所在官司仓库收贮一天下一应课程及门摊等项俱照洪武年间旧额徵收不许指以钞法为由妄自增添违者罪之其有河泊坍塌淤塞等项及人户消耗亏欠课程者从实查勘即与分豁一各处诸色课程旧折收金银者今后俱照例收钞一各处买办诸色纻丝纱罗叚匹及一应物件并续造叚匹抄造纸劄铸造铜钱烧造饶器煽炼铜鉄采办梨木板及各处烧造器皿买办物料等件悉皆停罢其差去内外官员人等即便回京违者罪之一各处闸办金银朱砂铜鉄等课悉皆停罢将坑冶封闭其已办完见收在官者金银朱砂就令差去人管领来京铜鉄于所在官司寄库差去闸办内外官员人等即便赴京不许托故稽留若系洪武年间旧额岁办课银并差发金不在此例一各处造作除军需外其余尽皆停罢今后非奉朝廷明文一毫不许擅自科扰军民违者罪之一各处打鹰及打捕鸟兽釆取虫鱼花草果木石山之类诏书到日悉皆停罢差去内外官员人等即便回京所占用官军各回原卫所管事著役民回原籍当差不许拘留违者罪之一各处孳牧马骡驴牛羊等畜及北京河间定等处军民见养征进所获牛羊诏书至日只令军卫有司提督牧养原差去管养内外官员人等即便回京母得托故在彼生事重扰军民一惜薪司光禄寺等衙门原坐办柴炭芦苇荆条等项自宣德八年十二月以前拖欠未完者悉皆蠲免宣德九年正月以后悉减半送纳内官监等监局坐办茜草暖桦皮及桦木炭等件悉皆停罢一各处宣德九年被水旱去处取勘的实将税粮及屯种子粒尽行蠲免缺食贫民有司量给米粮赈济一民间应有事故人户抛荒田土即从实取勘开报除豁税粮另行召人承佃如系官田即照民田例起科一各处抄没官房及没官牛只年远倾塌及倒死者所纳房钞及牛租取勘明白即与除豁一各都司卫所下屯军士正粮子粒一十二石给军食用不必盘量止徵余粮六石于附近军卫有司官仓交纳一各处逃移人户悉宥其罪许于所在官司首告回还原籍复业勉其差徭二年其本户亏欠税粮等项尽行蠲免一逃军逃囚逃匠人等诏书到日为始许两个月内赴官自首与免本罪军还原伍民还原籍匠复本业其人匠有因在逃问发充军当匠者一户只存一名当匠其余放免一各处原编轮班人匠内有一年一班者今后江北人匠照旧轮班江南人匠俱二年轮一班其各监局在逃诸色人匠为无正身有勾户丁二三名止令一丁当匠其余放免但是该发充军行提未到者悉皆宥之一见在京做工军夫照例更替候营造山陵毕日悉皆放回一见起在京做工人匠除带家小并把总高手与应用营造山陵人匠及轮班上工者存留外其余尽数放遣仍照旧轮班不许指以朋合编班为由一概拘留若高手人匠果有年老者亦即放遣其见在做工失班罚工者免其罚工止当正班满日放回违者罪之一宣德九年以前各处凡承敕旨及勘合起取军民人匠悉皆停止如已行在途亦令回去军还原卫所民还原籍一军官为事去年冬曾随大驾出关巡边例应调者免调悉令回原卫所一各都司卫所自洪武年间至今差出勾军不回官旗人等限两个月以里赴所在官司首告悉免本罪令回原卫所管事着役一递年有犯罪发去当站及充递运夫膳夫军伴等项役满者即便放回违者罪之一差出买办造办釆办内外官员人等有在各处私占官民田地及起盖房屋隐占军民诸色人等作打捕户养户等项名色使用者诏书到日官民田地各复其旧房屋入官隐占之人俱复本役违者治以重罪一宣德十年正月初十日以后官吏人等犯罪充军者止终本身一农桑学校有司宜加劝勉务求实效勿事虚文一军民中有鳏寡孤独者所司依例存恤毋令失所民年七十以上及笃废残疾者许令一丁侍养不能自存者官为赈给凡军民年八十以上者所司给与绢二匹绵二斤酒一斗肉十斤时加存问其有为事编发为民种田年七十以上孤寡无人养瞻者放回原籍依亲一各处有孝子顺孙义夫节妇开具实迹奏闻以凭旌表一官员军民之中有怀材抱德或屈在下僚或隐于山林所司以礼荐举赴京量材擢用一凡军民利病许诸人直言无隐一各处军民有为追陪孳畜税粮等项被官司逼迫不得已将男女妻妾典卖与人者诏书至日官司即与赎还如男女已成婚配者不在此例一法司问拟罪囚今后一依大明律科断不许深文违者罪之一各处军民匠役人等有因饥窘及受官司逼迫不得已逃窜山林或啸聚为非者诏书到日悉宥其罪令各复业著役免其差徭二年所司善加优恤不许生事优害违者罪之一各处边将及军卫头目务要抚恤军士严饬武备谨守地方其有功及怠事者具申朝廷以凭赏罚一有司官吏务要公勤廉慎爱恤百姓不许阿附势要辄有科扰亲临考察官员务求实迹以办臧否如有徇私枉法颠倒是非者必治以罪于戏自古生民获福咸由君臣同心同德图厥成功亦罔不在初尚协嘉猷以隆邦本诏告天下咸使闻知
○敕谕沿边宣府等处总兵等官谭广等曰比闻北虏阿鲁台部落来降者言虏寇聚兵近塞意在犯边卿等宜严卒乘谨斥堠先为不可胜以待之降则礼待去勿穷追毋启衅端毋堕贼计庶副朕委任之意
○癸未营建 大行皇帝陵寝于天寿山敕太监沐敬丰城侯李贤工部尚书吴中侍郎蔡信督工成国公朱勇新建伯李玉都督沈清及内府诸衙门锦衣卫发军匠人等共十万人兴役
○诏行在工部造 大行皇帝丧仪
○黜监察御史宋原端为民初原端丁忧家居强葬其父他人茔夺民良田收迷失妇勒其夫货财乃还之受民赂为嘱县官脱其徭役事觉下巡按江西监察御史鞫论枉法当绞至是遇赦罢为民
○乙酉大祀 天地于南郊遣卫王瞻埏行礼
○命锦衣卫镇抚司见监罪囚俱遵诏例本司开具李景隆家属一十四名弃交阯城候伯都督三司等官成山侯王通等家属二百九十五名以闻 上命仍监禁之既而佥事郭端死狱中诏戮其尸○行在都察院右都御史顾佐言前监察御史强敏差往山东巡视驿传受赃已发为民今遇赦乞恩复职缘敏有玷风纪宜仍发为民从之
○甘肃总兵官都督同知刘广奏哈密忠顺王卜答失里遣使臣来报猛哥卜花等众欲来剽掠沙州等处 上敕广戒饬沿边诸将严兵备御及礼遣其使臣归国其撒马儿罕使臣久处甘州者并与敦遣仍加访察毋令私挟我人口出境
○丙戌朝鲜国王李祹遣陪臣申概奉表贡马及方物庆贺赐宴并彩币等物
○火把等簇土官千户男只巴萧者番僧领占癿等俱来朝贡马及方物赐彩币等物有差
○丁亥直隶真定大名保定三府所属州县各奏去年旱漡水涝田禾薄收逃移人户负欠粮草乞暂停徵从之
○驸马都尉李铭卒遣官谕祭命有司治丧葬○少师兼吏部尚书蹇义卒义字宜之初名瑢蜀之巴县人少端重严雅郡守殷哲见而异之曰将来远到非吾所及既长益谨厚登洪武乙丑进士擢中书舍人一日 太祖谓曰汝蹇叔之后乎亲洒翰书义字赐之以易旧名建文中升吏部右侍郎事 太宗转左侍郎数月升吏部尚书时政令制度非洪武旧者诏悉复之义从容为上言损益贵适时宜因举数事陈说本末 太宗从其言寻兼太子詹事辅 仁宗皇帝监国 仁宗深重之义奔母丧还入见喜曰吾一饭亦不忘卿已而奉命巡抚直隶应天等府县 仁宗嗣位升少保踰月升少傅仍旧兼职赐玉带及绳愆紏谬印谕之曰朕有过举用此缄奏疏以进复升少师洪熙改元赐第南京又赐印其文曰忠贞 宣宗嗣位扈 驾征汉庶人寻以春秋高诏辍部事预闻大政赐银章曰忠厚宽弘赐第于文明门内复赐银瓮监修 两朝实录成赏赉加厚官其子荃为尚宝司丞九年扈 驾巡边 上即位义已得疾遣中官问所欲言对曰 陛下初嗣位义不得效分寸劳区区犬马之诚所望于 陛下者惟敬守洪武成宪始终不渝耳既卒赠特进光禄大夫太师谥忠定仍官其子英为尚宝司丞大学士杨士奇尝言张咏之不饰玩好傅尧俞之遇人以诚范景仁之不设城府义兼有之然遇事多疑少断常持两端且短于才际遇 累朝久在显位虽膺殊宠而无所建明云
○戊子直隶松江府并徽州府祁门黟县湖广岳州府临湘县福建福州府福安县各奏去岁凶歉民多缺食已将预备仓粮给散赈济俟秋成偿官从之
○己丑华阳王悦燿庶长子友堚奏先臣岁禄二千石米钞兼支今先臣薨逝未有成命 上命循旧制以禄米三百石给之
○迤北达子抢阿孙川卜簇火儿藏剌麻加尾星吉等来归贡马赐衣服彩叚等物命有司给与房屋器皿安插居住
○庚寅敕行在礼部议 大行皇帝尊谥曰夫帝王功德之盛咸有鸿称羙谥垂于万年古今之彝典也我 皇考大行皇帝至仁大义效法乾坤文德武功光华日月海宇清肃民物康阜视古明圣盛羙寔同不幸奄兹 上宾眇焉冲人嗣承大宝弗胜负荷日怀兢兢方祗率于鸿猷而未荐于徽号宜咨于众以合至公庶我 皇考功德之隆宣昭无极尔礼部其集文武群臣定议尊谥择日恭上册宝往体朕心敬哉无忽故谕○琉球国中山王尚巴志遣通事李敬四川石柱宣抚司土官遣把事尚添林并嘉河等卫指挥佥事革秃等俱来朝贡马及方物赐宴并彩弊等物有差
○哈剌帖木儿等率男妇一十三口来降给赐衣服等物
○敕浙江等处都司布政司按察司曰比遣内官张达等往彼镇守特为抚安军民堤防贼寇近闻军民皆已宁帖今取达等回京其原拨随从之人俱发还各卫府著役凡所辖地方一应军民人等尤宜加意抚绥勿致军卫有司扰害遇有草寇生发随即量调官军剿捕毋遗民患尔等若视为泛常不行用心以致误事必罪不宥
○诏减贵州屯粮三之一时贵州诸卫言其屯所山多田少地瘠水冷刀耕火种子粒枇细鲜有收获乞减其税事下巡按御史及三司官覆验以闻故减免之○壬辰行在礼部进上 大行皇帝尊谥仪注一二十一日西角门设谥议文案二十二日早 上具孝服御西角门捧谥议官立于阶之东文武官各具素服诣丹墀赞行四拜礼兴礼部奏进尊谥序班二员引班首稍进前捧谥议官以文授班首班首受谥议文由中道进将至御前序班赞进尊谥议文 上起身行至谥议文案之北班首进谥议文置于案跪百官皆跪 上看毕以付翰林院撰册文 上复坐班首与百官俯伏兴复位再行四拜礼毕序班彻案 上还宫一二十一日太常寺宿于本衙门二十二日具奏讫 上及文武百官皆致斋三日二十四日夜遣官行祭告礼一告 天地遣太师英国公张辅告 太庙遣定国公徐景昌告 社稷遣宁阳侯陈懋祭仪用酒果香币脯醢迎神四拜奠帛初献礼读祝亚献终献送神四拜礼毕一二十四日告 几筵以明日上尊谥内侍官先置册舆宝舆于奉天门设香亭于丹墀内正中一二十五日早设宝册案于 几筵前内侍官各捧册宝置于舆中 上具孝服御奉天门内侍官举册宝舆导驾官导引 上随册宝舆后降阶升辂导驾官退百官素服于金水桥南皆北向序立俟册宝舆将至百官皆跪册宝舆既过百官俱出午门由阙左门诣宣武门南北向班列册宝舆由左顺中门经东华中门出进东上南门由宣武门进至 几筵殿门外 上降辂内赞礼唱执事官各司其事内侍官导引 上诣拜位捧册宝官于舆内各捧册宝由殿中门入至 几筵前北向立内赞奏行四拜礼皇弟陪拜在外鸿胪寺官传唱各官俱行四拜礼内侍官导引上由殿左门入至 皇考神御前奏跪传赞百官皆跪奏进册捧册官以册跪进于 上左 上受册以册授执事官置于案奏进宝进宝官以宝跪进于 上左 上受宝以宝授执事官置于案奏宣册宣册官跪于 上左宣奏宣宝宣宝讫奏俯伏兴平身传赞百官皆俯伏兴平身奏复位内侍官导引 上由殿左门出至拜位奏四拜传赞百官同拜毕内侍官导引 上至 几筵前奏初献礼奏跪奏献酒奏读祝读毕奏亚献礼奏献酒奏俯伏兴平身奏复位内侍官导引 上由殿左门出至拜位奏四拜传赞百官同拜毕内侍官导引 上由左门入至 皇考神御前以册宝授内侍官捧入内导引 上入安册宝行叩头礼导引 上由左门出至丹陛上奏礼毕○甲午太师英国公张辅等上大行皇帝尊谥议曰钦蒙敕谕礼部令会同文武群臣议上大行皇帝尊谥臣等钦遵会同公侯伯五府六部都察院等衙门官太子太师成国公臣朱勇等议拟呈进臣等伏惟 大行皇帝齐圣广渊聦明睿知昔在 太宗文皇帝时英资天发言动允简于 宸衷嘉誉日章风采已闻于天下暨 仁宗昭皇帝御极之初遂膺显命正位东朝视膳问安敬爱由乎天性抚军监国贤明协于人心肆惟历数之承益勤继述之志法乾坤之覆育体仁长人揭日月之光华继明照物隆天下之至养以承 圣母之欢心睦亲藩以至诚用巩邦家于永世奉遵成宪无间钜微信任旧人克全终始神武不杀擒叛逆于指顾之间文德诞敷柔强御于遐荒之外统临四海于今十年中国底于承平率土安于无事方之古昔绍统之君若商之三宗周之成康未有盛于 大行皇帝者也奄兹遐弃恸切臣民必有徽羙之称用昭功德之实臣辅等谨摭成勣徵诸古谥参之详议实维至公 大行皇帝尊谥宜 天锡之曰 宪天崇道英明神圣钦文昭武宽仁纯孝章皇帝庙号 宣宗臣辅等拜手稽首谨议
○赐亲王宗室公主白金文绮纱罗钞锭庆代宁岷四王各白金五百两纻丝罗各二十表里纱二十匹锦五匹钞三万贯周楚鲁辽韩五王各白金三百两纻丝罗各十五表里纱十五匹锦三匹钞二万贯肃唐伊沈襄荆淮梁赵奏及平阳保宁十二王各白金三百两纻丝罗各十表里纱十匹锦三匹钞二万贯靖江王白金二百两纻丝罗各十表里纱十匹锦三匹钞一万贯赐汝阳含山永嘉南康四大长公主咸宁长公主安成公主各白金二百两纻丝罗十表里纱十匹锦三匹钞二万贯
○迤北使臣脱合赤等来朝贡马及方物赐宴并彩币等物有差
○行在户部奏狭西西宁河州洮州蕃簇输马一万三千余匹当给赏茶一百九万七千余斤欲移文四川布政司起夫辇运今闻其处旱潦相仍人民艰食乞暂停止 上从之且命有司善加收贮俟豊年运给之
○行在右军都督府左都督陈怀先充总兵官镇守四川松潘纵放番寇失机坐罪罢闲至是遇赦乞复职 上命冠带闲住
○乙未行在户部奏在京诸卫官员俸粮于南京诸卫带支者其有他故不即移文住支以致重冒者多欲令诸卫每月造册赴部遣官赍送南京户部转行支给庶免重冒之弊其已冒支者仍追偿官从之○直隶庐州府无为州知州王仕锡奏本州常年釆办南京养象芦根茭草十万八千斤今象多送北京收养兵部每岁仍令锦衣卫旗军照旧催办乞查理象数多寡量数减釆庶不劳民从之
○迤北河宁王阿鲁台部下三百余人来降及边人尝陷虏地一百二十余人复归边将以闻 上命给赐来降者衣服等物其自虏中归者量与口粮俾各宁家
○丁酉上 大行皇帝尊谥册文曰德盛者必有徽称功高者必崇显号帝王茂典古今攸同恭惟 皇考大行皇帝睿知聦明刚建中正奉天法 祖嗣统御于万方发政施仁覃洪恩于四海文化丕显德教弘章除渠逆以宁邦家矜庶狱以重民命朝觐毕至如万水之必东华夷率从如众星之拱北纤尘不作于边境大田屡应于豊年率土归仁 上天助顺民物蕃富海宇泰和一旦升避远迩恸神功 圣德宜荐尊号用询群议请命于 天谨奉册宝上尊谥曰 宪天崇道英明神圣钦文昭武宽仁纯孝章皇帝庙号 宣宗伏惟 圣灵在上明鉴于下子孙黎民咸被纯虾亿万斯年锡隆 皇祚谨言
○朝鲜国王李祹遣陪臣金益精奉表贡马及方物庆贺帖列山等卫头目撒听加泰宁等卫指挥佥事不花等毛怜卫指挥同知兀罕住等来朝贡马及方物赐宴并彩币等物有差
○戊戌北京国子监祭酒贝泰奏欲将监生所作课业仿书按季送翰林院考较年终奏缴文册数目从之
○己亥 上谕内臣曰钱粮出纳俱用清切尔等各监局官即将递年收受用度及见贮者具数以闻敢有纤毫隐暪透漏必罪不贷○庚子诏曰朕惟隆古神圣之君咸有鸿名羙谥垂于万世若唐尧虞舜皆所以形容至德逮我 祖宗糜不皆然恭惟 皇考大行皇帝缵承 天位统理万邦弘覆载之仁溥生成之德至诚孚于上下至孝通于神明宽裕有容神武不杀华夏蛮貊罔不率俾簿海内外熙然泰和不幸 上宾奄弃臣庶顾以大宝付于眇躬怀哀恸之孔深念继述之弥重允惟典礼宜极追崇谨命文武群臣稽古礼文议荐谥号参之众论协于大公乃于正月二十五日祗告 天地 宗庙 社稷奉册宝恭上 皇考大行皇帝尊谥 宪天崇道英明神圣钦文昭武宽仁纯孝章皇帝庙号 宣宗呜呼 天地之德实广大而难名日月之明同昭宣于有永诏告天下悉使闻知○敕谕沿边宣府等处总兵官谭广参将曹俭内官郭敬等曰卿等久膺疆圉之寄著有劳绩朕初即位凡事一遵 祖宗成宪而于 先帝所倚任之臣尤不敢忽卿等宜体朕此意殚乃心力抚练士卒遇有寇窃即与剿除以安边境如缺战马具数请给
○沈王佶焞奏欲同陵川等王诣 大行皇帝几筵祭奠 上以籓屏任重复书止其行自是诸王欲来者皆止之
○郑王瞻埈奏内使施阿正侮慢出恶言乞罪之 上复书曰叔宜自治但勿寘之于死可也
○少傅兵部尚书兼华盖殿大学士杨士奇等言于 上曰自古人君即位之初中外军民其心未一但朝廷处置得宜庶几有备无患臣等谨以合行事宜条具以闻一命五府兵部整饬军马提督操练以振兵威以壮国势庶压小人之心及敕各处镇守总兵一体严谨防御贼寇一南京国家根本之地宜敕内外守备官员谨慎关防切见南京户部尚书黄福老成忠直宜敕令就彼参赞机务庶无疏失一江西湖广河南山东岁荒民饥恐无籍之徒啸聚为非宜择文武大臣各一员分遣镇守事妥即回一即今瓦剌强盛恐来寇边缘各处多缺马匹宜敕边将于附近太仆等寺关用其西番诸处进贡之马悉给边军骑操一行事校尉多有在外假公营私诬枉平人挟制官府瞒昧朝廷宜减其数令锦衣卫公正指挥一员提督禁约一在京在外文职虚糜俸禄者多宜通行考察廉能者存之贪懦者黜之 上嘉纳其言令悉行之○辛丑命户部尚书黄福参赞南京机务赐之敕曰朕嗣承大位深惟南京根本重地守备必湏严固卿历事 祖宗四十余年老成忠直厥绩茂著今特命卿参赞襄城伯李隆机务抚绥兵民训练军马凡百庶物同隆及太监王景弘等计议而行卿其益笃乃诚益励乃志以副朕倚毗之重钦哉 上命廷臣会举文武大臣镇守江西湖广河南山东于是太师英国公张辅少傅兵部尚书兼华盖殿大学士杨士奇等会举都督同知冯斌都督佥事武兴韩僖毛翔户部侍郎王佐李郁副都御史贾谅监察御史王翱以闻遂升翱行在都察院右佥都御史同兴镇守江西翔谅镇守湖广僖佐镇守河南斌郁镇守山东赐敕谕之曰今命尔等前去各处镇守地方抚绥人民操练军马遇有贼寇生发随即调军剿捕城池坍塌随即拨军修理其余非奉朝廷敕旨明文一军一夫不得擅役一毫不许擅科违者具实以闻必罪不宥
○升甘州左卫正千户王敬永昌卫正千户毛哈剌为本卫指挥佥事其余三百六十四员各俱升赏有差以获虏寇功也
○顺天府府尹李庸奏直隶霸州等州东安等县逋民共二万七千一百五十九户乞行禁约有久不复业并主赃者明治以罪 上宽恤之诏物下姑缓之令其复业自新
○壬寅敕行在礼部臣曰朕惟克睦宗族必尽孝以为先舜察人伦必尊亲以为大恭惟 圣祖母皇太后仁承天德顺协坤仪笃懿范以表正六宫佐 皇祖以嘉惠四海诞修阴教符挚仲之兴周训保冲人如光献之佐宋 圣母皇后天锡温恭地符静顺翊 皇考以子育兆姓鞠眇躬以继临万方令德令仪迈涂山于有夏仁心仁闻超明德于炎刘惟 两宫尊号之未加实一念钦承之攸切谨上 圣祖母皇太后尊号曰 太皇太后 圣母皇后尊号曰 皇太后宝册仪章尔礼部议定以闻
○命驸马都尉西宁侯宋瑛掌行在前军都督府事
○发遣狭西边卫官军操备京师者各还原卫先是 上谕行在兵部尚书王骥曰狭西官军在京操备者兹欲发回以防胡寇卿可与太师英国公张辅等计议可否以闻至是骥会辅等议狭西西北俱临边境而绥德延安庆阳平凉秦州五卫尤为切近宜即遣还各守分地其腹里卫分仍旧更番赴京操备故有是命
大明英宗法天立道仁明诚敬昭文宪武至德广孝睿皇帝实录卷之一

[book_title]明英宗睿皇帝实录卷之二
宣德十年二月癸卯朔行在礼部进上太皇太后尊号仪注一告祭礼前期太常寺官具奏致斋三日遣官祭告 天地 宗庙 社稷 宣宗皇帝几筵一上尊 太皇太后册宝礼前期礼部行移各衙门是日鸣钟鼓百官具朝服随班行礼前期一日内侍官于奉天门设册宝彩舆册东宝西设香亭于册宝彩舆之南正中教坊司设中和韶乐及大乐设而不作一是日早锦衣卫陈设如常仪内官设 太皇太后宝座于宫中陈设仪仗于丹陛上及丹墀内设册宝案于 太皇太后宝座前人设香案于册宝案前设 皇帝拜位于丹陛上正中设亲王拜位于丹墀内设内赞二人引礼二人设女乐于丹陛上设而不作至期 皇帝御奉天门内捧册宝官捧册宝俟皇帝具冕服出捧置于彩舆内侍官举舆导驾官导引 皇帝随彩舆后降阶升辂百官于金水桥南北向序立俟宝册彩舆至皆跪既过兴随至思善门外桥南北向序立 皇帝至思善门降辂女官请 太皇太后升座册宝舆由中门进至宫中丹陛上置于 皇帝拜位前册东宝西内引礼官导引 皇帝由左门入至丹陛上左边北向立内赞唱执事官各司其事引礼官导引 皇帝至拜位亲王具冕服各就拜位奏四拜传唱鸿胪寺赞百官皆四拜毕捧册宝官于彩舆内取册宝捧由殿中门入至 太皇太后前左边立 皇帝由殿左门入至拜位奏跪传唱亲王百官俱跪奏搢圭进册捧册官以册跪进于 皇帝右 皇帝受册献讫以授执事官执事官跪受置于案上之左奏进宝捧宝官以宝跪进于 皇帝右 皇帝受宝献讫以授执事官执事官跪受置于案上之右奏出圭奏宣册执事官跪宣读讫奏宣宝执事官跪宣读讫奏俯伏兴平身传唱同奏复位导引 皇帝由左门入至拜位奏四拜传唱百官皆四拜毕奏礼毕驾兴 皇太后仪注同
○敕谕和宁王阿鲁台男昂克孛罗及大小头目曰比闻尔等就我边疆休牧即敕边将严部伍禁侵害使尔等咸遂生业尔能克知天命具情驰奏朕悉尔意特遣指挥丁全赍敕往谕尔等其益顺天道恪效勤诚如欲率属来归悉不尔拒尔等尚体朕一视同仁之意○敕行在五军都督府及兵部比因营造差调官军不暇操练今已停役尔等其整饬兵旅以时训练务在行伍整肃戎器锋利毋事因循庶副委任之重
○遣郎中李约员外郎李仪赍敕谕朝鲜国王李祹曰朕初嗣大宝嘉与天下安于清静王国朝贡一循旧制非常贡之物悉皆止之因赐祹金织文绮彩币等物
○甘州回回指挥毋撒及卓禄簇番僧官卓舍严等来朝贡马赐币彩等物
○直隶凤阳府临淮等县各奏去年岁歉秋粮蒙诏免十分之四今核田亩所收不及六分乞暂停免以俟豊熟从之
○甲辰命兴安伯徐亨与都指挥同知韩镇等镇守永宁等卫兼提督沿边关隘
○乙巳 圣母皇后千秋节免命妇朝贺○命监察御史给事中巡视边关先是每季遣官巡视居庸山海等处关隘有设置未备器械未精军士未足守卒年久未更者逐一理之既而罢不遣至是行在兵部尚书王骥复请遣行故有是命
○遣行在工部郎中朱谦巡视徐州至淮安河道
○丁未复给通州左右神武中定边四卫在京操备旗军行粮先是外卫官军从役京师每人月支行粮四斗后以四卫去京甚迩不复支给至是军士以艰窘自陈故复给之
○戊申祭 太社 太稷遣卫王瞻埏行礼
○遣顺天府官祭先农之神及宋丞相文天祥
○上奉册宝尊 圣祖母皇太后为 太皇太后册文曰天子必有所尊圣德莫大于孝孝亲者得天下之欢心尊亲者正天下之大号帝王盛典古今所同恭惟 圣祖母皇太后陛下睿知聦明含弘光大体坤元之厚载弘天道之至仁光辅 圣祖笃生 先帝衍庆源于万世昭礼教于六宫母仪表正于四方仁泽霈沾于兆姓上同姜嫄太任之盛盖视明德宣仁有加顾予眇躬夙荷恩爱兹叨承于宝位感惓切于 圣心丕成宇内之升平祗仰宫中之尧舜特循茂典用正大名谨奉玉册金宝恭上 圣祖母皇太后尊号曰 太皇太后伏惟 天祐慈圣永承长信之恩国奉至尊隆享万年之福
○少傅兵部尚书兼大学士杨士奇等言近闻河南强盗三十余起往来行劫恐将来势盛宜写招抚榜文十道遣人星驰赍去张挂并敕镇守巡抚等官整理军马堤备如此贼滋蔓即遣将往率官军剿捕以息地方人民患害从之○命狭西都指挥佥事刘永镇守河州卫时永以都指挥掌卫事行在兵部请以永镇守故有是命
○毛怜卫都督撒满答失里及建州卫都指挥李满住等遣使奏忽剌温境内野人那列秃等率众至那颜寨劫掠人畜财物 上命其使赍敕谕那列秃曰尔与毛怜建州俱属朝廷统治宜各安分守法以保境土尔何为輙敢肆暴虏掠敕至尔等即将掳去人马财物如数发还庶免后患继今尔等尤宜敬遵国法相与和好毋肆侵渔自取祸殃尔其省之慎之
○庚戌 上奉册宝尊 圣母皇后为 皇太后册文曰致理必先于化本为国必重于尊亲礼典所崇名分为大恭惟 圣母皇后殿下至仁厚德配地承天端庄诚一之性柔顺静贞之行表正六宫母仪四海内佐 皇考允隆治化之原上奉 重闱备极天下之视昔任姒盛美寔同矧予眇质躬荷深恩属大统之方承维 圣兹之是仰敬循彝典用正大名谨奉玉册金宝恭上 圣母皇后尊号曰 皇太后伏惟 天隆宝祚慈寿万年嘉谟恒笃于训言长乐永伸于至餋
○遣敕谕福余卫都指挥安出等曰比得和宁王阿鲁台男阿卜只奄奏其妻伯颜剔斤男箸乞孛罗昔被掠去见居尔所朕念阿卜只奄今已归附朝廷授都督之职为中国臣子矣故特遣指挥王息等赍敕往谕尔等如阿卜只奄妻子果在尔处即付息等领回俾得完聚尚毋稽违
○肃王瞻焰奏达贼入凉州卫东南扒沙马牙山虏去本府牧放人畜 上复书曰此边将守备不严已降敕切责之矣往者 皇考宣宗皇帝尝有书达叔祖凡养马驼牛羊悉于内地牧放正虑此耳可尽收彼处孳畜牧于内地则贼不敢窥矣○辛亥册弟祁钰为郕王册文曰天子之众子必封为王子孙世世相传藩屏帝室此古今帝王之大法也朕弟祁钰今特颁册宝封为郕王尔其恪勤忠孝亲贤爱民永笃籓辅钦哉毋怠
○遣驸马都尉王谊为正使都给事中卜祯为副使持节册晋恭王嫡孙平阳王羙圭为晋王驸马都尉焦敬为正使都给事中陈瑺为副使持节册蜀献王庶子保宁王悦＜劭火＞为蜀王
○以上 太皇太后 皇太后尊号及封宗室礼成诏示天下诏曰朕以眇躬嗣承大宝稽古帝王致理之要亦惟尊尊亲亲表正大伦封建宗籓巩固王室厥有彝典万世攸同仰惟 圣祖母皇太后大德格天锡之全福以济我家国保佑朕躬 圣母皇后协相 先朝用植邦本徽音嗣箸天典攸崇谨上册宝尊 圣祖母皇太后为 太皇太后 圣母皇后为皇太后后念本支实资藩屏今册封弟祁钰为郕王平阳王羙圭嗣封晋王保宁王悦＜劭火＞嗣封蜀王其余郡王应袭封者次第颁封鸣呼崇孝敬以隆天叙之尊敦宗室以重维城之寄爰推仁泽咸及庶邦所有合行事宜条示于后诏告中外咸使闻知一各处宣德七年十二月以前拖欠税粮及一应钱粮草束除起运实数并见送在官者就于所在及起运所至仓分收纳其未徵及未纳者悉皆蠲免各都司卫所官军今后除暸哨备御及屯种操练并有敕旨及明文差调外其余一军不许私役一毫不许擅科若有指以差调及修理为由私役种田采打木植烧造砖瓦等项擅自科差者令巡按御史及所在按察司官巡察具实奏闻悉治以罪一公侯伯亡后其子孙例应袭爵者吏部兵部取勘奏闻即与承袭不许稽延一各处总兵镇守备御都督都指挥及各都司掌印都指挥自宣德元年以来不曾升擢者各具实绩以闻量材升用一凡军职子孙弟侄除应袭外其余果有精于兵略武艺者许所在官司举送兵部试验擢用一自洪熙元年至宣德十年正月初十日止军职有为事发做为事官及降除并降充小旗者悉复原职其犯反逆者不在此例一文职官员年来七十老疾不能任事者皆令冠带致仕免其杂泛差役一各卫所军士事故该勾补者若丁尽户绝并山后等处人民俟无名籍等项已经三次保勘无凭勾解者军卫有司即与开豁不许假此为由故意展转扰害良善违者罪之一比先有为事文武官吏旗校人等发交阯充军在逃并漫散不曾首官著役者许赴所在官司首告就于附近卫所收操一各处有缺食军民人等不得已相聚为盗强夺人财物及捏造妖言诱惑平人骗要财物者诏书至日悉宥其罪军还原伍民还原籍今后若不改悔仍复集聚为非俱照原犯罪之其已拿解在官者不在赦例一大同见养羊只该部取勘见数交付所在有司暂且收养仍开报光禄陆续取用原管牧放内外官员军民人等各回原职役一水旱灾伤之处并听府州县及巡抚官从实奏闻朝廷遣官覆勘处直并不许巧立名色以折粮为由擅自聚歛小民金银叚匹等物那移作弊侵欺入己违者罪之一各处山场园林湖池坑冶及花果树木等件原系民业曾经官府采取见有人看守及禁约者自今听民采取不许禁约其看守内外官员人等各回原职役一北京及山西宣府所属地方产木山场除山陵禁约外其余去处听人采取仍依旧例抽分不许妄自增添违者罪之一各处总兵镇守官等处自宣德十年正月初十日以前有敕旨采取及造办买办一应进用物件悉皆停罢一今后鹰犬及珍禽异兽等物不许进献一自今各处总兵镇守备御等官并不许指以进奉为名擅自打围飞放蹂践禾稼扰害军民违者罪之一民匠比先因为在逃编发武功三卫充当军匠者待营造山陵毕日仍充民匠就于在京居住依例轮班一各处平民有被人挟仇妄报为匠及医士厨役等项名色并妄指同名同姓为军者虽见有该部文书坐取有司即与审勘开豁不许一概朦胧妄报违者罪之一府州县官有廉勤公正能恤民者亲临上司宜以礼待仍具其实绩来闻以凭升擢一凡诏书内宽恤恩典及合行政务有司当一一遵行不许作疑生事刁蹬失信于下违者必罪不宥
○致书平阳王羙圭曰今已封伯为晋王仍居太原以奉曾伯祖恭王之祀岁支禄米如旧府中旧有房屋器皿田地园林仍皆收掌册宝续奉先此驰报初羙圭父济熺嗣封晋王弟济熿构其罪济熺及羙圭皆免为庶人既而事寝白乃封羙圭为平阳王俾奉父以居后＜火齐＞熿亦以罪免晋国久废至是始封羙圭为晋王云
○赵王瞻塙奏寇入磁州肆焚掠百户叚永潜结贼首柴旺等欲据彰德城池为叛 上复书曰先得镇守彰德指挥曹泰等奏此贼情已遣中官去量调官军相机剿捕叔宜严加堤备勿令凶恶得逞其奸也○命行在工部尚书李友直提督供应柴炭时佥都御史李浚丁忧去任故以友直代之
○顺天府宛平县民奏旧种地土先为营造以筑夫营即今空闲又蒙分派牧马税粮连年虚纳 上命行在户部覆实除之
○壬子赐在京文武群臣及军民人等白金绢布钞锭公六十两侯伯驸马五十两一品二品四十两三品二十两四品至五品递减五两六品至九品递减二两杂职三两故侯伯之家及未承爵者各十两将军旗校军匠人等各二两优给幼官及老疾军官并纪录幼军各于其例减半办事官监生生员人材吏典阴阳医士乐人各绢一匹在京厢民工匠厨役僧道杂役人等各布一匹营造山陵军匠人钞一百贯乾鱼三斤在外听选公差及四夷朝贡人员各赐钞有差○升右军都督府都督同知沐昂为右都督
○命建州左卫故指挥佥事管秃侄那火赤袭职
○直隶大名府浚县奏县有逃民一千七百八十三户所负粮草乞如例停徵从之
○甲寅敕谕南北两京五府六部都察院及两京内府各监局等衙门曰朕今钦承 祖宗大位一体 祖宗安养军民之心凡事皆从简省尔等宜体朕爱人之意将应简省之事即从公计议以闻其勿稽延固执以遗患军民违者从都察院劾奏必罪不宥
○赐镇守守备内外文武官白金彩币黔国公沐晟白金一百两彩币五表里襄城伯李隆白金一百两彩币四表里驸马都尉沐昕白金八十两彩币四表里都督山云史昭刘广巫凯萧授王贵李谦王真谭广蒋贵陈敬许亨尚书黄福各白金五十两彩币三表里都指挥马昇李达曹俭各白金四十两彩币三表里都指挥王瑜吴亮张翥刘斌各白金三十两彩币二表里高□□由韩镇穆肃马骥李英钱义萧敬刘铭刘永指挥陈震参政沈固刘琏参议李毂叶仕宁沈升各白金二十两彩币二表里辽东甘肃等处太监王彦等各赐银币有差其视廷臣加厚者以其勤劳于外故也
○凉州等卫回回指挥男罕马力丁女直舍人劄剌秃等四川播州宣慰司贵州新化蛮夷长官司俱遣人来朝贡马赐彩币等物有差
○复兴安伯徐亨岁禄一千石米麦兼支亨坐法得贷故也
○复以罪囚充通州各卫仓斗级先是行在户部侍郎王佐言通州各卫仓用军斗收粮其弊多端请以法司论断徒流罪囚充斗级 宣宗皇帝既从之已而诏法司拟罪依律科断遂复用军斗至是行在户部以佐言为便请复行之○行在五军都督府言在京七十七卫官军士校尉总旗二十五万三千八百除屯田守城外其十一万六千四百俱内府各监局及在外差用今各营操练仅五万六千选用不敷况今工部人匠数多足任役使乞将各监局役占官军退回各营操练从之
○顺天府奏所属州县民贫多窜乞将惜薪司擡柴贴夫四千名河西务堡添设接递夫八百名量与减除以纾民困于是减去贴夫二千名其添设接递夫尽革罢之
○乙卯 上将移居大内命工修葺乾清宫并东华门内各殿宇
○浙江都指挥佥事杜真老疾以其子荣代为金吾右卫指挥使
○丙辰命故武安侯郑亨子能平江伯陈瑄子佐广宁伯刘荣子安俱袭封父爵清平侯吴成孙英袭清平伯
○顺天府府尹李庸奏洪熙元年暂起工匠户丁七十余名赴巾帽局助工近蒙诏书放免今内官王贤奏欲仍取赴局恐戾前诏 上令如诏不许内官违扰
○丁巳 太皇太后致书长兄彭城伯昹三兄都督昇吾起于寒微叨蒙 国恩荣及祖宗显受褒宠诸兄嗣膺崇爵厚禄合门贵富与功臣等此皆 列圣天地之赐也顾岂尝有汗马之劳哉夫受非分之福宜存非分之虞古之人有言知足不辱知止不殆可不思保全永远之道乎吾不幸 仁宗皇帝早逝 长子宣宗皇帝又继逝矣 今长孙皇帝以幼冲嗣大宝内间保持辅翼实系于吾夙夜兢兢如执玉如捧盈不遑宁处惧弗堪负荷上负 宗庙圣灵及辱我先人因念外家欲令皆善二兄同气至亲可不体吾心哉尚其循礼度修恭俭以率子孙家人俾咸慎蹈履毋作愆过庶几以光国家之荣命而吾先人之祀亦永有依赖矣勉之哉勉之哉二兄自今惟朔望朝参凡有政议悉勿与闻惟二兄亮之
○戊午升南京户部尚书兼詹事府詹事黄福为少保仍兼尚书参赞机务
○升行在右军等都督府都督同知山云为右都督都督佥事史昭刘广王贵巫凯王真萧授李谦俱为都督同知都指挥使卫青许亨李达俱为都督佥事都指挥佥事吴亮张翥刘斌俱为都指挥同知指挥使高□□由为都指挥佥事以云等久控边陲克著劳绩故也
○升燕山左卫带俸都指挥佥事朵耳只为都指挥同知其余俱升职有差以获虏寇功也
○己未命为事官孟英为京卫世袭指挥使瑛保定侯善之子永乐间袭侯爵后因族兄贤谋为不轨削爵充为事官备御宣府至是遇赦 上念其父旧有劳绩故有是命○巡按狭西监察御史曹翼言虏寇变诈多端去年九月才犯凉州十一月遽遣人请降曾未几时又侵庄浪旬月之间乍降乍寇其情岂可测哉比者边将捕得生虏言朵儿只伯纳我亡命用为向导将深入寇乞为御备之策 上敕总兵官刘广等严谨防御仍命行在兵部遴选智勇都指挥二员得镇番卫指挥使马麟金吾左卫指挥同知刘礼俱调署狭西行都司都指挥佥事事听广调遣
○巡按山东监察御史任敬敏同三司奏旧制军士月给米麦一石近因撙节止给六斗或四斗余皆折钞今山东所属积有米麦请暂依旧制全给为便从之
○庚申少傅兵部尚书兼大学士杨士奇等言自古国家宗庙之制惟商周唐宋四朝可考商七庙周与唐宋俱九庙今国家尽奉先之孝礼宜从厚当作九庙永为定制 上从之命工部择日修建后以议不谐而罢
○杨士奇等言于 太皇太后曰都督张昇平日存心公正非其余可比令议国事诚出公论况昇历事 列圣皆知其贤每有巡幸必命留守伏惟 太皇太后无以亲凡弟为嫌仍令与议军国重事命下不从且令写敕戒之
○镇守大同参将都指挥使曹俭奏大同分地东自烂柴沟西至崖头墩迂直险易几踰千里垣墙沟堑日益坍塌万一虏骑冲突无以蔽拒乞加修筑从之
○辛酉敕镇守江西湖广河南山东淮安内外官于运粮官军中精选十分之五存留原卫操练以防不虞
○彭城卫千户于海等往神武卫仓运粟米六十石赴随驾内官监上纳本仓以平斛放而监官用尖斛放事闻 上曰此辈规利当坐以法今姑贷之后不改行必罪不宥自是内府出纳悉用平斛
○壬戌夜月犯天江星
○癸亥复龙江左卫指挥佥事甯懋职懋都督正之子宣德初坐与王通不忠事谪官赤城备御至是遇赦故复之
○甲子命直隶隆庆州儒学学正刘鉴复任时鉴任满乏科举例当谪戍云南其生徒言鉴训诲有方但以新设之学未臻成效乞留复任事下行在吏部覆奏故有是命
○乙丑敕谕刑部都察院大理寺锦衣卫今所监重囚中前日诏书所不该赦者朕虑其中尚有冤抑或成于法司之鍜炼或出于势力所胁从罪非由已情有可矜尔等即会公侯伯都督尚书侍郎给事中御史公同覆审务要详察情实分别重轻具本来闻不可枉其分毫以亏天理以昧人心庶几人服其辜虽死无怨○命太子太保成国公朱勇新建伯李玉提督大营五军三千等营官军操练先是命英国公张辅宁阳侯陈懋及勇玉同督操练既而留辅懋议政事故止命勇玉
○镇守山西都督佥事李谦奏边储空乏而平阳诸府该纳秋税又多愆期以致官军俸米未给者二十七月欲将山西布政司官库所收布帛准折镇西诸卫官军未给俸粮并严限欠粮郡县官吏催徵输纳从之
○丙寅云南镇南州土官叚节云龙州把事李祥四川石砫宣抚司土官舍人冉才雄隆觉寺剌麻高僧远丹藏卜等来朝贡马赐彩币等物有差
○擢举人詹万里为唐府长史司纪善万里前长史恩之子为王所奏举行在吏部谓其不可 上笃亲亲之意故从之○巡按四川监察御史蒋彦广会同布政司按察司奏顺庆府同知张思智等十一人俱昏懦老疾不能任事 上命行在吏部罢黜之
○湖广宝庆府武冈州新宁县奏去岁荒歉民缺食者五百余家已将预备仓粮给散赈济俟秋成偿官
○夜有流星大如椀色赤有光出西北东行入云中
○丁卯命故泰宁侯陈灏弟瀛新宁伯谭忠子璟俱袭封原爵灏无子故以命瀛
○戊辰琉球国中山王尚巴志遣使臣南米结制等奉表谢恩贡方物赐宴并彩币等物
○省行在礼部等衙门诸冗费初 上即位有敕凡事俱从减省行在礼部尚书胡濙等议钦天监历日五十万九千七百余本省为十一万九千五百余本太医院药材九万八千一百余斤省为五万五千四百余斤光禄寺糖蜜果品减旧数三分之二其添造腌腊鸡鹅猪羊二万七千只子鹅二千只酥油四千斤尽行革罢厨役六千四百余名拣选老疾者悉皆放回湖广江西等处荐新茶芽七千五百余斤省为四千斤在京各寺法王国师剌麻六百九十余名减数存留余者令回原寺住坐放回云南呵吒力朵兮薄五十余名取回木邦等处催办金银内官革去会同馆办事官南北两监监生入监年浅者放回依亲读书岁贡生员自正统元年为始府学一年一贡州学二年一贡县学三年一贡 上悉从所议
○革上林苑监所辖冰鉴川衡典察左右前后六署惟存嘉蔬蕃育良牧林衡四署从行在户部奏请也○行在户部奏洪熙初以顺天府顺义县田三顷赐少师吏部尚书蹇义今义卒宜仍以前田与其男尚宝司丞英从之
○己巳行在户部言在京都税等司局巡栏数多虑恐扰人命减去三百六十余名
○顺天府宛平县民奏永乐年间用臣等户内田地七顷余为木厂今已空间为守者占用负累虚纳粮草命行在户部覆实仍给各人耕种
○辛未命故安远侯柳升子漙保定伯梁铭子＜王卸卩＞俱袭封父爵
○命武进伯朱冕都督沈清提督神机营官军操练
○行在户部言在京牛羊等房供用浩繁命减去各房牛三千余只令军民领养耕种羊二千余只听光禄寺取用及岁贡蜡绵朱茶等物俱减其半以省冗费
○行在工科给事中鲍尧夫奏通州仓廒已完其用席覆者止百余间今工部奏留军匠修盖请停罢上以仓廒不可缺令即完之
○壬申清明节遣官祭 长陵 献陵
○日生晕色赤黄鲜明

[book_title]明英宗睿皇帝实录之三
宣德十年三月癸酉朔 上以造山陵及修殿宇匠夫勤劳人赐藁鱼二斤钞十锭＜革翁＞鞋一双
○放朝鲜国妇女金黑等五十三人还其国金黑等自宣德初年取来久留京师 上悯其有乡土父母之念特遣中官送回且谕其国王悉遣还家勿致失所
○中都留守司奏近例旗军月米一石止给六斗或四斗余皆折钞今怀远诸卫连年亢旱缺食者多请仍全支行在户部议宜暂从所请俟夏麦既登仍如近例 上是其言后辽东江西诸卫亦有是请皆暂从之
○山西平阳府解州芮城县奏本县两年荒歉民拾草子自给逃移户多租税无从办纳 上命行在户部遣官验视赈济仍蠲其租税○丙子行在户部奏居庸仓路当冲要而米豆缺乏请于京仓出米五百石山口仓出豆二百石令昌平县丁壮运赴本仓收贮备用从之
○行在兵部奏南直隶州县孳牧黄牛七万余只每岁光禄寺选用不过三千刍养既久时有倒死复令陪偿民甚病之请留三万只孳牧其余给与直隶军民贫难者牧养耕用从之
○行在工部奏见修在京仓廒未完欲借漕运军一千名助工请令督运官减所运粮先遣至京从之
○丁丑命故武城侯王聪侄孙玘为彭城卫世袭指挥佥事先是聪子琰袭爵卒无嗣 上追念聦功特授玘是职
○行在兵部奏军官有犯不孝及败伦伤化罢职者若不允子孙承袭恐负前人之劳请许令子孙承袭庶不泯前人功从之○复大兴县主簿赵文通职初锦衣卫校尉廉得文通因徵歛自私下狱文通惧刑诬服至是概以诏例出为民文通陈冤状 上以文通为校尉所讦无有讼之者特复其官
○戊寅甘肃总兵官都督同知刘广奏虏酋朵儿只伯等遣脱火赤等三人来言朵儿只伯等率众三千人在也可林察儿丹地面食尽乞降 上敕广等遣人察其动静广复奏去年九月虏犯我边境生擒其甥卜鲁罕虎里虏欲索其甥故假以降附为名况今见在爬沙一带钞略其情可见乞勿许 上从之
○巡按江西监察御史程富江西布政使陈智等奏永丰新淦乐安等县民曾子良等聚众据大盘山张旗帜鸣钲鼓劫掠乡村烧毁民居杀死民黄大季等置立簿籍胁民为非乞将江西运粮官军存留剿捕 上敕谕镇守江西都督佥事武兴右佥都御史王翱等曰此辈本皆良民卿等可招抚之能改过复业者悉宥其罪如尚恃顽不服即调官军剿捕毋令滋蔓
○放教坊司乐工三千八百余人为民先是 上谕礼部臣曰两京教坊司乐工过多虚费月粮何益于事其择堪承应者量留应用凡老病及不堪者悉发为民至是行在礼部具数以闻悉放之
○己卯赐永和王交城祁二县地八十八顷有奇时永和王济烺奏原赐随侍官军一所受有屯地今官军改调屯地空闲请为畜牧之所 上从之
○给武安侯郑能安远侯柳溥保定伯梁＜王卸卩＞岁禄各一千五百石清平伯吴英岁禄一千一百石平江伯陈佐新宁伯谭璟岁禄各一千石俱米麦兼支○罢浙江水寨海船守备时有吏周颂言浙江沿海地方洪武间设立卫所置造哨船令各守分地有警递相应援倭贼不敢犯永乐间因内官王镇奉使日本国回奏调诸卫官军驾使海船于悬海沈家门等处建立水寨守备后屡有倭贼登岸杀掠皆因城守乏人及水寨海船重大非得顺风便潮卒难驾使不能赴援宜照洪武时例各依卫所守备改海船作快船于巷口哨了彼此应援则倭贼畏慑民人奠安矣至是会官议当从其言故罢之
○庚辰升行在翰林院修撰刘翀为山西按察司佥事改行在工部主事王一宁为行在翰林院修撰仍支正六品俸行在礼科给事中朱应康振俱为行在翰林院检讨○行在兵部言镇守甘肃沿边凉州等七卫地方相去一千八百余里虏寇出没殆无虚月凉州之东铁门关外有朵儿只伯镇夷之北亦集乃路有阿端只肃州之西河州徼外有猛哥卜花乘间伺隙为边境患军士缺马骑操 上命行在兵部计议乃发狭西见贮官布于军民之家市马给之
○辛巳升行在兵部武库司郎中徐晞为本部试右侍郎浙江按察司副使陈镒为行在都察院右副都御史行在山西道监察御史罗亨信为行在都察院右佥都御史复都指挥陈忠荣贵职升府军前卫指挥朱通魏荣俱为□指挥佥事俱赐以敕书命晞与通往临洮巩昌洮州岷州镒与都督同知郑铭镇守狭西亨信与荣往平凉庄浪河州西宁忠与贵往宁夏各提督所属卫所官军土军操练○发狭西官军在京操备者悉还原卫并止后次轮班官军俱留各卫操守先是发还边卫官军至是并其腹里卫分者俱遣之
○行在兵部奏五军都督府缺官掌事及狭西湖广都司亦缺都指挥请以各都司都指挥及各卫指挥推选老成练达者擢用之遂疏浙江都指挥佥事张真等龙门卫指挥使等官赵玟等十四人以闻 上曰都督府事宜以侯伯掌之更选以闻张真丁信毛礼曹义马翔杨福高亮徐文陈震葛亮十人召来京师其赵玟文弘广李徽张孟喆见在边卫者不可轻动
○巡抚河南行在兵部右侍郎于谦奏工部以营建 山陵起取河南人夫一万七千名缘河南连岁灾伤人民艰食乞减半取之 上以山陵将完河南人夫至亦不及事矣令速止之○日有晕围圆下生承气一道色皆黄赤鲜明
○壬午 上命行在后军都督府及总兵官都督谭广等量拨军夫修理宣德仓并宣府怀安怀来保安各卫仓廒从行在户部员外郎罗通奏请也
○癸未减顺天府所佥天财库诸处夫役先是府尹李庸奏所属州县人民乏食逃移者众见在人户应当诸处夫役数多乞与分豁 上命行在户部量减其数以休民力至是疏放二千六百四十余人
○江西按察司副使石璞等言强贼聚恶劫掠乡村杀害平民其捕盗都指挥佥事吴坚心怀怯惧逗留不进乞正其罪
曰且令立功赎罪若无功不贷
○浙江温州府奏本府平阳 既采办银课宜如处州府青田等县例优免杂役军需以宽 力事下行在户部覆奏从之○甲申升行在大理寺右寺副刘英为大理寺右寺丞
○命故江西都指挥佥事魏全子政袭为济阳卫指挥同知通州卫带俸都指挥佥事刘震子贵袭为本卫指挥使孝陵卫指挥使孙贵子能羽林前卫指挥使陈勇侄广府军卫指挥同知王兴子得俱袭职云南都指挥佥事吴旺子敏代为济州卫指挥使中都留守中卫指挥使黄允侄政燕山右卫指挥同知宋善子贵俱代职
○行在刑部等衙门会廷臣录赦所不及死狱以闻其情有可矜者四百余人命免死戍边及输作有差
○行在光禄寺奏本寺岁用厨料糖蜜诸物己经奏减其粳米粟米厨料及牲口料食未蒙定夺宜减如例从之岁凡减粳米三万一千石糯米一万一千石粟米四万余石粟稻榖各一万一百石他物各减有差○乙酉安南国遣陪臣黎柄等满剌加国王西哩麻哈剌者遣其弟剌殿把剌哈密忠顺王卜答失里遣使臣哈非思俱来贡驼马方物器皿赐彩币等物有差
○户部奏南京诸卫旗军月米折钞者多见贮钞少龙江瓦屑二坝岁积柴薪量存供用外余皆易钞入官欲将积薪依直抵钞给军庶免出纳之劳从之
○巡按广东监察御史杨翰等奏广东肇庆雷州二府去年春旱田苗枯槁秋田又被飓风涌潮渰没禾稼无收人民饥窘已验实开仓赈济谨具以闻
○丙戌升毛怜卫指挥使王朵罗等二人为都指挥佥事兀罕住卜良吉等八十六人俱袭为指挥千百户
○夜有流星大如杯色赤有光出紫微西藩北行入大陵○丁亥命狭西平凉府静宁州判官向侃复任侃初以抚民增置在官持己廉慎莅事公勤民甚爱之后以停罢抚民官取回巡抚侍郎罗汝敬平凉府知府周建交章论奏侃得民心不可释去遂令其代见任者以慰民望
○免西宁卫土民杂差以土民有来诉者也
○旧例典吏犯笞杖罪每一十纳钞二千贯一百纳钞二万贯完日拨对品衙门参用至是人有言吏有贫富赃难再役请自今犯公私笞杖无赃者准律断决著役有赃者纳钞完日俱发为民从之遂著为令
○晓刻火星犯垒壁阵光芒相接夜月生五色云晕鲜明
○戊子追封故中军都督府都督佥事李英为蒙阴伯谥襄毅○遣敕谕阿速江等卫野人头目弗答哈等责还原虏建州左卫人马财物先是建州左卫都督佥事凡察奏被阿速江等卫杀其兄猛哥帖木儿等并掠去人马财物请兵剿捕宣宗皇帝谓兵部臣曰蛮夷仇杀习俗则然不必勤兵但遣使赍敕往谕俾还所掠使回未报至是 上复有是命
○行在都察院右都御史顾佐等奏狭西洮岷官军俱缺俸粮甘泉运站亦乏军甲巡按监察御史熊翼等欲将轻重罪囚除非真犯死罪者非文武官重罪待报者其余一遵旧例纳米摆站臣已会诸大臣集议合暂允翼等所请从之
○应天府府尹邝野奏岁比不登人民乏种已发仓廪令于他所贸易播种俟秋成偿官具数以闻○行在广西道监察御史章聪先因抵价买蜜坐罪降为行人后蒙恩复职历三年考称援例请给敕命推封父母行在吏部谓聪有前过不当与 上以聪既复职前过又经赦宥与敕命励其自新
○日生左右珥色赤鲜明良久云遮夜月犯房宿
○己丑故安顺侯薛贵无嗣其弟可可帖木儿请□□兵部以无例沮之 上念贵有功特命为京卫世袭指挥□□奉贵祀
○命山西石州知州陈道复任时布政司按察司俱奏道在任赋役均平以亲丧去任州民千数百人保道复任 上以民情不可拂从之
○旧例赃罚金银俱司礼监收贮至是悉命辇送承运库○顺天府顺义香河永清诸县各奏去岁水涝人多缺食所在仓粮赈济不敷 上命行在户部遣官于他州县官仓粮多给济之
○河南彰德府磁州涉县奏本县自去岁正月以来旱涝相仍禾稼伤损人民艰食 上命行在户部免其负欠税粮
○辛卯行在礼部尚书胡濙九年考满吏部以闻上命复职仍兼掌户部事赐敕奖谕赉以宝钞羊酒
○巡抚狭西行在工部右侍郎罗汝敬奏先有凉州住坐土番叛于大铁门关南一堵山潜住岁久往往窥伺边境苟不先事为备恐虏得我人口用为向导于永昌镇番等处劫掠其害非小矧甘州凉州庄浪相去各五百余里遇有警急猝难应援乞将临洮等四卫官军操备甘州者选将臣统领同都指挥包胜于永昌凉州镇番地方守备以扼虏寇往来犯边之路 上命总兵官都督同知刘广计议以闻
○四川永川县民宋玺妻冷氏一产三男命给赏如例
○壬辰升阳和卫指挥使祝铭为万全都司都指挥佥事以获虏寇功也
○升建州卫指挥使欢赤忽为都指挥佥事
○癸巳赐营造山陵夫匠人鞋一双藁鱼三斤
○甲午减公侯伯都督日支马料时行在户部奏公侯伯都督所畜官私马匹众多日支料豆费用浩繁请自今非官马不支从之○巡按江西监察御史程富奏贼曾子良等伪立名号势益猖獗臣等会三司官议调官军民壮至大盘山下与贼对敌生擒严季茂等男妇千余人前后杀死者不可胜计子良为乱军所杀已获首级余党俱溃散 上命以正贼首枭示余贼俱发戍广西胁从者悉皆疏放先是江西连年水旱人民艰窘有司不能赈恤子良等因而据险啸聚伪称永顺王都督太师万户指挥行刑主事等名号造妖言张伪榜逼胁居民为乱众至三万余至是始平
○巡按湖广监察御史徐杰奏各处仓廒收受米麦俱埃陈放支动经二三十年且米陈人皆可食惟麦陈蛀不堪食用请敕该部移文天下但有小麦在仓毋拘埃陈之例从之
○乙未升云川卫指挥佥事徐璎阳和卫指挥佥事葛兴俱为指挥同知以获虏寇功也○巡抚浙江户部右侍郎成均言直隶淮安扬州沿海卫所设立烽堠旧拨军瞭望为当今间有用民者乞专用军遇有海洋警急易为飞报从之
○丙申敕谕刑部都察院大理寺锦衣卫及刑科给事中人命至重死者不可复生自今凡犯死罪临决之际须三次覆奏明白然后加刑违者处以重罪
○以山西太原县古城田六十余顷赐宁化王济焕从王奏请也
○免监察御史赵本曾节李彝丁璇官住河南按察副使张志文徐义俸令擒逃贼以赎初妖贼张普祥使其党张兴等于磁州假佛法造言鼓众府军卫卒魏显首之官兴觉而遁获其父及妖书伪印下都察院问已得其实后本节巡按河南以为疑移文按察司覆之反坐显罪显妻陈冤彝璇复不为理至是兴等叛迹已形故本等六人有是罚○丁酉遣行在通政司左通政周铨往万全都司会同总兵官都督谭广等计议供给粮储
○诏逮山西都指挥佥事吕整初虏骑十余潜入塞整遇而杀之大同参将曹俭等奏虏实来降整妄杀邀功阻向化心故逮之
○行在礼部尚书胡濙等奏比奉敕旨节一切冗费以安养军民今四夷使臣动以百数沿途疲于供给宜敕诸路总兵官并都布按三司继今审其来者量遣正副使从人一二十人赴京余悉留彼处如例给待庶免往复供送之费从之
○掌西宁卫事都指挥佥事穆肃奏西纳隆奔隆奔卜咂申藏革咂章咂巴哇六簇告去岁荒歉今春乏种臣欲上闻区处恐后农时輙于官仓给与谷种三百石有奇请伏专擅之罪上以事出权宜特宥其罪○山东布政使司左参议王哲奏连年亢旱人多缺食宜广储蓄以备赈济其出使人员例支廪米五升者宜暂支米三升俟岁登粮多支给如旧从之
○戊戌云南大理府邓川州等处土官知州阿永忠等贵州新化府赤溪湳洞等长官司土官长官杨福等各遣人来朝贡马赐彩币等物有差
○命兴安伯徐亨备御永宁
○命平江伯陈佐弟仪为勋卫先是成国公朱勇荐仪谙晓武略兼通文艺行在兵部试中故有是命
○初为营造督粮逾制额增设官至是以时平事简有旷职者命六部各审去留以闻行在工部尚书吴中等奏本部增设官多办事未完请俟其竣事送吏部改用从之
○己亥擢进士高峻元亮徐璟毛宗鲁李玺为监察御史俱行在程宪为监察御史贺宗为大理寺右评事俱南京○妖贼班兴等伏诛初兴等师事张普祥刻期集众为乱其党彭举为广平府所获兴等欲谋杀府官以出举未发事露悉就擒命诛之
○庚子赠皇庶母惠妃何氏为贵妃谥端静赵氏为贤妃谥纯静吴氏为惠妃谥贞顺焦氏为淑妃谥庄静曹氏为敬妃谥庄顺徐氏为顺妃谥贞惠袁氏为丽妃谥恭定诸氏为恭妃谥贞靖李氏为充妃谥恭顺何氏为成妃谥肃僖谥册有曰兹委身而蹈义随龙驭以上宾宜荐徽称用彰节行
○命行在锦衣卫正千户李洪为指挥佥事复其父得原职也○辛丑诏免宁国大长公主坟地税粮仍命应天府为置坟户
○命御马监勇士谢定住还家养亲定住山西广昌县人永乐间其母周氏尝为虎所得定住年方十二用麻鞭直前鞭虎虎逸其母获全有司上其事旌表门闾后起为勇士宿卫至是以母年八十二陈情乞归养故有是命
大明英宗法天立道仁明诚敬昭文宪武至德广孝睿皇帝实录卷之三

[book_title]明英宗睿皇帝实录卷之四
宣德十年夏四月壬寅朔享 太庙遣卫王瞻埏行礼
○遣中官祭司灶之神
○敕谕满剌加国王西哩麻哈剌者曰王在先朝躬来朝贡已悉尔诚朕嗣承大统小大庶务悉遵 祖宗成宪今已敕广东都司布政司厚具廪饩驾大八橹船送王还国并遣古里真腊等十一国使臣附载同回王宜加意抚恤差人分送各国不致失所庶副朕柔远之意
○上谕行在兵部尚书王骥等曰朕初即位凡百造作徵需悉皆停罢期与天下军民共享太平之福比闻河南军民有因荒年饥馑不得已而流离就食者因而群聚为盗原其初心本皆良善窘迫至此良可矜悯尔兵部即出榜文谕之榜至之日悉宥其罪军还原伍民还原籍若不从者必调官军剿捕无赦○升京卫指挥使王钦等十八人俱为都指挥佥事指挥同知李信等十五人指挥佥事陈文等二十三人俱署都指挥佥事事先是行在五军都督府奏各营俱缺都指挥管军操练行在兵部请于指挥内会官试其弓马擢用 上从之于是试中四矢以上者升用故有是命
○庆王＜木旃＞奏差人往宿嵬口烧炭被总兵官史昭拘收其人不容烧用及护卫指挥牧马回城守门军挞辱之 上降敕切责昭复书与王曰惟曾叔祖国家至亲而昭敢尔不恭本欲寘之于法但今胡寇密迩塞下方严备御乃姑容之已降敕切责如后不悛必不恕也
○行在光禄寺奏天下岁进鸟兽以供内厨而道远日久死者十常七八或脯治不以法多致腐坏乞命行在礼部自今江南岁进鸟兽悉令送南京光禄寺收用从之○顺天府通州奏去年水涝人民缺食本州仓粮赈济不敷请发神武中卫仓粮给济俟秋成偿官事下行在户部覆奏从之
○癸卯命苏门答剌国王宰奴里阿必丁男阿卜赛亦的嗣为国王先是以公务遣中官王景弘往其国宰奴里阿必丁遣弟哈尼者罕等来京朝贡具奏耄年不能事事 上嘉宰奴里阿必丁素尊朝廷修职贡而阿卜赛亦的乃其冢嗣应袭王爵故有是命宴赉哈尼者罕等加厚
○减差行人禁约私茶先是西蕃来茶马司以马易茶朝廷得马甚众久之有私贩茶者得马遂少乃每岁四月至九月月差行人四员分往四川狭西隘口省谕勿令纵贩私茶出境半年之间计差官二十四员往来络绎不绝至是行在户部奏凡三越月差官一次庶免沿途供费从之○乙巳修葺凤阳 祖陵时奉祀朱瑛奏正殿神门暨两庑厨库俱年久渗漏漫漶于是集材木颜料起夫匠千余名修之
○朝鲜国王李祹遣陪臣卢闬等奉表贡马及方物庆贺赐彩币等物
○敕狭西西宁卫巴哇簇舍剌竹曰昔尔兄锁南劄以捕寇功授善智禅师副本簇指挥佥事锁南儿坚藏抚绥军民每三年进纳金牌茶马犏牛尔兄物故特命尔为头目归代其任尔宜同锁南儿坚藏协心共修职贡抚安民人如强愎肆虐罪不尔贷
○镇守河南都督佥事韩僖等奏反贼李刚等既伏诛其家口财产律当没官 上命宥之
○丙午以汾州废仓闲地赐庆成王美埥○丁未给都指挥同知刘斌半俸斌初以年老致仕而子代为指挥使至是复起于通州把总行在兵部以其子有全俸请给斌半俸从之
○狭西汉中府金州奏本州新增茶课自洪熙至今计一十六万四千余斤若照数追徵民实不堪乞赐除豁从之
○云南云南县土官县丞杨宗酉阳宣抚司所遗土人刘得昌并毛怜等卫都督佥事撒满答失里来朝贡马及方物赐彩币等物有差
○戊申 太皇太后圣节免命妇朝贺
○己酉升荆州右卫指挥使郑通为湖广都指挥佥事从总兵官萧授奏其征苗有功也
○广东潮州府海阳县儒学署教谕事举人袁均哲奏唐韩愈为潮剌史有功德在民载在祀典宜令有司于春秋次丁或生辰日岁一祀之又广州等府学皆有乐器独潮学无之诚为缺典今学中所藏古铜钟石磬犹在乞敕该部命有司添造乐器给与本学教习乐舞以供丁祭从之
○庚戌镇守河南都督佥事韩僖保留都指挥佥事毛礼掌河南都司事 上从之时礼以行在兵部推选召赴京故僖奏留之
○辛亥行在兵部言行在太仆寺寺丞数多今例当省然马政国家重事所辖地方广阔其额外寺丞乞免汰俾仍分任庶无妨政从
○直隶广平府肥乡县山西平阳府洪洞县泽州高平县各奏逃户人民负欠米豆六千八百余石榖草八千三百余束岁歉不能完足 上命行在户部覆实蠲之
○壬子镇守永平山海总兵官都督佥事陈敬奏臣整理戎事缘无印信难于关防奸诡欲照辽东大同总兵官例关给印信行在礼部言永平山海非辽东大同边境之比请但给与关防为宜从之
○乙卯贵州金筑安抚司上马桥等长官司云南楚雄府左能寨长官司蒙自县各遣人贡马赐彩币等物有差
○更定在京鞑官月俸给米例时行在户部兵部奏在京鞑官俸米有全给者有半给者今馈运艰难宜稍撙节于是命全给者减半半给者减十之三四新降附者自指挥而下亦递减之
○丙辰以金吾右卫指挥同知张义署狭西行都司都指挥佥事事
○湖广山西都司中都留守司俱缺官以茂山卫指挥使高亮潞州卫指挥使徐文为都指挥佥事隆庆右卫指挥同知陈震镇西卫指挥佥事葛亮署都指挥佥事事以补其缺从行在兵部推选也○命行在户部拨董家务等处官牛三百余只给民耕种省刍豆之费也
○夜月食
○戊午诏免顺天府所属十一州县逃户负欠秋粮榖草
○己未行在十三道劾奏吏部尚书郭琎等罪先是工部侍郎罗汝敬巡抚狭西犯赃抵死 宣宗皇帝怜其才不忍诛俾冠带戴罪办事而汝敬妄引诏书擅自复职吏部尚书郭琎侍郎黄宗载郑诚等既不明言汝敬罪乃为营护依违于是监察御史劾琎等罪 上宥琎逮汝敬下宗载等于狱
○辛酉遣太子太保成国公朱勇祭大小青龙之神以久不雨故也
○修葺 长陵 献陵始置石人石马等于御道东西
○封晋府庆成庄惠王第二子美堟为镇国将军○命行在左军都督府都督同知方政佩征西前将军印充总兵官升大同参将都指挥使曹俭为都督佥事充左副总兵山西行都司都指挥使罗文为都督佥事充右副总兵赐以制敕镇守大同所统官军悉听节制
○起为事官李安为行在右军都督府都督佥事充副总兵往甘肃同总兵官都督同知刘广提督操备先是凉州等卫屡有警 上虑广无赞佐者遣人召安于赤城安原封安平伯为事立功至是宥其罪而擢之且赐敕并谕广以同心协和共饬边备毋徇私偏执以误事机
○召镇守湖广都督佥事毛翔还京掌都督府事命镇守江西都督佥事武兴往淮安同都督佥事王瑜提督漕运
○造江米巷石桥○行在户部奏狭西西安等八府去岁乾旱田禾薄收其该徵榖草一百四十七万九千五百余束宜准折钞每束四贯从之
○万全都司都指挥佥事杜衡奏哨备开平官军道经独石其行粮遣兵护运路远艰难欲令哨备官军就于独石顺赍庶免远运之劳事下行在户部覆奏从之
○太监阮尧民都指挥刘清等有罪下狱初尧民同清等督兵造漕舟于松花江并捕海青因与女直市輙杀伤其人女直衔之尧民等徵回京女直集部落沿途攻截骑卒死亡者八九百人镇守辽东总兵官巫凯以闻诏械尧民等下狱鞫之
○壬戌以元学士吴澄从祀孔子庙庭先是湖广慈利县儒学署教谕事举人蒋明奏先儒有功于道学者皆得从祀近世之儒若临川吴澄道尊孔子学述六经著书立言师表当世其功不下于许衡衡既从祀澄当如之 上命行在礼部会官议于是少傅兵部尚书兼华盖殿大学士杨士奇等议曰考得元翰林学士吴澄自十岁得朱熹所著大学读之即知为学之要既而潜心语孟中庸遂大肆力于诸经十五即有志于圣贤之学专务践履以道自任其所自励有勤谨敬和自新自修消人欲长天理克己悔过理一等铭其教学者有学基学统等篇深究濂洛关闽之旨考正孝经校定易书诗春秋修正仪礼小戴记大戴记及邵雍张载之书有易书春秋礼记纂言及易纂言外翼皆所以启大道之堂奥开来学之聪明传之百世而无弊也时朝廷屡起之乃就国子监丞稍进司业一言不合即自解去后屡徵虽起未尝淹留进退之际卓然君子盖元之正学大儒惟许衡及澄二人故卒后皆谥文正我国家表章四书五经及性理之学凡澄所言皆见采录其发明斯道之功朱熹以来莫或过之今若升澄从祀允惬公议 上以崇儒重道正在旌异先贤命礼部即行两京国子监及天下府州县儒学一体从祀永为定制
○命湖广贵州总兵官都督同知萧授佩征蛮副将军印升都指挥同知吴亮为行在右军都督府都督佥事充副总兵盖以授年老故以亮副之从巡按贵州监察御史阎肃言也
○狭西安定卫安定王哈密忠义王遣人并撒马儿罕地面头目来朝贡马赐彩币等物有差○监察御史郑禧廖文昌有罪下狱时监察御史刘祯奏禧差往工部厂库察究侵欺物料反受匠吏刘志等银物文昌巡按广西令隶卒四外采访虚张声势扰害军民及所报谳囚多乖法律上命法司逮禧文昌下狱鞫治之
○癸亥四川别思阿容等寨寨首多儿者等贵州普定安顺州等衙门土官遣人来朝贡马赐彩币等物有差
○命福建按察司副使刘棻复职初按察司经历沈文铭奏棻与部民市溢取价利法司当棻徒谪调远方至是遇赦故令复职
○顺天府奏宛平县有古河近年水决堤岸或时泛溢为害宜令有司起夫疏通以息水患从之
○甲子兵部奏故都督佥事王端母于氏自陈端以军功历官没于行阵孙能袭义勇后卫指挥同知坐事谪戍辽东立功今本身年老无人供养乞移能近地以便养 上命取能补京卫
○乙丑命故金吾右卫带俸都指挥佥事刘忠弟广袭为本卫指挥使府军卫指挥佥事程义弟智袭职指挥使傅全子纲指挥同知王斌子玉金吾左卫指挥同知孙得子胜俱代职
○行在礼部尚书胡濙言右都御史顾佐在 先帝时以风疾免朝参止令于衙门视事今佐疾虽少瘥其步履尚艰乞仍令免朝视事如故从之
○诏除浙江台州府宁海县冲决田地税粮先是宁海县奏去岁五月中疾风猛雨大作飘瓦折木洪水骤涨渰没庐舍冲决官民田地一百七十余顷已成海道 上命行在户部遣官覆视得实至是开除之○丁卯敕谕吏部都察院朕自嗣位以来夙夜惓惓上体 皇天仁民之德广敷宽恤之政而今万物长育之时天久不雨又间有水潦蝗蝻深轸朕心究厥所由或谓牧守之官未尽得人贪虐暴刻所在有之及命官考察又或狥私捷于科徵巧于謟事者以为能事勤于抚字廉介自守者以为不称公道弗明人怨弗恤所为如此何望和气之应尔典铨选之官任风纪之职独不思为国家生民虑乎今直隶府州县官从吏部遣官及巡按御史考察在外府州县官从布政司按察司及巡按御史考察务在广询细民不许偏徇以昧至公若考察得实贤才者悉留在职具名奏闻不才者起送吏部照例发遣其布政司按察司堂上官从吏部都察院考察属官从巡按御史按察司考察今后方面及郡守有阙仍遵皇考宣宗皇帝敕旨举保不许故违但犯赃罪并坐举者尔等钦承之用副朕恤民求治之意
○敕谕刑部都察院大理寺朕承 祖宗大位体 祖宗之至仁夙夜孜孜惟恤刑之在念诚以人命至重不可忽也今万物长育之时而久旱不雨又间又蝗潦为农民忧得非囹圄之中有冤滥未伸者乎一夫之冤致六月之霜一妇之冤致三年之旱怨气致沴厥徵显然其可不慎今自大赦以后有犯罪者即会官于本衙门覆审务在公平毋致冤抑庶几导迎至和消弭沴气而民获安夫朝廷简擢尔等典司刑狱任至重也如不上体钦恤之心枉人于辜不有阳祸必有阴戮钦哉毋忽○ 上谕行在礼部尚书胡濙曰今当榖麦长茂之时而畿甸之间天久不雨又闻远近间有水潦蝗蝻深轸朕怀宜遣大臣于在京庙观祈祷仍分遣道士诣天下岳镇海渎用祈丰稔无稽无忽
○行在刑科掌科事给事中年富言四事一国家可忧戎狄为甚自永乐以来招纳丑类縻以官爵杂处京都坐费国用养乱召危必由于此乞敕大臣历考明验参酌成规皆遣还故土以慰彼远思释我内患一城池所以保民也今各处军伍率多凋弊城垣坍塌隍池淤塞设有不虞何以保障乞敕兵部但非要冲卫所皆令省归大镇并修城池永防不虞一府军前卫幼军不过选取民间子弟随侍 青宫今者死亡残疾仍于民间佥补富者受财脱免贫者临时获解深为民害乞敕兵部计议今后遇有死亡莫若就于二十五所内将一所调补便益一近年军民之家逋逃规免税徭冒为僧道累以万计不织不耕坐食温饱或有拥妻妾于僧房育子孙于道舍败伦伤化莫此为甚乞敕礼部令各处寺观僧道未度者悉遣复业隐占者逮问还俗 上命行在礼部兵部详议行之
○戊辰升行在后军都督同知李谦为右都督都指挥佥事马贵昌英为都指挥同知指挥佥事周敬为指挥同知以谦等率众捕虏有功故也
○山东河南顺天府直隶保定真定顺德淮安等府各奏蝗蝻伤稼 上命监察御史给事中驰驿往捕

[book_title]明英宗睿皇帝实录卷之五
宣德十年五月壬申朔命兵部右侍郎徐琦工部左侍郎郑辰刑部右侍吾绅行在通政司左通政周铨并巡抚山西行在兵部右侍郎于谦镇守河南行在户部右侍郎王佐镇守山东行在兵部右侍郎李郁镇守狭西行在都察院右副都御史陈镒巡抚浙江户部右侍郎成均镇守江西行在都察院右佥都御史王翱巡抚湖广行在礼部右侍郎吴政考察南北直隶府州县官反各布政司按察司堂上官
○癸酉遣官祭山川城隍及房山县龙潭等神时天久不雨房山民言其县北七十里有龙潭沥宋元以来祷雨辄应故遣官祭之○敕谕行在都察院及各处按察司朝廷设风宪所以重耳目之寄严纪纲之任凡政事得失军民休戚皆所当言紏举邪慝伸理冤抑皆所当务比之庶官所系甚重近年以来未尽得人或道理不明操行不立或法律不通行移不谙或逞小才以张威福或搜细过以陷良善甚至假其权位贪图贿赂以致是非倒置冤抑无伸而风纪之道遂至废弛自今监察御史有赃滥及失职者令都御史及各道御史紏举黜退按察司官有赃滥及不称职者令按察使及其同僚紏举黜退仍令吏部今后初仕者不许铨除风宪凡监察御史有关令都察院堂上及各道官保举务要开具实行闻奏吏部审察不谬然后奏除其后有犯赃滥及不称职举者同罪尔等其钦承无忽○行在礼科掌科事给事中虞祥劾奏武进伯朱冕每月朔望奉命祭旗纛之神不合与都督佥事沈清同祭皆当治罪 上以冕等武人不谙礼姑宥之
○甲戌命工部署右侍郎事知府张顺兼署兵部事
○命行在吏部右侍郎黄宗载郑诚等复职初巡抚狭西侍郎罗汝敬妄援诏复职坐宗载等不举驳朋比欺罔之罪宗载等具陈其枉至是宥之
○行在户部员外郎罗通奏宣府前等卫指挥使等官陈镇等脱放操军摘拨斗级库役二百余人操练抛弃粮储恐妨边备请治以罪 上以边境正欲操备仓粮亦宜慎守命移文总兵官与通议别拨老弱余丁守仓仍委官提督毋致妨误镇等姑记其罪再犯不宥○先是诏天下贫民缺食有司量为赈济直隶扬州府徐州滁州并属邑旱伤尤甚人民乏食者亿万计巡抚侍郎曹弘等督有司赈之至是具数以闻
○乙亥设四川都司松潘等处军民指挥使司医学云南大理府阴阳学置医学正科阴阳学正术各一员
○行在兵部奏辽东总兵官都督巫凯欲将广平开原二处所市马匹上等者送京师中等下等者给军士充战马其不中者给屯种军余牧养种马送辽东苑马寺乞如其请 上从之
○四川保宁府巴县奏本县官地茶起科一万二千四百余斤承佃人户艰于办纳乞如民地茶例行在户部言此茶课已是定额宜如旧 上以课重民何以堪命依民地茶例徵之○监察御史孙纯郑夏劾御史胡正罪时纯夏巡视通州仓粮正以公事过通州值其表兄苏州卫千户阮让运粮来纳正托纯夏顾盻之纯夏遂劾正徇私嘱托有失宪体 上命法司逮正究治
○丙子减除南京岁费先是 上谕南京守备臣曰朕体 祖宗安养军民之心凡事皆从减省尔等宜体朕意即便从公计议而行于是襄城伯李隆等计议减省内官监米秫榖草供用库麻米茶蜡御马监豆粟榖草凡十二万三千有奇光禄寺酒箩麻索木檐人夫尽行革罢其余巡视官员在官夫役等项悉皆减省
○丁丑以赵府诸王所遗在京田园六十三所入官牛皆给民耕种幼军工匠校尉皆令复役由监察御史勘实具数以闻也○戊寅命巡按狭西监察御史兼理屯田以巡抚侍郎罗汝敬奏甘州等卫指挥仇胜等沮挠屯田占据水利逋负余粮故也
○行在户部言山东都司奏前时济南等府仓储有积军士皆蒙恩全给今会筭彼处粮储不敷宜仍循撙节之例俟岁丰别议从之
○己卯命河南山西镇守巡抚巡按布按二司并直隶大名等府官招抚逃民复业免其粮差时右副都御史陈镒出镇狭西道经大名境见流移趁食者在处有之悉具以闻故有是命
○命狭西西安府知府顾煜复任升正三品俸时巡按御史奏煜在任持己廉谨抚字勤劳九载考满属县民数百人保留故有是命
○行在工部奏南京上元等门及城楼铺舍损坏宜令工部暨襄城伯李隆等发军匠助守门官军修葺从之○庚辰行在礼部上 祖宗忌辰礼仪先是 上谓尚书胡濙曰朕念 祖宗恩德深厚每遇忌辰良切悲感食稻衣锦岂心所安尔礼部其与翰林院计议以闻至是大学士杨士奇杨荣学士杨溥议每岁遇 太祖高皇帝 孝慈高皇后 太宗文皇帝 仁孝文皇后 仁宗昭皇帝忌辰 上服浅淡色衣不鸣钟鼓于奉天门视事 宣宗皇帝忌辰小祥大祥之日 上服浅淡色衣不鸣钟鼓于西角门视事从之
○革两京都察院交阯道并户部刑部交阯司
○升高山卫指挥同知陈斌镇虏卫指挥同知吴浩署山西行都司都指挥佥事事时山西沿边缺官巡备兵部举斌浩久任边陲颇有胆略故擢之○命江西南昌府知府任肃复任升正三品俸时巡抚侍郎布按二司各奏肃有最绩本府属县人民思肃惠泽之深乞留复任 上以民心不可违故有是命
○行在刑部都察院以旱涝奉诏恤刑会廷臣审覆死狱以闻 上阅其情可矜者一百十九人悉宥死戍边
○直隶广平府邯郸县奏县民先因缺食贷在官米麦五百余石俟次年丰熟还官今旱蝗相继灾伤尤甚无从营办乞为宽贷事下行在户部覆奏从之
○辛巳升毛怜卫都督佥事撒满答失里为都督同知建州卫指挥佥事木答兀为指挥同知以招谕远夷功也
○降宣府卫指挥姚昇充军立功时镇守开平等处参将都督佥事马昇奏昇私役军人出境捕鱼 上以缘边头目率皆怠慢罔遵法度故有是罚○壬午巡按直隶监察御史孔谔言经历仓官例有俸而通州左右神武定边四卫未给无以养廉请如例给与从之
○行在户部奏浙江等布政司并直隶苏松等府州县自永乐十九年至宣德八年有全家充军并绝户抛荒官民田地俱准民田起科及古额官田照例减除共减税粮二百七十七万七千三百余石其中虑有不实朝廷供给岁用攸系请移文各处委官重加审核 上曰减除田租正欲以苏民困今若又令所司核实恐其复虚增额重遗民患不从
○大同左副总兵都督佥事曹俭奏虏寇入境至桦皮沟杀死官军掠去马驴守口千户朱敬百户张弘守备不严乞罪之且自劾上降敕切责俭曰此皆尔平日因循怠惰不留心于边备所致论罪固不可容姑屈法宥之敬弘俱罢职充军
○行在工部奏巾帽局造靴袜诸物该用木柴八万三千八百余斤杂草二万九千五百余斤欲仍催徵恐戾诏条 上命如诏勿徵
○遣监察御史给事中十四人点视边军先是 上谕行在兵部臣曰国家大事莫重于兵政而边备又兵政之尤重者也尔者总兵镇守官率因循怠惰以致军伍空阙边备废弛一旦有警岂不误事于是会选监察御史郭原等七人给事中戴弁等七人各赐敕曰尔等分巡边卫凡屯守操备及备御官军一一点视整饬务体朝廷实意不许徒应故事
○癸未 仁宗昭皇帝忌辰遣卫王瞻埏祭 献陵○给周府仪宾李和李进何通吴鼎岁禄各三百石米钞兼支
○甲申周王有燉奏有弟祥符等王九人各禄二千石本色米止五百石食用不敷 上命行在户部各益米五百石
○命故靖安侯王忠侄斌为京卫世袭指挥佥事永乐中忠北征卒无子承袭至是 上追念忠之劳故授斌职以奉其祀
○丙戌诏安南国曰我 皇考皇帝以至仁大德统承丕业率循宪章恢宏政化方期家国永底雍熙不幸今年正月初三日宾天遗命眇躬嗣承大统于初十日即皇帝位以明年为正统元年大赦天下咸与维新故兹诏示想宜知悉
○丁亥升行在监察御史程富为行在大理寺左少卿时富巡按江西私于巡抚侍郎赵新新以吉安府知府陈本深饷军捕寇功掩为富功故有是命○直隶淮安府奏所属州县连年水旱不收人民艰食今又徵取役夫宜缓其期俟秋成发遣 上命行在工部驰文止之
○戊子命故驸马都尉永春侯王宁孙彝为羽林前卫指挥佥事永乐初封宁侯爵擢其子贞亮为指挥佥事未几宁被罪卒于狱及贞亮卒彝乞袭爵 上以宁无汗马之劳其爵固不当袭况以罪废乎但念亲亲之意命彝仍袭父职以奉公主之祀
○直隶镇江太平河南开封卫辉江西九江广东琼州潮州四川成都广西庆远浔州平乐十一府俱缺知府行在吏部尚书郭琎等会在京三品以上官奏保行人郭济郎中姚文黄璇叶宜程莹王源员外郎李仪易节监察御史蒋彦广司务陆震寺副唐复十一人补其缺 上从之赐敕曰朕今慎简尔等付以郡寄夫方千里之民安否皆系于尔宜体朕心以保养为务必使其衣食有资礼义有教而察其休戚均其徭役兴利除毙一顺民情毋徒玩愒毋事苟简毋为权势所胁毋为奸吏所欺凡公差官员人等有违法害民者僚属之中有才德出众政事修举及阘茸昏懦老病不胜事者具实来闻以凭升黜所属官吏人等有作奸坏法贪酷害民者尔就逮问具实差人解京尔宜奉法循理始终不渝庶副朕之委任
○行在户部奏两淮盐价低贱客商中纳者少皆因彼处军卫势豪之家纵容厮役沮坏盐法私出兴贩輙数百艘挟持兵器所至劫掠巡司官兵莫敢谁何乞差监察御史一员往扬州府通州狼山等处提督军卫巡司缉捕 上从之仍命御史准巡按例岁一更代○行在户部奏巡抚狭西侍郎罗汝敬坐法边储屯田缺人总理请令镇守狭西右副都御史陈镒兼之 上以数事甚重岂一人所能兼命别择人以往
○行在兵部奏浙江仙居等县强贼出没劫掠居民杀死捕盗指挥郑宣李远百户傅胜郭斌等 上曰此事不可缓也亟敕浙江三司并巡按监察御史严督官军剿之
○己丑荐 宣宗章皇帝陵号曰景陵
○行在鸿胪寺左少卿张隆奏辽东辽阳开原二卫极边冲要岁费不赀欲召商开中盐粮以积边储 上命行在户部定例以行于是定淮浙长芦盐每引米四斗五升山东河东福建运司广东四川盐每引二斗仍不拘资序给之
○庚寅楚王孟烷奏明年欲赴京朝贺上以藩屏任重兼道途跋涉复书止之○革狭西行都司庄浪卫大通山口镇羌及永昌卫水磨川三驿
○设四川别思寨安抚司松潘长宁安抚司阿容簇长官司吏目各一员成都府威州保子关巡检司巡检一员
○辛卯直隶苏州府常熟县知县郭南奏各州县佥替粮长多不循公致奸毙不一负欠税粮乞遇佥替时令州县官选丁多殷实为众所服者充役仍具姓名申达上司又各处坐提罪囚军匠等项因解人不当展转作毙宜令各州县于每里甲首内预选其家稍裕者造册编给勘合以凭次第差解奏下行在户部请如其言从之
○壬辰行在礼部尚书胡濙等奏今年七月朔例遣道士赍香帛遍历天下祭 皇陵及历代帝王陵寝岳镇海渎兹遇 皇上登位改元例遣官祭告其遣道士祭礼宜停止从之○行在锦衣卫军匠陈猷进炼丹法言服之能延寿 上以为妄却之弗用
○癸巳宁王权奏南丰郡主仪宾张雯乃故都指挥佥事祥之子雯子应隆应袭祖职今年八岁乞恩优给 上从之
○行在户部奏河东运盐使司见贮盐多而淮浙盐少客商守支岁久欲以河东盐量加其数支与从之
○乙未行在刑科给事中年富言江南小民佃富人之田岁输其租今诏免灾伤税粮所蠲特及富室而小民输租如故乞命被灾之处富人田租如例蠲免又言各处饥馑官无见粮赈济间有大户赢余多闭粜增价以规厚利有司绝无救恤之方乞命自今或遇荒歉为贫民立券贷富人粟分给仍免富人杂役为息俟年丰偿本事下行在户部覆奏从之　○丙申命阳武侯薛诜掌前军都督府事安乡伯张安掌左军都督府事升右都督马亮把台俱为左都督都督同知高文任礼冯斌程忠俱为右都督都督佥事韩僖梁成王敬把歹沈清王彧李通俱为都督同知视事如故都指挥佥事张真马翔曹义丁信杨福俱署都督佥事事真还浙江翔还中都俱掌司事
○河南南阳县知县李桓圭言旧制词讼皆自下而上陈告今江西等处人民越诉者问发充军已有禁例但奸诈之徒稔恶罔悛多群聚于张家湾等处骗害乡民或匿名代人告讦或附名牵告别境良善其被诬者多因累致死宜申明禁约并行兵马司搜索发遣 上命行在礼部议行○丁酉赵王瞻塙奏欲亲送 宣宗章皇帝梓宫安厝 上以藩屏任重且夏暑方炽复书止之
○以裁革行在交阯道监察御史十员调各道郭智陈斌河南道耿定李珉浙江道周弘黄润玉广西道秦瓛广东道张琦山东道严恭狭西道陈颙贵州道
○戊戌韩王冲＜火或＞奏国于平凉历年滋久人口数多日用不敷 上命行在户部于平凉税课司每岁拨钞二万贯与之
○行在兵部员外郎李畛自河南还言初南京建都以开封路通狭右设祥符时和二递运所其舟车夫牛共千计今北京建都此路遂僻宜存时和一所足矣自磁州至阌乡县协助驿马亦发回原卫为便各处镇守总兵官有与都布按三司巡按御史共一处者遇有奏报事情不许各自差人庶事体归一驿传不扰 上悉从之○己亥敕掌西宁卫都指挥佥事穆肃及其所属番民曰尔等三年一次来京贡马当在今岁朕重念尔处人民艰窘特缓其期可待正统三年一并交收尔等其体朕爱恤之心各安生业
○升行在翰林院待诏赵琬为北京国子监司业
○命故中都留守司都指挥佥事俞刚子忠羽林前卫带俸都指挥佥事袁亮子斌俱袭指挥佥事金吾后卫指挥使张藁侄通左卫指挥同知李善子荣俱袭职羽林前卫指挥使刘兴子海石泉子忠金吾左卫指挥佥事沈旺子全俱代职
○罢文明惠河闸官吏减文明门至通州六闸夫初永乐间欲通漕舟直至京城置此六闸俱设官吏徵取江西湖广河南民二千三百余人为闸夫其后漕舟竟不能至而闸夫逃亡者过半至是吏部侍郎赵新言闸夫逃避所司逮捕累及无辜事下行在工部奏止将在役者七百五十余人存留其老疾者放遣逃亡者俱勿追文明惠河二闸既展入城中宜罢其官吏从之
○庚子行在礼部尚书胡濙等言给事中年富言永乐中所纳西北二虏授官在京者坐费无益欲遣还本域下濙等会议缘此乃朝廷一视同仁之心怀柔远人之法若从富言恐非良策 上命如议勿遣
○罢监察御史杨政为民初政巡按福建有民以发冢事相讦政鞫之当逮数十人其一已就逮而夺诸途政怒因文致其家死罪者一人杖死其戚属三人其讎家所当得罪则悉宽纵之事觉下行在都察院狱坐徒赎毕 上特命罢为民　○南京刑部侍郎俞士吉卒士吉浙江象山人洪武末举人授山东兖府学训导崴余陈十事切中时政擢广西道监察御史出巡畿甸及湖广雪冤理枉政绩尤著永乐初署都察院事升右佥都御史奉诏往谕朝鲜日本二国还奏称旨赐豸衣楮币浙西水灾士吉偕户部尚书夏原吉等往督农政奏蠲粮六十万石复出粟以赈民寻出知襄阳府秩满升山东左参政洪熙元年进詹事府詹事宣宗即位改南京刑部侍郎致仕至是卒赐葬祭

[book_title]明英宗睿皇帝实录卷之六
宣德十年六月辛丑朔行在礼部进 宣宗章皇帝梓宫出葬仪注一文武百官自六月初十日为始于本衙门斋宿至十一日早衰服朝临如仪至发引日止一京师内外至祔祭日止皆禁音乐一自发引前三日禁屠宰至葬毕止一皇亲公侯伯文武四品以上命妇本月十二日早服麻布大衫盖头赴顺天府东设祭处所恭俟 梓宫至共祭一坛祭毕各回一公侯伯忠勇王外国四夷使臣共祭一坛国师禅师剌麻共祭一坛驸马共祭一坛皇亲共祭一坛都督都指挥共祭一坛各部都察院等衙门官共祭一坛锦衣卫等衙门官共祭一坛顺天府并所属官吏耆老共祭一坛在外各王府所遣官共祭一坛自土城外至山口缘途以次行礼一神主回日文武百官衰服出土城迎接一神主还行在锦衣卫置幄次备仪卫先于城外迎接一神主祔庙文官五品以上武官四品以上各具祭服赴 太庙陪祭一文武官员监生人等不系分送者及应各祭祀官员俱送出德胜门土城外行五拜三叩头礼举哀毕辞回一缘途市巷军民男女人等辏集之处遇 梓宫至皆跪俯伏举哀侯 梓宫过兴一在京大小文武衙门各分官送葬就于设祭坛所恭侯致祭
○命太保宁阳侯陈懋佩平羗将军印充总兵官降总兵官都督同知刘广充左副总兵官副总兵都督佥事李安充右副总兵官兵部试右侍郎徐晞参赞军务同镇守甘肃
○罢守莒州日照县官军初洪武中以是县边海分沂州卫官军百人于此守备至是行在兵部奏罢之以县南有安东卫县东有卫之后千户所守御故也
○壬寅行在户部奏襄府长史司言校尉军人侍王居京时支本色粮一石后随之国止关五斗食用不给请增三斗从之
○行在工部奏在京各厂所积芦席芦苇石灰木炭之类给用已尽今又移置甲字等库修葺内府费用浩大请徵河间顺德大名广平四府三千人夫赴工采办上以民方苏息不从
○癸卯给镇守狭西行都司地方内官关防
○升府军前卫指挥佥事曹泰为指挥使加赐彩币三表里钞三千贯彰德卫指挥同知吴敬为指挥使指挥佥事卜洪郑璘耿成为指挥同知俱以平盗功也
○巡抚湖广行在礼部右侍郎吴政奏湖广常德府库内寄留衣服等物岁久无主识认请给借缺食贫民变易种子耕种事下行在户部覆奏从之
○直隶苏州卫镇抚黄昱奏洪武永乐间军人月粮一石已有定制今太仓镇海苏州等卫所自宣德八年撙节支放每军有家小者月关六斗无者四斗五升食用不周乞照旧关支从之
○虏骑千余入大同境肆掠官军死者十五人伤者百余人太子太保成国公朱勇及给事中王永和等论镇守总兵官方政误事失机 上念政临边未久特宥之既而政奏所部都指挥邓瑛等畏缩观望遂诏逮瑛等赴京
○甲辰南京守备襄城伯李隆奏皇城四门及正阳等十三门守卫官军盔甲旗枪弓刀等器年久损敝请令工部遣官匠与各卫官军协力修治从之○直隶广平府永年县县丞李祐奏请变卖所贮窰柴徵还行殿校尉及修闭漳河以防民患疏通卫河以济舟楫事下行在工部请从所言其漳卫二河宜遣本部官一人往会所在官司发军民从宜浚治 上命校尉徵还窰柴不必动河道不必遣官第令所在军卫有司理之
○升左军都督府都督佥事吴也儿克台为都督同知以在 先朝曾有劳绩故也
○丁未命天下有司埋瘗暴露朽骨先是办事官吕中言各处坟墓有系忠臣孝子贤人烈士今多被盗破棺取物有子孙者即为掩葬无者至今暴露 上以先王仁及朽骨葬殍掩骼具有令典即令有司尽与掩埋仍申严禁令以止发掘○诏免河南彰德等府逃民复业者所负税粮时各府逃民复业者五万余户而有司仍追累年负欠棁粮民不聊生镇守官以闻 上以民遇荒歉故多逃逋若复业者不加存恤将复逼其逃窜逋者愈无归志矣命户部悉免所负租仍移文所司用意招抚优免
○广西总兵官右都督山云奏已将所俘思恩州蛮贼幼男净身欲行进用上敕云曰今后再有俘获者给与功臣之家毋得滥刑以伤和气
○戊申大同总兵官都督同知方政等奏左副总兵都督曹俭领兵巡捕杀死鞑贼数十人获其弓箭袋等物 上敕政等曰朕度此事卿等但据曹俭言耳岂有杀虏数十而不获一马者乎今后报捷务验其实不可轻信切宜戒之○召巡抚浙江户部右侍郎成均还理部事升行在户部郎中王瀹为户部右侍郎巡抚浙江先是南京守备内臣言少保黄福参赞军务又兼掌户部职任繁剧乞除侍郎一员佐之 上以均熟闲部事故命均佐福以瀹代均
○己酉云南景东府头目陶暹等朵颜卫都指挥同知哈剌哈孙并哈剌陈指挥佥事苦列儿俱遣人来朝贡马赐彩币等物有差
○松潘总兵官都督同知蒋贵奏威州旧治凤坪里去威州千户所十五里且阻大河藉二索桥以渡宣德二年蛮人作耗断其桥使官军不能策应大肆焚掠臣等乃议迁新治七八年来居民安堵比者摠兵官方政凭凤坪里奸民言新治狭隘请复旧治实为不便臣按千户所城东门内有地闲旷请徙治为便从之○辽东总兵官都督同知巫凯奏兀良哈福余卫鞑贼犯边掠虏人畜其守边都指挥裴俊王祥佟胜不行用心备御乞正其罪 上命各罚俸半年
○壬子 宣宗章皇帝梓宫发引先期遣太师英国公张辅等祭告天地 宗庙 社稷中官祭皇城及应祀神祇丰城侯李贤祭后土之神工部尚书吴中祭 天寿山之神中官祭 长陵 献陵
○甲寅命行在工部造 景陵祭器
○乙卯敕谕福余卫都指挥安出等曰昔尔等诚心归附我 祖宗置卫建官许就缘边生理休息获免饥寒杀戮之虞夫何尔等不知感恩乃纵部属指挥头目阿克土魁歹卜儿等屡至边境剽窃马牛杀伤军卒边将屡请加兵朕体 上天好生之心不允所请特遣使赍敕往谕尔等其拘各人悉追所掠之物送还辽东若恃顽不悛即系赴京问罪庶见尔至诚归附之心
○丙辰鞑子打剌帖木儿来归贡马赐衣服等物
○丁巳南京守备内承运库大使袁诚奏请以各卫风快船四百艘作战船令都督陈政摠督操江 上敕守备太监王景弘及襄城伯李隆少保兼户部尚书黄福等计议行之
○应天府奏上元江宁二县坊厢长甲首俱洪武间起取殷实户充役后经年久有投充军匠厨役及官医等户者每遇造册輙赂官吏朦胧作带管却编畸零户为大户俾应前役以致负累失所逃亡者多其江宁溧水等县各乡豪猾又有洒己官粮入他户者有移他人甲首在己户者乞重勘造册如旧编役审实改正又龙江里外河泊所先有网业三百三十七户后有因事籍没责令上元等县佥补所佥农民因无网业变卖田宅人口陪纳鱼课以致耗乏者多每遇更佥纷然告讦乞重体实存旧户办课余不系网业户者悉令归农事下行在户部覆奏从之
○戊午遣使敕建州等卫都指挥李满住等曰比得辽东总兵官巫凯奏尔遣指挥黄启奴儿等赍文来言乞取回东宁卫复业各寨人口具见尔之忠诚敕至尔等即遣人送还原卫复业庶不负我国家恩待尔等之意
○己未升龙门卫指挥使赵玟为都指挥佥事保安右卫指挥佥事张孟喆署都指挥佥事从行在兵部推选也○庚申礼部办事官吕中言应天凤阳庐州太平池州杨州淮安等府俱蝗旱灾伤人民艰食无以赈济臣见龙江抽分场所积柴薪如山乞量将货易米麦等物赈济饥民俟丰年还官 上令襄城伯李隆少保兼户部尚书黄福议行
○升金吾右卫指挥使钱贵为都指挥佥事金吾左等卫指挥同知萧能盛琦张楷羽林左等卫指挥佥事戴贵养政俱署都指挥佥事
○夜金星犯天关星光芒相接
○辛酉奉 宣宗章皇帝梓宫葬于 景陵
○占城国遣使逋沙怕茹该等奉金叶表文及方物来贡赐彩币等物有差
○癸亥监察御史张聪言在京赦所不及囚系幸已矜宥然天下岂无类此者请敕巡抚巡按官会审奏裁庶钦恤之意溥及已而行在刑科给事中贾铨朱纯言南京重狱宜敕南京三法司锦衣卫会审亦如聪言从之
○甲子 宣宗章皇帝神主还京文武百官衰服出迎于德胜门外行五拜三叩头礼从 神主至午门外 上衰服奉迎步导升 几筵殿奉安于灵座行安神礼
○乙丑文武百官以葬 景陵毕行奉慰礼
○丁卯敕行在太常寺官曰朕惟祀神国之大事庙宇坛墠惟修惟洁牺牲粢盛惟丰惟备圭币香祝荐献之具乐舞之设咸用整饬惟尔之职凡典守坛庙及诸执事尔恒戒警之俾存其诚以时共事彼或不恭越礼废事尔具以闻必斥去之尔尚齐洁一心昭事天地鬼神以迓祯□上佑我国家下福我臣民惟尔禄位亦保永久钦哉○迎 宣宗章皇帝神主祔享 太庙遣卫王瞻埏行礼
○遣中官祭中霤之神
○戊辰命故驸马都尉宋琥子铉为南京锦衣卫指挥佥事食禄不任事从安成公主奏请也
○夜有流星大如杯尾赤光烛地出天廪东行至浊
○己巳升建州卫指挥同知李张家为指挥使从都督凡察奏请也
○行在工部奏镇守狭西少监张福都督同知郑铭等言西安左前后三卫潼关卫军器俱缺请给弓三千箭九万枝宜令狭西都司发官军来京关领盔二万甲二万五千刀枪牌铳等件俱以万千计宜令狭西都司布政司支官物造给以备边警从之○镇守密云都指挥佥事马骥奏密云中卫后卫遣官军往古北口防边多有新补役者俱无器械 上命行在工部量数给与凡给弓箭盔甲刀枪等件一万五千有余
○甘肃摠兵都督同知刘广奏比者鞑贼屡犯边境守备山丹署都指挥刘礼等领军追剿杀死鞑贼擒获人马弓矢等物 上命行在兵部录礼等功次以待褒赏
○应天府六合等县直隶杨州府高邮等州兴化宝应泰兴等县蝗少保兼户部尚书黄福差官督捕至是以闻

[book_title]明英宗睿皇帝实录卷之七
宣德十年秋七月庚午朔享 太庙遣卫王瞻行礼
○遣中官祭司门之神
○行在礼部以应天府乡试期近奏请考试官二员 上命行在左春坊左庶子兼翰林院侍读周述翰林院侍读苗衷为之
○甘肃总兵都督同知刘广奏近差指挥把台等赍敕往赐沙州卫都督困即来等礼币并送回哈密瓦剌顺宁王脱欢等处使臣道经赤斤罕东等卫被番达贼寇劫掠彩币马驼器械请发兵征剿 上以戎狄宜涵容之但敕谕其头目令追获原掳诸物给与使臣护送出境其劫掠之罪悉宥不问○松潘总兵官都督同知蒋贵奏臣所统皆极边之地军士月粮减少日用不给事下行在户部定拟松潘军验口支给小河叠溪威茂二州四卫所马军一石步军有妻小者七斗无者五斗从之
○辛未升行在户部郎中扈暹为狭西凤翔府知府赐敕戒谕之
○行在大理寺卿徐初少卿贺祖嗣行在刑部狭西司郎中刘宽等下狱先是杨州府泰兴县选民人嵇盛九等充力士主簿宋仲祥受赂脱之而以韩保伍等充选保伍诉于县丞谢希哲希哲不能理保伍憾之告希哲受财希哲坐绞遇赦为民希哲负屈伸诉得辩其诬于是给事中监察御史劾刑部侍郎施礼及初祖嗣宽职专问理审录乃故入人罪俱合究问上宥礼住俸三月下初等于都察院狱鞠之
○壬申设 景陵祠祭署置奉祀祀丞各一员
○四川布政司奏每岁杂造军器盔甲弓箭等件收贮数多乞暂停止从之
○湖广铜鼓卫百户陈复奏本卫并五开等卫自永乐年间至今于辰州宣庆武冈等处立堡屯种余粮就彼收贮所积稻谷岁久陈腐支销不尽乞敕该部移文湖广军卫有司但有灾伤之处各就近将屯仓所储不分军民验口支借秋成还官 上命行在户部议行之
○癸酉 仁孝文皇后忌辰遣官祭 长陵
○行在户部奏山陵讫工赏赐官军夫匹绢疋胡椒若俟关填勘合然后给赏必致迟误宜先移文本部委官于内府各军关运给赏从之
○甲戌行在礼部尚书胡濙等奏先进 宣宗皇帝丧服仪注 梓宫入山陵毕日 上具黑翼善冠浅淡色袍御奉天门视朝鸣钟鼓百官皆浅淡色衣朝参至正统元年正月初一日从吉已蒙允从 梓宫入山陵已久 皇上孝诚深至犹未忍御正朝臣以 先帝遗诏不可固违请于八月初一日为始俯从原进仪于礼为宜 上可其奏
○岷王楩奏请给符验 上特与之复书曰符验专为军务及奏事驰驿而设曾叔祖宜自收此惟遣人赴京则给与之须戒其毋藉此他往而作奸也
○初山西巡按御史及三司官奏晋府千户周礼出城诈称晋祠行香实赴京奏事 上命晋王治其诈伪之罪王引咎自责 上复书曰比者御史三司言周礼事盖门禁关防职所当言于伯父无预何必深自引咎尚冀安心坦怀以副朝廷亲亲之意○起复狭西岷州卫经历许罍仍旧任先是罍丁父丧去职王居番民罗仲海等一百四十六人生员刘牧等百三人各保罍莅事公勤修举学校民甚怀之乞仍留任事巡抚官以闻 上以岷州僻处边陲罍以一幕官乃能得下情可嘉也特从所请以慰人望
○乙亥升罕东卫指挥使班麻思结为都指挥佥事正千户坚藏副千户可儿即俱为指挥佥事从班麻思结奏请也
○升曲先卫指挥使那罕为都指挥佥事卜答忽答即于撒儿者拜干都哥等八十九人俱授指挥千百户有差从都指挥同知都立等奏请也
○命故大兴左卫带俸指挥佥事哈剌火赤子伯住袭职羽林前卫老疾指挥使安脱火赤子敬代职○遣爪哇国使臣从人哈灾等还初永乐中哈灾等随使臣马嘿占入贡值其国乱遂留京师至是遣还给道里费
○给赐南比二京诸卫所军士冬衣布花
○丙子少傅兵部尚书兼华盖殿大学士杨士奇等言臣等仰惟 宣宗皇帝临御十年大功大德在国家在生民者必当纪载垂于万世今宜依 祖宗故事纂修实录以彰盛羙 上从之敕谕礼部曰朕惟古昔帝王功德之实载诸简册光昭万世我 皇考宣宗章皇帝聪明睿智文武圣神备君德之大成嗣 祖宗之丕绪仁惠黎元威戢叛乱在位十年中国奠安四夷宾服太平之绩允光前烈宜有纪述以示来世朕以菲德图惟继述尔礼部宜遵 祖宗故事纂修实录其以太师英国公张辅为监修少傅兵部尚书兼华盖殿大学士杨士奇少傅工部尚书兼谨身殿大学士杨荣礼部尚书兼翰林院学士杨溥詹事府少詹事兼侍讲学士王英少詹事兼侍读学士王直为总裁遴选文儒协相纂述其有合行事宜条列以闻钦哉
○行在兵部奏在京三千五军神机营缺马二万五千三百余疋辽东宁夏等处缺马六千五百余疋请于比京行太仆寺关一万二千余疋南京太仆寺所管州县选一万疋给与从之
○复故少师蹇义家
○免山西今年夏税并屯种夏粮之半
○丁丑顺圣川养马内官撒英奴等奏本川孳生马驹欲依例选良者四五百疋送京调习从之○少傅兵部尚书兼大学士杨士奇等言镇守永平等处总兵官陈敬有疾整理文书参议沈升才弱今访得都督同知王彧才略过人可充总兵官守备监察御史王宪才识老成宜升按察司副使以代敬升回京从之
○戊寅升行在翰林院修撰金问为行在太常寺少卿兼侍读学士行在吏科都给事中王荣为北京行太仆寺少卿行在工部营缮所所正伊恒为尚宝宝司少卿
○升辽东都指挥佥事邹溶为都指挥同知宁远卫指挥使李真为都指挥佥事广宁卫指挥同知陈庆指挥佥事陈麒叶兴李通王祐复州卫指挥佥事余敬俱署都指挥佥事分守开原及广宁各卫○镇守甘肃总兵官都督同知刘广奏山丹卫指挥佥事陈瀚百户夏礼怠于哨备以致达贼入境劫掠指挥使郑鈜役军出牧被贼杀死俱宜治罪 上曰各宫论法当死姑轻之瀚礼充军守哨鈜充为事官立功
○己卯升行在云南道监察御史包德怀为河南按察使行在四川道监察御史王文为狭西按察使江西按察司副使石璞为本司按察使广东按察司佥事龚燧为四川按察使江西广信府知府吴润为云南按察使起复按察使徐永达改任山西俱赐之敕曰朕惟朝廷设风宪之官以司纪纲以任耳目紏正百僚廉察民隐用弼隆于治化况按察使监临一方厥任尤重今慎选于众特命尔为按察使尔惟本之仁奉法循理廉洁公恕将下之人孰不警饬尔惟明于烛隐慎于用刑如鉴如衡将下之人孰有冤枉必锄遏强暴必扶卫善良凡境内文武诸司其博询审察有贤德才能者具实以闻尔其懋哉
○命后军都督佥事马昇充左参将升万全都指挥佥事黄真为后军都督佥事充右参将分守开平独石怀来等处地方
○命驸马都尉赵辉平江伯陈佐往南北二太仆寺印记马七万八千余疋
○修桑乾河桥通州直沽耍儿渡口等处堤岸
○少傅兵部尚书兼华盖殿大学士杨士奇等言比者晋王美圭奏山西三司与巡抚侍郎不肯照旧拨与房屋田地宜遣礼部侍郎章敞往会各官从公查照王府官旗军校多少约量拨与永为定额从之○行在吏部右侍郎黄宗载以年踰七十疏乞致仕 上以宗载精力未衰特留任事
○镇守河南行在户部右侍郎王佐奏河南所属税粮于军卫收受奸弊百出上命廷臣集议覆奏宜通行天下司府州县原有仓分者以卫所仓并属之原无仓分者就以卫所仓改易其名隶之惟辽东甘肃宁夏万全沿海卫所无府州县者仍旧卫所时令风宪官巡视从之
○巡抚江西行在吏部右侍郎赵新奏南昌府所属连年水旱人民饥困已蒙赈济其买辩诸色物料亦应蠲免 上命所司暂停之
○庚辰敕沿边诸将都督谭广等曰近者来降达子言说瓦剌脱欢并兀良哈三卫人马欲来寻阿台王子以朕度之必是假此为名来侵边境尔等即整搠军马严督城堡墩台昼夜巡哨庶几有备无患
○升行在刑部主事宋祥为本部郎中擢进士李贵为户部主事杨宁卢瑛杨祖祯俱为刑部主事张淑为太常寺博士王复为行人司左司副汪云陈敏政谢牧范理万霁傅暠俱为知县
○以顺天府宛平县草场地四十余顷给与都督阿卜只奄等为牧放之所
○辽东总兵官都督同知巫凯奏先差土官千户刘与等赍敕往海西责还原虏松花江军余马疋器械等物与还言其族类尚多猝难遍历上复降敕晓谕二十九姓野人仍戒凯慎遣赍敕人员毋起边衅
○辛巳巡抚河南山西行在兵部右侍郎于谦言四事一各处逃民见蒙恩例招抚回还切缘此等有家道贫难粮差无力不得已逃移趁食者乞蠲免税粮一年差役二年以后税粮止于附近仓分送纳差役比见在人户减半府州县官考满于牌册内开写逃民复业以凭考较庶使责有所归民不复逃一大同迩年寇虏侵犯屡有失机推原其故盖因守边将帅及都司等官皆有庄田私役军人播种所役军士衣装糇粮俱缺一遇声息警急即调出征岂不失机甚至有贪婪之徒克减军士月粮冬衣布花占作伴当办纳月钱者乞行取勘将田地拨与军士屯种军还原伍当差且大同地方广阔宜专差御史一员巡按紏举庶使军政修明边境清肃一都司卫所正佐官俱系军职事体生疏凡公务不过总其大纲遇有钱粮刑名军伍等事行移文案俱系首领断事等官职掌宜令巡按御史按察司考察公廉材干者存留阘茸无能者黜退庶使官得其人事无妨误一近因晋王之国山西各府州县官吏生员耆民人等俱往朝见动经旬日妨误实多臣考得先该礼部奏准官员有事朝见亲王须有该部行移方许离职宜通行禁止庶使免妨误礼无繁文 上命行在礼部会官议行之
○壬午夜有流星大如杯色赤有光出左旗南行至浊
○甲申中元节遣官祭 长陵献陵 景陵○召镇守河南都督同知韩僖侍郎王佐内官银名山西内官张溥还京以二处民安事简特敕巡抚侍郎于谦兼理之
○发民匠在逃充军者仍为民匠减武功三卫增设原管军匠十千户所复为五千户所时敕谕诸司息军民凡事从简故也
○宥达官指挥使吴信怯列帖木儿罪时有奏信科歛军财怯列帖木儿妄给官马法司鞫罪以闻 上以夷人不谙礼法特宥之
○行在兵部奏在京直隶及山西狭西万全大宁辽东都司各卫所军士朝廷悯其寒苦岁给布絮为冬衣而官旗往往侵克请自今在京遣监察御史给事中在外令巡按御史等官会同户部官给之庶使所司不得侵期军士皆蒙实惠上从之命永为定列○乙酉狭西按察使王文先以御史公差南京升今职召还闻父丧吏部奏拟守制 上命文往奔丧即赴任视事
○少傅兵部尚书兼大学士杨士奇等言臣等看得辽王贵哈所奏欲复护卫难允但言岁久人口益众日给艰难此理之所有况各王禄米比辽府皆多宜每岁加与一千石用笃亲亲之义从之
○起复江西布政使司左参政郝珩右参政方正俱仍旧任初珩正俱丁父忧巡抚侍郎赵新奏保复任 上以方岳之职岂可久虚从之不为例
○山西平阳府解州平陆县奏四月戊辰烈风雨雹积厚一尺禾稼千余顷尽损无收上命行在户部遣官覆视蠲其税粮○丁亥增给大同军士月粮初大同边军月粮有妻小者六斗无者五斗他卫调至操备者行粮四斗总兵官都督方政以为言 上以守边军士备极艰苦命行在户部量增之于是有妻小者八斗无者六斗调至操备者五斗
○命故广恩伯刘才之孙澄为指挥同知以原赐诰券所定也
○行在礼部尚书胡濙等奏比奉敕旨省冗费以安养军民今京寺诸师法王国师番僧尚有四五百人其供费浩繁宜量数存留余悉遣回本土 上以为然今俟来岁议行
○今星昼见于午位井宿
○戊子 太宗文皇帝忌辰遣卫王瞻埏祭 长陵○升提督京仓参政李新为行在户部右侍郎巡抚狭西
○作灵济宫
○降刑部主事陈祚为福建市舶提举以刑科给事中年富劾其不谙刑名也
○己丑严私下海捕鱼禁时有奏豪顽之徒私造船下海捕鱼者恐引倭寇登岸行在户部言今海道正欲堤备宜敕浙江三司谕沿海卫所严为禁约敢有私捕及故容者悉治其罪从之
○行在户部奏驸马都尉李铭卒其岁禄先已关讫请追还官 上念亲亲之义特令免追
○庚寅万全左卫百户孟礼奏本卫指挥刘鹏擅拆边墙放水灌田指挥贾熊因而令军人出境采柴以致贼人抢杀请治其罪 上命总兵官谭广及万全都司覆实如律究之○辛卯泰宁卫指挥佥事苦列台和宁王孙妻速木答里遣千户把秃俱来朝贡马愿留京居住赐衣服等物
○行在刑科给事中年富奏都指挥吕整坐杀降死罪屡自陈为都督曹俭所诬今总兵官都督方政奏俭怯懦贪黩数违法臣恐俭于整有衘请贯整令戴罪自效庶不致忠良者被枉 上命兵部同都察院谳整狱以闻
○壬辰益大同备御兵先是镇守大同总兵官都督同知方政等奏大同极临地边东西相去千余里见操官军数少乞将山西行都行旧属东胜左右镇朔定边四卫调来分守廷议以四卫自永乐间安插永平等处已定难以调移故止于偏头关见操官军内选一千员名益之○癸巳少傅兵部尚书兼大学士杨士奇等言近者辽东将官屡报达贼入境抢掠官军数少不能对敌宜于在京操练官军内选精锐二千人给与马疋各带器械委都督曹义领去分守地方及照大同宣府为京师巨障亦宜于附近卫分选拨二千人给马一千疋往听镇守总兵官调用俱待明年春边务宁帖回京从之
○升辽东定辽卫百户毕恭为指挥佥事先是定辽等六卫举恭有才略至是兵部试中故超擢之
○辽东边境被达贼杀伤官军抢虏孳畜 上敕总兵官都督同知巫凯等曰此贼纵横出没所害非轻其失机失了官军俱令立功赎罪若无功如律治之○监察御史莫敏马谨卢珫下狱先是敏等往云南等处闸办银课上即位诏罢坑冶不许所司托故稽违至是敏等始至京监察御史王来等劾其稽缓之罪遂下刑部狱鞫之已而俱赎杖还职
○甲午镇守独石等处左参将都督佥事马昇奏先有达贼侵掠龙门已借都督谭广八百人马策应今屡了见达贼出没乞将所借人马暂留哨备待秋成后仍回宣府从之
○命中军都督佥事曹义充副总兵同都指挥佥事王钦徐政孙安冀亮领官军二千往辽东操备听总兵官巫凯等调遣
○浙江布政司奏温州府知府何文渊抚字宽平黄岩县知县周旭鉴驭下严明乞量加升擢 上以二人政绩既为郡邑之最合命升俸级仍赐敕奖励之以为民牧者劝○乙未谪为事官罗汝敬戍赤城汝敬既逮至京法司鞫其妄引诏例擅复职坐以斩罪汝敬疏称冤枉 上命司会谳之覆奏汝敬罪难容但狭西三司及往还使人咸谓其改过自新事有条理军民利便之乃宥死戍边
○晓刻有流星大如杯色青白有光出西南行至浊
○丙申敕成国公朱勇新建伯李玉兵部尚书王骥曰大同宣府地当要冲宜严兵备其选操练官军四千骑委都指挥分守之听总兵镇守官调遣于是遂以都指挥佥事黄顺往大同署都指挥佥事事田忠府军前卫指挥佥事冯玉往宣府寻命忠实授都指挥佥玉署都指挥佥事
○升开平卫指挥佥事杨洪为指挥使以御虏有功也○调行在鸿胪寺左少卿番赐为鸿胪寺左少卿
○设云南景东府保甸巡检司置巡检一员从土官知府陶瓒等奏请也
○丁酉四川橎州宣慰使杨昇遣人并天全六番故招讨使男高凤来朝贡马赐彩币等物
○太师英国公张辅奏臣闻备边捍患乃国家之重务御侮敌忾寔臣子之当为洪惟 升下嗣承大统百度惟新命大将以守边封择廷臣而典藩郡安养军民之心深且至矣近者辽东山海独石大同时被丑虏侵掠欲弃守而追又恐乘虚而入在我进退惟谷在彼出没自如譬之星星之火不扑恐其燎原涓涓之水不塞恐其决堤伏望 升下命将出师剿除之 上命行在兵部议于是尚书王骥等会同五府奏胡寇弗率犯我边境来如云集去如鸟散虽有骁骑莫知所追切见辽东大同宣府独石山海各处军马不为不多但其训练无实是以成效未臻如开平哨备指挥使杨洪所领军马不过五百贼皆畏避各处官军岂无如洪者顾所以用之何如耳乞命大臣分行各处会同总兵等官精选所操官军就选骁勇有智略头目如洪者领之利其器械豊其刍粮各分所守专一巡哨贼来剿杀去则不追其在京见操军马乞简命素谙将略二三大臣充总兵官慎选骁勇精锐官军四万人厉兵秣马按甲以待万有一警相机殄灭斯为万全之计 上从其议命兵部举堪充总兵官者命成国公朱勇新建伯李玉会同兵部选在京官军分遣御史给事中会同边将选在外官军因加杨洪游击将军仍于开平独石等处选官军二千余骑付洪领之
○少傅兵部尚书兼大学士杨士奇等言臣等看得镇守大同太监郭敬奏总兵官方政专权等事未知虚实且政自永乐宣德年间率兵在外皆有劳绩况其为人廉勤公正善抚军士众所共知今才到大同岂应遽有许多过失闻敬在彼专务贪利不理边备又素与政不合臣等料其必设计倾陷今日果然宜写敕责其今后宜协和行事从之
○戊戌升行在工部尚书吴中为少保仍兼尚书○命直隶怀宁县知县宋显复任先是巡按监察御史张清考阘茸不胜任显诉冤状复命巡抚侍郎等官公察其实以闻遂复显职论清之罪上因谕行在吏部曰考察有司本欲去贪存廉以示劝惩一或偏徇则所枉多矣卿等宜戒之
○升狭西布政司右参政王士嘉为行在礼部右侍郎顺天府府尹李庸为行在工部左侍郎兼掌府事浙江温州府知府何文渊为行在刑部右侍郎湖广武昌府知府邵旻为行在工部右侍郎江西建昌府知府陈鼎为行在都察院右副都御史四川按察司副使朱与言为都察院右副都御史福建按察司佥事鲁穆为行在都察院右佥都御史狭西按察司佥事陈卣为行在大理寺右少卿行在吏部员外郎柰亨为行在通政司左通政行在礼科给事中虞祥为行在通政司左参议行在工科给事中龚全安为行在通政司右参议由吏部尚书郭琎等会大臣举荐也
○升行在刑部左侍郎魏源右侍郎施礼俱为本部尚书行在吏部右侍郎黄宗载行在户部右侍郎王佐行在礼部右侍郎章敞行在兵部右侍郎柴车刑部右侍郎吴廷用俱为左侍郎廷用调礼部都察院左佥都御史吴纳为本院左副都御史改大理寺卿徐初为太常寺卿行在都察院右副都御史陈勉为大理寺卿
○巡关监察御史王祐奏山海沿边操备官军月给口粮俱于林南仓关支相去二三百里不胜艰苦 上命行在户部议遂于遵化仓召商纳米中盐以便官军准浙长芦盐每引米五斗山东河东福建四川广东盐每引二斗俱不拘资序给之
○直隶保定真定顺德河间淮安湖广黄州等府各奏去岁天雨连绵河水泛涨所属州县田苗渰没无收 上命行在户部遣官覆视除其租税
○诏免万全都司新增军士屯粮先是巡按监察御史张勖奏军士新辟土地岁徵其租逋负者多奏下行在户部议万全极边守哨官军岁费米菽浩繁其徵之便 上以边士艰苦悉蠲之
○己亥命故湖广都指挥同知谢辉子献袭为指挥佥事初辉坐事死献屡乞袭职宣德中不许至是复以言 上特许之

[book_title]明英宗睿皇帝实录卷之八
宣德十年八月庚子朔 上谕行在礼部臣曰今边境用兵赤城巡哨官军备极艰苦尔礼部速差官赍银布往赏劳之官银二两军一两红绿绵布二匹
○升浙江台州府黄岩县知县周旭鉴为本府通判仍理县事旭鉴在任诛锄凶恶殆尽以能吏称故有是命
○给赤城等处官军战马一千四百余匹
○辽东总兵官都督周知巫凯奏阙神统等军器并各驿递铺舍相去窎远难于赍运 上以辽东极边军器不可少阙驿递既远人力何堪即命所司速治之
○辛丑行在户部奏刑部尚书施礼先任侍郎时坐事住俸三月今升尚书其俸宜仍计数住之 上以为既升今秩不必追其往失其给俸如例
○癸卯命行在翰林院侍读学士李时勉侍讲高谷为顺天府乡试考官赐宴于本府
○北京国子监助教董威阮应良自陈老疾乞致仕 上以教育人才正须老成不听其去
○广东按察司佥事赵礼言各处寺观多因田粮浩大与民一体当差是致混同世俗如南海县光孝寺该粮三千余石每当春耕秋歛群僧往来佃家男女杂坐嬉笑酣饮岂无污染败坏风俗乞依钦定额设僧人府四十名州三十名县二拾名就于本寺量拨田亩听其自种自食余田均拨有丁无田之人耕种纳粮 上命行在礼部如所言行之○乙巳赐晋王美圭妃孔氏蜀王悦＜劭火＞妃何氏金册先是晋王自平阳王袭爵蜀王自保宁王袭爵皆已授册而其妃未授至是皆授之
○丙午减光禄寺厨役四千七百余人初洪武中光禄寺厨役八百名永乐中两京共三千名后增至九千余名至是减省量留五千人供役
○丁未释奠先师孔子遣太子少傅工部尚书兼谨身殿大学士杨荣行礼
○行在户部奏大同军士既增月粮宣府宜为一例 上命如数增给之
○赐府前卫指挥佥事胡信妻李氏诰曰报德酬功者帝王之盛典古今之通议也尔李氏夙勤乳哺保卫朕功恭慎之心久而弥笃今朕统承天位宜降报施特封尔为恭圣夫人服此光荣茂膺寿禄○镇守河州狭西都指挥佥事刘永奏本处所选土军土民缺马骑操今停止下番官买犏牛一千六百余只欲令每牛增茶七十斤易马一匹给之奏下行在户部覆奏以牛易马足相抵直不必增茶 上命每匹听增茶三十斤易之
○戊申祭 太社 太稷遣卫王瞻埏行礼
○遣官祭宋丞相文天祥
○夜月犯建星
○己酉浙江杭州府富阳县奏民情三事一本县濒江田土累岁潮水冲决共八十七顷二十四亩有奇乞除税粮一岁徵夏税白绵荒丝三千一十三斤缘非土产往往倍价别郡买纳乞如洪武旧例折收生绢一屡蒙诏减抛荒官田粮本县有站田僧田原系增科未蒙准减事下行在户部覆奏请令所司验视入江之田改发旷闲土地补与耕种以足税粮丝绵宜令有司量地减纳僧站田粮移文巡抚侍郎审核减科从之
○辽东总兵官都督同知巫凯言边情八事一虏寇犯边将欲歼灭必广召募有能奋力报效生擒斩首请旌赏激劝在阵亡故者优恤其家一操备官军盔甲兵器岁久敝坏赴京换给恐误防御请差官总领恐途军民衙门递送给用军士御寒仍如口北例给毛袄赐之一军士冬衣布花不得全给每岁运至金州卫旅顺口途路窎远请如洪武中例全给之仍令山东登州卫以海运船定立程限运于各卫中分之处以便给赏一官军俸粮每石折钞一十五贯资给不敷请不拘常例量益其数一军官口粮马匹豆料近因减省食用不给请依旧例口粮月给五斗豆料日给四升又宣德十年在京官军俱蒙赏赉附近通州左右定边蓟州永平山海隆庆涿鹿诸卫俱在辽东操备请依在京官军例一体赏之一兀良哈三卫达子并海西野人女直等远来朝贡近奉敕撙节止许二三人多不过二十人其余从人悉留关外其间孽寇蒙恩既久一旦沮尼必生疑惑请自今外夷慕义悉听来朝一广宁等卫仓盐粮已有则例近因岁歉米豆艰得客商趋赴者少边储不充请敕该部量轻则例召商实边 上皆从其请阵亡者升用其纪录代役之人正赏之外仍益其半无纪录代役者母妻幼女亦倍赏之无功者亦给米二石布二匹通州等卫赏赉欲比在京官军所司言无例 上曰边兵操备岁久劳苦必甚岂可拘以常例其速发内帑给之
○行在光禄寺卿郝郁少卿张泽寺丞王兴倪琮等坐告 庙供献果品不洁 上命都察院先执泽等鞠之事果涉都以闻○刑部右侍郎白勉卒勉重庆涪州人在任廉介致仕归里至是卒
○庚戌行在户部奏今命将出师征剿北虏合用粮饷预宜区画其口外宣府大同粮料请以彼处官库收贮布绢籴买仍令山西将存留粮转运备用怀来无粮之处令法司囚犯于通州备车儹运辽东粮令山东发登州粟海运以给从之
○辛亥命巡抚狭西行在户部右侍郎李新兼理屯田
○壬子升行在狭西道监察御史张惠为光禄寺少卿
○命故中军都督府都督佥事李英子全袭父原卫指挥使
○降平凉卫指挥杜谅西安后卫千户田忠延安卫百户田政为为事官杀贼立功以总兵官都督同知史昭奏其畏避操备故也○甲寅致书淮王瞻墺曰比闻叔居韶州常有瘴疠深切予怀今择江西饶州府地气和平可建王国已敕有司经营且具护送人船以俟叔可于今冬择日往居之庶副予亲亲之意
○改交阯归顺土官知府陈全勖为河南彰德府通判
○乙卯敕宣府等处总兵等官都督谭广等曰近者开平送至所护达子言瓦剌脱欢部落不合多有背叛既而察之其言支离不一盖虏寇谲诈或设此计缓我边备尔等须严加堤备不可怠忽自古边将轻信间谍之言而致丧败者多矣尔等戒之
○命剌麻簇克林巴为凊修翊善国师给与银印诰命○镇守开平独石等处左参将都督佥事马昇奏赤城云州雕鹗三堡俱临边境仓无粮储请于三堡设仓召商纳盐粮庶得军储不缺事下行在户部覆得惟赤城堡宜设仓纳盐粮以备警急从之
○管银坑太监山寿奏近奉诏书停止银场封闭坑冶缘云南新兴等七场及四川行都司密勒山场俱有未煎铅矿在库令人典守而傍近盗起焚毁库藏戕害守者劫掠铅矿乞严加禁捕 上以封闭银坑本图休息天下而小人贪利患一至此其令总兵三司捕诛之
○大理寺少卿柴震卒
○丙辰遣卫王瞻埏祭山川城隍等神
○遣旗手卫官祭旗纛之神命故附马都尉胡观子忠为 孝陵卫指挥佥事食禄不任事从南康大长公主奏请也
○擢教谕黄纯徐维超训导娄昇为行在各科给事中○行在礼科给事中李让言五事一各处铺司铺兵将公文不即传递待至二三十角然后发送乞依洪武年间旧制于封皮上填写时刻及铺兵姓名如有耽延查究问罪一坝上等处草场所用马草小民送纳艰难各处驿马瘦损倒死重科害人有司钦给马匹倒死买补亦为民扰乞将坝上等处所养马匹量为减省给与缺马驿分应给官员以宽民力一近访得行在光禄寺收受在外府州县栗豆米糯纳户雇人运入仓多被厨役人等盗取致令纳户假贷陪补丧家荡产乞每月轮差御史给事中各一员巡视关防一在外府州县有等奸吏为事问罪转解到部归结往往买嘱解人在家延住起灭词讼蠹政害民今后此等起解人犯务要申达上司照限比较一洪武年间军政严整行伍不缺近年内外卫所军旗多老幼不勘难为调遣盖因该管者私役克减勾军者贪求卖放所致今法司问发边卫充军者其管押之人每每侵渔逼令在逃乞将前项囚犯不为常例存编在京各卫补伍其边卫缺军于附近布政司辏拨仍申严戒令但有逼军在逃者该管官旗一体治罪 上令该部会议行之
○晓刻金星犯轩辕大星
○丁巳灵兵王逊煃奏本府使令乏人上给以内使四人并敕有司于大同府给厨役五人校尉四十人
○给蜀王悦＜劭火＞禄米如例○浙江布政司右参政俞士悦言民情六事一温台宁处四府户口食盐旧例纳米其绍兴等七府纳钞近奉户部勘合令依温台事例纳米臣勘得绍兴等七府秋粮俱泒远仓连年拖欠兼之荒旱少收若令验口纳米民益艰难乞照旧收钞公私两便一两浙盐运司灶户验丁纳盐年代已远户口消长不同乞敕户部查究令消耗之家开除原额将新增之丁一体补完一粮长运秋粮赴观海龙山等卫仓交纳被指挥等官持强揽纳又被经历仓官巧立名色掯取粮米臣参详各官虽犯在赦前贪心不已乞行巡按御史巡按紏举一在外各衙门吏典多系无籍之徒用财谋充及着役之后营求差使于所属需索财物以偿谋充之费乞行巡按御史考察但有前项谋充者编发北京为民一近年以来民间起运秋粮兑与军船装运谓之两便今浙江每粮一石加耗七斗其兑米之际官军恃强或淋尖跌斛加倍掯纳或准折加耗低价勒取乞敕所户今后各委正官监临不许私兑一各处小民或因欠税粮或因负私债或被富家吞并产业或因官吏诈欺财物不得已逃移外境潜避今蒙赦宥悉令复业柰何被强暴之徒侵欺田土隐占房屋取索利息重徵税粮乞敕法司出榜禁约今后似此照依土豪事例全家编发充军 上以其言切于时毙令该部行之
○戊午命 长陵卫副千户钱镒复父指挥佥事职初镒父通任锦衣卫指挥佥事洪熙间调 长陵卫及卒镒袭为副千户至是授例请复父职故有是命○ 命故山东都指挥佥事王聚孙春袭为金吾左卫指挥使羽林前卫指挥使官得子兴金吾左卫指挥使金荣子能虎贲左卫指挥同知刘聚子胜府军左卫指挥同知胡旺子英俱袭大兴左卫指挥使田子贡真指挥同知李信子刚金吾右卫指挥同知展兴子敬羽前卫指挥同知王成子敬金吾左卫指挥佥事吴道贵子宽俱代职
○中军都督府左都督阿卜只奄卒遣官赐祭命有司治葬事
○奉圣夫人李氏卒 太皇太后 皇太后赐祭 上遣官谕祭命有司营葬
○己未蓟州等处总兵官都督同知王彧奏擦崖子百户孟山东胜左卫指挥张琳不行严督军士了守以致达贼至关杀伤军人请治罪 上以山琳罪不可恕俱罚俸半年令于本关架炮其死者妻孥俱给与米布○庚申设江西吉安府泰和县花石潭巡检司先是知府陈本深奏花石潭舟船停泊多被盗贼劫掠不可无巡检防捕下所司覆视以为宜故命设之
○擢行在翰林院庶吉士萧镃林补赖世隆吴节徐珵萨琦江渊为本院编修王玉李绍姜洪何瑄王振为检讨进士张睿为吏科给事中朱良暹为兵科给事中白琮为工科给事中张文时纪柳华薛希琏赵忠为监察御史张柷为大理寺左评事俱行在
○辛酉以郕王使令之人敕兵部拨京卫官军三百人校尉五十人给之
○敕瓦剌顺宁王脱欢使臣阿老丁奴温帖木儿等曰得边将奏具知尔等为番达贼寇剽掠勒回肃州不能前进今顺宁王复差使臣知院昂克等从宁夏来京尔等宜即往宁夏候昂克等归途一同发遣为便其原虏诸物已敕总兵等官追获给还尔其钦承益坚诚款
○命各税课司增收物料先是止收木竹三十分之一及是以粮船修理数多故增收麻油等料
○行在刑部尚书魏源等奏江西按察司副使石璞言洪武初年钞重物轻所以当时定律官吏受赃枉法八十贯绞方今物重钞轻苟非更革刑必失重 皇上命臣等集议以闻臣等看得浙江按察使林硕先是亦曾乞以银米为准受枉法赃银四十两米八十石者死不及者递减科罪时右都御史顾佐等执议以为难行臣等以为宜如璞硕所言 上不从令如旧行之○壬戌免赤城等堡新拨屯军子粒时调蔚州等卫操备官军一千五百人往赤城屯田比至后时故免其年之税
○降贵州等都司指挥千百户王杰等三十四人充军时镇守广西总兵官右都督山云奏忻城县贼众劫掠乡村杰等率军遇敌退怯故有是罚
○甲子造卤簿
○右军都督府都督佥事李安初为平安伯时被罪籍役既而蒙恩宥升今职镇守甘肃至是安叔茂乞还原籍祖父坟地从之
○乙丑行在刑部言初榜例捕获强盗者官旗军校升一级似此升授不免过滥请自今官军于该管地方捕获强盗即系应捕人不升赏若不系本地及因公差获强盗指挥四名以上千户卫镇抚三名以上所镇抚二名以上照例升赏不及数者申达记名军民匠役人等不拘地方移文有司勘实俱照旧例优免给赏从之
○丙寅行在户部员外郎罗通奏沿边哨备军马数多粮料浩繁支给不敷请召商于赤城堡哨马营二处开中盐粮以足边储从之
○丁卯行在工部奏修安定等门城楼欲拨旗军协助又拨官匠赴紫荆关支用松木 上以旗军工匠修在京通州仓廒及造山陵殿宇作灵济宫始毕工休息城楼姑缓之
○革湖广郴州桂阳县河伯所
○晓刻老人星见丙
○戊辰改造行在太常寺
○镇守开平独石等处左参将都督佥事马昇与参谋山西布政司右参议叶仕宁有隙仕宁发昇诸违法事昇亦陈仕宁过恶给事中杨鼎劾昇并言都指挥佥事卜福庸才畏懦惟知役卒营家不思出谋备敌 上命逮昇仕宁等下都察院狱鞫之
大明英宗睿皇帝实录卷之八终

[book_title]大明英宗睿皇帝实录卷之九
宣德十年九月己巳朔 上闻伊王颙炔有疾即日遣中官率医士往视之
○夜有星大如鸡弹色青白有光起阁道南行至室宿没
○庚午以纂修实录赐监修总裁纂修等官宴于礼部
○命监察御史给事中巡视行在光禄寺厨料从行在礼科给事中李让言也
○给居庸等驿甲军月粮时甲军盛朴右等奏臣等祖父于洪武间谪戍各驿送迎使客止给冬衣布花不给月粮彼时使客稀少易为存活即今添设万全都司卫所使客络绎臣等嗣役昼夜不得休息乞照军士例给月粮养瞻从之
○给宣府等处屯牛时调操军二千八百人于宣府赤城云州雕鹗屯田俱言无牛耕种乃以河间保定诸府卫官牛五千余只给之
○免德胜关富户原籍户丁徭役时耆民翟原奏本关富户王礼保等一千四百五十七户俱系各布政司府州县取来填实京师岁久贫乏乞免原籍户下徭役供给奏下行在户部议免二丁从之
○镇守万全等处右参将都督佥事黄真奏所督地方广远操守军士数少今贼寇出没乞益兵备御 上以真参将未应径奏请益兵即令与总兵官谭广会议以闻
○辛未升行在湖广道监察御史揭稽为直隶庐州府知府行在户部郎中姚政为直隶太平府知府直隶常州府推官杨谊为江西建昌府知府由行在吏部尚书郭琎等会大臣荐举也
○增置行在户部郎中员外郎主事五员往甘州宁夏凉州庄浪兰县监督仓粮
○以齐化门外木厂矌地置花园草场隶后军都督府除大使副使各一员
○壬申赐梁王瞻＜土目＞乐工二十四户及乐器衣服从王奏请也
○升行在兵部职方司主事龚箎为本司郎中
○夜金星犯上将
○癸酉置六科庋阁文书之所于承天门外
○行在山西道监察御史陈祚言臣先以事逮系锦衣卫狱父隆贰连坐死狱中臣今会赦复职而父遗骸尚攒草野伏乞 圣恩矜怜允臣给假还葬乡土以尽人子之情事下行在吏部覆奏从之
○甲戌命故左军都督府左都督柴永正子林袭为保定左卫指挥同知
○调狭西都司都指挥同知曹敏都指挥佥事杨得青于甘肃时镇守狭西右副都御史陈镒奏其互相殴骂 上以敏等职居方面不遵礼法何以表率僚属令往甘肃备御但误事必罪不宥
○行在通政使司办事吏许信奏各处吏员到部分拨各衙门办事辰入酉出动经数岁其有去家远者囊橐空竭无人供应遂致沿街丐食廉耻道丧诚可哀悯请依洪武旧制月给食米俾有所仰事下行在户部议宣德初年旱涝不常事从撙节办事吏员不支食米今四方荒歉尤甚转运艰难更当撙节 上以吏冗宜汰之命贫难不堪任事者悉罢为民堪任事而愿归省者听
○乙亥升应天府上元县知县李彬为府同知仍理本县事彬九年任满巡抚侍郎周忱等荐其廉干得民心故有是命
○北京国子监祭酒贝泰言朝廷设国子监聚天下之英贤资百司之任用廪养豊厚劝励勤至故凡在甄陶者咸思有以补报近年行在礼部奏准监生年五十岁以上者会官拣退为民是时有年及五十者虽得选留然俟至历事之日又在拣退之年穷经皓首莫酬志愿教养恩厚未答涓埃与其待老放闲孰若简贤授职况臣闻在外府州县儒学多缺教官乞命该部将此等监生考其学行可为师范者除授教职如此则无淹滞之患矣从之
○镇守洮州都督佥事李达奏军士缺马骑操请以原买下番犏牛五百只易马给军从之
○行在十三道监察御史王来等劾奏保定伯梁珤令其妻父都指挥同知钱义每遇操备诈赍制书前导以张声势 上以珤勋旧姑宥不问令改其非○夜有流星三一大如椀色赤有光出大陵入至紫微西藩一大如杯色青赤有光出羽林军西南行至浊一大如杯色青白出云中西南行至游气
○丙子书复庆王＜木旃＞曰承喻校尉余丁及护卫军人潭福海等赴京告府中调马造甲之事朕备烛其虚诈已寘之于法矣曾叔祖为国至亲素循礼法非此小人所能离间万冀
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:03-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>