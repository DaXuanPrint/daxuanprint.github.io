<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,附录：李空云女冠小传,霜猿集卷一,霜猿集卷二,霜猿集卷三,霜猿集卷四,后序,跋,校记,霜猿集全文在线阅读,霜猿集全文在线下载,大玄古籍书库">
<meta name="description" content="四卷。清周同谷撰。生卒年未详。周同谷名翰西,江苏常熟人。少补博士弟子员,后入史阁部幕,流寓昆山。著有《谷集》等书。此书咏崇祯一代时事,或类宫词、翰西并为之注,论列详尽,颇资异闻,如记张天如与周延儒等事,作者以局外之人,述局内之事,故持论能得其平。孟森曾据琳琅秘室本及屑玉丛谈为之补注。征引极详。惜琳琅秘室本诗仅八十五首。光绪间常熟丁氏,获四卷本,又得陈同叔合编本,共得诗一百三十五首,因参校各本,重为排比,其注文之可补阙略者,复采集曹徐沄删订本,同左季写校本,一并汇订之,刊入虞山丛刻。其是正之处,同异之文,别">
<title>霜猿集_周同谷_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">霜猿集</span> <br/>
          作者： <span class="inputVal" id="bkauthor">周同谷</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,诗集,完结</span> <br/>
          字数： <span class="inputVal" id="bknum">[book_length]28204</span> <br/>
          说明： <span class="inputVal" id="bkdec">四卷。清周同谷撰。生卒年未详。周同谷名翰西,江苏常熟人。少补博士弟子员,后入史阁部幕,流寓昆山。著有《谷集》等书。此书咏崇祯一代时事,或类宫词、翰西并为之注,论列详尽,颇资异闻,如记张天如与周延儒等事,作者以局外之人,述局内之事,故持论能得其平。孟森曾据琳琅秘室本及屑玉丛谈为之补注。征引极详。惜琳琅秘室本诗仅八十五首。光绪间常熟丁氏,获四卷本,又得陈同叔合编本,共得诗一百三十五首,因参校各本,重为排比,其注文之可补阙略者,复采集曹徐沄删订本,同左季写校本,一并汇订之,刊入虞山丛刻。其是正之处,同异之文,别为校记于后。前有广陵女冠李俊序,俊为史阁部簉室。后附曹徐沄后序、光绪二十六年(1900)练滨渔父跋、丁祖荫跋。有 《琳琅秘室丛书》一卷本、《逊庵丛书》一卷本、《屑玉丛谈》一卷本、《虞山丛刻》四卷本、孟森《校订补正》 一卷本。</span> <br/>
          封面： <span class="inputVal" id="bkimg">Z_7159.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]霜猿集
[book_author]周同谷
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,诗集,完结
[book_length]28204
[book_dec]四卷。清周同谷撰。生卒年未详。周同谷名翰西,江苏常熟人。少补博士弟子员,后入史阁部幕,流寓昆山。著有《谷集》等书。此书咏崇祯一代时事,或类宫词、翰西并为之注,论列详尽,颇资异闻,如记张天如与周延儒等事,作者以局外之人,述局内之事,故持论能得其平。孟森曾据琳琅秘室本及屑玉丛谈为之补注。征引极详。惜琳琅秘室本诗仅八十五首。光绪间常熟丁氏,获四卷本,又得陈同叔合编本,共得诗一百三十五首,因参校各本,重为排比,其注文之可补阙略者,复采集曹徐沄删订本,同左季写校本,一并汇订之,刊入虞山丛刻。其是正之处,同异之文,别为校记于后。前有广陵女冠李俊序,俊为史阁部簉室。后附曹徐沄后序、光绪二十六年(1900)练滨渔父跋、丁祖荫跋。有 《琳琅秘室丛书》一卷本、《逊庵丛书》一卷本、《屑玉丛谈》一卷本、《虞山丛刻》四卷本、孟森《校订补正》 一卷本。
[book_img]Z_7159.jpg


[book_title]序
殷之亡也，朝宗兴麦秀之歌；周之衰也，行役起黍离之叹。乃若王臣不返，沅湘之悼何深；公子无归，虞夏之怀弥笃。诗成而编甲子，采菊完柴桑之节；啸罢而操广陵，鼓琴寄中散之思。此数君子者，皆值宗国之沦亡，遇故都之倾覆，衔哀结怨，郁为诗歌者也。属当明季，衰乱滋多；乃圣乃神，四海抱沉渊之痛；吾君吾后，千秋余靖国之香。此开辟未有之变闻，诚书契所无之创事。天产哲人，赋才独异，文章轶驾于南华，疑庄生之再见；风雅追踪于西楚，信屈子之复来。爰读《霜猿》之四卷，如听月峡之三声。其志切，其音哀。其志切，故字字发乎深情；其音哀，故言言可以长恸。方之少陵诗史，彼略而此详；比之尼父麟书，贬多而褒少。
傃名闺弱质，相府小星；际此天倾地陷，赤伏无再验之符；遽尔家破人离，素镜绝重圆之照。楼名燕子，与燕偕栖，院锁梨花，比花更悴。爰乃黄絁入道，素简朝真，初上蒲团，即悟三生之果；不登法席，焉知众妙之玄？倚碧窗而吹笙鼓瑟，青鸟来庭；入丹山而艺草寻芝，白猿引路。故将长谢红尘，安神云岫；何幸亲承紫气，获睹瑶篇。本以忘身忘世之心，又生悲国悲君之念。微吟檐下，凄凄风雨之忽临；高咏灯前，冥冥鬼神之交泣。呜呼！先帝后之陟降非遥，应鉴孤臣之至意；家相国之精灵如在，岂憎贱妾之多言？
岁属丙申，时维八月，广陵女冠李傃，缑笙道院空云，主静轩中，用裁斯构。

[book_title]附录：李空云女冠小传
碧𥯓子撰
李傃，号空云，金陵人也。父官都司，母则广陵名妓也。傃才貌双绝，年十六，为史阁部道邻簉室；年二十五而遭国变。相国殉难后，傃誓不再嫁，出家为女道士，居广陵缑笙道院，修炼精微，戒律严整。感南岳魏元君下降，授以丹诀，后入王屋山，不知所踪。作此序时丙申年，盖三十五岁矣。
野史氏曰：留都之亡也，有以名妓而为女冠者，卞玉京是也。《桃花扇传奇》言李香君亦以女冠终，尚未可深信。独空云以阁部侍姬，沧桑之后遁迹缑笙，卒以仙去，真奇女子哉！

[book_title]霜猿集卷一
读罢仙经不欲言，鍊将神气去朝元。
而今重话先皇事，如叫湘山霜夜猿。
●亡国之音哀以思闻者，不犹登湘山之麓，听霜夜之猿乎？遂命之曰《霜猿集》。
记得慈闱亲口传，岁当戊午立秋前。
蚩尤旗在东方出，天下兵戈五十年。
●谷生八龄，先慈管孺人谓之曰：「吾少时见蚩尤旗现东方，其光如月。占者谓天下从此兵戈五十年。吾眼不及见，愿儿不遇乱离为幸。」易代之际，先慈年五旬，自戊午至今，甲子一周矣。
口衔君命出边州，虎穴何人可代游？
汝是辽阳萧子玉，临行一语至今羞。
●时内寇既逼，上乃命使出塞讲和。有萧子玉者，辽阳素无赖人也，请代元帅行，遂衔命而至。国朝太宗皇帝知其伪而不言，接之以礼，临行乃嗤之曰：「汝是辽阳萧子玉，莫谓我不知也。」
肃宁县内泣牛衣，一旦凌云入紫微。
天子宫中呼伴伴，八千女鬼乱京畿。
●魏忠贤，肃宁县人。县有优人数辈，忠贤为之负笼，暇则与其党徒博。忠贤博不胜，怒指其具曰：「吾无钱，以此与汝！」其人曰：「即以此与我。」忠贤即夺屠刀割与之。有僧赠以金，令入京为阉人。光宗晏驾后，宫有谋匿太子者，大臣惶惧。忠贤知太子所在，窃负之而出，即熹宗也。太子既即位，赐名忠贤。忠贤巧佞，善伺上意，天子宠之，呼为「魏伴伴」。忠贤由是怙宠弄权，杀士大夫之不附己者。缇骑满天下，士林丧气，宗社以危。先是，隆、万时有「八千女鬼乱京畿」之谶，则忠贤亦应气运而生。明祚将尽，天实为之我，于忠贤何尤？
焚得新香透玉毫，彩云含露润天桃。
黄昏内院重重锁，貂帐春温月未高。
●熹宗冲年践祚，内侍私人制淫香以媚上。方爇片炷，则心荡情会，不能自持，即思枕席矣。熹宗之不永年实繇于此。
面白唇朱髻挽青，引将夫婿拜王庭。
赐书尚与谈忠义，千里奔刘汉寿亭。
（注阙）
召得宫官入九重，描金朱盒画双龙。
和糖蒸饼妃亲置，手自濡毫署谨封。
●嘉宗病大渐，忠贤忌帝英毅，谋欲鸠帝。懿安后谓后曰：「婶戒皇叔，莫得食宫中物！」后乃从母家取蒸饼以进，手自署封。
长庚昼见日西沉，魏监阴谋召外兵。
幸得干儿崔司马，一时寒战噤无声。
●嘉宗疾大渐，忠贤欲召外兵，行废立之事。时太白屡经天，忠贤与兵部尚书崔呈秀谋之，呈秀惧而色变，寒噤不能发声。忠贤叹曰：「汝为本兵，大事在汝掌握。今如此，已矣！」
檀香粉饼玉酥蝉，新泡吴茶是雨前。
半日两宫交细语，都来只为魏忠贤。
●两宫，张太后、周皇后也。
宫妃进药后先尝，大事亲闻属信王。
我愿汝为尧舜主，不禁承旨各悲伤。
●熹宗疾虽渐，未有明旨传国。后恐忠贤行鸩，每进药，后必亲尝。忠贤休沐后乘间问曰：「陛下万一不讳，大事如何？」帝曰：「定属信王。」后问欲召王否？帝首肯。后即命黄门速召信王入。王拜床前，帝曰：「我愿汝为尧舜之主。」王叩头泣，对曰：「陛下言及此，臣该万死！」后曰：「圣意已定，可宣布中外。」于是人心皆归信王，忠贤不敢有异议。
哭唤哥儿恨郁忽，自言调护尽成空。
大行胎髪灵前置，黄帕盛来下梓宫。
●奉圣夫人客氏，自以为帝八母之一，与忠贤狼狈成奸，如同夫妇。帝崩，犹哭帝为「哥儿」。今上闻之怒，有旨逐出禁中。时大行方殡，客氏至灵前再拜痛哭，手探怀中指爪胎髪，以黄帕盛之，送入梓宫，又再拜痛哭而去。
玉漏将沉月转廊，官家犹是理封章。
宫中寒夜多承值，重爇熏笼百合香。
●上即位，励精图治。每夜览大臣封章，虽严寒不撤。宫人苦于承值，重𦶟淫香。
碧瓦凝霜蜡炬红，百和香烬御炉空。
可怜误尽先皇帝，愁听西园玉树风。
●上闻香，欲寐。连夜方觉之，呼群阉责曰：「先皇帝即世，皆为奴辈所误，复欲误朕耶？」阉叩头称万死。西园，熹宗停梓宫处也。
天子宫中肆六韬，红妆小队舞蛮刀。
一闻礮火心惊战，昨日言官谏内操。
●上即位，罢内操，军士悉遣归田里。
芙蓉新殿𨷵樗蒲，众里西宫体态殊。
行近紫微光耀日，碧云冠上水晶珠。
●西宫，田贵妃所居。
玉皇西狩下天都，纵使霜狼𨷵赤乌。
赛过五红惊一座，戊辰元旦受嵩呼。霜狼指李自成，赤乌指明朝
●崇祯元年戊辰，正月上日，天子御正殿，受朝贺。李自成未为贼，在米脂山中会饮，掷骰赌酒，一人得五红为胜。自成夺骰谓众曰：「吾当得六红，汝等呼我为皇帝。」一举手，果得六红。自成奋臂曰：「汝等拜我皇帝！」群不逞俱被酒，争下阶叩头，称皇帝万岁。自成因此自负，潜怀不轨之志。
千群铁马射金錍，沙暗皇城昼掩旗。
独选净军得四万，一时授甲尽登陴。
●启、祯之间，京师净身男子有四万，名曰「净军」。一旦有警，登陴者皆净军也。
花生玉露柳生烟，坐览军书尚未眠。
夜半月斜殿影黑，黄封犹降凤池宣。
●上以贼祸披猖，中夜坐览军书。更筹三唱，犹赍黄封至内阁，阁臣闻旨下，惊起，方知上在宫中未寝，因为之悚然。
君王习射御沟西，五色旌麾高下齐。
三发大黄穿七札，楚猿若见必须啼。
●上以内外多难，不自暇逸。尝与诸勋戚习射御沟上，小黄门执五方旗，上发矢中的，以旗为节，中官叩头贺。上每发多中，有穿札之勇。诚英主也。
曾闻烽火照甘泉，武帝亲征自待边。
尝挽角弓骑宛马，黄绳三股石头悬。
●上尝骑名马，挽弓驰射。又以黄绳悬大石殿内，手自举之，有汉武自将待边之意。
蕃将边庭建绩多，全军入卫枕横戈。
午朝勅赐城东宴，内使催颁热雒河。
（注阙）
昔抱瑶琴事上真，偶过天阙下飙轮。
玉弦本是平情物，岂若昭阳歌舞人？
●咏田妃也。妃雅，善鼓琴。
花为容貌玉为床，白日承恩卸却妆。
三寸绣鞋金缕织，延儒恭进字单行。
●上昼幸田妃，见妃绣鞋精巧，举而视之，有细书一行曰「臣周延儒恭进」，上不悦而罢。繇是薄延儒。
素琴拂罢换朱弦，指上宫商母氏传。
急遣黄门宣入内，水晶帘下鼓朝天。
●田妃善鼓琴，上疑为琴师所授。问之，妃曰：「妾之母所教。」上遣黄门召入，赐坐鼓琴。母叩头，坐水晶帘下，鼓《朝天引》一曲，琴声和婉，尤善于妃。上大悦。
团团纨扇掩新秋，帝宠虽移后宠优。
蜀锦吴绫每赐得，牙牌不到玉阶头。
●纨扇遇秋，比袁妃之失宠。蜀锦吴绫，后所赐也。牙牌者，上每日御坐，中官跪抱牙牌置上前，上掣一牌，中官即传牌至宫，宫妃严妆候驾。上不幸妃宫，故牙牌不到玉阶也。牌上俱镌宫名。
春到坤宁雨露浓，晓寒犹透绣衣重。
拜来皇后亲扶却，坐赐龙团茶二钟。
●袁妃朝见坤宁，后以妃无宠，心怜之。中官奏妃来朝，后即御殿。妃拜，后亲扶起，命坐，赐茶，极其优礼焉。
月隐新辉玉露零，夜深凉气入秋庭。
空中一点流萤度，疑是飞来织女星。
●七夕宫中设宴，不召袁妃。
坤宁帘幕日曨曈，立杀田妃殿角东。
近午宫娥成对出，雕金龙椅坐当中。
●田妃朝见坤宁，宫人传奏，后故治他事，不即见。移时，闻内殿传呼，后盛服出，坐雕金龙椅受妃朝，礼成而退，不命坐，不赐茶。
风流岂减汉昭仪，鼓瑟吹笙事事宜。
长日永和歌舞后，湘帘底下坐弹棋。
●永和，田妃宫名，初名永安，在东二长街之东。妃鼓琴之外，兼工丝竹。每当风日晴美，鼓瑟龡笙，上极赏之，尝曰：「裂石穿云，当非虚语。」尤精于弈，每与上弈，辄负三四子，未尝尽其技也。
银片鲥鱼绿玉盘，君王悄悄独凭栏。
情知昨夜西宫事，泪滴花前翠袖寒。
●田妃以后待己薄，窃诉之帝，帝颇怀怒。宫中最重鲥鱼，鱼至，必设宴。帝独凭栏不语，后知西宫昨夜必有所言，不欢而罢。
金母凝神炼玉炉，东皇邀去赴蓬壶。
天风吹落云垂地，十二宫人下手扶。
●帝邀后后苑赏花，田妃亦召至。后颇庄，帝滋不悦，妃亦意轻后。后让妃而诉之帝，帝故若不闻，后故近帝言。帝素勇，以手麾后令去，后反走而仆。坤宁宫人十二同扶后起。
润花灵雨败花风，富贵原来误妾躬。
不记昔年信邸内，危疑百事两人同？
●宫人扶后起，后哭曰：「陛下不念为信王时，魏忠贤用事，日夜忧怀，惟陛下与妾两人。今日做皇帝富贵，遂乃作兴化人耶？妾死何难！」中官及宫人俱叩头请后还宫，后还坤宁。
和衣卧起废饔飱，御柳莺啼昼掩门。
此日忽垂新雨露，宫中衔旨赐貂墩。
●上在谨身殿，念后同处患难，辗转不安，召坤宁宫人问后起居，后三日不食矣。上恻然，命宫人以貂墩赐后，致殷勤之意，又命田妃修省。宫人传旨，后强起谢，为之一餐。

[book_title]霜猿集卷二
晓镜清光映玉瓶，骤惊人处是花铃。
好教修省无些事，且展风诗咏小星。
●田妃言：「天子教我修省，我自反无些事，不服过也。」展风诗咏《小星》之章，曰：「寔命不同，安于命也。」
蟢丝卷尽角门开，绕院廻廊半是苔。
独有杨花知寂寞，无风帘外自飞来。
●上两月不幸西宫，故殿门闭，角门开耳。
钩阑东畔日将斜，那得行来小监家。
报导中宫有懿旨，特宣妃子去看花。
●上苑牡丹花盛，上与后开宴赏花，袁妃与诸后宫从焉。后与帝曰：「花容甚好，何不并召田妃？」上大喜，命小黄门以中宫懿旨召妃。
万种离愁一见欢，多多细语问平安。
更筹三下停歌曲，玉仗穿花扇影团。
●妃闻召即至，见于花下，礼毕，再问平安，后以和颜接之。更筹三唱方罢宴。后启帝，今夜可幸西宫。后独摆仗还坤宁。
玉熙春静露华寒，百宝灯前夜未阑。
曲柄琵琶金镂字，清商侧调内家弹。
●上在玉熙宫，命梨园子弟奏「水嬉过锦」诸伎。小内家抱镂金曲柄琵琶——系于阗国所进者，弹清商侧调，音韵铿锵。时边关虽警，内地安全，上犹得从容为乐尔。
吴纱黏汗贴香肌，侍驾看花苑里归。
圣谕六宫行节俭，入班解去画罗衣。
（注阙）
宫漏频移虫暗鸣，隔房犹听翦刀声。
日间相戒无多语，只恐君王悄悄行。
●上在宫多微行，有肃皇帝之风。
君王才武气飘飘，草软沙干上驷调。
锦鞯黄缨金匼匝，一鞭飞过御沟桥。
●上多勇，能于马上运二十筋器。
牡丹花发赏花忙，遍地春风满院芳。
多少深红并浅紫，正中一簇御袍黄。
（注阙）
辕门杀气蔽斜曛，未得恩颁似净军。
将晓角声催上马，前旌已入海西云。
●祖大寿以边兵入卫京师，户部未即发粮，而登陴者皆净军。其大璫日领宫中赏赐，曰：「皇帝赏你守城辛苦。」有顷则曰：「此是娘娘赏，要你用心守城。太后娘娘亦有赏，某宫娘娘亦有赏。」祖兵在城下心颇不平。璫又指斥其罪，一时上马吹角，逼大寿北还。大寿以敌方深入，不敢归。军吏至帐前呼曰：「请老总爷早早上马。」大寿不能违众，上马怏怏去。
紫塞鸿飞玉殿寒，宫袍暂换素衣冠。
天颜尽日长凄惨，御祭辽师第一坛。
日上辽天海雾喷，九坛御祭哭忠魂。
为臣纵死封疆事，万古难酬一揖恩。
●松山之败，十三万禁军无一人反者。上以督臣必死于义，故赐祭九坛。上御素服，望空长揖，哀恸不已。呜呼！将军死绥，固是恒事，何敢当君父之殊礼若此？
松山战骨未全枯，再建功名佩虎符。
终是风沙容易老，白头南渡入留都。
●此首罪洪承畴之不能死又竭力覆明宗社也。
真灵朝罢瑞烟收，白玉阶前独自游。
气数已成无可改，三天鼓乐送青牛。
●上以寇祸日迫，特召江西张真人建醮乾清宫，上斋戒严洁。一夜梦独游空中，无数精灵皆来朝谒，仰视城阙嵯峨。既至，则阶级栏楯皆白玉所成。上乃惊曰：「此上帝之居也！」即俯伏具奏。遥闻上如婴儿声曰：「此气数使然，非卿之罪。」有仙官星冠霞服，扶上起，送出天门外。闻鼓乐纷然，一童子骑青牛，武士荷担若人间册籍者数十人，上惊寤。明旦召张真人告以梦，真人奏曰：「陛下建醮而梦见上帝，必有景福之绥矣。」
中原糜烂燕巢林，塞外窥知贼祸深。
朝报一封偷出界，换归五十䮍蹄金。
（注阙）
恩光欲照黄龙府，只为西征赖将才。
礼部尚书初逐去，勿欺小札又封来。
●礼部尚书顾锡畴力诋杨嗣昌，上怒，夺职。关宁道蔡懋德致书嗣昌，极言不可，题曰「勿欺小札」。
新来艳质可怜身，绣幕留香别作春。
再召东山为国计，画船箫鼓闹江津。
●洞庭山富家娶妇，少而美。夫死，妇独居。一日闻街头鼓乐声，谓侍儿曰：「谁家娶亲耶？」试往观之。遂出门，坐花轿中，下太湖去。富家讼之县，县申道，下檄缉捕甚急。娶亲者惧事泄，以其妇盛妆送宜兴，大见宠悦。诗曰「新来艳质可怜身，绣幕留香别作春」，指其事也。太仓张溥为门户计，鸠金二十万赂要津。宜兴得再召，然无行意，曰：「不如在家乐。」溥乃见张道台，令以朱单捕妇，而语侵相国。溥见宜兴，出单于袖中，宜兴大怒。溥曰：「此小事，不足怒。公今高卧不起，将来更有大于此者。」宜兴恍然，谓溥曰：「非公，吾见不及此。」遂行。坐楼船，树大纛，纛上绣「东山再召」四字。祭赛江神，酣饮弥月，不知天子召已盖为国家大计也。诗曰「再召东山为国计，画船箫鼓闹江津」，深讥之也。
娄东月旦品诗贤，社谱门生有七千。
天子徒劳分座主，两闱名姓已成篇。
●娄东张庶常溥举复社，依附东林，一时奔竞者多归之门生，有七千人焉。春秋两闱，天子徒然分遣座主，而孰元孰魁、孰先孰后，庶常已编定，无遗人矣。座主房师反闸下士，即东林党人。待庶常以揭榜，大为孤寒之患。童生府录一名值银一百二十两，皆为党人壅塞也。
二册书成注复删，莫防灯下鬼神环。
西铭夫子酆都主，生死荣枯一笔间。
●太仓张溥，创举复社。别号西铭，其门人有七千，称为西铭夫子。延儒再召，溥欲尽用其党人，而杀异己者，书二册以进，延儒秘而藏之。
月堕西江歌舞阑，中原一片血流丹。
故人昨夜魂游岱，相国方言好作官。
●延儒泊舟江浒，终宵宴饮。是时贼祸糜烂中原极矣，忽谓其门下客曰：「吾离家四十日，已得二十万，足以乐我半生，我不赴京矣。」客曰：「皇上待公如饥渴，此岂公高卧时耶？」张西铭讣音赴至，延儒惊起，曰：「天如奈何遽死！」既而曰：「天如死，吾方好作官。」客曰：「庶常，吾道干城，公何为出此言？」延儒乃出二册示客曰：「此皆天如所欲杀之人也，我如何能杀尽？」溥还娄东，一夕暴死，亦天意也。溥死无后。
画帘风细曲房深，翠鬓云盘插绣针。
冰翦玉丝裁履式，描完龙凤待绡金。
●尚方履，岁费四百金。后于内政之暇为上制履，省四百金助边饷。其履尽去繁饰，只用金线绡成龙凤。太监出宫，见妇女辄曰：「我们娘娘勤苦，每日为皇爷制履。」
五更灯火走宫官，大驾来朝嫂懿安。
后在帷中答拜起，玉阶仙仗已回銮。
●上每岁正月元旦，先朝懿安太后。上四拜，后在帷中答二拜。晨光未启，帘幕深垂，各不相见。圣朝家法之严如此。
忧劳心事启天知，胪唱传声拜起迟。
咒讽玺卿三十遍，我皇俯伏未兴时。
●上南郊行礼，一俯一兴。玺卿私持大悲咒五六遍，至九献完，伏地默祷咒完三十遍，上犹未起也。畏敬如此，而卒亡国，天道诚不可问欤！
紫阁霜飞内侍寒，赐他先睡圣恩宽。
金钩一响莲灯暗，齐出貂囊举首看。
●内侍直宿殿庭，每人持一貂囊，卧则入囊内。上永夜览章疏，念诸侍苦寒，赐令先睡。上秉烛独坐。良久闻金钩响，内侍急出囊视之，上入帷中寝矣。
洞箫吹彻集仙灵，共喜君王正妙龄。
自报雒城摧陷后，梨园乐部一时停。
●上精于乐律，初年退朝之暇，每抚琴一弄，或吹洞箫度曲。太常杨玉尹、尔弢舍人文某等同奉诏，校正乐谱。自河南寇深，杳然绝响矣。
秋深叶碎玉池桐，月转金阶雾气蒙。
偷出角门廊下立，君王俨在烛光中。
●月转金阶则夜深矣，宫人犹见君王在烛光之中，则忧勤之至也。
蜀扇分宫岁万千，彩妆麟凤色华鲜。
叠成一卧泥金扇，旋得开来月样圆。
●《梅村集》「宫扇」一首似咏此事。
静院幽轩讲诵声，向东一座女先生。
小王公主俱承教，伴读宫娥选几名。
●女先生，《唐书》穆宗以若昭尤通练，拜尚宫，嗣若莘所职。历宪、穆、敬三朝，皆呼先生。后妃与诸王、公主以师礼见。
闲从阿母问春秋，知是三朝老部头。
亲见显皇临御日，内厨朔望献全牛。
●显宗爱食牛晴，以金钩取之，次食牛脑。

[book_title]霜猿集卷三
风流宰相去巡边，八座行来稳似船。
多少公侯伏下道，尚方宝剑纛旗前。
●上命延儒视师，赐尚方宝剑，曰自总兵官以下，有不用命者斩之，如朕亲行。延儒乘八座，前呼后拥，旌旗千里不绝。历代公侯与五营都督皆蟒玉伏下道，总兵官披执从事。
令箭如飞骤六街，退朝司马动忧怀。
飞来顷刻原飞去，立限回京取纸牌。
●延儒奉命视师，上亲钱之，御手捧巵者再。既出都百里，一旗牌官持令箭飞马回京。大司马方退朝，遇之于道，谓戎信孔亟，大惧。都人惊疑相告，既而知为取纸牌诸弄具。人尤惴惴，虑其偾事。延儒在军中，日与诸狎客嬉戏，置阃政于不问。
3傩罢张灯翠殿头，金杯不解玉颜愁。
天家歌舞民家哭，百万王师在涿州。
●宫中除夜，上与后妃同宴。乐甚，后独不悦，上问之，后对曰：「今夜佳节，妾得侍奉陛下饮宴。但思王师百万俱在涿州，涿州百姓岂得室家相聚乎？」上为之潸然泪下。
沿边千里列烽台，十八将军有战才。
令到喜峰防卒去，长生木主马驰回。
●周延儒撤张国维喜峰之兵，卫天寿山。
前驱纛子听蚾螺，赵女燕姬出塞多。
上相班师还帝阙，金银百万马骡驮。
●此指延儒受贿，班师还京事。
吏部茶箱玉琢巵，青鬟小事各分司。
一棺归葬松陵后，风雨楼中幼女思。
●延儒再入相，引其党吴昌时为吏部文选司，卖官鬻爵，赃私百万。延儒既死，上亲鞫昌时，受极刑毙。昌时为吏部时有疾，各大僚问安，入卧内，有青鬟五人司茶，皆绝妙姿也。茶巵是羊脂玉琢成，受以乌金盘，从日本国来者，雕刻精巧，观者动心。昌时死后，有二女皆殊色。子名祖𨮔，痛心父难，每思干蛊，而填海移山志终未遂；遁迹胶州，赍志以殁。有一子瘐死狱中。《鲒埼亭集》中有《吴职方传》，即祖𨮔也，号稽田。
瀛国游园步辇乘，六宫遣史候居兴。
同时诏赴樱桃会，可惜田妃病未能。
●瀛国夫人，先帝之外祖母，新乐侯刘文炳之祖母，年九十馀。国亡，投井而死。
琵琶弹到古伊州，殿里分明塞下秋。
露冷月高诸伎出，君王自起看旄头。旄头星，即彗星
（注阙）
辞命潜通密送貂，愿遵明誓息金鐎。
使君认作封侯约，只患文龙不患辽。
●袁崇焕为经略，成说之曰：「二十年不交兵，公可封侯矣。」崇焕信之，遂成誓约。于是崇焕但图毛文龙，而视辽事为可缓矣。
闭却中营锁上钚，晓风吹冻血朱殷。
三千甲士同声哭，皮岛仍为糜鹿山。
●毛文龙开幕皮岛，屡献军功，而粮道险远，艰于接济。议者谓文龙结纳番夷，多所要求，渐有不臣之志。袁崇焕为经略，受密旨，令伺察文龙。崇焕至海上，檄文龙过海议事。文龙从甲士三千渡海而西，崇焕诣文龙营，与之饮醉而宿焉。文龙以为经略待己之厚也，从五十骑来谢，崇焕开宴待之，止五十骑营外。酒酣，崇焕顾文龙曰：「朝廷有密旨与公观之。」中军官宣旨，文龙惶恐叩头，请经略上疏为己辨冤。崇焕叱左右缚文龙，以尚方剑斩之。大炮三举，而文龙之首掷阶下矣。次日厚犒其兵，遣归本镇，三千人痛哭而去。继文龙而受事者，卒伍庸才，抚驭无法，属夷皆散，而皮岛仍为荒山矣。
不辞霜露翦蒿蓬，拊背形成辽海中。
可怪满朝无识见，将为疑事问眉公。
●考《沿海全图》，皮岛正在辽后，为牵制之要地，故曰「拊背形成」。云间陈继儒者，自号眉公，王文肃公门下客也。为文肃主家事，文肃誉之，遂负一时之望。毛文龙功罪，举朝以为疑。金陵钱龙锡被召入相，以文龙谘继儒，继儒曰：「毛文龙在皮岛，岁费朝廷金钱百万，譬如人家一大鼠穴，日多虚耗。」龙锡深以为然。故袁崇焕平台召对日，龙锡有造膝语，盖言毛文龙也。
主守差安主战非，自强一着得先机。
大臣少有担当力，挥霍雄才世所希。
●此吊故经略少司马熊廷弼也。是时东林党方盛，廷弼独不入党，党人恨之。故廷弼主守，王化贞则主战。非廷弼之怯而化贞之勇，盖为门户争体面也。廷弼之意，谓克敌莫如富强，先为不可胜，以待敌之可胜，此最上之策。而同事者挠之，旁观者挠之。军志曰「师克在和」，辽事之失，化贞与廷弼不和也。廷弼临刑，喟然曰：「朝廷留此汉子尚有用处，而今已矣。」
3金吾棍上血飞扬，万里长城徒自戕。
他日好随丁令鹤，归来重看旧封疆。
●廷弼初为南京督学御史，绳士子严，曾拔周宗建置前列，而以小过责之。宗建既为科臣，受命鞫廷弼，狱具杖三十。廷弼谓宗建曰：「我与汝有师生之谊，何至于此？」宗建方衔宿怨，正色而对曰：「今日之事，君事也。」卒杖之。故有「金吾」之句。
玉窗想见笑言温，有气如兰近至尊。
今夕西园空殿内，流萤几个照黄昏。
●田妃体气如兰，其所行坐处，香逾时不绝。
尘生玉几暗金徽，仿佛兰房见画衣。
方士惭无少君术，晓风残月有魂归。
●此咏上悼念田妃，恨方士无少君之术，徒使晓风残月有魂归，而上不之见耳。
越贮吴纱自翦裁，曾随灵鸟上三台。
身轻善舞如飞燕，十斛明珠买得来。
●上念田妃不置，妃兄在吴门买歌姬陈圆圆者至京师，将以进御。圆圆姿态非凡，名倾吴下，曾侍宴宜兴，故有「三台」之句。
碧天无计觅飙舆，那得将身入帝居。
今上圣明不重色，厌观歌舞爱观书。
●田皇亲以圆圆进上，上以其青楼妇，恐坏祖宗家法，却之。每日焚香读书，迨夜不辍。
露滴秋花人暗听，刺闺中夜报关宁。
珠帘高卷秋河白，天子当阶望岁星。
●失注
中原千里草无芽，大火延烧数百家。
痛念民间易子食，斋宫进膳是蔬瓜。
柏烟兰雾接重霄，仙乐纷纷胜九韶。
乍见日光临殿角，三宫六院尽来朝。
南都迁去北都沉，感得君王怒最深。
欲究根源成大狱，恐伤长宿独居心。
●崇祯末年，贼祸方烈，糜烂五省，而辽兵又每年入塞，民间讹言帝将南迁，传入禁中。懿安太后谓皇后曰：「外边人多言周延儒劝皇叔南迁，延儒江南人，图自便耳。祖宗陵寝俱在北方，得免陆沉乎？为语皇叔，延儒之言不可从也。」后亦素疾延儒，乘间言之帝。帝本无此意，闻之大怒，欲穷究其言，恐伤太后心，乃止。
阁臣天性最仁廉，招抚何须剑戟銛。
将吏台前听号令，中军元帅诵华严。
●阁部杨嗣昌素奉佛法，既出视师，专意招降。贼降者数十万，即于附近安插。未几，降者复反，四面皆起，王师如在重围中矣。嗣昌每日持诵《华严》，谓此经可以消劫，且见之章奏。是岂身统六师，为天子讨贼之人乎？
爵拜宁南体统尊，兜鍪敕赐是覃恩。
将军马上能鏖战，铁券山河誓子孙。
●左良玉少起军校，以斩级功，官辽东都司。剽锦州军装，走昌平，事军门侯恂。会大淩河围急，诏昌平军赴救。榆林尤世威为总兵官，入见，言良玉可将，恂从之。已而良玉战松山、杏山下，皆捷，遂授总兵官，年三十二。是时秦寇入豫，良玉受诏讨贼。既至豫，则贼帅一斗谷、蝎子块、满天星等皆平。最后战怀庆，与督洪承畴意不合，乃叹曰：「我即尽贼，安所见功乎？」遂阴纵之，而寇患始大。熊文灿继为督师，尝受贼金而脱其围，良玉意尤轻之。杨嗣昌以阁部出视师，方倚重良玉，九调而九不至。嗣昌怏怏死，丁启睿代为良玉调遣，文书未尝自出一令。然是时良玉兵强，大为贼所畏。贼知左兵在则弃金银于道，左兵取之，贼按辔而行，无追蹑之患矣。上命中官以银兜鍪赐良玉，良玉每日食一大豚。其子梦庚庸才也。良玉以家赀犒军，梦庚有吝色，良玉叹曰：「我家不能世有此军矣。」故末句讽之。
息甲浔阳脱战袍，腰悬侯印树旌旄。
发丧痛哭成何事，不合当年纵贼逃。
●崇祯十五年壬午，良玉出兵与自成战朱仙镇，三日夜而败。良玉还军襄阳，朝廷以侯恂代丁启睿，良玉大喜，遣其将金声桓率兵五千迎恂。既受命，朝廷中变，命距河援汴，无赴良玉军。未几，恂得罪去，以吕大器代。良玉愠曰：「朝廷罪侯公，而以吕公代，是疑我而欲图之也！」自此意遂离，往来江楚为自树计。尽取诸盐船之在江者，而掠其货财。又称军饥，欲进南京就食，移兵九江。兵部尚书熊明遇大恐，以语侯恂，恂以书谕之而止。朝廷不得已，封良玉为宁南侯，以其子梦庚为总兵官，良玉卒不为用。
十七年甲申三月，得先帝凶问，良玉大哭曰：「为臣子者不能尽力，以致君父如此！」遂为先帝发丧，三军缟素。乙酉弘光帝立，马士英、阮大铖等乱政。良玉传檄江南，声言入觐以「清君侧」，意在废弘光帝而立楚世子。至九江而卒。
3狼星廻照玉弧潜，主客交兵太白占。
天子抚髀思上将，世臣何敢学韬钤？
●上以王师屡败，文臣杨嗣昌等以书生误国，武臣左良玉等骄蹇不用命。上每抚髀叹日：「不如用我家世臣好。」世臣指开国功臣之后也。按《大明会典》，京军无故立公侯门下者斩。国朝用法严，为世臣者，保有常禄为幸，岂敢讲习韬钤，置身危疑之地乎？狼星，贼宼之占；天弧，常指狼星。天弧星移，则贼势张。崇祯末年，太白屡昼现。
龙颜削瘦为边尘，宁德归来话苦辛。
兄妹相看几行泪，梨花千树不知春。
●光宗生二女，长宁德公主，附马刘；幼乐安公主，驸马巩永固；俱先帝妹。乐安早薨，先帝寡兄弟，待宁德尤厚，屡被召入宫。及秦关失守，中原寇深，帝忧劳终日，御容瘦损，兄妹相见，仅叙愁苦而已。十七年甲申三月之变，宁德夫妇相携避难民间，粉榷脂田尽为势家所夺，妆楼舞榭俱易姓矣。驸马刘公，少年有玉人之号，丧乱以后丰姿顿改。公主僦居村舍，不免饥寒。杜少陵诗云：侍婢卖珠还，牵萝补茅屋。又云：天寒翠袖薄，日暮倚修竹。乃知皆实事也。
长平公主年十五，殊一臂不死，舁置嘉定府中。宁德往顾之，姑侄相持恸哭。长公主思念先帝后，日夕涕泣，成婚后未及期年而逝。惟宁德夫妇至今尚存无恙。
两递更筹玉漏催，五云仙仗下平台。
宫门开正銮仪入，锦幔红灯夹道来。
●失注
葡萄满架药苗齐，玉燕钗长首欲低。
捧却小王池畔立，戏拈金豆打黄鹂。
（注阙）
袍带连呼祖降神，丹墀拜伏口称臣。
那知今日忧边主，却举先朝靖难兵。
●上一日在内殿，遽呼袍带，曰：「祖爷降矣！」急下殿俯伏，称臣引罪，皆靖难时事也。既而登殿，解去袍带就坐，若不知有此事者。是以京师传言，今上是文皇再世，诚可怪也。

[book_title]霜猿集卷四
双眉覆髪国亡秋，便识离骚一段愁。
今夜细书亡国事，泪随笔下不能收。
崇关巨堞是居庸，百二河山此要冲。
飞报官军三十万，齐心为贼作前锋。
●贼由太原进兵，宣大监军杜勋以三十馀万众降贼，为贼前锋。
居庸关上列旌幢，内府金银赐百扛。
平日养兵皆养贼，唐通又报举师降！
●唐通于十七年三月与刘泽清同被召。泽清大掠而南，惟通以八千人入卫。初九日，平台召见，上慰劳殊甚，命统兵二万守居庸关。贼至，通以军降。
贼军百万涨昏埃，鼙鼓惊天晚角哀。
闻报六宫皆掩面，玉銮日暮出平台。
●平台，上所常御处也。
正阳门外鼓阗阗，风卷黄沙贼控弦。
上御平台商战守，纷纷进说是南迁。
●皇上御平台问战守之策，阁部诸大臣力请皇上南迁。上曰：「卿等平日各立门户，不肯为朝廷出力，所以至此。君死社稷，礼也。何多言？」各默然。
7月转天街鼓二更，小楼低唱度秦筝。
国公未返朱门闭，徒兄星垣黑气横。
●皇上于十六夜微行至成国公府，府旁楼上尚有弹筝度曲者。内侍叩府门，阍人辞以公爷赴宴未回。上为之长吁，仰见黑气如旗，自西而来，入紫微垣，结为圆象，直揜帝座。上入宫以语后，叹曰：「天象如此，我其殆乎？」后曰：「陛下十七年兢兢业业，未尝得罪上帝。今日之事，谅有天佑。」上坐而假寐。
万寿山头草木繁，昔年曾见翠华翻。
依然紫禁秋光内，谁为先皇立寝园？
●十八日，上登万寿山。召新乐伯崔驸马至，有所属，既而各罢去。
授兵十万上谯楼，可是文皇靖难收？
只费杜勋三四语，尽从豪内一时投。
●授兵十万皆净军也。十八日杜勋缒城而上，同诸珰耳语良久，魔守者退。守者争投兵濠中，勋党遂开彰义门迎贼入城。
1白家河畔草迷离，万户烟深怨鸟啼。
帐望南云无去路，东风吹剑马频嘶。
●十九日，上早起，召王承恩对饮。少顷，易服，带佩剑，夺正阳门欲出。守城珰疑内变，反炮拒击。上亦寻悔，还至白河，揽辔四望，容色惨然。
11城上悬灯贼入濠，九门已献六军逃。
士民欲为朝廷战，三百年中不佩刀。
●上至白家河，遥见城上悬白灯三，原约为内城即破之信。上知事不济，急还宫。自外城破，巡城御史等欲起民兵守城，士民踊跃愿赴。议未定，而杜勋党已开门迎贼，内城又告陷矣。
1瑶台帝子正年轻，虽出宫门道路生。
嘉定府前霜下立，迢遥深似紫金城。
●长公主年十五岁，奉圣母命同宫人数十到嘉定府中，府中人以门禁森严，不便请钥为辞。见天将晓，仍归大内。
1空礮连声震若雷，园陵十二尽成灰。
平台召对何人对？皇上无言恸哭回。
●十四日，起复废监曹化淳等。是时一旬，日色无光，天气阴惨。十八日忽发大风骤雨，有如冰雹，雷电交作，人心益为恐惧。九门坚闭不通，外便门尽行填塞。曹化淳与杜勋密谋迎贼。炮声虽不绝，屋瓦皆震。究竟内外关通，不入铅弹，惟有空响，一人不伤。仍麾手示意，令贼稍却，然后点火。遥见天寿山烈焰弥天，享殿尽行烧毁。自初十日，外边报紧急。皇上终日召对诸辅并科道官，竟日默无一言，惟有涕泣相向而已。每召对一次，皇上必为之恸哭还宫。
1骡驮车载赴边营，输助何堪养战兵。
此处不留何处去，曾无犬马恋人情。
●先是内帑空虚，措饷无策，诏勋戚、内官输助。诸阉门上俱贴「此房急卖」，悉出玩物求售。宫中壁间有书：「此处不留人，自有留人处」，而去者数百人。吁！曾无犬马恋人主之情乎？
1情知一见即飘零，兄弟分离母自经。
哭罢叮咛无数语，临行再哭又叮咛。
●十八日，太子、永、定二王见上，求欲入宫见后。太子、诸王入中宫，必请命于上礼也。上怆然悲曰：「尔母子相见，尚能得几时，犹须问我耶？」急命入见。后抚太子、二王恸哭，叮咛再三。明日早间，后即自缢。
1社稷沦亡命亦捐，两行珠泪尽君前。
圣明过守无晨戒，妾负皇恩十八年。
●上入宫，见皇后曰：「大事去矣！汝为天下母，当死。」后恸哭曰：「妾侍陛下十八年，卒无一语见听。今日同死社稷，亦复何恨！」上凄怆，不顾息气自如。
17国亡君死后妃从，祖训煌煌在鼎钟。
回奏娘娘已领旨，宫人拜起自从容。
●上御便坐，呼左右进酒，正色而进金巵者十数，皆釂。左右慑服，莫敢仰视。命宫人传旨两宫及懿安后自尽，曰：「莫得坏皇祖爷国体。」宫人回奏，娘娘领旨，叩头跪起如平时。
1主儿传至各歔欷，御手亲将换敝衣。
对仗两班同哭罢，殿庭但有燕双飞。
●上命传主儿，主儿者，谓东宫及永、定二王也。东宫、二王入，犹常服，上曰：「此何时，可弗改装乎？」亟命换敝衣。上自为解衣结带，曰：「汝今日为太子，明日为平人。在乱离之中匿形迹，藏姓名。见年老者呼之以翁，少者呼之以伯叔。倘得邀天之庇，来此为父母报讐，毋忘我今日戒也！」于是左右皆恸哭，班始乱。中璫七万人一时星散，内殿无复有人矣。
1剑气冲花委绿苔，玉真高驾彩云廻。
幽幽椒殿无人住，鹦鹉犹呼万岁来。
●上起入中宫，圣后已遵旨自经。上拔剑，撞其悬而转之。玉真，言后也。上所爱白鹦鹉，西羌所贡，见上则呼万岁。是时宫人奔窜，内殿空虚，惟有鹦鹉在帘前呼万岁矣。天家聚散至于此乎！
睿思旁照及婴孩，手握双锋入殿来。
断臂寿宁先玉折，昭仁一剑又兰摧！
●皇上至寿宁宫，闻长平公主啼哭。上曰：「汝何不死？」公主曰：「儿无罪。」上曰：「汝生我家，便是汝罪！」挥之以剑，殊左臂。又斫昭仁公主于昭仁殿，时年方六岁。
1翠华西阁断君怜，未得长门赋一篇。
今夜有魂甘带血，落花风里听啼鹃。
●皇上入袁妃宫，妃缢绝堕地。上恐其苏，以剑刺令死，故为带血之魂。而以梅妃比之，失宠故也。
燕台四月草青青，马上悲笳耳厌听。
过客若还怀旧主，回头一望寿皇亭！
●十九日贼入城，急求上所在，不得。见上所御马在山下垂缰啮草，始知遗弓在万寿山之寿皇亭。皇上南面而缢，太监王承恩北面而缢。
十七年来泪日垂，何曾览镜画双眉。
今朝未识泉台路，皇婶逢时各自悲。
膏沐无施对玉窗，尝持梵咒祝安邦。
天家妯娌同时逝，王母筵中又一双。
●懿安后称未亡一十七年，常持梵咒保佑国家与周后。同时自缢死。
膏沐无施有泪悬，去朝王母冠瑶仙。
清河当日为予说，可作千秋信史传。
●懿安后自尽，悬绝于地。伪将军李岩知为后，戒其党勿得侵犯，欲送还太康家，后卒从容自缢死。魏监之伏诛也，后与有力，故诸璫有宿怨于后，将后尸杂在诸嫔尸中，载出埋瘗，不得成礼而葬。近史遂谓后以青纱蒙头走出午门，不知何据？予访于西安张孟坚，孟坚从贼，亲见后死，有何疑焉？
午门待罪责供招，旧事先皇各大僚。
忍见灵车从内出，月绫被体髪萧萧。
●二十日，百官俱至午门待罪。贼复命长班四下搜缉，责令供招家财多少，尽数献纳，不足者极刑拷掠。遥见四贼舁我大行皇帝从内而出，帝服白绫衣，月色吴绫小袄，垂髪被面，两足无履。停于东华门外茶菴席棚之内，以土块为枕，止用极薄白杨木棺殓之。以襄城伯哭诤，乃易稍厚者。
芳魂已去伴湘君，玉骨将归四尺坟。
旧日宫嫔无一在，悲风飘动凤皇裙。
●贼以木板舁我圣后出宫，后朝服自缢，着绿锦凤凰裙，周身衣服用线密缝，容颜如生。停茶棚内，与帝同日入殓。
7内家辟寇承明旨，玉殿金闺人尽亡。
不似唐家委社稷，三千宫女拜黄王。
●十九日夜，漏将尽，上召诸内人，谕令出宫辟贼。贼入，放火烧西华门，宫人号哭出走，宫装委弃满地。有不及出门而遇贼入者，皆投御河死，亦数百人。贼至，但空宫耳。
茶菴棚内白杨棺，百姓皆来掩泪看。
多少骑驴人过此，曾无一肯下驴鞍。
●贼令西来伪官许骑马，降官录用者止许骑驴。先帝后两柩停东华门外茶棚之下，贼禁稍驰，百姓皆来哭拜，日有数千。从贼诸臣过此，惟举扇障面，无有下驴一哭者。真蒙面丧心，狗彘不若矣！
右阶侯伯左阶文，此日何曾见一员。
百姓无辜不可杀，我皇血诏普天闻。
●皇上在寿皇亭啮血书衣上曰：「朕之失天下，皆因文臣不尽心，武臣不尽力。文武可杀，百姓无辜不可杀。」
兄弟相看泪眼枯，尽随嘉定去为俘。
从来外戚全无用，奎也何堪任托孤？
●内城破，太子、二王急奔嘉定府。二十日，贼紧闭各门，迫令勋戚文武职官投名进见。李自成问奎太子、二王何在，奎惧，以太子、二王献贼。太子、二王席地背贼而坐，贼亦不即加害。一云奎止献太子，二王获自宫中。问答侃侃，定王语尤英耸，贼不敢害。
1不鉴前车在汉唐，东林讲学为三王。
臣忧门户君忧国，门户成时国已亡！
●神庙时，王皇后无子，而郑贵妃有宠，欲立其子。宰相持两端，遂有三王并立之说。而东林讲学之会以兴，盖所以羽翼东宫也。熹庙幼冲，太监魏忠贤用事，杀东林士大夫殆尽。先皇即位，逆阉伏诛，东林之势复炽。浙相温体仁为人清介，上倚重之，东林目为浙党。虞山钱谦益，东林人望也。上欲相谦益，周延儒于上前发其短，谦益由是落职。既而延儒欲畔浙党入东林，故延儒会闱主试，所中者皆东林要人子弟，党人德之，而延儒遂为东林翘楚。士大夫争门夺户，日不暇给，逆贼临城，依然如是。天子可欺，九庙可毁，神州可陆沉，而门户体面决不可失。纷拏十有七年而散。作者系此诗于亡国之后，盖逆探其本而言之也。
军容惨澹气如黔，大将身降士卒歼。
戍客尚能言战处，尸横碛上雪霜淹。
山风压路客魂惊，汉将提戈此下营。
当日覆师曾十万，马蹄踏破髑髅坑。
●易代之后，南人有过松山者，见枯骸满地，马蹄践之翣翣有声，皆昔年十三万禁军之骨也。唐人诗云：万里无人收白骨，家家城下招魂葬。又云：可怜无定河边骨，犹是春闺梦里人。千古伤心事也。若使当年边疆宁谧，东顾无忧，则区区自成草寇，何难荡平？作者系二诗于此，良有深意焉。
谨具江山百座城，崇祯夫妇立双名。
鲜红简子书申敬，献纳通家八股生。
●明初八股取士，而策论表判谓之「后场」，然主试独重八股。启、祯时但求八股中式，则后场无论表声，偶不谐论题，士子不能辨何人。语策三道，每道只浑讲题中二字，名曰「策眼」。问者虽极详备，而对者不过从二字上发挥，大抵剿袭陈言，笼统满纸。至于判语，熟读二三十条中有一条暗合，可以倒换四条，衡文者不复论其工拙。故士子白首揣摩，但作八股，而后场经济之学榛芜久矣。既登仕途，兵刑钱谷，茫然无所措手。虽为执政，依旧空疏，军国大计，一味涂抹。谨愿者强为枝梧，狡猾者恣为欺罔。朝廷之上，在天子左右者，伎俩如此而已矣。
崇祯十七年甲申三月之变，吴中子弟作为口号讥讪先达，其言虽近于浇薄，而所以国破君亡之故，实由于此。曰：「将鲜红简子一个，上书『谨具大明江山一座，崇祯夫妇二口，奉申献纳之敬。通家生文八股顿首拜』。」道路传述，闻者伤之。
麻衣官至自南京，百姓凄惶罢市迎。
宣诏礼生哀欲恸，读来有句不分明。
●大行皇帝哀诏所临，百姓凄惶罢市。县堂开读，哭声震天，宣诏礼生为泪所噎，读不成音，诏未宣完，而哀欲恸矣。
南山寝殿北山陵，扫地惟存破衲僧。
却有故宫冯内侍，赠人黄玉水中丞。
●冯内侍者，旧宫监也，开宝石肆于京。有客过其肆，见黄玉水中丞制式甚精，目之，内侍曰：「客欲得之乎？此贵品，然我不论价，任客多少。」客笑而不言。内侍问故，客告以有银肆星，不敢启口。内侍愀然曰：「先皇爷最爱此，我见之辄生凄惨，今以送客。」乃索其银四钱，而以水中丞赠之。
五尺玲珑十指寒，病中犹起带愁弹。
金徽玉轸无消息，知在谁家几上看？
●此吊田妃所弹之琴，国亡之后，竟无消息，不知落在谁家也。可胜悼叹乎？
7鳷鹊观前笳吹起，柏梁台上见飞鸢。
六宫如旧人非旧，落日西风叹逝川。
兔迹狐毛宿草封，国家亡后葬思宗。
回看落日西山路，魏监坟头万树松。
●贼于四月初四日葬我大行皇帝于田妃墓侧，设祭。皇太子行礼毕，仍押入大内。是日天地昏惨，北风震号，都城内外黑气蒙隐，皇极殿作白色。
先是前月初四日，忽传密旨，收魏忠贤骸骨归葬，群臣力止之。国亡之后，诸阉迎忠贤柩葬于西山。鼓乐幔亭，仪从极盛，丰碑数尺，题曰：「司礼监魏公之墓」；松柏千树，享堂巍然。此诗言先帝之陵不及忠贤之墓，伤之至也。
玉勒金鞍紫电骝，墓门长揖泪沾裘。
从官亦食先朝禄，不为亡君一滴流。
无复松楸享殿倾，年来莫禁野夫耕。
荒原多少宫妃墓，尽被牛羊踏个平。
奔马征车名利场，园陵谁望旧斜阳。
汉家尚有铜人泪，流向风前哭武皇！
用尽才华白髪毵，坐中犹见旧羊昙。
回思三十年前事，国破君亡雨夜谈。
●庚戌之秋，遇宜兴门下士于席间，与之同宿，谈宜兴轶事甚悉。回思国破君亡，近在三十年间耳，为之挥泪。
1种得黄精和露删，洞云寂寂水潺潺。
朝来偶咏霜猿集，泪洒南湖一片山。

[book_title]后序
霜飞五夜，凄凄沁骨之悲；猿叫三声，黯黯沾裳之泪。自古兴亡之感，每传危苦之词。亡国之音哀以思，逸民之志微而婉。编排琐事，犹馀异代之悲；纂录遗闻，莫洗前朝之恨。此长歌可以当哭，而野老为之吞声也。
慨明季之不纲，致末流之失驭。奄人窃柄，公卿拜圭让之门；阿保承恩，宫掖崇圣娆之位；陆敬萱宛尔官家慈母，杨复恭居然天子门生。崇信佥壬，豺狼当道；诛锄善类，献凤罹罗。刊章遍及于东林，置狱广开于北寺。膺滂骈首，惨留康乐之须；乔固横刀，碧化苌宏之血。人之亡矣，邦其瘁哉！
幸而皎日当阳，冰山忽倒；英年夷难，玉烛还调。崇俭德以励精，屏逸游而图治。水嬉过锦，未妨午夜之军书；消九咬春，不废万几之兢业。而乃弊由独断，性复多疑，每成偏听之奸，未睹转圜之美。南衙东厂，方消水火之争；洛蜀甘陵，更起玄黄之战。竞营门户，谁同圣主之殷忧？莫顾封疆，孰辨劳臣之功罪！金门伴食，师臣以马吊廵边；玉帐逍遥，主帅恃《华严》却敌。遂使哀鸿遍野，飞豹弥天；黄巾青犊之妖，纵横赤县；白马黑山之贼，倾覆神州。惨矣！凤雏捧青萍而玉碎，伤哉龙种；解宝玦而珠潜，随天上之胡髯。千秋义烈，殉宫中之翟鞠，四海悲号。人虽哭于秦廷，鬼竟谋于曹社。岂天心之善醉，抑人事之多愆。迄乎南渡以还，更属西颓之日。燕巢幕上，谁知天堑难凭？鱼游釡中，谁识楼船竟下。驰雕车而来选，系臂绛耖；吹玉笛以征歌，缠头锦彩。元凶拥虎帐而谈兵，闯贼据凤池而调鼎。湖湘跋扈，共忧□仲之来；淮南孤危，莫救王琳之死。弃长城于万里，踵遗恨于六朝。此江水潮声，打孤城而肠断；钟山草色，围故国而魂消也。呜呼！八千女鬼，竟成凭社之孤；十八孩儿，竟作溃堤之蚁。三百载之珠囊既失，十七世之麦饭谁浇！
先生身作逋臣，心伤时事，寿春城下，曾无报葛之人；沧洲岛中，剩有悲田之客。昔年幕府慨慷，磨盾鼻而书；此日茅斋凄凉，击唾壶而赋。词则或庄或谑，情则有哀有思。澐僭取前篇，稍为删定。留吉光之片羽，约近百章；味侯鲭之一脔，并分二卷。悲哀不少，无非越客之吟；惆怅偏多，总属楚囚之泣云尔。
乾隆甲子中秋后三日，玉峰后学曹徐澐圣渊氏撰
鹤臞周先生，名翰，西海虞人也。少补博士弟子员，后弃举业，入史公幕。国变后流寓昆山，穷老无家。所著有《同谷集》，古文疏宕，雄壮似大苏。此《霜猿集》诗无题有注，予为删汰而存之。名曰《霜猿集》者，因其悲怆恸哭，似登湘山闻霜下猿啼也。或类宫词，或咏边愁寇警，即作燕都杂事诗亦可。
曹徐澐识
右诗编作上、下二卷，共存八十八首。其注系周鹤臞先生自撰，而曹徐澐删削者也。当与《三垣笔记》、《谈往》等书参观之。原稿凡四卷，百六十馀首，今已佚。
乙亥菊月十三日，野史氏校录于黄叶菴，谨识

[book_title]跋
《霜猿集》二卷，共诗一百二首，失二页，存九十四首。披读一过，有明丧亡之状，如在目前。原本二十六页，页有「不易草堂」四字；常洛、由校字皆为缺笔案，原跋常洛作「常深」误，光宗名常洛；诗中、注中俱有点窜，意为作者手稿。自号「华阳道隐」，末首有「种得黄精和露删，洞云寂寂水潺潺」之句，岂先朝遗臣而托于黄冠者与？
嘉庆九年五月中浣偶跋
石《霜狼集》一卷，原本为不易草堂所藏，首缺二页，存诗九十四首。近从毛孝廉寿贻处借钞三十馀首，又从咫园主人藏本内钞补数首，最后得天水氏录本，续获二首，共为一百三十五首云。
光绪二十六年庚子，练滨渔父识
昆山县志载周同谷《霜痕集》四卷，李傃原序，亦云《霜猿》四卷，野史氏跋，曹徐澐删订本。谓原稿凡四卷，百六十馀首，今足本已不得见世所传刻者。《琳琅秘室丛书》本八十五首，传钞伪托《投笔集》者一百七首上卷七绝即此本，下卷系七律，亦非《投笔集》之旧，以是为最足本矣。
吾友南陔主人藏有传写四卷本，原诗一百九首，分卷，尚仍其旧，注语亦较他本为详实。拟为搜补，以应丛刻之选。适见宗君子岱处藏有陈同叔合编本一帙后有练滨渔父跋，即同叔，共诗一百三十五首，其传录不易草堂原本者九十四不易草堂即鹤臞氏斋名，自为辑补者四十一，惟编次杂糅，无卷次之可循。爰与南陔参考各本，重为排比，其注文之可补阙略者。参以宗氏所藏之曹徐澐删定本二卷八十八首，沈石友传钞之周左季写校本不分卷，一百七首。所云对校「仁和胡氏」本，即琳琅秘室本也，一并采集而汇订之，是正之处、同异之文别为校记，以附于后文字异同但举其有出入者，其互有详略，或意义相类之异字、异句不复录。是集得此，虽不能复百六十首之旧观，然世间佚存最足之本，当亦无过于是矣。
丙辰仲夏，常熟丁祖荫初我识

[book_title]校记
●序
「采菊完柴桑之节」：《琳琅秘室丛书》本、周左季钞本作「采菊篱边」。
「鼓琴寄中散之思」：原本「琴」作「钟」，据别本改。琳琅本、周本作「鼓钟柳下」；陈同叔合编本、曹徐澐删订本无此二句。
「天产哲人，赋才独异」：各本俱作「同谷周君，汝南华胄，江左名流」。
「爰读霜猿之四卷」：琳琅本、周本「四」作「一」；曹本「四卷」作「一集」。
「其志切，故字字发乎深情」二十字：各本无
「尼父麟书」：陈本作「文中元经」。
「倚碧窗而吹笙鼓瑟」二十四字：各本无
●李空云小传：原本略，据陈本、曹本校补；琳琅本、周本无。
●野史氏赞：据曹本补
●卷一
古虞周同谷鹤臞氏著：陈本作「华阳道隐著」；曹本作「明海虞周翰西著」，下卷同；琳琅本作「海虞周同谷翰西氏鹤臞著」。
第一首：曹本、琳琅本无。「如叫湘山霜夜猿」，陈本注云「『夜』一作『后』」。注，琳琅本移作卷末后跋。「遂命之曰霜猨集」，陈本、周本作「遂以纪事而泣咏之」。
第二首：曹本、琳琅本无。注，「先慈管孺人」陈本、周本「孺」作「夫」；「先慈年五旬」，陈本、周本「五」作「七」。
第三首：琳琅本无。注，据陈本、曹本补。
第四首：注，「士林丧气，宗社以危」、「我于忠贤何尤」，俱据陈本补。
第五首：「黄昏内殿重重锁」，琳琅本「殿」作「院」。注，「内侍私制淫香」，「私」字据陈本补。
第六首：曹本、琳琅本无。「面白唇朱髻挽青」，陈本作「面白唇红朱髻青」。
第七首：「召得宫官入九重，描金朱合画双龙」，曹本「宫官」作「官家」；「朱」作「彩」。「手自濡毫署谨封」，曹本「署谨」作「谨署」。
第九首：「半日两宫交细语」，琳琅本「细」作「絮」。
第十、十一、十二、十三首：据陈本补。
第十四首：注，「罢内操」，「罢」字据琳琅本补。
第十五首：「众里西宫体态殊」，陈本注云「众里」一作「袅袅」。「行近紫微光耀日」，陈本注云「日」一作「目」，琳琅本亦作「目」。
第十六首：「纵使霜狼斗赤乌」，陈本「霜」作「圆」，注云一作「霜」；霜狼注十一字据曹本补。注，「得五红为胜」，「为胜」二字、「吾当得六红」「当」字、「自成奋臂」十一字俱据陈本补。
第十七首：曹本、琳琅本无。「千群铁马射金錍」，陈本「马」作「骑」，注云一作「马」。「独选净军得四万」，陈本「选」作「点」，注云一作「选」。注，「启、祯之间」，原本作「天启年间」，据陈本改；「有四万」，原本「四」作「四十」；案：「十」字当衍此三句，略见第四十三首琳琅本注中可证。「一旦有警」十一字据陈本补。
第十八首：「季花生玉露柳生烟」，曹本作「花含玉露柳垂烟」；陈本两「生」字俱作「含」，注云别本俱作「生」。「坐览军书上未眠」，曹本、琳琅本「上」作「尚」。注，「中夜坐览军书」，「坐」字据陈本补。
第十九首：「五色旌麾高下齐」，曹本「旌」作「旄」；琳琅本「麾」作「旄」。注，曹本无；琳琅本误用《崇祯宫词》第一百五首注为田妃事；「尝与诸勋戚习射」，陈本「诸勋戚」作「中官」；「中官叩头贺」，原本「叩头」下有「称」字，据陈本删；「上每发多中」十四字据陈本补。
第二十首：曹本、琳琅本无。注，「悬大石殿内」，「殿内」二字、「有汉武自将待边之意」，俱据陈本补。
第二十一首：曹本、琳琅本无。
第二十二首：注，琳琅本无；曹本误引第二十四首注；原本作「田妃雅，善鼓琴」，据陈本补。
第二十三首：「白日承思卸却妆」，曹本、琳琅本「白日」作「椒殿」。
第二十四首：注，「琴声和缓」十一字据陈本补。
第二十五首：「团团纨扇掩新秋」，曹本、琳琅本「掩」作「卷」。
第二十六首：曹本、琳琅本无。「春到坤宁雨露浓」，原本「雨」作「花」，据陈本改；「拜来皇后亲扶却」，原本「却」作「起」，据陈本、周本改。注，「心怜之」，「心」字据陈本补。
第二十七首：曹本、琳琅本无。「夜深凉气入秋庭」，原本「庭」作「亭」，据陈本改。
第二十八首：「坤宁帘幕日曨曈」，曹本、琳琅本「曨曈」作「曈曨」。注，「田妃朝见」，琳琅本作「田妃有宠而骄，后每裁之以礼。岁元日寒甚，田妃来朝」。
第二十九首：「风流岂减汉昭仪」，曹本、琳琅本「岂」作「不」，陈本「减」作「识」；「鼔瑟吹笙事事宜」，原本「笙」作「箫」，据陈本、曹本、琳琅本改；「长日永和歌舞后」，陈本、周本「后」作「散」，曹本、琳琅本作「罢」；「湘廉底下坐弹棋」，琳琅本「底下」作「暮卷」。注，曹本无，陈本、周本仅注「永和宫名」四字，据琳琅本补。
第三十首：据陈本补。
第三十一首：「东皇邀去赴蓬壶」，曹本、琳琅本「赴」作「越」。注，琳琅本并下第三十二首。「后颇庄，帝滋不悦」，「颇」字、「滋」字，「后让妃而诉之帝」，「让妃而」三字、「之」字，俱据陈本补。「同扶后起」下，曹本将第三十二、三十三、三十四首注删节并入。
第三十二首：「润花灵雨败花风」，曹本、琳琅本「灵」作「霖」；「危疑百事两人同」，曹本、琳琅本「人」作「心」。注，「遂乃作兴化人耶」，原本「化」作「他」，误，据琳琅本改。
第三十三首：注，「念后同处患难」十字据陈本补。
●卷二
第三十四首：「山晓镜淸光映玉瓶」，曹本、琳琅本「瓶」作「屏」；「骤惊人处是花铃」，琳琅本「处」作「起」。
第三十五首：「绕院廻廊半是苔」，陈本「院」作「苑」。注，据陈本补；曹本误引第三十七首注。
第三十六首：注，琳琅本并下第三十七首。「袁妃与诸后宫从焉」三十六字，原本作「袁妃与诸殡妃从焉。后请并召田妃，上佯不应，后乃命小黄门以懿旨召妃」，据陈本改。
第三十七首：「玉仗穿花扇影团」，陈本「玉」作「队」。注，「妃闻召即至」，「闻召即」三字、「今夜可幸西宫。后独摆仗还坤宁」，「今夜」二字、「独」字，俱据陈本补。
第三十八首：「玉熙春静露华寒」，原本「华」作「花」，陈本作「光」，据曹本、琳琅本改；「曲柄琵琶金镂字」，陈本、琳琅本「镂」作「缕」，注同。
第四十首：注，曹本无。
第四十一首：「草软沙干上驷调」，曹本「干」作「平」。注，琳琅本参用第二十首注。
第四十二首：曹本、琳琅本无。
第四十三首：「前旌已入海西云」，琳琅本「旌」作「旄」。注，「户部未即发粮」，原本「发」作「拨」，据陈本、周本改；「心颇不平」，「颇」字据陈本补；「上马快快去」，原本「怏怏」下有「而」字，据陈本删。
第四十四、四十五首：据陈本补。
第四十五首：注，案：陈本「何敢当君父之殊礼若此」下有「千古而下读是诗者犹有憾焉」十二字，疑为后人增入。
第四十六首：注，据陈本、曹本补；曹本注末参用第四十五首注语。
第四十七首：「白玉阶前独自游」，曹本「游」作「忧」；「气数已成无可改」，琳琅本「改」作「奈」。注，「泣而梦见上帝」，「见」字据陈本补。
第四十八首：「朝报一封偷出界」，曹本「封」作「书」，「界」作「口」，琳琅本「界」作「塞」；「换归五十䮍蹄金」，琳琅本「䮍」作「马」。
第四十九首：曹本、琳琅本无。
第五十首：「画船箫鼓闹江津」，曹本、琳琅本「津」作「滨」。注，「试往观之」，原本「试」作「盍」，据陈本改；「鸠金二十万」，「二十万」三字据陈本补；「而语侵相国」，「而」字据陈本、周本补；「谓溥曰」，「谓溥」二字据陈本补；「深讥之也」，原本「深」作「盖」，据陈本改。
第五十一首：据陈本补。
第五十二首：「二册书成注复删」，原本「二」作「三」，误，据琳琅本改。注同第五十三首，曹本、琳琅本、周本可证。注，曹本第五十首注至「大见宠悦」一段，止是首参用第五十首「见张道台」至「吾见不及此，遂行」一段注语，「东山再召」至「国家大计」一段及此注俱删节，并下第五十三首；「秘藏之」下有「已而西铭死，乃止。马、阮之卒以亡国，真天数也」四句。
第五十三首：注，「忽谓其门下客曰」四十五字据陈本补。曹本「西铭讣至」一段，「吾方好做官」句下有「否则崔、魏遗党叫我何能杀尽耶」二句，无「溥还娄东」四句；末段参用第五十二首「西铭复社门生七千」二句。
第五十四首：注，「省四百金助边饷」，「饷」字据陈本、曹本补；「每日为皇帝爷制履」，「帝」字据陈本、曹本补，陈本「日」作「自」，曹本作「月」。
第五十六首：「胪唱传声拜起迟」，曹本「胪唱」作「喝礼」，陈本、周本「传声」作「声传」，曹本「拜」作「赞」；「咒讽玺卿三十遍」曹本、琳琅本「卿」作「郎」，注同。注，「上犹未起也」，「犹」字据陈本、曹本、琳琅本补。
第五十八首：琳琅本无。「梨园乐部一时停」，曹本「梨」作「梁」。注，「太常杨玉尹尔弢」，周本「弢」作「发」，校云一作「弢」。
第五十九首：「秋深叶碎玉池桐」，曹本「池」作「墀」；「月转金阶雾气蒙」，曹本「阶」作「波」，「雾」作「夜」，「蒙」作「浓」，琳琅本「雾」作「露」；「偷出角门廊下立」，曹本「廊」作「檐」；「君主俨在烛光中」，陈本「烛光」作「月明」，注云一作「烛光」，曹本、琳琅本「光」作「花」。注，曹本无；「犹见君王在烛光之中」，陈本「烛」作「月」。
第六十首：曹本、琳琅本无。「彩妆麟凤色华鲜」，陈本、周本「彩」作「粉」；「旋得开来月样圆」，陈本「得」作「复」。注，据陈本补。
第六十一首：曹本、琳琅本无。「小王公主俱承教」，原本「公」作「宫」，据陈本、周本改，注同；「伴读宫娥选几名」，陈本「几」作「数」。注，「拜尚宫嗣若莘所职」，陈本「宫」作「书」，「莘」作「华」。
第六十二首：琳琅本无。「内厨朔望送全牛」，陈本注云一作「金牛」。
●卷三
第六十三首：「入座行来稳似船」，各本「来」作「迟」；「尚方宝剑纛旗前」，曹本、琳琅本「前」作「悬」。注，琳琅本并下第六十四首。
第六十四首：「金箭如飞骤六街」，陈本「骤」作「骇」，注云一作「骤」；「飞来顷刻原飞去」，曹本「原」作「还」。
第六十五首：注，「乐甚」据陈本补；「妾得侍陛下饮宴」，原本作「妾得奉侍陛下」，据陈本改；「岂得室家相聚乎？上为之潸然泪下」，原本作「岂能室家相聚耶？上聆之为潜然泪下」，据陈本改。
第六十六首：据陈本补。
第六十七首：「前驱纛子听蚾螺」，曹本、琳琅本「纛」作「犊」，「蚾」作「波」；注，据陈本改；原本作「延儒受贿，撤喜峰口之兵以卫天寿山」与第六十六首注语略同，曹本、琳琅本同，末多「故时有卖口放出之语」句。
第六十八首：「吏部茶箱玉琢巵」，原本「箱」作「厢」，据曹本、琳琅本改。注，「延儒既死」十九字，原本作「昌时」二字，据陈本补；「昌时死后，有二女皆殊色」，原本作「昌时死无后，有二女皆丽色」，据陈本改；「子名祖𨮔」五十三字，据陈本补。
第六十九首：曹本、琳琅本无。注，「新乐侯刘文炳之祖母」，周本「新」作「亲」。
第七十首：「旄头注」六字据曹本补。
第七十一首：「愿遵明誓息金鐎」曹本「愿」作「须」，琳琅本「明」作「盟」，原本鐎作镳，据各本改。注，曹本作「有北来说客谓经略袁崇焕曰：『二十年不交兵，公必封侯矣。』时毛文龙决意征辽，与岳少保之忠无异。袁信说客，遂图文龙，亦明之秦桧也。或云袁误听钱龙锡之言，非奸臣也」。
第七十二首：「闭却中营锁上环」，曹本「闭」作「闲」；「皮岛仍为麋鹿山」，原本「皮」作「平」，据陈本改，本首下首注同。注，「议者谓文龙结纳番夷」，周本「番」作「虏」；「止五十骑营外」，据陈本补。
第七十三首：「可怪满朝无识见」，琳琅本「识见」作「见识」。注，「为文肃主家事」，据陈本补；陈本「金陵钱龙锡被召入相」下作「当事乃驰书谘继儒，得继儒一言，而诛文龙之议始决」，馀注无。案，曹本末有「钱龙锡，金陵人，崇祯时为相。眉公后被雷击死」四句，疑为后人增入。
第七十四首：「据陈本补注」。案陈本末有此诗。深责大臣无识，不能担当大事。使挥霍雄才，得一再任，众议纷然，必杀之而后快。是敌再克而我再败也。宗社之亡，其能免乎五十字，疑为后人增入。
第七十五首：据陈本补。
第七十六首：「玉窗想见笑言温，有气如兰近至尊」，曹本「窗」作「堂」，「有」作「词」，琳琅本「有」作「体」，曹本、琳琅本「想」作「相」。注，曹本并下第七十七首；「其所行坐处」，「所」字据琳琅本补。
第七十七首：注，琳琅本作「崇祯十四年七月十六日，田妃薨于承乾宫。此言上悼念田妃也」。
第七十八首：注，「妃兄在吴门」，原本「妃兄」作「田皇亲」，曹本作「周延儒」；「圆圆姿态非凡」，原本「圆圆」作「陈姬」，俱据陈本改；曹本「将以进上」下有「上以妓不纳，后为吴三桂妾」二句，馀注无。
第七十九首：曹本、琳琅本无。注，「田皇亲以圆圆进上」，原本「圆圆」作「陈姬」，据陈本改。
第八十首：「刺闺中夜报关宁」，琳琅本「刺」作「宫」；「珠帘高卷秋河白」，陈本「白」作「日」；「天子当阶望岁星」，原本「阶」作「街」，据陈本、琳琅本改。
第八十一首：曹本、琳琅本无。
第八十二首：曹本、琳琅本无。「柏烟尔雾接重霄」，周本校云「雾」一作「露」。
第八十三首：据陈本补。
第八十四首：「将吏台前听号令」，曹本「台」作「营」，周本「号令」作「鬼哭」，陈本注云作「鬼哭」。注，曹本作「张献忠围杨嗣昌，嗣昌一无展画，惟在城中念《华严经》，云可免刀兵之劫」，「阁部杨嗣昌」原本「部」作「臣」，据陈本、琳琅本改；「且见之章奏」，原本作「与戎服讲老子书者何异」，据陈本改。
第八十五首：「爵拜甯南体统尊，兜鍪敕赐是覃恩」，陈本作「敕赐兜鍪食大豚，六师无气掩辕门」，注云别本作「爵拜甯南体统尊，兜鍪敕赐是覃恩。将军马上能鏖战」，陈本「战」作「贼」，注云一作「战」。注，「贼既至豫」二十一字、「熊文灿继为督师」二十一字，俱据陈本补；「安所见功乎」，原本「所见」作「见所」；「杨嗣昌以阁部出视师」，原本作「杨阁部嗣昌出视师」，俱据陈本改；「丁启睿代为良玉调遣文书」五十六字据陈本补，原本移用第八十六首「崇祯十五年至还军襄阳」五句；「尽取诸盐船之在江者」至「以其子梦庚为总兵官」十一句注语；「上命中官以银兜鍪赐良玉，良玉每日食一大豚。其子梦庚，庸才也」，原本作「上又命中使以银兜鍪赐良玉，卒不为用。梦庚庸才也」，据陈本改；「故末句讥之」，原本「讥」之下有「也」字，据陈本删。
第八十六、八十七首：据陈本补。
第八十八首：「龙颜瘦削为边尘」，琳琅本「瘦削」作「消瘦」。注，「幼乐安公主」，陈本、周本作「乐安幼公主」；「粉榷脂田」，曹本、琳琅本「榷」作「磑」；「少年有玉人之号」，原本「年」作「时」，据陈本改；「至今尚存无恙」，「无恙」二字据陈本、周本补。
第八十九首：曹本、琳琅本无。
第九十首：「戏拈金豆打黄鹂」，曹本「金」作「红」，注云一作「金」，陈本注云「金一作红」。
第九十一首：「却举先朝靖难兵」，陈本「却」作「即」，注云一作「却」，琳琅本作「曾」，「朝」作「王」。注，「今上是文皇再世」，原本「今上」下有「即」字，据陈本删。
7●卷四
第九十二首：曹本、琳琅本无。
第九十三首：「百二山河此要冲」，曹本、琳琅本「山河」作「河山」，曹本「此」作「扼」；「齐心为贼作前锋」，原本「前」作「先」，据各本改，注同。注，「宣大监军」，原本作「宣府太监」，据陈本、琳琅本改，周本作「宁府太监」，误；曹本「降贼」下有「守将周遇吉战死」句，馀注无。
第九十四首：「唐通又报举师降」，曹本「师」作「兵」。注，「通以军降」，原本「通」上有「唐」字，据陈本删。
第九十五首：「贼兵百万涨昏埃」，琳琅本「兵」作「军」；「鼙鼓惊天晚角哀」，曹本、琳琅本「晚」作「晓」；「闻报六宫皆掩面」，曹本「报」作「道」。注，据陈本补。
第九十六首：注，曹本作「时寇逼京师，李明睿上疏请南迁」，琳琅本同，无「时寇逼京师」句；「各默然」，据周本补。
第九十七、九十八首：据陈本补。
第九十九首：「授兵十万上谯楼」，曹本「授」作「援」，注同；「只费贼勋三四语」，琳琅本「贼」作「杜」。注，据陈本改；原本作「授兵十万皆净军也。十八日，杜勋射书城上，曰：『吾杜勋也，欲入城有所讲。』急缒而上。勋向诸璫耳语良久，麾守者退，曰：『宣大二十万人俱降，尔等徒守何为？』守者争投兵濠中，喧呼而下。勋等遂开彰义门迎贼入城」。
第一百首：「白家河畔草离迷」，曹本「河」作「湖」，曹本、琳琅本「离迷」作「迷离」。注，曹本、琳琅本「上早起」下有「召王承恩对饮」句；「易服带佩刀」，「带」字据陈本、周本补。
第一百一首：注，「遥见城上悬白灯三」，「遥」字据陈本补；「而杜勋等已开门迎贼」，原本「杜」作「贼」，据陈本改；案，曹本「已开门矣」下有「此诗盖惜平时之不教民战，以致一时土崩瓦解」二句，疑为后人增入，馀注无。
第一百二首：「嘉定府前霜下立」，原本「前」作「中」，据陈本、曹本、琳琅本改；「迢遥深似紫金城」，曹本「迢遥」作「迢迢」，陈本、周本「金」作「禁」。注，「长公主方十五岁」，原本作「长公主年十五」，据陈本改，琳琅本「长公主」下有「名微娖」三字。案，曹本、琳琅本末有「顺治二年上书求出家，世祖命访元配周都尉世显成婚，婚一年而卒」四句，疑为后人增入。
第十百三首：注，「是时一旬」四十九字、「屋瓦皆震」十字、「仍麾手示意」十三字，俱据陈本补；琳琅本「遥见天寿山」至「恸哭还宫」七段，作「上闻，亟御前殿，手自击钟集官，无一至者」。
第一百四、一百五首：据陈本补。
第一百六首：注，曹本、琳琅本参用第一百五首注；「意气自如」，原本「自如」下有「也」字，据陈本、周本删。
第一百七首：注，「叩头跪起如平时」，原本作「叩头跪起犹如平时也」，据陈本、周本删。
第一百八首：「主儿传至各歔欷，御手亲将换敝衣」，曹本「至」作「到」，「御」作「主」；「对仗两班同哭罢」，琳琅本「仗」作「伏」。注，曹本无，琳琅本末有「乃以东宫，永、定二王分送外戚周、田二氏」二句。
第一百九首：注，「玉真，言后也」，据陈本补；「上所爱白鹦鹉」原本「鹉」作「哥」，据陈本、周本改。
第一百十首：陈本注云，一本作「怀怒含悲出寿宁，天威又转入昭仁。声声道是儿无罪，一剑寒光入水晶。」；「手握霜锋入殿来」，原本「霜」作「双」，据陈本、曹本、周本改。注，「闻长平公主」，「平」字据陈本补；「汝何不死？汝生我家，便是汝罪」，三「汝」字原本俱作「尔」，据陈本、曹本、琳琅本改，曹本、琳琅本「便是汝罪」下有「左手掩面」句。
第一百十一首：「落花风里听啼鹃」，原本「听」作「变」，据陈本、曹本改，琳琅本作「遍」。注，「以剑刺」原本作「复以剑刺之」，据陈本删；「故为带血之魂」十六字据陈本补；琳琅本作「又刃平日所御嫔妃数人」，曹本略同。
第一百十二首：「马上悲笳耳厌听」，曹本「厌」作「怕」。注，曹本「寿皇亭」下有「即煤山也」句，馀注无。
第一百十三、一百十四首：据陈本补。
第一百十五首：「去朝王母冠瑶仙」，曹本、琳琅本「瑶」作「群」。注，「伪将军李岩」，原本「岩」作「俨」，琳琅本作「严」，据陈本、曹本、周本改；「将后尸杂在诸嫔尸中」，「后」下「尸」字、「在」字据陈本补；「予访于西安张孟坚，孟坚从贼」，原本「予」下有「曾」字，「贼」下有「入宫」二字，据陈本删；「有何疑焉」，原本作「有何可疑」，据陈本改。案：第一百十四首与此疑是一首，此首当为后定之稿，兹姑据陈本并录之。
第一百十六首：「旧事先皇各大僚」，曹本「事」作「侍」，「各」作「众」；「忍见灵车从内出」，曹本「灵」作「宫」；「月绫被体髪萧萧」，琳琅本「月」作「白」。注，琳琅本「极刑拷掠」下有「王之心追十五万，周奎抄银五十余万，诸臣多少不等，俱不免夹，或至夹死」五句；曹本「遥见」上有「予于是日」句；「帝服白绫衣」，「帝」字据陈本、周本补，琳琅本末有「襄城伯李国桢也」二句。
第一百十七首：「玉骨将归四尺坟」，陈本「将」作「终」，注云一作「将」。
第一百十八首：「内家辟寇承明旨」，陈本作「沉珠抛绣碎明璫」，注云一作「内家辟纸承明旨」；「不似唐家委社稷」，原本「家」作「朝」，据陈本、曹本、琳琅本改；「三千宫女拜黄王」，曹本「黄王」作「巢黄」。注，「夜漏将尽」十七字，陈本作「贼攻三门急。是日辰刻，太监曹化淳同兵部尚书张缙彦开齐化、东便二门迎贼入」；「皆投御河死」，原本「河」下有「中」字，据陈本删；「亦数百人」，据陈本补。
第一百十九首：「茶菴棚内白杨棺」，曹本「内」作「下」；「百姓皆来掩泪看」，原本「看」作「观」，据陈本、曹本、周本改，琳琅本「掩泪看」作「泪共弹」；「多少骑驴人过此」，陈本「人过」作「官到」；「从无一肯下驴鞍」，原本「鞍」作「看」，据陈本、曹本、周本改，陈本「一」作「人」，「驴」作「雕」，曹本、琳琅本「从」作「曾」，「肯」作「个」，琳琅本「鞍」仍作「看」；注，「茶棚之下」，原本「下」作「内」，据陈本、琳琅本改。
第一百二十首：曹本、琳琅本无。「此日何曾见一员」，原本「曾见一员」作「人哭旧君」，据陈本改。
第一百二十一首：据陈本补。
第一百二十二首：注，「太监魏忠贤用事」，「太监」二字据陈本补；「东林之势复炽」，原本「势」作「党」；「温体仁为人清介，上倚重之」，原本「介」作「刻」，「重」作「任」；「周延儒于上前发其短」，原本「发」作「奏」；「党人德之」，原本「党」作「要」；「盖逆探其本而言之也」，原本作「盖逆探其本而言之，其意深矣」，俱据陈本改；琳琅本「纷拏十有七年而散」，下有「弘光时马、阮起大狱，又思尽杀东林，会国亡而止」三句，馀注无。
第一百二十三首：据陈本补。
第一百二十四首：「山风压路客魂惊」，陈本「山风压路」作「山云尝暗」，注云一作「山风压路」。注，「易代之后，南人有过松山者」，原本「易代」作「亡国」，「过」作「至」，据陈本改；「翣翣有声」，「翣翣」二字据陈本补；「皆昔年十三万禁军之骨也」，琳琅本无「三」字；「犹是春闺梦里人」，原本「春」作「深」，据陈本改；「千古伤心事也」，原本「千」上有「此」字，据陈本删。
第一百二十五首：「崇祯夫妇列双名」，琳琅本「列」作「立」。注，「然主试独重八股」，据陈本补；「无论表声，偶不谐论题，士子不能辨何人。语策三道，每道只浑讲题中二字」，原本「无」作「不」，据陈本、周本改，「士子」二字、「只」字据陈本补；「不过从二字上发挥」，原本「上」作「着眼」，据陈本改；「闻者伤之」，原本「之」下有「焉」字，据陈本删。
第一百二十六首：曹本、琳琅本无。注，「而哀欲恸矣」，原本「而」下有「至」字，据陈本、周本删。
第一百二十七首：注，「告以有银肆星」十四字，据周本补。
第一百二十八首：「五尺瓖珑十指寒」，陈本注云「五」一作「玉」；「知在谁家几上看」，曹本、琳琅本「看」作「安」。
注，琳琅本无；「可胜悼叹乎」原本「乎」下有「哉」字，据陈本、周本删。
第一百二十九、一百三十首：据陈本补。
第一百三十首：注，案：陈本末有「西山魏监坟毁于康熙中，以其砖石充永定河工，诏旨也」四句，疑为后人增入。
第一百三十一首：据陈本补。
第一百三十首：「无复松楸享殿倾」，曹本、琳琅本「享」作「亭」。
第一百三十四、一百三十五首：据陈本补。

        </div>
      </div>
    </div>
  </div>
</div>
<!--update:2025-08-30 09:48:26-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>