<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,崇禎遗录,跋,崇祯遗录全文在线阅读,崇祯遗录全文在线下载,大玄古籍书库">
<meta name="description" content="《崇祯遗录》是由自称为草莽孤臣的王世德撰写而成。王世德，字克承，号霜皋，明朝大兴县（也就是现在的北京市大兴县）人。明朝末年，王世德子承父业，世袭锦衣卫指挥佥事。当年王世德年少时春风得意，世袭锦衣卫指挥佥事之要职，频繁出入宫门，穿梭于宫廷皇族内臣之间，亲身目睹经历了明末崇祯帝在位期间朝中的诸多事件，起伏变故，以及王朝的最终灭亡。做为一个生命个体，从锦衣玉食到一芥草民，荣华富贵乃过眼云烟，王朝变故亦不过昼夜事也。思之于心，颇多感慨，奋笔疾书，述诸笔端。《崇祯遗录》所记录的史实，从崇祯皇帝即位开始，一直写到李自">
<title>崇祯遗录_王世德_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">崇祯遗录</span> <br/>
          作者： <span class="inputVal" id="bkauthor">王世德</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]23710</span> <br/>
          说明： <span class="inputVal" id="bkdec">《崇祯遗录》是由自称为草莽孤臣的王世德撰写而成。王世德，字克承，号霜皋，明朝大兴县（也就是现在的北京市大兴县）人。明朝末年，王世德子承父业，世袭锦衣卫指挥佥事。当年王世德年少时春风得意，世袭锦衣卫指挥佥事之要职，频繁出入宫门，穿梭于宫廷皇族内臣之间，亲身目睹经历了明末崇祯帝在位期间朝中的诸多事件，起伏变故，以及王朝的最终灭亡。做为一个生命个体，从锦衣玉食到一芥草民，荣华富贵乃过眼云烟，王朝变故亦不过昼夜事也。思之于心，颇多感慨，奋笔疾书，述诸笔端。《崇祯遗录》所记录的史实，从崇祯皇帝即位开始，一直写到李自成农民起义军受挫兵败撤离北京城而南退，皆是作者亲历目睹之事，与一般的旁门闾巷稗官野史笔记相比较，其珍贵的史料价值是不可否认的。由于《崇祯遗录》记述的内容是崇祯朝史事，盛赞崇祯德行，且多有指斥清廷之言，凡此种种，莫不触犯清廷的禁忌，所以在乾隆四十七年，四库馆臣奏请朝廷加以禁毁。</span> <br/>
          封面： <span class="inputVal" id="bkimg">Z_6125.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]崇祯遗录
[book_author]王世德
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]23710
[book_dec]《崇祯遗录》是由自称为草莽孤臣的王世德撰写而成。王世德，字克承，号霜皋，明朝大兴县（也就是现在的北京市大兴县）人。明朝末年，王世德子承父业，世袭锦衣卫指挥佥事。当年王世德年少时春风得意，世袭锦衣卫指挥佥事之要职，频繁出入宫门，穿梭于宫廷皇族内臣之间，亲身目睹经历了明末崇祯帝在位期间朝中的诸多事件，起伏变故，以及王朝的最终灭亡。做为一个生命个体，从锦衣玉食到一芥草民，荣华富贵乃过眼云烟，王朝变故亦不过昼夜事也。思之于心，颇多感慨，奋笔疾书，述诸笔端。《崇祯遗录》所记录的史实，从崇祯皇帝即位开始，一直写到李自成农民起义军受挫兵败撤离北京城而南退，皆是作者亲历目睹之事，与一般的旁门闾巷稗官野史笔记相比较，其珍贵的史料价值是不可否认的。由于《崇祯遗录》记述的内容是崇祯朝史事，盛赞崇祯德行，且多有指斥清廷之言，凡此种种，莫不触犯清廷的禁忌，所以在乾隆四十七年，四库馆臣奏请朝廷加以禁毁。
[book_img]Z_6125.jpg


[book_title]序
《崇禎實錄》一本，臣載筆已流涕。為之敘曰：嗚呼！先皇以仁儉英敏之主，遭家不造，憂勤十七載，卒以亡。嗚呼！仁儉英敏乃至於亡國，天乎其人邪？〈臣〉小臣日侍先皇左右，目擊時難，知禍所從來，非無故矣。蓋治國必需經濟之才，而以八股取之，所取非所用。故內外大小臣工，求一戡亂致治之才，萬不可得！詐貪成習，惟知營私兢進，下民其諮而不恤，紀綱日壞而不問，舉天下事付之胥吏，而在位者率朝夕自娛樂，循資格致卿相而已。嗟乎！上即位，誅逆璫，斥抑宦官，虛心委任儒臣。而所謂儒臣者類如此，天下事尚可為乎？以致邊疆日蹙，中原盜賊蜂起。環顧中外，一無足恃，於是破格用人，求奇才以圖匡濟。而廷臣方以東林、浙黨分門戶，如其黨即力護持之，誤國殃民皆不問；非其黨縱有可用之才，必多方陷害，務置之死，而國事所不顧。朋比為奸，互相傾軋，使天子狥眾議以用人，既不效；排眾議以用人，又不效。朝用一人，夕而敗矣；夕用一人，朝而戮矣；輾轉相循，賊勢日熾。天子孑然孤立，傍徨無所措，而宗社隨之。
然則國家淪亡，誰之罪也？每召對大臣，竊聞天語煌煌，諮諏安危大計，而廷臣非慚汗不能言，即囁喔舉老生常談以塞責。間有忠鯁敢言之士，而所言又迂疏不識時務，不可用，臣竊恨之。且夫魏璫竊國柄，威勢振天下，上即位，春秋方十七，乃不動聲色剪除之，其才固非中主所可及。而畏天災、遵祖訓、勤經筵、崇節儉、察吏治、求民瘼，種種盛德又朝野習聞共睹，使得忠君愛國、才堪辦賊之臣為之輔，君臣一德，將相同寅協恭，則太平何難致？乃不幸有君無臣，卒致身殉社稷，國母就縊，公主手刃。嗚呼！從來死國之烈，未有烈于先皇；亡國之痛，未有痛于先皇者也！乃一二失身不肖之徒，自知難免天下清議，於是肆為誹謗，或曰寵田妃、用宦官以致亡；或曰貪財惜費以致亡；或曰好自用以致亡……舉亡國之咎歸之君，冀寬以己誤國之罪，轉相告語。而淺見寡聞之士以為信然，遂筆之書而傳於世。〈臣〉用是切齒拊心，痛先皇誣衊，又懼《實錄》無存，後世將有與失德之主同類並譏者，於是錄其聞見，凡野史之偽者正之，遺者補之，名曰《崇禎遺錄》。深慚譾陋不文，不足表彰聖德。聊備實錄萬一，庶流言邪說有以折其誣，而後之司國史者有所考據焉。
世德字克承，別字中齋，崑繩孝廉之父。明亡隱居寶應。仕履行誼詳崑繩所著《居業堂文集》。光緒乙未二月，從李橘農編脩許叚淂，因錄，福臧之。長洲王頌蔚。

[book_title]崇禎遺錄
上在信邸，即有令名：衣冠不正不見。內侍坐不欹倚，目不旁視，不疾言，不苟笑。年十六有疾，召良醫韋盡性診眎，乃曰：「服藥千劑，不如獨宿。」其天性過人如此！熹宗大漸，上入內，忠勇營提督涂文輔魏黨也，帥兵護衛。後文輔告人曰：「當日天命未改，魏忠賢不敢有逆謀，否則王之命懸於俄頃耳。」
上即位時，御馬皆鳴，人以爲異。野史所載天鳴，妄也。且即位在皇極殿，無中極之理。
禮部奏請：皇后進《內儀注》，上御批信王妃着進東安門，羣臣皆稱得體。
信府承奉徐應元、王國用皆忠賢黨。上即位，命以潛邸服玩器用賜皇親劉效祖、周奎，而二人乃匿其半。異日，較射觀德殿，內侍皆戎服，上見應元棕帽金頂，乃潛邸物，詰責之。應元惶恐謝，於是並國用褫逐。
上海晨起禮神於乾清宮丹陛，朔望詣文華殿謁至聖先師及奉先殿行禮。
每月初旬，諭順天府教民稼穡，勿失農桑。
罷蘇杭織造，諭曰：「封疆多事，征輸重繁，朕甚憫焉，不忍以衣被組繡之工重困此一方百姓。竢東西底定之日方行開造，以稱朕敬天恤民至意。」
枚卜閣臣，必焚香告天，置各官職名於玉瓶中，以金箸拈之，其敬重如此！而十七年所有至五十人：施鳳來、黃立極、張瑞圖、李國榗、成基命、來宗道、錢龍錫、楊景辰、劉鴻訓、周道登、李標、韓爌、孫承宗、周延儒、溫體仁、林釬、吳宗達、錢象坤、何吾騶、錢士升、文震孟、張至發、王應熊、何如寵、范復粹、劉宇亮、鄭以偉、徐光啟、黃士俊、黃景昉、孔貞運、薛國觀、賀逢聖、程國詳、蔣德璟、楊嗣昌、張四知、魏照乘、蔡國用、吳甡、陳演、傳冠、方逢年、姚明恭、李建泰、謝陞、丘瑜、魏藻德、方岳貢、范景文。
上恭勤節儉，勵精圖治，自神宗以來，膳羞日費萬餘金，上命盡減，但存百分之一。舊制冠袍靴履日一易，上命月一易。玉熙宮伶人立命黜散。
上諭禮部：朕惟慶源有自，禮必隆於所生；孝思永言，施必由於親始。興關教化，義重彝倫，章憲俱存，肇稱宜亟。我聖妣貞靜賢妃，芬降華宗，躬膺令德，徽音夙稟於女史，婉懿早著於青蒲。在昔皇考，毓我弟昆蓋，華萼共輝於連枝，而顧復各勤於離裏。我皇兄纂承祧之重，既篤濬源逮，渺躬荷世及之庥，亦深惓慕，欲酬罔極，宜備追崇正儷體之鴻，稱舉遷祔之上典。爾禮部其會官詳議以聞。於是尊諡聖母孝純淵靜慈肅毗天鍾聖后，祔葬慶陵。
一日，上御便殿閱章奏，聞香心動，詰：「自何來？」近侍對：「宮中舊設。」叱令毀之，不許復進，因太息曰：「皇考、皇兄皆爲此誤！」〈時上年十七〉
罷各鎮監視，諭曰：「先朝於宣大薊遼東之地，俱分內臣協鎮，一柄兩操，甚無謂也！矧宦觀兵，古來有戒，其概罷之，一切相度機宜俱聽經督節制。」
崇禎元年戊辰
崇禎元年戊辰，禁民間閹割，違者殺不赦。後宦官屢言內使乏人，復開其禁。命司禮監掌印太監高時明書「敬天法祖」匾額縣乾清宮大殿，書「人心惟危、道心惟微，惟精惟一，允執厥中」十六字於兩楹。
御平臺召對大臣。兵部尚書王在惶汗，語期之不明，命輔奏。次日在晉上疏千數百言，並無遠猷碩畫，惟自夸經略之功，詆孫承宗攘己之位，且極力排馬世龍、茅元儀而已。氣狡憤而詞鄙俚，識者嗤之。未幾，以惠安伯張慶臻總督京營，在晉囑內閣擅爲改敕，削籍去，以鑲成伯李守錡總督京營。按京營官軍皆詭寄靡餉，無一人可用。蓋甲鬻於乙，乙鬻於丙，更易不知凡幾。而按籍稽名，則皆嘉隆以上之人，故名雖軍，其實非市井游手即勢宦蒼頭，從無紀律。守錡復縱之肆虐健兒，簡八嘗白晝爲盜，露兵於大明門前，錦衣衛奏聞，命巡捕營協同擒拿，二十餘人正法，守錡革職勘，自此遂憂鬱以死。
上諭閣臣曰：「內操軍士皆魏忠賢招來，一朝解散，恐其生變，不如善遣之。」因傳旨：「內操軍士勞苦特甚，着給假一月，歸鄉省親，仍給月糧，從優犒賞。」眾皆觀感。
諭法司錦衣衛：「非刑慘傷，非聖世所宜，概行焚燬。」〈如魏忠賢所用立枷之類〉
二年己巳
二年己巳，二月四日，皇長子生〈睿名慈烺〉，周皇后出。星家所謂「虎坐中堂，不祥孰甚」蓋日月皆逢寅也。
紅夷來朝，貢大炮，即所謂「紅衣炮」也。群夷皆喫煙，時人謂之煙酒。煙入中國自此始。
三月十九日，吏部、都察院接出聖諭：「朕惟憲天出治，首辨忠邪。臣子事君，先明順逆，經凜『人臣無將』之戒律，嚴『近侍交結』之條。邦有常刑，法罔攸赦。逆豎魏忠賢，獧狡下才，備員給使，竊弄智巧，党借保阿。初不過窺嚬笑以市陰陽，席寵靈而饕富貴，使庶位莫假其羽翼；何蠢爾得肆其毒痡，乃一時外廷朋奸之誤國，寔繁有徒：或締好宗盟，或呈身入幕，或陰謀指授，肆羅織以屠善良，或密策合圖，扼利權而筦兵柄。甚且廣興祠頌，明著首功，倡和已極于三封，稱頌浸淫於五等，遂成逆跡，致長燎原。及朕大寶嗣登，嚴綸屢霈，元兇逆孽次第芟除，尚有飾罪邀功、倒身竄正，以『望氣占星』之面目，誇『發奸指佞』之封章；跡其矯誣，惡能錯貸！朕鑒察既審，特命內閣部院大臣，將發下祠頌紅本，參以先後論劾奏章，臚列『擁戴、諂附、建祠、稱頌、贊導』諸欵，據律推情，再三定擬，首正奸逆之案，嚴於五刑；稍寬脅從之誅，及茲三褫。其情罪輕減者，另疏處分，姑開一面。此外有原心宥過，縱有遺漏，亦赦不究。自今懲治之後，爾大小臣工，宜洗滌肺肝，恪修職業，共遵王路，悉斬葛藤，無曠官守。而假事譸張，無急恩仇而借題參舉，朕執是非以衡論奏，程功寔以課官方。有一於斯，必罪不宥。當各懲勸，乃亦有終。欽哉，故諭。」
欽定逆案七等，定罪：
一、首逆魏忠賢、客氏淩遲處死，已經戮屍。
一、首逆同謀崔呈秀、李永貞、李朝欽、魏良卿、侯國興、劉若愚六人，擬斬。
一、與內官交結洩漏事情：劉志選、梁夢環、倪文煥、田吉、劉詔、孫如冽、許志吉、薛貞、曹欽程、吳淳夫、李夔龍、陸萬齡、李承祚、田爾耕、許顯純、崔應元、張體乾、孫雲鶴、楊寰十九人，律斬監候。
一、結交近侍次等：魏廣微、徐大化、霍維華、張訥、閻鳴泰、周應秋、李魯生、楊維垣、潘汝禎、郭欽、李三才十一人，充軍。
一、逆孽軍犯二十八人：魏志德、魏良棟、魏鵬翼、魏撫民、魏希孔、魏希堯、魏希舜、魏希孟、魏鵬程、傅應星、楊六奇、客光先；〈以下內臣〉徐應元、劉應坤、王朝輔、凃文輔、孫進、王國泰、石元雅、趙秉彝、高欽、王朝用、葛九思、司雲禮、陶文、紀用、李應江、胡朝佐。
一、交結近侍又次等：馮銓、顧秉謙、張瑞圖、來宗道、郭允厚、薛鳳翔、李蕃、孫傑、張我續、朱童蒙、楊夢袁、李春茂、李春燁、王紹徽、徐兆魁、劉廷元、謝啟光、徐紹吉、邵輔忠、楊所修、賈繼春、範濟世、李養德、阮大鋮、姚宗文、陳九疇、亓詩教、趙興邦、傅櫆、安伸、孫國禎、郭鞏、馮嘉會、曹思誠、孟紹虞、張朴、李恒茂、郭尚友、李精白、秦士文、卓邁、張文熙、楊惟和、何廷樞、陳朝輔、許宗孔、盧承欽、陳爾翼、石三畏、郭興治、劉徽、智鋌、何宗聖、王珙、汪若極、陳惟新、門克新、遊鳳翔、田景新、呂純儒、吳殿邦、黃運泰、李從心、楊邦憲、郭增光、單明詡、李嵩、牟志夔、王黯、張三傑、曹爾禎、毛一鷺、張文郁、周惟持、徐復陽、黃憲卿、許其孝、張素養、汪裕、梁克順、劉弘光、溫皋謨、鮑奇謨、陳以瑞、龔萃肅、莊謙、李應薦、何可及、李時馨、劉渼、王大年、徐吉、余合中、宋禎漢、張汝懋、許可徵、劉述祖、李燦然、劉之待、孫之獬、吳孔嘉、季寓庸、潘士聞、王應泰、張元芳、阮鼎鉉、李若琳、張永祚、周良材、曾國禎、張化愚、李桂芳、張一經、陳殷、夏敬承、周宇、魏豸、郭希禹、頡鵬、李際明、魏宏政、嶽駿聲、郭士望、張聚垣、周鏘、徐四岳、胡芳桂一百二十七人，坐徒三年，納贖為民。
一、諂附末等：黃立極、施鳳來、楊景辰、房壯麗、董可威、李思誠、王之臣、胡廷宴、張九德、馮三元、喬應甲、楊維新、朱國盛、馮時行、呂鵬雲、董懋忠、周昌晉、虞廷陛、楊春茂、徐景濂、陳保泰、郭興言、周維京、徐揚先、陳序、曹谷、朱慎銎、郭如闇、何早、虞大復、葉天陛、邸存性、葛大同、歐陽充材、夏之鼎、張九賢、李宜培、譚謙益、吳士㑺、徐溶、潘聖曆、李三楚、章舜臣、陣守瓚四十四人，照考察不謹例，冠帶閑住。
五月朔日食，時刻不驗，切責欽天監官。夏官正、正戈豐年等奏言：「《大統曆》乃國初監正元統所定，其實即元太史郭守敬所造《授時曆》也。二百六十年來，按法推步，未嘗增損，非惟不敢，亦不能。若妄有竄易，則失之益遠矣。」是時，禮部侍郎徐光啟崇奉天主教，遂上曆法修政十事。因舉南京太僕寺少卿李之藻、西洋人龍華民、鄧玉函開設曆局，同襄曆事，西洋測法自此始。《永樂大典》書成，未經刊布，上命先刻《日食》一卷行世，今《永樂大典》刻本惟此一冊。
十月，京師戒嚴。上命太監王永祚問方略于首輔韓爌，爌以遷都對。永祚正色曰：「是何言耶？根本重地，宗廟陵寢在焉，何得輕建此議？」上初悉奪宦官權，一心委任大臣，而大臣多此類，上始有輕士大夫意。京營原設侯、伯一員總督軍務，兵部侍郎一員協理軍務，至是添設太監一員。李鳳翔提督軍務，內臣從此始觀軍容。奈若輩多市井庸愚，冥然無覺，妄自尊大，故天下事日壞。
先是，袁崇煥密授大學士錢龍錫意旨，紿殺總兵毛文龍，中軍何可剛曰：「是謂三不幸。」崇煥問之，曰：「生文龍，天不幸；用文龍，朝廷不幸；殺文龍，公不幸。」未幾，京師告警，崇煥入援，召對平臺，賜貂裘、䌽幣、銀牌。兵屯畿南，一戰敗績，復召詰云：「爾擅殺大帥，以至今日。今又不能捍患禦侮，則平日恢復之言何在？」命錦衣衛拿問。總兵何可剛、祖大壽聞之，引兵去。前巡捕營獲一木工，云崇煥謀反，以為諜，下鎮撫司勘。掌刑指揮李若璉鞫得其枉，奏之，復下錦衣衛以為寔。於是，喧傳崇煥謀反，人人切齒。及行刑，百姓臠食其肉。崇煥誤國之罪固無所逃，以為謀反則冤矣。
都下流言多出三大營官軍口，一人造謠，傳之一隊，一隊傳之一營，一營傳之都下，不三日達諸內廷，聞御前矣。大臣黜陟，往往由此。朝廷以為輿論無私，而不知其由匹夫恩仇與奸人反間，殊可恨也。
十一月，起大學士孫承宗以原官，兼兵部尚書，督兵駐通州。十五日，抵近郊，召見平臺面陳方略，奏保總兵馬世龍出獄效用。上允奏，賜茶入謝。上曰：「卿不須往通，勞卿為朕調護京城。」承旨而出，已漏下二十刻矣。周閱都城四十五里，五鼓而畢。閱重城，乘月而巡濠塹險阻。夜半，內閣傳奉聖旨：「卿等，諭輔臣承宗，星馳通州料理，敕書隨後補給。」夜宿重關，質明始聞。後命具揭，遵旨即行。次日，抵通州。總兵楊國棟以軍禮見，承宗受之，曰：「吾以安眾也，通州兩城保鎮京營，兵馬相半。」命國棟兼統之。時袁崇煥被逮，關寧兵馬盡潰，承宗密調馬世龍撫諭之，又為祖大壽別白，上命移駐關門。十二月十四日抵關，人心乃定。大壽謁見，令所統騎步三萬於教場行誓師禮，遣死士沿海入報，中朝始知關寧無恙。時因崇煥潰兵梗塞道路。
庶吉士劉之倫薦髪僧申甫有將略，精火攻，授遊擊將軍，招募烏合二萬，出廣寧門，不戰而潰，總兵滿桂死之。
四川石砫土司女帥秦良玉帥師勤王，召見，賜䌽幣、羊酒、銀牌，御制四詩旌之：學就西川八陣圖，鴛鴦袖內握兵符。古來巾幗甘心受，何必將軍是丈夫。西蜀征袍自剪成，桃花馬上請長纓。世間多少奇男子，誰肯沙場萬里行。露宿饑餐誓不辭，飲將鮮血帶胭脂。凱歌馬上清吟曲，不是昭君出塞時。憑將箕帚掃妖奴，一派歌聲動地呼。試看他年麟閣上，丹青先畫美人圖。
三年庚午
正月，孫承宗恢復四城，露布奏聞。上告廟，佈告中外，加承宗太傅，蔭一子錦衣衛指揮僉事，世襲。賜白金五千兩，蟒服一襲。自此關政一新。承宗寔有將相才，後以兵部尚書梁廷棟掣肘，不得竟其用。十七，疏求罷，賜金幣馳歸，關寧事大壞，不可為矣。
二月，冊立皇長子為皇太子。
四月，京師解嚴。野史云去年十二月解嚴者，誤。
流賊起于叛兵、饑民，歷歷可據。而論者歸罪於裁驛站，令劉懋獨蒙惡聲，當為一雪。
內侍高寀請開珠池，即時誅死。
上篤學，博覽四子六經性理。《資治通鑑》、《通鑑綱目》、《大學衍義》、《衍義補》、《貞觀政要》、《皇明祖訓》、《帝鑒圖說》朝夕不釋手，于《尚書》尤留意。凡廷臣章奏有關政要者，俱命抄錄成帙，不時披閱。命司禮監以《洪武正韻》、《海篇》、《篇海類編》字彙總成一書，共四萬餘字。書成，兵興未及刊布。命中書畫歷代明君賢臣像，書「正心誠意」箴于文華、武英兩殿。
征西洋陪臣湯若望、羅雅谷供事曆局。
四年辛未
春，上耕藉田畢，御齋宮，宴群臣，教坊司設樂，承應雜劇。上諭：「典禮甚隆，何得諧戲為樂？」於是永裁為令。
凡遇郊祀大典，上齋戒三日，祭品必親視裸獻，秉圭夔栗淵默，誠所謂小心翼翼，昭事上帝者矣。
毛文龍既死，其下孔有德、尚可喜、耿柱明、蘇有功四人據登州為亂，討平之。有德、柱明、可喜航海而遁，有功被擒至京，復破檻車逃，京師大索三日，不得。後為東協守將所獲，獻俘闕下，磔于市。
禮部尚書徐光啟進《日躔曆指》一卷，《測天約說》二卷，《大測》二卷，《割圓八線表》六卷，《黃赤距度表》一卷，《通率表》一卷。
九月，會試取中武舉。上閱試卷，多不堪，主試者分別降處。先是，承平久，武備懈馳，武臣率不齒于人。類及天下多事，上有意重武，命從公再試，中式王來聘等一百名，賜進士及第出身。武科傳臚自此始。來聘任河南參將，誓死報國剿寇，戰歿於陣，贈驃騎將軍，賜祭葬，世蔭。
五年壬申
正月，雪深三尺。
京師舊有僉商之例，凡供用庫香臘、惜薪司柴炭、御馬倉草豆，兵部柴炭、光祿寺豬果、大通橋糧車，皆報富戶採辦，辦完乃給直，限滿復別僉以代。有力不能辦者，日受鞭箠，負縲絏，必至身死產絕後已。故每逢僉報，人皆破產求免，而巡青科道、五城兵馬，下至胥吏，望屋蠶食，得金不可以數計。或幸能竭力辦完，而所給僅得其半；或十辦三五，或六七，產絕即僉人更辦而已，辦之直遂歸官吏。相延百餘年。是時，京民翟守謙、金鯤等叩閽陳愬，上覽奏惻然，曰：「此無故殃民，朕不忍也。」下其奏，命招商採辦。部議：招商則先給直，而國用不敷，又恐為奸民誑，仍舊便。上曰：「即僉商亦給直。特，給有先後，豈後給則敷，先給則不敷邪？朕方為民除害，而民反我誑，無是理矣。且國有常法，寧無畏乎？革之便。」於是永除其例，民困大甦。
上因除僉商例，知供用庫耗費甚繁，蓋以宮中所用沉檀不貲。上曰：「凡郊祀大典享廟外，焚香不過辟穢，何用多為？」令乾清宮日取沉香五錢，各宮遞減。香蠟不永裁，不許採辦。
皇太子居鐘粹宮，每召對大臣，命太子侍立，動容中規，出言合度。上試問章奏輙裁，答稱旨，上每異之。
神廟宣懿劉太妃主慈寧宮。歲節常朝，上於簾內行禮。一日常朝禮畢，上就便坐，俄欠身偃別榻。太妃戒勿驚，命尚衣謹覆之，左右植立以俟。頃之，上覺起，攝衣冠謝曰：「神祖時，海內無事，至兒子苦，枝梧多難。兩夜省文書，未嘗交睫。心煩懣，廢餐自以。年才踰壯，為國事磨耗，早困劣，在太妃前惽然不自持一至此。」太妃為之泣下，上亦汍瀾者久之，宮人莫敢仰視。
熹廟懿安張皇后居慈慶宮，設老成內官二人提督宮禁。歲節常朝，上于簾外行禮。
上雞鳴而起，夜分不寐，往往焦勞成疾，宮中從無宴樂事。近御宮人，有夫人、婢子、常在、大答應、小答應等號，上皆正色以臨，一無戲語。田貴妃婉慧，得上意，亦少進御。未幾被譴，退居啟祥宮，妃以憂死。後江南吳偉業制《永和宮詞》，比上于陳後主、唐明皇。嗚呼！定哀之際多微詞，即上果有失德，亦應為尊者諱，況恭勤如上，寡欲如上。而忍于造謗誣衊，是可忍也，孰不可忍也！世無仲尼，《春秋》不作。亂臣賊子橫行無忌，天理絕矣！〈此人又作《琵琶行》，妄言「駕幸玉熙宮」。夫玉熙宮乃伶人所居，非離宮也。即娛情聲色，何必親幸，而後為樂？宮禁之制尚不知，乃敢于訕上，其誰欺？欺天乎！況玉熙宮伶人久奉散黜矣。〉
六年癸酉
夏，大旱。清理獄囚，上步禱南郊，回鑾大雨，畿內霑足。
乾清宮隆德殿所供神佛銅像，盡移于朝天宮大隆善寺。
以山東布政司右參議李天經督修曆法。時徐光啟病故，所著崇禎數幾百卷。
七年甲戌
二月，會試。顏茂猷以五經中副榜，特拔于正榜之前，授禮部主事。召對平臺，問安攘之計，俯首不能對，上不懌。茂猷未任事，告歸，終于家。
李天經上曆元二十七卷，上命內靈台官至局驗之。先是，湯若望、羅雅穀在局，造測儀六式，一曰象懸儀，二曰平面懸儀，三曰象限立運儀，四曰象懸座正儀，五曰象限大儀，六曰三直遊儀，又有弩儀、弧矢儀、紀限儀。
凡秋後論囚，上必齋戒素服，避正殿，撤樂，其慎獄如此。
西門有虎城，蓄虎豹，旁有牲口房，養珍禽奇獸。上曰：「民脂民膏養此何用？」遂殺虎以賜近臣，餘皆縱之。
八年乙亥
大旱以風，上齋戒修省，曰：「皇天不言，以象示教。」詣中政殿丹墀，曝日中跪禱〈中政殿在大內，外人不知〉。次日風息雨霑，上御中左門諭諸臣曰：「雖得雨，而禾苗多損，惟反躬修己，誠心愛民，庶可挽回天意。」
瘟疫流行，發帑金一萬，命太醫院于惠民局製藥施民。諭刑部清獄，重者審錄減等，輕者釋放，貧者給衣食，病者給藥。
表彰《孝經》、《小學》，考較命題。
詔山西布衣辛詮至京，授國子監學正。時天下亂日甚，上求賢如渴，聞詮名召之。詮上書名《救急丹方》，而所言皆正心誠意，未幾辭歸。
盔甲廠災，燔火藥器械無算，官民房舍崩燬數千間，男女死者無算。先是，武備久弛，所造軍器敝鈍不堪用，上嚴諭精製，不精者置之法，故所造堅利。但火藥、盔甲合為一局，往往致災，蓋以宦官不欲分，分則司火藥之利微也。
內閣中書許曦參庶吉士鄭鄤杖母奸妹事，下三法司、錦衣衛會審，杖母實，鄤服罪，奸妹終不服。東林多為解救，而黃道周尤甚，余竊疑之。及國變，至毘陵，詢其鄉人，乃知道周為鄤所愚。蓋鄤不孝之名久著，道周過武進，主鄭家，鄤謬為孝謹，說母不去口。一日，母忽邀道周至中堂，流涕言鄤至孝，為外人所誣，喃喃數百言，激切動人，道周於是深信不疑，力為稱譽，不知其母非母也，扮乳媼以欺道周耳。至於居鄉不仁，淫亂肆惡，鄉人言猶切齒，而野史尚為回護，真不可解。
逮山東滋陽縣知縣成德下錦衣衛獄。德性剛正，連章攻溫體仁凡十上，遂被逮。體仁欲置之死，德母張氏伺體仁車出，輒道詬之，日以中城兵馬護行。上命錦衣衛遣旗尉至滋陽，密訪士民，頌惠稱冤。德懷柔人，又至懷柔，鄉評與滋陽同。上意遂解，廷杖四十，戍延綏。未幾，起補如皋縣知縣。甲申正月，升兵部主事。三月十九日，母子死之。
野史云，太監高起潛弟蔭錦衣衛中所正百戶。錦衣有試百戶，有寔授百戶，無正百戶。
京師有李兆龍者，從左良玉多年，後辭歸。語人曰：「左帥實流賊所憚，但不為朝廷用。」人問之，曰：「嘗大捷，諸將請窮追。左笑曰：『若欲盡賊耶？留此殘賊，武臣尚可為人。若賊今日平，武臣明日奴矣。』」嗚呼！以曹文詔之忠勇，百戰奇績，而一言以拂文臣，即不免於就獄，武臣安得不玩寇，盜賊安得不日熾耶？
九年丙子
特用淮安武舉陳啟新為吏科給事中。啟新上書實無扳援，而野史謂政府所使，蓋以政府未嘗撓阻，故臆度云。然不知當破格用人時，政府特迎合上意耳。今其奏疏具在，中言亦豈利於政府者哉？
七月，京師戒嚴。唐王聿鍵引兵入援，聲言清君側之惡。下詔廢為庶人，禁錮高牆。
野史載，常熟縣民張漢儒訐奏錢謙益，立枷三日死。立枷乃魏忠賢所為，上即位即命毀之矣。
盧象升、洪承疇、孫傳庭三人，允稱邊才，殺賊方當奏績，遽以勤王入援，而秉國者又移之邊方，或中以危法，遂使賊已潛復熾。雖天命，亦人事也。
十年丁丑
夏，大旱，下詔罪己、責臣。
南直撫按並朝臣交章薦松江處士陳繼儒。已將下詔徵聘，廠衛訪得其人務虛名，無實學，事奔競，而衣服、飲食、器皿、俱用務以詭異。上曰：「此妄人耳。」征書遂止。
都城濬大濠于東北。野史云濬于城南五里之外，誤。
陳啟新論考選不及公，進吏部訪冊。每員下例，以各卿圈多者入選。禮部尚書姜逢元、兵部侍郎王業浩所圈甚多，上嫌其濫，俱罷之。又參職方司郎中尹民興溺職。野史誤以民興為知縣。
撫寧侯朱國弼以參溫體仁奪俸，非奪爵。駙馬都尉王昺，參溫體仁欺君誤國，奪爵，終于家。
十一年戊寅
皇太子加元服，出閣講書。一日，召廷臣于平臺，皇太子侍側。昌平總監申之秀有急奏，奏極言軍士缺餉三月，乞敕部急發，否則兵變矣。上命太子讀之，讀畢乃曰：「速發內帑。」下部則無及矣。諸臣服其英明。
六月，安民廠災。
八月，安定門火藥局災。
九月，京師戒嚴，調天下兵馬入援。命大學士劉宇亮視師，神機營副將王世爵陣亡於京東之孫堠。先是，京師警，世爵帥數百人出哨，至盧溝橋，猝遇敵騎數千至，眾欲走。世爵曰：「彼眾我寡，走則即為所乘。」于是依橋結陣以待。敵疑有伏，引去，名遂大振。至是陣亡。
〈{虜〉}攻高陽，數日不下，城中砲矢俱盡，遂陷。眾擁大學士孫承宗至其營，乃從容就義。關寧總監高起潛入援，過高陽，棺殮祭之，慟哭奏請原官世蔭，賜祭葬。舉朝無一人言之者。
宣大總督盧象升帥師勤王，至保定府賈莊，為奸人刺死，物議紛紛謂其亡有隨營打點。旗尉俞希龍下東廠太監王之心鞫。希龍極稱其忠勇有謀略，寔為刺客所中，手書遺疏而死。之心以為誑，嚴刑被拷，身無完膚，乃仰天歎曰：「國家若負盧公，再無忠臣矣。」言畢而死。野史謂象升死于松杏，夫松杏之敗在關外，乃洪承疇，非盧象升也。地之相去二千余里，時之相去四年有餘，而乃誤此人為彼人，混兩事為一事，可發一噱。
寗承芳者，宣府人，驍勇善騎射，為大同守備。象升巡邊，見其㟁異，命之騎曰：「馳！」承芳馳且射，象升亦馳且射，其逐兔也，象升一發殪之。因按轡與之論射，老于行伍者不能及，承芳心折焉。國變後，余遇承芳于武林，為余述其事，歎息不置云。
十二年己卯
正月初一日，濟南陷，魯王遇害，德王被執。是時殘破畿內、山東郡邑百餘處。四月解嚴，論論失事文武之罪，三省總督張其平，保定巡撫顏繼祖，山東總兵倪寵、祖寬，東協總監鄧希詔，津通臨德總監孫茂霖等十數人棄市。順天巡撫陳祖苞前一日死於獄。
禁午門、端門，內官不許延接朝臣。禁中外官饋遺請托。百官待漏在午門前東西棕棚下，惟五府、錦衣衛、尚寶司、六科有直房，其餘無直舍，亦非露立。野史所載禁朝臣私探內閣、通內侍，于是待漏俱露立，無敢入直舍，真齊東語也。
九月，宴楊嗣昌于平臺。御制七言詩一章賜之：鹽梅今暫作干城，上將威嚴細柳營。一掃寇氛從此靖，還期教養遂民生。野史云宴于平臺後殿，平臺無後殿，誤。楊嗣昌實心任事，廷臣所少，而才又足以濟之。使廷臣不以門戶掣肘，俾得專心辦賊，未必無成。顧攻者紛紛，遂使情郁憂危，方寸擾亂，以抵敗亡。「無拳無勇，職為亂階」，其諸臣之謂乎？
十三年庚辰
詔舉賢良方正，舉貢生員照甲科用名，庚辰特用。
左順門，嘉靖時改名會極門。召對廷臣非中左門，即後左門，無左順門之例，野史誤。
〈{野史云，〉}上嘗語大學士薛國觀「朝臣婪賄」，國觀對曰：「使廠衛得人，朝士何敢黷貨。」時東廠太監王德化在側，汗出浹背。廠衛，朝廷耳目，果得其人，實足以釐剔奸弊。但東廠既屬宦官，而錦衣衛堂上官率闒茸不肖，非素餐屍位，即黷貨招權，稱職者絕少。郭承昊乃衛臣賢者。廷杖黃道周、解學龍，承昊諭行刑旗尉曰：「二公忠臣，若使上有殺諫臣名，爾等罪莫贖。」故杖而傷輕。
上性至孝，四歲失太后，追慕不已。宮中奉遺像，或曰未肖。上不懌，乃命司禮太監王裕民，武英殿中書梁某，衛聖夫人陸氏，詣新樂侯劉文炳第，敕太夫人口授繪像。太夫人徐氏者，太后生母也。像進，左右咸驚曰肖，上大喜，命繪。蔔日具鹵簿迎入，安奉乾清宮奉慈殿，晨昏上食，行禮如生。因追封太后父劉應元瀛國公，母加瀛國太夫人，文炳叔侄兄弟進爵〈{有〉}差。
上初即位，事事寬大。自溫體仁入閣，票擬務從深刻，由此遂失人心。論者謂亡國之禍體仁釀之，良然。至於楊嗣昌亦與同類並譏，則門戶之論。斯民三代，何可誣也？唯用熊文燦以誤國，則嗣昌之罪無所逭矣。大學士文震孟、禮部侍郎陳子壯素有清望，為上所知。溫體仁百計排擠，未竟其用而去，人皆惜之。
東林、浙党自萬曆二十二年五月廷推閣臣。吏部首列舊輔王家屏，上不允。先是，家屏以諫冊儲罷歸。至是，上諭有「不拘資品，堪任閣臣」語，吏部遂以家屏等名上。上覽不懌，下旨詰責，以宰相奉特簡，不得耑擅。吏部尚書陳有年爭之，以為冢宰總憲廷推，自有故事。王家屏為相有名，若宰相不廷推，恐開捷徑。因乞骸骨。上命馳驛回籍，以孫丕揚代之。沈一貫、陳于陛晉東閣大學士。調文選司郎中顧憲成於外。給事中盧明陬、逯中立先後疏救，上益怒，憲成削籍，明陬、中立謫外。禮部郎中何喬遠疏救憲成，謫廣西布政司經歷。先是〈{國本論起〉}，言者皆以早建元良為請，政府惟家屏與言者合，力請不允，遂放歸。申時行、王錫爵皆婉轉調護，亦以言者多事。錫爵語憲成曰：「當今所最忌者，廟堂之是非，而天下必欲反之。」憲成曰：「吾見天下之是非，而廟堂必欲反之耳。」遂不合。憲成即謫歸，講學于東林故楊時書院。孫丕揚、鄒元標、趙南星輩蹇諤自負，與政府每相持。科道之附一貫者有人，而憲成講學，天下趨之。一貫持權求勝，受黜者身去而名益高。此東林、浙黨所自始也，更相傾軋垂五十年，而國事遂壞。甚哉！黨人之害天下事如此。
凡召對廷臣有忤上意者，上震怒不測，體仁從未解救挽回。及致仕歸至潞河，上揭帖始言皇親周奎、周鑑、田弘遇不法事，在位時並未嘗一言及之。
闖賊陷洛陽，福王遇害。獻賊陷襄陽，襄王遇害。督師楊嗣昌自縊死，自此天下事益不可為。上憂懣，〈{计〉}不知所出，而廷臣以嗣昌死欣然有得色，忘國狥私，幸敗樂禍，任事者欲其成功，豈可得乎？
十四年辛巳
都下大饑，斗米錢五百，麥七百，雞羊豕不孳，人相食。
淮陽旱、蝗、大饑。河水涸，運糧一石至淮，百姓每費銀六兩。是時山東大稔，麥石不過三錢。揚州府推官湯來賀申詳總督史可法，題請改折，每米一石折錢一兩五錢，以九錢買麥三石，抵漕米一石。一錢為運費，五錢解部充餉。奏入報可。百姓省四倍之輸，朝廷獲三倍之入，人服其才。
上御中極殿，召公、侯、伯進殿，諭曰：「諸卿世受國恩，與社稷同休戚，有能代朕籌畫雪恥者，各以方略進。」諸臣無以對。定國公徐允禎對曰：「臣不敢奏。」上曰：「卿奏無妨。」允禎連對曰：「不敢奏，不敢奏。」上曰：「無妨。」而允禎流汗叩頭不已，上揮之退。成國公朱純臣薦靈壁侯湯國祚、懷遠侯常延齡、撫甯侯朱國弼，臨淮侯李弘濟、誠意伯劉孔昭、襄城伯李國楨、忻城伯趙之龍俱有才能。後國楨總督京營，致都城淪陷。之龍總督南京戎政，乙酉獻南都。
上臨萬歲山，考試公、侯、駙馬、伯及勳官騎射。上曰：「勳臣世爵與國家同關休戚，非他臣可比。朕今閱騎射，分別賞賚，明春親考韜鈐，以備干城之用。」
懷寧侯孫維藩嘗遊香山，醉杖寺僧幾死，東廠上其事。未幾，出聖諭，禁勳戚不許擾害平民，違者重治。
上聖學淵博，每經筵日講，與詞臣反覆辨難，講官無不敬服。行幸太學，尊師重道，豈有命閹宦率群臣習禮之理？野史謬傳，遂有「魚朝恩講經、李邦寧釋奠」之誚。嗚呼！妄矣。
禁朝臣私探內閣、通內侍。
兵部奏請軍政，在京武職照京察例，定貪酷不謹、罷軟浮躁、才力不及諸欵，上從之。
凡考選中、行、評、博、推、知，上必和容，天語諭諸臣勿懷畏懼，明賞罰，嚴銓政，練兵馬，納直諫，均賦役，憫疾苦，開言路。令各官奏對，量才授職。
十五年壬午
元旦朝賀，上召大學士周延儒、賀逢聖、謝升、陳演進殿，曰：「自古聖帝明王皆崇師道，卿等朕之師也，宗社奠安惟諸先生是賴。」命東向立，上降御座，西向揖之。各愧謝而出。自此，延儒權賄日重矣。
上嘗遊西苑，召內閣、五府六部、都察院、錦衣衛諸大臣從。先次第于龍舸行禮畢，即賜饌分舟而遊，日晡復登舸謝恩而退，無奏事者。野史謂陳演密陳房可壯、張煊主持枚卜，殊屬乖謬。
上納御史楊仁願言，嚴戒廠衛羅織。未幾，吏科都給事阮震亨有請托書投吏部文選司，為東廠所獲，奏之。震亨服罪，舉朝削色。廠衛之設，實不便於朝臣。劉宗周擢左都御史，上言祖制設紅凳二條，責御史之不稱職者。上可其奏，于是人人側目，未幾罷去。
大內宮殿鴟吻如煙霧蒙罩，命中官登視，乃蠛蠓也，數日方散。
黃道周遣戍，人謂必不能生還。一日，上御經筵，問儒臣品行學問孰優，眾以道周對。上曰：「道周何在？」對曰：「在戍所。」上默然。明日詔起道周為少詹事。野史妄載上與周延儒論嶽飛，延儒乘間言之，故有是命。
闖賊於十四年再攻開封不克，是年復合兵百萬圍之。上出侯恂於獄，督師河上，調左良玉並各鎮兵援開封，壁朱仙鎮。良玉持兩端，不肯當賊。忽夜半放兵大噪，突諸營，諸營驚疑是賊至，良玉乘亂掠諸營騾馬而去。賊尾擊之，大敗，諸營悉敗。自是開封援絕，遂至淪沒。或謂良玉擊賊不勝而去，蓋飾詞也。
山東土賊李青山作亂，勇衛營督理太監劉元斌剿平之，御史王孫蕃參其殺良冒功。上怒，逮元斌下刑部獄論死，並誅提督太監王裕民。
殺兵部尚書陳新甲。先是，新甲密建和議，撤關甯勁旅，並力剿賊。輔臣泄其語，科道交章參劾，遂殺之。新甲樞臣最有謀略者，一榜出身，為眾所忌，功未成而被戮，傷哉。
遼東松杏失利，洪承疇全軍覆沒，傳承疇死。上震悼，命禮部具儀，欽天監擇日設壇予祭，以慰忠魂，蔭一子錦衣衛千戶，世襲。即聞承疇降，遂罷祭，仍蔭其子。
十一月，京師戒嚴。是時，十七路總兵入援，兵馬數十萬，首輔周延儒督師，以大同總兵王璞為前鋒，刻期進兵。璞竟引兵去，致誤軍機。次年四月解嚴，命提騎逮璞至京，斬之。
兵部侍郎金之俊督治昌平。上命錦衣衛察訪，悉得其守禦方略，召之俊來平臺。之俊大懼，入朝面無人色，廷臣私語曰「此袁崇煥故事矣」。及陛見，上溫言慰勞曰：「卿某事善、某事善，但守某處將不善，宜易之。糧草積某處者，非宜地，宜徙之」，之俊惶恐伏地謝，及出，汗流浹背，如更生焉。
三大營者，曰五軍、曰神樞、曰神機。領之者，總督、提督、協理，外有四衛營，以騰驤左、騰驤右、武驤左、武驤右四衛官軍充之，為天子禁旅，以御馬監掌印太監為提督。後曹化淳領之，改名勇衛營，以黃得功、周遇吉為將，練成戰兵。又有巡捕營，專司捕盜，以五府帶俸都督為提督，後添設內臣一員，名內提督。及王之俊為之，亦練為戰兵，改名練捕營。襄城伯李國楨請選京衛幼官應襲舍人六千充護衛，名選練營，所用參、遊皆市井無賴遊民。總計京營兵不啻數十萬，而可用者獨勇衛營之兵。
十六年癸未
四月朔，孟夏，享太廟。駕未出，中〈{極〉}殿左忽起旋風，有白衣人隨風而現，宿衛軍校皆驚。風向東南，至大通橋二閘而止。自此瘟疫流行，日死萬餘人。黎明各門擁塞千棺，黃昏時街衢人鬼相雜，遇衣白者必死，識者以為不祥。次年都城陷。國家將亡，必有妖孽，信然。
五月，雷震奉先殿，太祖神主移御床數寸。同日，震鑾駕庫。
上御門常朝，鴻臚寺引安慶巡撫中軍范邦禎面恩。其人宿酒未醒，言語模糊，伏地叩頭不起。命錦衣衛拿下，袖攜酒壺墮地。上怒，御中左門親鞫邦禎，自供〈{乃〉}運糧把總，用賄三千金于兵部，謀升此缺。下錦衣衛〈{獄〉}，未幾死。兵部尚書郎中俱被處分，書吏下刑部治罪。
上一日召周延儒至平臺，屏左右曰：「朕夜夢太祖寫一『有』字，是何吉凶？」延儒沉吟良久，曰：「不祥。」上曰：「何故？」對曰：「上不成『大』，下不成『明』，大明去半矣。」上曰：「密之。」不懌而退。延儒不念君父國家之憂，到閣乃自矜誇洩露。適堂吏葉枝盛聞之，出語所親，喧傳都下。堂吏徐文煒與枝盛有仇，叩閽訐奏。上怒延儒擅透御情，及吳昌時事敗，逮至京賜死。延儒兩入相，受恩最深，而雍蔽聖聽，奸貪誤國，一死不足盡其辜也。
周延儒與嘉定侯周奎通譜，常使客董山人懷重貲與奎子鑑博，故負之。鑑喜，時時與之飲宴，遂得探內廷消息。凡事先意逢迎，其奸狡多此類。
溫體仁、周延儒從未駁廠衛一疏，訾廠衛一語，故廠衛亦陰為之助。而二人在位獨久，野史謂延儒嘗請罷內監、撤廠衛，豈不冤哉？
十一月十六日，上諭吏部吏科，原任太常寺少卿沈自彰、太僕寺少卿張法孔，清名久著，才堪任用。自彰以原官掌吏部文選司事，法孔以原官掌兵部職方司事。又諭刑部刑科錦衣衛，吏部文選司主事吳昌時，招權納賄，贓私狼藉，着即會官處決。
十七年甲申
元旦，日色無光。大風揚沙，咫尺不見人面。正月二十五日，李建泰出師。上昧爽告廟升殿，命建泰于東班出品行禮。召入皇極殿，親授節鋮，賜上方劍，自右而下，又于西班出品行禮。上御正陽門樓宴餞，府部大臣陪宴。上曰：「先生此行，如朕親征，賜三爵。」建泰頓首辭行，上目送之。過宣武門，肩輿扛折，識者以為不利。至涿州，兵丁逃散大半。過東光，兵無紀律，士民閉門不納。建泰怒攻之，城破，大責官民逗留畿內。至真定，遇賊不戰而降，隨賊入都。
野史云，二月初一日，上視朝，忽得偽封，誤矣。凡朔望升殿，百官行禮不奏事，況是日免朝，並未升殿，世德在職躬遇，非傳聞也。
昌平兵變，命勇衛營副將李錡討平之。賊眾百萬長驅犯闕，勢如風雨，而李明睿倡南遷之議，幸而上不為所惑，得殉社稷。向使庸謀得用，京師不攻自破，賊乘勝席捲而南，輕騎兼行，以尾駕後，不知何以禦之？即使得達南都，而我能往，賊亦能往，安見南都之必可以圖存？至於募兵入府，尤屬可笑。野史猶鰓鰓然惜之，以書生譾陋之見而為私人標榜之詞，真堪浩歎。
大學士范景文、左都御史李邦華、少詹項煜請太子撫軍南京，為兵科給事中光時亨所阻。新樂侯劉文炳、駙馬都尉鞏永固亦嘗言之。原任商丘知縣梁以樟從獄中上疏，亦有請太子撫軍南京、二王分封浙閩之議，惜皆未行，至今抱恨。
野史有上命收魏忠賢骸骨一事，荒謬不足致辨。
野史云，上面訐光時亨參李明睿為朋黨，又云「阻朕南行，本當處斬，姑饒這遭」，二說皆妄。
五府遍傳公、侯、伯于十八日集朝陽門延福宮議戰守之策，日暮，無一至者。
十八日，賊勢急，新城侯王國興、原任司禮監太監王永祚集文武諸臣數人於鼓樓前公議，分任守城方向，自備糧草，不待請命，便宜行事。〈{後竟徒有空談。〉}
野史云兵部尚書張縉彥至城下，為宦官攔阻，不得上。舛甚。十八日晚，內使馳捧密詔至新樂侯第，詔曰：「諭新樂侯劉文炳、駙馬都尉鞏永固，速擁家丁前來護衛。」先是，上有令二臣糾合勳戚家丁備非常之諭，至是，趨見上。上曰：「外城已陷，二卿所糾家丁能一巷戰，事尚未可知。」對曰：「臣等各帶數騎，誓死禦賊。」上曰：「如此何濟？」遂泣下。二臣泣奏曰：「萬有不虞，臣等以一死報陛下！」上曰：「朕志決矣，朕不能守社稷，朕能死社稷。」及上崩，二臣皆死之。
先是，唐通帥八千人勤王。召見，上曰：「封疆重大，全賴諸卿。」通乃痛哭，對曰：「文官不愛錢，武官不怕死，奮力殺賊，何愁不太平？」賜蟒、玉、羊酒、賞功銀牌，犒軍銀一萬兩，幹糧一百担，命守居庸關。關陷，通降。昌平巡撫何謙偽死逃。昌平總兵李守鑅〈國楨嫡叔〉迎降，隨賊入都。後逃至南京，南京陷，又逃至廣東。野史云「手格數賊，不屈而死」，賊臣其漏網乎？
先是，正月間練捕營獲一奸細，口供賊從宣大、居庸關來，西南乃疑兵耳，人以為誑，至是果如其言。
閹宦杜勳為宣府監視，降賊。至德勝門城下，綆之上，極言讓城與他，百姓可保。上大怒，曰：「逆賊無君甚矣！」立命斬勳以示逆賊。李國楨諫曰：「殺勳，賊謂吾弱，不如縱之，使言城守嚴密，雄兵百萬。令賊聞之，可壯軍威。」遂放勳去。
李國楨習優，善諞言，上誤信之，以為京營總督。舊制：凡聞賊警，戰兵豫于要害列營城守，每堞五人，更番防禦。至是，流賊自二月間警急，國楨令三軍於三月初八日始認汛地，城上五堞只用一人守器械，大眾十八日方列營登陴，而十七日賊已薄城下矣。一時城門閉，戰兵在內者不及出，守兵在外者不能入，人心洶洶，城上寥寥。國楨束手無策，故賊攻兩日而城陷。十九日早，國楨欲奪崇文門，不得出，復奔朝陽門，守將孫如龍已迎賊張能于城上，令國楨降。國楨惶遽，解甲降。能羈囚數日，令納金，不足。二十七日，願至家括金，而其家已為他賊據，不得入，被拷折踝，以荊筐曳回。張能置酒滿引觴之，曰：「嘻，大將軍何狼狽若是？」是夜，國楨以所系綠絲絛縊死，賊以柳棺盛其屍委于市，血淋漓地下。見者曰「此京營總督襄城伯李國楨也」，斬衰送喪。「縊死于帝后旁」皆其門客浪傳，而南都遂有贈諡之典。野史穢誤本不足憑，然事有攸關，不得不急為別白。
十七年中所用閣臣、樞臣、督撫、鎮將指不勝屈，不誤國者無幾。間有二三實心任事、力能辦事者，又為門戶排擠掣肘，不得成功。及賊犯都城，漫無守備。失陷之罪，李國楨為首，本兵協理次之。至於守城宦官，乃倉卒號召而出。作者欲為大臣回護，置本兵、總協、文武大僚于不問，專責宦官，宦官何足輕重乎？
外城西南隅地名煙閣，皆回回所居。十八日，賊攻廣寧門急，群回倡亂開門，外城遂陷。次日，賊自東直門角樓緣城而上，大城遂陷。野史云宦官陷城，非也。
巡視南城御史裴希度，賊黨也。十七日，令士民沿門設甕注水，云防火災。十八日，希度微行至安國寺，易服遁去。及城陷，賊飲馬于甕，方知為賊備也。
京軍糧餉按月給放，從來無缺。野史云京軍五月無餉，妄矣哉。
野史所載，李國楨匹馬馳闕下，奏守軍不用命。上命內官守城，而內官嘩不肯往，與守城〈{者〉}空駁向外，指示賊退；又云成國公朱純臣守齊化門，上至其第，閽人辭焉。是時純臣總督內外諸軍事，並未守門，上亦未至其第；又云十九日天將曙，上御前殿，鳴鐘集百官，無一至者。四事皆謬。
時太子年十六，定王十三，永王十二，托太監王之心、栗宗周、王之俊三人。城破，之心死；宗周、之俊獻太子、二王于賊，幽之賊將劉宗敏家，後不知所終。野史云托外戚周、田二氏；又云城破太子詣周奎第，奎臥未起，皆無其事。田弘遇十六年冬已死。
萬歲山，紫禁城後山也，上自縊即其處。野史多稱煤山，煤山俗說耳。又云上縊于山之壽皇亭，亭新建，乃閱內操處。夫內操教場名振武殿，在北安門內迤西，不在萬歲山。山有壽皇殿，不名亭。祖制，亦非新建。
先是查盤大內庫藏，有硃漆匣一具，塵封尺許。啟之則古劍二口，光澄秋水。上取入，至是手刃皇后、公主、嬪御。野史遂傳劉誠意秘藏繪圖之說。
野史云十九日上欲奪正陽門出，守者疑內變，反炮擊之，乃從白家巷還。夫出正陽門則外城，外城已破，意欲何之？白家胡同乃大明門東南小巷，不近皇城，不能容車馬，何由從此還耶？
熹宗在位七年，將神宗四十餘年蓄積搜括無餘。兵興以來，帑藏空虛。嘗取累朝所鑄銀甕、銀盎、罇鼎重器輸銀作局，傾銷充餉，故餉銀多有「銀作局」三字者，此人所共見也，空乏可知。廷臣動請內帑，夫內帑惟承運庫耳。錢糧解承運庫者有二，一曰金花，二曰輕齎。金花銀所以供後妃金花、宮人宦官賞賚，輕齎銀所以為勳戚及京衛武臣俸祿隨發，非唐德宗之私庫聚而不散者，安有餘資？野史謂城破時，大內尚有積金十餘庫，不知十餘庫何名？承運庫外有甲字等十庫，貯方物也；天財庫貯錢也，以備內外官員、軍校賞賜；古今通集庫，貯書畫、符券、誥命；東裕庫，貯珍寶也；外東裕庫，亦貯方物，無金錢也。庫止此耳。城破日，惟東裕庫珍寶存耳，焉有所謂十餘庫積金者？而紛紛然謂上好聚斂，內帑不輕發，豈不冤哉！草野無知，傳為口實，始作俑者，其無後乎？
十九日早，國學文廟前，有人大書一紙粘壁，云「謹具『大明江山一統，崇禎帝后二尊』奉申贄敬，門年弟文八股頓首拜」。嗚呼！真可為痛哭流涕者矣。
諭賊遺詔在乾清宮玉幾，非書衣前。且云上「御鑲邊白綿紬背心」，御服不用綿紬，此非草野所知。
正月，西方見大星二，光芒燭地，人皆畏之，城破遂隱。
賊入乾清宮，宮女魏氏大呼曰：「賊入大內，我輩毋遭污辱，有志者亟早為計。」躍入御河而死，從死者二百余人。群賊各據數女。有費氏者，年十六，投于井，賊鉤之出，見其姿容美麗，俱相爭集。費紿曰：「我長公主也，汝等不得無禮。」眾賊擁見自成，令宦官認之，非是，乃賞步卒羅姓者。賊攜出，費曰：「我寔天潢之胤，義難苟合，惟將軍擇吉行禮，生死惟命。」羅賊喜，置酒極歡。費懷利刃，俟賊醉，斷其喉而自刎。自成大驚，令收葬之。
吳三桂已降賊，聞父勷被執，復回山海關拒守。野史所載皆粉飾之辭。
薊邊總督王永吉削髮入盤山；巡撫王繼謨降；關寧總監高起潛航海去。
先是，米脂縣知縣邊大受見李自成有眾百萬，逆謀已成，或曰李賊先塚有異。大受詗知有縣役詭孫姓者，乃賊族人，執而夾拷。則曰：「吾祖墓去此二百里，在萬山中聚而葬者十六塚，中一塚始祖也。相傳穴為仙人所定，有鐵燈檠爝火礦中，曰鐵燈不滅，李氏當興。」如其言跡之，果得李氏墓累累十六塚，中一塚發之，有螻蟻數石，光火尚熒熒然。𠠇其棺，骨青黑色，黃毛被體。一穴如錢大，中盤赤蛇，長數寸，有角。見日而飛，以口迎日色，而咋之反而仍伏。于是斬其蛇，碎其屍，雜以麥屑作餅，飼犬豕魚鱉。自成深恨，生獲大受，欲寸磔之。行至固關，賊已敗遁，大受脫免。
鞏永固無子，止一女，適李國楨子。後隨李南下，不知所終。野史云以黃繩系子女五人于棺，誤。
賊自山海關敗回，棄京師而走，京師人不約而同皆以白布裹頭，曰為皇帝發喪。賊留放火人三千，悉捕殺之無遺，臠食其肉，刳其腹，屠其腸，碎其腦，粉其骨而揚之，曰為皇帝報仇。
殉難忠臣錄
勳臣
惠安伯張慶臻全家焚死。宣城伯衛時春懷鐵券全家投井死。彰武伯楊宗猷自經。恭順順侯勳衛吳汝徵同妻女縊死。永康侯徐錫胤夫人朱氏奉廟主焚死。〈夫人成國公朱純臣女，幼寡苦節，獨處一樓，足不履地十餘年〉
戚臣
新樂侯劉文炳，叔左都督劉繼祖、弟左都督劉文耀投井死；母杜氏、妻王氏、妾邢氏、二女弟長適武清侯應襲李國瑞，恭順侯應襲吳希彬，同焚于孝純皇太后〈校玉御〉容樓中；繼祖妻左氏、妾李氏、董氏投井死。新城侯王國興自焚死。駙馬都尉鞏永固守崇文門，城陷巷戰，手刃數賊，焚樂安公主柩，自刎。賊遁四十餘日收殮，顏色如生。都督魏士望，子嗣宇，武進士，縊死。
文武諸臣
大學士范景文投井死。戶部尚書倪元璐縊死。協理京營兵部侍郎王家彥守德勝門，城陷自殺城下，不死；掖入民舍，縊死。刑部侍郎孟兆祥守正陽門，縊死汎地；其子章明癸未進士，收殮父屍，全家縊死。左庶子周鳳翔縊死，絕命詩有：「碧血九〈校原泉〉依聖主，白頭二老泣忠魂。」之句。中允劉理順全家男女俱縊死。馬士奇同妾李氏、朱氏縊死。簡討汪偉妻耿氏同縊死，大書於壁曰：「身不可辱，義不可降。夫婦同死，節義成雙。」左都御史李邦華縊死。文丞相祠副都御史施邦曜題詩於幾，曰：「愧無半策匡時難，但有微軀報主恩。」縊死。大理寺卿淩義渠縊死；寺丞申佳胤縊死。吏科都給事中吳麟徵縊死。戶科給事中吳甘來縊死。御史王章罵賊而死。陳良謨同妻時氏縊死。陳純德提督順天學政，行部至易水，試士未竟，聞賊犯都城，即戎裝入都，不數日城陷，縊死。趙譔巡視中城，捕賊諜者殺之。城陷，賊執譔，譔瞋目大罵，賊怒殺之。吏部員外郎許直作詩六章有：「丹心未雪生前恨，青簡空留死侯名。」之句，從容自經，一手指天，顏色如生。
兵部主事成德〈參溫體仁，戍邊數年。起用方半載，升任僅兩閱月〉，及城陷，上崩，望闕叩頭，跪母張氏前哭曰：「城破矣！」母曰：「我知之，但恐吾兒不如我。」入室，遂自經。妻張氏縊死。一子方六歲，撲殺之，然後自刎。
巡視皇城兵部主事金鉉〈參張彝憲，削籍。正月起用〉，賊攻急，鉉跪母韋氏前曰：「兒受國恩，義在必死。得一僻地藏母，幸母速去。」母曰：「汝受國恩，我獨不受國恩乎？事急，廡下井是吾死所也。」鉉慟哭辭母，馳入禁中，見賊騎已進大內，鉉乃指賊大罵，投金水御河而死。母韋氏投井死，妾王氏亦投井死，弟錝哭曰：「母死，我必從死。母未歸土，我未敢死也。」棺殮其母，葬之。乃投井死。
工部主事王鐘彥縊死。中書舍人宋天顯、滕之所、阮文貴；京衛經歷張應選，副兵馬姚成，順天府知事陳貞達一時俱死。順天府學教授、訓導五人同縊於明倫堂。和陽衛經歷毛維章不屈死。光祿寺署正於騰雲結三環于內室，妻左妾右，自居其中。夫妻俱朝服，書絕命句於衣前，曰：「生作大明官，死作大明鬼。」三人縊死。
武臣
錦衣衛南鎮撫司堂上指揮李若鏈守崇文門，城陷書絕命句於公服，曰：「死矣即為今日事，悲哉何必後人知。」焚其室而自經。錦衣衛千戶高文彩同子必卿手刃全家男女十七口，然後自刎，屍狼藉於地。錦衣衛百戶王某，周鐘寓其家，某勸鐘死，鐘不應，出門欲降，某挽鐘帶至斷，不聽。某遂自經。牧馬所千戶李忠全家焚死。五軍營中軍姜應魁縊死城上。〈三大營：勇衛營、練捕營、選練營副參遊擊。號頭、中軍百餘員，死難者一人而已。〉錦衣衛指揮王世德妻魏氏，外城陷，抱弱女，攜侄女，率婢女，環集大井邊，聞帝后崩，先擲弱女下井，抱侄女投井死，從死者十七人。
內臣
司禮監太監高時明，同名下李繼善、王家棟、馬鯨、張行素、馬文科、李廷弼、徐養民、郝純仁、宋輔震、嚴弘同焚死。褚憲章，西直門提督，死于城上。王之心縊死於家；李鳳翔、賈如皋、賈奕倫、魏同征、馬應震一時俱死。
諸生布衣
諸生申時泰，匿瀛國太夫人徐氏並其孫劉炤，被賊拷死。其子自省，終不言所在，亦死。布衣範箴聽外城破，遂置一棺，自題曰「明處士虛堂範公之柩」，七日不食死。湯〈校之文〉瓊奔至梓宮前慟哭，觸石而死。五軍營選鋒楊二夫婦縊死。
逆賊奸臣錄
從賊入都
牛金星，河南盧氏舉人。以磨勘黜革降賊，偽天佑閣大學士。宋企郊，削籍吏部郎中，偽吏政府尚書。顧君恩，拔貢生，偽吏政府司政，文諭院選郎。楊王休，潼關道御史，偽戶政府尚書。蘇京河，南巡按御史，偽四川防禦使。喻上猷，辛未進士，偽直指使。王命誥，癸未進士，偽兵政府職方郎中。鞏焴，河南提學僉事，偽禮政府尚書。傅景星，丁醜進士，偽兵政府尚書。黎志陞，山西提學僉事，偽兵政府侍郎。安興民，丁卯舉人，偽刑政府尚書。陸之祺，陝西左布政，偽刑政府侍郎。李振聲，米脂人，湖廣巡按御史，冒認李自成為叔，偽工政府侍郎。王學先，壬午舉人，偽知政使。韓霖，蒲洲舉人，偽參謀。〈霖曉天文，三月十六日，賊逼王城，或問都城陷否？霖曰水星不現，未也。十七日巡視南城，御史裴希度令民沿門設缸注水，是夜，霖曰水星現矣。十八日外城陷，賊敗逃回，為義兵誅其全家。〉王則堯，山東僉事，偽順天府尹，出示安民，有「前朝失德」等語。王應華，提學僉事，偽弘文館學士。王蓀蕙，濬縣知縣，偽長蘆運使。孫以敬，長垣縣知縣，偽州牧。顧芬，河間府推官，偽成都府同知。周壽朋，曲周縣知，偽揚州道防禦使。吳達，邯鄲道知縣，偽巴縣令。董復，保定府推官，偽定州牧。裴希度，御史，偽直指使。
失事降賊
督師李建泰；戶部侍郎任濬；巡按御史柳寅東；宣府總兵王承胤；大同總兵姜壤，副將潘立勳；昌平總兵李守鑅；勤王總兵唐通，俱隨賊入都。
出獄降賊
戶部尚書侯恂，坐失封疆，下獄。出而降賊，授偽工政府尚書。工科給事中楊枝起，授偽吏政府從事。兵部郎中張若麟，監洪承疇督戰失機，授偽兵政府侍郎，鎮守遼東。兵部員外郎張問行，授偽兗西道防禦使，為濟寧義兵所誅，懸其頭於道傍，示曰：賊官張問行首級。
城陷降賊
兵部尚書張縉彥；戶部侍郎党崇雅；左庶子楊士聰，右庶子楊觀光、李明睿；禮部侍郎楊汝成，少詹項煜、何瑞徵；編修兼吏兵兩科都給事中陳名夏、諭德、韓四維；編修高爾儼，修撰楊廷鑑；檢討張之奇、劉士芳、梁兆陽；庶吉士周鐘〈拜賊相牛金星門生，恬不知恥〉勸進表實出其手。乘馬屢遇梓宮，揚鞭不顧。賊敗逃回，為弘光帝誅于南都）、魏貞固、萬發祥、李化麟、何九雲、姚文然、列肇國、何胤光、傅學禹、史垂譽、龔鼎、羅憲汶、張嘉玉、魏學濂、楊棲鶚、白胤謙、張玄錫、李呈祥；候選進士高珩、王自超、黃燦、劉廷琮、呂崇烈、張元琳、劉余謨、李長祥、〈校魯臬曾㮚〉、王于曜、丁期昌、徐家麟、劉大鞏、張魯、張希夏、張茂爵、王之相、趙熲、王爾祿、武愫、程玉成、吳剛思、楊璥、張鳴駿、孫節、吳文幟、汪承詔、李登雲、傅鼎銓、董廷獻、金〈校振震〉山、呂弼周、金汝礪、張若麟、孫一脈、楊明朗、王士奇、冉希舜、薛士偉、王秉鑑、王之鳳、侯時偉、余忠賓，楊雲鶴、姜承宗、胡顯、王臬、程兆科；編修宋之繩、劉正宗；翰林院待詔張國泰、高來鳳；文選司員外郎郭萬象；驗封司郎中熊文舉；考功司郎中劉廷諫；稽勳司郎中左懋德，員外郎侯佐、王顯；戶部郎中吳篪、孫襄、陳扆誦、傅鷟祥、南廷鑄、鄭爾圻、王高才，員外郎李申、姬昆，主事賀九韶、陳聯璧、胡之彬；禮部郎中凃原，員外郎吳泰來、余忠宸，主事湯有慶、高去奢、吳之琦、黃熙胤，司務葉澍，甲戌進士張琦；兵部主事朱國壽、方允昌、鄒魁明、趙開心、張慎學；刑部郎中張璘然、朱受祜、黃白胤，員外郎李士奇、劉慶蕃、歸起先、繆沅、何復、趙之璽；禮科給事中戴明說、申芝芳、時敏〈城破時，或問如何計較，敏曰：「天下大順一統矣。」〉；戶科給事中劉昌；兵科給事中傅振鐸、龔鼎孳〈每向人言：「我本欲死節，柰小妾不肯」，何其妾？秦淮妓女顧媚也〉；刑科都給事中孫承澤，左給事光時亨〈寄家書與其子云：「諸葛兄弟分事三國，伍員父子亦仕兩朝。我已受恩大順，汝等改姓走〈校肖遁〉，仍當勉力詩書，無負南朝科第也。」賊敗逃回，為弘光誅之〉、翁元益、郭充、高翔漢、朱徽、彭琯，御史熊世懿、韓文銓、陳羽白、蔡鵬霄、徐一倫；掌河南道御史凃必弘；通政司參議趙京仕、宋學顯；大理寺寺正錢位坤，評事周蘭；禮部主事楊玄錫；戶部郎中陸禹思，主事彭敦曆；兵部主事劉若宜；工部員外郎潘同春；尚寶司卿吳家周；光祿寺監事林銘球；中書舍人呂兆龍、史啟明、姜金胤；國子監司業薛所蘊，博士李森先，助教吳道新；太僕寺卿葉初春，少卿李元鼎；光祿寺署丞沈元龍，行人許作梅、李丕著、張元；戶部主事方延祚、衛周祚、賀王聖；職方司主事秦汧；河南黜革舉人李若星；天津兵備道原毓宗〈各人俱授偽職〉；中書趙瞻淇，為賊草檄；錦衣衛百戶冷逢陽，管鑾駕；京營參將劉斌，為賊守東安門，胡仲和、孫如龍隨賊去。
戮辱
成國公朱純臣〈班首〉，勒死。定國公徐允禎，斬首祭旗。英國公應襲張世澤，勒死。襄城伯李國楨，已降，二夾追銀數萬兩，勒死。首輔陳演，追珍寶金銀數萬，夾死。大學士魏藻德〈庚辰狀元，拜相〉，被執，匍伏叩頭請降，追銀一萬七千，父子二人夾死。大學士邱瑜，夾死。
恭順侯應襲吳希彬，寧陽侯陳光裕〈前府掌印〉，陽武侯薛濂，永康侯徐錫登，保定侯梁世勳，懷寧侯孫維藩並二子光祖、耀祖，鎮遠侯顧肇跡，隆平侯張拱微，武安侯鄭之俊，泰寧侯陳延祚，武定侯郭培民，西寧侯宋裕德，懷遠侯常延齡；清平伯吳遵周〈中府掌印〉，武靖伯趙邦鎮，應城伯孫廷勳，〈校豊豐〉城侯應襲李開先，安鄉伯張光燦，燦武伯朱自洪，懷柔伯施兆麟，遂安伯陳秉衡，新寧伯譚弘業，平江伯陳治安，靖遠伯王承恩，興安伯徐繼本，伏羌伯毛鳳翀，廣甯伯劉嗣恩，新建伯王先通，甯遠伯李遵祖，豐潤伯曹匡治，永年伯王家棟，成山伯王道蔭，崇信伯費尚檝，彭城伯張光祖，武平伯陳又賢，晉寧伯劉光普〈右府掌印〉；英國公勳衛張惟質，駙馬都尉萬偉、冉興讓，皇親郭振明、張國紀、鄭養性、袁佑、周鑑〈周奎子〉、萬弘祚、楊光燮、鞏燦、田弘祚；
錦衣衛西司房提督孫光，堂上都指揮劉應襲、馬國瑊、齊昌國，北鎮撫司理刑指揮梁清宏，東廠掌印指揮趙泗洲，理刑千戶甯光宏，布政唐嗣美、劉存慧、周鏘，內閣中書駱養志，鴻臚寺卿何某，工部郎中季逢申，主事鄒逢士，順天府通判張之越〈英國公孫〉，祭酒孫從度，太監史賓〈九十七歲〉，錦衣衛百戶蔣之鄂，舉人王執中。俱或夾死，或勒死，或斬。中府都督吳勷〈三桂父〉，全家被戮。
刑辱
大學士方岳貢〈任松江知府，十三年升漕儲道押運。進京召對，平臺奏對稱旨，特授左僉都御史，未幾拜相〉被執，二夾，追銀三千兩，留用。吏部尚書李遇知二夾，侍郎張惟機二夾。
二夾一腦箍：雷躍龍、沈惟炳；戶部侍郎王鼇永、王正志；兵部侍郎金之俊；刑部尚書張忻；工部侍郎陳必謙，少詹胡世安，中允衛胤文、楊祚昌；鴻臚寺少卿夏㷍如；御史吳邦臣、馮垣登、曹溶、鄭楚勳；吏部主事吳孳昌，中書劉明英、陳翔。順天府尹郝晉各二夾；太常寺少卿沈自彰〈素有重望，十六年十一月特命掌選〉二夾，留用；編修林增志、李士淳各四夾；御史吳履中一夾，留用。簡討方以智，庶起士張瑞，兵部郎中朱芾煌、聶一心，主事趙世錦、申濟芳、劉養貞〈後賣卜于市〉，行人郝傑、劉中藻，太常寺博士龔樊熙，錦衣衛北鎮撫司掌刑指揮吳邦輔，各一夾；翰林學士方拱一夾，獻金珠美女，留用；舉人沈浣先夾，損一足。
賄脫
皇親嘉定伯周奎獻銀七十萬。太監王永祚獻銀一百萬。王德化、栗宗周、齊本政、王之俊、周禮、馬雲程、魏濟民，各獻銀三五萬不等。錦衣衛掌印都督駱養性獻銀三萬。堂上指揮王鵬翀、喬可用，巡捕提督崔繼光，駙馬都尉齊贊元、劉有福，各獻銀二三千、數百兩不等。
倖免
錦衣衛街道房提督黃涪削髮。禮部郎中周仲璉削髮。戶部主事蔣臣削髮。原任兵部尚書張國紀；巡按曾纓、鄭二陽、董象恒，自獄中釋出，遂遁。兵部侍郎張伯鯨；考選御史周亮工，都城未陷先遁。兵部侍郎劉余祐〈有賊將出其門下者〉；戶部主事劉顯績〈周鐘房師〉；太常寺少卿王都；工科給事中汪惟效；御史楊爾銘；兵部主事呂陽，副使施元徵；國子監學正程子奇；行取知縣錢國瑞〈有隱者、遁者〉候選進士談貞良、曾五典、宮偉鏐、史夏隆、王崇簡、施瓊林、飭嚴通、成克鞏、梁清標〈俱隱〉
崇禎遺錄·終

[book_title]跋
《崇禎遺錄》一卷，不著撰人姓氏。閱《蠶尾集》始知為霜皋王先生作。先生名世德，字克承，別字中齋，籍大興。遠祖玉，從靖難之師死于白溝河，世襲錦衣衛指揮。甲申亂後奔淮南，僑居寶應。康熙三十二年卒，年八十一。子源，字崑繩，交望谿方氏，亦能古文辭。
此錄中多記思陵善政，如罷蘇杭織造、燬錦衣衛非刑、散逐玉熙宮伶人、革僉商採辦之例；內侍高采請開珠池，立時誅死。以及召見羣臣，命太子侍立；大旱詣中正殿，曝日中跪禱，多他記錄所未及。又言宮人有夫人牌子，常在有大答應、小答應，「上皆正色以臨，一無戲語」。即田貴妃婉惠得上意，未幾被譴，退居啟祥宮，以憂死。又，「玉熙宮乃伶人所居，非離宮也，即娛情聲色，不必親幸」，以斥吳祭酒《永和宮詞》、《琵琶行》之謬。又謂內帑竭於天啟，兵興以來，取累朝銀器用輸局，融冶以充餉，上有『銀作局』三字，人所共見也。錢糧解承運庫者有二，金花銀以供後妃。金花，宮中賞賚；輕齎銀以為勳戚及京衛武臣俸祿，其時皆無餘資。此外甲字等十庫貯方物，天財庫貯錢，古今通集庫貯書畫、符券、誥命，東裕庫貯珍寶，外東裕庫亦貯方物，皆無金銀也。庫盡此矣，以辨野史謂「城破時大內尚有積金十餘庫」之妄。皆職在禁中，親所聞見，宜可據信。其於亡國舊君悃欵忠愛之意，尤足尚焉。
嘗見李興化《南渡錄》為宏光辨誣，猶不失為厚；況莊烈初政英明，終死社稷者乎？又言內操教場名振武殿，在北安門內迤西，而非萬歲山。三月十八日開廣安門迎賊者，為煙閣所居回人。其獻太子、二王於賊者，為太監栗宗周、王之俊，皆足以資考證。惟盧忠烈死於行陣，具詳《戎車記》、《三垣筆記》諸書，而先生獨取寗承芳言，云為「奸人刺死」，恐未足據耳。

        </div>
      </div>
    </div>
  </div>
</div>
<!--update:2025-08-30 09:42:57-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>