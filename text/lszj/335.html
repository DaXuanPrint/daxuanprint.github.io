<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="古语拾遗一卷,古语拾遗全文在线阅读,古语拾遗全文在线下载,大玄古籍书库">
<meta name="description" content="日本史书。平安初期学者斋部广成著。807年。(大同二年)。成书。一卷。斋部氏自“神代”起就与中臣氏对等共掌朝廷神事，平安初期以来其势日衰，中臣氏凌驾其上。时值平城天皇命广成撰家史献上，广成以为此乃复兴其家世良机，遂在书中以家传《古传》为据，叙述其祖神天太玉命及祖神之孙天富命之功，强调斋部氏地位与功绩不在中臣氏之下。以此为中心记述“神代”至天平年间的历史。书中载有不少末见于《记·纪》的历史材料而被珍视。书中也记载了“归化人”和上古文化交流情况。_古语拾遗_全文在线阅读_古语拾遗_全文在线下载_大玄古籍书库">
<title>古语拾遗_斋部广成_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">古语拾遗</span> <br/>
          作者： <span class="inputVal" id="bkauthor">斋部广成</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]7081</span> <br/>
          说明： <span class="inputVal" id="bkdec">日本史书。平安初期学者斋部广成著。807年 (大同二年) 成书。一卷。斋部氏自“神代”起就与中臣氏对等共掌朝廷神事，平安初期以来其势日衰，中臣氏凌驾其上。时值平城天皇命广成撰家史献上，广成以为此乃复兴其家世良机，遂在书中以家传《古传》为据，叙述其祖神天太玉命及祖神之孙天富命之功，强调斋部氏地位与功绩不在中臣氏之下。以此为中心记述“神代”至天平年间的历史。书中载有不少末见于《记·纪》的历史材料而被珍视。书中也记载了“归化人”和上古文化交流情况。</span> <br/>
          封面： <span class="inputVal" id="bkimg">Z_5803.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]古语拾遗
[book_author]斋部广成
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]7081
[book_dec]日本史书。平安初期学者斋部广成著。807年 (大同二年) 成书。一卷。斋部氏自“神代”起就与中臣氏对等共掌朝廷神事，平安初期以来其势日衰，中臣氏凌驾其上。时值平城天皇命广成撰家史献上，广成以为此乃复兴其家世良机，遂在书中以家传《古传》为据，叙述其祖神天太玉命及祖神之孙天富命之功，强调斋部氏地位与功绩不在中臣氏之下。以此为中心记述“神代”至天平年间的历史。书中载有不少末见于《记·纪》的历史材料而被珍视。书中也记载了“归化人”和上古文化交流情况。
[book_img]Z_5803.jpg


[book_title]古語拾遺一卷
從五位下齋部宿禰廣成撰
蓋聞上古之世未有文字。貴賤老少口口相傳。前言往行存而不忘。書契以來不好談古。浮華競興還嗤舊老。遂使人歷世而彌新。事逐代而變改。顧問故實靡識根源。國史家牒雖載其由。一二委曲猶有所遺。愚臣不言恐絕無傳。幸蒙召問慾攄蓄憤。故錄舊說敢以上聞云爾。
一聞夫開闢之初。伊奘諾伊奘冉二神共爲夫婦。生大八州國及山川草木。次生日神月神。最後生素戔鳴神。而素戔鳴神常以哭泣爲行。故令人民夭折。靑山變枯。因斯父母二神敕曰。汝甚無道。宜早退去於根國矣。又天地剖判之初。天中所生之神名曰天御中主神。次高皇產靈神。〈古語。多賀美武須比。是皇親神留伎命。〉次神皇產靈神。〈是皇親神留彌命。此神子天兒屋命卽中臣朝臣祖也。〉其高皇產靈神所生之女名曰栲幡千千姬命。〈天祖天津彥尊之母也。〉其男名曰天忍日命。〈大伴宿禰祖也。〉又男名曰天太玉命。〈齋部宿禰祖也。〉太玉命所率神名曰天日鷲命。〈阿波國忌部祖也。〉手置帆負命。〈讚岐國忌部祖也。〉產狹知命。〈紀伊國忌部祖也。〉櫛明玉命。〈出雲國玉作祖也。〉天目一箇命。〈筑紫伊勢兩國忌部祖也。〉於是素戔鳴神慾奉辭日神。〈天照大神。〉昇天之時。櫛明玉命奉迎。獻以瑞八坂瓊之曲玉。素戔鳴神受之轉奉日神。仍共約誓。卽感其玉。生天祖吾勝尊。是以天照大神育吾勝尊。特甚鍾愛常懷腋下。稱曰腋子。〈今俗號稚子謂和可古是其轉語也。〉其後素戔鳴神奉爲日神行甚無狀。種種凌侮。所謂毀畔。〈古語阿波那知。〉埋溝。〈古語美曾宇女。〉放樋。〈古語斐波那知。〉重播。〈古語志伎麻伎。〉刺串。〈古語久志佐志。〉生剥逆剥屎戸。〈如此天罪者。素戔鳴神當日神耕種之節竊往其田刺串相爭。重播種子毀畔埋溝放樋。當新嘗之日以屎塗戸。當織室之時逆剥生駒以投室内。此天罪者今中臣祓詞也。蠶織之源起於神代也。〉于時天照大神赫怒入于天石窟。閉磐戸而幽居焉。爾乃六合常闇晝夜不分。羣神愁迷手足罔措。凡厥庶事燎燭而辨。高皇產靈神會八十萬神於天八湍河原。議奉謝之方。爰思兼神深思遠慮議曰。宜令太玉神率諸部神造和幣。仍令石凝姥神〈天糠戸命之子。鏡作遠祖也。〉取天香山銅以鑄日像之鏡。令長白羽神〈伊勢國麻續祖。今俗衣服謂之白羽。此緣也。〉種麻以爲靑和幣。〈古語爾伎弖。〉令天日鷲神。津咋見神穀木種殖之。以作白和幣。〈是木綿也。已上二物一夜蕃茂也。〉令天羽槌雄神〈倭文遠祖也。〉織文布。令天棚機姬神織神衣。所謂和衣。〈古語爾伎多倍。〉令櫛明玉神作八坂瓊五百筒御統玉。令手置帆負。彥狹知二神以天御量。〈大小斤雜器等之名也。〉伐大峽小峽之材。而造瑞殿。〈古語美豆能美阿良可。〉兼作御笠及矛盾。令天目一筒神作雜刀斧及鐵鐸。〈古語佐那伎。〉其物既備。掘天香山之五百筒眞賢木。〈古語佐禰居自能禰居自。〉而上枝懸玉。中枝懸鏡。下枝懸靑和幣白和幣。令太玉命捧持稱讚。亦令天兒屋命相副祈祷。又令天鈿女命〈古語天乃於須女。其神强悍猛固。故以爲名今俗强女謂之於須志此緣也。〉以眞辟葛爲鬘。以蘿葛爲手繦。〈蘿葛者比可氣。〉以竹葉飫憩木葉爲手草。〈今多久佐。〉手持着鐸之矛。而於石窟戸前覆誓槽。〈古語宇氣布禰。約誓之意。〉舉庭燎。巧作俳優。相與歌舞。於是從思兼神議。令石凝姥神鑄日像之鏡。初度所鑄少不合意。〈是紀伊國日前神也。〉次度所鑄其狀美麗。〈是伊勢大神也。〉儲備既畢。具如所謀。爾乃太玉命以廣厚稱詞啓曰。吾之所捧寶鏡。明麗恰如汝命。乞開戸而御覽焉。仍太玉命。天兒屋命。共致其祈祷焉。于時天照大神中心獨謂。比吾幽居。天下悉闇。羣神何由如此之歌樂。聊開戸而窺之。爰令天手力雄神引啓其扉。遷座新殿。則天兒屋命。太玉命以日御綱。〈今斯利久迷繩。是日影之像也。〉迴懸其殿。令大宮賣神侍於御前。〈是太玉命久志備所生神。如今世内侍。善言美詞和君臣閒。令宸襟悅懌也。〉豐磐閒戸命。櫛磐閒戸命二神。守衞殿門。〈是竝太玉命之子也。〉當此之時。上天初晴。衆倶相見。面皆明白。伸手歌舞。相與稱曰。阿波禮〈言天晴也。〉阿那於茂志呂。〈古語事之甚切。皆稱阿那。言衆面明白也。〉阿那多能志。〈言伸手而舞。今指樂事。謂之多能志此意也。〉阿那佐夜憩。〈竹葉之聲也。〉飫憩〈木名也。振其葉之調也。〉爾乃二神倶請曰。勿復還幸。仍歸罪過於素戔鳴神。而科之以千座置戸。令拔首髮及手足爪以贖之。仍解除其罪逐降焉。素戔鳴神自天而降到於出雲國簸之川上。以天十握釼。〈其名天羽斬。今在石上神宮。古語大蛇謂之羽。言斬蛇也。〉斬八岐大蛇。其尾中得一靈釼。其名曰天叢雲。〈大蛇之上常有雲氣。故以爲名。倭武尊東征之年。到相模國遇野火難。卽以此釼薙草得免。更名草薙釼也。〉乃獻上於天神也。然後素戔鳴神娶國神女。生大己貴神。〈古語於保那武智神。〉遂就於根國矣。大己貴神〈一名大物主神。一名大國主神。一名大國魂神。今大和國城上郡大三輪神是也。〉與少彥名神。〈高皇產靈尊之子。遁常世國也。〉共戮力一心經營天下。爲蒼生畜產定療病之方。又爲攘鳥獸昆蟲之災。定禁厭之法。百姓至今咸蒙恩賴。皆有效驗也。天祖吾勝尊納高皇產靈神之女栲幡千千姬命。生天津彥尊。號曰皇孫命。〈天照大神高皇產靈神二神之孫也。故曰皇孫也。〉既而天照大神高皇產靈尊祟養皇孫。慾降爲豐葦原中國主。仍遣經津主神。〈是磐筒女神之子。今下總國香取神是也。〉武甕槌神。〈是甕速日神之子。今常陸國鹿嶋神是也。〉駈除平定。於是大己貴神。及其子事代主神。竝皆奉避。仍以平國矛授二神曰。吾以此矛卒有治功。天孫若用此矛治國者。必當平安。今我將隱去矣。辭訖遂隱。於是二神誅伏諸不順鬼神等。果以復命。于時天祖天照大神高皇產靈尊乃相語曰。夫葦原瑞穗國者。吾子孫可王之地。皇孫就而治焉。寶祚之隆當與天壤无窮矣。卽以八咫鏡及草薙劍二種神寶授賜皇孫。永爲天璽。〈所謂神璽釼鏡是也。〉矛玉自從。卽敕曰。吾兒視此寶鏡當猶視吾。與同牀共殿以爲齋鏡。仍以天兒屋命。太玉命。天鈿女命使配侍焉。因又敕曰。吾則起樹天津神籬。〈神籬者。古語比茂侶伎。〉及天津磐境。當爲吾孫奉齋矣。汝天兒屋命太玉命二神。宜持天津神籬。降於葦原中國。亦爲吾孫奉齋焉。惟爾二神共侍殿内能爲防護。宜以吾高天原所御齋庭之穗。〈是稻種也。〉亦當御於吾兒矣。宜太玉命率諸部神。供奉其職如天上儀。仍令諸神亦與陪從。復敕大物主神。宜領八十萬神。永爲皇孫奉護焉。仍使大伴遠祖天忍日命帥來目部遠祖天槵津大來目。帶仗前駈。既而且降之閒。先驅還白。有一神居天八達之衢。其鼻長七咫。背長七尺。口尻明曜。眼如八咫鏡。卽遣從神借問其名。八十萬神皆不能相見。於是天鈿女命奉敕而往。乃露其胸乳。抑下裳帶於臍下。而向立咲噱。是時衢神問曰。汝何故爲然耶。天鈿女命反問曰。天孫所幸之路居之者誰也。衢神對曰。聞天孫應降。故奉迎相持。吾名是猿田彥大神。時天鈿女命復問曰。汝應先行。將吾應先行耶。對曰。吾先啓行。天鈿女復問曰。汝應到何處。將天孫應到何處耶。對曰。天孫當到筑紫日向高千穗槵觸之峰。吾應到伊勢之狹長田五十鈴川上。因曰。發顯吾者汝也。可送吾而致之矣。天鈿女命還報。天孫降臨果皆如期。天鈿女命隨乞侍送焉。〈天鈿女命者是猿女君遠祖。以所顯神名爲氏姓。今彼氏男女皆號爲猨女君此緣也。〉是以羣神奉敕陪從天孫。歷世相承。各供其職。天祖彥火尊娉海神之女豐玉姬命。生彥瀲尊。誕育之日。海濱立室。干時掃守連遠祖天忍人命供奉陪侍。作箒掃蟹。仍掌鋪設。遂以爲職。號曰蟹守。〈今俗謂之掃守者彼詞之轉也。〉逮于神武天皇東征之年。大伴氏遠祖日臣命帥督將元戎。剪除兇渠。佐命之勳無有比肩。物部氏遠祖饒速日命殺虜。帥衆歸順官軍。忠誠之效殊蒙襃寵。大和氏遠祖椎根津彥者迎引皇舟。表績香山之巓。賀茂縣主遠祖八咫烏者。奉導宸駕顯瑞菟田之徑。妖氣既晴無復風塵。建都橿原經營帝宅。仍令天富命〈太玉命之孫也。〉率手置帆負彥狹知二神之孫。以齋斧齋鉏始採山材。構立正殿。所謂底都磐根宮柱〈布都之利。〉立。高天乃原爾摶風高〈之利天。〉御戸排弖。皇孫命乃美豆乃御殿乎造奉仕也。故其裔今在紀伊國名草郡御木麁香二鄕。〈古語正殿謂之麁香。〉採材齋部所居謂之御木。造殿齋部所居謂之麁香。是其證也。又令天富命率齋部諸氏。作種種神寶鏡玉矛盾木綿麻等。櫛明玉命之孫造御祈玉。〈古語美保伎玉。言祈祷也。〉其裔今在出雲國。每年與調物貢進其玉。天日鷲命之孫造木綿及麻并織布。〈古語阿良多倍。〉仍令天富命率日鷲命之孫。求肥饒地。遣阿波國。殖穀麻種。共裔今在彼國。當大嘗之年貢木綿麻布及種種物。所以郡名爲麻殖之緣也。天富命更求沃壤。分阿波齋部率往東上。播殖麻穀。好麻所生。故謂之總國。穀木所生。故謂之結城郡。〈古語麻謂之總也。今爲上總下總二國是也。〉阿波忌部所居便名安房郡。〈今安房國是也。〉天富命卽於其地立太玉命社。今謂之安房社。故其神戸有齋部氏。又手置帆負命之孫造矛竿。其裔今分在讚岐國。每年調庸之外貢八百竿。是其事等證也。爰仰從皇天二組之詔建樹神籬。所謂高皇產靈。神皇產靈。魂留產靈。生產靈。足產靈。大宮賣神。事代主神。御膳神。〈已上。今御巫所奉齋也。〉櫛磐閒戸神。豐磐閒戸神。〈已上。今御門巫所奉齋也。〉生島。〈是大八洲之靈。今生嶋巫所奉齋也。〉坐摩。〈是大宮地之靈。今坐摩巫所奉齋也。〉日臣命帥來目部衞護宮門。掌其開闔。饒速日命帥内物部。造備矛盾。其物既備。天富命率諸齋部捧持天璽鏡釼。奉安正殿。并懸瓊玉。陳其幣物。殿祭祝詞。〈其祝詞文在於別卷。〉次祭宮門。〈其祝詞亦在於別卷。〉然後物部乃立矛盾。大伴來目建仗開門。令朝四方之國。以觀天位之貴。當此之時。帝之與神其際未遠。同殿共牀以此爲常。故神物官物亦未分別。宮内立藏。號日齋藏。令齋部氏永任其職。又令天富命率供作諸氏。造作大幣訖。令天種子命〈天兒屋命之孫。〉解除天罪國罪事。所謂天罪者上既設訖。國罪者國中人民所犯之罪。其事具在中臣祓詞。爾乃立靈畤於鳥見山中。天富命陳幣。祝詞禋祀皇天。徧秩羣望以答神祇之恩焉。是以中臣齋部二氏倶掌祠祀之職。猨女君氏供神樂之事。自餘諸氏各有其職也。至于磯城瑞垣朝。漸畏神威。同殿不安。故更令齋部率石凝姥神裔。天目一筒神裔二氏。更鑄鏡造釼。以爲護身御璽。是今踐祚之日所獻神璽鏡釼也。仍就於倭笠縫邑。殊立磯城神籬。奉遷天照大神及草薙釼。令皇女豐鍬入姬命奉齋焉。其遷祭之夕。宮人皆參。終夜宴樂。歌曰。美夜比登能。於保與須我良爾。伊佐登保志。由伎能與呂志茂。於保與須我良爾。〈今俗歌曰。美夜比止乃。於保與曾許侶茂。比佐止保志。由伎乃與侶志茂。於保與曾許侶茂。詞之轉也。〉又六年祭八十萬羣神仍定天社國社及神地神戸。始令貢男弭之調。女手末之調。今神祇之祭用熊皮鹿皮角布等此緣也。洎于卷向玉城朝。令皇女倭姬命〈天皇第二皇女。母皇后狹穗姬。〉奉齋天照大神。仍隨神敎立其祠於伊勢國五十鈴川上。因興齋宮令倭姬命居焉。始在天上。預結幽契。衢神先降。深有以矣。此御世始以弓矢刀祭神祇。更定神地神戸。又新羅王子海檜槍來歸。今在但馬國出石郡爲大社也。至於纏向日代朝。令日本武命征討東夷。仍枉道詣伊勢神宮。辭見倭姬命。以草薙釼授日本武命。而敎曰。愼莫怠也。日本武命既平東虜。還至尾張國。納宮簀媛淹留踰月。解釼置宅。徒行登膽吹山。中毒而薨。其草薙釼今在尾張國熱田社。未敍禮典也。至於磐餘稚櫻朝。住吉大神顯矣。征伏新羅三韓始朝。百濟國王懇致其誠。終無欺貳也。至於輕島豐明朝。百濟王貢博士王仁。是河内文首始祖也。秦公祖弓月率百廿縣民而歸化矣。漢直祖阿知使主率十七縣民而來朝焉。秦漢百濟内附之民。各以萬計。足可襃賞。皆有其祠未預幣例也。至於後磐餘稚櫻朝。三韓貢獻奕世無絕。齋藏之傍更建内藏。分收官物。仍令阿知使主與百濟博士王仁。記其出納。始更定藏部。至於長谷朝倉朝。秦氏分散寄隸他族。秦酒公進仕蒙寵。詔聚秦氏賜於酒公。仍率領百八十種勝部。蠶織貢調。充積庭中。因賜姓宇豆麻佐。〈言隨積埋益也。所貢絹綿軟於肌膚。故訓秦字謂之波陀。仍以秦氏所貢絹纏祭神釼首。今俗猶然。所謂秦機織之緣也矣。〉自此而後。諸國貢調年年盈溢。更立大藏。令蘇我麻智宿禰檢校三藏。〈齋藏。内藏。大藏。〉秦氏出納其物。東西文氏勘錄其簿。是以漢氏賜姓。爲内藏大藏。令秦漢二氏爲内藏大藏主鎰。藏部之緣也。至於小治田朝。太玉之胤不絕如帶。天恩興廢繼絕纔供其職。至于難波長柄豐前朝白鳳四年。以小華下諱齋部首作賀斯。拜神官頭。〈今神祇伯也。〉令掌敍王族宮内禮儀婚姻卜筮事。夏冬二季御卜之式始起此時。作賀斯之胤不能繼其職。陵遲衰微以至今。至于淨御原朝。改天下萬姓而分爲八等。唯序當年之勞不本天降之績。其二曰朝臣。以賜中臣氏。命以大刀。其三曰宿禰。以賜齋部氏。命以小刀。其四曰忌寸。以爲秦漢二氏。及百濟文氏等之姓。〈蓋與齋部共預齋藏事。因以爲姓也。今東西文氏獻祓太刀。蓋亦此之緣也。〉至大寶年中。初有記文。神祇之簿猶無明案。望秩之禮未制其式。至天平年中。勘造神帳。中臣專權任意取捨。有由者小祀皆列。无緣者大社猶廢。敷奏施行。當時獨步。諸社封稅總入一門。起自天降洎乎東征。扈從羣神名顯國史。或承皇天之嚴命。爲寶基之鎭衞。或遇昌運之洪啓。助神器之大造。然則至於錄功酬庸。須應同預祀典。或未入班幣之例。猶懷祕介推之恨。況復草薙神釼者。尤是天璽。自日本武尊愷旋之年。留在尾張國熱田社。外賊偸逃不能出境。神物靈驗以此可觀。然則奉幣之日。可同致敬。而久代闕如不修其禮。所遺一也。夫尊祖敬宗禮敎所先。故皇聖登極。受終文祖。類于上帝禋于六宗。望于山川徧于羣神。然則天照大神者惟祖惟宗。尊無二。因自餘諸神者。乃子乃臣。孰能敢抗。而今神祇官班幣之日。諸神之後敍伊勢神宮。所遺二也。天照大神本與帝同殿。故供奉之儀。君神一體。始自天上中臣齋部二氏。相副奉祷日神。猨女之祖亦解神怒。然則三氏之職不可相離。而今伊勢宮司獨任中臣氏。不預二氏。所遺三也。凡奉造神殿者皆須依神代之職。齋部官率御木麁香二鄕齋部。伐以齋斧。堀以齋鉏。然後工夫下手造畢之後。齋部殿祭及門祭訖。乃可御座。而造伊勢宮及大嘗由紀主基宮。皆不預齋部。所遺四也。又殿祭門祭者。元太玉命供奉之儀。齋部氏之所職也。雖然中臣齋部共任神祇宮。相副供奉。故宮内省奏詞。偁將供奉御殿祭。而中臣齋部候御門。至寶龜年中。初宮内少輔從五位下中臣朝臣常恣改奏詞曰。中臣率齋部候御門者。彼省因循永爲後例。于今未改。所遺五也。又肇自神代。中臣齋部供奉神事。無有差降。中閒以來權移一氏。齋宮寮主神司中臣齋部者。元同七位官。而延曆初。朝原内親王奉齋之日。殊降齋部爲八位官。于今未復。所遺六也。凡奉幣諸神者。中臣齋部共預其事。而今太宰主神司獨任中臣。不預齋部。所遺七也。諸國大社亦任中臣。不預齋部。所遺八也。凡鎭魂之儀者天鈿女命之遺蹟。然則御巫之職應任舊氏。而今所選不論他氏。所遺九也。凡造大幣者。亦須依神代之職。齋部之官率供作諸氏准例造備。然則神祇官神部可有中臣齋部猨女鏡作玉作盾作神服倭文麻續等氏。而今唯有中臣齋部等二三氏。自餘諸氏不預考選。神裔亡散其葉將絕。所遺十也。又勝寶九歲。左辨官口宣。自今以後。伊勢大神宮幣帛使。專用中臣勿差他姓者。其事雖不行。猶所載官例未刊除。所遺十一也。昔在神代。大地主神營田之日。以牛宍食田人。于時御歲神之子。至於其田唾饗而還。以狀告父。御歲神發怒。以蝗放其田。苗葉忽枯損似篠竹。於是大地主神令片巫〈志止止鳥。〉肱巫〈今俗竈輪及米占也。〉占求其由。御歲神爲祟。宜獻白豬白馬白鷄以解其怒。依敎奉謝。御歲神答曰。實吾意也。宜以麻柄作桛桛之。乃以其葉掃之。以天押草押之。以鳥扇扇之。若如此不出去者。宜以牛宍置溝口。作男莖形以加之。〈是所以厭其心也。〉以薏子。蜀椒。吳桃葉及鹽。班置其畔。〈古語。以薏曰都須。〉仍從其敎。苗葉復茂。年穀豐稔。是今神祇官以白豬白馬白鷄祭御歲神之緣也。
前件。神代之事。說似盤古。疑氷之意取信寔難。然我國家。神物靈蹤今皆見存。觸事有效。不可謂虛。但中古尙朴禮樂未明。制事垂法遺漏多矣。方今聖運初啓。照堯暉於八洲。寶曆惟新。蕩舜波於四海。易鄙俗於往代。改粃政於當年。隨時垂制。流萬葉之英風。興廢繼絕。補千載之闕典。若當此造式之年。不制彼望秩之禮。竊恐後之見今猶今之見古矣。愚臣廣成。朽邁之齡。既逾八十。犬馬之戀。旦暮彌切。忽然遷化。含恨地下。街巷之談猶有可取。庸夫之思不易徒棄。幸遇求訪之休運。深歡口實之不墜。庶斯文之高達。被天鑑之曲照焉。
大同二年二月十三日

        </div>
      </div>
    </div>
  </div>
</div>
<!--update:2025-08-30 09:40:58-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>