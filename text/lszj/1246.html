<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,画墁録,画墁录[标点本],画墁录全文在线阅读,画墁录全文在线下载,大玄古籍书库">
<meta name="description" content="笔记。北宋张舜民撰。一卷。舜民字芸叟,。自号浮休居土,又号矴斋,邠州(今陕西彬县)人。治平进士。屡官襄乐令、监察御史、陕西转运使等。工诗词。此书集笔记、杂论为一编。张舜民文集称《画墁集》,此书为其所作笔记,故亦以“画墁”为名。。一卷,有《百川学海》、。《稗海》、。《唐宋丛书》等本。中多载北宋杂事。于《新唐书》、《新五代史》均屡致不满之词。所述唐宋君臣轶事趣闻,可补史传之缺。本书以记载宋代杂事为主,亦兼及五代遗闻。所记一部分为作者自所闻见,如《陈彭年》即其在太学时所见。_画墁录_全文在线阅读_画墁录_全文在线下载_大玄古籍书库">
<title>画墁录_张舜民_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">画墁录</span> <br/>
          作者： <span class="inputVal" id="bkauthor">张舜民</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,笔记,史学,完结</span> <br/>
          字数： <span class="inputVal" id="bknum">[book_length]30046</span> <br/>
          说明： <span class="inputVal" id="bkdec">笔记。北宋张舜民撰。一卷。舜民字芸叟, 自号浮休居土,又号矴斋,邠州(今陕西彬县)人。治平进士。屡官襄乐令、监察御史、陕西转运使等。工诗词。此书集笔记、杂论为一编。张舜民文集称《画墁集》,此书为其所作笔记,故亦以“画墁”为名。 一卷,有《百川学海》、 《稗海》、 《唐宋丛书》等本。中多载北宋杂事。于《新唐书》、《新五代史》均屡致不满之词。所述唐宋君臣轶事趣闻,可补史传之缺。本书以记载宋代杂事为主,亦兼及五代遗闻。所记一部分为作者自所闻见,如《陈彭年》即其在太学时所见。</span> <br/>
          封面： <span class="inputVal" id="bkimg">Z_6714.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]画墁录
[book_author]张舜民
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,笔记,史学,完结
[book_length]30046
[book_dec]笔记。北宋张舜民撰。一卷。舜民字芸叟, 自号浮休居土,又号矴斋,邠州(今陕西彬县)人。治平进士。屡官襄乐令、监察御史、陕西转运使等。工诗词。此书集笔记、杂论为一编。张舜民文集称《画墁集》,此书为其所作笔记,故亦以“画墁”为名。 一卷,有《百川学海》、 《稗海》、 《唐宋丛书》等本。中多载北宋杂事。于《新唐书》、《新五代史》均屡致不满之词。所述唐宋君臣轶事趣闻,可补史传之缺。本书以记载宋代杂事为主,亦兼及五代遗闻。所记一部分为作者自所闻见,如《陈彭年》即其在太学时所见。
[book_img]Z_6714.jpg


[book_title]提要
臣等谨案画墁录一卷宋张舜民撰舜民字芸叟自号浮休居士又号矴斋邠州人中进士第为襄乐令累官龙图阁待制知定州坐元佑党籍谪商州复集贤殿修撰卒事迹具宋史本传舜民工诗文所著名画墁集世久无传今已从永乐大典裒辑成编别着于录又有郴行录为其贬郴州时所纪亦仅存永乐大典中均已采附集末是书乃所作笔记亦以画墁为名中多载宋时杂事于新唐书五代史屡致不满之词盖其意气凌轹一世有不屑随声附和者至徐禧于永乐死事朝廷赠恤之典见于史册甚详而舜民乃云徐禧不知所归人无道者或云有人见之夏国疑亦有之是直以禧为屈节偷生与史不合舜民尝从髙遵裕西征喜谈兵事殆必因恶禧之失策而故丑其词然殊不免于诬妄其它载録亦颇渉琐碎而一时典故藉以考见者甚多固小说家之未可尽废者也
乾隆四十四年三月恭校上
总纂官臣纪昀臣陆锡熊臣孙士毅
总校官臣陆费墀

[book_title]画墁録
吴岳碑自首至座七段明皇八分书为黄巢所焚摧剥仅可辨当时日书三字发三驿刻工亦然徐常侍谪三山过庙下徘徊旬日察碑之兴功不可得一田父进曰当时积土而立唯而去
相国寺烧朱院旧日有僧惠明善庖炙猪肉尤佳一顿五觔杨大年与之徃还多率同舍具飱一日大年曰尔为僧逺近皆呼烧猪院安乎惠明曰奈何大年曰不若呼烧朱院也都人亦自此改呼
予尝登大伾仓窖仍存各容数十万遍冒一山之上李宻坐据敖仓便谓得计亦井蛙耳
郭祖微时与冯晖同里闬相善也椎埋无頼靡所不至既而各窜赤籍一日有道士见之问其能曰吾业雕刺二人因令刺之郭于项右作雀左作榖粟冯以脐作瓮中作鴈数只戒曰尔曹各于项脐自爱尔之雀衔榖尔之鴈出瓮乃亨显之时也寒食冯之妇得麻鞋数双宻藏之将以作节冯搜得之蒱博醉归卧门外其妇勃然曰节到也如何办得冯徐扪腹曰休说办不办且看瓮里飞出鴈郭祖秉旄之后雀榖稍近登位之后雀遂衔榖冯秉旄鴈自瓮中累累而出世号郭威为郭雀儿
冯继业之父朔方节度使卫王刘伯寿少年不羁其父晔尹京每旦父趋郡随马而出薄游侦伺父还先入其日课书史从容无阙一旦早至白矾楼下天未明独坐茶坊中有一老人继入就坐因相问劳共茶老人曰少年能饮酒乎伯寿曰性不能饮酒老人曰少年不能饮老夫自饮可同登此楼乎伯寿欣然从之既上閴无一人老人一举已斗余矣熟视伯寿曰少年神清气足可以致神僊然肩骨低一指犹位跻三品至耄年文武双全子孙蕃衍乃授以丹术元丰二年冬予自蒲中之京师访伯寿于嵩阳是时年七十又四矣同登峻极行歩如飞予与登封令龎元常杜子春明经奔喘不及伯寿顾而笑曰三年少乃尔耶袒露髀股示人皆无肉皮褁骨毛长数寸扣之有声光彩烂然足未歇歌所为大曲略数千言响振山谷累夕对榻竟旦不眠至元佑初方卒无疾也
国初侯渉木强人也主铨事雷德骧诣部求官拟寕州司理参军曰官人未三十不可典狱以笔勾退均房之人取山中枯木作胶传破布单施虎径中木叶蔽之虎践履着足不脱则恐微若奋厉便能固半身虎怒顿剉不能去就擒既刲剥肠皆断虎身臭蚊蚋或集耳鼻中虽尽力无能去之以至顿扑而死开腹肠亦断俗云蚊子咬杀大虫夲草着八月后蠏与虎闘而虎败猬入虎耳以此而死非力不赡知有所穷也
临潼县驿前有俚妇三子皆售诸过客二为正使一为郎官正使者一田一刘郎官者县人田升卿也田登第嫡父自陈升卿大怒闻公决杖元佑中升卿坐市易钱不明配流广南人谓无亲之报也
凤翔妇与黄冠通奸即姙不能决在禁中四年至英庙登极赦到宣境而妇生子髪被面齿满口余未之信至岐下取案文阅之不谬
许下西湖一州之冠始沮洳未广自宋公序开拓遂弥漫菰蒲鱼稻采取不赀于是以诗落成人多称美西南水心有观音堂昔乃四门亭子常有大蛇居之民不敢近其后改置此像蛇不复出像乃慈圣光献法容云
宁州之南二十里枣社镇以狄梁公两为宁州刺史民立祠植枣取两束之义今其民社前一日祭谬为早云
夲草着糯米为稻米累朝释畧数千言无一字言堪为酒正如白氏六帖録禽遗大鹏也
北人待南人礼数皆约毫末工伎皆自幽涿遣发之帐前人以为劳乐列三百余人节奏讹舛舞者更无回旋止于顿挫伸缩手足而已角抵以倒地为胜不倒为负两人相持终日欲倒不可得又物如小额通蔽其乳脱■〈艹石〉裭露之则两手覆面而走深以为耻也待客则先汤后茶揖则礼恭今人唱喏乃喏也非揖也北人得之
永洛之役一日丧马七千匹城下沙烬中大小团茶可拾也乃是将以买人头者有人能道夜二更城既陷李舜举以笔摘略数千百字以蠋蜡固之付有司上之实遗奏也神宗得之不胜悲涕累日是时夏人虽入月城而未偪左右以马御之舜举以鞭挥击不肯上马少顷僵躏人犹见之李复上马将出门失辔或云面上中箭在瓮城内然夜黒沸涛中面上中箭恐非敌人也独徐禧不知所归人无道者或云有还人见之夏国者三五颇符合疑亦有之
熈宁中郎中赵诚自富顺监代还过凤翔自言一任二年裁两次杖罪元丰中河中人刘勃自南京军廵官代还自言一任断绞刑二百六十有竒斩刑六十余钉呙二十七此一院数也绍圣二年冬予至陜府三年七月裁断绞刑一是年冬移潭在任二年半凡五服相犯悉具言之可伤生所未见也子杀父父杀子各一兄弟相杀妻杀夫者数人
士人举止不可不慎也近见陜西一漕使为当涂荐终南太平宫道士张景先既前席与之并轿同涂所在官吏迎送漕使自轿中举手揖景先亦举手至咸阳为一监官大诟使人捽禠波及漕使竟无如之何观者快之景先后主亳州太清宫黄履守亳每走见执弟子礼内寝馈食再拜问遗必百缣凭陵郡官狎饮无所不至范彛叟来客将赞名仪石南一喏而退观者又快之
王诜为侍禁三班院差监修主第语同事曰吾軰受寒热修成不知谁家厮居此既而选尚主不逾年身居之政与刘羙打银杨景宗担土事同
黄巢入长安苦王李之难僖宗再狩近毂之民争入攘寳货唯豳民取佛至今虽民家充满或铜或漆其工致精采非今人之作也环州有肃宗引驾佛坐像崇丈余精彩照人旁视可畏土人云国初欲置之京千人不能举每有军事则守臣致告
唐宫城两横街今西京内是也大明宫太极殿与宣政正衙相重宣政后是第一横街直紫宸殿紫宸后延英后第二横街才是后殿每朔望宣政排仗是日诸陵上食故不御前殿即自东西上合门唤仗而入谓之入合今东京内城一重横街文德殿正衙与大庆殿排行殿后即是横街仗入而无所属故未即唤仗皇佑中考求入门故事谓之入门仪以至策问贡士久之不决一日仁宗因阅长安图指内次第翌日喻执政始判然初以谓入门自是一仪也
仁宗庆厯初改锡庆院为太学都下举子稍稍居之不过数十人至暮出归不许宿以火禁也至嘉佑中孙复胡瑗领教事乞弛太学火禁准小三馆秘合令脱有不戒愿以身任之自尔诸生方敢宿留四方学者稍稍臻集然熈宁之初犹不上五百人今乃千数人矣
大礼自中散大夫至逄直郎一等支赐元符星变自三省枢宻院皆乞罢
唐制五品阶不着绯三品不着紫今叅知政事宰臣皆着绯也
司马温公云茶墨正相反茶欲白墨欲黒茶欲新墨欲陈茶欲重墨欲轻如君子小人不同至如喜干而恶湿袭之以囊水之以色皆君子所好玩则同也
韩玉汝自言为太常博士赴宴比坐一朝士素不识聆其语似齐人坐间序揖后酒到輙尽时酒行无筭盏空则酒来不食顷畧已数杯意似醺酣玉汝独念邻坐不敢不告因戒其少节片时再坐将起满引任醉无害今万一为台司所紏朝士怫然云同院是何言贤不看殿上主人奈何不吃反不能堪因复曰殿上主人只为你一个
祖宗朝内臣出使不得预职事外事责军令状
东水门外觉照院元佑末予縁干适彼与寺僧纵歩道旁指一圹云此陶榖坟也墓门洞开其间无一物因讽寺僧为揜覆僧曰屡掩屡开不可晓十余年前有陶姓人作寒食尔后不复来陶为人轻检尝指其头曰必戴貂蝉今则髑髅亦不复见矣
钱若水暇日在家延一术士戒阍者不得进客既而门外喧争久之呼问阍者曰有一秀才欲请谒辞以有客不肯去因命之进则刺字书云临江军进士王钦若既入无冠头巾皂衫黄带雀跃嘶声而结喉鄙状可掬钱意甚轻之术士一见不复顾钱侧坐向王咨嗟不已少顷王辞术士不揖钱褰衣从之钱大骇使人呼术者诘之乃曰斯人大富贵人也名位寿考无不极但无嗣当以外姓为嗣既卒真庙俾其壻张环主祀
李舜举在官省言行有常神宗尝韪之一日谓曰尔飬取一子服事舜举敬唯之夕又喻旨唯如前近年又喻旨舜举谢曰臣唯有一子待与陛下监税
张璞者幽人少屡盗贝丘之役应募坎窟得官后为正使带亲御器械泾原钤辖知镇戎军被重疾忽叩头乞三年葬毕死未几疾已一日脱殻如蝉竟三年亦不葬遂死不岁余其子令发其墓取金带抵罪世谓不葬之罪最有征验
王钦若罢相出知杭州人皆以诗送行独杨大年不作诗于上前真宗遣近侍谕旨作诗大年竟不作
钱明逸每宿戒必诘其谒者曰是吃酒是筵席筵席客无数一廵酒一味食也吃酒客不过三五人酒数斗甆盏一只青盐数粒席地而坐终日不交一谈恐多酒气也不食恐分酒地也翌日问其旨否往往不知其志不在味也终日倾注无涓滴挥洒始可谓之酒徒其视揖让饮酒如牢狱中
苏舜钦石延年軰有名曰鬼饮了饮囚饮鳖饮鹤饮鬼饮者夜不以烧烛了饮者饮次挽歌哭泣而饮囚饮者露头围坐鳖饮者以毛席自褁其身伸头出饮毕复缩之鹤饮者一杯复登树下再饮耳
慈恩与含元殿正相直其来以髙宗每天阴则两手心痛知文德皇后常苦捧心之病因针而差遂造寺建塔欲朝坐相向耳始置十层后减为七层所以卢照邻诗云十层碧瓦揺虚空四十门开面面风夫髙宗知母之诚笃哉而报母之恩何其薄也
同州北境良辅镇即唐郑魏公庄也田邑极雕弊不蔽风雨嘉佑中求唐贤之后有道严者中人驩然相率出城看夜叉既至野次见之如人形状正如图画发朱皮如螺蚌腰着豹皮禈观者略数千人常以大树庇身累日乃不复见又泷州吴山县汉髙村关中李氏所居一日大雨有物堕庭中如马台状乃一皮幞头也垢腻寸余蛇蜴出入臭闻十余歩李氏子欲焚之长老曰不可然雷鸣不去在屋上丈余观者不少众观之少间黒云如墨下庭中遂失去
元丰中诗狱兴凡馆舍诸人与子瞻和诗罔不及其后刘贡父于僧寺闲话子瞻乃造语有一举子与同里子弟相得甚欢一日同里不出询其家云近出外县久之复归诘其端乃曰某不幸典着贼赃暂出回避一日举子不出同里者询其家乃曰昨日为府中追去未几复出诘其由曰某不幸和着贼诗子瞻亦不能喜愠
古昷凤翔府麟游县每令长上事必作招袚舞其节奏与诸处不同乃曰此唐九成宫夲山县无妓子但止以手分书耳
尧之治厯象日月星辰敬授人时欧阳文忠公序唐厯志以无补于人伦
翁肃闽人守江洲昏耄代者至既交割犹居右席代者不校也罢起转身复将入州宅代者揽衣止之曰这个使不得
张安道晩年病目家厚资南京库帑不迨也常闭目使人运筹一筭差必能擿之库物精麄分毫不谬
尝见吕相简与一邻县官托买酒云今为亲将至专致钱一千托沽酒又于后批切不得令厅下人送来纳钱二百烦雇一人担来
吾家旧畜镜传为杨妃故物径尺许厚七分背文精古有铭其畧曰粉壁交映珠帘对看潜窥圣淑丽则常端圣淑字名少空有并后之象明皇八月五日生也始置诞节千秋藩镇进镜若紫丝承露囊此几是耶
郭讵性善谑攻词曲以选人入市易务不数年至中行元佑初厘校市易复以为承议郎亲知每见之必诘问所因郭词吃不能答作河传咏甘草以见意云大官无闷刚被傍人竞来相问又难为捷便敷陈且祗将甘草论朴消大戟并银粉疏风紧甘草闲相混及至下来转杀他人尔甘草有一分
在京朝官四年磨勘元无着令熈宁中审官变行之至今以为常格
狄武襄西河书佐也逋罪入京窜名赤籍以三班差使殿侍出为清涧城指使种世衡知城范文正帅鄜延科阅军书至夜分从者皆休唯狄不懈呼之即至每供事两手如玉种以此异之授以兵法然又延之于范公遂成名
北人信誓两界非时不得葺理城堞李元则知雄州欲展城无由因作银香炉寘城北土地堂一旦使人窃取之遂大喧勃踪迹去来辞连北疆纷纭久之因兴工起筑今雄州城北是也又建浮屠九层躬率十绦日修供具不日成之既而下瞰幽级如指诸掌
熈宁中余知宁州襄乐县排架阁以周祖广顺中平兖州慕容彦超露布为祖潭州架阁以建隆四年求遗书诏为祖
周世祖展汴京外郭登朱雀门使太祖走马以马力尽处为城也
郭祖受命讨守真驻师河中城下逾年望气言守真必破城下有三天子气谓郭祖柴世宗太祖也守真犹豫不决使术者视家人至子妇符氏术者大咤曰母后相也守真曰吾妇乃尔吾可知矣遂决既婴城无炮材颇患之居一日河水自上浮木千百皆炮材也守真大喜以为受命之符其后既破郭祖以符氏纳世宗是为符后
郭祖宿帅河中逾年常登蒲坂以望城中其蒲之民为逆者固守乃失言曰城开之日尽诛之幕府曰若然恐愈固矣苐告之曰非守真者余皆免一日城开乃即其地为普救寺
太祖微时多游关中虽甚窘乏未尝干投人或周之必择而后纳有伯钱之余必有与人人颇异之长武城寺僧严者常周之往来无倦阴异其骨气使工人貌之今置神御过者朝谒其绘事夲褐衫青巾据地六博后易靴袍矣
建隆初春宴方就次雨大作乐舞失容上色愠范质乃言曰今岁二麦必倍収上喜动色命满泛入夜方罢莫不沾醉
自唐末五代每至传禅部下分扰剽刦莫能禁止谓之靖市虽至王公不免剽刦太祖陈桥之变即与众誓约不得惊动都人入城之日市不改肆灵长之佑良以此乎
太祖北征群公祖道于芳林园既授绥承旨陶榖牵衣留恋坚欲致拜上再三避榖曰且先受取两拜回来难为揖酌也
太祖少亲戎事性乐艺文即位未几召山人郭无为于崇政殿说书至今讲官衔谓之崇政殿说书云
太祖朝进讲为难每遇疑义必面加诘难徃返久之尔后累朝但端黙谛听得有商确仁宗尤所耽味日昃不倦每及祖宗彛训及二典政实必拱手上加肃敬
神庙博渉多识闻一该十每发疑难逈出众人意表故讲官每以进讲为难退而相语曰今日又言行过也黄履见蘓子由以手扪其腹曰予腹每趋讲未尝不汗出也
太祖招军格不全取长人要琵琶腿车轴身取多力唐募军有翘闗负石之格取其关持其末五举为合格
太祖射使搦折弓弝絶力断弦踏翻地面射倒箭垜
王德用射诀铺前脚坐后脚两手要停不湏髙弝里弦外觑帖子急拽后手托弓梢刘昌祚云某把弓万事皆忘是亦不可分其志也
祖宗征河东皆自土门还师驻驿真定潭园有两朝行宫岁谨缮完器甲所储至二十四库累有旨批排二年裁毕四库而已潭园方广六里有畸亭榭皆王氏父子所辑宫后八角大亭乃耶律德光造羓之所也
神宗于崇政殿设二十四库以储金帛亲制库铭其略曰昔在前朝猃狁孔炽嗟予小子其承（云云）诸分置作院
河北设五都仓讲好髙丽良以此也然功未絶而上宾是天未欲燕蓟之民归中国乎
阶级条太祖制也若曰一阶一级全归状事之仪至今枢司以匣蔵之也
庆厯康定以前朝士不披毛凉衫公服重戴而已冬月或披毛衫而得寒疾今则无问寒暑虽六军卫士重戴披衫与士大夫错杂路冲无别虽曰凉衫实热衫也
杜常昭宪太后之族子也神宗闻宪之门有登甲科者深喜之有旨上殿翌日喻执政曰杜常第四人及第郄一双鬼眼可提举农田水利太祖常谓陶榖一双鬼眼
太祖深鉴唐末五代藩镇跋扈即位尽収诸镇之兵列之畿甸节镇惟置州事以时更代至今百四十年四方无吠犬之警可谓不世之功矣或云陈希夷之策
唐书太宗在洛登端门见新进士缀行而出喜曰天下英雄入吾彀中矣赵嘏诗云太宗皇帝真长策赚得英雄尽白头按太宗一朝五发榜每榜一名安得缀行之士又武元衡遇盗之事是时裴晋公同行并辔趋朝史载毡帽虽伤不害以马逸得脱考其时乃六月下旬也
仁宗深患七史读之不成文嘉佑中有诏重修唯唐书卒业所费缗钱十万有竒既进御翌日有旧唐书不得毁久之谕执政等云当时何不令欧阳修为之魏公对曰修分作帝纪表志既退语曰尔应其父病也
嘉佑末余在太学有佣书陈逵者携一子方孩饥冻不可支书亦不佳或曰此陈彭年嫡孙也其父彦博守汀州以赃败杖脊流海岛遂至无頼时余方冠未知彭年之为人独念祖为执政而孙已若是耶既而见刘贡父尽得彭行事所谓九尾野狐者乃知天之报也不差后逵困甚与其弟归发彭年冡取金带分货抵罪云
王君贶拜三司二十有七岁矣自尔居洛起第至八十岁位至宣徽二府尽其财力终身而宅不成子舍早世唯有一孙与其侄居之不能充一隅未完亟壊富郑公亦起大第无子族子绍定居之绍定本始姑苏人富家又无子
范祥领制置觧盐始抄法初年课一百二十万末年一百六十五万以谓抄盐法止此可矣或征而多取之则法不弊是以一百六十五万不专为以抄请盐兼为飞钱耳今以百年之多移致池州以为重载易之为抄则数幅纸耳于是禁絶盐法边置折博务张官置吏买到钱充折斛斗粜客得钱不能置逺必来买抄是用边籴不匮抄法通行建至熈宁边事稍勤用抄日増元丰初年赈饥亦用自尔军须国计无所不资商贾入京价折于金部岁出见钱三千万贯买抄以摧见钱不继抄法朘削冶盐水泠觧池遂失所利原天时人事符会如此良可叹息
有唐茶品以昜羡为上供建溪北苑未着也贞元中常衮为建州刺史始蒸焙而研之谓研膏茶其后稍为饼様其中故谓之一串陆羽所烹惟是草茗尔迨至夲朝建溪独盛采焙制作前世所未有也士大夫珍尚鉴别亦过古先丁晋公为福建转运使始制为凤团后又为龙团贡不过四十饼专拟上供虽近臣之家徒闻之而未尝见也天圣中又为小团其品迥加于大团赐两府然止于一觔唯上大齐宿八人两府共赐小团一饼缕之以金八人折归以侈非常之赐亲知瞻玩赓唱以诗故欧阳永叔有龙茶小録或以大团问者辄方刲寸以供佛供仙家庙已而奉亲并待客享子弟之用熈宁末神宗有旨建州制密云龙其品又加于小团矣然宻云之出则二团少粗以不能两好也予元佑中详定殿试是年秋为制举考第官各蒙赐三饼然亲知诛责殆将不胜宣仁一日叹曰指挥建州今后更不许造宻云龙亦不要团茶拣好茶吃了生得甚好意智熙宁中苏子容使辽姚麟为副曰盍载些小团茶乎子容曰此乃上供之物俦敢与北人未几有贵公子使辽广贮团茶自尔北人非团茶不纳也非小团不贵也彼以二团易蕃罗一疋此以一罗酬四团少不满则形言语近有贵貂处边以大团为常供宻云为好茶
嘉佑末得石经二段于洛阳城乃蔡邕隶书论语文无甚异唯求之欤抑与之欤
古今事有符合者韩信破齐歴下田横烹郦生耿弇破张歩杀伏隆曹丕甄后周世宗符后死诸葛走生仲逹死姚崇算生张说张德舆捃裴晋公与皇佑中言者摘王德用夏人杀杨挺与孙膑斩龎涓皆同
魏严唐魏郑公裔孙也曾拜国子四门助教熙宁末予过其门见严年可六十许语言成理出郑公画像乃近年笔多为俗人书题唐之谱牒诏诰无一存者乃曰为官员持去尽矣唯有周特登城县帖判状辈数种有免车牛状县判云魏公唐室勲贤名传青史既是簮缨之后难与百姓雷同其车牛特免今之县令敢尔乎
凢自岷州趋宕州沿水而行稍下行夫山中入栈路或百十歩复出略崖■〈山上佥下〉崟不可乗骑必歩至临江寨得白江至阶州湏七八日其所经皆使传所不可行宕之山水秀絶天下无有也临江之上一处当大山中西望雪山日晃如银其高无际出众山上居人曰此雪山佛居也有狮子人常见之非西域雪山是蜀所记无忧城东北望陇山积雪如玉也
嘉佑初仁宗寝疾药未验间召草泽始用针自脑后刺入针方出开眼曰好惺惺翌日圣体良已自尔以其穴目为惺惺穴针经初无此名或曰即风府也
熈宁以前凡郊祀大驾还内至朱雀门外忽有緑衣人出道蹯跚潦倒如醉状乗舆为之少抳谓之天子避酒客及门两扇遽阖门内抗声曰从南来者是何人门外应曰是赵家第几朝天子又曰是也不是应曰是开门乗舆乃进谓之勘箭此近司门符节之制然踏袭鄙俗至是果命罢之
泾州东长武城在城泺最为控扼要害之地唐太宗亲征薛举尝驻跸门楼十二间御榻在其下或云柱上有太宗题字尚在也北阻泾水即高墌二城楼堞坚完
厯日后宫宿相属相聨夲是一甲子以真庙后年五十九嫌于数穷遂演之为一百二十岁然竟以是年登遐
前汉京师有太庙曰原庙颜师古以原为重谓京城已有庙而又立为重至引原蚕之原大抵汉陵皆作原京城在渭涘故谓之原庙
陶隐居不详北药时有诋谬多为唐人所质人固有不知无足恠也
新唐书以浅水原懐中冡为浑瑊平凉会明所杀战士敛死者平凉离浅水原三百里无容以数千人迁至三百里谬甚矣懐中冡乃太宗征薛举战士也亦有马处是时天下剙建十昭仁寺宜禄县乃其一处为其中当战地也蜀人吴缜有新书紏缪至十二卷
考工记之文可谓乆矣或以为周公之文然乎亦必三代之文汉诸儒不及矣
禹贡曰砥柱析城至于王屋峡府三门是也絶河流若岩墙然凿为三门河经其中东洋如小城状即析城也禹庙在西潬有寺下望砥柱上百歩屹然中流高数百丈尺铭勒其上但取稍平处或险处互布昌一峯之间其字方可尺余魏公撰文正字薛纯稷之子也每欲印榻伺天气清明先维舟砥下下梯而升上数日不可竟俯视洪流足酸目眩用是难得真本元符中大水懐三门一夕寺庙皆失略无孑遗铭亦失数十字
辽岁使正旦生辰驰至京见毕宻赐大使一千五百两副使一千三百两中金也南使至北帐殿前见毕亦宻赐羊羓十枚毗黎邦十头毗黎邦大鼠也彼中上供佛善麋物如猪猯若以一脔置十觔肉鼎实时麋烂臣下不敢畜唯以赐南使绍圣初备员北使亦蒙此赐余得之即纵诸田辽传大骇亟求不见乃曰奈何以此纵之唯上意礼厚南使方有一枚夲国岁课其方更无租徭惟此采捕十数以拟上供一则以待南使也如帐前问之某等皆被责今已四散収捕因辞以不杀无用自尔直至还界无日不及之嗟惜也其贵重如此
刘综知开封府一日奏事毕真庙延之从容曰卿与中宫近属已拟卿差遣当知否综变色作秦音启陛下臣夲是河中府人出于孤寒不曽有亲戚在宫中未几出知庐州
颜师古注前汉蹴踘以韦为之中实以物蹴踏为戏乐若于气球中用物如何胜踢古人亦有谬作
唐家二百八十余年河决二榖洛城岁为患攘天津浸宫阙垫城郭不已本朝无五年不河决而榖洛之患殊稀洛中耆旧言伊洛水六十年一泛滥为祥害自祥符至熈宁中自福善坡以北率被昏垫公私荡没富公晏夫人尚无恙也仓卒以浴桶济之而沉水退死者众多妇人簮珥皆失多有脱腕之苦城下惟福善坡不及城外惟长夏门不及洛中故有语云长夏门外有庄福善坡头有宅平日但知以其形势耳至此乃知水谶不茍云
唐印文如丝发今印文如筯开封府三司印文尤麄犹且岁易以此可见事之繁简也
唐京省入伏假三日一开印公卿近郭皆有园池以至樊杜数十里间泉石占胜布满川陆至今基地尚在省寺皆有山池曲江各置船舫以拟岁时游赏诸司唯司农寺山池为最船惟户部为最所以文字鄙却舟御户部船也
建中贞元间藩镇至京师多于旗亭合乐郭汾阳纒头彩率千匹教坊梨园小儿所劳各以千计元丰中刘伯寿谢事后以议乐召至京城已事得请薄有沾赉与唐沈丁竦皆期望日阅于樊楼凡京籍者率造焉未几种谔自鄜延陈邉事到阙一日期集于樊服紫花织成袍令束带刘沈皆葛巾鹤氅都人观者颇塞是日谔挥散亦数千人神宗宻令黄门窥之既而谔辞上举贞元故事勉以浑郭功名
希夷先生陈抟后唐长兴中进士也既而弃科举之武当山又止房陵九室洞林丹乳錬气年已七十余华阴葺云台废观居之祖宗三庙皆召见问以河东征伐抟不答师出果无功居数年见太宗曰今可以遂克又告以其皇景命策藩侯而今之夲镇所补治道甚多知人贵贱休咎今有人伦风鉴行于世后人集先生之言以为书也
熈宁中有一朝士齐人知定平县韩子华宣抚经由恠其县印漫汗因取观之宰公遽前曰此即锥故非是夲县铸造子华曰何为宰因阴指其题刻曰太平兴国二年少府以此知之子华顾幕府曰县故正无有是也
夲朝草圣少得人知名者苏舜元舜元之书不迨舜钦笔简而意足其子澥元丰中为江东提举上殿神宗问颇収卿父书否对曰臣私家有之上曰可进来澥元退迫走亲知裒得数帖上一阅命内侍辈取之乃舜元书也上鉴之精妙类如此
河中范鼎臣潘佐外孙也有才辩髙识能道南朝故事予之尊外祖母温杨渉之外孙也予兄初游学温夫人无恙年八十余耳目聪明日视针指每道唐室故事歴歴可听或见予兄服皂衫纱帽谓曰汝为举子安得为此下人之服当为白纻襕繋里织带也或命饮宴燕则以琴自随此汝外祖出入体也必有苍头负荷今胡不然脱或侵夜厢廵防卫至所居颇如是乎予兄曰今不镇了已是幸事
李元则再守长沙裁供备库副使也至今湖南兵政财用农田学校询之莫非其事湖湘之地下田艺稻榖髙田水力不及一委之蓁莽元则一日出令曰将来并纳粟米秆草湖湘之农夫以为患且未知粟米秆草为何物也或曰惟襄州有之可构致也湘民皆往襄州每一斗一束至湘中为钱一千自尔誓以田艺粟至今湖南无荒田粟米妙天下焉秆草湖北就南湖致粟米马秣茭也
嘉佑以前惟提点刑狱不得赴妓乐熈宁以后监司率禁至属官亦同唯圣节一日许赴州郡大排筵于便寝别设留倡徒用小乐号呼逹旦或咏东野三月晦诗云共君今夜不湏睡未到晓钟犹是春又咏中秋诗云莫辞终夕有动是来年期
赵韩王两京起第外门皆柴荆不设正寝（阙）三间小厅事堂中位七间左右分子舍三间南北各七位与堂相差每位东西庑凿二井后园亭榭制作雄丽见之使人竦然厅事有倚子一只様制古朴保坐分列自韩王安排至今不易太祖幸洛初见柴荆既而观堂筵以及后圃哂之曰此老子终是不纯堂中犹有雷时酒如胶漆以水参之芳烈倍常饮之皆醉初河南府岁课修内木植或不前俾有司督按乃曰为赵普修宅买木所分既而有旨修赵普宅了上供
长安启夏门里道东南亭子今杨六郎园子即退之所谓符读书城南处也樊川花（阙）所居焦咏府竹园皆韩公别业也少东白序都官掸金台军别业老杜所咏处也
王世则长沙人冠岁辞亲入南岳读书其父遗之一千居数年还家宁亲既而出二千封识如故明年状元及第
西京留台李建中博雅多艺其子宗鲁善相人一年春榜之京师命择壻行次任村逆旅方就食有丈夫荷布囊从驱驴亦就食于逆旅宗鲁一见前揖寒温延之共案询其所自曰今春不第将还洛也宗鲁不复之京师与之同归洛中其父诘之曰今既得贵壻可复回矣此人生不出选调死封真王于是壻之乃张尧封也实生温成皇后天圣中登进士第终亳州军事推官后封清河郡王
司马温公与龎元鲁俱为张存龙图壻张夫人贤惠龎颍公帅太原温公从辟是年三十余未有子龎公与刘夫人欲有所置刘发之张欣然莫逆未几得之凡岁几朝温公未尝盼睐龎刘知之必以主母在嫌一日召张夫人赏花温公不出食已具是婢靓妆就书院供茶温公怫然曰这下人今日院君不在宅尔出来此作甚么明日颍公幕府白司马院丞却有祖风谓相如卓氏也县君孙兆曰司马院丞可惜不会弹琴却会鳖厮趯闻者大笑
栁三变既以调忤仁庙吏部不放改官三变不能堪诣政府晏公曰贤俊作曲子么三变曰秪如相公亦作曲子公曰殊虽作曲子不曽道緑线慵拈伴伊坐桞遂退
唐笏短厚不屈今徃徃见之王钦臣所执是也西京任谔所守任圜笏也贾种民所守贾耽笏也以其短厚故可以击人今人之笏虽有段秀实亦无能为也
房陵有猎人射雉冠一境矢无虚发尝遇猿凡七十有余发皆不中猿乃举手长揖而去因弃弓矢不复猎
神宗自隶明川郡王即位熈宁初升颍川为顺昌久知其军谬遂升许州为颍昌府
季布为河东太守帝曰河东吾股肱郡也即今之河中府以言宻邻王室股肱相须今人守太原谢上表皆引股肱踈矣嘉佑治平间有中官杜浙者好与举子同游学文谈不悉是非然居杨州凡答亲旧书若此事甚大必曰兹务孔洪如此甚多苏子瞻过维扬苏子容为守杜在座子容少怠杜遽曰相公何故溘然其后子瞻与同会问典客曰为谁对曰杜供奉子瞻曰今日直不敢睡直是怕那溘然
贝丘之役凡六十日而城下田京为河北提刑廨舍在贝州方出城而难作其室就乳一家分散区民家遗其乳子而去事定还旧居凝尘满室地上犹有被蓐觉有物动视之乳子在焉目精炯如以口左右掠乳収而鞠之今河南李吁妻是也有子登高科至今无恙
新唐书最可哂唐有天下二百八十年奸臣亦多矣所载者才九人可尽信乎汾
阳王足掌有黒子一日使浑咸宁洗足咸宁捧玩久之王曰何也对曰瑊也足亦有之王使跣而视之哂曰不迨吾谓浑中寿也
或荐王逈于荆公介甫唯唯既而曰奈竒俊何客不喻或哂曰此介甫谐也王逈字子高有遇仙事六么云竒倚俊王家郎也
予尝于浑氏见德宗所赐诏书金钺杂诏数命其二奉天诏也一曰今赐卿劔一口上至天下至泉将军裁之一曰今赐卿笔一管空名补牒一千纸有立功将士可随大小书给不必中覆如有急令马希倩奏来朕今与卿诀矣钺乐铎无栢金彩尚存画像少年袁生也与蒲中（阙）水异侍立彩抱胡湏人袁日善射郝将军浑咸宁少给事汾阳未尝惮劳汾阳在军中咸宁席未下夜中酒溺器必温汾阳问之对曰向峡以请寝汾阳念之曰此可教也遂授以兵法
唐髙祖武德初铸开通钱仰篆隶八分体十文重一两为开通元寳亦曰开元通寳背有眉乃大复窦后指甲痕也进様时悞以甲承之其铜剂后人皆不能法今独隶体钱行于世八分与篆体钱皆不复见矣开元之谶已见武德年寳
丞相领京兆辟张先都官通判一日张议事府中再三未答晏公作色操楚语曰夲为辟贤会贤会道无物似情浓今日却来此事公事
陶隐居注夲草蒲萄北人多肥健谅食此物却不知有羊肉面也
张耆四十二男子冯行已儿息二十二人或传耆开窻直厩舍先以马合纵婢隔观之从而为之罔不成孕行已每五更以汤沃其下部日出方罢无他术
仁宗庙有侯杰者踏弩六石拜官世谓侯之六石元丰团教太保长却为陈留弩踏六石者不数也七石以上方着籍弓平射一石七斗为应格建中靖国予为定州各散保州兵士射三石七斗取舍从容矣循州如人五七斗者
予尝行泷外百家镇温汤即哥舒别业也寺有小碣石色蓝者大中十四年崇信孙梁记着
天佑元年渭州空同山寺所藏李茂贞牒天佑十年河东不禀朱梁正朔所不得行不为正统朱梁系唐史氏之识浅矣
元佑末宣仁圣烈太后上宾辽人遣使吊祭辽使回至滑州死刳其中央以头内孔中植其足又取叶数百披掐遍体以疏别造毂车方能行次年春予被差报谢入蕃见其辙路深尺余此蕃国贵人礼也贱者则燔之以归耶律之羓尚矣
李译谏议知凤翔卒有蝴蝶之祥自殡所以至府宇蔽映无下足处府官尊卑接武不相辨挥拂不开践踏成泥其大者如扇丧行逾日方散至今岐人能言之
丁晋公南迁过潭州云山海会寺供僧致猕猴无数满山谷林木皆折不可致诘也
西域之蕃处中国以至夏契丹交驰罔不在邻郭今青唐是也货到每十槖駞税一如是积六十年寳货不赀唯真珠翡翠以柜金玉犀象埋之土中元丰末年官军下青唐皆为兵将所有县官十不一二王瞻以马驼真珠每线长六尺象犀辈为麄重弃之不取也中涂有旨捜检凡战兵所挟投之黄河唯环庆一官露两袒大语曰我杀人得之有死而已吏不敢问王瞻在房陵卖金皆佛臂脆金不精土人不售一日出一手断之纳诸煎器鼓槖久之既出金在掌而手完如故瞻匠大骇而至今呼瞻为歌利王
彭汝砺饶州人治平状元熈宁中为江西运判妻寗氏适有曽氏子监洪州盐米仓卒于官其妻飬明宋氏有色彭意欲纳之而方服未暇也后十二年竟如初志宋氏有姿色彭委顺不暇或曰宋氏中间曽归一朝官而彭不知绍圣中彭典九江病革将逝命索笔人以为必有偈颂乃曰宿世寃家五年夫妇从今而徃不打这鼔投笔而逝
长安今府宇即唐尚书省也府院即吏部也府録厅前石幢即郎官题名石也张长史书序笔画整楷如张君作字诡恠颠倒不可名状至为楷法整若军阵乃为能事之极无所不可
波唐善词曲始为楚州职官胡知州楷差打蝗虫唐方少年负气不堪其后作蝗虫三迭且曰不是这下辈无礼都縁是我自家遭逄楷大怒科其带禁军随行坐赃三十年至熈宁魏公札子特旨改官辟充大名府签判作霜飞叶云愿早作归来计之语介甫大怒矢言曰谁教你及河大决曹村凡豫事者皆获免其惟唐冲替久之王广渊以乡闾之素辟渭州签判作雨中花云有谁念我如今霜鬓逺赴邉堠广渊闻之亦怒责歌者唐欝不自安竟卒于官先自曲初成识者曰唐不归矣以其有身在碧云西畔情随陇水东流之语已而果然
元佑末宇文昌龄命称聘契丹皇城使张璪价焉张頺龄枢府难其行璪哀请故事死于北朝廷恩数甚渥北方棺银装校三百两既行璪饮冷食生无忌昌龄戒之不纳既至辽境益甚昌龄颇患之禁从者无供璪怒骂不足果病噤不纳粥药至十许日一行人病之既而三病三愈竟不复命登对进前上面哂之退语近臣曰张璪生还奈何诣政堂诸公大笑昌龄直被他害杀每夜使人防视若有些好恶只是自家不了至其家妇孙睥睨阿翁刬地又却来也
文德殿祖庙仪鸾司于萧屏上以皮条系一牌上刻行室二字余曰天子正衙而谓之行室社弦大卿回此有司之失也命作衔在所同行曰夲事见他社出自法云凡自外诏京者官既降告付合门札万夲官必曰可依条交割夲职公事乗逓马发来赴阙子在都司以此白宰相凡州县监司行遣文字当着依条令札坐圣旨是（阙）口（阙）犹曰依条恐非也宰执唯唯即持指挥去二字不期岁久复着所谓官抑不如曹抑也
韩魏公庆厯初自副枢出知阳州至使相凡十四年
开元礼不着凶礼以为预凶事凡朝廷大故仓卒裁处絶无所考据柳子言之详矣唐定邉事三十年国史无一字言之以讳国恶传灯録不着二祖偿偿宿债此皆切要因縁俗学所讳
熈宁中萧注上殿神宗曰臣僚中孰贵注曰文彦博又问其次曰王安石上曰何谓注曰牛形人任重而道逺上面之既退语近侍曰兼注衍
许相文节张公嘉佑中长宪台言事无所避一日神宗慰之曰卿孤寒凡言照管公再拜对曰臣非孤寒陛下乃孤寒上曰何也曰臣家有妻孥外有亲戚友陛下惟中宫二人而已岂非孤寒上罢入内光宪觉上色不怡进早膳踌躇光宪启问上以公语道之光宪挥洒上亦随睷自尔立贤之意遂决
州东王文公寝疾真庙屡访医者视之仍不得輙归如是半年一日王氏以讣闻而医者语人曰半年厮系绊与一服药且大家厮离
前辈虽介胄士有执一不移之节有裴镇崇班者晋公之后监华州赤水镇酒段少连领漕事廵过督其职事命去幞头既而曰且与幞头以待再求点检裴曰此幞头是受官日朝廷所命之服运判既命去之不敢擅裹须候朝廷指挥自尔露头治事凡出入见宾客以至迎送露头穿执者三年朝廷亦闻之有旨段少连不合去命官巾幞罚食裴即日复冠人方之贡禹
画墁録

[book_title]画墁录[标点本]
吳岳碑，自首至座七段，明皇八分書，爲黃巢所焚，摧剝僅可辨當時日書三字：「發三驛」，刻工亦然。徐常侍謫三山，過廟下，徘徊旬日，察碑之興功不可得，一田父進曰：「當時積土而立。」唯而去。
相國寺燒朱院，舊日有僧惠明，善庖炙，豬肉尤佳，一頓五觔。楊大年與之徃還，多率同舍具飱。一日大年曰：「爾為僧，逺近皆呼燒豬院，安乎？」惠明曰：「奈何？」大年曰：「不若呼燒朱院也。」都人亦自此改呼。
予嘗登大伾，倉窖仍存，各容數十萬，遍冒一山之上。李宻坐據敖倉，便謂得計，亦井蛙耳！
郭祖微時，與馮暉同里閈，相善也。椎埋無頼，靡所不至，既而各竄赤籍。一日有道士見之，問其能。曰：「吾業彫刺。」二人因令刺之 —— 郭於項右作雀，左作榖粟；馮以臍作瓮，中作鴈數隻。戒曰：「爾曹各於項、臍自愛，爾之雀銜榖，爾之鴈出甕，乃亨顯之時也。」寒食，馮之婦得麻鞋數雙，宻藏之，將以作節，馮搜得之，蒱博，醉歸，臥門外，其婦勃然曰：「節到也！如何辦得？」馮徐捫腹曰：「休說辦不辦，且看瓮裏飛出鴈！」郭祖秉旄之後，雀榖稍近，登位之後，雀遂銜榖。馮秉旄，鴈自甕中累累而出。世號郭威為郭雀兒。
馮繼業之父 —— 朔方節度使、衛王[1]
劉伯夀，少年不羈，其父曄[2]尹京，每旦父趨郡，隨馬而出，薄遊[3]，偵伺父還先入，其自課書史，從容無闕。一日早至白礬樓下，天未明，獨坐茶坊中。有一老人繼入就坐，因相問勞共茶。老人曰：「少年能飲酒乎？」伯夀曰：「性不能飲酒。」老人曰：「少年不能飲，老夫自飲。可同登此樓乎？」伯夀欣然從之。既上，閴無一人，老人一舉已斗餘矣。熟視伯夀曰：「少年神清氣，足可以致神僊。然肩骨低一指，猶位躋三品至耄年，文武雙全，子孫蕃衍。」乃授以丹術。元豐二年冬，予自蒲中之京師，訪伯夀於嵩陽，是時年七十又四矣。同登峻極，行歩如飛，予與登封令龎元常、杜子春明經，奔喘不及，伯壽顧而笑曰：「三年少乃爾耶？」袒露髀股示人，皆無肉皮褁骨，毛長數寸，扣之有聲，光彩爛然。足未歇，歌所爲大曲，略數千言。響振山谷，累夕對榻，竟旦不眠。至元祐初方卒，無疾也。
國初，侯渉，木強人也，主銓事。雷德驤詣部求官，擬寕州司理參軍。曰：「官人未三十，不可典獄。」以筆勾退。
均房之人，取山中枯木作膠，傅破布單，施虎徑中，木葉蔽之。虎踐履，著足不脫則恐微，若奮厲，便能固半身。虎怒，頓剉不能去，就擒，既刲剝，腸皆斷。虎身臭，蚊蚋或集耳鼻中，雖盡力，無能去之，以至頓撲而死。開腹腸亦斷。俗云蚊子咬殺大蟲。《本草》著：「八月後，蠏與虎闘而虎敗，蝟入虎耳，以此而死。」非力不贍，知有所窮也。
臨潼縣驛前，有俚婦三子，皆售諸過客，二爲正使，一爲郎官。正使者：一田、一劉；郎官者，縣人田升卿也。田登第，嫡父自陳，升卿大怒，聞公決杖。元祐中，升卿坐市易錢不明，配流廣南，人謂無親之報也。
鳳翔婦與黃冠通姦，即姙，不能決，在禁中四年，至英廟登極，赦到宣境，而婦生子，髪被面，齒滿口。余未之信，至岐下，取案文閲之不謬。
許下西湖，一州之冠，始沮洳未廣，自宋公序開拓，遂瀰漫，菇蒲魚稻，采取不貲，於是以詩，落成，人多稱美。西南水心有觀音堂，昔乃四門亭子，常有大蛇居之，民不敢近，其後改置此像，蛇不復出。像乃慈聖光獻法容云。[4]
寧州之南二十里，棗社鎮，以狄梁公兩爲寧州刺史，民立祠植棗，取兩朿之義。今其民社前一日祭，謬為早云。
《本草》著糯米為稻米，累朝釋畧，數千言無一字言堪為酒。正如《白氏六帖》，録禽遺大鵬也。
北虜待南人禮數皆約，毫末工伎皆自幽涿遣發之帳前，人以為勞。樂列三百餘人，節奏訛舛，舞者更無囘旋，止於頓挫，伸縮手足而已。角抵以倒地為勝，不倒為負，兩人相持終日，欲倒不可得，又物如小額，通蔽其乳，脫若裭露之，則兩手覆靣而走，深以為恥也。待客則先湯後茶，揖則禮恭。今人唱喏，乃喏也，非揖也，北人得之。
永洛之役，一日喪馬七千匹。城下沙燼中，大小團茶可拾也，乃是將以買人頭者。有人能道，夜二更，城既陷，李舜舉以筆摘略數千百字，以蠋蠟固之，付有司上之，實遺奏也。神宗得之，不勝悲涕累日。是時夏人雖入月城而未偪，左右以馬御之，舜舉以鞭揮擊，不肯上馬，少頃僵躪，人猶見之，李復上馬，將出門，失轡，或云靣上中箭，在甕城內。然夜黒沸濤中，靣上中箭，恐非敵人也。獨徐禧不知所歸，人無道者，或云有還人見之夏國者三五，頗符合，疑亦有之。
熈寧中，郎中趙誠自富順監代還，過鳳翔，自言一任二年，裁兩次杖罪。元豐中，河中人劉勃自南京軍廵官代還，自言一任，斷絞刑二百六十有竒、斬刑六十餘、釘咼二十七，此一院數也。紹聖二年冬，予至陜府，三年七月，裁斷絞刑一，是年冬移潭，在任二年半，凡五服相犯悉具，言之可傷，生所未見也！子殺父、父殺子各一；兄弟相殺、妻殺夫者數人。
士人舉止不可不慎也 —— 近見陜西一漕使，為當塗薦，終南太平宮道士張景先，既前席，與之並轎同塗，所在官吏迎送，漕使自轎中舉手揖，景先亦舉手。至咸陽，為一監官大詬，使人捽禠，波及漕使，竟無如之何，觀者快之。景先後主亳州太清宮，黃履守亳，每走見，執弟子禮，內寢饋食再拜，問遺必百縑，憑陵郡官，狎飲無所不至。范彛叟來客，將賛名，儀石南一喏而退，觀者又快之。
王詵為侍禁，三班院差監修主第，語同事曰：「吾軰受寒熱修成，不知誰家廝居此？」既而選尚主，不逾年身居之，政與劉羙打銀、楊景宗擔土事同。[5]
黃巢入長安，苦王、李之難，僖宗再狩，近轂之民爭入攘寳貨，唯豳民取佛。至今雖民家充滿，或銅或漆，其工緻精采，非今人之作也。環州有肅宗引駕佛坐像，崇丈餘，精彩照人，旁視可畏，土人云國初欲置之京，千人不能舉，每有軍事，則守臣致告。
唐宮城兩橫街，今西京內是也。大明宮太極殿，與宣政正衙相重，宣政後是第一橫街，直紫宸殿。紫宸後延英，後第二橫街，才是後殿。每朔望，宣政排仗，是日諸陵上食，故不御前殿，即自東西上閤門喚仗而入，謂之入閤。今東京內城一重橫街，文德殿正衙與大慶殿排行，殿後即是橫街，仗入而無所屬，故未即喚仗。皇祐中，考求入門故事，謂之入門儀，以至策問貢士，久之不決。一日仁宗因閲長安圖，指內次第，翌日喻執政，始判然，初以謂入門，自是一儀也。
仁宗慶曆初，改錫慶院為太學，都下舉子稍稍居之，不過數十人，至暮出歸，不許宿，以火禁也。至嘉祐中，孫復、胡瑗領教事，乞弛太學火禁，準小三舘祕閣令，脫有不戒，願以身任之。自爾諸生方敢宿留，四方學者稍稍臻集，然熈寧之初，猶不上五百人，今乃千數人矣。
大禮：自中散大夫至逄直郎，一等支賜。元符星變，自三省、樞宻院皆乞罷。
唐制：五品階不著緋，三品不著紫。今叅知政事、宰臣皆著緋也。
司馬溫公云：「茶、墨正相反 —— 茶欲白，墨欲黒；茶欲新，墨欲陳；茶欲重，墨欲輕，如君子、小人不同。至如喜乾而惡濕，襲之以囊，水之以色，皆君子所好玩，則同也。」
韓玉汝自言爲太常博士赴宴，比坐一朝士，素不識，聆其語，似齊人。坐間序揖。後酒到輙盡，時酒行無筭，盞空則酒來不食，頃畧已數盃，意似醺酣，玉汝獨念隣坐，不敢不告，因戒其少節片時，再坐將起，滿引任醉無害，今萬一為臺司所紏，朝士怫然云：「同院是何言？賢不看殿上主人，奈何不喫，反不能堪？」因復曰：「殿上主人只為你一箇？」
祖宗朝，內臣出使，不得預職事，外事責軍令狀。
東水門外覺照院，元祐末，予縁幹適彼，與寺僧縱歩道旁，指一壙云：「此陶榖墳也。」墓門洞開，其間無一物。因諷寺僧為揜覆。僧曰：「屢掩屢開，不可曉。十餘年前有陶姓人作寒食，爾後不復來。」陶為人輕檢，嘗指其頭曰：「必戴貂蟬。」今則髑髏亦不復見矣。
錢若水暇日在家，延一術士，戒閽者不得進客。既而門外喧爭，久之呼問，閽者曰：「有一秀才，欲請謁，辭以有客，不肯去。」因命之進，則刺字書云：「臨江軍進士王欽若。」既入，無冠，頭巾，皂衫黃帶，雀躍嘶聲而結喉，鄙狀可掬，錢意甚輕之。術士一見，不復顧錢，側坐向王，咨嗟不已。少頃王辭，術士不揖錢，褰衣從之，錢大駭，使人呼術者，詰之，乃曰：「斯人大富貴人也！名位夀考無不極，但無嗣，當以外姓為嗣。」既卒，眞廟俾其壻張環主祀[6]。
李舜舉在官省，言行有常，神宗嘗韙之。一日，謂曰：「爾飬取一子服事。」舜舉敬唯之，夕又喻旨，唯如前。近年又喻旨，舜舉謝曰：「臣唯有一子，待與陛下監稅。」
張璞者，幽人。少屢盜，貝丘之役，應募坎窟得官。後為正使，帶親御器械、涇原鈐轄、知鎮戎軍。被重疾，忽叩頭，乞三年，葬畢死，未幾疾已，一日，脫殻如蟬，竟三年亦不葬，遂死。不歲餘，其子令發其墓，取金帶抵罪。世謂不葬之罪，最有徵驗。
王欽若罷相，出知杭州，人皆以詩送行，獨楊大年不作詩於上前，眞宗遣近侍諭旨作詩，大年竟不作。
錢明逸每宿戒，必詰其謁者曰：「是喫酒？是筵席？」筵席客無數，一廵酒，一味食也。喫酒客不過三五人，酒數斗，甆盞一隻，青鹽數粒，席地而坐，終日不交一談，恐多酒氣也，不食，恐分酒地也。翌日問其旨否，往往不知，其志不在味也，終日傾注，無涓滴揮灑，始可謂之酒徒。其視揖讓飲酒，如牢獄中。
蘇舜欽、石延年軰，有名曰鬼飲、了飲、囚飲、鼈飲、鶴飲。鬼飲者，夜不以燒燭；了飲者，飲次輓歌哭泣而飲；囚飲者，露頭圍坐；鼈飲者，以毛席自褁其身，伸頭出飲，畢復縮之；鶴飲者，一盃復登樹下再飲耳。
慈恩與含元殿正相直，其來以髙宗每天隂則兩手心痛，知文德皇后常苦捧心之病，因鍼而差，遂造寺建塔，欲朝坐相向耳。始置十層，後減為七層，所以盧照隣詩云：「十層碧瓦揺虛空，四十門開面靣風。」夫髙宗知母之誠篤哉！而報母之恩何其薄也！
同州北境良輔鎮，即唐魏鄭公莊[7]也。田邑極彫弊，不蔽風雨。嘉祐中，求唐賢之後，有道嚴者，中人驩然相率出城看夜叉，既至野次，見之如人形狀，正如圖畫，髮朱，皮如螺蚌，腰著豹皮禈，觀者略數千人。常以大樹庇身，累日乃不復見。又瀧州吳山縣漢髙村，關中李氏所居，一日大雨，有物墮庭中，如馬臺狀，乃一皮幞頭也，垢膩寸餘，蛇蜴出入，臭聞十餘歩。李氏子欲焚之，長老曰不可，然雷鳴不去，在屋上丈餘，觀者不少。衆觀之少間，黒雲如墨下庭中，遂失去。
元豐中，詩獄興，凡舘舍諸人與子瞻和詩，罔不及。其後劉貢父於僧寺閒話子瞻，乃造語：「有一舉子與同里子弟相得甚懽。一日同里不出，詢其家，云近出外縣，久之復歸，詰其端，乃曰：『某不幸，典著賊贓，暫出囘避。』一日舉子不出，同里者詢其家，乃曰：『昨日為府中追去。』未幾復出，詰其由，曰：『某不幸，和著賊詩！』」子瞻亦不能喜慍。
古昷，鳳翔府麟遊縣，每令長上事，必作招袚舞，其節奏與諸處不同。乃曰：「此唐九成宮，本山縣，無妓子，但止以手分書耳。」
堯之治曆象，日月星辰，敬授人時。歐陽文忠公序唐曆志，以無補於人倫。
翁肅，閩人，守江洲。昏耄，代者至，既交割，猶居右席，代者不校也。罷起，轉身復將入州宅，代者攬衣止之曰：「這箇使不得！」
張安道晩年病目，家厚資，南京庫帑不迨也。常閉目使人運籌，一筭差，必能擿之。庫物精麄，分毫不謬。
嘗見呂相簡與一隣縣官託買酒，云：「今為親將至，專致錢一千，託沽酒。」又於後批：「切不得令廳下人送來，納錢二百，煩雇一人擔來。」
吾家舊畜鏡，傳為楊妃故物，徑尺許，厚七分，背文精古，有銘，其畧曰：「粉壁交映，珠簾對看，潛窺聖淑，麗則常端。」聖淑字名少空，有並后之象。明皇八月五日生也，始置誕節千秋，藩鎮進鏡，若紫絲承露囊，此幾是耶？
郭詎，性善謔，攻詞曲，以選人入市易務，不數年，至中行。元祐初，釐校市易，復以為承議郎，親知每見之，必詰問所因，郭詞喫不能答，作《河傳詠甘草》以見意，云：「大官無悶剛被傍，人競來相問，又難為捷便敷陳，且祗將甘草論，樸消大戟並銀粉，疏風緊，甘草閒相混，及至下來轉殺他人爾，甘草有一分。
在京朝官，四年磨勘，元無著令，熈寧中審官院率行之[8]，至今以為常格。
狄武襄，西河書佐也。逋罪入京，竄名赤籍，以三班差使殿侍，出為清澗城指使。种世衡知城，范文正帥鄜延，科閲軍書至夜分，從者皆休，唯狄不懈，呼之即至，每供事，兩手如玉，种以此異之，授以兵法，然又延之於范公，遂成名。
北人信誓，兩界非時不得葺理城堞。李允則[9]知雄州，欲展城無由，因作銀香爐，寘城北土地堂，一旦使人竊取之，遂大喧㪍。蹤跡去來，辭連北疆，紛紜久之，因興工起築，今雄州城北是也。又建浮屠九層，躬率十縚，日修供具，不日成之。既而下瞰幽級，如指諸掌。
熈寧中，余知寧州襄樂縣，排架閣，以周祖廣順中平兗州，慕容彥超露布為祖，潭州架閣，以建隆四年求遺書詔為祖。
周世祖展汴京外郭，登朱雀門，使太祖走馬，以馬力盡處為城也。
郭祖受命討守真，駐師河中城下逾年。望氣言守真必破，城下有三天子氣，謂郭祖、柴世宗、太祖也。守真猶豫不決，使術者視家人，至子婦符氏，術者大咤曰：「母后相也！」守真曰：「吾婦乃爾，吾可知矣。」遂決。既嬰城，無砲材，頗患之，居一日，河水自上浮木千百，皆砲材也，守真大喜，以為受命之符。其後既破，郭祖以符氏納世宗，是為符后。
郭祖宿帥河中逾年，常登蒲坂以望城中，其蒲之民，為逆者固守，乃失言曰：「城開之日，盡誅之幕府。」曰：「若然，恐愈固矣。」苐告之曰：「非守真者，餘皆免。」一日城開，乃即其地為普救寺。
太祖微時，多遊關中，雖甚窘乏，未嘗干投人，或周之，必擇而後納。有伯錢之餘，必有與人，人頗異之。長武城寺僧嚴者，常周之，往來無倦，隂異其骨氣，使工人貌之，今置神御，過者朝謁。其繪事本褐衫青巾，據地六博，後易靴袍矣。
建隆初，春宴，方就次，雨大作，樂舞失容，上色慍，范質乃言曰：「今歲二麥必倍収。」上喜動色，命滿泛，入夜方罷，莫不沾醉。
自唐末五代，每至傳禪，部下分擾剽刦，莫能禁止，謂之靖市，雖至王公，不免剽刦。太祖陳橋之變，即與衆誓約，不得驚動都人，入城之日，市不改肆，靈長之祐，良以此乎？
太祖北征，羣公祖道於芳林園。既授綏，承旨陶榖牽衣留戀，堅欲致拜，上再三避，榖曰：「且先受取兩拜，囘來難為揖酌也。」
太祖少親戎事，性樂藝文，即位未幾，召山人郭無為於崇政殿說書，至今講官銜，謂之崇政殿說書云。
太祖朝，進講為難，每遇疑義，必面加詰難，徃返久之，爾後累朝但端黙諦聽，得有商確。仁宗尤所耽味，日昃不倦，每及祖宗彛訓及二典政實，必拱手上加肅敬。
神廟博渉多識，聞一該十，每發疑難，逈出衆人意表，故講官每以進講為難，退而相語曰：「今日又言行過也。」黃履見蘓子由，以手捫其腹曰：「予腹每趨講，未嘗不汗出也。」
太祖招軍格，不全取長人，要琵琶腿，車軸身，取多力。唐募軍有翹闗負石之格，取其關，持其末，五舉為合格。
太祖射，使搦折弓弝，絶力斷弦，踏翻地靣，射倒箭垜。
王德用射訣，鋪前腳，坐後腳，兩手要停，不湏髙弝，裡絃外覷帖子。急拽，後手託弓梢。劉昌祚云：「某把弓，萬事皆忘。」是亦不可分其志也。
祖宗征河東，皆自土門還師，駐驛真定潭園，有兩朝行宮，歲謹繕完器甲，所儲至二十四庫。累有旨批排，二年裁畢四庫而已。潭園方廣六里，有畸亭榭，皆王氏父子所輯。宮後八角大亭，乃耶律德光造羓之所也。
神宗於崇政殿設二十四庫，以儲金帛。親製庫銘，其略曰：「昔在前朝，獫狁孔熾，嗟予小子，其承厥志」云云，諸路分置都作院，河北設五都倉，講好髙麗，良以此也。然功未施而上賓，是天未欲燕薊之民歸中國乎？[10]
階級條，太祖制也。若曰一階一級，全歸狀事之儀[11]。至今樞司以匣蔵之也。
慶曆、康定以前，朝士不披毛涼衫，公服重戴而已。冬月或披毛衫而得寒疾。今則無問寒暑，雖六軍衛士，重戴披衫，與士大夫錯雜路衝無別。雖曰涼衫，實熱衫也。
杜常，昭憲太后之族子也。神宗聞（昭）憲之門有登甲科者，深喜之，有旨上殿。翌日喻執政曰：「杜常第四人及第，卻一雙鬼眼，可提舉農田水利。」太祖常謂陶榖一雙鬼眼。
太祖深鑒唐末五代藩鎮跋扈，即位盡収諸鎮之兵，列之畿甸。節鎮惟置（知）州事，以時更代，至今百四十年，四方無吠犬之警，可謂不世之功矣。或云陳希夷之策。
《唐書》：「太宗在洛，登端門，見新進士綴行而出，喜曰：『天下英雄入吾彀中矣！』」趙嘏詩云：「太宗皇帝真長策，賺得英雄盡白頭」。按太宗一朝五放榜，每榜一名，安得綴行之士？又武元衡遇盜之事，是時裴晉公同行，並轡趨朝，史載氊帽，雖傷不害，以馬逸得脫。考其時，乃六月下旬也。
仁宗深患七史讀之不成文，嘉祐中，有詔重修，唯《唐書》卒業，所費緡錢十萬有竒。既進御，翌日，有旨《舊唐書》不得毀。久之，諭執政等云：「當時何不令歐陽修為之？」魏公對曰：「修分作帝紀、表、志。」既退，相語曰：「亦應其文病也。」[12]
嘉祐末，余在太學，有傭書陳逵者，攜一子，方孩饑凍不可支，書亦不佳，或曰：「此陳彭年嫡孫也。其父彥博，守汀州，以贓敗，杖脊，流海島，遂至無頼。」時余方冠，未知彭年之為人，獨念祖為執政，而孫已若是耶？既而見劉貢父，盡得彭（年）行事，所謂「九尾野狐」者，乃知天之報也不差。後逵困甚，與其弟歸發彭年冡，取金帶分貨抵罪云。
王君貺拜三司使，二十有七歲矣[13]，自爾居洛，起第，至八十歲[14]，位至宣徽二府。盡其財力，終身而宅不成，子舍早世，唯有一孫，與其姪居之，不能充，一隅未完亟壊。富鄭公亦起大第，無子[15]，族子紹定居之。紹定，本始姑蘇人富家，又無子。
范祥領制置觧鹽，始抄法。初年課一百二十萬，末年一百六十五萬，以謂：「抄鹽法止此可矣。或征而多取之，則法不弊。是以一百六十五萬，不專為以抄請鹽，兼為飛錢耳。今以百年之多，移致池州，以為重載，易之為抄，則數幅紙耳。」於是禁絶鹽法，邊置折博務，張官置吏，買到錢充折斛斗，糶客得錢，不能置逺，必來買抄，是用邊糴不匱，抄法通行。逮至熈寧，邊事稍勤，用抄日増，元豐初年，賑饑亦用，自爾軍須國計，無所不資。商賈入京，價折於金部，歲出見錢三千萬貫，買抄以𣙜[16]，見錢不繼，抄法朘削，冶鹽水泠觧池，遂失所利。原天時人事，符會如此，良可歎息。
有唐茶品，以陽羨[17]為上供，建溪北苑未著也。貞元中，常袞為建州刺史，始蒸焙而研之，謂研膏茶[18]。其後稍為餅様，貫[19]其中，故謂之一串，陸羽所烹，惟是草茗爾。迨至本朝，建溪獨盛，採焙製作，前世所未有也。士大夫珍尚鑒別，亦過古先。丁晉公為福建轉運使，始製為鳳團。後又為龍團。嵗[20]貢不過四十餅，專擬上供，雖近臣之家，徒聞之而未嘗見也。天聖中又為小團，其品[21]迥加於大團，賜兩府，然止於一觔，唯上大齊宿，八人兩府，共賜小團一餅，縷之以金，八人折歸，以侈非常之賜。親知瞻玩，賡唱以詩，故歐陽永叔有《龍茶小録》[22]。或以大團問者，輒方刲寸，以供佛供仙、家廟，已而奉親並待客，享子弟之用。熈寧末，神宗有旨下[23]建州製密雲龍，其品又加於小團矣。然宻雲之出，則二團少粗，以不能兩好也。予元祐中詳定殿試，是年秋為制舉，考第官各蒙賜三餅，然親知誅責，殆將不勝。宣仁一日嘆曰：「指揮建州今後更不許造宻雲龍，亦不要團茶，揀好茶喫了，生得甚好意智？」熙寧中，蘇子容使遼，姚麟為副。曰：「盍載些小團茶乎？」子容曰：「此乃上供之物，儔敢與北人？」未幾，有貴公子使遼，廣貯團茶，自爾北人非團茶不納也，非小團不貴也。彼以二團易蕃羅一疋，此以一羅酬四團，少不滿，則形言語。近有貴貂處邊，以大團為常供，宻雲為好茶。
嘉祐末，得石經二段於洛陽城，乃蔡邕隷書《論語》，文無甚異，唯「求之歟。抑與之歟」。
古今事有符合者 —— 韓信破齊歴下，田橫烹酈生，耿弇破（歴下），張歩殺伏隆；曹丕甄后、周世宗符后；死諸葛走生仲逹、死姚崇算生張說；張德輿捃裴晉公，與皇祐中言者摘王德用；夏人殺楊挺，與孫臏斬龎涓皆同。
魏道嚴，唐魏鄭公裔孫也[24]。曾拜國子四門助教。熙寧末，予過其門，見道嚴年可六十許，語言成理，出鄭公畫像，乃近年筆，多為俗人書題，唐之譜牒詔誥無一存者，乃曰：「為官員持去盡矣。」唯有周特登城縣帖判狀輩數種，有免車牛狀，縣判云：「魏公，唐室勲賢，名傳青史，既是簮纓之後，難與百姓雷同，其車牛特免。」今之縣令敢爾乎？
凢自岷州趨宕州，沿水而行稍下，行夫山中[25]，入棧路或百十歩，復出略崖嶮崟不可乗騎，必歩至臨江寨，得白江至階州，湏七八日。其所經，皆使傳所不可行。宕之山水秀絶，天下無有也。臨江之上，一處當大山中，西望雪山，日晃如銀，其高無際，出衆山上，居人曰：「此雪山佛居也。有獅子，人常見之。」非西域雪山。是蜀所記無憂城，東北望隴山，積雪如玉也。
嘉祐初，仁宗寢疾，藥未驗。間召草澤，始用鍼自腦後刺入，鍼方出，開眼曰：「好惺惺。」翌日聖體良已自爾。以其穴目為惺惺穴，《鍼經》初無此名，或曰即風府也。
熈寧以前，凡郊祀，大駕還內，至朱雀門外，忽有緑衣人出道，蹯跚潦倒如醉狀，乗輿為之少抳。謂之天子避酒客。及門，兩扇遽闔，門內抗聲曰：「從南來者是何人？」門外應曰：「是趙家第幾朝天子。」又曰：「是也不是？」應曰：「是。」開門，乗輿乃進，謂之勘箭，此近司門符節之制，然踏襲鄙俗，至是果命罷之。
涇州東長武城在城濼，最為控扼要害之地。唐太宗親征薛舉，嘗駐蹕，門樓十二間，御榻在其下。或云柱上有太宗題字尚在也。北阻涇水，即高墌二城，樓堞堅完。
厯日，後宮宿相屬相聨，夲是一甲子，以真廟後年五十九，嫌於數窮，遂演之為一百二十歲，然竟以是年登遐。
前漢京師有太廟，曰原廟。顔師古以原為重，謂京城已有廟，而又立為重，至引原蠶之原。大抵漢陵皆作原，京城在渭涘，故謂之原廟。
陶隱居不詳北藥，時有詆謬，多為唐人所質，人固有不知，無足恠也。
《新唐書》以淺水原懐中冡，為渾瑊平涼會明[26]所殺戰士歛死者。平涼離淺水原三百里，無容以數千人遷至三百里，謬甚矣。懐中冡乃太宗征薛舉戰士也，亦有馬處。是時天下剙建十昭仁寺，宜祿縣乃其一處，為其中當戰地也。蜀人吳縝有新書《紏繆》至十二卷。
《考工記》之文，可謂乆矣。或以為周公之文，然乎亦必三代之文，漢諸儒不及矣。
《禹貢》曰：「砥柱析城，至於王屋」，峽府三門是也。絶河流若巖墻，然鑿為三門，河經其中，東洋如小城狀，即析城也。禹廟在西潬，有寺。下望砥柱上百歩，屹然中流，高數百丈尺。銘勒其上，但取稍平處，或險處互布，昌一峯之間，其字方可尺餘。魏公撰文。正字薛純，稷之子也。每欲印榻，伺天氣清明，先維舟砥下，下梯而陞上，數日不可竟。俯視洪流，足酸目眩，用是難得真本。元符中，大水懐三門，一夕寺廟皆失，略無孑遺，銘亦失數十字。
遼歲使正旦生辰，馳至京，見畢，宻賜大使一千五百兩，副使一千三百兩，中金也。南使至北帳殿前，見畢，亦宻賜羊羓十枚，毗黎邦十頭。毗黎邦，大鼠也。彼中上供佛善麋物，如豬猯，若以一臠置十觔肉鼎，即時麋爛。臣下不敢畜，唯以賜南使。紹聖初，備員北使，亦蒙此賜。余得之，即縱諸田。遼傳大駭，亟求不見，乃曰：奈何以此縱之？唯上意禮厚南使，方有一枚。本國歲課，其方更無租徭，惟此採捕十數，以擬上供。一則以待南使也，如帳前問之，某等皆被責，今已四散収捕。」因辭以不殺，無用自爾，直至還界，無日不及之嗟惜也。其貴重如此。
劉綜知開封府。一日奏事畢，真廟延之，從容曰：「卿與中宮近屬，已擬卿差遣，當知否？」綜變色，作秦音，啟陛下：「臣本是河中府人，出於孤寒，不曽有親戚在宮中。」未幾，出知廬州。
顔師古註《前漢》，蹴踘以韋為之，中實以物，蹴踏為戲樂。若於氣毬中用物，如何勝踢？古人亦有謬作。
唐家二百八十餘年，河決二榖、洛城，歲為患。攘天津，浸宮闕，墊城郭不已。本朝無五年不河決，而榖洛之患殊稀。洛中耆舊言，伊洛水六十年一泛濫為祥害，自祥符至熈寧中，自福善坡以北，率被昏墊，公私蕩沒，富公晏夫人尚無恙也，倉卒以浴桶濟之而沈，水退，死者衆多，婦人簮珥皆失，多有脫腕之苦。城下惟福善坡不及，城外惟長夏門不及。洛中故有語云：「長夏門外有莊，福善坡頭有宅。」平日但知以其形勢耳，至此乃知水讖不茍云。
唐印文如絲髮，今印文如筯。開封府三司印文尤麄，猶且歲易，以此可見事之繁簡也。
唐京省，入伏，假三日一開印。公卿近郭皆有園池。以至樊杜數十里間，泉石占勝，布滿川陸，至今基地尚在。省寺皆有山池曲江，各置船舫，以擬歲時遊賞。諸司唯司農寺山池為最，船惟戶部為最，所以文字鄙卻，舟御戶部船也。
建中、貞元間，藩鎮至京師，多於旗亭合樂。郭汾陽纒頭綵，率千匹，教坊梨園小兒所勞，各以千計。元豐中，劉伯夀謝事，後以議樂召至京城，已事得請，薄有霑賚，與唐沈、丁竦皆期望日閲於樊樓，凡京籍者率造焉。未幾，种諤自鄜延陳邉事到闕，一日期集於樊，服紫花織成袍，令束帶。劉、沈皆葛巾鶴氅，都人觀者頗塞。是日諤揮散亦數千人，神宗宻令黃門窺之，既而諤辭，上舉貞元故事，勉以渾、郭功名。
希夷先生陳摶，後唐長興中進士也，既而棄科舉，之武當山。又止房陵九室洞林，丹乳錬氣，年已七十餘，華隂葺雲臺廢觀居之。祖宗三廟皆召見，問以河東征伐，摶不答，師出果無功。居數年，見太宗曰：「今可以。」遂克。又告以其皇景命策藩侯，而今之本鎮，所補治道甚多，知人貴賤休咎，今有《人倫風鑑》行於世，後人集先生之言以為書也。
熈寧中，有一朝士，齊人，知定平縣。韓子華宣撫，經由，恠其縣印漫汗，因取觀之。宰公遽前曰：「此即錐故，非是本縣鑄造。」子華曰：「何為？」宰因隂指其題刻曰：「太平興國二年少府，以此知之。」子華顧幕府曰：「縣故正無有是也。」
本朝草聖少得人，知名者，蘇舜元。舜元之書，不迨舜欽，筆簡而意足。其子澥，元豐中為江東提舉，上殿，神宗問：「頗収卿父書否？」對曰：「臣私家有之。」上曰：「可進來。」澥退[27]，迫走親知，裒得數帖，上一閲，命內侍輩取之，乃舜元書也。上鑒之精妙類如此。
河中范鼎臣，潘佐外孫也，有才辯髙識，能道南朝故事。予之尊外祖母溫，楊渉之外孫也。予兄初遊學，溫夫人無恙，年八十餘，耳目聰明，日視針指。每道唐室故事，歴歴可聽。或見予兄服皂衫紗帽，謂曰：「汝為舉子，安得為此下人之服？當為白紵襴，繋裹織帶也。或命飲宴，燕則以琴自隨，此汝外祖出入體也，必有蒼頭負荷，今胡不然。脫或侵夜廂廵防衛至所居，頗如是乎？」予兄曰：「今不鎮了，已是幸事。」
李元則再守長沙，裁供備庫副使也。至今湖南兵政財用，農田學校，詢之莫非其事。湖湘之地，下田藝稻榖，髙田水力不及，一委之蓁莽。元則一日出，令曰：「將來並納粟米稈草。」湖湘之農夫以為患，且未知粟米稈草為何物也。或曰：「惟襄州有之，可搆致也。」湘民皆往襄州，每一斗一束至湘中，為錢一千，自爾誓以田藝粟。至今湖南無荒田，粟米妙天下焉。稈草，湖北就南湖致，粟米馬秣茭也。
嘉祐以前，惟提點刑獄不得赴妓樂。熈寧以後，監司率禁，至屬官亦同。唯聖節一日許赴，州郡大排筵，於便寢別設留倡徒，用小樂，號呼逹旦。或詠東野《三月晦》詩云：「共君今夜不湏睡，未到曉鐘猶是春。」又詠中秋詩云：「莫辭終夕有，動是隔年期。」[28]
趙韓王，兩京起第，外門皆柴荊，不設正寢，（闕）三間小廳，事堂中位七間左右，分子舍三間。南北各七位，與堂相差。每位東西廡鑿二井，後園亭榭制作雄麗，見之使人竦然。廳事有倚子一隻，様制古樸，保坐分列，自韓王安排，至今不易。太祖幸洛，初見柴荊，既而觀堂筵，以及後圃，哂之曰：此老子終是不純。堂中猶有雷，時酒如膠漆，以水參之，芳烈倍常，飲之皆醉。初，河南府歲課，修內木植。或不前俾，有司督按，乃曰為趙普修宅買木所分。既而有旨，修趙普宅了上供。
長安啟夏門裏道東南亭子，今楊六郎園子。即退之所謂符讀書城南處也[29]。樊川花（闕）所居焦詠府竹園，皆韓公別業也。少東白序，都官撣金臺軍別業，老杜所詠處也。
王世則，長沙人，冠歲辭親，入南嶽讀書。其父遺之一千，居數年，還家寧親，既而出二千，封識如故，明年，狀元及第。
西京留臺李建中，博雅多藝，其子宗魯，善相人。一年春榜，之京師，命擇壻。行次任村逆旅，方就食，有丈夫荷布囊，從驅驢，亦就食於逆旅，宗魯一見，前揖寒溫，延之共案。詢其所，自，曰：「今春不第，將還洛也。」宗魯不復之京師，與之同歸洛中。其父詰之，曰：「今既得貴壻，可復囘矣。此人生不出選調，死封真王。」於是壻之，乃張堯封也，實生溫成皇后。天聖中，登進士第，終亳州軍事推官，後封清河郡王。
司馬溫公與龎元魯俱為張存龍圖壻。張夫人賢惠，龎潁公帥太原，溫公從辟，是年三十餘，未有子。龎公與劉夫人欲有所置，劉發之，張欣然莫逆，未幾得之。凡歲幾朝，溫公未嘗盼睞，龎劉知之，必以主母在嫌。一日，召張夫人賞花，溫公不出，食已具，是婢靚粧，就書院供茶。溫公怫然曰：「這下人，今日院君不在宅，爾出來此作甚麼？」明日，潁公幕府白：「司馬院丞，卻有祖風。」謂相如、卓氏也。縣君孫兆曰：「司馬院丞可惜不會彈琴，卻會鼈廝趯。」聞者大笑。
栁三變既以調忤仁廟，吏部不放改官，三變不能堪，詣政府，晏公曰：「賢俊作曲子麼？」三變曰：「秪如相公，亦作曲子。」公曰：「殊雖作曲子，不曽道『緑線慵拈伴伊坐』。」桞遂退。
唐笏短厚不屈，今徃徃見之，王欽臣所執是也。西京任諤所守，任圜笏也。賈種民所守，賈耽笏也。以其短厚，故可以擊人。今人之笏，雖有段秀實，亦無能為也。
房陵有獵人射雉，冠一境，矢無虛發。嘗遇猿，凡七十有餘發皆不中，猿乃舉手長揖而去，因棄弓矢，不復獵。
神宗自隷明川郡王即位[30]，熈寧初陞潁川為順昌，久知其軍謬，遂陞許州為潁昌府。
季布為河東太守，帝曰：「河東，吾股肱郡也。」即今之河中府，以言宻隣王室，股肱相須。今人守太原，謝上表，皆引股肱，踈矣。嘉祐、治平間，有中官杜浙者，好與舉子同遊，學文談，不悉是非，然居楊州，凡答親舊書，若此事甚大，必曰「茲務孔洪」，如此甚多。蘇子瞻過維揚，蘇子容為守，杜在座，子容少怠，杜遽曰：「相公何故溘然？」其後子瞻與同會，問典客曰：「為誰？」對曰：「杜供奉。」子瞻曰：「今日直不敢睡，直是怕那溘然！」
貝丘之役，凡六十日而城下。田京為河北提刑，廨舍在貝州，方出城而難作，其室就乳，一家分散，區民家[31]，遺其乳子而去。事定還舊居，凝塵滿室，地上猶有被蓐，覺有物動，視之，乳子在焉。目精炯如，以口左右掠乳，収而鞠之。今河南李籲妻是也。有子登高科，至今無恙。
《新唐書》最可哂，唐有天下二百八十年，姦臣亦多矣，所載者才九人，可盡信乎？
汾陽王足掌有黒子，一日使渾咸寧洗足，咸寧捧玩久之，王曰：「何也？」對曰：「瑊也，足亦有之。」王使跣而視之，哂曰：「不迨吾！」謂渾中夀也。
或薦王逈於荊公，介甫唯唯，既而曰：「奈竒俊何？」客不喻，或哂曰：「此介甫諧也！」王逈，字子高，有遇仙事，六麼云：「竒倚俊，王家郎」也。[32]
予嘗於渾氏見德宗所賜詔書，金鉞雜詔數命，其二奉天詔也，一曰「今賜卿劔一口，上至天、下至泉，將軍裁之」；一曰「今賜卿筆一管，空名補牒一千紙，有立功將士可隨大小書給，不必中覆。如有急令，馬希倩奏來。朕今與卿訣矣」。鉞樂鐸無栢，金綵尚存。畫像少年袁生也。與蒲中（闕）水異侍立，綵抱胡湏人，袁日，善射。郝將軍渾咸寧，少給事汾陽，未嘗憚勞。汾陽在軍中，咸寧席未下，夜中酒、溺器必溫。汾陽問之，對曰：向峽以請寢。汾陽念之曰：此可教也，遂授以兵法。
唐髙祖武德初，鑄開通錢，仰篆隷八分體，十文重一兩，為開通元寳，亦曰開元通寳。背有眉，乃大復竇后指甲痕也。進様時，悞以甲承之，其銅劑後人皆不能法。今獨隷體錢行於世，八分與篆體錢，皆不復見矣。開元之讖，已見武德年寳。
丞相領京兆，辟張先都官通判。一日張議事府中，再三未答，晏公作色，操楚語曰：「本為辟賢，會賢會道『無物似情濃』，今日卻來此事公事!」
陶隱居註《本草》：蒲萄，北人多肥健，諒食此物。卻不知有羊肉麵也。
張耆四十二男子，馮行已，兒息二十二人。或傳耆開窻直廄舍，先以馬合，縱婢隔觀之，從而為之罔，不成孕行已。每五更，以湯沃其下部，日出方罷，無他術。
仁宗廟，有侯傑者，踏弩六石，拜官。世謂侯之六石。元豐團教太保長卻，為陳留弩，踏六石者，不數也。七石以上，方著籍。弓平射一石七斗，為應格。建中靖國，予為定州，各散保州兵士，射三石七斗，取舍從容矣。循州如人五七斗者。
予嘗行瀧外百家鎮溫湯，即哥舒別業也。寺有小碣石，色藍者，大中十四年，崇信孫梁記著。
天祐元年，渭州空同山寺所藏李茂貞牒。天祐十年，河東不稟朱梁正朔，所不得行，不為正統，朱梁系唐，史氏之識淺矣。
元祐末，宣仁聖烈太后上賓，遼人遣使弔祭。遼使囘至滑州，死。刳其中央，以頭內孔中植其足，又取葉數百，披掐遍體，以疏別造轂車，方能行。次年春，予被差，報謝入蕃，見其轍路深尺餘，此蕃國貴人禮也。賤者則燔之以歸，耶律之羓尚矣。
李譯諫議知鳳翔，卒。有蝴蝶之祥，自殯所以至府宇，蔽映無下足處。府官尊卑，接武不相辯，揮拂不開，踐踏成泥，其大者如扇，喪行逾日方散，至今岐人能言之。
丁晉公南遷，過潭州雲山海會寺，供僧，致獼猴無數，滿山谷林木皆折，不可致詰也。
西域之蕃，處中國以至夏契丹交馳，罔不在鄰郭，今青唐是也。貨到，每十槖駞稅一，如是積六十年，寳貨不貲，唯真珠翡翠以櫃金玉，犀象埋之土中。元豐末年，官軍下青唐，皆為兵將所有，縣官十不一二。王瞻以馬駝真珠，每線長六尺，象犀輩為麄重，棄之不取也。中塗有旨捜檢，凡戰兵所挾，投之黃河。唯環慶一官，露兩袒，大語曰：「我殺人得之，有死而已！」吏不敢問。王瞻在房陵，賣金皆佛臂，脆金不精，土人不售。一日出一手，斷之納諸煎器，鼓槖久之，既出，金在掌而手完如故，瞻匠大駭，而至今呼瞻為歌利王。
彭汝礪，饒州人，治平狀元，熈寧中為江西運判，妻寗氏。適有曽氏子監洪州鹽米倉，卒於官。其妻飬明宋氏有色，彭意欲納之，而方服未暇也。後十二年，竟如初志。宋氏有姿色，彭委順不暇，或曰宋氏中間曽歸一朝官，而彭不知。紹聖中，彭典九江，病革將逝，命索筆，人以為必有偈頌，乃曰：「宿世寃家，五年夫婦，從今而徃，不打這鼔。」投筆而逝。
長安今府宇，即唐尚書省也。府院即吏部也。府録廳前石幢，即郎官題名石也。張長史書序，筆畫整楷，如張君作字，詭恠顛倒，不可名狀。至為楷法，整若軍陣，乃為能事之極，無所不可。
波唐善詞曲，始為楚州職官。胡知州楷差打蝗蟲，唐方少年負氣，不堪，其後作《蝗蟲三疊》，且曰「不是這下輩無禮，都縁是我自家遭逄」。楷大怒，科其帶禁軍隨行，坐贓三十年。至熈寧，魏公劄子特旨，改官辟充大名府簽判。作《霜飛葉》云「願早作歸來計」之語。介甫大怒，矢言曰：「誰教你！」及河大決曹村，凡豫事者，皆獲免，其惟唐衝替久之。王廣淵以鄉閭之素，辟渭州簽判，作《雨中花》云：「有誰念我如今霜鬢，逺赴邉堠。」廣淵聞之，亦怒責歌者。唐欝不自安，竟卒於官。先自曲初成，識者曰：「唐不歸矣。」以其有「身在碧雲西畔，情隨隴水東流」之語，已而果然。
元祐末，宇文昌齡命稱聘契丹[33]，皇城使張璪价焉。張頺齡老病[34]，樞府難其行，璪哀請。故事：死於北，朝廷恩數甚渥，北方棺銀裝校三百兩。既行，璪飲冷食生無所[35]忌，昌齡戒之不納。既至遼境，益甚，昌齡頗患之，禁從者毋供，璪怒罵，不久果病[36]，噤不納粥藥至十許日，一行人病之。既而三病三愈，竟安還[37]復命，登對進前，上面哂之，退語近臣曰：「張璪生還，奈何？」詣政堂，諸公大笑，昌齡曰[38]：「直被他害殺！每夜使人防視，若有箇好惡，只是自家不了。」至其家，婦孫睥睨，阿翁貶眼地[39]又卻來也。{」
文德殿祖廟，儀鸞司於蕭屏上，以皮條繫一牌，上刻「行室」二字，余曰：「天子正衙，而謂之行室？」社絃大卿囘：「此有司之失也。」命作銜在所，同行曰本事見他社出自法云。凡自外詔京者，官既降，告付閤門劄萬，夲官必曰可依，條交割夲職。公事乗逓馬發來，赴闕子在都司，以此白宰相。凡州縣監司行遣文字，當著依條令劄坐聖旨，是（闕）口（闕）。猶曰依條，恐非也。宰執唯唯，即持指揮去。二字不期。歲久，復著所謂，官抑不如曹抑也。
韓魏公慶曆初，自副樞出知陽州，至使相，凡十四年。
《開元禮》不著凶禮，以為預凶事，凡朝廷大故，倉卒裁處，絶無所考據，柳子言之詳矣。唐定邉事三十年，國史無一字言之，以諱國惡；《傳燈録》不著二祖償償宿債，此皆切要，因縁俗學所諱。
熈寧中，蕭注上殿，神宗曰：「臣僚中孰貴？」注曰：「文彥博。」又問其次，曰：「王安石。」上曰：「何謂？」注曰：「牛形人，任重而道逺。」上面之既退，語近侍曰：「兼注衍。」
許相文節張公，嘉祐中長憲臺，言事無所避。一日神宗慰之曰：「卿孤寒，凡言照管。」公再拜對曰：「臣非孤寒，陛下乃孤寒。」上曰：「何也？」曰：「臣家有妻孥，外有親戚友，陛下惟中宮二人而已，豈非孤寒?」上罷入內，光憲覺上色不怡，進早膳躊躇，光憲啟問，上以公語道之。光憲揮灑，上亦隨睷，自爾立賢之意遂決。[40]
州東王文公寢疾，真廟屢訪醫者視之，仍不得輙歸。如是半年。一日王氏以訃聞，而醫者語人曰：「半年廝繫絆，與一服藥，且大家廝離。」
前輩雖介胄士，有執一不移之節。有裴鎮，崇班者，晉公之後，監華州赤水鎮酒。段少連領漕事，廵過督其職事，命去幞頭，既而曰：「且與幞頭，以待再求點檢。」裴曰：「此幞頭是受官日朝廷所命之服，運判既命去之，不敢擅裹，須候朝廷指揮。」自爾露頭治事，凡出入見賔客，以至迎送，露頭穿執者三年。朝廷亦聞之，有旨段少連不合去命官巾幞，罰食，裴即日復冠，人方之貢禹。
1  原書本處下接「劉伯夀」，惟馮繼業父名暉，見《宋史》卷253，疑似有脫文
2  《宋史》卷262 作「燁」
3  一本作「薄佐」
4  《石林詩話》：許昌西湖……宋莒公為守時，因起黃河春夫浚治之……其詩所謂「鑿開魚鳥忘情地，展盡江湖極目天」者也。其後韓持國作大亭水中，取其詩名之曰展江
5  《夢溪筆談》卷9：「劉美少時善鍛金。後貴顯，賜與中有上方金銀器，皆刻工名，其間多有美所造者。又楊景宗微時，常荷畚為丁晉公築第。後晉公敗，籍沒其家，以第賜景宗。二人者，方其微賤時，一造上方器，一為宰相築第，安敢自期身饗其用哉。」
6  考《宋史·仁宗紀》王欽若卒於天聖三年十一月戊申，眞宗崩已三年
7  原作「鄭魏公」，《潏水集·馮翊行記》：「至良輔鎮，有唐魏公祠，近村有魏姓，遺孫也」，下亦稱道嚴爲唐魏鄭公裔孫，故改
8  原作「熈寧中審官變行之」，據《續資治通鑑長編》 卷208，九月，帝欲去官冗之患，注：「張舜民《浮休小史》云……」補改
9  原作「李元則」，李元則不見於史傳，考《宋史·李允則傳》及《隆平集》卷16，所記李允則事迹，與本節同，故改「元」爲「允」
10 原書「河北設五都倉」以下，另作一節，與「神宗於崇政殿設二十四庫」一節不相連，攷《續資治通鑑長編》卷330 十月壬申，注：「張舜民《小史》云……」及《羣書考索》後集卷64「元豐庫銘」條，俱是相連，故從兩書，闕字亦依二書補入
11 《建炎以來朝野雜記》乙集卷12：「太祖階級法，諸禁軍將校有帶遥郡者，許以客禮見，自餘一階一級，全歸伏事之義」
12 脫字據《永樂大典》卷10136 補。「亦應其文病也」原作「爾應其父病也」
13 案《王懿恪公拱辰傳》：「天聖八年，年十九，舉進士……至和元年，拜三司使」，故脫「使」字
14 案《王懿恪公拱辰傳》：「卒年七十四」
15 富弼有二子，案《邵氏聞見錄》卷9：「公既薨，司馬溫公、范忠宣公往弔之，公之子紹廷、紹京泣曰……」
16 原作「摧」，據《錢通》卷24 改
17 原作「昜羨」，據《能改齋漫錄》卷15 改
18 《能改齋漫錄》卷15 作「謂之膏茶」
19 據《能改齋漫錄》卷15 補
20 據《能改齋漫錄》卷15 補
21 《能改齋漫錄》卷15 作「其餅」，下同
22 案蔡襄作《茶録》，歐陽修爲其序而已。
23 據《能改齋漫錄》卷15 補
24 《續資治通鑑長編》卷279：「十一月辛酉，同州司士參軍魏道嚴自陳唐相鄭公元成後」，本書「同州良輔鎮」條，亦稱「有道嚴者」，故補「道」字
25 《蜀中廣記》 卷7：「行大山中」
26 疑作「會盟」
27 原作「澥元退」，攷《墨史》：「蘇澥，字浩然，武功人，度支郎中舜元之子」，衍「元」字
28 王禹偁《中秋月》「何處見清輝，登樓正午時，莫辭終夕㸔，動是隔年期，冷濕流螢草，光凝睡鶴枝，不禁鷄唱曉，輕别下天涯」，見《皇朝文鑑》卷22
29 韓愈《符讀書城南》，見《昌黎先生文集》卷6
30 考《宋史·英宗紀》，嘉祐八年九月辛亥，以光國公仲鍼爲忠武軍節度使、同中書門下平章事、淮陽郡王，改名頊。治平元年六月己亥，以淮陽郡王頊爲潁王，此處應有譌脫
31 疑作「匿民家」
32 《事實類苑》卷65：公在政府，蜀人蘇軾往見公，公因問軾云：「近有人來薦王逈，其為人如何？學士相識否？」軾云：「為人奇俊。」公不諭軾意。後數日，公宴，出家妓，有歌新曲六么者，公方悟軾之言，蓋歌有「奇俊王家郎」也云云
33 《永樂大典》卷10876 作「宇文昌齡報聘契丹」
34 據《永樂大典》卷10876補
35 據《永樂大典》卷10876補
36 原作「不足果病」，據《永樂大典》卷10876 改
37 據《永樂大典》卷10876補
38 據《永樂大典》卷10876補
39 原作「阿翁剗地」，據《永樂大典》卷10876 改
40 考《東都事略》卷71 及《曲洧舊聞》卷一，卿孤寒等語，係仁宗與張昪語。熙寧十年張昪卒，諡康節。又嘉祐爲仁宗年號。故「文節」應改「康節」，而「神宗」則改作「仁宗」

        </div>
      </div>
    </div>
  </div>
</div>
<!--update:2025-08-30 09:45:58-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>