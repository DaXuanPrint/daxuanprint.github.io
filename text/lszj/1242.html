<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,凡论,甲申核真略,附录：十二则,左谕德济宁杨公墓志铭,甲申核真略全文在线阅读,甲申核真略全文在线下载,大玄古籍书库">
<meta name="description" content="史籍。明末清初杨士聪撰。一卷。杨士聪,字朝彻,号凫岫,济宁人。崇祯四年(1631年)进士。历官右谕德。李自成率起义军攻入北京,杨士聪仰药不死,为义军所执;后义军败出北京,他弃家南奔,最后卒于常州。鉴于方以智、陈琯等人所著书中说他曾投入义军;高珩、李呈祥、史垂誉、刘正宗、耿章光等人书中甚至还说他担任了义军的官职,以“名节攸关”,故作此书,记载自己在京经历,为己“辩诬”。同时详细记载了起义军在北京期间的情况。其所记虽与正史间有违异,然皆得之目击,故可信者居多,具有较高史料价值。_甲申核真略_全文在线阅读_甲申核真略_全文在线下载_大玄古籍书库">
<title>甲申核真略_杨士聪_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">甲申核真略</span> <br/>
          作者： <span class="inputVal" id="bkauthor">杨士聪</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]33441</span> <br/>
          说明： <span class="inputVal" id="bkdec">史籍。明末清初杨士聪撰。一卷。杨士聪,字朝彻,号凫岫,济宁人。崇祯四年(1631年)进士。历官右谕德。李自成率起义军攻入北京,杨士聪仰药不死,为义军所执;后义军败出北京,他弃家南奔,最后卒于常州。鉴于方以智、陈琯等人所著书中说他曾投入义军;高珩、李呈祥、史垂誉、刘正宗、耿章光等人书中甚至还说他担任了义军的官职,以“名节攸关”,故作此书,记载自己在京经历,为己“辩诬”。同时详细记载了起义军在北京期间的情况。其所记虽与正史间有违异,然皆得之目击,故可信者居多,具有较高史料价值。</span> <br/>
          封面： <span class="inputVal" id="bkimg">Z_6710.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]甲申核真略
[book_author]杨士聪
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]33441
[book_dec]史籍。明末清初杨士聪撰。一卷。杨士聪,字朝彻,号凫岫,济宁人。崇祯四年(1631年)进士。历官右谕德。李自成率起义军攻入北京,杨士聪仰药不死,为义军所执;后义军败出北京,他弃家南奔,最后卒于常州。鉴于方以智、陈琯等人所著书中说他曾投入义军;高珩、李呈祥、史垂誉、刘正宗、耿章光等人书中甚至还说他担任了义军的官职,以“名节攸关”,故作此书,记载自己在京经历,为己“辩诬”。同时详细记载了起义军在北京期间的情况。其所记虽与正史间有违异,然皆得之目击,故可信者居多,具有较高史料价值。
[book_img]Z_6710.jpg


[book_title]序
盖闻载笔善讹，杂摭一时之论；折衷贵当，力祛千古之疑；矧兹感寄兴亡，兼以品分芳秽。事虽已往，鉴在将来；治乱有原，历之始终而皆应；奸贤一定，参以爱憎则婿移。惟随事辄书，第还所本有；因人为纪，不益所本无。如衡斯平，毋度或爽。
粤惟寇氛孔炽，明统中屯，蠢尔萑符，敢行称乱；居然竿木，大肆乘瑕。绕绝塞以南来，越重城而内溃，遂使三百年之基业，变起壑舟；纵经十七载之勤劳，痛余湖鼎。方蹶殆由天运，不臧实在人谋。辅弼备员，黄阁仅虚崇之号；阉阍用事，紫貂预中执之权。至于疆事已非，军容屡遣，望风纳款，逆奸先着云中；卖国约降，毒祸俄延天上。韬钤束手，徒赍恨于拳空；簪佩伤心，因拊膺而气短。则有甘从九死，偕家室以灰飞；永拼一身，赴壤泉而电灭者矣。若夫心事兔脱，奚辞跋涉之艰，乃至身困羊羸，竟绝生全之望。骨肌已碎，仍颠顿以罹诛；喘息仅存，但迁延而赊死。
斯固守臣之分，义在则不容逃；或亦任数之穷，命在则无可怨者也。何廼有术工易貌，巧擅荣身，既志堕于报韩，更心输而颂莽。崇班钜秩，总恃乞墦；卑署散僚，尽烦营窟；即翻事仇之面，胥丧恋主之心。斯函盖所难容，而神人所共弃者也。但地非身涉，事属耳传，睹记或有未详，是非因而益紊。乡邦讨檄，已多增饰之文；市肆稗官，尽是难凭之案。端开假借，谁为胪列彤编？意在逢迎，不顾纷纭青史。一事而甲乙互异，一人而彼此夐殊。即余顽鄙之身，未有画一之论，而余可知矣。余蹇遭厄运，虽惭殉难之贤，恒矢贞怀，不变守身之节。睹三木之囊首，絷久南冠；留四壁以容身，揭高西柄。闺闱弱质，惨化惊磷；衣画残装，熸于虐焰；此固万耳万目共见共闻者也。
顷南都异议繁兴，穷搜无已，据其名单之所指，原无壹字之或牵，卽钩党且不容诬，而公论尚有不定者乎？至于寺人煽祸，漫夸从死之奇；阃帅降虏，谬饰复仇之美，稽日月而或舛，安用纪编？揆褒贬以俱非，奚名笔削？余记笺旧备，籍具真传；考榷新加，字无虚设。欲吊铜驼之恨，不越特书；兼参金匮之藏，用昭信史云尔。
弘光乙酉五月五日，题于当湖舟次

[book_title]凡论
称「核真」者，以坊刻之讹，故加核也。坊刻类以南身记北事，耳以传耳，转相舛错，甚至风马牛不相及者，其不真也固宜。然综前后诸刻而论之，有三变焉：其始国难初兴，新闻互竞，得一说则书之不暇择者，故一刻出，多有所遗、有所误、有所颠倒，此出于无意，一变也。即而南奔僞官，身为负涂之豕，私撰僞书，意图混饰，或桃僵李代，或渊推膝加，且谬谓北人未免南来，一任冤填，罔顾实迹，此出于立意，又一变也。十七年之铁案即翻，占风望气者实烦有徒；归美中珰，力排善类，甚至矫诬先帝，创为「收葬」之言，培击东林，明立逢时之案；捉风捕影，含沙射人，此阴险之极，出于刻意，又一大变也。夫书三写，则以鲁为鱼，以帝为虎，犹无意也，岂有立意、刻意而就中虚实尚可究诘乎？
神庙自辛丑以后，不选净身男子者二十年。至熹庙时选一次，先帝十七年间乃选三次。宫中增万人，每月米增七万二千石，每年靴料银增五万两，此皆可已而不已之费也。先帝又以独断诛魏忠贤，收倒持之柄而自操之，遂谓此辈由我操纵。故厌薄朝官，则以中官参之，中间有时撤回，以明驾驭之在我，而不知此辈如毒药猛兽，未有不终罹其祸者也。天下大患，伤于有所恃，中于有所忽，而败于有所狎。
六月，马士英首参从逆六臣，而曰此辈皆素号正人君子，盖明为阮大铖辈立地步矣。大铖即用，引类呼朋，遂欲翻逆案，刻《要典》，甚至构及国本建言诸臣，是明与先帝为敌亦不顾也。一二逢迎时局者，乃称曹化淳面奏先帝云：「魏忠贤而在，事不至此。」【化淳闲住在外，未闻特召，何处面奏】？先帝叹息传旨，收葬其骸。又称先帝召对，有荐杨维垣、霍维华等者，此皆绝无影响之事，傅会成书，公然刊布，更假岁月，必将登诸奏牍矣。
按国本建言诸臣，在万历二十五年以前；二十九年立东宫，三十三年以后，顾宪成讲学，乃有「东林」之名，先后相去七八年。其后称「复社」者，乃庶吉士张溥以评论时义，标榜为之，与宪成相去几三十年。溥所论之文，与宪成所讲之学，秋毫无涉。至于仕途号为东林者郑三俊、刘宗周诸人，不过稍有骨气，不能随俗俯仰，便名为东林，其与东林原无涉也。王德化，司礼监掌印者也；王承恩，亦司礼秉笔者，而先帝所命之总提督也，二人皆见任。曹化淳于庚辰年吿老，暂委守彰义门。王之心，原任亦秉笔者，闲住已久，二人俱非见任。遭变以来，并无王之俊。杜勋非「杜之秩」。曹化淳本信府承奉，与忠贤地位悬绝。坊刻于诸珰姓名尚未辨清，而迎合时局，谬为夸诩，殊堪喷饭。
襄城有兵，成国无兵；襄城后死，成国先死。万耳万目不可揜也，何德何仇而颠倒言之？且一献门耳，其在十八日，人共知为曹化淳，固无疑矣。至十九日，一曰朱纯臣，一曰张缙彦，一曰傅景星，何献门者之多乎？不知大权全归中贵，故能献门以媚贼。若文武诸臣卽欲献门，谁其听之？
主忧臣辱，主辱臣死，此千古格言也，况主死而臣乃反辞辱乎！且辱与荣，对者也；冠裳车服，贼之所谓荣者，吾即以为辱，则桎梏桁杨，贼之所谓辱者，吾将以为荣。荣、辱有何定论哉？
自南中欲锢北来诸臣，遂倡为刑辱之说，计将一网打尽。坊刻竖儒，未御喻厥旨，乃谬引「刑不上大夫」之说，横生巧试，何比拟之非论也？余偶未罹贼刑，兹于受刑诸臣，悉为明著于篇，以质公论。
「从逆」一案，为授僞官者言也。一命亦逆，无容宽假。顾贼中之官，无不求而自至者，一切蝇营兔窟，不遗余力。就中分为二途：求自见者什之二三，求免祸者什之六七。然即求官而得之，安可原情而代为解脱乎？第大僚易知，庶官难详，耳目所经，仅存大概。坊刻按数求备，未免厚诬。
自城守不坚，风鹤成习，先帝乃罪倡逃者，责在诸绅大姓。「逃」之一字，为朝廷见在疆土无虞设也。今京城吿陷，虏寇相仍，除奉身远引，原无别法；而名之曰「逃」，吾不知其何所逃也。逃寇乎？逃虏乎？逃朝廷乎？余家在河北，义切从王，无以余为逃者。然以目江南诸公，余窃为不平焉。商周之际，仅得首阳两饿夫。北都殉节几二十人，可谓盛矣。自开辟以至于今，兴亡代有，万无举朝尽死之理。且君臣之义一也，在内者宜死，在外者不宜死乎？在朝者宜死，在野者不宜死乎？但隔一城，便作歧论，吾不知其果何据也。圣人责人，不为已甚，难行之事，恐其穷而不可继也。今夫从逆得官，人类不齿，以正刑章宜矣。若未污僞命，而兼受刑拷者，亦皆有死之心，无生之望，视死者仅逊一等。若一槪抹杀，中材以下能无灰心？请竢虚公，必有定论。孔子曰：「吾犹及史之阙文也。」史有专官，载籍可考，犹将阙之，况三千里外无根之游谈，何据而知其尽为实也？昔人云：「若将青史为直笔，恐有无穷受屈人。」南中持议虽刻，然有「存疑」一欵，犹然阙文之遗意也。坊刻漫分「刑辱」、「从逆」为两欵，而「刑辱」中有云『或开从逆』，至「从逆」中亦云『或开刑辱』。夫刑辱之与从逆相去甚悬，假使以从逆而冒刑辱，固厚幸矣；倘刑辱而列从逆，可乎不可乎？即在两可之间，何不别立「未详之案」？乃强为分别，以致是非淆杂，徒滋多口。余兹集止载见闻所及，其疑似者阙之，故曰「略」也。
坊刻意旨有在，专以雌黄缙绅，其国事坏乱之由，未之知也。兹集始十七日中贵登城，而天下事遂不可为。千古永鉴，岂直一时实录而已哉？营兵缺额，一缺于癸未秋冬之瘟疫，再缺于李曲沃、卢九德之调发，而不尽然也。每一大珰皆隐占二三百名，每月领粮，顾人差操，从来无敢问者。昔李邦华协理戎政，稍稍禁约；己巳之变，仅以身免。自是举朝咋舌，遂成牢不可破之局。呜呼！庙社有灵，此圣子神孙所当力为振刷者也！
是书据事直言，虽所亲昵，不敢著一曲笔。如同乡张凤翔，门生方大猷、时敏、李丕著等，凡属实迹，槪不为讳。至素称嫌怨如张若麒者，坊刻皆称其为「贼侍郎加尚书」，宜若可随声附和，而事所本无，不敢增饰。至于身所经历，一一备载其真。如有牵强附会，巧自解免，天地鬼神与二祖列宗实共临之，必不容其摇唇鼓舌，肆欺于光天之下也。
释法遯识

[book_title]甲申核真略
逋臣释法遯抆涕记
崇祯十七年三月十七日早，传言贼至昌平，城守尚无备。午刻，西直门外有数骑突至，挥刀杀人，势欲入城。乃仓卒闭门，传兵上城，每八垛仅得一人。申刻，上令各监局掌印下至小火者，俱上城，每一垛始得一人。又炊灶未立，乃以钱抵市，括食上城。由夜达旦，炮声不绝，而城守事务遂全归中贵，他人不得预矣。
初，宜兴之再入也，罢内操、罢厂卫，又诛王裕民、刘元斌。凡上之信宜兴，与其为上所信任者，无一不与中贵为难。故左右有短宜兴者，言无从入，使其守法奉公，始终如一，诸珰安得而媒蘖之？乃渐有一二么䯢，汇缘门下，以济其私。诸珰稍稍乘间，藉以为辞，上辄不信。由是宜兴侦知主眷之深，谓此辈果不足虑也。诸珰积怨深怒，蓄而待发。会宜兴行边，乃发其欺蒙诸状，上侦之果然。迨吴昌时事发，而圣怒遂不可回。
初，上怨兴化甚于宜兴，有曰：「周延儒尚有人参他，如何无一人言吴甡者？」继而兴化戍滇，宜兴至死，则以怒兴化者仅一先帝，而怒宜兴者，诸珰实鼓煽之，遂至于不可救也。故贼警既急，即分遣高起潜等监视各镇，甚至内地盐漕皆设分理。山东一省，分东三府，西三府，各以一监总之。继而大同报陷，号召援兵，以王承恩为京城内外提督，居督抚总兵之上，则偏重之势成矣。本兵张缙彦，庸碌下材，全无调度。贼破宁武，犹上疏自称带学士衔调唐通、方大猷等守居庸关，惟以兵少为幸。盖曾为户部，所尤惧靡饷也。
至于侦探一节，了无方略，保抚殉难。时逾半月，贼又未至，竟无一役达真定。故贼过昌平【巡抚何谦弃城南走，坊刻称「殉难」者非】，止据传说；西郊杀戮，猝图戒严；其疏谬俱此类事。然亦因权柄有归，中珰日横，日日召对而无商略，即欲调度而实无所容其调度耳。溯往事者，不可不追究于祸乱之源也。
是日厚载门外，有小民捐三百金；又一人久住彰义门外，今避难城中，年六十余，一生所积仅四百金，痛哭以输户部；上皆以锦衣千户官之。二人义士，惜未记其姓名。其余都城人情不尽然也。
捐输之令久下矣，以三万为上等，久无应者。惟太康伯输银二万，进爵为侯；周嘉定输银一万，其余勋戚未有及万者。文武则一输再输，最后上召对，每省限以数，如浙江六千，陕西五千，山东四千之类。山东则郝晋等共输三千一百金，而刑部尚书张忻以九百金足之。先后所捐二十万两而已。时传中贵王之心，其富第一，旧称家贮现银三十万，业已闲住久矣。前月二十二日，上召对，谕令捐助，之心对以连年家计消乏，次日献银一万两。洎贼入城后，逮至夹追，得银十五万两，其金银、什器、缎疋称是。贼以为未合现银三十万之数，夹之至死，坊刻误以之心为从先帝缢者，不知乃提督承恩，非之心也。承恩丧停白塔寺后花园中，余曾目睹之。周嘉定为贼所抄现银五十三万，缎疋以车载者相属于道。
十八日微雨。先是上传，每召对日，用詹翰官四员侍。是日及余与同官卫胤文，自辰至午，重门皆闭，寂无人声。良久，余言：「左、吴封伯，而刘镇在近不与，闻其在临清，颇不相安，恐有他变。」乃使阁较请诸老出议之，即具揭封东安伯。少刻，左都御史李邦华入，言新御史周亮工等三人，著效城守，宜用之城上；已具疏入告，特求票拟相应。因言顷至前门，欲上城看视，而中贵拒之，遂回。语次闻炮声不绝，共言殊非城守之法，然而无可如何。既别去，余寻回寓。比邻给事中金炼色，归自西直门，言城下飞矢如雨，城上立脚不住。今一日止炮伤其一人，将上疏云。
是日，上又下罪己诏，尽罢加派新旧饷；擒贼首者世侯，余头目俱世指挥使。又罪止李自成一人，其喻上猷等俱许自新。近暮，宣武门西城上放二炮。侦之，云城外马走，疑而击之。一更后火起，云宣武桥南席棚失火，不知外城之陷久矣。先是，宣府太监杜勋出城三十里迎降。贼入宣府，磔杀巡抚都御史朱之冯，而信用勋。至是，勋射书彰义门，太监曹化淳开门迎入，大肆杀掠。阁臣蒋德璟寓崇文门外会馆，亦砍二刀背。盖外城申时已陷，而城内竟不知云。
或云是日车驾阅城，因幸成国第，皆谬传也。余与卫宫谕尽日在内，岂有上出而不知者。曹化淳自信邸从龙，以至大用，二弟俱都督，侄辈授世袭锦衣者数人。杜勋即前与高起潜同遣者，未一月而叛逆至此。使勋不遣，即朱之冯不能守宣，亦未必有人迎降、有人射书也。事遂至此，悔可追乎？
传闻失外城时，初更乃达于内。上方与中宫及袁妃同饮，袁妃遽起走，上拔剑追及，刃其肩，再刃，仆焉，未死也。中宫遂疾返坤甯宫缢焉。上乃召公主至，怒叱之曰：「为何生我家？」亦手刃之，皆不殊。于是上仗剑至坤甯宫，见中宫已绝，乃连声曰：「死的好！」遂召提督京城内外太监王承恩至前，语良久，命酒对酌。夜至三更，上与承恩俱醉，因起携承恩手入内，不复出。方上与承恩对语时，传朱谕至内阁，命成国总督内外诸军，托以东宫，且命尽放狱囚。盖举承恩兵柄，一旦尽付之成国也。其朱谕传至阁中，藻德等已出，遂置案上而返。及至宫中，上已不知所在矣，由是不果行云。
坊刻称托东宫于嘉定，及是夕召通州独对，皆非也。果召通州，则朱谕当手授之；或即面与处分矣，何至次日城陷，而通州茫然未之知乎？且通州之特简不后于承恩，既已召之，岂有不留与同缢，而复令之出乎？成国前岁曾总戎政，因差与林宗伯同视孝陵，乃以李襄城代之。差回，止充班首官而无所掌。城守两日，不过同诸勋戚分守一门耳，事之缓急何与焉。此时司兵柄者，外则襄城，内则承恩，先帝曾不一幸其家。坊刻乃称微服步至成国第，辞以赴席未返，果何为乎？朱谕之传，盖愤承恩误事，故邀与同死，而仍属意元勋，或可佐东宫以图一效也。独怪承恩既擅兵柄，何不奉车驾出狩，再作他图？盖杜勋于十七日射书入城，线索潜通，即司礼掌印王德化亦已入牢笼中矣。化淳献门，承恩必预知之，内外做成一片，局面已定，万难他图；但一时为上所迫，不得不相与就缢。而上亦知出城艰难，其势必至于取辱也。呜呼！先帝至英明主也，而乃与貂竖同尽，谓之何哉！坊刻称公主亦至嘉定府，谬甚；又称遣人逼懿安皇后自尽，亦非。懿安为贼所得，盖受刑追银也。又称杜勋自宣府回，与王承恩吊城而入、进白绫琴弦，及上与承恩绕城夺门，不得而归，乃缢，皆谬传也。杜勋已叛，安肯复回。承恩为内外总提督，现在京城，又安用吊城为也？杜勋，坊刻或讹为「杜之秩」。又一刻云，黄国琦一闻城陷，即取白绫琴弦进入。国琦一考选知县耳，十七日召对，尚未授职，何从有此？其为仇陷无疑也。
先是，二月二十八日，上命阁臣传五府六部詹翰科道各官入，授以手札，俾条具战守事宜，汇齐送览；上候于文华殿。各札既入，内言南迁及以东宫监抚南京者，李邦华、李明睿、项煜也【各官并无部属，人传有成德者，谬。又，科道、兵垣合一札，吏户等五垣合一札，河南等道合一札，非每人一札也】。上敛邦华等札置一处，反复观之，色甚怒，稍间渐平。阁臣于文书房侦得云然。盖上意不在南迁，故骤见之而怒，既而思贼势披猖，则以为可备一说，故不复介意耳。然诸札亦竟未发出而罢，邦华等未尝具疏，亦未尝奉有明旨，他人何由而阻之？坊刻数本皆称光时亨阻之，厥后爰书以此而成，时亨以此被诛。虽时亨以忮死，但已为贼官，一死不为大枉，乃必坐以谏止南迁？无论邦华等无疏可据，假使有之，先帝果意在必行，岂一给事中所能阻乎？
十九日昧爽，阴云四合，城外烟焰尚炽。余寓对门陈珰语仆人曰：「今夜宫女盈街，踉跄问路，事可知矣。」俄北城起烟二处，盖杜勋又从德胜门射书约降，开门而入也。有巨珰领千余人，出宣武门而去，别珰随之者，悉以炮击回；人咸传上在其中。是时阁臣藻德等仍不知，方传单敛银犒师，方、范二人皆乘舆传呼，至西长安坊乃回。城中鼎沸，守城者俱下城走，裂弃箭衣快鞋。由是南面之贼尽数登城，各抱箭投城下，大呼持归闭门者免死，于是人争取箭，而人家门前各设「永昌」香案矣。余寓西邻空宅，销闭已久，眷属皆穴墙入其中。余变姓名坐小阁，但闻贼兵各呼有驘马者献出。食顷，数贼露刃而入，席卷而去。
至街口遇贼将，以违令抢掠杀之，其物为众所得。此贼初入，行法如此。然竟日大掠自如，第不杀人耳。余寻至酒肆，升屋以避之。日夕，眷属自空宅潜入守馆老班役家，余就视与诀，自拟必死。俄传上已出朝阳门，乃谬有奔赴行在之想，此一误不可复追者也。
贼破城后，即驰往巩华城报李自成知。午转入德胜门，司礼掌印太监王德化率内员三百人迎至门外，贼令照旧掌印。又有班役千余人迎贼将，即日于演象所拣选。余班役曹茂投贼，余无投者。余避于班役冯榘家，以图出城。中贵迎贼，不独德化一人为然，凡监局掌印者皆出迎，皆照旧。由是各招集名下听贼拣选，共留八百余人，余皆散去。此时缙绅则潜藏惟恐不深，实无一人敢出头者，亦非尽忠义也。贼在山陕，惨拷之虐久著，实畏之耳。凡坊刻称是日迎贼及献门者，非仇陷则谬误也。贼入宫，东宫跪迎于门左，遂仆地，令人掖起。又搜得二王，俱谕令勿惧：「今日即同我子，不失富贵。」又见袁妃及公主，嗟叹先帝太忍，令扶去本宫，各调理之。坊刻言周嘉定献东宫及张缙彦献门，俱谬。东宫原不在嘉定处，缙彦又非守门之官，安得而献之？是日，惠安伯张庆臻阖宅自焚。新乐侯刘文炳、驸马都尉巩永固，俱阖家自尽。李贼既不知先帝所在，以东宫、二王送伪都督刘宗敏宅，即戚畹田弘遇宅，宗敏收养之。乃出牌大书：「主上救民水火，尅破京城，其崇祯逃出紫金城外【以紫禁为「紫金」，贼书如此】，有能出首者，赏黄金一千两；隐匿者，诛其全家。」由是居民汹汹，莫必其命。是日下令勋戚、文武各官，俱于二十一日朝见，愿为官者量才擢用，不愿者听其回籍。如有隐匿者，歇家邻佑，一并正法。自是各官乃往往为人出首矣。
二十日，添设门兵，及放马兵入城。余寓所有马兵一人牵马竟入，知余为官，盖得之邻人，将居为奇货也。余款以酒，寻自逃出，诣宫谕卫胤文家。胤文披剃，与一贼郭姓者饮酒，其同乡也。余与语未移刻，而长班导监押者至，挽余袂至大街，北行入巨宅，有兵部侍郞金之俊、中书刘明偀在焉。饮酒竟夕，语及壬午兖州城陷，鲁王被擒，及故兵都垣范洲泰死事。彼时城守尽以付范，即破家殁身，有何所恨？今事在中贵，一毫不与，而不免于死；死亦吾分，第恨未曾登陴，手一砾以向敌耳！至夜就寝，一人引余出宅，更入一宅，路甚曲折。复有酒淆，灯烛荧然。其人让坐酌酒，余言：「何又烦此？」其人曰：「坐，容详言之。」因言：「适言范兵科是何人，有何相识？」因言儿女之亲，兵科虽没，其女则在。其人曰：「我名王敦武，山西太原人，岢岚道范老爷标下官也，受其至恩。去春差我到滋阳探兵科老爷消息，说是亲侄及范老爷升苑马卿，我送到家，先后两次。后大兵破城，我乃投降。今范老爷如何，曾到任否？」余对以无恙在家。敦武因曰：「老爷是范老爷亲，即同范老爷。我常思范老爷恩无处可报，老爷既在我处，管取不妨。」因问余愿做官否，余曰：「余近臣五品，无事二姓理。为官不愿，惟愿死耳。子能成吾志乎？万不获已，惟愿回家耕地。」敦武曰：「老爷言是，但死则累我，若不受□，不与当今相见，则由我。其回家耕地，须俟城门稍缓，再别图之。」与余言大略如此。余竟夕不寐，敦武数起问视，盖防之也。明日竟不与朝，日晏乃起。
二十一日，班役寻至，言学士倪元璐、谕德马士奇，中允刘理顺、简讨汪伟俱尽节死；余为恨悔久之。元璐死，贼入其家，见停丧在堂，即报贼首。贼首曰：「即欲不做官，说明还乡，有何不可。何至是也？」戒贼众勿再入其门。坊刻称「惊拜」者，谬。世奇同二妾缢，其柩与余同行。见其经理家事，囊槖甚廉，手书亦草草。理顺家眷俱在杞县，止一妾相随；有幼子托薛所蕴。薛后从贼，不知其子存否。坊刻称「妻妾四仆俱死」，及贼为罗拜者，谬。汪伟夫妇俱尽节，坊刻移以称周凤翔，尤谬。寻闻都御史李邦华、副都施邦曜、大理卿淩义渠、刑部侍郞孟兆祥、丙子进士章明、太常少卿吴麟徵、都给事中吴甘来、御史陈良谟、太仆丞申佳胤、吏部许直、兵部金铉、成德，俱自尽【成德，癸未夏在江南，以宜兴事多不惬，迁怒马宫谕，遗书骂之，极其丑诋。七月入都，仍执此谕。马继入，绝无往还。坊刻称德约马同死，附会可笑】。而大学士范景文，驱一家自缢或投井，已乃自投于井。或云井中尸积水浅，不得死，既而又传已死。阁臣委任隆重，原无活法，乃独景文以死闻，差强人意矣。
是日朝者多人，入长安门投职名者恐后，贼皆聚而焚之。其承天门不开，诸人皆露坐以候。近午，太监王德化自内出，左右从者十余人。见兵部尚书张缙彦，诟曰：「老先生尚在此耶？明朝事都是你与魏阁下坏了。」缙彦与辩数语，德化呼从人掌其面而去，缙彦至垂泪焉。此当日实事也。德化本以身为贼用，扬扬自得，诟骂缙彦，以为嘻笑。坊刻乃称德化痛哭，又称德化寻自缢死，皆谬也。德化果不从贼，何能至内，又何为自内出？且德化非第从贼而已也，贼去又复投降，仍掌司礼监印，至为内院出示，称内院范大人云云，揭五凤楼，不知何据而以「死节」归之？是日各官尽日无食，在长安门内，至暮乃放出，辱困百端；故庶子掌坊周凤翔归而缢也。
是日方午，户部侍郞党崇雅、给事仲介松年、御史柳寅东，各方巾色衣，自西长安门骑马入，内长班冯榘所亲见。崇雅、寅东在通州迎降，松年在保定迎降，至是乃入。是日朝者见之，不啻登仙矣。李督师建泰亦以是日入城，押者十人，住东大市街。贼屡谕降，不从，自刎又不死，贼令诸人善视之。方巾色衣，贼中官者尽然，无纱帽圆领之制；即牛金星，刘宗敏亦然。至四月初一日以后，乃有用冠带者，不过什之一二，即袭旧日冠带，而方巾色衣徧满街衢也。且所用冠带亦非本等，如庶吉士赵熲授直指使巡城，而服用鸂鶒，大率苟且一时，仍是盗贼行径耳。旧官是日赴朝，皆青衣小帽。坊刻称先以青衣待罪，随换吉服者，谬。又称棋盘方领，及以云为章，亦未之见。
是日召对狱中放出罪官五品以下张若麒等。若麒自称宁锦督战之功，又有「天下坏于党人」数百言，于是授山海防御使。龚鼎孳授直指使；杨枝起改吏部文选司员外；曹钦程不知何官；其余尚多，不能悉记。独三品以上不召，即侯恂亦未召见；忽传贼将用为侍郞，恂不肯，要以大拜。贼即许之，俟东征旋师如约。贼败归西走，因不果。坊刻称若麒为侍郞，及恂为户大堂者，谬。是日又以给事中高翔汉为都直指，简讨刘世芳为编修，仍候大拜，二人皆陕西人，有内援也。世芳既用，由是同事三人皆借径焉。贼初入京，仅仅用此二人，余未有用者。是日贼执襄城至，面反向而不跪。贼云：「为何不跪？」襄城曰：「我明朝大臣，无跪理。」贼云：「不跪将淩迟汝！」襄城曰：「任汝！」贼云：「不跪将淩迟汝全家！」襄城曰：「任汝！」贼又曰：「不跪将淩迟阖城百姓！」襄城跪，仍反面曰：「吾为阖城百姓跪，非跪汝也。」李贼欲杀之，伪军师以为不可。未数日，发同诸人追银，夹二次；闻成国被杀，乃乘间自缢死。坊刻称候山陵毕缢死者，谬；又言服药死者，亦谬。襄城年二十七，本亦大言无忌之人。每逢召对，他大臣跪奏，渠从旁立语，睨视上，几无人臣礼。身为总督，拥重兵，非他官无兵者比。城未破，不闻有何调度；城既破，协理王家彦死，御史王章死，襄城独就执，乃徒为大言以耸贼听，冀万一之或免，色厉内荏，其肺肝可立见也。夫人为贼所掠，褫尽底衣，抱之马上，大呼「此襄城伯夫人也」，复大笑。勋臣妇女此外惟英国妻妾俱夹死于府第前，其余虽死，无被辱至此者。陈、魏二中堂，自二十日午留刘宗敏宅，锁小房中。魏自窗隙语人曰：「如欲用我，不拘如何用便罢了，锁闭作何解？」至是同方、丘二公发营中，命人羁守。
二十二日，贼搜得先帝遗弓于后园山子中，与王承恩对面缢焉。衣袖墨书一行云：「因失江山，无面目见祖宗，不敢终于正寝。」又一行云：「百官俱赴东宫行在。」此余闻之周中官自内出亲见之者。呜呼，痛哉！此天崩地裂之变，所为涕泪千秋者也。周问余：「何谓『行在』？」余云：「车驾所在。」坊刻谬撰血诏，及称「宁裂朕尸」，皆非也。「赴行在」语，谓东宫既托成国，或成国护之以出，故令百官赴之耳。坊刻称「尽杀百官，无杀百姓」，不知何据？此浅夫愤激之言，非先帝之言也。先是，朱谕既托东宫于成国，既未果行，成国与东宫俱不之知。李贼入，得朱谕于文渊阁案上，即日收系成国。至是日申时，杀成国于刘宗敏寓前，而封东宫为宋王，定、永二王各改封为王如故。
勋臣被难，无若成国纯臣之早者。贼以朱谕付托之重，故此收系最先，戮死最速，复杀其弟若侄，较他勋臣仅杀一身及长子者，其死为尤烈也。成国本长厚，无他技能，直以元勋班首为上所托，非真鉴其才识择而命之也。所托未遂，而横罹其祸。然国亡与亡，在成国非不幸也。独怪坊刻妄载成国劝进。夫逆贼劝进，事诚有之，乃贼营见任之官，非京城从贼之官也。
贼择三月二十九日即位，自二十六日为始，牛金星等率耆老劝进二次，因改期四月初一日，未及举第三次。其后屡改屡易，竟未能举。直至四月二十七日，乃三劝进也。从贼诸臣除狱中数人外，以二十六日选用，二十八日乃有报名谢恩者，而谓二十六日有人劝进乎？又一刻称四月初六日陈演、朱纯臣再劝进，夫成国死于二十二日，即二十六日已无成国矣。至四月初六日，已经半月，何处再生一成国也？陈井研称其追赃四万，于四月十二日被杀，是矣，既以劝进，前何追赃，后何被杀也？缙绅士大夫或于人有恩怨异同之殊，固宜其舛错不一，今同一勋爵耳，于成国则厚诬之，于襄城则妄誉之，天下万世岂复有信史也哉？
东宫既受封，逆贼令每日朝见，往还乘一驘。先是，东宫在宗敏处尚衣红袍，语监视者曰：「我当衣素，奈何衣红，可为我取素衣？」监视者诡欲取诸宫中，东宫曰不可，因罢之。
二十三日，殓先帝于东华门外。初用银五两，得二棺，与王承恩俱殓。旋用司礼王德化言，易以朱漆梓宫，与中宫梓宫同移佛庵中，命僧为诵经，诸人不得入。余在王敦武处，不得出门一步，惟相对暗泣而已。国子监祭酒孙从度住金台会馆，病甚卧床。有贼罗将军者来住其侧。从度遗通家侍生名帖叩首，将军者，见帖大怒，问何病，须我自去看之。遂乘马至馆，径入内室，孙夫人迎而骂之。将军命铁索系夫人，并舁从度过己寓讯问，孙即毙于舁时。拶其夫人，徵求财物，凡七拶，敲数百敲，十指俱断，夫人乃招承窖金。初，孙亦无厚蓄，向为亲史𡎊寄收多金，于是押夫人发窖，得银七千两，尽没入于李贼。李贼骇视曰：「翰林之富乃至是耶？」于是凡翰林官无论新旧，皆派饷万金以上。诸人之多被刑拷，实由此也。
二十四日，伪都督刘宗敏夹书役二人于大街，其陕西携来役也。越日皆死。刘本响马贼，与李贼结义，贼僭号顺王，乃定君臣之分，京中皆称「刘国公」。余覩其衔，云「中吉营左军都督府左都督」，无所谓「国公」也。每骑马或驘，走西华门与贼议事，或方巾，或白绒帽，无多仪从，第以四、五骑前导而已。门立二磔人柱，事无大小皆自理，杀人无虚日。凡兵士掠财奸淫者，枭示甚多。独夹二书役者，盖以试夹棍也。自二十二日至二十五日趱造数十副，木皆生棱，且用铁钉相连，以夹人，无不骨碎立死。二人书奏误二字，以试之。乃散授各营用刑处。
二十五日，伪礼政府巩焴示随驾各官率耆老人等，上表劝进。巩焴者，原任提学佥事，从贼为礼政府左侍郞。按贼改六部为「六政府」，自初得陕西已然，俱已设官，但不备耳。其尚书皆留守陕西，每府一侍郞从征，如吏政宋企郊，户政杨建烈，兵政喻上猷，刑政陆之祺，工政张嶙然及焴，皆左侍郞也。坊刻称入京至二十五日乃改，及以企郊等为尚书，皆谬。其示称随驾，则明乎文之金星，武之宗敏，即其首矣。劝进大事，佐命之臣岂肯以亡国累囚等之乎？贼中有名访稽司者，不知何官，持名帖请京城缙绅刘余佑、孙承泽议事。及至，揖毕就坐，言主上不日大用二公，因借银充饷。问刘借四万，孙借二万，二人唯唯，答以「随力措处」。其人送出嘱曰：「宜早计之，再迟二日，即不得从容矣。」二人相视骇愕而出。
顺天举人王任杞者，余壬午所录士也，往宣府探亲，遇贼，遂为所得，授通政司参议。使人视余，且相告云：「渠愤京城各官藏匿，不出远迎，欲尽杀之，宋军师力劝而止。明日当有处分消息，其不用者想不能免。」盖是时多谋为官者，如戊辰进士即钻宋企郊【若杨观光、薛所蕴等】，河南人即钻牛金星、宋献策【若何瑞徵等】，其类甚多。无论余茫然不知，即知之不能为也。任杞，京师人，坊刻作「仕屺」，选为潍县令者谬。
二十六日为劝进之始，史馆办事、京营卫幕杂流、各卫指挥千百户、各衙门效劳听用候缺等官，及举人生员，俱自赴朝投递职名，以希进用。贼以大册录之，百人为一聚，以八骑持械押赴各营收管。自辰至申，冤号之声盈耳不绝。是日，选升各官四品以下百余人【凡三品以上者，俱不与】：词林何瑞徵【礼政侍郎，掌弘文院，系牛金星同年】、杨观光【兵部侍郎，后改礼政。「郊天」一对确乎有之】、项煜【太常寺寺丞】、韩四维【修撰】、梁兆阳【兵政侍郎】、薛所蕴【国子监设三堂，革去祭酒，以司业为正，学录、博士为左右。薛仍司业】、张之奇、傅鼎铨、方以智、杨廷鉴、陈名夏【因召对自陈招募山东义勇，升修撰，兼户部二科都给事中，候敕未行而城破。处馆中州时识金星，仍授原官】、高尔俨【以下仍原职】、周钟【简讨，但授官在劝进后。「草表」事都中未闻】、朱积等；六科则刘昌【太常少卿】、孙承泽【防御史，仍索银二万】、时敏【南充知县】、申芝芳【以下俱仍原职，改称「谏议」】、戴明说、郭充、金炼色、光时亨、朱徽；御史则裴希度【改庶吉士】、朱朗𨪪、张懋爵、蔡鹏霄、凃必泓、韩文铨、陈羽白【俱仍原职，称「直指使」】；吏部则沈自彰、熊文举、郭万象、王显、杨玄锡【俱仍原职】；京堂卿寺则叶初春【三品被用止此一人】、刘廷谏【陕西推官】、宋学显【验马寺少卿】、钱位坤【国子学录】等。其余各衙门皆有，不能悉记，然亦不必备也。坊刻讹谬非一、三品以上概称留用，实概不用也。而有列名者，有不列名者。赵京仕、张端，皆被夹也【京仕之夹，余亲见；张端之夹，卫胤文所见】，而称授职。吴履中追黄金八十万、银六百万，仍受夹，初八日始放也，而以为授大理卿。庶吉士用者固多，惟高珩、李呈祥、史垂誉，原未用也，而以为授职。若刘正宗以癸未七月册封出京，耿章光以甲申正月解试录往南京，邸报甚明也，而亦注授职。张希夏寄家于京，册封鲁府，京城陷后，眷属无遗，今见官南京也，而以为授防御使。乃金炼色、郭充、朱徽，则仍为谏议，刘明偀则四川夔州监司也，而以为刑辱，何欤？
初，傅鼎铨等录数本，有遗余名者，有开入「刑辱」者，其所载伪官未至于大谬也。私撰伪书，淆乱是非，自方以智始。以智与余素无仇隙，止以藩王讲官例三年升大参，从无留任在词林者，以智求展书不遂，复求同庶吉士敎习，部复雷回，明旨不允，以其有妨讲读也。余尝对衙门前后辈言：「近来衙门考选授官，召对授官，已非旧制；今又添此一种，途径益杂。是二百年来旧例，自以智辈而坏也。「由是恨余切齿。以智之书二种：一种乃其与傅鼎铨手定，一种乃以五十金贿买监生陈管为之者。自定之书列款甚详，首先自辨；陈管之书仅存大略。伪官中皆无杨观光姓名，管书则称观光「剪发翰林」，与卫胤文并列。夫观光先授兵政，后改礼政，三尺童子亦能知之；以智以座师之故【观光己卯副南闱，中以智】，移兵政侍郎梁兆阳于礼政，而诬余为兵政，其谬一也。观光剪发，宜受夹进银，何不闻刑辱？林增志、杨昌祚，皆翰林剪发被夹者也，活口可问，其谬二也。管书又以余为户政侍郎，二书皆出以智意旨，所纪果真，何至互异？其谬三也。观光、兆阳为贼用最显者，二人各有召对；果与二人同用，何独无一召对，无一建白，乃诸刻并无一字？其谬四也。管书又云，宋企郊等与余坐堂上，何瑞徵等选官于堂下。夫余亦在京一缙绅耳，非自秦晋随贼者，非狱中放出者；瑞徵等方在选官，而余已大用，雄据堂上，此奇之又奇，其谬五也。以智既为此书，旋发觉于巡视南城御史王孙蕃，逮书坊人拷讯，于是以智与鼎铨手书改窜之稿、及贿买陈管之银俱追出，特参下部提问，以智潜逃。第因有此番淆乱，坊刻益紊。吴下一书，前载观光为「剪发翰林」，后又载逆贼「召观光问郊天」数语。又一书，前载余于受刑中，后载余为户政少堂，其互相矛盾如此。以智事露潜逃，复为匿名帖徧帖街衢，言余为贼官。时余在扬州，盖恐余入京，故又下一番毒手。余门生谭贞良方入京，见之，悉为涤去。以智谋敎习不就，乃先帝独断，与余何涉？不知何见而仇余至此！御史王孙蕃，前济宁州知州，必疑余以香火之情，借力假手，而孰知其绝不相闻乎？嗟乎冤哉帖也！
是日，余与金之俊、刘明偀坐敦武处，忽仆人杜天成、杨翟自济宁至京，寻至余处。余问其所以，天成等言：「二十三日至天津，方闻京城已陷，至京城外买菜担挑入。」余大喜，谓金、刘曰：「即此一事，天不绝余，余必不污伪官，亦决不死矣。」时金之俊方占得「谦」之三爻，共拟议间，偶值此事，余作此言，群贼皆惊异，不测所以。
二十七日，派饷于在京各官，不论用与不用。用者派少，令其自完；不用者派多，一言不辩即夹。有夹于宗敏处者，有夹于各营兵处官者，有夹于监押健儿处者，有夹于勋戚各官之家者，有夹于路次者，人人皆得用刑，处处皆可施刑。其输饷之数，中堂十万，部院京堂锦衣七万或五万、三万，科道吏部五万、三万，翰林三万、二万、一万，部属而下则各以千计矣。勋戚之家无定数，人财两尽而后已。是日，中堂陈演输银四万，骆锦衣输银三万，各免夹羁候。方岳贡、丘瑜、魏藻德、掌镇抚司梁清宏、又史馆办事、卫幕杂流、指挥千百户、各衙门效劳等官，俱夹，俱竟日夜不放。各派饷数目，在宗敏及诸将处者，付本人；在监押健儿处者，付健儿自追。由是余派二万，明偀派一千，在王敦武处；而金之俊派五万，在隔壁沈姓处。沈与王至契，先在一处，至是各分去。余度不能办，语王暂俟来日回寓图之。按陈井研罢相在先，蒋晋江以十六日出寓外城，得以潜遁，而陈反留，以积有重赀不能行也。闻陈之重赀得自陈新甲，新甲恐先帝籍没其家，故乘夜辇于相公家。后新甲正法，止一妾及数仆分其余赀各散。陈因隐其所寄，然适足为累以致死也。是日陈以皮箱二只载入宗敏处，贼喜其慷慨，遂得免夹。向使贼不东行，陈必生无疑。乃事有错出，卒至殒命，岂非定数难逃耶！陈监押于宗敏营中十五队，初八日未放。余遇诸途，见其沮丧含涕，必贼言不善也。初九日亦迁白塔寺后，十二日被杀。事本如此，坊刻称其备受酷刑，及三次劝进，不知何居？
二十八日，敦武以其党张凤鸣、郑彦、赵开如从余至寓，余括所余，并桮盘簪珥悉熔化之，不能数百金。适门生李丕著已授永平防御使，助余百金，绐以他处再借，乃暗求砒毒怀之。时睿、久两儿归济应试，儿媳俱匿他所，惟小女方六岁，及妻孔氏、妾杨氏、祝氏在寓，闻余归，悉出所藏。余潜语以检括诸物者，非真有需乎此也，所以安诸贼之心，图一死以报先帝耳。祝氏问：「何时当死？」余曰：「来日正午。」孔氏问：「小女当置何处？」余曰：「投之井中。」各吞声默会而去。余与诸贼宿前厅，是时役仆俱逃，即仆妇亦无，止一新到杜天成在内。明晨治馔贳酒，饭诸贼毕，命杜仆持银还营，遂闭中门，以二贼守之。既行而三人缢焉。过午，中门久闭，寂无人声，贼以为由后门逃，破门入视，则三人并悬一梁。孔氏尚有微息，急以刀断绳而坠于地，各狼狈而走。余亦以酒仰药，大呕于系所。敦武汲水灌余，良久复苏，卒得不死。敦武甚怨咎：「奈何几至误我！」余曰：「身之不恤，遑恤其他？」敦武亦为感泣。因言之于贼：「此人家中已无所有，且妇女俱死。「由是防视益密，不复言输饷矣。刘明偀是日即完一千，遂得放去。金之俊输紬缎五百疋，银百两，为沈贼夹之系所，哀号宛转，而众贼饮酒欢呼，了不为意。敦武劝，乃暂止。敦武因言：「向在山西，曾监押一官，始终不令受刑，况范老爷亲乎？请静俟之。」余默不复应，兀坐终日而已。
四月初一日，易大明门石榜为「大顺门」，改期初六日即位。宗敏夹讯魏藻德，得银一万两，因讯其以首辅致乱。藻德曰：「本是书生，不谙政事，兼以先帝无道，遂至于此。」宗敏大怒：「汝以书生擢状元，不三年为宰相，崇祯有何负汝，诋为无道？」呼左右掌嘴数十，仍夹不放。是日，方岳贡及丘瑜仍令羁候。然各处搜求渐密，贩鬻之家，稍有赀产，辄逮而夹之，老稚冤号，彻于衢路。于是怨讟渐兴，私示抑出。人心思汉，已见端于此矣。
按受刑诸臣先后不一，有自二十六日者，有自二十七日、二十八日、二十九日者，至是尚多未放。其受刑之故亦多不同，有完银多而反夹，完银少而反不夹者，多不可解。今据所闻极确者，大臣中如李遇知、王正志、陈必谦、王都为甚。其夹而未甚者，则金之俊、王鳌永、张维机也；而张凤翔、张忻、雷跃龙、沈惟炳、杨汝成、郝晋，则绝未受刑。词臣中如杨昌祚、林增志、卫胤文为甚，其夹而末甚者，则胡世安、李明睿也；而李土湻、方拱乾与余则绝未受刑。科道则顾鋐、陈纯德、冯垣登、曹溶【系狱中放出者】，庶僚则申济芳、谢于宣，俱轻重受刑。其未受刑者甚多。若坊刻随意填注，半属未真，毋宁且阙之乎？至其中事有别出，如杨汝成之获免，以饰「献美婢」，未尝留用；张忻未刑而刑其妻、刑其子，得银一万两始放。此卫胤文所亲见者。郝晋输银五千得放，原未留用。王都三次受夹，释夹即死，尸柩俱焚，妇女流落，未尝幸免。顾鋐追银被夹，仆役窃银而逃。至四月二十六日，贼将索银十两，鋐无以应，即刻毙之。科臣殉难，止一吴甘来，更得此一人，殊胜夫累累伪命者。高斗光遣戍出狱，被首追银，贼将夹之，伊男生员高鼎慨然代受。此等孝行，似难多得，今亦附记于此。阳武侯薛濂夹数日，囊已空矣，诡言有窖金在宅，将自发之。宅在东城，贼令二人舁往，则宅为贼将占据久矣。贼将见濂甚怒，问藏在何处，当代发之，濂不能对；舁回，越二日死。毛定西亦死于夹，应袭长男十二日死。此勋臣之大凡也。
初二日，魏藻德被夹五日矣，至是未放而死。复逮其子追银，其子诉家已无银，若父见在，仍可于门生故旧处措处，今父已死，何处得银？贼挥刀斩之。是日，伪顺天府尹王则尧考生员百五十人，送吏部除官。银工王文者，徽人也，视余于系所，言其兄王明考第七名，选四川资县令，故余知之。是日，刘明偀赴吏部，选得四川夔州佥事。明偀选时，见前豫楚总督任浚、御史苏京咸在，俱选四川防御使。明偀寻至刘宗敏家，投官衔门生手本，遇杨观光亦投手本，署云「礼政府右侍郎兼弘文院侍读学士门生杨观光」，盖观光以是日自兵政改礼政也。明偀见观光四轿开棍，俨然部堂，余人不尔也。明偀赴系所与敦武别，送礼，因告余云然。
初三日，葬先帝、后田贵妃坟中，黎明令仵作数人舁去。坊刻称遣东宫出送者，非；又云有内臣数员，亦非。又一坊刻，称李贼令顺天府行文昌平，开田妃坟，不知累朝妃嫔皆葬金山，不葬昌平也。诸绅顺逆可以凭臆撰造，贵妃坟茔亦可任意改移乎？是日又改即位之期于初八日，凡各营刑系，有鸿胪寺官者，尽放，复原官，以即位仪节无人谙习也。又令礼政选序班多员，街市之人声音洪亮者皆与。巩焴、杨观光督各官本衙习仪。德州山人陈可敎选中序班，借余朝服，因告余者。
初四日，焚毁太庙各主。是日闻总兵唐通及吴三桂等不服，结营自固，势将西指，遣贼将马兵数千御之。是时张若麒出往山海久矣，坊刻加尚书者，谬；又称左懋泰为侍郎，亦谬。左许授兵属，助饷未完也。吴襄者，三桂父也，在京为都督，被获将夹，复宥而晏之。吴知终不免，遣人贻书于子云。是日，伪庶常大到任。何瑞徵掌弘文院敎习庶吉士，移家院署，乃修故事。旧庶常被留及新改裴希度等，各输银送伪锦衣卫办席，请牛金星至署到任。此最可笑，乃何瑞徵主持为之也。
初五日，庶吉士张家玉上疏请表章诸死难者，见贼辞色俱厉。贼怒，缚于午门外。家玉请死，贼不许。至三日，贼逮入喝问，欲淩迟之，玉不为动；又言欲淩迟其父母，家玉乃跪恳求免，复以为庶吉士。此时张之父母在籍不在京也，粤东远在天末，岂易淩迟，而张遽若此，何也？坊刻令人往拘其父母者，谬。
初六日，有邻里以奸情执送刘宗敏者，宗敏一一质审后乃问其妇曰：「汝从本夫乎？抑从奸夫乎？」其妇曰愿从奸夫。宗敏淩迟其妇，而并杀二夫，其听断多此类也。是日，贼又改即位之期于十二日。
初七日，李贼就宗敏寓议事。因见庭中凡三院，每院夹者百余，有哀号者，有不能哀号者，惨状不忍见闻。将去，问宗敏凡得银若干，宗敏以数对。李贼云：「天象示警，宋军师亦言当省刑清狱。此辈夹久，宜斟酌放之。」宗敏唯命。此三百人者，缙绅十之一二，皆前所云史馆办事、卫幕杂流、指挥千百户、各衙门效劳等官，及续逮到各部书办也。死者多矣，死则以绳约而出之，不啻千余。至是未死者，尚有此数。是日，刘宗敏进所追银若干万。有西伪李都督者，以己所追较之，不及宗敏之半。李恐得罪，又知诸人必无，派本营众将人二百金，凑成一半，此亦贼中之不多得者。
初八日，放诸系者。不论输银多寡，一概放之，但于百十人中漫留一二人，不知何谓。于是杨汝成、金之俊、郝晋、吴履中、陈必谦、张凤翔、沈惟炳、雷跃龙、张维机、王正志、王鳌永、胡世安、李明睿、李士淳、宋之绳等，庶官吕兆龙、吴之瑞等俱放。独方拱乾、杨昌祚、林增志与余未放，殊不解其故也。太常寺卿王都释夹，舁至家，是日即死。都即属西李伪都督者也。此营追银与他处颇异，聚五六十缙绅于三间房内，并无饮食，零星取而追之，仍还房内。都初仅追三百，都言一钱亦无，夹之，得银三百。逾二日，又追五百。都又云无，夹之，得银五百。逾数日复追四百。都又云无，夹之，得银四百。因是日放诸人，得令舁归，归即毙矣。御史冯垣登并锦衣二人，以祝发为贼所怒，夹于中路，三日俱死。吏部吴孳昌亦祝发者，独令蓄发候用，殊不可解。或曰吴河南人，与宋献策有旧也。余见梁清宏，以门舁之，体肥，被夹处阔三寸余，露骨，上下红肿倍之，气息仅属。是日得放，未几即死。又有锦衣许达胤者，于十二日杀死。庶官得释，多伺隙而逃，如吴之瑞等是也。有赴吏政投职名选官者，如吕兆龙等是也。贼先有示在大明门，各官不投职名即为负固，然亦不甚督责。凡投职名选官者，大要为便于出城，便于行路耳，非真以此求自效也。即贼铨亦多以不相干涉之地潦草应付，与前被选用者大是不同，然不如径行之为无累也。得释诸人于刘宗敏处为多，有业已释夹而身不能出，家人又不敢入，或一日二日仍毙于内，乃使人移出之。一千户须眉俱白，形容甚苦，居然贫人也，横尸路旁者数日。
初九日，敦武移寓白塔寺后，余亦往焉。其房主中贵田姓，不知其名，于十九夜缢死，其名下人窃细软而逃，独书籍盆花在焉。是时刘贼传令调营，凡旧寓皆迁。敦武为余求宽敞处，因寓焉。田不知何许人，所蓄书多写册，有自写者，必读书人也。尽节殒身，名湮灭而不称，乃令逆贼王德化冒得之，谓之何哉？
十一日，又更即位之期于十五日。贼方习仪于内庭【伪官俱朝服，李贼衣朱，登文昭阁凭槛而望】，东报急，故更之。
十二日早，又更期为十七日，盖东行之期已定，故为此以愚人耳目。日夕，敛各处系者于各营伪都督处，凡勋戚大臣皆杀之，盖以绝内患也。于是陈演、徐允祯诸戚畹，官都督以上者，俱杀死，亦有未尽殓者。如方谷城、丘宣城，俱授意监押者令杀之。监押者告之曰：「主将意如此，我辈何敢无状？」奉以缳具，于是二人各缢死。坊刻言丘自尽，及言见东宫恸哭，后闻太子坠马，遂勺水不进，至廿六日乃卒者，皆谬。丘能自尽，何不死十二日之前？贼本尽杀宰执勋贵以绝内顾，岂肯留一阁老于二十六日之后乎？若曰怜其清正，则方清正于明，非清正于贼也，正其所深忌者。坊刻以爱憎持论，故其谬如此。是日，敦武告余曰：「明日大军将发，诸系者皆当有处分，须共老爷一行。」余随之去。至田弘遇宅前，则诸人历历坐于路侧矣。延迟良久，见簇一人杀之，顷之复然，先后十余辈。余从仆惊骇而逃。天会暮，敦武延余至田宅南一宅饭焉。余问：「此何等？」敦武劝余酒，曰：「请一杯，此时则系命。」余曰：「然。」遂引满数杯。又出坐月明中，见杀人如向者。顷之，刘贼乘驘忽出入西华门。又二更余，乘驘复来。良久，一人出，问一被夹中贵云：「尔所输银几何？」云银若干，金九十二两；其人复入。又良久，十余人拥一人至街中杀之。顷之敦武出，曰：「请回，恭喜。」于是返寓，则漏下三鼓矣。敦武明日亦行，托余于郑彦、赵开如，俾善相待。
西四牌楼者，乃历朝行刑之地，所谓戮人于市者也。李贼何知焉？且彼之戮人，不待审谳，不待奏请，不过欲杀则杀之已耳。凡有兵权者，皆可以杀人，而宗敏为甚。宗敏门前无日不杀，少者横尸以十数。自始至以西奔，曷尝有所谓「押赴法曹」者哉？坊刻称押赴四牌楼及下狱，皆梦中语也。是日，以各戚畹妇女给配各营队长。按册给之，不拘老少，有子者一并随养。其偶得少且美者，不胜欣欣，抱之马上，夸示同侣；或遇一丑媪，携扶而行，亦无奈何。
十三日，李贼以东宫二王出正阳门。李贼乘驘，盖走驘也。东宫衣绿，随李贼之后，马尾相衔，不失寸步；有督押者继其后也。刘宗敏等俱行，惟留一姓李伪都督居东，与牛金星共为守备。相传都督吴襄亦以是日胁而行也。
十四日，西长安街有示覆黏贼宗敏示上，内称明朝天数未尽，人思效忠，的于本月二十日立东宫为皇帝，改元「义兴元年」等语。李伪都督察访，了无踪迹。先是亦有私示，宗敏擒其揭示处数十家骈戮之。此示揭于黄墙之上，左右俱无住人，法无所施，由是惶骇，但密闻于李贼云。
十五日，降贼官何瑞徵等入揖于牛金星。金星与言私示事：「国家新造，主上东征，讹妄陡生，人心汹惧，各宜大家谨慎」等语，瑞徵对以见住衙门。金星言：「如此反未便，不如各自归家，无事少出。」瑞徵唯唯而出。按阁揖三杨以后乃有之，朔望免朝止及讲读以下，余不然也。近以纂修公会，群入聚揖，相沿未悟，识者以为非礼。况金星何人，亦何所知？乃至以此相媚，覥颜折腰，可谓败类之尤者也！
十六日，大驱驘马，载金银往关中。自初十日即有载解，而未甚也；是日以千驮计。内库有镇库锭，皆五百两为一锭，镌有「永乐」年字，每驮二锭，无物包裹，黄白溢目，其寻常元宝则搭包贮焉。按贼入大内，括各库银共三千七百万、金若干万。其在户部者，外解不及四十万，捐助二十万而已。此城陷后存银之大较也。呜呼！三千七百万，捐其奇零，即可代两年加派。乃今日考成，明日搜括，使海内骚然，而扃鐍如故，策安在也？先帝圣明，岂其见不及此？徒以年来外解艰难，将留为罗雀掘鼠之备，而孰知其事势之不相及也？吁，亦可悲矣！
十七日，都人嫁女子贼营者甚多，甚以为荣。
十八日，传闻吴帅东合，而未甚著。又传李贼至蓟镇，唐通匿不与战，贼因东出永平。此时总督王永吉与三十骑，戎装乘马，间道南下矣。
十九日、二十日，东报渐急。吴襄书达三桂，并不言被夹，而赍书人误传已夹，三桂大痛愤，以道里日期计襄必死矣。适闻外报至，三桂权两敌之间，不如东合，遂往迎降。遇于宁锦道中，告以故，许之，俾三桂先行。三桂遇贼于关内，大战胜之。
二十日，二十一日，东报益急。留守贼于京城大搜兵器，使人沿街大呼，凡弓箭、火器皆不得留。由是城门益严，人心汹惧。传闻三桂初与贼战，杀贼数千，会暮罢，吴兵亦力竭，明日殆不能支。黎明会战，忽有白标一队，绕出吴兵之右，锐不可当。时李贼与数十骑在野庙观战，有僧进曰：「此非吴兵，必东虏也。上位急宜避之。」李贼狼狈走。马军见白标军如风发潮涌，所到之处无不披靡，于是贼遁至永平，杀吴襄。或云东宫、二王至是皆遇害云。贼西出永平，虏追及，又败之。是时张若麒投虏，虏不受，恳三桂转达，乃受之【三桂例称职方为老师也】。于永平察院中赐宴，牛羊等肉九器，各插刀于上，叩首而坐。酒九巡毕，又九叩首而罢。又赐衣一件，上织为鹤，下为鹿；仍许以职方衔用，不用贼官也。此若麒入京，以语中书于允中者。
二十二日，留守贼促驮载金银益急，先止用驘，至此乃用驴。京城民有驴者，逼取殆尽。
二十三日，民间喧传吴三桂与贼遇，贼使人谕降，三桂曰：「吾父安在？又东宫安在？」李贼出东宫及吴襄于阵前，三桂以计夺之，遂奉之以西。
二十四日，贼众多相聚耳语，或泣涕滂沱【赵开如哭王敦武，恸甚。后敦武还，止中一箭】，盖败兵消息也。其先与京城人为婚娶其女者，多相携赴关中而去。
二十五日，传吴帅告示入城，谕众以皆为先帝服丧。大兵入城，冠素者不杀。由是城中百姓人各制素冠。
二十六日，伪礼政示：「主上东征，不日回京登极，著该管衙门预先备办，毋致临期失误」等情。是日晚，贼郑彦、赵开如各潜语余，以来日大队将行，余可归寓。复索余报，不得已，贳金给之。
二十七日早，方拱乾、林增志、杨昌祚与余俱得归寓。
先是，三月二十八日，余决意死，以二幼子入鹫峰寺为僧，不见逾月，暂住视之，逾午未归。流贼阑入，眷属骇散，儿妇等共逃入一环墙中，四无出路，三日无食，与周岁小孙俱无恙也。余闻之，逃匿屯院衚同赵蓐医家。至二十九日，眷属始集。李贼以是日归，即杀三桂全家凡三十四口，在王府二条胡同。是日大队入城，较前绝无纪律。有入据余寓者，得杜、鲁二仆，拷问余处，杜始终不言。因据寓以余米作食。越明日，城中大掠，然犹出牌安民也。是日驱城中百姓于崇文、宣武门外，毁撤沿河诸房，及城外四面羊马墙。云向攻城时，借此墙遮蔽炮箭，大得其力，恐东兵攻城，故亟去之。
二十八日，贼草诸仪，定于来日即位。竟夜，零贼淫掠，贼不能禁也。大房无不搜者。余所藏街，一面园墙，一面破房，贼无至者，然主人亦竟夜不敢寝。是日近午，余潜出至鹫峰寺，寺僧云：「不当来，寺中凡数搜矣。」余坐隙院未久，有数贼入搜，从人带有少银者，悉取之。又搜余，无所得。闭门往呼其党，将加刑拷，余从后越墙得脱。未里许，复遇数贼，将执余赴城外拆羊马墙，未果，余脱身而走。是晚主人甥女为贼所掠，二贼互竞，以刀砍其身。夜半号叫而来，各大惊愕，久之乃定。黎明，见其女呻吟檐下，薄有颜色，血污满身。此李贼兵败入城，军纪不行，两日来淫掠之大较也。若二十六日以前，则绝无此等。坊刻称贼于四月初七日淫掠妇女，一日夜安福胡同死者三百七十余人，大属妄语。事之所无，虽在逆贼，讵可诬乎？
二十九日，李贼即位，尊七代考妣为皇帝、后，吏户礼六曹各一赦书，亦可笑也。余同州户部员外陈扆诵责算捐助赔银一千五百两，又新饷盘未清，至是得赦，匿孔府中。有户政一赦，余得而见之，皆钱粮事，与各曹无涉也。是日日初斜，运草入宫城殿门诸处，各塞满之。
三十日黎明，李贼先走，刘宗敏继之，旋出牌令阖城百姓避虏。老幼妇女，相与扶携，带包裹出城。行未数里，即遭掠杀，老幼皆死，驱其丁壮为兵。薛所蕴家人衣红紫绫绢衣，系银于腰露之，一如流贼押解金银者，骑马驘，昧爽出宣武门而去。凡贼随军旧官，皆有军兵照护，独新用者无之。甚困，皆伏匿不敢动。又恐东宫旦夕且至，或追治伪命，故伪户政司务魏学濂于是日死焉。杨观光以家眷随贼而出，至凤台为贼所杀，体无完肤，家眷复回。独所蕴拥赀出城，一往甚锐，不知何术。相传有宋军师之密令云。传闻贼出宫时放火，用大炮打入诸殿。又令诸贼临去，寓宅亦各放火。至晡时火发，狂焰交驰。城中零贼飞马露刃杀人，一时妇女号哭震天，分头觅死，有井之处，顷刻皆满。余方与陈扆诵访同州进士修廷献，与商出城之法，半道见火大起，彼返孔府，余返赵家，则女眷与主人妇女俱出，将诣南园投井。余止之，令暂潜藏。须臾黑烟蔽空，九门城楼皆火。时贼去已将尽矣，有百余在宣武大街。百姓各出床桌等物，窒塞巷口，或以白挺从小巷突出，击贼下马，立杀之。门楼既崩，城门之下皆火，诸贼东西驰骋不能出，暮皆就毙焉。各百姓乃上城择取守具，挑掘巷口为濠堑，喊声炮声彻夜不绝。使城未破之先能如是守，何以猖獗一至此哉？是夕草场皆火起，火光照耀，有如白日。
五月初一日，原任御史曹溶自为西城巡视，传诸臣为先帝发丧。为位于都城隍庙，从贼诸臣亦预，如梁兆阳、孙承泽、高尔俨等咸在。伪直指使张懋爵、柳寅东、韩文铨、朱朗𨪪亦各自为五城御史，五城之役悉从焉。受民辞，察核奸细甚力。午后传吴三桂与□□力争，不令其众入城，止头目同吴三桂护东宫以入。阖城士民大喜，不知三桂已从芦沟桥渡河，追贼而西久矣。是夜大雨。是日，两江米巷诸商合赀为三桂家举丧。三十四尸，壮年以上者，棺各百余金，其幼年者棺亦三四十金，悉为衣衾以敛，约费数千金云。
初二日早，余还寓鲁郡馆房。自二门以内被焚，书籍文稿皆为煨烬，二柩亦化为乌有。地虽经雨，瓦砾委积中余焰尚炽，惟后屋遗米数斗。余囊无一钱，旦夕且枵腹。适中书于允中来，言东宫将至，从贼诸臣定有处分，不从贼者不过数人而已，宜精思熟筹中兴善后之策，以应新主之求，等语。余告以惊魂未收，不堪用世，新主至，惟一意求归。度艰苦备尝，不污伪命，亦必见怜，不见罪也。但囊无一文，累有多口，即邀恩予告，恐亦辗转道路，作沟中之瘠已耳。于曰：「勿生归念。若言盘费，此间有同乡路某寄金若干，藏之地中，今尚无恙。但欲取几何即数用之，无勿可者。」余以二百为请，于须臾送到，由是饔飱有给。即间关逆旅，亦不苦于无资矣。骆锦衣养性者，不知其从贼与否，衣马甚鲜好。与吏部侍郎沈惟炳约诸臣，明日为先帝位于午门行哭临礼。既毕，即备法驾迎东宫于朝阳门。是时韩四维、孙承泽各遁去，惟梁兆阳、高尔俨及御史张懋爵等自如也。
初三日，诸臣俱赴朝哭临。余无骑乘，既饭，徒步而往，则已近午。诸臣各先后行礼。余礼毕，有传骆锦衣卤簿出迎。至朝阳门外，易舆之际，知其非东宫也，诸臣乃有骇愕而退者。余闻之，不敢东，未及旋寓，而城上之白标满矣。都人各去其白冠，阖城惨澹。呜呼！吴三桂西不能讨贼，东不能守阙，姑潜匿焉，以徐观鹬蚌之持，亦未为大失也；乃束身东降，予以复仇之名，一战再战，贼虽西遁，而京师非我有矣。且东宫三王，祸不旋踵，吴襄被戮，殃及全家，揆之忠孝，有何当焉？坊刻不察，而沾沾三桂之功，吾不知其何功也。使三桂而可言功，则渡河涉江，金陵不守，亦可谓三桂之功欤？□王来者，为摄政王四□之弟也。四□有子八岁，自去岁即位，至是已逾年矣，称顺治元年。摄政云者，以其幼而代莅政也，入居武英殿【贼焚大内，惟太庙及武英门殿尚存】。侍郎王鳌永从之以入，见摄政与各头目俱席地而坐，乃潜走出。
初四日，沈惟炳及王鳌永、金之俊等，俱投职名入内。摄政传令各宫俱复原官照旧。鳌永、之俊俱有条陈十余款。之俊遂宿朝房，不复回寓，行文寻催各司属官复任。坊刻称条陈合摄政意，授以司马将军印，及另期登坛拜将者，皆谬。惟炳又与锦衣骆养性具劝进第一表上之。此时摄政居武英，闭门不出。惟称内院大学士者姓范，与惟炳相接，见劝进表，笑曰：「此未是皇帝，吾国皇帝自去岁已登极矣，何劝进之有？且与汝等料理家事。」于是传摄政令旨，自初六日为始，设先帝后位于帝王庙，合京民臣哭临三日，复令议諡、议葬。各事既毕，于本月初八日削发，十五日朝见。于是礼部侍郎杨汝成称典礼浩繁，不能独任。范内院即令吏部推应补者，惟炳推雷跃龙尚书、李明睿左侍郎，摄政王止点用明睿。因上先帝諡曰「端皇帝」，备十六字，庙号怀宗，先后亦諡端皇后，如旧制。皆明睿所拟也。不点尚书者，以正官必用本国及辽人也。是日，庶吉士高衍、李呈祥访余于寓，议出城事。因王鳌永即寓东邻，又衍之同县也，同过相商。鳌永云：「今日之事，何所逃于天地之间？孔子曰：『素夷狄行乎夷狄』，今日纵欲归家，大兵旦夕即到，二公家将焉往？」余与高、李各默然而出。先是贼遁，鳌永出示缉奸细，察城守，殊快人意。至是一意从虏，每日青衣小帽，骑一驴入内，足又蹒跚，弗良于行，予深鄙之。高、李约余是日即出，余云：「二公第先行，余哭临先帝毕即行，前路定相及也。」高、李遂行，出城数里，为零虏所劫，剪其发，夺其资囊。二人因留滞通湾，甚困。
是日，虏传词林官入，止一高尔俨应命，问以辽人金元事迹。尔俨至衙门，取所贮《二十一史》中辽、金、元三史以进。虏又言国可灭，史不可灭，欲修崇祯史书。尔俨对以纂修遗稿俱被贼焚，且修书事重，詹翰一体。虏乃传詹事府官来。及明日，何瑞徵等入，不知所对云何。惟雷跃龙与余未到。后闻杨昌祚、林增志以重伤告假，面许之矣。此皆内院范大学士所处分也。范，浙江上虞人，渖阳尉卫籍，祖甲科，官兵部尚书。自渖阳陷时降虏，历官至此。每日坐午门左，王门洞开，详决诸事，兼受章奏。同事三人，坐中者□□也。范坐东，其坐西者不知为谁。凡对答处分皆范也，其二人终日无一言。是日，故学士倪元璐家人具呈扶柩回籍。范见是上虞人，即差一官送至张湾。倪夫人等俱肩舆出，一时称希觏焉。
初五日，余门人方大猷，蓟州监军也，已随吴三桂降虏。三桂令暂驻通州，一二日间辄入京。至是知余尚存，来见，余告以欲出京状。大猷有马十余疋，家丁二十人，闻余出京，慨然任之，乃先以资斧付家丁，赍至通州寓所，刻期将出。
初六日，是日为哭临先帝后之始，设位帝王庙中。五城御史先至，监肃诸仪，即曹溶等五人也，贼遁后自为巡城御史，及得照旧之言，俨然即真。就中朱朗𨪪者，以帝王庙为北城地方，出示称奉□旨，称顺治元年。朗𨪪，宗室子也，丧心至此，令人发指。是日从贼诸臣亦有至者，如熊文举、杨枝起、朱徽等，其精神爽健，气色鲜华，与余辈摧颓旧臣大是不同，一望而可知也。且剃发之期未及，而某某等已先为之，尤为可异。晡时祭器既具，□又于宫中搜得龙袍二套，以龙亭鼓吹引导而入，焚于殿前。于是诸臣行礼大哭，街市耆老匐匍痛哭者尤众，辟踊号啕，不能仰视。
初七日，方大猷以家丁护余及眷属出城。妇女俱徒步，至朝阳门，方得通州车辆。及出，与方大猷先后相失。中路遇虏骑，亦无相问及者。过八里桥，乃有劫行客。方闻之甚恐，追及，知余辈无恙，乃喜。时同出者，户部陈扆诵【陈令三原有惠政，为贼所嘉。候清算钱粮毕，授以户科，算未清而贼遁。坊刻授官者谬】，亦大猷同年也。是夕，大猷以酒肴款余，言前路尽土贼，曾使人探至杨村，为贼掠夺衣服至尽。又劝余安置眷属于此，宜再入京。余不然之，但言岂有已出而又入者。又为余言吴三桂已封王，切嘱抚镇属各文武官不得散往他处，三桂将求分封齐鲁，且悉用旧人。又言□运仍有八年，附书于其家云。余居在大猷寓之东，乃大猷畜马处，前厅有马驘十数匹。余与陈居其后层，一切器物食用，皆取诸大猷。大猷每夕必招余饮，其用意甚殷勤。余微讽以潜去，大猷竟无南意。大猷初劝余入京，后知余南下意决，亦复不相劝矣。
十一日，大猷复入京。时虏将驻兵中、东、西三城，督居民移出。自是缙绅杂出，概不致诘。
十二日，吴三桂固关杀贼回京，大猷于京中见之，至十四日乃回。余侦得张家湾与河西务一带俱无啸聚大贼，定期于来日南行。是日，礼部侍郎杨汝成亦携家至通，寓大猷对门，盖于大猷亦有旧者。自云引年告病而出，尚未图南，以俟平定之日。
十五日，余与方大猷别，大猷遣家丁六人相送。至张家湾，遇高斗光、于允中等。复见倪学士柩亦泊舟未行，遂买舟，得务关剥船一只，与陈户部共之。
十六日登舟，未及行。十七日发张家湾，宿李儿泗。时同行六十余舟，聚集健丁百余，声势稍壮。
十八日午后，过漷县之南数里，土贼五六十人，各持白梃，见舟人颇多，呼噪震地，乃散走。行七十里，宿萧家村。
十九日晚，抵河西务。城上见舟多，连发数炮，后知为逃难南下者，乃止。人言祖将官统兵于此，大寿之族属也。
二十日宿蔡村。二十一日申刻抵天津。官民船只联䑸数里，宛如昔年。天津城及敌台高峙如故，殊不胜兴亡之感。本地总兵娄姓者，结义兵缚贼官，尽歼其众；甫定而虏至，乃出迎。虏入抚军民，所领兵仅二百，颇惊惶不安。至是二日矣，下令明日回京。
二十二日，在天津买舟二，不妥，又更求之。是日早，乘马出天津。
二十三日午，易舟，诸同行者舟尚未齐，泊天津南候之。
二十四日晡时，天津兵变，马头市肆攫掠一空，诸舟大恐，乃发。是夕宿杨柳青，传言渎流有劫贼，前行某某皆被祸。晓起相顾，迟回不敢发。
二十六日，发杨柳青，午至渎流，寂无问者。是日抵静海县。县南三十里，地名唐官屯。传言土贼数千结聚于此，过客无得免者。同行铨部通州张文烶，有亲诸生姓贾，慨慷好事，上岸偶遇一杨生，杨生所识萧生，本县巨室也。萧生与唐屯贼首甚习，其渠魁姓李，同党四人，皆年不及三十，俊秀诸生也。贾生毅然与议，托言雇健丁护送，工食若干。时有舟几二百支，八十余支为北号，高侍郎斗光为首；九十余支为南号，倪学士护丧亲名王贻栻者为首。贼见诸舟之多，又倪舟三四支皆嘉湖巨舰，遂索二千。往复数次，萧、杨二生唇舌敝而不肯稍减，遂以此数定约。
二十八日有信至，于中路相授。李贼三四骑佩刀弓，跃马而去。倪学士夫人即先出三百金，其千金遂顷刻而集。余同高侍郎箕敛各舟，敛竟，不能六百金，方用为忧。而是晚传有娄总兵、孙天津道，各持帖，以津新抚奉虏旨挽留幸下各绅；又遣李监纪厅及参将姓陈者亲来，张虏旨岸边，而先往邀于沧州。虏旨言：「近见各官纷纷南下，有隐忍于流贼之时，反长往于清明之日，予所不解」等语。新巡抚即锦衣骆养性者，削发降虏，不知何以遽改文资。娄总兵，天津人，即前以义兵歼贼者，虏实授以天津总镇。天津道孙肇兴，莘县人，前太仆寺寺丞，不从贼而从虏。李监纪，通州人，原任经历，虏升通判。是日，少詹事胡世安因升礼部右侍郎，补杨汝成缺，遣家丁人追回家眷；又柳寅东亦追回家眷。向来与诸舟同行，至是追回也。其见虏旨而返棹者亦多，余辈皆不为动。
二十八日、二十九日，唐屯贼绝无消息。是晚，萧生云：「彼既无音耗，来日即径行耳。」
六月初一日，发静海，午至唐官屯，绝无一贼。侦之，则贼党劫大城县库，李贼甫归，即被擒，与同党七人俱枭示矣。所敛之金尚缺四百，方虑无以应之，乃适有此快事。于是悉散原金，以还各舟。倪舟所敛之金未散也。是晚宿青县。
初二日，宿兴济县。
初三日，至沧州南。有兵以器械火炮守河，不放行。李监纪、陈参将俱驻本州。陈曾任凤阳兵官，识高侍郎；又曾任南旺主事丁汝骧门下为中军，识余。于是径诣二舟，道所以挽留之意，余力言其不可。会倪舟王贻栻与同行者谋赂以三百金，征北号诸舟亦如之。乃撤防，听各舟行。而陈与李议毕，竟以六人坐名回复津道。连日往来讲说，至初七日，语舟乃发。
初八日，至石窝。
初九日，至齐家堰，堰中诸人方苍黄避土贼。各舟既泊，健丁悉上岸，约五六百人，器械俱备，出贼不意，贼乃遁。堰人恃以无恐。
初十日，至泊头。日夕，三舟在后者为七贼所劫，杀三人，其一，行人谢于宣载柩舟也。于宣为贼夹死，亦无装赀；附舟商人被劫二三十金，贼竟去，追之不得。
十一日，至莲儿窝驿。
十二日，至安陵。
十三日，至桑园。有怀远、凤阳二卫漕舟，各卖米卖盐，阻塞于前，不得行。
十六日晚，乃抵德州北新设关下。
十七日早，过德州。朱帅𨨢者，宁夏宗室，为香河县令，逃至德州，被诸绅擒获，囚之。无何，大学士谢升等举义，尊为济王，诸绅城守，各秉成焉。至是虏选知州至，升先期而逃，诸绅卢世㴶等以吉服迎虏官到任。原任御史赵继鼎、参议杨檟，各出晤余，语及虏官之来，无不怆然出涕。又有罗国士者，为某县知县任满，丁丑进士也，出晤陈户部，意欲北应虏聘。陈语以吾辈在内者方出，岂在外者乃更入乎？未几，谢升入都被用，殆与此君同见地矣。
十八日，至四女祠。
十九日，至故城。虏天津道孙肇兴差人赍公文六封，请六人回：高斗光及余、李元鼎、黄国琦，其二人偶遗其名。内称求将北往起程日期详示，以便转达云云。黄还其原文，不答。高答以揭，称系充军人犯，不系官员；既老且病，难以任职，等语。余答以书，极言之。
二十日，至郑家口。传言济南郭贼自油房西走临清，乡兵追之，大为所败。
二十一日，至武城县。
二十二日，至临清州。
二十三日，移舟西河口。方拱乾、程正揆各先后出京者，水陆悉聚于此。时西河水日溢，而牐河生草，望水不至。诸人乃有议从陆者，多定期在二十八日。至日，诸人既行，而牐河水深数尺，即以数日引舟入牐。
二十九日，复渡上牐。是日监军淩駉在州，旧辅李建泰门生。建泰已为辅，駉因有抚东之信，与署道户部主事于连跃俱为虏用，出示称顺治元年。然駉于南都亦发疏不绝。是日，余有二家人至，知水已大至。三十日，仍在临清。
初一日，至魏家湾。
初二日，至梁家乡牐。
初三日早，至东昌，访张凤翔。贼西遁时，凤翔有降贼旧部将先送至家，其家眷仍同余舟行也。又遇南都登极颁赦官二人于凤翔家，问知南中事。适有顺风，舟即发，是日乃至阿城。
初四日晡时，至张秋。时凤翔以初六日与葛含馨、罗志儒等南行，借临清兵自卫。余辈闻载家浅以南处处皆贼，乃暂留张秋，候凤翔至。
初十日，闻凤翔行后，临清兵俱散，参将丁某亦回。究其故，乃淩駉预戒之也。駉言北朝兵岂有送本地乡官南往者，万一京中闻之，不便，故兵将各遵其令云。会张秋参将吉时剿土贼回，南北二号乃共出犒银，于是不待凤翔而发。是夕至沙湾。
十二日，至安山牐。
十三日，至袁老口，中书于允中□居也。其长子适卒，允中留此。
十四日早，余各往吊之。晡时过牐，水浅，舟不能前。开河据贼徐春龙，聚众千余人，劫略往来无虚日。闻余舟至，以数骑领众来迎，罗拜草间。余好语慰谕之。会吉时众擒其二人杀之，春龙乃勒兵与时战，败之。余与眷属小舟先行，至开河，水浅，春龙命其众百余人推挽之。夜深乃至南旺。春龙辞归，云：「但给一札，将开河一带道路责成春龙，当使行客往来一切无虞。「余应以随便寄来。
十五日早，过长沟，春龙先一日焚掠此处，火尚未灭。居民见余舟来，不胜骇异。是夕抵安居。
十六日雨，未行。
十七日，舟抵济阳桥。李允和、米继宗率领各头目来见，欲留余署总河事。余语以：「虏天津道孙肇兴移文相留，余力拒之，计此时虏已知矣。若在此署事，凡事皆与虏相抗，虏愤必甚，旦夕且以兵来，是不能为济重，而适速济之祸也，此断断不可。且我义不从贼，万苦南来，只期一觐新君，自求明白。若中道而留，自为一官，与身污伪命，藉端自解者相去几何？是又误我一生之名节也。」诸人唯唯而去，意殊不舍。先是济宁城守粗备，颇足御防。署道佥事王世英乘总河南下，大张伪示，甘心从贼，贼至即□降。
五月十二日，济宦潘士良等以贼将锁拷追银，人心骇愤，乃出约回兵入城。擒贼将傅龙、伪济甯道张问行、伪知州任崇志，杀之。回兵头目杨朴等，奉士良署总河，任孔署济宁道，而自求札付为署中军副总兵等官。士良给以白头空札，朴等遂自为真官，而士良反逊不敢任。又擒贼之约，许以贼追银万者输犒军千金，尚靳未给，朴等率诸人登门诮让。士良不得已，如数与之，而大权旁落，不可复振矣。朴又与其党不协，头目米继宗于六月二十四日杀朴一家，自为副总兵，无敢异议者。由是其势益张，目无乡绅。举人郑与侨、孟先瑄最先南下，犹未有议者也；至进士陈扆铭起文赴选，适有构者，各营遂大与为难，至有「倡逃正法」之言。余自北至，彼亦知与在家乡绅微有不同，然而狞状未能猝转也。是夕，余单骑入城。
十八日，余早诣北郊拜墓。甫毕，大雨如注，复诣舟所。有假乡绅牌示：「有僦舟与济宁人者，船户枭示。」舟人大惧，余语以不妨。是时南行各绅，以济阳桥有桩，各牐皆钉板封闭，皆拜李允和、米继宗等。允和推诿申文于士良，士良自出城晤余，言事不在己云云。原任知州朱光亦出晤余，言与在城诸绅不同，自当放行。然而桩牐封闭如故，由是南下诸绅皆归咎于余。余乃决意登舟。
十九日，余命眷属往北庄，余竟入城。是时余门人王燮已升东抚，逡巡未来。而王鳌永为虏总督河南山东，以方大猷为监军，则已至济南矣。鳌永入境，即牌大猷署巡抚事，更为代题。允和、继宗与诸绅乡民乃求余致书大猷，且无以兵至济。余曰：「书吾不惜。第吾出山东境，则能为山东重，不出山东境，则乡绅耳。凡来官山东者，皆有相临之体，即日日发书，济得甚事！」由是诸人渐有任余南行之意矣。
二十日，遣人于淮，与门生王燮相闻。是日张凤翔至济，允和等迎接十里，求札行，亦无印札付也。是午，各去桩放舟。近晚，礼部侍郎杨汝成、张维机从陆路至济，二人俱于方大猷先至济南，大猷为遣牌送至济宁登舟。其牌书「奉□旨致仕」。盖汝成先告休出京，维机亦告休得准，遂相就于通州，随大猷而南也。
二十一日，发书于方大猷。书不称公祖，绝之于朝廷，亦将自绝于山东也。详具原稿。
二十二日，允和、继宗同诸人诣余谢，即请出城。会日暮，尚未饭。饭毕至南门，则已扃锁久矣。是日，士良等诸绅于城外款南都赍诏官，亦隔于外。其管钥在卫掌印处，约以允和命箭而发。重门既闭，允和之令箭不得入，城中之管钥亦不得出，相持至三更而罢。士良等竟宿于外。其专横一至于此。是日，刑部主事宋祖乙家眷自曲阜来，临河登舟，行装俱被兵劫。户部陈扆诵有车一辆，自城中出，亦被兵劫，无敢与之较者。
二十四日辰时，余登舟，一切筐箧俱不得携，五六仆人，衣幞数裹而已。是日过在城牐，夜宿赵邨。二十四日至南阳，二十六日至凤皇嘴。远近邨落，烟火数处。有盗起于草藂中，相去里余，舟人持械登岸者以百计。又东昌数舟，有马丁十余骑护舟而行，贼不敢近。是夕宿夏镇。
二十七日至郗山。二十八日至丁家庙。二十九日至侯先牐。三牐水浅涩，皆命人下版积水，而后得行。
八月初一日，过台庄牐，至夹沟驿。初二日至二郎庙。初三日至马湖店。初四日至董口。初五日入黄河，晡至宿迁县。有兵阻河，不得行，乃遣人致书东平伯刘泽清、巡按王燮。
初九日，东平伯泽清遣将官某执原任兵科给事中光时亨赴淮。其人曰：「守河之兵专为此事，来日即可通行。」向晚，燮自桃源南来，宿于对岸，将迎其尊公也。时携眷北来尚未到
初十日，相晤，留余暂居于淮。守者解严，诸舟悉发。日夕至崔镇，遇曹县举人江起元小舟，晤语良久。是日至桃源县，有中贵数舟，悬「司礼监」牌。嗟乎！此北都致乱之流，又将载祸而南耶？
十一日，至清口牐，方封闭，为总兵丘磊所辖，遣人以帖通之。
十二日入夜至清江浦。
十三日，诸舟各南发。又二日，燮回自桃源，为余僦居，为余备器具。至十九日，眷属移入，暂以为家云。

[book_title]附录：十二则
二月二十六日，上命学士倪元璐归詹事府，专任日讲，其户部尚书另推。后推数员，点用吴履中，以左侍郎管尚书事，到任已半月矣。四月初八日，履中有求放哀禀，署衔云「原任大理寺寺丞升户部侍郎，到任十七日吴履中」，余窥见甚哂焉。坊刻不知其已升也，仍注「大理寺寺丞」。故称贼至倪寓索印，倪何印？詹事府尚书每至数员，人人有印耶？
又，郝晋，刑部侍郎也，仍注「顺天府尹」；赵京仕右通政也，仍注「参议」；介松年为李曲沃所荐，改户科给事中也，仍注「主事」；杨观光，少詹事也，仍注「庶子」。此类甚多，大率据案头《缙绅便览》填注之者，江南得此原迟，况二月之末，道路已梗，此必冬季物也。著述若此，不亦难乎？
陈名夏升修撰，兼户、兵二都垣，本以招募山东义勇。坊刻称兵食耳目之寄，非也。方候敕未行，而及于难。陈本意借此脱身出城而已。或谓陈曰：「公空手至山东，如何招得义勇？」陈曰：「抚按设处。」或曰：「抚按既设处得来，何不自招？」陈语塞。城陷后，系拘一营。忽有牛金星票取，陈亦不知所以。至则延入后厅，设二席款之，云陈曾处馆中州，旧相识也，由是得用。坊刻称系王所，殊不闻贼中有王所姓名。
于重华，山东青城人，居乡不齿于亲友。入仕好谑侮人，入为职方副郎，以边才荐升阳和道。贼甫至，即出城十里迎降。贼带入京，仍授职方郎。贼去从虏，升兖西道副使。王鳌永委署济宁道，大张告示，作涂面丧心之语。此二东之穷奇梼杌也。坊刻诸本绝无一字及之，一何幸哉？
顷在清江浦，总兵丘磊招饮，有副将刘孔余在坐，长山相鸿训之子也。谈及杨观光事，共相嗟讶。孔余进曰：「孔余昔亦在京，四月二十前后，贼败报至，观光即暗约贼中缙绅，欲以图城，已而无成。贼遁，乃托其子于某人。有『为豫让而不能』等语，意亦可悲。但从逆而死，其谁信之！」余曰：「此更不可。贼方胜，便欲依之；贼一败，欲图之。此反复无赖之尤，君何称焉？昔豫让曰：『既已委质臣事人，而又求弑之，是怀二心以事其君也。吾所以为此，以愧天下后世为人臣之怀二心者。』由此观之，观光正与相反，安在为之而不能也？」
申济芳，在东城贼将处。贼且遁，尚有放后所留数人，添芳与焉。各予一绳，令自缢，与宗敏处又不同，所谓丧乱死多门也。济芳同众既缢，贼许以榇，舁尸入榇时，将尸各加五棍。既归，家人启榇改敛，济芳复苏。后济芳同众南行，自言如此。
魏学濂于四月二十九日死。实因喧传东宫将至，乃自为绝命辞，自叙家世，死为常事。又言：「自古遭变，死有数端。有死于城破之日者，有死于称帝之日者。李贼于是日称帝，故学濂死之。」不知自古有不受伪官而生为节士者矣，未有既受伪官而死为忠臣者也。户部司务业已经月为之，李贼纵不即帝位，此司务果谁氏之官耶？欲盖弥彰，徒资笑柄而已。
贼遁后，太仓库尚余银二十万两。大内银闻亦未尽，自有守者，皆为虏所有。计贼每日所运，曷止千百万，而尚有存下者。乃知北都之物力，原非不足，特不善用耳。
周嘉定子名铎者，年十九，独肥伟，受夹独甚。余见其自宗敏处负出，半足肿溃，哀号婉转，而车辇金缯须臾在门矣。名鉴者，闻亦夹死。田弘遇女眷潜他处，为贼搜得，以大索联系之。妾殊美者，皆𦊱□衣入府，不数刻而呼謈彻于衢路矣。二府皆为贼有，宗敏据田府，四月初九日欲移周府而未果。坊刻称伪李都督据之者，非；又称以小房数间与周者，亦非。宗敏遁后，街民入田府，得所遗酱醋食物及什器无算，宅遂空。是知戚畹之家，皆无遗育矣。
贼兵无饷，皆资掳掠，其囊中多者五六百金，少者亦二三百金。马兵号精兵，以渐而升，可以补官。每一精兵携带六七人，皆册中无名者也。马则八九匹，以备困乏。故进攻力常有余。甲皆用紬，多至二十层，服之轻便，而矢不能入。然以当虏矢，则洞胸穿腹矣。此贼兵之大较也。所掳童子亦不少，皆衣彩缯，佩弓刀，实用以养马服役，并无「孩儿军」之说。虏初入京，止城上有之。法甚严，附近居民有馈食者，皆不敢受。所食物黑碎而干，以少水吞之，便度一日，盖牛炒之类也。故虏三月之粮，人自携带，无运输之劳。其驮载者，虏长以上物，士卒不与也。
漷县有土贼，虏以五十骑往，反为所败。及益兵再往，而贼散匿不可得矣。其下东省，止一人一马，责取遵依，无不应者，积威之所劫也。及济甯不应，亦遂惨澹而去；继至者乃有十三人。使南中有千人之旅渡河先至，呼吸可通，二东岂遂为虏有乎？
初，贼将未至济宁，总河黄希宪以饷银南行，恐绅氓为梗，乃先散各官役若干，各绅衿若干，各营兵若干。绅衿之银仅有其名，多干没于衙役。贼至，知有此银，按籍而追之。夹副将卢凤鸣及知州朱光，其银立集。大都畏贼，各出赔补，共得银一十三万两，以舟载赴东昌，未及用而遁，此银遂留东昌。淩駉与诸绅藉以招叛将张国勋，粗成恢复之名，东昌诸绅实未出一文。厥后张凤翔等南来，此银尚余八万，竟为虏官王鳌永辈取去。夫追银则有济宁，捐饷则有济宁，惟贼所余之银，济宁不得而问焉。乃东昌叙功，烜赫优厚，而济甯不及其万一，何也？呜呼！东昌、济宁，今俱已矣。聊复记此，用志时事之不平尔。
《答孙兴公书　名肇兴，山东莘县人，壬戌进士，虏天津道》
不佞弟朴憨违时，原非功名中人。再起田间，旋即请吿。不意寇氛孔炽，遂陷京城。虽非有任事之责，而孰非谋国之臣。弟之伎俩，亦总可知。所亡国之大夫，不可与图存者也，何敢仰烦清朝之求，而名之曰「贤」乎？且弟之引退，亦非敢无说而处于此也。出读摄政王令旨，似谓诸臣多隐忍于流寇之时，反长往于清明之日，乃情理所不解者。此真有其人，而弟不然也。弟自三月二十日为流寇囚系，备极楚毒，至四月二十七日始放。又两日而寇去，未尝受其僞官；则是未尝得去，而隐忍不去也。使彼能如清朝之宽大，则弟之去亦已久矣，岂至今日而始去乎？
弟今日即去，而适遂在前请吿之心；则暮气之不可策励，亦已明矣。今亲翁佐命方新，乘时展布，勋业无前；而弟已矣，愿终老山林，为清朝之逸民而已。鱼鸟各适，浮沈任便，总之无所可用之人，双凫乘雁，何足为有亡。况弟联综南来缙绅不下百余人，即以弟所知言之，大僚则有某，谏垣则有某，铨部则有某；即敝衙门中亦有侍郞某，及编修某某，姓名昭然，其余不及悉数，喝为而指名独及弟哉？此其中别自有说，当问之沧州水滨，有非亲翁高明所及察者。
且弟之受祸，犹非他人之比。妻妾数人，同日投缳；臧获散逃，衣物俱尽；迨继以敝寓经焚，而书籍笔研亦成煨烬。孑然一身，形神俱敝，无衣无食，旦幕不支，不惟遂同乞丐，亦且即登鬼录矣。以此而展布乘时，有此理乎？宜亦仁人之所悯也。若不蒙亲翁垂怜，则惟有蹉跎即死而已。
昨闻泛海诸臣，漂没者七十余艘；乐哉诸臣，幸得免于一留再留。万川归海，何地不有汨罗？愿推清朝爱惜之意而宽假之，无使为大元之谢叠山，则万代瞻仰，在此一举矣！
《与门生方欧余书　名大猷，浙江乌程人，丁丑进士》
向出都寄通，深感隆谊。从流离中援拯之，大有古人之风。相依数日，草草言别。至今两月间关，百艰共萃，纷纷寇焰，万死一生。幸借台芘，于七月十六日过里南下，未敢少留信宿。城邑荆榛，坟丘烟莽，飞帆渐远，触目凄然，殆不胜其情。然而死为大明之鬼，亦云幸矣。
侧闻道路之言，门下已特简东抚，以向来夙望宏才，膺兹重寄，上以佐清朝戡定之略，下以沛敝省复露之仁，手额称庆，不待言矣。所依依不能忘情者，今明运仍延，龙兴建业，江南新造，固未遑问及二东。然立国有疆，经略有待，所当与清朝共之者也。矧揆以复仇大义，虽不无琼瑶之报，而万无蚕食不已之理。幸门下莅政，地当两国之间，事界未定之际，戮力清朝，固分所宜；然而通籍起家，旧恩仍在，于无可委曲中，稍存不忘本朝之意，暂缓部署，以需讲议之成；事在不疑，未可云忠义无两全之术也。
至若区区敝州，亦在照临之下。曩遭流寇凶焰，螳臂当车，剪除伪吏，缮守孤城，至今惊魂未定。每惴惴于清朝使命之频，诸父老相慰水次，旦夕惧不免焉。此仆坟墓亲族所在，亦犹夫门下之籍远在浙西也。希念往者壹日之知，特赐曲芘；或者有督过之处，亦望力为宽假，俾得恒安保聚，则仆虽飘泊江外，亦心衔明德于无即矣！
二十五日，舟次南阳，身离东土，甚以不得叨厕编氓为恨。意绪萧骚，停棹操觚，聊因北风为寄，幸惟裁览。
临楮曷胜依恋！

[book_title]左谕德济宁杨公墓志铭
吴伟业撰
故奉训大夫，左春坊左谕德兼翰林院侍讲济甯杨公，以避地卒于毗陵东南二十里戚墅堰之方［■上外下土］村，其孤通睿奉其丧归葬，以状来言曰：「先君之没也，遗命就葬江南，而请子一言，以铭其藏。今诸孤奉母北还，将卜诸先大参之兆，而不得子一言，是再违先君意也。」予受而哭之曰：「予何忍铭吾友哉？」
按状，公讳士聪，字朝彻，号凫岫，中辛未进士，选庶吉士；癸酉授翰林院简讨。甲戌，奉命册封赵王，以疾请无拜，公正色裁之，卒如礼。丁丑会试同考，得春秋士二十三人。明年皇太子出阁讲学，充较书官。以职事纠中书黄应恩，失当事意。寻以经筵讲官召对，而论考选得失，疏劾吏部尚书田唯嘉，及其乡人太仆卿史𡎊所为诸不法。上用其语，唯嘉黜免，𡎊逮问。未几，田、史之党复振，公病，请回籍。辛巳，史𡎊死狱中，诏籍其家。应恩前已以他事论死。乃思公言为可用，壬午召见，擢右春坊中允，副考北闱，得士百七十有一人。癸未题补日讲，升左谕德，管诰勅，修《大明会典》。甲申，得旨宣慰襄藩，赍手勅谕左镇入援。会通州相出治军，请以公收山东义勇，未及行，寇陷京师。公投爱女于井，孔夫人与妾杨氏、祝氏缢，己则仰药自杀，为防守者觉，水灌之，大吐复活。孔悬绝苏，二妾与女死焉。得间弃家南奔。督辅请为监军，护诸帅镇，不果，过江避兵武塘。既而转徙于丹阳金沙，终归毗陵，悒悒不得志以死。
初，予同馆兄弟二十四人，而豫章杨机部、山右王二弥、公与予四人者，立朝相终始。机部最伉直，予与二弥好持论，公谨质凝重，多大节。其以职事纠黄应恩也，应恩者小人，历事久，关通中外。旧制词臣于殿阁大学士为同官，而中书特从史，即积资至九卿，不得钧礼。淄川相以外臣入，废掌故，而应恩挟中官重，示笼络，又助为调旨，以此得相。张心益骄，无旧节，公与语不合，立具奏，又移书淄川责数之，而佥人尽目慑公矣。田唯嘉者，以吏部侍郞取中旨进，于张相为师生，而史𡎊特虎而鸷，父丧家居，颐指诸大吏为威福，天下莫敢言。公于便殿发其端，退而上书条疏赃衅，章十数上。当是时，先皇帝欲公尽言，故下严旨屡诘辩，苟一语参验失实，且收坐。而公所弹奏，又皆阁部大臣，方任用领事，其党以声势权利相倚，行金钱数十万，金吾大璫为耳目，日夜思有以中公。而公以一书生，孤特寡助，结怨要近，危祸难测，朝士自一二人外，莫敢过其门；大会廷中，无有立而与之言者。乃益慷慨发舒，尽列其诋欺状以进，终使邪党莫得榰梧，颠倒错愕，咋舌丧气，自实而后止。此固公质直忠孝，上感主知，而先皇帝之明不可及也。已公之奔走漂泊，愤懑发病，病革而大呼先帝召对者三，所以感旧恩而必报之死也。嗟乎！当先帝亲儒重学，而同官三四人奉诏辅导太子，其遭遇之隆，可不谓盛欤！
逮乎天地裂，交游尽，二弥前以病亡，机部婴城不屈而死，唯公与予得相见于流离之中，而覆没于穷村。丧榇未还，妻子不立，屈指二十四人，零落亦几矣。呜呼！可不叹哉？
公始祖讳林，元季自北地迁济。林生惠，惠生景高，景高生鸾，鸾生赠中大夫震，震生赠中大夫思仁，皆以大参昆源公洵贵，赠如其官。昆源公即公父也。昆源公初娶周淑人，早卒；继娶聂淑人，生公。公以甲子举于乡。丁卯而大参公没，聂淑人亦亡，不及见公进士。公每言及，未尝不涕泣也。公初娶赠孺人黄氏，继娶封孺人孔氏，实圣裔；妾杨氏，宛平人，祝氏，江都人，以殉难故，其葬也必以祔，礼也。男五人：长通睿，诸生，黄出；次通俊、通久，俱诸生；次通俶，孔出；次通佺，妾经氏出；女一；孙一：璜，通睿出；孙女四人。
公诗文雅练，章奏犹警核。所著《静远堂稿》、《玉堂荟记》、《戊寅记事》、《甲申核真略》，凡数千卷。生于丁酉七月十四日，卒于戊子七月十一日，享年五十有二。其卒也，通佺甫二岁，公命育之江南，且指以托通睿曰：「青山埋骨，何必故土。待此子成立，以守吾墓。」今尽室北归，通睿必能奉经氏母，抚幼弟，以无忘父命。
呜呼！公虽即安先陇，而临没遗言请以刻诸墓石，以明公避地之志也。为之铭曰：「直矣而不罹其祸，忠矣而不遂其名。其必死而不死也，君父之德；其不死而必死也，臣子之心。岂其道之将行，而命之不辰。唯夫不有其家，不有其身，以全吾贞，用昭示乎后人。」

        </div>
      </div>
    </div>
  </div>
</div>
<!--update:2025-08-30 09:45:58-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>