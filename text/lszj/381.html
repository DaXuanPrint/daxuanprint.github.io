<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,史记集解序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,后序,史记索隐全文在线阅读,史记索隐全文在线下载,大玄古籍书库">
<meta name="description" content="三十卷。唐朝司马贞撰。司马贞，字子正，自号小司马，河内(河南沁阳)人。官至散大夫，弘文馆学士。撰《史记索隐》及《补三皇纪》三十卷。生卒年不详，约开元中人。当初与张嘉会共撰索隐。有褚少孙补司马迁书，又有裴骃集解的音义，但散佚，邹诞生、柳雇言的书亦失传；刘伯庄、许子儒等人的书又多疏漏，于是就专心注司马迁书，只标出所注的字，不抄原文，又作《述赞》一百三十篇，及补《史记》条例，最后补作《三皇本纪》一篇，《索隐》中批评《史记》，认为项羽不该列入本纪，而应该列入世家；陈涉不该入世家，而应列入列传。《三皇本纪》题名小司">
<title>史记索隐_司马贞_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">史记索隐</span> <br/>
          作者： <span class="inputVal" id="bkauthor">司马贞</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]228245</span> <br/>
          说明： <span class="inputVal" id="bkdec">三十卷。唐朝司马贞撰。司马贞，字子正，自号小司马，河内(河南沁阳)人。官至散大夫，弘文馆学士。撰《史记索隐》及《补三皇纪》三十卷。生卒年不详，约开元中人。当初与张嘉会共撰索隐。有褚少孙补司马迁书，又有裴骃集解的音义，但散佚，邹诞生、柳雇言的书亦失传；刘伯庄、许子儒等人的书又多疏漏，于是就专心注司马迁书，只标出所注的字，不抄原文，又作《述赞》一百三十篇，及补《史记》条例，最后补作《三皇本纪》一篇，《索隐》中批评《史记》，认为项羽不该列入本纪，而应该列入世家；陈涉不该入世家，而应列入列传。《三皇本纪》题名小司马氏，采录各种传说，并加了注解，宋代以来各种刻本都列在书首，清殿本改附在全书之后，《老子庄周列传》与《伯夷列传》《申不害·韩非子》同一卷。有广雅书局本、汲古阁本、毛氏单刻本。现通行本《史记》中均附有司马贞的《史记索隐》。</span> <br/>
          封面： <span class="inputVal" id="bkimg">Z_5849.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]史记索隐
[book_author]司马贞
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]228245
[book_dec]三十卷。唐朝司马贞撰。司马贞，字子正，自号小司马，河内(河南沁阳)人。官至散大夫，弘文馆学士。撰《史记索隐》及《补三皇纪》三十卷。生卒年不详，约开元中人。当初与张嘉会共撰索隐。有褚少孙补司马迁书，又有裴骃集解的音义，但散佚，邹诞生、柳雇言的书亦失传；刘伯庄、许子儒等人的书又多疏漏，于是就专心注司马迁书，只标出所注的字，不抄原文，又作《述赞》一百三十篇，及补《史记》条例，最后补作《三皇本纪》一篇，《索隐》中批评《史记》，认为项羽不该列入本纪，而应该列入世家；陈涉不该入世家，而应列入列传。《三皇本纪》题名小司马氏，采录各种传说，并加了注解，宋代以来各种刻本都列在书首，清殿本改附在全书之后，《老子庄周列传》与《伯夷列传》《申不害·韩非子》同一卷。有广雅书局本、汲古阁本、毛氏单刻本。现通行本《史记》中均附有司马贞的《史记索隐》。
[book_img]Z_5849.jpg


[book_title]提要
钦定四库全书　　　　　史部一
史记索隐　　　　　　　正史类
提要
【臣】等谨案史记索隐三十卷唐司马贞撰贞河内人开元中官朝散大夫弘文馆学士初受史记於崇文馆学士张嘉会病褚少孙补司马迁书多伤踳驳又裴駰集解旧有音义年远散佚诸家音义延笃章隐邹诞生柳顾言等书亦失传而刘伯庄许子儒等又多踈漏乃因裴駰集解撰为此书首注駰序一篇载其全文其注司马迁书则如陆德明经典释文之例惟标所注之字盖经传别行之古法凡二十八卷末二卷为述赞百三十篇及补史记条例欲降秦本纪项羽本纪为系家而吕后孝惠各为本纪补曹许邾吴芮吴汉淮南系家而降陈涉於列传萧何曹参张良
周勃五宗三王各为一传而附国侨羊舌肸於管晏附尹喜庄周於老子附韩非於商鞅附鲁仲连於田单附宋玉於屈原附邹阳於枚乘贾生又谓司马相如汲郑传不宜在西南夷後大宛传不合在游侠酷吏之间欲更其次第其言皆有条理至谓司马迁述赞不安而别为之则未喻言外之旨终以三皇本纪自为之注亦未合阙疑传信之意也此书本於史记之外别行及明代刋刻监本合裴駰张守节及此书散入句下恣意删削如高祖本纪母媪母温之辨有关考证者乃以其有异旧说除去不载又如燕世家启攻益事贞注曰经传无闻未知其由虽失於考据竹书【案今本竹书不载此事此据晋书束晳传所引】亦当存其原文乃以为冗句亦删汰之此类不一漏畧殊甚然至今沿为定本与成矩所刋朱子周易本义人人明知其非而积重不可复返矣此本为北宋秘省大字刋本毛晋得而重刻者録而存之犹可以见司马氏之旧而正明人之疎舛焉乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]史记集解序
班固有言曰【固撰汉书作司马迁传评其作史记所采之书兼论其得失故裴駰此序先引之为说也按固字孟坚扶风人後汉明帝时仕至中护军祖穉广川太守父彪徐令续太史公书也】司马迁据左氏国语【仲尼作春秋经鲁史左丘明作传合三十篇故曰左氏传国语亦丘明所撰上起周穆王下迄敬王其诸侯之事起鲁庄公迄春秋末凡二十一篇】采世本战国策【刘向云世本古史官明於古事者之所记也録黄帝已来帝王诸侯及卿大夫系諡名号凡十五篇也战国策高诱云六国时纵横之说也一曰短长书亦曰国事刘向撰为三十三篇名曰战国策按此是班固取其後名而书之非迁时已名战国策也】述楚汉春秋【汉太中大夫楚人陆贾所撰纪项氏与汉高祖初起及说惠文间事】按其後事迄于天汉【武帝年号言太史公所记迄至武帝天汉之年也】其言秦汉详矣至於采经摭传【按字书摭拾也音之赤反】分散数家之事甚多疏略或有抵捂【抵音丁礼反捂音吾故反抵者触也捂亦针相抵触之名按今屋梁上斜柱曰柱捂是也直触横触皆曰抵针触谓之捂下触谓之抵抵捂言其参差也以下彼此二文同出一家而自相乖舛也】亦其所涉猎者广博贯穿经传驰骋古今上下数千载间斯已勤矣又其是非颇谬於圣人【圣人谓周公孔子也言周孔之教皆宗儒尚德今大史公乃先黄老崇势利是谬於圣人也】论大道则先黄老而後六经序游侠则退处士而进奸雄【游侠谓轻死重气如荆轲豫让之辈也游从也行也侠挟也持也言能相从游行挟持之事又曰同是非曰侠也】述货殖则崇执利而羞贫贱此其所蔽也然自刘向扬雄博极羣书皆称迁有良史之才服其善序事理辩而不华质而不俚【俚音里刘德曰俚即鄙也崔浩云世有鄙俚之语则俚亦野也俗也不俚谓词不鄙朴也】其文直其事核不虚美不隐恶谓之实録駰以为固之所言世称其当虽时有纰缪【纰音疋之反纰犹错也亦作悂字书云织者两丝同齿曰悂缪亦与谬同】实勒成一家总其大较【较音角较犹略也则大较犹言大略也】信命世之宏才也【按孟子云五百年生一贤其间必有名世者赵岐曰名世次圣之才物来能名正一世者生於圣人之间也此言命者名也言贤人有名於世也宏才大才谓史迁也】考校此书文句不同有多有少莫辩其实而世之惑者定彼从此是非相贸真伪舛错故中散大夫东莞徐广研核衆本为作音义具列异同兼述训解麄有所发明而殊恨省略【殊絶也左传曰斩其木不殊言絶恨其所撰大省略也】聊以愚管【按东方朔云以管窥天以蠡测海皆喻小也然此语本出庄子文今云愚管者是駰谦言也愚陋管见所识不能远大也】增演徐氏采经传百家并先儒之说豫是有益悉皆抄内删其游辞取其要实或义在可疑则数家兼列汉书音义称臣瓒者莫知氏姓【案即傅瓒而刘孝标以为于瓒非也据何法盛晋书于瓒以穆帝时为大将军诛死不言有注汉书之事又其注汉书有引禄秩令及茂陵书然彼二书亡于西晋非于所见也必知是傅瓒者按穆天子传目録云傅瓒为校书郎与荀勖同校定穆天子传即当西晋之朝在于之前尚见茂陵等书又称臣者以其职典秘书故也瓒音残岸反】今直云瓒曰又都无姓名者但云汉书音义时见微意有所裨补譬嘒星之继朝阳【嘒微小貌也诗云嘒彼小星三五在东言衆无名微小之星各随三心五噣出在东方亦能继朝阳之光嘒音火慧反朝阳日也嘒星继朝阳喻已浅薄而注史记也】飞尘之集华岳以徐为本号曰集解未详则阙弗敢臆说人心不同闻见异辞班氏所谓疏略抵捂者依违不悉辩也【裴氏言今或依违不复更辩明之也按周公世家序传曰依之违之周公绥之也】愧非胥臣之多闻【晋大夫曰季名曰胥臣按国语称晋文公使赵衰为卿辞曰栾枝贞慎先轸有谋胥臣多闻皆可以为辅又胥臣对文公黄帝二十五子及屯豫皆八等事是多闻也】子产之博物【郑卿公孙侨字子产按左氏传子产聘晋言晋侯之疾非实沈台骀之祟乃说饮食哀乐及内官不及同姓则能生疾晋侯闻子产之言曰博物君子也】妄言末学芜秽旧史岂足以关诸畜德庶贤无所用心而已【关预也畜德谓积德多学之人也裴氏谦言已今此集解岂足关预於积学多识之士乎正是冀望圣贤胜於饱食终日无所用心愈於论语不有博奕者乎之人耳】

[book_title]卷一
钦定四库全书
史记索隐卷一
唐　司马贞　撰
五帝本纪第一【纪者记也本其事而记之故曰本纪又纪理也丝缕有纪而帝王书称纪者言为後代纲纪也】
黄帝【按有土德之瑞土色黄故称黄帝犹神农火德王而称炎帝然也此以黄帝为五帝之首盖依大戴礼五帝德又谯周宋均亦以为然而孔安国皇甫谧帝王代纪及孙氏注系本并以伏牺神农黄帝为三皇少昊高阳高辛唐虞为五帝注号有熊者以其本是有能国君之子故也亦号轩辕氏皇甫谧云居轩辕之丘因以为名又以为号又据左传亦号帝鸿氏也】少典之子【少典者诸侯国号非人名也又按国语云少典娶有蟜氏女而生黄帝炎帝然则炎帝亦少典之子炎黄二帝虽则相承如帝王代纪中间凡隔八帝五百余年若以少典是其父名岂黄帝经五百余年而始代炎帝後为天子乎何其年之长也又按秦本纪云颛顼氏之裔孙曰女修吞玄鸟之卵而生大业大业娶少典氏而生柏翳明少典是国号非人名也黄帝即少典氏後代之子孙贾逵亦谓然故左传高阳氏有才子八人亦谓其後代子孙而称为子是也谯周字允南蜀人魏散骑常侍徵不拜此注所引者是其所着古史考之说也皇甫谧字士安晋人号玄晏先生今所引者是其所作帝王代纪也】轩辕【按皇甫谧云黄帝生於夀丘长於姬水因以为姓居轩辕之丘因以为名又以为号是本姓公孙长居姬水因为姬姓也】弱而能言【弱谓幼弱时也盖未合能言之时而黄帝即言所以为神异也潘岳有哀弱子篇其子未七旬曰弱】徇齐【斯文未是今按徇齐皆德也书曰聪明齐圣左传曰子虽齐圣谓圣德齐肃也又按孔子家语及大戴礼并作叡齐一本作慧齐叡慧皆智也太史公采大戴礼而为此纪今彼文无作徇者史记旧本亦有作濬齐盖古字假借徇为濬濬深也义亦并通尔雅齐速俱训为疾尚书大传曰多文而齐给郑注云齐疾也今裴氏注云徇亦训疾未见所出或当读徇为迅迅於尔雅与齐俱训疾则迅濬虽异字而音同也又尔雅曰宣徇遍也濬通也是遍之与通义亦相近言黄帝幼而才智周徧且辨给也故墨子亦云年踰五十则聪明心虑不徇通矣俗本作十五非是按谓年老踰五十不聪明何得云十五】世衰【世衰谓神农氏後代子孙道德衰薄非指炎帝之身即班固所谓参卢黄甫谧所云帝榆罔是也】?征不享【谓用干戈以征诸侯之不朝享者本或作亭亭训直以征诸侯之不直者】蚩尤【按此纪云诸侯相侵伐蚩尤最为暴则蚩尤非为天子也又管子曰蚩尤受卢山之金而作五兵明非庶人盖诸侯号也刘向别録云孔子见鲁哀公问政比三朝退而为此纪故曰三朝凡七篇并入大戴记今此注见用兵篇也】五气【谓春甲乙木气夏丙丁火气之属是五气也】艺五种【艺种也树也五种即五谷也音朱用反此注所引见诗大雅生民之篇尔雅云荏菽戎也郭璞曰今之胡豆郑氏曰豆之大者是也】熊罴貔貅貙虎【书云如虎如貔尔雅云貔白狐礼曰前有挚兽则载貔貅是也尔雅又曰貙獌似狸此六者猛兽可以教战周礼有服不氏掌教扰猛兽即古服牛乘马亦其类也】涿鹿【或作浊鹿古今字异耳按地理志上谷有涿鹿县然则服?云在涿郡者误也】禽杀蚩尤【按皇甫谧云黄帝使应龙杀蚩尤于凶黎之谷或曰黄帝斩蚩尤于中冀因名其地曰絶辔之野】注皇览【书名也记先代冢墓之处宜皇王之省览故曰皇览是魏人王象缪袭等所撰也】披山通道【披音如字谓披山林草木而行以通道也徐广音詖恐稍纡也】注丸一作凡【几音扶严反】鸡头【山名也後汉王孟塞鸡头道在陇西一曰崆峒山之别名】荤粥【匈奴别名也唐虞已上曰山戎亦曰熏粥夏曰淳维殷曰鬼方周曰玁狁汉曰匈奴】合符釜山【合诸侯符契圭瑞而朝之於釡山犹禹会诸侯於涂山然也又按郭子横洞冥记称东方朔云东海大明之墟有釜山出瑞云应王者之符命如尧时有赤云之祥之类盖黄帝黄云之瑞故云合符应於釡山也】与为多焉【与音羊汝反与犹许也言万国和同而鬼神山川封禅祭祀之事自古以来帝皇之中推许黄帝以为多多犹大也】获宝鼎迎日推策【封禅书曰黄帝得宝鼎神策下云於是推策迎日则神策者神蓍也黄帝得蓍以推算历数於是逆知节气日辰之将来故曰推策迎日也】存亡之虽【存亡犹安危也易曰危者安其位亡者保其存是也难犹说也凡事是非未尽假以往来之词则曰难又上文冇死生之说故此云存亡之难所以韩非着书有说林说难也】时播百谷草木【为一句】淳化鸟兽虫蛾【为一句蛾音牛绮反一作豸豸言淳化广被及之】旁罗【旁非一方罗广布也今按大戴礼作历离离即罗也言帝德旁罗日月星辰水波及至土石金玉谓日月扬光海水不波山不藏珍皆是帝德光被也】黄帝【炎帝火黄帝土代之即黄龙蛇螾见是也螾土精大五六围长十余丈螾音引】十四人【旧解破四为三言得姓十三人耳今按国语胥臣云黄帝之子二十五宗其得姓者十四人为十二姓姬酉祁巳滕葴任荀僖姞嬛衣是也唯青阳与夷鼔同己姓又云青阳与苍林为姬姓上则十四人为十二姓其文甚明唯姬姓再称青阳与苍林盖国语文误所以致令前儒共疑其姬姓青阳当为玄嚣是帝喾祖本与黄帝同姬姓其国语上文青阳即是少昊金天氏为己姓者耳既理在不疑无烦破四为三】嫘祖【一曰雷祖音力堆反】黄帝正妃【按黄帝立四妃象后妃四星皇甫谧云元妃西陵氏女曰累祖生昌意次妃方雷氏女曰女节生青阳次妃彤鱼氏女生夷鼔一名苍林次妃嫫母班在三人之下按国语夷鼔苍林是二人又按汉书古今人表彤鱼氏生夷鼓嫫母生苍林不得如谧所说太史公据大戴礼以累祖生昌意及玄嚣玄嚣即青阳也皇甫谧以青阳为少昊乃方雷氏所生是其所见异也】玄嚣【帝喾之祖按皇甫谧及宋衷皆云玄嚣青阳即少昊也今此纪下云玄嚣不得在帝位则太史公意青阳非少昊明矣而此又云玄嚣是为青阳当是误也谓二人皆黄帝子并列其名所以前史因误?玄嚣青阳为一人耳宋衷又云玄嚣青阳是为少昊继黄帝立者而史不叙盖少昊金德王非五运之次故叙五帝不数之也】降居若水【降下也言帝子为诸侯降居江水江水若水皆在蜀即所封国也水经曰水出旄牛徼外东南至故关为若水南过邛都又东北至朱提县为卢江水是蜀有此二水也】黄帝崩【按大戴礼宰我问孔子曰荣伊言黄帝三百年请问黄帝何人也抑非人也何以至三百年乎对曰生而人得其利百年死而人畏其神百年亡而人用其教百年则士安之说略可凭矣】桥山【地理志桥山在上郡同阳县山有黄帝冢也】颛顼【宋衷云颛顼名高阳有天下号也张晏云高阳者所兴地名也】养材【言能养材物以任地大戴礼作养财】载时【载行也言行四时以象天大戴礼作履时以象天履亦践而行也】制义【鬼神聪明正直当尽心敬事因制尊卑之义故礼曰降于祖庙之谓仁义是也】治气【谓理四时五行之气以教化万人也】注砥平也【依王肃音止蜀据大戴礼作砥砺也】穷蝉【系本作穷系宋衷云一云穷系諡也】颛顼崩【皇甫谧云据左氏岁在鹑火而崩葬东郡又山海经曰颛顼葬鲋鱼山之阳九嫔葬其隂】高辛【宋衷曰高辛地名因以为号喾名也皇甫谧云帝喾名夋也】郁郁嶷嶷【郁郁犹穆穆也嶷嶷德高也今按大戴礼郁作神嶷作俟】动时服士【举动应天时衣服服士服言其公且廉也】执中【即尚书允执厥中是也】陈锋氏【锋音峰案系本作陈酆氏皇甫谧云陈锋氏女曰庆都庆都名也】娵訾氏女【皇甫谧云女名常宜也】不善【古本作不着音张虑反俗本作不善不善谓微弱不着犹不着明卫宏云挚立九年而唐侯德盛因禅位焉】尧【尧諡也放勲名帝喾之子姓伊祁氏案皇甫谧云尧初生时其母在三阿之南寄於伊长孺之家故从母所居为姓也】如天【如天之函养也】如神【如神之微妙也】如日【如日之照临人咸依就之若葵藿倾心以向日也】如云【如云之覆渥言德化广大而浸润生人人咸仰望之故曰如百谷之仰膏雨也】不舒【舒犹慢也大戴礼作不豫】黄收纯衣【收冕名其色黄故曰黄收象古质数也纯读曰缁】驯德【驯字徐广皆读曰训训顺也言圣德能顺人也案尚书作俊德孔安国云能明用俊德之士与此文意别也】便章【古文尚书作平此文盖读平为浦耕反平既训便因作便章其今文作辩章古平字亦作便音婢缘反便则训辩遂为辩章邹诞生本亦同也】数法【尚书作历象日月则此言数法是训历象二字谓命羲和以历数之法观察日月星辰之早晩以敬授人时也】阳谷【旧本作汤谷今并依尚书字案淮南子曰日出汤谷浴於咸池则汤谷亦有他证明矣又下曰昧谷徐广云一作柳柳亦日入处地名太史公博采经记而为此史广记异闻不必皆依尚书盖郁夷亦地之别名也】便程【刘伯庄传皆依古史作平秩音然尚书大传曰辩秩东作则是训秩为程言便课其作程者也】南交【孔注未是然则冬与秋交何故下无其文且东嵎夷西昧谷北幽都三方皆言地而夏独不言地乃云与春交斯不例之甚也然南方地有名交址者或古文略举一字名地南交则是交址不疑也】南譌【为依字读春言东作夏言南譌皆是耕作营为劝农之事孔安国强读为讹字虽则训化解释亦甚纡回也】星虚【虚旧依字读而邹诞生音墟案虚星主坟墓邹氏或得其理】幽都【山海经曰北海之内有山名幽都盖是也】伏物【使和叔察北方藏伏之物谓人畜积聚等冬皆藏伏尸子亦曰此北方者伏方也尚书作平在朔易今案大传云便在伏物太史公据之而书】闰月正四时【夫周天三百六十五度四分度之一是天度数也而日行迟一岁一周天月行疾一月一周天日一日行一度月一日行十三度十九分度之七至二十九日半强月行天一匝又逐及日而与会一年十二会是为十二月每月二十九日过半年分出小月六是每岁余六日乂大岁三百六十六日小岁三百六十五日举全数云六十六日其实一岁唯余十一日弱未满三岁已成一月则置闰若三年不置闰则正月为二月九年差三月则以春为夏十七年差六月则四时皆反以此四时不正岁不成矣故传曰归余於终事则不悖是也】下二女於妫汭【列女传云二女长曰娥皇次曰女英系本作女莹大戴礼作女匽皇甫谧云妫水在河东虞县历山西汭水涯也犹洛汭渭汭然也】舜入山林【尚书云纳于火麓谷梁传云林属於山曰麓是山足曰麓故此以为八山林不迷孔氏以麓训録言令舜大録万几之政与此不同】不怿【古文作不嗣今文作不怡怡即怿也谓辞让於德不堪所以心意不悦怿也俗本作泽误尔亦当为怿】注五府【尚书帝命验曰五府五帝之庙苍曰灵府赤曰文祖黄曰祖计白曰显纪黑曰玄矩唐虞谓之五府夏谓世室殷谓重屋周谓明堂皆祀五帝之所也】注惟形之谧哉【案古文作恤哉且今文是伏生口诵恤谧声近遂作谧也】变北狄【变谓变其形及衣服同於夷狄也徐广云作燮燮和也】不肖【郑玄云肖似也不似言不如人也皇甫谧云尧娶散宜氏之女曰女皇生丹朱又有庶子九人皆不肖也】权授【父子继立常道也求贤而禅权道也权者反常而合道】虞舜【虞国名在河东太阳县舜諡也皇甫谧云舜字都君也】舜母【皇甫谧云舜母名握登生舜於姚墟因姓姚氏也】作什器于夀丘【什器什数也盖人家常用之器非一故以十为数犹今云什物也夀丘地名黄帝生处】就时【就时犹逐时若言乘时射利也尚书大传曰贩於顿丘就时负夏孟子曰迁于负夏是也】两笠【言以笠自扞己身有似鸟张翅而轻下得不损伤皇甫谧云两繖繖笠类列女传云二女教舜鸟工上廪是也】匿空【音孔列女传所谓龙工入井是也】实井【亦作填井】庶矣【言汝犹当庶几於友悌之情义也如孟子取尚书文又云惟兹臣庶汝其于予治盖欲令象共我理臣庶也】八恺【左传史克对鲁宣公曰昔高阳氏有才子八人苍舒隤皑檮戭犬临尨降庭坚仲容叔逹】八元【左传高辛氏有才子八人伯奋仲堪叔献季仲伯虎仲熊叔豹季狸】十六族【谓元恺各有亲族故称族也济成也言後代成前代也】主土【禹为司空司空主土则禹在八恺之中】布教【契为司徒司徒敷五教则契在八元之数】彭祖【彭祖即陆终氏之第三子籛铿之後後为大彭亦称彭祖】始饥【古文作阻饥孔氏以为阻难也祖阻声相近未知谁得】朱虎熊罴【即高辛氏之子伯虎仲熊也】南抚交址北发【一句】西戎析枝渠庾氐羌【一句】东长鸟夷【此言帝舜之德皆抚及四方夷人故先以抚字总之北发当云北户南方有地名北户又案汉书北发是北方国名今以北发为南方之国误也此文者略四夷之名错乱西戎上少一西字山戎下少一北字长字下少一夷字长夷也鸟夷也其意宜然今按大戴礼亦云长夷则长是夷号又云鲜支渠搜则鲜支当此折枝也鲜折音相近邹氏刘氏云息并音肃非也且夷狄之名古书不必皆同今读如字也】九招【招音韶即舜乐箫韶九成故曰九招】荐禹於天【谓告天使之摄位也】皆有疆土【汉书律历志云封尧子朱於丹渊为诸侯商均封虞在梁国今虞城县也】禹母【礼纬曰禹母修己吞薏苡而生禹因姓姒氏而契姓子氏者亦以其母吞乙子而生】尚矣【尚上也言久远也然尚矣文出火戴礼】或不传【五帝德帝系姓皆大戴礼及孔子家语篇名以二者皆非正经故汉时儒者以为非圣人之言故多不传学也】古文近是【古文即帝德帝系二书也近是圣人之说】章矣【太史公言己以春秋国语古书博加考验益以发明五帝德等说甚章着也】表见【言帝德帝系所有表见者皆不为虚妄也】书缺有间【言古典残缺有年载故曰有间然帝皇遗事散轶乃时时旁见於他记说即帝德帝系等说也故己今采按而备论黄帝已来事耳】
夏本纪第二
文命【尚书云文命敷于四海孔安国云外布文德教命不云是禹名太史公皆以放勲重华文命为尧舜禹之名未必为得孔又云虞氏舜名则尧舜禹汤皆名矣盖古者帝王之号皆以名後代因其行追而为諡其实禹是名故张晏云少昊已前天下之号象其德颛顼已来天下之号因其名又按系本鲧取有辛氏女谓之女志是生高密宋衷云高密禹所封国】鲧【皇甫谧云鲧帝颛顼之子字熙又连山易云鲧封於崇故国语谓之崇伯鲧系本亦以鲧为颛顼子汉书律历志则云颛顼五代而生鲧按鲧既仕尧与舜代系殊悬舜即颛顼六代孙则鲧非是颛顼之子盖班氏之言近得其实】鸿水【一作洪鸿大也以鸟大曰鸿小曰鴈故近代文字大义者皆作鸿也】无状【言无功状】声为律【言禹声音应锺律】身为度【按今巫犹称禹步】称以出【按大戴礼见作士又一解云上文声与身为律度则权衡亦出於其身故云称以出也】傅土行山表木【尚书作旉土随山刋木今按大戴礼作傅土故此纪依之傅即付也谓付功属役之事若尚书作敷敷分也谓令人分布理九州之土地也表木谓刋木立为表记与孔注书意异】左准绳右规矩【左所运用堪为人之准绳右所举动必应规矩也】壶口梁岐【郑玄曰地理志壶口山在河东北屈悬之东南梁山在左冯翊夏阳岐山在右扶风美阳】岳阳【岳太岳即冀州之镇霍太山也按地理志霍太山在河东彘县东凡如此例不引书者皆地理志文也】覃怀【按河内有怀县今验地无名覃者盖覃怀二字或当时共为一地之名】衡漳【按孔注以衡为横非王肃云衡漳二水名地理志清漳水出上党沽县东北至阜城县入河浊漳水出上党长子县东至邺入清漳也】常卫大陆【此文改恒山恒水皆作常避汉文帝讳故也常水出常山上曲阳县东入滱水卫水出常山灵夀县东入虖池郭璞云大陆今钜鹿北广河泽是已为亦作也】夹右碣石【地理志云碣石山在北平骊城县西南大康地理志云乐浪遂城县有碣石山长城所起又水经云在辽西临逾县南水中盖碣石山有二此云夹右碣石入于海当是北平之碣石】雍【尔雅云水自河出为雍也】济漯【济水出河东垣县王屋山东其流至济隂故应劭云济水出平原隂县东漯水出东郡武阳县北至千乘县而入于海】嵎夷【孔安国云东表之地称嵎夷按今文尚书及帝命验并作禺铁在辽西铁古夷字也】潍淄【潍水出琅邪箕县北至昌都县入海淄水出泰山莱芜县原山北东至博昌县入济也】酓丝【尔雅云檿山桑是蚕食檿之丝也】淮沂蒙羽【水经云淮水出南阳平氏县胎簪山北过桐柏山沂水出泰山盖县汶山南过下邳县入泗蒙山在泰山蒙隂县西羽山在东海祝其县南殛鲧之地】东原【张华博物志云兖州东平郡即尚书之东原也】淮夷蠙珠臮鱼【按尚书云徂兹淮夷徐戎并兴今徐州言淮夷则郑解为得蠙一作玭并步玄反臮古暨字臮与也言夷人所居淮水之处有此蠙珠与鱼也又作滨滨畔也】既都【都古文尚书作猪孔安国云水所停曰猪郑玄云南方谓都为猪则是水聚会之义】三江【韦昭云三江谓松江钱塘阳江今按地理志有南江中江北江是为三江其南江从会稽吴县南东入海中江从丹阳芜湖东北至会稽阳羡县东入海北江从会稽毗陵县北东入海故下文东为中江又东为北江孔安国云有北有中南可知也】震泽【震一作振地理志会稽吴县故周泰伯所封国具区在其西古文以为震泽又左传称笠泽亦谓此也】九江【按寻阳记九江者乌江?江鸟白江嘉靡江沙江畎江廪江堤江菌江又张浈九江图所载有三里五畎乌土白?九江之名不同】沱涔【涔亦作潜沱出蜀郡郫县西东入江潜出汉中安阳县直西北入汉故尔雅云水自江出为沱汉出为潜】云土梦【梦一作瞢邹诞又音蒙按云土梦本二泽名盖人以二泽相近或合称云梦耳知者据左传云昭王寝於云中又楚子郑伯田于江南之梦则二泽各别也韦昭曰云土今为县属江夏南郡华容今按地理志云江夏有云杜县是其地】伊雒瀍涧【伊水出弘农卢氏县东洛水出弘农上洛县冢领山瀍水出河南谷城县潜亭北涧水出弘农新安县东皆入于河】荥播【古文尚书作荥波此及今文并云荥播播是水波溢之义荥是泽名故左传云狄及卫战于荥泽郑玄云今塞为平地荥阳人犹谓其处为荥播】荷泽明都【荷泽在济隂定陶县东明都音孟猪孟猪泽在梁国睢阳县东北尔雅左传谓之孟诸今文亦为然唯周礼称望诸皆此地之一名】汶嶓【汶一作?又作岐岐山封禅书一云渎在蜀都湔氐道西徼江水所出嶓冢山在陇西县汉水所出也】蔡蒙【此非徐州之蒙在蜀郡青衣县青衣後改为汉嘉蔡山不知所在也蒙县名】西倾因桓【西倾在陇西临洮县西南桓水出蜀郡?山西南行羌中入海也】黑水【地理志益州滇池有黑水祠郑玄引他说云三危山黑水出其南山海经黑水出崑仑墟西北隅也】弱水【按水经云弱水出张掖删丹县西北至酒泉会水县入合黎山腹山海经云弱水出崑仑墟西南隅也】渭汭【渭水出首阳县鸟鼠同穴山说文云水相入曰汭】漆沮沣水【漆沮二水漆水出右扶风漆县西沮水地理志无文而水经以卢水出北地直路县东过冯翊收州县入洛说文亦以漆沮各是一水孔安国独以为一又云是洛水沣水出右扶风鄠县南东北过上林苑】终南敦物【按左传中南山杜预以为终南山地理志云太一山古文以为终南华山古文以为敦物皆在扶风武功县东】三危既度【郑玄引河图及地说云三危山在鸟鼠西南与岐山相连度刘伯庄音田各反尚书作宅】积石龙门【积石在金城河关县西南龙门山在左冯翊夏阳县西北】织皮昆仑析支渠搜西戎【郑玄以为衣皮之人居昆仑析支渠搜三山皆在西戎王肃曰昆仑在临羌西析支在河关西戎在西域王肃以为地名而不言渠搜今按地理志金城临羌县有昆仑祠敦煌庙至县有昆仑障朔方有渠搜县】九山【汧壶口砥柱太行西倾熊耳嶓冢内方岐是九山也古分为三条故地理志有北条之荆山马融以汧为北条西倾为中条嶓冢为南条郑玄分四列汧为隂列西倾次隂列嶓冢为阳列?山次阳列】汧荆山【汧一作岍按有汧水故其字或从山或从水犹岐山然也地理志云吴山在右扶风美阳县西荆山在左冯翊怀德县南也】雷首【雷首山在河东蒲坂县东南】太岳【即霍泰山也已见上】析城王屋【析城山在河东护泽县西南王屋山在河东垣县东北水经云砥柱山在河东太阳县南河水中也】太行常山【太行在河内山阳县西北常山恒山是也在常山郡上曲阳县西北】朱圉鸟鼠太华【圉一作圄朱圉山在天水冀县南鸟鼠山在陇西首阳县西南太华即敦物山】熊耳外方桐柏负尾【熊耳山在弘农卢氏县东伊水所出外方山即颍川嵩高县嵩高山古文尚书亦以为外方山桐柏山一名大复山在南阳卢氏县东南陪尾山在江夏安陆县东北地理志谓之横尾山负音陪也】荆山【此东条荆山在南郡临沮县东北隅也】内方大别【内方山在竟陵县东北大别山在大国安丰县今土人谓之甑山】衡山【在长沙湘南县东南广雅云岣嵝谓之衡山】敷浅原【豫章历陵县南有博阳山一名敷浅原也】九川【弱黑河瀁江沇淮渭洛为九川】合黎【水经云合黎山在酒泉会水县东北郑玄引他说亦以为然孔安国云水名当是其山有水故所记各不同】流沙【地理志云张掖居延县西北有居延泽古文以为流沙广志流沙在玉门关外有居延泽居延城又山海经云流沙出钟山西南行昆仑墟入海按是地兼有水故一云地名一云水名马郑不同抑有由也】河积石【尔雅云河出昆仑墟其色白汉书西域传云河有两源一出葱岭一出于阗于阗河北流与葱岭河合束注蒲昌海一名盐泽其水停冬夏不增减其南出积石为中国河是河源发昆仑禹导河自积石而加功也】盟津【盟古孟字孟津在河隂十三州记云河阳县在於河上即孟津是也】大邳【尔雅云山一成曰邳或以为成臯县山是】降水大陆【地理志降水字从系出信都国与雩池漳河水并流入海大陆在钜鹿郡尔雅云晋有大陆郭璞以为此泽也】瀁【水经曰瀁水出陇西氐道县嶓冢山东至武都沮县为汉水地理志云至江夏谓之夏水山海经亦以汉出嶓冢山故孔安国云泉始出山为瀁水东南流为沔水至汉中东行为汉水】苍浪【马融郑玄皆以沧浪为夏水即汉河之别流也渔父歌曰沧浪之水清兮可以濯吾缨是此水也】三澨【水经云三澨地名在南郡鄎县北孔安国郑玄以为水名今竟陵有三参水俗云是三澨水参音去声】醴【按骚人所歌濯余佩於醴浦明醴是水孔安国马融解得其实又虞喜志林以醴是江沅之别流而醴字作澧也】沇济【水经云自河东垣县王屋山东流为沇水至湿县西北为济水】总【说文云总聚束草也】銍【说文云銍获禾短鎌之物也】秸【礼郊特牲云蒲越稾秸之美则秸是稾之类也】臯陶曰【此取尚书臯陶谟为文断絶殊无次序即班固所谓疎略抵牾是也今亦不能深考】与益予衆庶【予音与上与谓同与之与下予谓施予之予此禹言其与益施予衆庶之稻粮】来始滑【古文尚书作在治忽今文作采政忽先儒各随字解之今此云来始滑於义无所通盖来采字相近滑忽声相乱始又与治相似因误为来始滑今依今文音采政忽三字刘伯庄云听诸侯能为政及怠忽者是也五言谓仁义礼智信五德之言郑玄以为出纳政教五言非也】诸衆谗嬖臣君【诸衆谗嬖臣为一句君字宜属下文】涂山【杜预云涂山在夀春东北皇甫谧云今九江当涂有禹庙则涂山在江南也系本曰涂山氏女名娲是禹娶涂山氏号女娲也又按尚书云娶于涂山辛壬癸甲启呱呱而泣予弗子今此云辛壬娶涂山癸甲生启盖今文尚书脱陋太史公取以为言亦不稽其本意岂有辛壬娶妻经二月生子不经之甚】不如言刑从之【谓不用命之人则亦以刑罚而从之】英六【地理志云安国六县咎繇後堰姓所封国英地阙不知所在以为黥布是其後也】许【许在颍川】扈【地理志曰扶风县鄠是扈国】甘【夏启所伐鄠南为甘亭】五人【皇甫谧云号五观也】少康【左传魏庄子曰昔有夏之衰也后羿自鉏迁于穷石因夏人而代夏政恃其射也不修人事而信用伯明氏之谗子寒浞浞射羿烹之以食其子子不忍食杀于穷门浞因羿室生浇及使浇灭斟灌氏及斟寻氏而相为浇所灭后缗归于有仍生少康有夏之臣靡自有鬲收二国之烬以灭浞而立少康少康灭浇于过后杼灭于戈有穷遂亡然则帝相自被篡杀中间经羿浞二氏盖三数十年而此纪总不言之直云帝相崩子少康立疎略之甚】帝宁【音伫系本云季伫作甲者也左传曰杼灭于戈国语云杼能帅禹者也】帝槐【音回系本作帝芬】帝芒【音亡邹诞生又音荒也】帝不降【系本作帝降】帝厪【音觐邹诞生又音勤】豕韦【按系本豕韦防姓】桀【桀名也按系本帝臯生发及桀此以发生桀皇甫谧同也】夏台【狱名夏曰均台皇甫谧云地在阳翟是也】遂放而死【徐广曰从禹至桀十七君十四世案汲冢纪年曰有王与无王用岁四百七十一年】有男斟寻彤城褒费【系本男作南寻作鄩费作弗不云彤城及褒按周有彤伯盖彤城氏之後张敖地理记云济南平夀县其地即古斟寻国又下云斟戈氏按左传系本皆云斟灌氏】夏小正【小正大戴礼篇名正征二音】注苇棺【抵至也音丁礼反苇棺者以苇为棺谓蘧蒢而敛非也禹虽俭约岂万乘之主而臣子乃以蘧蒢裹尸乎墨子言桐棺三寸差近人情】
殷本纪第三
殷契【契始封商其後裔盘庚迁殷殷在邺南遂为天下号契是殷家始祖故言殷契】简狄【旧本作易易狄音同又作逷吐历反】帝喾次妃【谯周云契生尧代舜始举之必非喾子以其父微故不着名其母娀氏女与宗妇三人浴于川玄鸟遗卵简狄吞之则简狄非帝喾次妃明也】封于商【尧封契于商即诗商颂云有娀方将帝立子生商是也】相土【相土佐夏功着於商诗颂曰相土烈烈海外有截是也左传曰昔陶唐氏火正阏伯居商丘相土因之是始封商也】曹圉【系本作粮圉也】冥【礼曰冥勤其官而水死殷人祖契而郊冥也】振【系本作核】微【皇甫谧云微字上甲其母以甲日生故也商家生子以日为名盖自微始谯周以为死称庙主曰甲也】汤【汤名履是也又称天乙者谯周云夏殷之礼生称王死称庙主皆以帝名配之天亦帝也殷人尊汤故曰天乙从契至汤凡十四代故国语曰玄王勤商十四代兴玄王契也】帝诰【一作俈上云从先王居故作帝俈孔安国以为作诰告先王言已来居亳也】伊尹【孙子兵书伊尹名挚孔安国亦曰伊挚然解者以阿衡为官名按阿倚也衡平也言依倚而取平书曰惟嗣王弗惠于阿衡亦曰保衡者伊尹之官号非名也皇甫谧云伊尹力牧之後生於空桑乂吕氏春秋云有侁氏女采得婴儿于空桑後居伊水命曰伊尹尹正也谓汤使之正天下】素王九主【按素王者太素上皇其道质素故称素王九主者三皇五帝及夏禹也或曰九主谓九皇也然按注刘向所称九主载之七録名称甚奇不知所凭据耳法君谓用法严急之君若秦孝公及始皇之属也劳君谓勤劳天下若禹稷等也等君等者平也谓定等威均禄赏若高祖封功臣侯雍齿也授君谓人君不能自理而政归其臣若燕王哙授子之禹授益之比也专君谓专己独断不任贤臣若汉宣之比也破君谓轻敌致寇国灭君死若楚戊吴濞等是也寄君谓人困於下主骄於上离析可待故孟轲谓之寄君也国君国当为固字之讹耳固谓完城郭利甲兵而不修德若三苗智伯之类也三岁社君谓在襁褓而主社稷若周成王汉昭平等是也又注本九主谓法君劳君等君专君授君破君国君以三岁社君为二恐非】食言【左传云食言多矣能无肥乎是谓妄言为食言】至于泰卷陶【邹诞生卷作詗又作泂则卷当为垧与尚书同非衍字也其下陶字是衍耳何以知然解尚书者以大垧今定陶是也旧本或傍记其地名後人转写遂衍斯字也】中?【仲虺二音?作垒音如字尚书又作虺也】故后有立【谓禹臯陶有功於人建立其後故云有立】帝乃弗予有状【帝天也谓蚩尤作乱上天乃不佑之是为弗与有状言其罪大而有形状故黄帝灭之】先王【先王指黄帝帝尧帝舜等言禹咎繇以久劳于外故有立及蚩尤作乱天不佑之乃致黄帝灭之皆是先王赏有功诛有罪言今汝不可不勉此汤诫其臣】不道【不道犹无道也又诫诸侯云汝为不道我则无令汝之在国】咸有一德【按尚书伊尹作咸有一德在太甲时故太史公记之於斯谓成汤之日其言又失次序】注长卿【长卿诸本多作劫姓按风俗通有御氏为汉司空御史其名长卿明劫非也亦有劫弥不得为御史】一暮大拱【此云一暮大拱尚书大传作七日大拱与此不同】枯死而去【刘伯庄言枯死而消去不见今以为由帝修德而妖祥遂去】隞【隞亦作嚣并音敖字】邢【邢音耿近代本亦作耿今河东皮氏县有耿乡】仲丁书阙不具【盖太史公知旧有仲丁书今已遗阙不具也】沃甲【系本作开甲也】盘庚【尚书盘庚将治亳殷民咨胥怨作盘庚此以盘庚崩弟小辛立百姓思之乃作盘庚由不见古文也】传险中【旧本作险亦作岩也】附命【附依尚书音孚】常祀【祭祀有常无为丰杀之礼於是以弃常道】殷复衰【国语曰帝甲乱之七代而陨是也】廪辛【汉书古今人表及帝王代纪皆作凭辛】偶人【偶音寓亦如字】微子【微国号爵为子启名孔子家语云微或作魏读从微音邹本亦然也】不得嗣【此以启与纣异母而郑玄称为同母依吕氏春秋言母当生启时犹木正立及生纣时始正为妃故启大而庶纣小而嫡】妲己【国语有种氏女妲字己姓也】钜桥【邹诞生云钜大桥器名也纣厚赋税故因器而大其名】炮烙【邹诞生云烙一音阁又云见蚁布铜升足废而死於是为铜烙炊炭其下使罪人步其上与列女传少异】九侯【九亦依字读邹诞生音仇也】恶来【秦之祖蜚廉子】商容之闾【皇甫谧云商容与殷人观周军之入则以为人名郑玄云商家典乐之官知礼容所以礼署称容台】号为王【按页殷天子亦皆称帝代以德薄不及五帝始贬帝号号之为王故本纪皆帝而後总曰三王也】子姓【按系本子姓无】北殷氏【系本作髦氏又有时氏萧氏黎氏然北殷氏盖秦宁公所伐亳王汤之後也】色尚白【论语孔子曰乘殷之辂礼记曰殷人尚白太史公为赞不取成文遂作此语亦疎略也】
周本纪第四
帝喾元妃【谯周以为弃帝喾之胄其父亦不着与此纪异也】弃之隘巷【已下皆诗大雅生民篇所云诞寘之隘巷牛羊腓字之诞寘之平林会伐平林诞寘之寒冰鸟覆翼之是其事者也】封于邰【即诗生民曰有邰家室是也邰即斄古今字异耳】不窋【帝王世纪曰后稷纳姞氏生不窋而谯周案国语云世后稷以服事虞夏言世稷官是失其代数也若以不窋亲弃之子至文王千余岁唯十四代实亦不合事情】去稷不务【国语曰弃稷不务此云去稷者是太史公恐弃是后稷之名故变文云去也言夏政衰不窋去稷官不复务农者也】诗人歌【即诗大雅篇笃公刘是也】豳【豳即邠也古今字异耳】毁隃【系本作伪榆】公非【系本云公非辟方皇甫谧云公非字辟方也】高圉【系本云高圉侯侔】亚圉【汉书古今表曰云都亚圉弟按如此说则辟方侯侔亦皆二人之名实未能详】公叔祖类【系本云太公组绀诸盩三代世表称叔类凡四名皇甫谧云公祖一名祖绀诸盩字叔类号曰太公也】颂其德【即诗颂云后稷之孙实维太王居岐之阳实始翦商是也】一物【一物为?氏之美女也以殷纣淫昏好色故知然】上祭于毕【按文云上祭于毕则毕天星之名毕星主兵故师出而祭毕】白鱼跃入舟中【此已下至火复王屋为乌皆见周书及今文泰誓】流为乌【按今文泰誓流为鵰鵰鸷鸟也马融云明武王能伐纣郑玄云乌是孝鸟言武王能终父业亦各随文而解也】武王亦答拜【武王虽以臣伐君颇有惭德不应答商人之拜太史公失辞耳寻上文诸侯毕拜贺武王武王尚且报揖无容遂下拜商人】明水【明明水也旧本皆无水字今本有水字者多亦是也若惟云奉明其义未见不知奉明何物也烜音毁】布兹【兹一作苙公明草也言兹举成器言苙见洁草也】蜚鸿【按高诱曰蜚鸿蠛蠓也言飞虫蔽田满野故为灾非是鸿鴈也随巢子作飞拾飞拾虫也】天不享殷【言上天不歆享殷家故见灾异我周今乃冇成王业者也】其登名民三百六十夫【言天初建殷国亦登进名贤之人三百六十夫既无非大贤未能兴化致理故殷家不大光昭亦不即摈灭以至于今也亦见周书及随巢子颇复脱错而刘氏音破六为古其字义亦无所通徐广云一本作不顾亦不宾盖是学者以周书及随巢子不同逐音改易耳随巢子曰天鬼不顾亦不宾灭天鬼即天神也】悉求夫恶【言今悉求取夫恶人不知天命不顺周家者咸贬责之与纣同罪故曰贬从殷王受】日夜劳来定我西土【八字连作一句读】自洛汭延于伊汭【自洛汭及伊汭其地平易无险固是有夏之旧居】三途【杜预曰三涂在陆泽南岳盖河北太行山鄙都鄙谓近岳之邑度邑周书篇名度音徒各反】以存亡国宜告【六字连一句读】閲实其罪【按吕刑云惟反惟内惟货惟来今此似阙少或从省文】惟讯【讯依尚书音貌也】注锾黄铁也【锾黄铁锵亦六两故马融曰锵量名与吕刑锾同旧本率亦作选】洒【洒音戾蓰所解反】繄扈【系本作伊扈】囏【系本作坚】诗人【宋忠曰懿王自镐徙都大丘一曰废丘今槐里是也时王室衰始作诗也】共和【共音如字若汲冢纪年则云共伯和干王位共音恭共国伯爵和其名干篡也言共伯摄王政故云干王位也】虢文公谏【国语曰虢文公谏云夫人之大事在农上帝之粢盛於是乎出事之繁庶於是乎生人之供给於是乎取事具载国语】战于千亩【地名也在西河介休县】褒姒【褒国名夏同姓姓姒氏礼妇人称国及姓其女是龙斄妖子为人所收褒人纳之于王故曰褒姒】玄鼋【亦作蚖音元玄蚖蜇蜴也】伯服为太子【左传所谓携王奸命是也】缯【缯国名夏同姓】骊山下【在新丰县南故骊戎国也旧音黎徐广音力知反】桓王不礼【在鲁隐公六年】许田天子用事太山田【左传郑伯以璧假许田卒易祊祊是郑祀太山之田许是鲁朝京师之汤沐邑有周公庙郑以其近故易取之此云许田天子用事太山田误】伐郑【在鲁桓五年】桓王去归【左传繻葛之役祝耼射王中肩是也】王杀周公【左传曰初子仪有宠於桓王桓王属诸周公辛伯谏曰并后匹嫡两政偶国乱之本也周公不从故及於难然周公阿先王旨自取诛夷辛伯正君臣之义卒安王业二卿优劣诚可识也】阆【世本名母凉】穨【庄王子厘王弟惠王之叔父也】叔带【惠王子襄王弟封於甘故左传称甘昭公】杀谭伯【按国语亦云杀谭伯而左传太叔之难获周公忌父原伯唐固据传文读谭为原然春秋有谭何妨此时亦仕王朝预获被杀国语既云杀谭伯故太史公依之不从左传说也】景王贵【名贵按国语景王二十一年铸大钱及无射单穆公及泠州鸠各设辞以谏今此不言亦其疎略耳】定王介【系本云元王赤皇甫谧云贞定王考据二文则是元有雨名一名仁一名赤如史记则元王为定王父定王即贞王也依系本则元王是贞王子必有一乖误然此定当为贞字误耳岂周家有两定王代数又非远乎皇甫谧见此疑而不决遂遣於史记系本之错谬因谓为贞定王未为得其实】东周惠公【考王封其弟于河南为桓公卒子威公立卒子惠公立长子曰西周公又封少子于巩仍袭父号曰东周惠公於是有东西二周也按系本西周桓公名揭居河南东周惠公名班居洛阳是也】周太史儋【老子列传曰儋即老子耳又曰非也验其年代是别人】别五百载复合【按周封非子为附庸邑之秦号曰秦嬴是始合也及秦襄公始列为诸侯是别之也自秦列为诸侯至昭王五十二年西周君臣献邑三十六城以入於秦凡百一十六年是合也云五百举其大数】霸王【霸王谓始皇也自周以邑入秦至始王初立政由太后嫪毐至九年诛毐正十七年】诸侯皆为王【谓韩魏齐赵也】赧王延【皇甫谧云名延赧非諡諡法无赧正以微弱窃鈇逃债赧然惭愧故号曰赧耳又按尚书申候以赧为然郑玄云然读曰赧王邵按古音人扇反今音奴板反尔雅面惭曰赧】东西周分治【西周河南也东周巩也王赧微弱西周与东分王政理各居一都故曰东西周按高诱曰西周王城今河南东周成周故洛阳】西周武公【按战国策作东周武公】宜阳【宜阳韩地秦攻而楚救之周为韩出兵而楚疑周为秦因加兵伐周】苏代为周说楚王曰【苏代为周说楚王王何以道周为秦周实不为秦今王责周道为秦周惧楚必入秦是为祸也】周秦【周秦相近秦欲并周而外睦於周故当时诸侯咸谓周秦】周君【周君西周武公也时王赧微弱不主盟会寄居西周耳】受地於韩而听於秦【此史厌说韩令与周地使质於楚令秦疑楚不信周得不假道伐韩而犹听命於秦】韩王【按战国策云或人为周君谓魏王云者也】周君将以为辞於秦【高诱注战国策曰魏兵在河南为辞周君不往朝秦也】王赧谓成君楚围雍氏【如徐此说自合当改而注结之不合与楚围雍氏连注】高都【高诱曰高都韩邑今属上党也】相国【相国公仲侈】已行矣【已止也】支左诎右【按列女传曰左手如拒右手如附枝右手发之左手不知此射之道也又越絶书曰左手如附泰山右手如抱婴儿】不以善息【言不以其善而且停息息止也】百发尽息【息犹弃言并弃前善】秦破华阳约【华阳地名司马彪曰华阳亭名在密县秦昭王三十三年秦背魏约使客卿胡伤击魏将芒卯华阳破之是马犯见秦破魏约惧周危故谓周君请梁城周而误诡计也】王受九鼎而图犯【图谋也犯谓梁王我方入鼎於王王当谋救援已也】犯请後可而复之【按战国策其作瘉犯请後可而复之者言王病愈所图不遂请得在後有可之时以鼎入梁者也】不若令卒为周城以匿事端【梁寛图周九鼎且外遣卒戍周和合秦举兵欲侵周梁不救周是本无善周之事止是欲周危而取九鼎故诸侯皆心不信梁矣故不如匿事端使卒为周城】周最【最音词喻反周之公子也】太后养地【按战国策作原原周地太后秦昭王母宣太后羊氏】西周君犇秦【秦昭王之五十二年】周君赧卒【宋忠曰諡曰西周武公非也徐以西周武公是惠公之长子此周君即周武公也盖此时武公与王赧皆卒故连言也】迁西周公於狐【西周盖武公之太子文公也武公卒而立为秦所迁而东周亦不知其名号战国策虽有周文君亦不知灭时定当何主盖周室衰微略无纪録故太史公虽考衆书以卒其事然二国代系甚不分明】周既不祀【既尽也日食尽曰既言周祚尽灭无主祭祀】
史记索隐卷一

[book_title]卷二
钦定四库全书
史记索隐卷二
唐　司马贞　撰
秦本纪第五
女修【女修颛顼之裔女吞乙子而生大业其父不着而秦赵以母族而祖颛顼非生人之义也按左传郯国少昊之後而嬴姓盖其族也则秦赵宜祖少昊氏】大费【扶味反一音秘寻费後以为氏则扶味反为得此则秦赵之祖嬴姓之先一名伯翳尚书为之伯益系本汉书谓之伯益是也寻检史记上下诸文伯翳与伯益是一人不疑而陈?系家即叙伯翳与伯益为二未知太史公疑而未决邪而亦误谬耳】皁斿【斿音旒谓赐以皂色旌斾之旒旒色与玄玉色副言其天功成也然其事亦当有所出】将大出【出犹生也言尔後嗣繁昌将大生出子孙也故左传亦云晋公子姬出也】鸟俗氏若木【以仲衍鸟身人言故为鸟俗氏俗一作洛若木以王父字为费氏也】费昌【殷纣时费仲即昌之後也】孟戏中衍【旧解以孟戏仲衍是一人今以孟仲分字当是二人名也】石北方【石下无字则不成文意亦无所见必是史记本脱皇甫谧尚得其说徐虽引之而竟不云是脱何字专质之甚也】处父【蜚廉别号】赐尔石棺【言处父至忠国灭君死而不忘臣节故天赐石棺以光华其族事盖非实谯周深所不信】温骊【温音盗徐广亦作盗邹诞生本作駣音陶刘氏音义云盗骊騧骊也騧浅黄色八骏既因色为名騧骊为得之也】騄耳【按穆王传曰赤骥盗骊白义渠黄骅骝騟騄耳山子】西畤【襄公始列为诸侯自以居西畤西畤县名故作西畤祠白帝畤止也言神灵之所依止也亦音市谓为坛以祭天也】鄜畤【音敷亦县名於鄜地作畤故曰鄜畤故封禅书曰秦文公梦黄蛇自天而下属之地止於鄜衍史敦以为神故立畤也】陈宝【按汉书郊祀志云文公获若石云于陈仓北阪城祠之其神来若雄雉其声殷殷云野鸡夜鸣以一牢祠之号曰陈宝又臣瓒云陈仓县有宝夫人祠岁与叶君神会祭于此者也苏林云质如石似肝云语辞也】荡社【西戎之君号曰亳王盖成阳之胤其邑曰荡社徐广云一作汤杜言汤邑在杜县之界故曰汤杜也】高渠眯【春秋鲁桓公十七年左传作高渠弥也】晋灭霍魏耿【春秋鲁闵公元年左传云晋灭耿灭魏灭霍此不言魏史阙文耳又传曰赐毕万魏赐赵夙耿杜预曰霍在河东永安县耿今河东皮氏县耿乡】曲沃【晋穆侯少子成师居曲沃号曲沃桓叔至武公称灭晋侯緍始为晋君也】梁伯芮伯【梁嬴姓芮姬姓梁国在冯翊夏阳芮国在冯翊临晋】缪公【秦自宣公已上皆史失其名今按系本古史考得缪公名任好】共公【名豭十代至灵公又并失名】景公【景公已下名又错乱始皇本纪作哀公】哀公【始皇本纪作?公】怀公【厉共公子也】灵公【生献公也】献公【名师隰】简公昭之弟而怀公子【简公怀公弟灵公季父也始皇本纪云灵公生简公误也又纪年云简公九年卒次敬公立十二年卒乃立惠公】孝公【名渠梁】开阡陌【风俗通曰南北曰阡东西曰陌河东以东西为阡南北为陌】初为赋【谯周云初为军赋也】雁门【纪年云与魏战岸门此云雁门恐声误也又下云败韩岸门盖一地也寻秦与韩魏战不当远至雁门也】惠文君【名驷】齐魏为王【齐威王魏惠王】犀首【官名若虎牙之类姓公孙名衍魏人也】伐蜀【蜀西南夷旧有君长故昌意娶蜀氏山女也其後有杜宇自立为王号曰望帝蜀王本纪曰张仪伐蜀蜀王开战不胜为仪所灭之也】公子通封於蜀【华阳国志曰赧王元年秦惠王封子通国为蜀侯以陈庄为相徐广所云亦据国志而言之】武王【名荡】昭襄王【名则一名稷】蜀侯煇反【煇音晖华阳国志云秦封王子煇为蜀侯蜀侯祭归胙於王後母疾之加毒以进王大怒使司马错赐煇剑此煇不同也】泾阳君【名市】暴鸢【韩将姓名】魏公子劲韩公子长为诸侯【别封之邑比之诸侯犹商君赵长安君然】公子悝【悝号高陵君初封於彭昭襄王弟也】以垣为蒲坂【为当为易盖字讹也】尉斯离【尉秦官斯离其姓名】芒卯【芒卯魏将谯周云孟卯也】孝文王【名柱五十三而立立一年卒葬夀陵】庄襄王【名子楚三十二而立立三年卒葬阳陵纪作四年】始皇帝【十三而立立三十七年崩葬郦山】二世皇帝【十二年立纪云二十一立三年葬宜春秦自襄公至二世凡六百二十七岁此实本纪而注别举之以非本文耳】
秦始皇本纪第六
庄襄王【庄襄王者孝文王之中子昭襄王之孙也名子楚按战国策本名子异後为华阳夫人嗣夫人楚人因改名子楚也】吕不韦姬【按不韦传云不韦阳翟大贾也其姬邯郸豪家女善歌舞有娠而献於子楚】名为政姓赵氏【系本作政又生於赵故曰赵政一曰秦与赵同祖以赵城为荣故姓赵氏】蒙骜王齮麃公【蒙骜齐人蒙武之父蒙恬之祖王齮即昭王二十九年代大夫陵伐赵者麃公盖麃邑公史失其姓名】畼【音畅魏之邑名】燕虚长平【二邑名春秋桓十二年会于虚又战国策曰拔燕酸枣虚桃人桃人亦魏邑虚地今阙盖与诸县相近按今东郡燕县东三十里有故桃城则亦非远】夏太后【庄襄王所生母】临洮【临洮在陇西】将军壁死卒屯留蒲鶮反戮其屍【高诱云屯留上党之县名谓成蟜为将军而反秦兵击之而蟜壁於屯留而死屯留蒲鶮一邑之反卒虽死犹皆戮其屍鶮古鸖字】河鱼大上【谓河水溢鱼大上平地亦言遭水害也即汉书五行志刘向所谓豕虫之孽明年嫪毐诛鱼隂类小人象】轻车重马东就食【言河鱼大上秦人皆轻车重马并就食於东言往河旁食鱼也一云河鱼大上为灾人遂东就食皆轻车重马而去】嫪毐【嫪姓毐字按汉书嫪氏出邯郸王劭云贾侍中说秦始皇帝母予嫪毐淫坐诛故世人駡淫曰嫪毐也】昌平君【昌平君楚之公子立以为相後徙於郢项燕立为荆王史失其名昌文君亦不知也】杨端和攻衍氏【端和秦将衍氏魏邑】什推二人【言王翦为将诸军中皆归斗食以下无功佐史什中唯推择二人令从军耳】不韦死窃葬【按不韦饮鸩死其宾客数千人窃共葬於洛阳北芒山】籍其门【谓籍没其一门皆为徒隶後并视此为常故也】赵王【赵王迁】其王请降【魏王假】荆王【荆王负刍也楚称荆者以避庄襄王讳故易之也】得齐王建【六国皆灭也十七年得韩王安十九年得赵王迁二十二年魏王假降二十三年虏荆王负刍二十五年得燕王喜二十六年得齐王建】绾劫【绾姓王劫姓马】天皇地皇泰皇【按天皇地皇之下即云泰皇当人皇也而封禅书云昔者太帝使素女鼓瑟而悲盖三皇已前称泰皇一云泰皇太昊也】始皇推终始五德之传【音张恋反传次也谓五行之德始终相次也汉书郊祀志曰齐人邹子之徒论着终始五德之运始皇采用】水德【封禅书曰秦文公获黑龙以为水瑞秦始皇帝因自谓为水德也】六尺为步【管子司马法皆云六尺为步谯周以为步以人足非独秦制又按礼记王制曰古者八尺为步今以周尺六尺四寸为步步之尺数亦不同】合五德之数【水主隂隂刑杀故急法刻削以合五德之数者也】金人十二【按二十六年有长人见於临洮故销兵器铸而象之谢承後汉书铜人翁仲翁仲其名也三辅旧事铜人十二各重二十四万斤汉代在长乐宫门前董卓坏其十铸为钱余二犹在石季龙徙之邺苻坚又徙长安而销之也】极庙【为宫庙象天极故曰极庙天官书曰中宫曰天极是也】刻所立石【其词每三句为韵凡十二韵下之罘碣石会稽三铭皆然】琅邪台【山海经琅邪台在渤海间盖海畔有山形如台在琅邪故曰琅邪台】立石刻颂【二句为韵】?心揖志【搏古专字左传云如琴瑟之?壹揖音集】北过大夏【协韵音户下无不臣者音渚泽及牛马音姥】伦侯【爵卑於列侯无封邑者伦类也亦列侯之意】隗林【隗姓林名有本作状者非顔之推云隋开皇初京师穿地得铸秤权有铭云始皇时量器丞相隗状王绾二人列名其作状貌之字令校写亲所按验王劭亦云然斯远古之证也】尧女【列女传亦以湘君为尧女按楚词九歌有湘君湘夫人夫人是尧女则湘君当是舜今此文以湘君为尧女是总而言之】登之罘刻石【三句为韵凡十二韵】承顺圣意【协韵音忆】视听不怠【怠协旗疑韵音铜綦反故国语范蠡曰得时不怠时不再来亦以怠与台为韵】道上党入【道犹从也】嘉平【广雅曰夏曰清祀殷曰嘉平周曰大蜡亦曰腊秦更曰嘉平盖应歌谣之词而改从殷号也】茅盈内纪【道书茅蒙字初成今此云茅蒙初成者为神仙之道其意失也盖由裴氏所引不明或後人增益蒙字遂令七言之词有衍尔】陆梁【谓南方之人其性陆梁故曰陆梁】取高阙陶山北假中【高阙山名北假地名近五原】徙谪实之初县【徙有罪而谪之以实初县即上自榆中属隂山以为三十四县是也故汉七科谪亦因於秦】阿房【此以其形名宫也言其宫四阿旁广也故云下可建五丈之旗也阿房後为宫名】象天絶汉【谓为复道渡渭属咸阳象天文阁道絶汉抵营室也常考天官书曰天极紫宫後十七星絶汉抵营室曰阁道】滈池君【按服?云水神是也江神以璧遗滈池之神告始皇之将终也且秦水德王故其君将亡水神先自相告也】望于南海而刻石【三句为韵凡二十四韵】德惠修长【修亦长也重文耳王劭按张徽所録会稽南山秦始皇碑文修作收】追首高明【今检会稽刻石文首字作道雅符人情也】内饰诈谋【刻石文谋作诈】夫为寄豭【豭牡猪也言夫淫他室若寄豭之猪也豭音加遐反】江乘【地理志丹阳有江乘县】年二十一【十三而立】以罪过连逮少近官三郎【逮训及也谓连及俱被捕故云连逮少小也近近侍之臣三郎谓中郎外郎散郎】固不闻声【一作固闻声言天子常处禁中臣下属望才有兆朕闻其声耳不见其形也】采椽不刮【采木名栝音刮】土塯【如字一音镂不作簋】土形【饭器以瓦为之】虽监门之养不觳于此【谓监门之卒养即卒也有厮养卒觳音学谓尽也又古学反】从长【谓合关东为从长也】望屋而食【言其兵蚕食天下不里粮而行】横行天下【谓轻前敌不部伍旅进也舞阳侯曰横行匈奴中是也】豪俊相立【谓武臣田儋魏豹之属】要市於外【此评失也章邯之降由赵高用事不信任军将一则恐诛二则楚兵既盛王离见虏遂以兵降耳非三军要市於外以求封明矣要平声】安土息民【贾谊书安作案】五序【贾谊书五作王】席卷【按春秋纬曰诸侯氷散席卷也】商君【商君卫公孙鞅仕秦为佐庶长遂为秦制法孝公致霸封之於商号商君】连衡【战国策曰苏秦亦为秦连衡高诱曰合关东从道之秦故曰连衡也】约从离衡【言孟尝等四君皆为其国共相约结为从以离散秦之横】六国【六国者韩魏赵燕齐楚是也与秦为七国亦谓之七雄又六国与宋卫中山为九国共三国盖微又前亡】宁越徐尚苏秦杜赫【宁越赵人徐尚未详苏秦东周洛阳人吕氏春秋杜赫以安天下说周昭文君高诱曰杜赫周人也】齐明周最陈轸昭滑楼缓翟景苏厉乐毅【战国策齐明东周臣後仕秦楚及韩周最周之公子亦仕秦陈轸夏人亦仕秦昭滑楚人楼缓魏文侯弟所谓楼子也苏厉秦之弟仕齐乐毅本齐臣入燕燕昭王以客礼待之以为亚卿翟景未详也】吴起孙膑带佗儿良王廖田忌廉颇赵奢【吴起卫人事魏文侯为将孙膑孙武之後也春秋曰王廖贵先儿良贵後二人皆天下之豪士田忌齐将也廉颇赵将也赵奢亦赵之将】执棰拊【贾本论作槁朴】斩华为城【斩亦作践贾本论又崔浩云践登也】陈利兵而谁何【崔浩云何或为呵汉书仪宿卫郎官分五夜谁呵呵夜行者谁也何呵字同】金城【金城言其实且坚也韩子曰虽有金城汤池汉书张良亦曰关中所谓金城千里天府之国】南面称帝【按贾谊过秦论以孝公已下为上篇秦兼并诸侯山东三十余郡为下篇邹诞生云太史公删贾谊过秦论着此论富其义而省其辞褚先生增续既已混殽而世俗小智不唯删省之旨合写本论於此不同也今颇不可分别】寒者利裋褐【赵岐曰褐以毛毳织之若马衣或以褐编衣也裋一首竖为褐布竖裁为劳役之衣短而且狭故谓之短褐亦曰竖褐】襄公立享国十二年初为西畤葬西垂【此已下重序列秦之先君立年及葬处皆当据秦纪为说与正史小有不同今取异说取列於後襄公秦仲孙庄公子救周周始命为诸侯初为西畤祠白帝立十三年葬西土】生文公文公立居西垂宫五十年死葬西垂【在鄜畤又作陈宝祠】生静公静公不享国而死生宪公宪公享国十二年居西新邑死葬衙【宪公灭荡社居新邑葬衙本纪宪公徙居平阳葬西山】生武公德公出子出子享国六年居西陵【一云居西陂葬衙本纪不云】庶长弗忌威累参父三人率贼贼出子鄙衍葬衙武公立武公享国二十年居平阳封宫葬宣阳聚东南【纪云葬平阳初以人从死】三庶长伏其罪德公立德公享国二年居雍大郑宫生宣公成公缪公葬阳初伏以御蛊【二年初伏本纪此已下居葬絶不言也】宣公享国十二年居阳宫葬阳【四年作密畤】初志闰月成公享国四年居雍之宫葬阳齐伐山戎孤竹缪公享国三十九年天子致霸葬雍缪公学着人【着音宁又音贮着即宁也门屏之间曰宁谓学於宁门之人故诗云俟我於着乎而是也】生康公康公享国十二年居雍高寝葬竘社生共公共公享国五年居雍高寝葬康公南生桓公桓公享国二十七年居雍太寝葬义里丘北生景公【一作僖公系本云名后伯车】景公享国四十年居雍高寝葬丘里南生毕公毕公享国三十六年葬车里北生夷公夷公不享国死葬左宫生惠公惠公享国十年葬车里康景生悼公悼公享国十五年葬僖公西城雍生刺龚公【一作厉共公】刺龚公享国三十四年葬入里生躁公【又作?公】怀公其十年彗星见躁公享国十四年居受寝葬悼公南其元年彗星见怀公从晋来享国四年葬栎圉氏生灵公诸臣围怀公怀公自杀肃灵公昭子子也【纪年及系本无肃字立十年表同纪十二年】居泾阳享国十年葬悼公西生简公简公从晋来享国十五年葬僖公西【按本纪简公名悼子即刺龚公之子怀公弟也且纪及系本皆以为然今此文云灵公谬也立十六年葬僖公西】生惠公其七年百姓初带剑惠公享国十三年葬陵圉【王劭按纪年云简公後次敬公敬公立十三年乃至惠公辞即难凭时参异说】生出公出公享国二年【系本谓少主】出公自杀葬雍献公享国二十三年【系本称元献公立二十二年表同纪二十四年】葬嚣圉生孝公孝公享国二十四年【本纪十二年】葬弟圉生惠文王其十三年始都咸阳惠文王享国二十七年【十九而立】葬公陵生悼武王悼武王享国四年葬永陵【系本作武烈王十九年而立立三年本纪四年】昭襄王享国五十六年葬茝阳【十九年而立葬芷陵也】生孝文王孝文王享国一年葬夀陵生庄襄王庄襄王享国三年葬茝阳生始皇帝吕不韦相献公立七年初行为市十年为户籍相伍孝公立十六年时桃李冬华惠文王生十九年而立立二年初行钱有新生婴儿曰秦且王悼武王生十九年而立立三年渭水赤三日昭襄王生十九年而立立四年初为田开阡陌孝文王生五十三年而立庄襄王生三十二年而立立二年取太原地庄襄王元年大赦修先王功臣施德厚骨肉布惠於民东周与诸侯谋秦秦使相国不韦诛之尽入其国秦不絶其祀以阳人地赐周君奉其祭祀始皇享国三十七年葬郦邑生二世皇帝始皇生十三年而立二世皇帝享国三年葬宜春赵高为丞相安武侯二世生十二年而立右秦襄公至二世六百一十岁孝明皇帝十七年十月十五日乙丑曰【此己下是汉孝明帝访班固评贾马赞中论秦二世亡天下之得失後人因取其说附之此末】周历已移仁不代母秦直其位【周历已移周亡也仁不代母谓周得木德木生火周为汉母也言历运之道仁恩之情子不代母而王谓火不代木言汉不合即代周也秦值其闰位得在木之间也此论者之辞也】吕政残虐然以诸侯十三【吕政者始皇名政是吕不韦幸姬有娠献庄襄王而生始皇故云吕政】并兼天下极情纵欲养育宗亲三十七年兵无所不加制作政令施於後王盖得圣人之威河神授图据狼狐蹈参伐佐政驱除距之称始皇始皇既殁胡亥极愚郦山未毕复作阿房以遂前策云凡所为贵有天下者肆意极欲大臣至欲罢先君所为诛斯去疾任用赵高痛哉言乎人头畜鸣不威不伐恶不笃不虚亡距之不得留残虐以促期虽居形便之国犹不得存子婴度次得嗣冠玉冠佩华绂车黄屋从百司谒七庙小人乘非位莫不怳忽失守偷安日日独能长念却虑父子作权近取於户牖之间竟诛猾臣为君讨贼高死之後宾婚未得尽相劳餐未及下咽酒未及濡唇楚兵已屠关中真人翔霸上素车婴组奉其符玺以归帝者郑伯茅旌鸾刀严王退舍河决不可复壅鱼烂不可复全【宋均曰言如鱼之烂从内而出】贾谊司马迁曰向使婴有庸主之才仅得中佐山东虽乱秦之地可全而有宗庙之祀未当絶也秦之积衰天下土崩瓦解虽有周旦之材无所复陈其巧而以责一日之孤误哉俗传秦始皇起罪恶胡亥极得其理矣复责小子云秦地可全所谓不通时变者也纪季以酅春秋不名吾读秦纪至於子婴车裂赵高未尝不健其决怜其志婴死生之义备矣
史记索隐卷二

[book_title]卷三
钦定四库全书
史记索隐卷三
唐　司马贞　撰
项羽本纪第七
下相【县名属临淮案应劭云相水名出沛国沛国有相县其水下流又置县故名下相也】字羽【按下序传籍字子羽也】季父【按崔浩云伯仲叔季兄弟之次故叔云叔父季云季父也】项燕【此云为王翦所杀与楚汉春秋同而始皇本纪云项燕自杀不同者盖项燕为王翦所围逼而自杀故不同耳】封於项【地理志有项城县属汝南也】栎阳逮【按逮训及也谓有罪相连及为栎阳县所逮録也故汉史每制狱皆有逮捕也】抵栎阳【按服?云抵归也韦昭云抵至也刘伯庄云抵相凭托也故应劭云项梁曾坐事系栎阳狱从蕲狱掾曹咎取书与司马欣抵归已息也】渡浙江【韦昭云浙江在今钱塘浙音折狱之折晋灼音逝非也盖其流曲折庄子所谓淛河即其水也淛折声相近也】扛鼎【说文云横关对举也韦昭云扛举也音江】起大泽中【徐氏以为在沛郡即蕲县大泽中】先即制人【按谓先举兵能制得人後则为人所制故孙卿子曰制人之与为人制也其相去远矣】数十百人【此不定数也自百已下或至八十九十故云数十百】慴伏【说文云讋失气也音之涉反】已下东阳【下音如字按以兵威伏之曰下胡嫁反彼自归伏曰下如字读他皆放此东阳县名属广陵也】异军仓头特起【晋灼曰殊异其军为苍头谓着青帽如淳云特起犹言新起也按为苍头军特起陈婴母不许婴称王言天下方乱未知瞻乌之止】注潘旌人【按潘旌是邑聚之名後为县属临淮也】黥布蒲将军【按布姓英咎繇之後以罪被黥故改姓黥应相者之言韦昭云蒲姓也是英布与蒲将军二人共以兵属项梁也服?以为英布起蒲非也按布初在江湖】居鄛人【晋灼音剿絶之剿地理志居鄛县庐江郡音巢是故巢国夏桀所奔荀悦汉纪云范增阜陵人也】楚南公【徐广云楚人善言隂阳者见天文志也】楚虽三户【臣瓒与苏林解同谓楚人怨秦虽三户犹足亡秦韦昭以为三户楚三大姓昭屈景也二说皆非也三户地名】蠭午【凡物交横为午言蠭之起交横屯聚也故刘向传注云蠭午杂沓也又郑玄曰一纵一横为午】注与国党与【按高诱注战国策云与国同祸福之国也】以市於齐【按张晏云市贸易也韦昭云市利于齐也故刘氏亦云市犹要也留田假而不杀欲以要胁田荣也】高陵县【按晋灼云属琅琊】至安阳【按傅寛传云从攻安阳扛里则安阳与扛里俱在河南顔师古以为今相州安阳按此兵犹未渡河不应即至相州安阳今检後魏书地形志云己氏有安阳城隋改己氏为楚丘今宋州楚丘西北四十里有安阳故城是也】搏牛之蝱不可以破虮蝨【张晏云搏音博韦昭云蝱大在外蝨小在内故顔师古言以手击牛可以杀其上蝱而不能破其内蝨喻方欲灭秦不可与章邯战也邹氏搏音附今案言搏牛之蝱本不拟破其上之虮蝨以言志在大不在小也】无盐【按地理志东平郡之县在今郓州之东也】饮酒高会【韦昭曰皆召高爵者故曰高会服?云大会是也】芋菽【芋蹲?也菽豆也故臣瓒曰士本食蔬菜以菽半杂之则芋菽义亦通汉书作半菽徐广曰芋一作半半五升也王劭曰半量器名容半升也】而徇私【私谓使其子相齐是徇其私情崔浩云徇营也】司马门【按天子门有兵栏曰司马门也】马服【韦昭云赵奢子括也代号马服崔浩云马服赵官名言服武事】榆中地【服?云金城县所治苏林曰在上郡崔浩云蒙恬树榆为塞也】与诸侯为从【此诸侯谓关东诸侯也可以知然文頴曰关东为从关西为横高诱曰关东地形从长苏秦相六国号为合从关西地形横长张仪相秦坏关东从使与秦合号曰连横】鈇质【公羊传云加之鈇质休云要斩之罪崔浩云质斩椹也又郭注三苍云质莝椹也】候始成【候军候官名始成其名】三户【水经注云漳水东经三户峡为三户津也淇当为湛案晋八王故事云王浚伐邺前至梁湛盖梁湛在邺西四十里孟康云在邺西三十里又阚駰十三州志云邺北五十里梁期故县也字有不同】污水【污音于郡国志邺县有污城郦元云污水出武安山东南经污城北入漳】洹水殷虚【按释例云洹水出汲郡林虑县东北至长乐入清水是也汲冢古文云盘庚自奄迁于北冢曰殷虚南去邺州三十里是殷虚南旧地名号北冢也】函谷关【文颖曰在弘农县衡山岭今移在谷城顔师古云今桃林县南有洪滔涧水即古之函关按山形如函故称函关】项伯【名缠字伯後封射阳侯】跽【其纪反谓长跪】啗【音徒览反凡以食餧人则去声自食则上声】纪信【汉书作纪通通纪成之子】唉【音虚其反皆叹恨发声之辞】沐猴而冠耳果然【言猕猴不任久着冠带以喻楚人性躁暴果然言果如人言也】业已讲解【服?云解折伏也说文云讲和解也汉书作媾解苏林云媾和也是讲之与媾俱训和也业事也言虽有疑心然事已和解也】都废丘【孟康曰县名今槐里是也韦昭曰周时名犬丘懿王所都秦欲废之故曰废丘】都高奴【按今鄜州有高奴城】六【六县古国臯陶之後】都临菑【按高纪及田儋传云临济此言临菑误】戏下【戏音羲水名也言下者如许下洛下然也按上文云项羽入至戏西鸿门沛公还军霸上是羽初停军於戏水之下後虽引兵西屠咸阳烧宫室则亦还戏下今言诸侯罢戏下是各受封邑号令讫自戏下各就国何须假借文字以为旌麾之下乎顔师古刘伯庄之说皆非】汉王部【按汉书见作劫字】注塞翟殷韩【按徐广韦昭皆数翟塞及殷韩等顔师古不数三秦谓常山河南韩魏殷顾胤意峈同乃以陈余兵为五未知孰是鄙意按韩王郑昌拒汉汉使韩信击破之则韩兵不下而已破散也韩不在此数五诸侯者塞翟河南魏殷也】灵壁东【孟康曰故小县在彭城南】审食其【食音异按郦审赵三人同名其音合并同以六国时卫有司马食其并慕其名】注一岁力役三十倍于古者【按姚氏云古者更卒不过一月践更五月而休又顔云五当为三言一岁之中三月居更三日戍边总九十三日古者役人岁不过三日此所谓一岁力役三十倍于古也斯说得之】汉王逃【音徒凋反汉书作跳字】高俎【俎亦人之类故夏侯湛新论为机机犹俎也比太公於牲肉故置之俎上姚察按左氏楚子登巢车以望晋军杜预为车上橹也故李氏云军中巢橹又引时人亦谓此为俎也】汜水【按今此水见名汜水音似张晏云在济隂亦未全失按古济水当此截河而南又东流溢为荥泽然水南曰隂此亦在济之隂非彼济隂郡耳臣瓒之说是】垓下【张揖三苍注云垓堤名在沛郡】乌江【按晋初属临淮】檥船【檥字服应孟晋各以意解耳邹诞本作漾船以尚反刘氏亦有此音】中水【按晋书地道记其中水县属河间】杜衍【按地理志县在南阳按表作王翥也】赤泉【南阳有丹水县疑赤泉後改按汉书表及後汉改憙音火志反】吴防【地理志县名属汝南故房子国】湼阳【地理志南阳县名】
高祖本纪第八
姓刘氏【按高祖刘累之後别食邑於范士会之裔留秦不反更为刘氏刘氏随魏徙大梁後居丰今言姓刘氏者是左传天子建德因生以赐姓胙之土命之氏诸侯以字为諡因以为族说者以为天子赐姓命氏诸侯命族族者氏之别名也然则因生赐姓若舜生姚墟以为姚姓封之於虞即号有虞氏是也若其後子孙更不得赐姓即遂以虞为姓云姓虞氏今此云姓刘氏亦其义也故姓者所以统系百代使不别也氏者所以别子孙之所出又系本篇言姓则在上言氏则在下故五帝本纪云禹姓姒字契姓子氏弃姓姬氏是也】字季【按汉书名邦字季此单云字亦又可疑按汉高祖长兄名伯次名仲不见别名则季亦是名也故项岱云高祖小字季即位易名邦後因讳邦不讳季所以季布犹称姓也】沛小沛【按汉改泗水为沛郡治相城故以沛为小沛也】父曰太公【皇甫谧云名执嘉王符云太上皇名燸与湍同音】母媪【韦昭云妇人长老之称皇甫谧云媪盖姓王氏又据春秋握成图以为执嘉妻含合始游洛池生刘季诗含神雾亦云姓氏皆非正史所出盖无可取今近有人云母温氏贞时打得班固泗水亭长古石碑文其字分明作温字云母温氏贞时与贾膺复徐彦伯魏奉古等执对反覆深叹古人未闻聊记异见於何取实】注地神曰媪【按礼乐志云后土富媪张晏曰坤为母故称媪是也】见蛟龙於其上【按诗含神雾云赤龙感女媪刘季兴又广雅云有鳞曰蛟龙】隆准【应劭曰隆高也李斐云准鼻也始皇蜂目长凖盖鼻高起】龙顔【应劭云顔颡也尔雅顔额也文颖曰高祖感龙而生故其顔貌似龙长颈而高鼻】贳酒【邹诞贳音世与字林声韵并同又音时夜反广雅云贳賖也说文云贳贷也临淮有贳阳县汉书功臣表贳阳侯刘缠而此纪作射阳则贳亦射也】讐数倍【乐产云借讐为售盖古字少假借耳今亦依字读盖高祖大度既贳饮且讐其数倍价也】折券【周礼小司寇云听称责以傅别郑司农云傅别券书也康成云傅别谓大字书於札中而别之也然则古用简札书故可折至岁终总弃不责也】咸阳【韦昭云秦所都武帝更名渭城应劭云今长安也按关中记云孝公都咸阳今渭城是在渭北始皇都咸阳今城南大城是也名咸阳者山南曰阳水北亦曰阳其地在渭水之北又在九嵕诸山之南故曰咸阳】单父人吕公【韦昭云单父县名属山阳崔浩云史失其名但举姓而言公又按汉书旧仪云吕公汝南新蔡人又相经云魏人吕公名文字叔平也】主进【郑氏云主赋敛礼钱也顔师古曰进者会礼之财字本作賮声转为进宣帝数负进义与此同】乃绐为谒【韦昭云绐诈也刘氏云绐欺负也何休云绐疑也谓高祖素狎易诸吏乃诈为谒谒谓以札书姓名若今之通刺而兼载钱数也】告归之田【韦昭云告请归乞假也音告语之告故战国策曰商君告归延笃以为告归今之归宁也刘伯庄刘师古并音古笃反非号喾两音也】如嘷呼之嘷【按东观汉记田邑传云邑年三十历卿大夫号归罢厌事少所嗜欲寻号与嘷同古者当有此语故服氏云如号呼之号音豪今以服?虽据田邑号归亦恐未得然此告字当音诰诰号声相近故後诰归号归遂变耳】以竹皮为冠【应劭云一名长冠侧竹皮裹以纵前高七寸广三寸如板又蔡邕独断云长冠楚制也高祖以竹皮为之谓之刘氏冠司马彪舆服志亦以刘氏冠为雀尾冠也】求盗【应劭云旧亭卒名弩父陈楚谓之亭父或云亭部淮泗谓之求盗也】夜径【旧音经按广雅云径斜过也字林云径小道也音古定反言酒後放徒夜径行泽中不敢由正路且从而求疾也】当径【音迳郑玄曰步道曰径也】拔剑斩虵【汉旧仪云斩虵剑长七尺又高祖云吾以布衣提三尺剑取天下二文不同者崔豹古今注高祖为亭长理应提三尺剑耳及贵当别得七尺宝剑故旧仪因言之】分为两【谓斩虵分为两段也】欲告之【汉书作苦谓欲困苦辱之一本或作笞说文云笞击也】注畦畤【按太康地理志云畤在栎阳故城内其畤如畦故曰畦畤畦音户圭反】注秦自谓水【按秦文公获黑龙命为德水是也按春秋合城图云水神哭子褒败宋均以高祖斩白虵而神母哭则此母水精皆非也】注至光武乃改【谓改汉为火德秦金德与两金及赤帝子之理合也】高祖觉【包恺刘伯庄音古孝反】自负【晋灼云自恃斩虵事】以厌【一?反又一冉反广雅云厌镇也】秦二世【应劭云始皇欲以一至万示不相袭始者一故至子称二世崔浩云二世始皇子胡亥又按善文称隐士云赵高为二世杀十七兄而立今王则二世是第十八子也】起蕲【蕲县名属沛音机又音旗】掾主吏【案汉书萧曹傅参为狱掾何为主吏也】劫衆【说文云以力胁之云劫也】数十百人【汉书作数百人刘伯庄云言数十人或至百人则是百人已下也】屠沛【按范晔云尅城多所诛杀故云屠也】壹败涂地【言一朝破败使肝脑涂地】注割卢山交【按管子云葛卢之山发而出金今注引发作交及割皆误也】衅鼓【应劭云衅祭也说文云衅血祭也司马法曰血于鼙鼔者神戎器也顔师古曰凡杀牲以血祭者皆名为衅臣瓒以为皆无祭事非也又以衅为涂衅而应劭云衅呼为舋马融注周礼灼龟之兆与玉之衅?相似?音火故反皆非也】旗帜【墨翟云帜帛长丈五广半幅字诂云帜标也字林云熊旗五斿为与士卒为期於其下故曰旗也帜或作识或作志嵇康音试萧该音炽】胡陵【邓展曰县名属山阳章帝改曰胡陆】方与【郑玄曰属山阳也】周章【应劭云章字文陈人】至戏【文颖云在新丰东二十里戏亭北孟康云水名也又述征记云戏水自骊山冯公谷北流历戏亭东入渭按今其水东为戏驿也】而还【为章邯所破而还邯音酣】燕赵齐魏皆自立为王【按高纪二世二年八月武臣自立为赵王田儋自立为齐王韩广自立为燕王魏咎自立为魏王也】泗川监平【如淳云秦并天下为三十六都置守尉监故此监平下有守壮则平壮皆名也】走至戚【晋灼曰东海县也郑德包恺并如字读李登音干笠反也】左司马得【顔师古云得司马之名非也今以後云左司马曹无伤自此以下更不见替易处盖是司马无伤得泗川守壮而杀之耳】亢父【旧音?刘伯庄包恺并同音苦浪反】东阳甯君秦嘉【臣瓒以为二人按下文直云东阳甯君又别言秦嘉明臣瓒之说为得顔师古以甯是姓君者时人号曰君耳】在留【韦昭云今彭城留县也】从陈别将【谓章邯从陈别将兵向他处而遣司马将领兵士北定楚地故如淳云章邯司马也孔文祥亦曰邯别遣屠相又一说云从谓追逐之言章邯讨逐陈别将而司马别将兵北定楚亦通】屠相【韦昭云相沛县】至砀【应劭云砀属梁国苏林音唐又音宕】萧西【韦昭云萧沛之县名谓在萧县之西也】拔之【按范晔云得城为拔是也】下邑【韦昭云县名属梁国】襄城【韦昭云颍川县】盱台【韦昭云临淮县音吁夷也】东阿【韦昭云东郡之县名】城阳【按地理志属济隂】濮阳【韦昭云东郡之县名】定陶【按地理志济隂之县也】雍丘【韦昭云故杞国今陈留之县】外黄【韦昭云上陈留县】宋义【荀悦汉纪云故楚令尹宋义当别有所出也】赵歇【苏林音如字郑德音遏絶之遏徐广音乌辖反今依字读之也】吕青【按表青封信阳侯也】关中【韦昭云函谷武关也又三辅旧事云西以散关为界东以函谷为界二关之中谓之关中】奋【韦昭云愤激也】僄悍【说文云僄疾也悍勇也方言云僄轻也刘音疋妙反也】猾贼【汉书作祸贼也】成阳【在济隂韦昭云在颍川非也】扛里【服?云县名如淳云秦军所别屯地名也】栗【韦昭云县名属沛】广【韦昭云在山阳】开封【韦昭云河南县】白马【韦昭云东郡县】曲遇【徐广云在中牟韦昭云志不载司马彪郡国志中牟有曲遇聚也】荥阳【韦昭云故卫地河南县也】注缑氏东南【按十三州志云河南缑氏县以山为名一云轘辕凡九十二曲是险道也】守齮【音檥许慎以为侧啮也】黎明【音犂黎犹比也谓比至天明也汉书作迟音值值待也谓待天明皆言早意也】围宛城【按楚汉春秋曰上南攻宛匿旌旗人衔枚马束舌鸡未鸣围宛城三匝也】乘城【李奇曰乘守也韦昭曰乘登也】殷侯【韦昭曰在河内】丹水【韦昭曰在河内】襄侯王陵【按王陵封安国侯是定天下为丞相时封耳此言襄侯当如臣瓒解盖初封江夏之襄也】胡阳【韦昭曰南阳县】析郦【邹诞音锡郦音历苏林如淳音掷折属弘农郦属南阳出地理志而左传云折一名白羽顔师古云析今内乡县郦今菊潭县】武关【左传云楚司马起营所以临上雒谓晋人曰将通於少习杜预以为商县武关也又太康地理志武关当冠军县西嶢关在武关西也】玺符节【韦昭云天子印称玺又独以玉符发兵符也节使者所拥也说文云符信也汉制以竹长六七分而相合释名云节为号令赏罚之节也又节毛上下相重取象竹节又汉官仪云子婴上始皇玺因服御之代代传受号曰汉传国玺也】或言诛秦王【楚汉春秋曰樊哙请杀之】枳道【音只按汉宫殿疏云枳道亭东去霸城观四里观东去灞水百步苏林云在长安东十三里也】诽谤【刘伯庄乐彦同音方未反】弃市【按礼云刑人於市与衆弃之故今律谓绞刑为弃市是也】三章【杀人伤人及盗】抵罪【韦昭云抵当也谓使各当其罪今桉秦法有三族之刑汉但约法三章耳杀人者死伤人及盗者使之抵罪余并不论其辜以言省刑耳则抵训为至杀人以外唯伤人及盗使至罪名耳】或说沛公【按楚汉春秋云解先生云遣守函谷无内项王而张良系家云鲰生说我则鲰生是小生即解生】亚父【范增也项羽得范增号曰亚父言尊之亚於父犹管仲谓仲父父并音甫也】鸿门【按姚察云在新丰古城东未至戏水道南有断原南北洞门是也】栎阳【因葬太上皇改曰万年】都六【地理志云六县属六安国】都邾【太康地理志云楚灭邾迁其人於江南因名县也】当阳【韦昭云南郡县名】入蚀中【李奇音力孟康音食王劭按说文作器名也地形似器故名之音力也】辄烧絶栈道【按系家是用张良计也栈道阁道也音士谏反包恺音士板崔浩云险絶之处傍凿山岩而施板梁也】引兵围废丘【按荀悦汉纪令樊哙围之】嶭欧【按表欧以舍人从为将军封广平侯也】王吸【按表吸以中涓从为将军封清阳侯】阳夏【韦昭云县名属淮阳後属陈夏音更雅反】汉王跳【如淳曰跳走也晋灼桉刘泽传跳驱至长安说文云徒调反通俗文云超通为跳】滕公【夏侯婴为滕令故曰滕公也】白马津【即黎阳津也南界东郡白马县】燕郭西【故南燕国也在东郡秦以为县】负约【负音佩也】卿子冠军【韦昭云宋义之号如淳曰卿者大夫之尊子男之爵冠军人之首也尊宋义故加此号】王诸将善地【谓章邯等】徙逐故主【谓田市赵歇韩广之属】乃扪足【扪摸也中匈而扪足者盖以矢初中痛闷不知所在故尔或者中匈而扪足权以安士卒之心也】行军病甚【按三辅故事曰楚汉相拒於京索间六年身被大创十二矢石通中过者有四也】枭故塞王欣【枭悬首於木也欣自刭於汜水上令枭之於栎阳者以旧都故枭以示之也】鸿沟【应劭云在荥阳东南三十里盖引河东南入淮泗也张华云一渠东南流经浚仪是始皇所凿引河灌大梁谓之洪沟一渠东经阳武南为官渡水经云中牟台下临淮水是为官渡水也】楚歌【应劭云今鸡鸣歌也顔游秦云楚歌犹吴讴也按高祖令戚夫人楚舞自为楚歌楚之歌也】心善家令言【顔氏按荀悦云故虽天子必有尊也无父犹设三老况其存乎家令之言过矣晋刘宝云善其发悟己心因得尊崇父号也】田肯【汉纪及汉书作宵刘显云相传作肯也】形胜【韦昭云地形险固故能胜人也】县隔千里【服?云谓函谷关去长安千里为县隔按文以河山险阻形胜其势如隔千里也】秦得百二【苏林曰百二百中之二二十万人也虞喜云百二者得百之二言诸侯持戟百万秦地险固一倍於天下故云得百二马言倍之也盖言秦兵当二百万也齐得十二亦如之故为东西秦言势相敌但立文相避故云十二言余诸侯十万齐地形号亦倍於他国当二十万人也】勃海【崔浩云勃旁跌也旁跌出者横在济北故齐都赋云海旁云勃也】千里之外【以言齐境濶不啻千里故云之外也】为荆王【乃王吴地在淮东也姚察按虞喜云总言吴别言荆者以山命国也今西南有荆山在阳羡界贾封吴地而号荆王指取此义太康地理志阳羡县本名荆溪】徙太原【信初都阳翟也】徙治长安【按汉仪注高祖六年更名咸阳曰长安三辅旧事渭城本咸阳也高帝为新城七年属长安也】东阙北阙【东阙名苍龙北阙名玄武无西南二阙者盖萧何以厌胜之法故不立也说文云阙门观也高三十丈秦家旧处皆在渭北立东阙北阙盖取其便也】太上皇【按蔡邕云不言帝非天子也又按本纪秦始皇追尊庄襄王为太上皇已有故事矣盖太上者无上也皇者德大於帝欲尊其父故号曰太上皇也】会缻【上音鱠下音文伪反地名也汉书作缶音作保非也】当城【代之县名也】楚隐王【系家作幽王名檡负刍之兄】魏安厘王【史阙名昭王之子王假之祖也】齐缗王【名地宣王子王建祖】赵悼襄王【名偃孝成王丹之子幽王迁之父也】小人以僿【郑音先代反邹本作薄音扶各反一作僿而徐广云一作薄是本互不同也然此语本出子思子见今礼表记作薄故郑玄注云文尊卑之差也薄苟习文法不悃诚也徐又音隐云僿音先志反僿塞声相近故也盖僿犹薄之义也】吕太后本纪第九
吕太后【讳雉字娥姁也】戚姬【如淳音怡非也茂陵书曰姬内官是矣然官号及妇人通称姬者周之姓所以左传称伯姬叔姬以言天子之宗女贵於他姓故遂以姬为妇人美号故诗曰虽有姬姜不弃顦顇是也】几代【上其纪反又音祈也】吕台【郑氏邹诞并音怡苏林音胎】大臣【张良说孙通等】留侯策【令太子卑词安车以迎四皓也】令武【令音龄】异母【母曰曹姬也】永巷【永巷别宫名有长巷故名之也】掖庭【按韦昭云以为在掖门内故谓之掖庭也】泛【音捧泛也】注主孟啗我之比【啗音徒滥反按主是谓里克安即优施之语事见国语孟者且也言且啗我物我教汝妇事夫之道比即夫人称主之意耳比音必二反】五年六年城就【按汉宫阙疏四年筑东而五年筑北面汉旧仪城方六十三里经纬各十二里三辅旧事云城形似北斗也】啑血【邹音使接反又云或作喢作丁牒反】辟阳侯【按韦昭云信都之县名】子山为襄城侯【按下文更名义又改名弘农汉书襄城侯唯云名弘盖史省文耳按志襄城属颍川】轵侯【按韦昭云河内有轵县音纸也】吕他【音陁】俞侯【音输】赘其侯【按表作临淮也】比杀三赵王【比音如字比犹频也赵隐王如意赵幽王友赵王恢是三赵王也】犹与【犹邹音以兽反与音预又作豫崔浩云犹猿也卬鼻长尾性多疑又说文云犹兽名多疑故比之也按狐性亦多疑度水而听水声故云狐疑也今解者又引老子与兮若冬涉川犹兮若畏四邻以为犹与是常语且猿狐听而云若冬涉川则与是狐类不疑犹兮若畏四邻则犹定是兽自不保同类故云畏四邻也】朱虚【音墟琅琊县也】东牟【韦昭云东莱县】隆虑【音林卢二音避殇帝讳改也】刘氏所立九王【吴楚济北淮南琅耶代常山王朝淮阳王武济川王大是九也】吕氏所立三王【梁王产赵王禄燕王通也】吕?【韦昭云吕后女弟樊哙妻封临光侯】今无处矣【顔师古以为言见诛灭无处所也】襄平侯通【张晏云纪信子又晋灼云信被楚烧死不见有後按功臣表襄平侯纪通文成以将军定三秦死事子侯则通非信子张说误矣】讼言诛之【按韦昭云以讼为公徐广又云一作公盖公为得然公言犹明言也又解者诵说也】
史记索隐卷三

[book_title]卷四
钦定四库全书
史记索隐卷四
唐　司马贞　撰
孝文本纪第十
新啑血【汉书作喋音跕丁牒反汉书陈汤杜业皆言喋血无盟歃事广雅云蹀履也谓履涉之】宋昌【东观汉记宋杨传宋义後有宋昌又会稽典録昌宋义孙也】犬牙相制【言封子弟境土交接有若犬之牙不正相当而相衔入也】盘石之宗【言其固如盘石此语见太公六韬也】一节入北军【即纪通所矫帝之节】大横庚庚【按荀悦云大横龟兆横理也按庾庚犹更更言以诸侯更帝位也】注庚其繇文【荀悦云繇抽也所以抽出吉凶之情也杜预云繇兆辞也音胄也】注五帝官天下【按汉书盖寛饶云五帝官天下三王家天下官者以传贤人家以传子孙官犹公也谓不私也】渭桥【三辅故事咸阳宫在渭北兴乐宫在渭南秦昭王通两宫之间作渭桥长三百八十步又关中记云石柱以北属扶风石柱以南属京兆也】请间【包恺音闲言欲向空闲处语顔师古云间犹容也犹言中间请容暇之顷当有所陈不欲即公论也】代邸【说文邸属国舍】隂安侯列侯顷王后【按苏林徐广韦昭以为二人封号而乐产引如淳以顷王后别封隂安侯与汉祠令相会今以隂安是别人封爵非也顷王后是代王后文帝之伯母代王降为合阳侯故云列侯顷王后韦昭曰隂侯属魏郡也】计宜者【楚王交高帝弟最尊言更请楚王计宜者故下云皆为宜也】清宫【按汉仪云皇帝起居索室清宫而後行】法驾【汉官仪云天子卤簿有大驾法驾大驾公卿奉引大将军参乘属车八十一乘法驾公卿不在卤簿中惟京兆尹执金吾长安令奉引侍中参乘属车三十六乘也】女子百户牛酒【按封禅书云百户牛一头酒十石乐产云妇人无夫或无子不沾爵故赐之也】酺五日【说文云酺王者布德大饮酒也出钱为醵出食为酺又按赵武灵王灭中山酺五日是其所起也】阳信侯【韦昭云勃海县】嗛志【按嗛者不满之意也未有嗛志言天下皆志不满也汉书作志安也】谓天下何【言何以谓於天下也】其安之【其发声也安者徐也言徐徐且待也】有天下者莫长焉用此道也【言古之有天下者无长於立子故云莫长马用此道者用殷周立子之道故安治千有余岁也】更议不宜【言不宜更别议也】诸侯皆同姓【谓帝之子为诸侯王皆同姓姓生也言皆同母生故立太子母也】壮武【韦昭云胶东县】清郭【按表驷钧封邬侯不同者盖後徙封於邬邬属钜鹿郡】樊侯【韦昭云樊东平之县】然【苏林云寝视不安之貌盖近其意余说皆疎音下板反】见马遗财足【遗犹留也财古字与才同言大仆见在之马今留才足充事而已也】传置【按广雅云置驿也续汉书云驿马三十里一置故乐产亦云传置一也言乘传者以传次受名乘置者以马取匹传音丁恋反如淳云律四马高足为传置四马中足为驰置下足为乘置一马二马为轺置如置急者乘一马曰乘也】诽谤之木【按尸子云尧立诽谤之木诽音非亦音沸韦昭云虑政有阙失使书於此尧时然也後代因以为饰今宫外桥梁头四植木是也】注交午柱【郑玄注礼云一纵一横为午以木贯表柱四出即令之华表崔浩以为木贯表柱四出名桓陈楚俗桓声近和又云和表则华与和又相讹耳】相谩【韦昭云谩相抵谰也说文云谩欺也谓初相约共行祝後相欺诳中道而止之也】铜虎符【汉仪铜虎符发兵长六寸竹使符出入徵发说文云分符而合之小顔云右留京师左与之古今注云金虎符银错书之张晏云铜取其同心也】甘泉【应劭云宫名在云阳一名林光臣瓒云甘泉山名林光秦离宫名又顾氏按邢承西征赋注云甘泉水名今按盖因地有甘泉以名山则山水皆通也】祁侯贺【汉书音义祁音迟贺姓缯缯古国夏同姓也】淮南王【名安阜陵侯也】衡山王【名勃安阳侯也】庐江王【名赐周阳侯也】淳于公【名意为齐太仓令故谓之仓公也】女缇萦【缇音啼邹氏音体非】肉刑三【韦昭云断趾黥劓之属崔浩汉律序云文帝除肉刑而宫不易张斐注云以淫乱人族序故不易也】右贤左戚【刘德云先贤後亲也】祝厘【音僖福也】五德【五行之德帝王相承传易终而复始故云终始传五德事传音转也】更为元年【按秦本纪惠文王十四年更为元年又汲冢竹书魏惠王亦有後元当取法於此又按封禅书以新垣平候日再中故改元也】四荒【顾胤按尔雅孤竹北户西王母日下谓之四荒也】结轶【邹氏音逸又音辙汉书作辙顾氏按司马彪云结谓车辙回旋错结之也】元元【战国策云制海内子元元非兵不可高诱注云元元善也又按姚察云古者谓人云善人也因善为元故云黎元其言元元者非一人也顾野王又云元元犹喁喁可怜爱貌未安其说聊记异也】中大夫令勉【裴駰按表景帝改卫尉为中大夫今则中大夫令是官号勉其名後此官改为光禄勲虞世南以此称中大夫令是史家追书耳顔游秦以令是姓勉是名为中大夫据风俗通令姓令尹子文之後也】句注【伏俨音俱包恺音钩】细柳【桉三辅故事细柳在直城门外阿房宫西北维又匈奴传云长安西细柳则如淳云在渭北非也】仓庾【郭璞注云庾仓无屋也】注胡公【胡公名广後汉太尉作汉官解诂也】卖爵【崔浩云富人欲爵贫人欲钱故听卖买也】露台【顾氏按新丰南骊山上犹有台之旧趾也】注汉语作跣【汉语是书名荀爽所作也】已下【谓柩已下於圹】大红【刘德云红亦功也男功非一故以功力为字而女工惟在於丝故以糸工为字三十六日以日易月故也】复土【音伏谓穿圹出土下棺已而填之即以为坟故云复土复反还也音福】内史卒【按百官表云内史掌理京师之官也景帝更名京兆尹也】霸陵【霸是水名水经於山亦曰霸山即芷阳地也】武德文始五行之舞【应劭云礼乐志文始舞本舜韶舞高祖更名文始示不相袭五行舞本周武舞秦始皇更名五行舞按今言秦武德文始五行之舞者其乐总象武王乐言高祖以武定天下也既示不相袭其作乐之始先奏文始以羽龠衣文绣居先次即奏五行五行武舞执干戚而衣有五行之色也】
孝景本纪第十一
萧何孙系【汉书亦作系邹诞本作徯又按汉书功臣表及萧何传皆云封何孙嘉疑其人有二名也】二十而得傅【音附荀悦云傅正卒也小顔云旧法三十三而傅今改也】孝文太后崩【薄太后也亦葬芷阳西曰少陵也】广川长沙王【广川王彭祖长沙王发皆景帝子遣就国也】祋祤【邹诞生上音都会反下音羽又丁括反祤音诩】燔雒阳【雒阳汉书作淮阳灾故徙王於鲁也】齐王将庐【悼惠王之孙齐襄之子庐汉书作闾】燕王嘉皆薨【刘泽之子】用传出入【传音丁恋反如今之过所】平陆侯礼【韦昭云平陆西河县礼即向之从曾祖王父也】作阳陵【景帝豫作夀陵也按赵系家赵肃侯十五年起夀陵後代遂因之也】王太后为皇后【系家太后槐里人父仲兄信封盖侯后故金氏妻女弟姁儿也】周苛【周昌之兄】注故封其子【韦昭云张尚子当居赵夷吾子周建德子横王悍子弃也】军东都门【按三辅黄图云东出北第一门曰宣平门外曰东都门】典客为大行【韦昭云大行官名秦时云典客景帝初改云大行後更名大鸿胪武帝因而不改故汉书景纪有大鸿胪百官表又云武帝改名大鸿胪鸿声也胪附皮以言其掌四夷宾客若皮胪之在外附於身也复有大行令诸侯薨大鸿胪奏諡列侯薨则大行奏诔按此大行令即鸿胪之属官也】注九仪【按郑玄曰命者五谓公侯伯子男爵者四孤卿大夫士是九也】置左右内【主天下之私财物曰少内少内属大内也】绾为丞相【姓卫也】令徒隶衣七緵布【七緵盖今七升布言其麄故令衣之也】止马舂【止人为马舂粟为岁不登故也】月贯天廷中【天廷即龙星右角也按石氏星传曰龙在左角曰天田右角曰天廷】封皇太后弟蚡【蚡音扶粉反按外戚世家皇太后母臧氏初嫔王氏生子信而寡更嫁长陵田氏生蚡及胜也】诸侯以弱【主父偃上言今天子下推恩之令令诸侯各得分邑其子弟於是遂弱卒以安也】
孝武本纪第十二
孝武皇帝【裴駰云大史公自序云作今上本纪又其序事皆云今上今天子今或言孝武皇帝者悉後人所定也】注武纪褚先生补作【按褚先生补史记合集武帝事以编年今止取封禅书补之信其才之薄也又张晏云褚先生颍川人仕元成间韦棱云褚顗家传褚少孙梁相褚大弟之孙宣帝代为博士寓居于沛事大儒王式号为先生续太史公书阮季绪亦以为然也】景帝中子【按景十三王传广川王已上皆是武帝兄是自河间王德以至广川凡有八人则武帝弟兄也】荐绅【上音搢搢挺也言挺笏於绅带之间事出礼内则今作荐者古字假借耳汉书作缙绅臣瓒云缙赤白色非也】立明堂城南【城南长安城南门外也按关中记云明堂在长安城门外杜门之西也】蹏氏观【徐广音蹄邹诞音斯又音蹄观名也】先後宛若【邹诞音二字并去声即今妯娌也孟康以兄弟妻相谓也韦昭云先谓姒後谓娣也宛音寃】平原君【按徐云武帝外祖母则是臧儿也】祠竈【如淳云祠竈可以致福按礼竈者老妇之祭盛於盆尊於瓶说文周礼以竈祠祝融淮南子炎帝作火官死为竈神司马彪注庄子云浩竈神也如美女衣赤李江范音浩也】武安侯【服?云田蚡也韦昭云武安属魏郡也】安期生【服?曰古之真人按列仙传云安期生琅邪人卖药东海边时人皆言千岁也】齐为黄金【齐音剂】亳人薄诱忌【亳山阳县名姓谬名忌居亳故下称薄忌此文则作薄字而谬又误作诱矣】天神贵者太一【按乐汁微图云紫微宫北极天一太一宋均以为天一太一北极之别名春秋纬紫宫天皇曜魄宝之所理也】其佐曰五帝【河图云苍帝神名灵威仰之属也】为皮币【按食货志皮币以白鹿皮方尺缘以缋以荐璧得以黄金一斤代之又汉律皮币率鹿皮方尺直黄金一斤】造白金【按食货志曰金三品各有差也】一角兽若麃然【音步交反韦昭曰体若麕而一角春秋所谓有麕而角何也楚人谓麋为麃又周书王会云麃者若鹿尔雅云麋大鹿也牛尾一角郭璞云汉武一角兽若麃谓之麟是也】柏梁【服?云用梁百头按今字皆作柏三辅故事云台高二十丈用香柏为殿香闻十里】铜柱承露【三辅故事曰建章宫承露盘高三十丈大七围以铜为之上有仙人掌承露和玉屑饮之故张衡赋曰立修茎之仙掌承云表之清露是也】鼎湖【按鼎湖县名属京兆後属弘农昔黄帝采首阳山铜铸鼎於湖曰鼎湖即今之湖城县也韦昭云以为近宜春亦甚疎也】游水发根【顔师古以游水姓发根名盖或因水为姓服?亦曰发根人姓字或曰发树根者也】太史公【韦昭云谈司马迁之父也说者以谈为太史公失之矣史记多称太史公迁外孙杨恽称之也姚察按迁传亦以谈为太史公非恽所加又按虞喜志林云古者主天官皆上公自周至汉其职转卑然朝会坐位犹居公上尊天之道其官属仍以旧名尊而称公公名当起於此故如淳云太史公位在丞相上天下郡国计书先上太史公副上丞相其义是也而桓谭新论以为太史公造书书成示东方朔朔为平定因署其下太史公者皆朔所加之者也】脽丘【音谁汉旧仪作葵丘者盖河人呼谁与葵同故耳】侵寻於太山矣【侵寻即浸淫也故晋灼云遂往之意也小顔云侵淫渐染之义盖寻淫声相近假借用耳师古叔父游秦亦解汉书故称师古为小顔也】乐成侯【韦昭云河间县按郊祀志乐成侯登而徐广据表姓丁名义未详】羡门【韦昭云仙人应劭云名子乔】而大通焉【韦昭云言大能通天意故封之乐通乐通在临淮高平县也】斥车马【孟康云斥不用之车马是也】掊视【说文掊抱也音步沟切】母欵识【韦昭云欵刻也按识犹表识也】中山【此山在冯翊谷口县西近九嵕山土人呼为中山河渠书韩使水工郑国说秦凿泾水自中山西即此山】晏温【如淳云三辅俗谓日出清济为晏晏而温故曰晏温许慎注淮南子云晏无云也】不虞不骜【毛传云虞譁也姚氏按何承天云虞当为吴音洪霸反又说文以吴一口大言也此作虞者与吴声相近故假借也或者本文借此虞为欢娱字故也】鬼臾区【郑氏云黄帝佐也李奇曰黄帝时诸侯本作申区者非艺文志作鬼容区者也】所谓寒门者谷口也【服?云黄帝所仙之处也小顔云谷中山之谷口汉时为县今呼为冶谷去甘泉八十里盛夏凛然故曰寒门谷口也】三垓【垓重也言为三重坛也邹氏云一作阶言坛堦三重】用事八神【按韦昭八神谓天地隂阳日月星辰主四时主之属今按郊祀志一曰天主祠天齐二曰地主祠太山梁父三曰兵主祠蚩尤四曰隂主祠三山五曰阳主祠之罘六曰月主祠之莱山七曰日主祠盛山八曰四时主祠琅邪也】昔大帝神鼎一【顔师古以太帝即太昊伏牺氏以在黄帝之前故也】鬺烹【言鼎以烹牲而响尝也鬺字又作觞字音殇汉书郊祀志云鼎空足曰鬲以象三德鬲音历谓足中不实者名之也】上雍【以雍地形高故云上】龙垂胡?【顔师古云胡谓项下垂肉也?其毛也故童謡曰何当为君鼓龙胡是也】醴进【音进汉书作进顔师古云具俎豆酒醴而进之一曰进谓杂物之具所以加礼也】为餟食【餟音竹芮反谓联续而祭之汉志作□古字通说文云餟祭酹】祭月以羊彘特【特一牲也言若牛若羊若彘止一特也】奉瑄玉【音宣璧大六寸也】泰帝使素女【亦谓太昊也】射牛【天子射牛示亲祭也事见国语】及箜篌瑟【应劭云武帝始令乐人侯调作声圴圴然命曰箜篌侯其姓也】草封禅仪【仪见应劭汉官仪也】见星出如瓠【按郊祀志云填星出如瓠故顔师古以德姓即镇星也今按此纪唯言德星则德星岁星也岁星所在有福故曰德星也】夀星仍出【夀星南极老人星也见则天下理安故言之也】信星昭见【信星镇星也信属土曰镇星则汉志为德星也】宿留【音秀溜宿留迟待之意若依字读则言宿而留亦是有所待并通也】还至瓠子【瓠子决河名苏林曰在甄城南濮阳北广百步深五丈】自临塞决河【按河渠书武帝自临塞决河将军已下皆负薪也】沉祠而去【按沉白马祭河决於是作瓠子歌见河渠书】乃作通天台【汉书作通天台於甘泉宫按汉书旧仪台高三十丈去长安二百里望见长安城也】甘泉更置前殿【姚氏按扬雄云甘泉本因秦离宫既奢泰武帝增通天台迎风宫近则有洪崖储胥远则石关封峦鳷鹊露寒棠黎等观又有高华温德观曾成宫白虎走狗天梯瑶台仙人弩法相思观】芝生殿房中【按生芝九茎於是作芝房歌】公玉带【玉或作肃公玉姓带名姚氏按风俗通齐湣王臣有公玉冉其後也音语録反三辅决録云杜陵有玉氏音肃说文以为从玉音畜牧之畜今读公玉与决録音同然二姓单复有异单姓者肃後汉司徒玉况是其後也】命曰崑仑【玉带明堂图中为复道有楼从西南入名其道曰崑仑言其似崑仑山之五城十二楼故名之也】泰元神筴【按荐飨之辞言天授皇帝泰元神筴周而复始又按上黄帝得宝鼎神筴则太古上皇创历之号故此云太元神筴周而复始也】冀至殊庭焉【冀汉书作几几近也冀望也亦通服?曰蓬莱出仙人殊庭者异也言入仙人异域也】其东则凤阙【三辅黄图云武帝营建章起凤阙高三十五丈关中记一名别风言别四方之风西京赋曰阊阖之内别风嶕嶤是也三辅故事云北有圜阙高二十丈上有铜凤皇故曰凤阙也】其西则唐中【如淳云诗云中唐有甓郑玄曰唐堂庭也尔雅以庙中路谓之唐西京赋曰前开唐中弥望广象是也】龟鱼之属【三辅故事云殿北海池北岸有石鱼长二丈广五尺西岸有石龟二枚各长六尺】其南则玉堂【汉武故事玉堂基与未央前殿等去地十二丈】乃立神明台【汉宫阙疏云台高五十丈上有九宫常置九天道士百人也】井干楼【关中记宫北有井干台高五十丈积木为楼言筑累万木转相交架如井干司马彪注庄子云井干井阑也又崔譔云井以四边为干犹筑墙之有桢干又诸本多作干一本作干音说文云干非桥】木耦马【一音偶孟云寓寄龙形于木又姚氏云寓假也以言假木龙马一驷非寄生龙马形於木也】赤星五寛舒之祠官【赤星即上灵星祠也灵星龙左角其色赤故曰赤星五者太一也三一也冥羊也马行也赤星也凡五并祠官寛舒领之】凡六祠【谓五者之外有正太一后土祠故六也】
史记索隐卷四
<史部,正史类,史记索隐>

[book_title]卷五
钦定四库全书
史记索隐卷五
唐　司马贞　撰
三代系表第一【应劭云表者録其事而见之按礼有表记而郑玄云表明也谓事微而不着须表明也故言表也】
五帝三代之记【按此表依帝系及帝系本其实叙五帝三代而篇唯名三代系家者以三代代系长远宜以名篇且三代皆出自五帝故叙三代要从五帝而起也】尚矣【刘氏犹久古也大戴礼彼文云黄帝尚矣】余读谍【音牒牒者纪系諡之书也下云稽诸历谍谓历代之谱】五德之传【音转谓帝王更王以金木水火土之五德传次相承终而复始故云终始五德之传也】以五帝系谍尚书【按大戴礼有五帝德及帝系篇盖太史公取此二篇之谍及尚书集而纪黄帝以来为系表也】黄帝生玄嚣【按宋哀曰太史公书玄嚣青阳是为少昊继黄帝立者盖少昊金德王非五运之次故叙五帝不数之耳】玄嚣生蟜极蟜极生帝喾【黄帝玄孙】颛顼生穷蝉【系本作穷系宋衷云一云穷系諡也】颛顼生鮌鮌生禹【按汉书律历志颛顼五代而生鮌而此及帝系皆云颛顼生鮌是古史阙其代系也】帝予【音直吕反亦作宁】帝槐【音回一音怀系本作芬也】帝芒【音亡一作荒】帝泄【音薛也】帝扃【古荧字】帝厪【其靳反又音勤】帝臯【宋衷云墓在崤南陵】帝发【帝臯子也系本云帝臯生发及履癸履癸一名桀】帝小甲大庚弟【按殷木纪及系木皆云小甲太庚子】帝沃甲【系本云开甲】帝廪辛【或作冯辛系本纪作祖辛误也按上祖乙巳生辛知非也】成王诵【或作庸非】康王钊【克尧切乂音招】康伯【康叔子王孙牟父也】昭王瑕【音遐宋衷云昭王南伐楚辛由靡为右涉汉中流而陨由靡承王遂卒不复周乃侯其後于西翟也】熊黮【吐感反又徒感反又杜减反邹氏又作点音】疌伯【音捷】魏公【系本作微公名弗其】共和【周召二公共相王室故曰共和皇甫谧云共伯干王位以共国伯爵之君和其名也干王位言篡也与史迁之说不同盖异说耳】张夫子问褚先生【褚先生名少孙元成间为博士张夫子未详也】父皆黄帝子也【按上契及后稷皆帝喾子此云黄帝子者谓是黄帝之子孙耳按喾是皇帝曾孙而契弃是玄孙故云也】契母【有娀氏女曰简狄浴於玄丘水出诗纬殷本纪云玄鸟翔水遗卵娀简狄取而吞之也】姜嫄【有邰氏之女也韦昭云姜姓嫄字也】抱之山【上普交反又如字也】遂生源也【言太伯之让季历居吴不反者欲使传文王武王拨乱反正成周道遂天下生生之源本也】蜀王黄帝後世【按系本蜀无姓相承云黄帝後且黄帝二十五子分封赐姓或於蛮夷盖当然也蜀王本纪云米提有男子杜宇从天而下自称望帝亦蜀王也则杜姓出唐杜氏盖陆终氏之胤亦黄帝後也】霍子孟【按系本吕霍国真姓後周武王封其弟处於霍是姬姓亦黄帝後】终始传曰【盖谓五行?纬之说若今之童谣言】时有婴儿主【谓昭帝也】郄行车【言霍光持政擅权逼帝令如却行车使不前也】为臣言岂不伟哉【褚先生盖腐儒也设主客引诗传云契弃无父及据帝系皆帝喾之子是也而末引蜀王霍光竟欲证何事而言之不经芜?正史辄云岂不伟哉一何诬也】
十二诸侯年表第二【按篇言十二实叙十三者贱夷狄不数吴乂霸在後故也不数而叙之者阖闾霸盟上国故也】
春秋历谱谍【按刘杳云三代系表旁行邪上放周谱谱起周代艺文志有古帝王谱又自古为春秋学者有年历代系谱谍之说故杜元凯作春秋长历及公子谱盖因於旧说故太史公得读焉也】象箸【邹氏及刘氏皆音直虑反即筯也今按箕子云为象箸者必为玉桮则箸者是樽也音治略反】箕子唏【唏呜叹声音许既反又音希希亦声余故记曰夫子曰嘻其甚也亦饩音也】恶闻其过【上乌故反下古卧反故国语厉王止谤道路以目是也】遂奔于彘【彘地名在河东後为永安县也】挟王室【上音协也】政由五伯【伯音霸五霸者齐桓公晋文公秦穆公宋襄公楚庄王也】恣行【下孟切】楚介江淮【介音界言楚以江淮为界一云介者夹也】文去重【去羌吕反下逐龙反言约史记修春秋去其重文也】其传指【传音逐光反】铎氏微【铎椒所撰名铎氏微者春秋有微婉之词故也】荀卿孟子公孙固韩非【荀况孟轲韩非皆着书自称子宋有公孙固无所述此固齐人韩固传诗者】张苍历谱五德【按张苍着终始五德传也】董仲舒【作春秋繁露是】数家【上音疎具反谓阴阳术数之家也】欲壹观【音官】诸要难【下奴丹反】为成学冶文者要删焉【言表见春秋国语本为成学之人欲览其要故删为此篇焉】周共和元年【宣王少周召二公共相王室故曰共和宣王厉王之子也徐氏云元年至敬王四十三年凡三百六十五年共和在春秋前一百一十九年也】鲁真公濞【系本作慎公挚邹诞本作慎公嚊真公伯禽之玄孙】齐武公夀【太公五代孙献公子也宋衷曰武公十年宣王大臣共行政号曰共和十四年宣王即位】晋靖侯宜臼【唐叔五代孙厉侯之子也宋衷曰唐叔已下五代无年纪】秦仲【非子曾孙公伯之子宣王命为大夫诛西戎也】楚熊勇【楚芈姓粥熊之後因氏熊熊勇熊延之子熊绎十一代孙】宋厘公【微仲六代孙子惠公覸音闲又下板反】卫厘侯【康叔七代孙顷侯之子顷侯赂周始命为侯】陈幽公宁【胡公五代孙】蔡武侯【蔡仲五代孙也】曹夷伯【名喜振铎六代孙也】燕惠侯【召公奭九世孙也立三十八年】共和十四年【二相还政宣王称元年也】燕厘侯庄【徐应云一无庄字按燕失年纪及名此言庄者衍字也】秦庄王其【其名也按秦之先公并不记名恐其非名】晋穆公生【按系家名费生成作?王系本名弗生则生是穆公名】蔡厘侯所【按系家厘侯名所事】郑桓公友【宣王母弟宣王二十二年封之郑立三十六年与幽王俱死犬戎之难也】曹惠公伯雉【一作兕】齐庄公赎【刘氏音神欲反系家及系木并作赎又上成公说系家作脱也】楚若敖【熊鄂子熊仪也号若敖也】郑武公滑突【滑一作掘并音胡忽反】鲁惠公弗生【系家作弗湟系本作弗皇】楚甯敖【按系家若敖子熊坎立是为霄敖此作甯敖恐是霄字讹变为甯也刘伯庄但随字而音更不分析】楚蚡冒【邹氏云蚡一作粉音债冒音亡报反又音默也】潘父杀昭侯【昭侯文侯仇之子系家云晋大臣潘父杀昭侯迎曲沃桓叔晋人攻之立昭侯子平是为孝侯也】鄂侯郤【作都者误也鄂邑郤其名孝侯子也】鲁隐公息【系家名息系本名息故也】鲁桓公允【一作兀五忽反徐广云一作軏】哀侯弟缗【音旻】弟他【音徒何反陈大夫五父後立为厉公】楚杜敖囏【音艰系家作庄敖刘音壮此作杜敖刘氏云亦作堵堵壮声相近与系家乖不详其由也】好城【上去声】人罢【音皮】太子圉质【晋惠公夷吾之子也圉音御质音致又如字也】泓之战【谷梁传战於泓水之上系家云十三年宋师大败公伤股】王奔汜【似凡两音】赵成子【名衰】栾贞子【名枝】霍伯【先且居也封之霍】臼季皆卒【臼季胥臣也四大夫皆在此年卒】圉邧【阮音】晋灵公蜴【音亦系家及左传名夷臯此盖误也】秦康公罃【音乙耕反】宋昭公杵臼襄公少子【非也按徐广云一曰成公大子与系家同是也】取北徵【音澄盖今之澄城也】取汜【音凡】郑成公睔【古囷反悼公弟】楚康王略【系家名招】棫林【音域】败楚于湛阪【地名也湛音褚林反】栾逞【晋大夫栾盈此音如字也】景王元年【季札聘鲁襄公二十九年齐景公四年晋平公十四年】余昧【音秣】居郓【音运】宋景公头曼【音万】囊瓦伐吴【囊瓦楚大夫子常也子囊之孙】躁公【音竈秦惠之子】会齐侯夹谷【司马彪郡国志在祝其县西南】都鄀【音若】橐臯【县名在夀春也】捄陈【上音救】弟鷔【五高反平公也】石傅逐君起【傅音补亦作旉音敷】敬王四十三年卒【皇甫谧云四十四年当鲁哀公十八年二十七年卒齐平公四年二十五年卒晋定公三十五年三十七年卒秦悼公十四年子厉公立楚惠王章十二年五十七年卒宋景公四十年十四年卒卫君起元年陈湣公楚灭之前年蔡朔十四年十九年卒曹伯阳立十五年曹亡在敬王四十三年郑声公二十四年四十八年卒燕献公十六年二十八年卒吴王夫差十九年二十三年灭】六国年表第三【六国魏韩赵楚燕齐并秦凡七国号曰七雄】
太史公读秦记【即秦国之史记也故下云秦烧书史记尤甚独有秦记又不载日月是也】胪於郊祀【按胪字训陈也出尔雅文以言秦是诸侯而陈天子郊祀实僭也犹季氏旅泰山然】然世异变成功大【以言人君制法当随时代之异而变易其政则其成功大】因举而笑之【举犹皆也】耳食【按言俗学浅识举而笑秦此犹耳食不能知味】踵春秋後【按此表起周元王元年春秋迄元王八年】元王元年【元王名仁系本名赤敬王子八年崩子定王介立也】秦厉共公元年【悼公子三十四年卒子躁公立】卫出公辄【二十一年季父黔逐出公而自立曰悼公也】二年晋定公卒【系本定公名午明年子庄公错立系本名鉴也】赵简子【按系家名鞅文子武之孙景叔成之子也】四十二【按简子以顷公九年在位顷公十四年卒而定公立定公明年四十七年卒是四十三年为简子在位之年又至出公十七年卒在位六十年也】楚惠王章【十三年五十七年】燕献公【十七年二十八年卒】齐平公骜【五年二十九年卒已上当并元王元年】蔡景侯【按景字误合作成侯徐广不辨即言或作成按景侯即成侯之高祖父也】定王元年【名介二十八年崩】鲁哀公【系本名蒋】鲁悼公【系本名宁】蔡声侯卒【名产成侯之子子元侯立】郑声公【名胜献公子也三十七年卒子哀公易立八年煞弟丑立为共公】齐宣公就匝【平公子立五十一年卒子康公贷立】晋懿公骄【哀公忌之子生幽公柳也】魏桓子【名驹】韩康子【名虎】赵襄子【名无恤三卿叛智伯晋阳分其地始有三晋也】宋景公卒【按系家景公元公子名头曼已见十二诸侯表徐广云按左传景公卒至此十九年谬矣景公立六十四年卒公子持杀太子自立号昭公与前昭公杵臼又历五君相去略九十年故误也昭公立四十七年悼公立】卫敬公【悼公黔之子也】威烈王元年【名午考王子】二年秦【灵公元年生献公】魏【文侯斯元年生武侯挚也】韩【武子启章元年生景侯?】赵【桓公子嘉元年卒襄子弟也明年国人共立襄子子献侯浣也】威烈王二十三年【九鼎震也】魏【文侯斯】韩【景侯?】赵【烈侯籍三国并初为侯】初以君主妻河【谓初以此年取他女为君主君主犹公主也妻河谓嫁之河伯故魏俗犹为河伯娶妇盖其遗风殊异其事故云初】补龎城籍姑【按龎及籍姑皆城邑之名修补者修龎而城籍姑】秦惠公【简公子史无名】韩烈侯【名取系本作武侯也】赵烈侯【名籍】取毋【音馆】安王【十六年】秦出公【惠公子元年】魏武侯【击元年】韩文侯【元年】赵敬侯【章元年】田和始立为诸侯【田常曾孙二年亦号太公】秦献公立【名师隰灵公大子诛出公元年田和子桓公午立】魏败我兔台【土故反字亦作菟也】晋伐到鱄陵【刘氏鱄音属沉反又音专】宋辟公【音璧辟公名辟兵生剔成按宋後微弱君薨未必有諡辟兵其名也犹剔咸然也】韩庄侯【系家作估懿侯系木无名】与秦过肜【肜地名赐商君死肜地刘氏云阡陌遒非也】赵肃侯【名语】王赧【尼简反宋衷云赧諡也皇甫谧云名诞也】公子繇通【音由秦公子】韩姬弑其君【姬一作同音怡韩之大夫姓名也弑其君悼公按韩无悼公所未详也】唐昧【音秣】屈匄【下盖音楚大夫】芷阳【止音地名近北】嫪毐【上纪虬反下如字】栗腹【人姓字燕也】扈辄【人姓字赵将汉亦别有扈辄也】鄱吾【音婆又音盘县名在常山】
秦楚之际月表第四【张晏曰时天下未定参错变易不可以年纪故列其月今按秦楚之际扰攘僭篡运数又促故以月纪事名表也】
号令三嬗【古禅字音市战反三嬗谓陈涉项氏汉高祖矣】斯之亟【音已力反亟训急也】後乃放杀【杀音弑谓汤放桀武王讨纣也】以德若彼【即契后稷及秦襄公文公穆公也】用力如此【谓汤武及始皇】销锋镝【镝音的注鍉字亦音的按秦销锋镝作金人十二以弱天下之兵也】维万世【维训度谓训度令万代安也】乡秦之禁适足资贤者【上乡音向许亮反谓秦前时之禁兵及不封树诸侯适足以资後之贤者即高帝也言驱除患难耳】为天下雄【指汉高祖】传之所谓大圣【言高祖起布衣卒传之天位实所谓大圣】秦二世元年【七月】楚隐王陈涉起【二月葛婴立襄强涉之二月也至戏葛婴杀强五月周文死六月陈涉死然涉起凡六月当二世元年十二月】武臣为赵王【凡四月为李良所杀当二世元年八月】项梁号武信君【二世元年九月立至二年九月章邯杀梁於定陶】齐王田儋立【二世二年六月章邯杀儋儋立十月死齐立田假二世二年八月田荣立儋子市为王项羽又立市为胶东王封田都为临淄王安为济北王田荣杀田市田安自立为王羽击荣平原人杀之田横立荣子广为王也】沛公初起【凡十四月怀王封沛公为武安侯将砀郡兵】韩广为燕王【二世三年十月破臧茶救赵项羽封荼为燕王徙广封辽东王後臧茶杀韩广】魏王咎在陈【四月咎自陈归立二年六月咎自杀九月弟豹自立都平阳後豹归汉寻叛韩信虏豹】端月【二世二年正月也秦讳正故云端月也】秦王景驹立【秦嘉立之八月项梁杀之】赵王歇立【张耳陈余项羽立为代王後汉灭歇立张耳也】六月【二世二年六月也】楚怀王都盱台【故怀王之孙名心也项梁之起诸侯尊为义帝项羽徒而杀之】韩王成立【项羽更王之不使就封数月杀之立郑昌为韩王降汉汉封韩信为王】二世三年九月【子婴为王】十月【高祖至霸上称元年徐广云岁在乙未】十二月【项羽至关诛子婴分天下主命十八诸侯自称西楚霸王都彭城】十八国楚分为四【西楚衡山临江九江也】赵为二【代赵】齐为三【临淄济北胶东】关中为四【汉雍塞翟】燕为二【燕辽东】魏为二【魏殷】韩为二【韩河南】义帝元年【诸侯尊怀王为义帝项羽徙之於郴至十月项籍使九江王布杀义帝汉王为举哀也】衡山王【吴芮故番君从入关都邾】临江王【共敖故楚柱国都江陵】九江王【英布故楚将都六也】常山王【张耳故赵相都襄国】代王【歇赵王都代汉三年灭立张耳为赵王也】临菑王【田都故齐将都临菑】济北王【田安故齐将都博阳】胶东王【田市故齐王都即墨】汉王【故沛公都南郑】雍王【章邯故秦将都废丘】塞王【司马欣故秦长史都栎阳】翟王【董翳故秦都尉都高奴也】燕王【臧茶故燕将都蓟也】辽东王【韩广故燕王都无终汉四年汉将韩信击杀广】西魏王【魏豹故魏王都平阳豹从汉人叛韩信虏之汉四年周苛杀豹也】韩王【韩成故韩王都阳翟羽杀之】河南王【申阳故楚将都洛阳】正月【高祖及十二诸侯受封之月汉书异姓王表云一月故应劭云诸侯王始受封之月十三王同时称一月以非元正故云一月高祖十月至霸上改元至此月汉四月】二月【应劭云诸王始都国之月十三王同时称二月】代王歇二十七月【赵歇前与赵王已二十六月今从王代之二月故云二十九月其胶东王市之前为齐王十九月韩广魏豹韩成五人并先为王已经多月故因旧月而数也】韩王成都阳翟【姚氏云韩成是项梁所立不与十七国封此云十八王并项羽所命不细区别又高纪云项羽与成至彭城废为侯又杀之是不令就国当以阳翟为都而不之国】汉诛项籍【在四年十二月】五年正月【汉王更号皇帝即位於定陶也】临江王驩【汉虏之共敖之子亦在四年十二月】梁王【彭越始封】长沙王【吴芮始改封也】九月【虏臧荼汉书作四年九月误也卢绾始王】齐王信【五年正月徙王於楚】
史记索隐卷五

[book_title]卷六
钦定四库全书
史记索隐卷六
唐　司马贞　撰
汉兴已来诸侯王年表第五【应劭云虽名为王其宝如古之诸侯】
同姓五十五【按汉书封国八百同姓五十余顾氏据左传魏子谓成鱄云武王克商光有天下兄弟之国十有五人异姓之国四十人是也】非德不纯【纯善也亦云纯一言周王非德不纯一形势弱也】同姓为王者九国【徐氏九国不数吴盖以荆絶乃封吴故也仍以淮阳为九今按下文所封列有十国者以长沙异姓故言九国也】怵邪臣【怵音誓怵训习言习於邪臣之谋故尔雅云怵犹狃也狃亦训习】推恩分子弟【按武帝用主武偃言而下推恩之令也】或以适削地【适音宅或作过】形错诸侯间【错音七各反错谓交错相衔故云犬牙相制言犬牙参差】楚【高祖五年封韩信六年王弟交也】齐【四年封韩信六年封子肥】荆【六年封刘贾十一年贾为英布所杀其年立吴国封兄子濞也】淮南【四年封英布十一年反诛立子长】燕【五年封卢绾十一年亡入匈奴十二年立子建也】赵【四年封张耳其年薨明年子敖立八年废为宣平侯九年立子如意也】梁【五年封彭越十一年反诛十二年立子恢】代【二年封韩王信五年降匈奴十一年立子恒也】长沙【五年吴芮薨六年子成王臣立】高后【元年】鲁【初置国立张偃】常山【哀王不疑元年薨立王义为帝又立轵侯朝为王】吕【肃王吕后元年薨立吕嘉】淮阳【怀王强惠帝子】长沙【共王古哀王子】故轵侯【音章是反王轵县在河内後文帝封舅薄昭】故洨侯【音交洨水所出县名在沛又音也】吕通故东平侯【东平县属梁国】吕大故吕平侯【县名属上谷也】吕禄故胡陵侯【县名属山阳也】营陵侯【燕王刘泽初封县名属北海也】朱虚侯【县名属琅琊】东牟【县名属东莱】孝文二年【封城阳封济北王章兴居】辟疆【赵幽王子音壁】十六年【分淮南为三国分齐为七国】淮南三【衡山王勃城阳王安庐江王赐也】齐七【城阳济北济南淄川胶东胶西齐】赵分为六【河间广川中山常山清河赵】庙壖垣【壖音儒缘反壖垣庙境外之墟壖边】合阳【合音下匝反代王刘仲後封也】江都易王非【按諡法云好更故旧为易也】临江王阏于【阏音遏】胶西子王端【諡法云能优其德曰子】中山靖王胜【都卢奴】淮阳王都陈【故垣邑侯】顷王延【上音倾城阳王子】燕刺王旦【諡法暴慢无亲曰刺武帝子也】康王昆侈【按萧该云諡法好乐怠政曰康汉书作糠昆侈名】缪王齐【广川惠王子諡法名与实乖曰缪】顷王授【河间献王曾孙】顷王平【常山宪王子】顷王遗【济南王辟光之孙也】戴王贺【广川惠王子也】
高祖功臣侯者年表弟六
汉兴功臣受封百有余人【按下文高祖功臣一百三十七人兼外戚及王子凡一百四十三人】什二三【言十分谗二三在耳】小侯自倍【倍其初封时户数也】志古之道所以自镜【言居今之代志识古之道得以自镜当代之存亡也】亦当世得失之林也【言观今人臣所以得尊宠者必由忠厚被废辱者亦由骄淫是言见在兴废亦当代得失之林也】侯位次【姚氏云萧何第一曹参二张敖三周勃四樊哙五郦商六奚涓七夏侯婴八灌婴九傅寛十靳歙十一王陵十二陈武十三王吸十四薛欧十五周昌十六丁复十七蛊逢十八史记与汉书表同而楚汉春秋则不同者陆贾记事高祖惠帝时汉书是後定功臣等列及陈平受吕后命而定或已改邑号故人名亦别且高祖初定唯十八侯吕后令陈平终竟已下列侯第録如右凡一百四十三人也】平阳懿侯曹参【按汉书地埋志平阳县属河东懿諡也汉书音义曰曹参位第二而表在首萧何位第一而表在十三者以封先後故也又按封参在六年十二月封何在六年正月高祖十月因秦改元故十二月在正月前也汉表具记位次而亦依封前後录也】夷侯畤【音止又音市按曹参系家作时今表或作畤按汉书卫青平西曹夀尚阳信公主即此人当是字讹】信武肃侯靳歙【按地理志无信武县当是後废故也靳姓也音纪觐反歙音摄又音吸也】清阳【汉表清河】定侯王吸【地理志青阳县属清河郡楚汉春秋作清阳侯王隆也】侯强【其良反】侯伉【苦浪反】汝隂文侯夏侯婴【汝隂县属汝南凡县名皆据地理志不言者从省文也】阳陵景侯傅寛【阳陵县属冯翊楚汉春秋作隂陵】广严壮侯吕欧【汉晋书地道记广县在东莞壮諡也下又云壮班马二史并误也欧乌侯反】广平敬侯辥欧【广平县属临淮至孙泽改封平棘也】博阳壮侯陈濞【楚汉春秋名濆博阳县在汝南县孙始复封塞在桃林也】曲逆献侯陈平【县名属中山章帝改曰蒲隂也】堂邑安侯陈婴【县名属临淮也】定豫章浙江都浙自立为王壮息【按汉表作定浙江都浙自立为王壮息侯玄孙融以公王子改封隆虑音林庐也】周吕令武侯吕泽【应劭云周吕国也按周及吕皆国名济隂有吕都县令武諡也一云令邑武諡也又改封令令县名在荥阳出晋地道记子台封郦音历一作鄜音敷】建成康侯吕释之【县名属沛郡吕宣王吕公子也子禄初封胡陵侯後封赵王也】留文成【汉表文平】侯张良【韦昭云刘今在彭城按良传諡文成也】射阳顷侯刘缠【项伯也射阳属临淮射一作贯】酇文终侯萧何【县名在沛音赞刘氏云以何子禄嗣无後除吕后封何夫人儿南阳酇恐非也少子延封筑阳侯音逐也】曲周景侯郦商【县名属广平县坚绍封】绦武侯周勃【县名属河东子亚夫为条侯小子坚为平曲侯也】舞阳武侯樊哙【县名属颍川子伉嗣吕须子】颍隂懿侯灌婴【县名属颍川孙贤封汝侯】汾阳悼侯周昌【县名属河东初起以职志如淳云职志官名主幡旗孙左车封安阳侯】梁邹孝侯武儒【汉表儒作虎梁邹县名属济南子最婴齐及孙山祔音夫也】成敬侯董渫【县名属涿郡渫音息列反子赤封节氏侯】蓼侯孔藂【蓼县名属六安姚氏按孔子家语云子武生鲋子鱼及子文文生最字子产说文以最为积聚字此作藂不同初以将军都尉属韩信即汉五年围羽垓下淮隂侯将四十万自当之孔将军居左费将军居右是也费将军即费侯陈贺也】侯臧嗣为太常【按孔藂云臧历位九卿为御史大夫辞曰臣经学乞为太常典礼臣家业与安国纲纪古训武帝虽违其意遂拜太常典礼赐如三公臧子琳位至诸侯琳子璜夫侯爵此云臧国除当是後更封其子也】费圉【徐云一作豳】侯陈贺【费音秘一音扶未反县名属东海子最改封单侯也】阳夏侯陈狶【县名属淮阳狶音虚纪反】隆虑哀【汉表作克也】侯周竈【县名属河内音林闾隆避殇帝讳改也】连敖【徐广以连敖为典客官也】以长铍都尉【按以长铍为官名说文云铍者剑刀装也铍音敷皮反汉表作鉟音丕也】阳都敬侯丁复【音伏汉志阙晋书地道记属琅邪】新阳【汉表阳信也】胡侯吕青【县名属汝南也】东武贞侯郭蒙【县名属琅邪】什邡肃侯雍齿【县名属广汉音十方汁又如字】棘蒲刚侯陈武【汉志阙也】都昌庄侯朱轸【汉志阙】武强庄侯不识【汉志阙】贳齐侯吕博国【县名属钜鹿贳音世一音时夜反諡法执心克庄曰齐】侯倩【青练反又七浄反也】海阳齐信侯摇毋余【按毋余东越之族也海阳亦南越县地理志阙又侯昭攘汉表作昭襄也】南安庄侯宣虎【县名属犍为建安亦有此县为亚将汉表作连将也】肥如敬侯蔡寅【县名属辽西应劭云肥子奔燕燕封於此封国也如往也因以为县也】曲城圉侯蛊达【蛊音如字曲城县汉志阙表在涿郡楚汉春秋云夜侯蛊达盖改封也夜县属东莱又諡法威德强武曰圉子恭侯捷封垣故位次曰夜侯垣亦误】不用赤侧为赋【按时用赤侧钱而汝南独不以为赋也】河阳庄侯陈涓【县名属河内】淮隂侯韩信【县名属临淮下文信为典客汉表作粟客盖字误按传作治粟都尉或先为连敖典客】芒侯耏跖【县名属沛郡耏跖音而只二音耏又音人才反字林以多须发曰耏耏姓也左传宋有耏班也】南宫公主【芒侯孙张侯申尚南宫公主景帝女初南宫侯张坐尚之有罪後张侯耏申尚之也】故市侯阎泽赤【县名属河南】柳丘齐侯戎赐【县名属勃海】魏其庄侯周定【县名属琅邪】祈谷侯缯贺【县名属太原諡法行见中外云谷】平悼侯沛嘉【县名属河南】鲁侯奚涓【县名属鲁国涓无子封中母侯疵也】故城庄侯尹恢【汉表作城父属沛郡】任侯张成【县名属广平汉表作张越】棘丘侯襄【汉志棘丘地阙襄名也史失姓及諡】阿陵顷侯郭亭【县名属涿郡也】起单父塞路入汉【一云塞疏一云以衆疏入汉按塞路字误为疏小顔云主遮塞要路】昌武靖信侯单甯【单甯音善佞汉志昌武阙】高宛利侯丙倩【县名属千乘倩七浄反】宣曲齐侯丁义【汉志阙子通复封发娄】绦阳齐侯华无害【汉志阙汉作终陵也】东第敬侯刘钊【汉志阙一作柔也】斥丘懿侯唐厉【县名属魏郡破籍武城初为武城侯後击布改封斥丘】台定侯戴野【按临淄乡有台乡县】安国武侯王陵【县名属中山】乐成节侯丁礼【汉志阙】辟阳幽侯审食其【县名属信都】安平敬侯谔千秋【县名属涿郡】蒯成尊侯周緤【汉志阙晋书地道记属北地按緤封池阳後定封蒯成音苦坏切小顔音普背反】郸康应侯【緤少子绍封郸按汉志属沛郡如淳引阚駰州志音多侯中居音仲也】北平文侯张苍【县名属中山为计相也】高胡侯陈夫乞【汉志阙】厌次侯元项【汉表作爰类按厌次汉志阙晋书地道记属平原後属乐陵国也】平臯炀侯刘他【县名属河内木姓项赐刘氏】复阳刚侯陈胥【县名属南阳复音扶应劭云在桐柏山下复水之阳也】阳河齐侯卞欣【汉表作其石哀侯章改封埤山音卑也】朝阳齐侯华寄【县名属南阳】棘【音纪力反】阳壮侯得臣【县名属南阳】湼阳壮侯吕胜【县名属南阳按五侯斩项籍皆諡壮汉表以为庄皆避讳改作严误也】平棘懿侯执【徐广曰汉表作林挚平棘县名属常山也】羮颉侯刘信【高祖兄子】深泽齐侯赵将夜【县名属中山汉表作将夕】柏至靖侯许温【汉表作许盎柏志汉志阙又云以骈邻从姚氏怜邻声相近骈邻犹比邻也说卫者说税也税卫谓军行初舍之时主为卫也】中水壮侯吕马童【县名属涿郡应劭云易滱二水之中】杜衍庄侯王翳【县名属南阳汉表作王翥也】赤泉庄侯杨嘉【汉志阙孙无害复封临汝】栒项侯温疥【县名在扶风音荀故周文王封其子之邑河东亦有郇城也】武原靖侯卫胠【汉志武泉阙表胠作□音胁又音怯】磨简侯程黑【磨汉志阙表作历历县在信都刘氏依字读言天下地名多既无定证且依字是不决之词地之与邑并无磨误也】槀只侯陈错【汉表作错音措三苍云九江人名铁曰错汉志槀县属山阳也】宋子惠侯许瘛【音尺制反郭璞音胡计反亦作字林音巨月反汉志宋子县名属钜鹿也】猗氏敬侯陈遫【县名属河东遫音速】清简侯空中同【空一作窒窒中姓见风俗通清县属东郡】强简侯留胜【汉志强阙】彭简侯秦同【汉表属东海郡】吴房庄侯杨武【县名属汝南】甯庄侯魏选【汉表甯阳属济南也】昌圉侯卢卿【县名属琅邪汉表姓玈玈即卢古玈弓字亦然也】共庄侯卢罢师【县名属河内子惠侯党】阏氏节侯冯解敢【县名属安定汉表太尉作大与大与爵名音泰也】安丘懿侯张说【音悦安丘县名属北海也】合阳侯刘仲【仲名嘉高祖弟初封代王合阳属冯翊】襄平侯纪通【县名属临淮】龙敬侯陈署【庐江有龙舒县盖其地也】繁庄侯瞻【汉表作平严侯张瞻此作强瞻地理志有繁阳恐别有繁县志阙】陆量侯须母【汉表作须无如淳据始皇纪所谓陆量地按今在江南也】高京侯周成【汉志阙周苛子】离侯邓弱【汉志阙又失此侯封及絶按楚汉春秋亦阙汉表成帝时光禄大夫滑堪曰旁占验曰邓弱以长沙将兵侯是所起也】义陵侯吴程【徐广云一作义阳义阳在汝南】宣平武侯张敖【楚汉春秋南宫侯张耳此作宣平侯敖敖耳子陈平録第时耳薨孙广封睢阳也】东阳武侯张相如【县名属临淮】开封闵侯陶舍【县名属河南子夷侯青为丞相也】沛侯刘濞【县名属沛郡】慎阳侯栾说【汉表作乐说慎阳属汝南如淳曰音慎若阚駰合作顺阳续汉书作滇阳】禾成孝侯公孙耳【汉表耳作昔禾成汉志阙】堂阳哀侯孙赤【县名属钜鹿】祝阿孝侯高邑【县名平原】属长修平侯杜恬【县名属河东按位次曰信平侯】江邑侯赵尧【汉志阙】营陵侯刘泽【县名属北海改封琅邪王】士军武侯宣义【包恺云地理志西河有士军县按位次曰信成侯也】广阿懿侯任敖【县名属钜鹿】须昌贞侯赵衍【县名属东郡】临辕坚侯戚鳃【汉志阙】汲终侯公上不害【汉表作汲汲与汲并县名属河内公上姓不害名也】宁陵夷侯吕臣【县名属陈留也】汾阳壮侯靳强【县名属太原】戴敬侯秋彭祖【汉表作秘音辔又韦昭音持蔑反今检史记诸本并作秋今见有姓秋氏戴地名音再应劭云章帝改曰考城在故留县也】衍简侯翟盱【况于反衍汉志阙】平州恭侯昭涉掉尾【汉志阙晋书地道记属巴郡昭涉姓掉尾名也】中牟恭侯单父圣【汉表作单父左车中牟县名属河南也】邔庄侯黄极忠【汉表作忠邵县名属南郡亦作邔汉书音义音其己反义周成杂字解诂云邔音跽也】博阳节侯周聚【县名属彭城】阳义【汉表义作羡也】定侯灵常【阳羡县属丹阳】下相庄侯冷耳【县名属临淮】德哀侯刘广【汉志阙表在济南刘广濞之弟】高陵圉侯王周【汉表作王虞人高陵县志属琅邪也】期思康侯贲赫【县名属汝南贲姓音肥又如字】谷陵定侯冯谿【汉志阙表作冯谿】戚圉侯季必【汉志阙晋记属东海按灌婴传重泉人作李误也】壮敬侯许猜【徐广云一作庄汉表作严猜音德】成阳定侯奚意【县名属汝南】挑安侯刘襄【县名属信都本姓项子舍为丞相也】高梁恭侯郦疥【汉志阙郦食其子也】纪信匡侯陈仓【汉志阙】甘泉壮侯王竞【按志甘泉阙疑甘泉是甘水汉表作景侯也】侯嫖【匹妙反汉书作嬹许孕反说文嬹悦】张节侯毛泽之【县名属广平亦作释之也】煮枣端侯棘朱【汉表作端侯革朱革音棘亦作东误也棘姓盖子成之後也】鄢陵庄侯朱濞【县名属颍川】菌壮侯张平【汉志阙菌音求陨反一作卤音鲁又作齿也】
惠景间侯者年表第七
非同姓而王者八国【齐王韩信韩王韩信燕王卢绾梁王彭越赵王张耳淮南王英布临江王共敖长沙王吴芮凡八也】禅五世【禅者传也按诸侯王表芮国至五世而絶】无功而侯者数人【按此表芮子浅封便侯至玄孙义封成王臣之子为沅陵侯亦至曾孙】便侯【音鞭县名也吴浅所封】肺腑【柿府二音柿木札也附木皮也以喻人主疎末之亲如木札出於木树皮附於树也诗云如涂涂附注云附木皮也】便顷侯吴浅【汉志县名属桂阳音鞭长沙王芮子】軑侯利仓【汉书作轵侯朱苍故长沙相軑音大县名在江夏也】平都孝侯刘到【县名属东海故齐将已上孝惠时三人也】扶柳侯吕平【县名属信都吕后姊长姁子】郊【一作洨】侯吕产【县名属沛郡吕后兄子】南宫侯张买【县名属信都】梧齐侯阳成延【县名属彭城】平定敬侯齐受【汉志阙或郷名】博成敬侯冯母泽【汉志阙】沛侯吕种【县名属沛郡吕后兄康侯少子】襄成侯义【县名属颍川孝惠子】轵侯朝【县名属河内孝惠子】壶关侯武【县名属河内孝惠子】沅陵项侯吴阳【沅陵县近长沙汉志属武陵长沙王臣子也】上邳侯刘郢客【楚元王子】朱虚侯刘章【县名属琅邪齐悼惠王子】昌平侯太【县名属上谷孝惠子实吕氏也】赘其侯吕胜【县名属临淮吕后昆弟子也】中邑贞侯朱通【汉志阙】乐平简侯卫无泽【汉志阙】山都贞侯王恬开【汉志阙】松【汉表作祝】兹夷侯徐厉【县名属庐江】成陶【汉表作成隂也】夷侯周信【汉志阙】俞侯吕他【俞音输他音駞吕婴子也俞县属清河也】胜侯吕更始【一作滕刘氏云作胜恐误今按滕县属沛郡胜未闻更始吕氏之族】醴陵侯越【县名今在长沙】吕成侯忿【吕后昆弟子】东牟侯刘兴居【县名属东莱齐悼惠王子也】锤侯吕通【县名属东莱吕后兄子】信都侯张侈【县名属信都敖子以鲁元公主封】乐昌侯张受【张敖子】祝兹侯吕荣【汉书作琅邪吕后弟子】建陵侯张泽【一名释汉表作东海】东平侯吕庄【县名在东平燕王吕通也】
右高后时三十一
阳信夷侯刘揭【表在新野志属勃海恐有二县】轵侯薄昭【县名属河内也】壮武侯宋昌【县名属胶东】清郭侯驷钧【齐封田婴为清郭君汉表鄅侯驷钓邬太原齐县齐哀王舅父侯舅父即舅犹姨曰姨母然也】周阳侯赵兼【县名属上郡淮南王舅父】樊侯蔡兼【县名属东平】管共侯刘罢军【管古国今为县属荥阳齐悼惠王子】斥丘侯刘宁国【斥丘县在魏郡齐悼惠王子】营平侯刘信都【表在济南齐悼惠王子也】杨虚共侯刘将庐【汉书作将闾齐悼惠王子袭封王子也】杨虚共侯刘平【汉志阙齐悼惠王子也】仂侯刘辟光【县名属平原音力齐悼惠王子为济南王】安都侯刘志【汉志阙齐悼惠王子为济北王也】平昌侯刘卬【县名属平原齐悼惠王子为胶西王】武城侯刘贤【汉志阙凡阙者或乡名或寻废故志不载齐悼惠王子为菑川王也】白石侯刘雄渠【县名属金城齐悼惠王子为胶东王】波陵【汉志作沶音泜】康侯魏驷【以阳陵君侯】南侯起【韦昭音贞一音程李彤云河南有亭音赬起名也史失其姓以信平君侯】阜陵侯刘安【县名属九江淮南厉王子袭淮南王也】安陵侯刘勃【县名属冯翊恐别有安陵淮南厉王子为衡山王也】阳周侯刘赐【淮南厉王子为庐江王】东城哀侯刘良【县名属九江淮南厉王子】犂顷侯召奴【县名属东郡齐相召平子】缾侯孙单【县名属琅邪北地都尉孙卬子缾音瓶】弓高庄侯韩颓当【汉表在营陵韩王信子】襄城哀侯韩婴【志属颍川韩王信太子】故安节侯申屠嘉【县名属涿郡以丞相侯】章武景侯窦广国【县名属勃海窦太后弟】南皮侯窦彭祖【县名属勃海窦太后兄长君之子也】
右孝文时二十九
平陆侯刘礼【县名属西河又有东平陆在东平楚元王子为楚王】休侯刘富【楚元王子】沈犹夷侯刘秽【汉表在高宛楚元王子】红雅【一云礼侯也】侯刘富【楚元王子按王传休侯富免後封红侯此则并列误也汉表一书而已红休盖二乡名王莽封刘歆为红休侯一云红即虹县也】寃朐侯刘执【县名属济隂楚元王子萧该执音艺】魏其侯窦婴【县名属琅邪为丞相坐诛】棘乐侯刘调【楚元王子】俞侯栾布【俞音输县名属清河】建平哀侯程嘉【县名属沛郡】平曲侯公孙昆【汉书作浑也】耶【按汉表在高城】江阳康侯苏嘉【汉表作苏息又云县在东海也】遽侯横【按汉表乡名在常山赵相建德之子史失其姓】新市侯王康【县名属钜鹿赵内史王慎子也】商陵侯赵周【汉表在临淮楚相赵夷吾子也】山阳侯张当居【楚相张尚之子】安陵侯子军【匈奴王降也】垣侯赐【县名属河东匈奴王降也】遒侯李隆强【县名属涿郡音兹鸠反匈奴王降】容成侯唯徐庐【县名属涿郡匈奴王降也】易侯仆黥【县名属涿郡匈奴王降】范阳靖侯代【县名属涿郡匈奴王降也】翕侯邯郸【汉表在内黄匈奴王降】亚谷【一作恶父也】简侯卢他父【汉表在河内故燕王卢绾子】隆卢【音林闾】侯?【县名属河内长公主嫖子也】乘氏侯买【县名属济隂梁孝王子嗣为梁王也】桓【邑】侯明【梁孝王子】盖靖侯王信【汉表在勃海孝景后子】塞侯直不疑【御史大夫击吴楚】武安侯田蚡【县名属魏郡孝景后同母弟】周阳懿侯田胜【县名属上郡孝景后同母弟】
右孝景时三十一
史记索隐卷六

[book_title]卷七
钦定四库全书
史记索隐卷七
唐　司马贞　撰
建元以来侯者年表第八
荆荼是徵【荼音舒徵音澄】翕侯赵信【元朔二年以匈奴相国降侯後降单于翕音吸按汉表在内黄也】持装【汉表作辕】侯乐【音岳匈奴都尉降侯汉表在南阳也】亲阳侯月氏【匈奴相降侯表在舞阳也】若阳侯猛【匈奴相降侯表在平氏也】长平烈侯卫青【以车骑将军再击匈奴侯地理志县名在汝南】平陵侯苏建【表在武当】岸头侯张次公【表在皮氏】平津侯公孙弘【表在高城子度山阳太守失侯】涉安侯於单【音丹以单于太子降侯】昌武侯赵安稽【似匈奴王降侯表在武阳】襄城侯无龙【汉表作襄武侯乘龙不同也按韩婴亦封襄城侯地理志襄城在颍川襄武在陇西也】南奅侯公孙贺【徐广曰匹孝反刘氏普教反张揖奅空也纂文云奅虚大也茂陵中书云南大侯此本字也卫青传作峁说文以为从穴音柳宥反从本音延孝反】合骑侯公孙敖【表在高城也】安乐侯李蔡【以丞相有罪自杀安乐表在昌地理志昌县在琅邪也】龙頟侯韩说【以横海将军後封按道侯免子增复封汉表以龙頟按道为二人封非也地理志县名属平原刘氏音额崔浩音洛又云今河间有龙额村与弓高相近韦昭云按道属齐也】随成侯赵不虞【表在千乘】石累【累音垒险阻地名汉表作舋音门】以闻非实坐谩【谓上闻天子状不实为谩而国除谩音木干反】从平侯公孙戎奴【表在乐昌邑】涉轵侯李朔【汉表轵在西安无涉字地理志西安在齐郡涉轵犹从骠然皆当时意也故上文有涉安侯】宜春侯卫伉【志县名属汝南豫章亦有之】隂安侯卫不疑【志县名属魏郡】发干侯卫登【志县名属东郡已上三人皆大将军卫青子】博望侯张骞【志县名属南阳】冠军侯霍去病【县名属南阳】衆利侯郝贤【衆利表在阳城姑莫後以封伊即轩也郝音呼恶反又音释】潦【表在舞阳】悼侯赵王煖訾【煖音况远反訾即移反】宜冠侯高不识【冠音官表在昌也】煇渠【乡名案表在鲁阳煇上下竝音徽】忠侯仆多【汉表作仆朋此云仆多与卫青传同】从骠侯赵破奴【以从骠骑得封故曰从骠後封从野侯】下麾侯呼毒尼【表在猗氏麾音撝】漯隂魏侯苏【表在平原魏諡苏名諡法克捷行军曰魏也】煇渠【韦昭云仆多所封则作煇渠应庀所封则作浑渠二者皆乡名在鲁阳今竝作煇误也案汉表及传亦作
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:41:11-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>