<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="马忠肃公亮墓志铭,马忠肃公亮墓志铭全文在线阅读,马忠肃公亮墓志铭全文在线下载,大玄古籍书库">
<meta name="description" content="晏殊撰。马亮，字叔明。进士出身,曾任大理评事、芜湖知县。迁殿中丞,通判常州。后调濮州知州,升太常博士、福州知州,又迁饶州知州。北宋咸平三年(1000),任西川转运副使。后又知潭州、升州、广州、杭州、庐州及江陵、江宁府,历迁工部尚书侍郎、御史中丞、兵部侍郎等职。仁宗时,拜尚书右丞,复知庐州,迁工部尚书,知毫州等。升太子少保后病死。赠尚书右仆射。谥号“忠肃”。_马忠肃公亮墓志铭_全文在线阅读_马忠肃公亮墓志铭_全文在线下载_大玄古籍书库">
<title>马忠肃公亮墓志铭_晏殊_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">马忠肃公亮墓志铭</span> <br/>
          作者： <span class="inputVal" id="bkauthor">晏殊</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,完结</span> <br/>
          字数： <span class="inputVal" id="bknum">[book_length]6422</span> <br/>
          说明： <span class="inputVal" id="bkdec">晏殊撰。马亮，字叔明。进士出身,曾任大理评事、芜湖知县。迁殿中丞,通判常州。后调濮州知州,升太常博士、福州知州,又迁饶州知州。北宋咸平三年(1000),任西川转运副使。后又知潭州、升州、广州、杭州、庐州及江陵、江宁府,历迁工部尚书侍郎、御史中丞、兵部侍郎等职。仁宗时,拜尚书右丞,复知庐州,迁工部尚书,知毫州等。升太子少保后病死。赠尚书右仆射。谥号“忠肃”。</span> <br/>
          封面： <span class="inputVal" id="bkimg">Z_7189.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]马忠肃公亮墓志铭
[book_author]晏殊
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,完结
[book_length]6422
[book_dec]晏殊撰。马亮，字叔明。进士出身,曾任大理评事、芜湖知县。迁殿中丞,通判常州。后调濮州知州,升太常博士、福州知州,又迁饶州知州。北宋咸平三年(1000),任西川转运副使。后又知潭州、升州、广州、杭州、庐州及江陵、江宁府,历迁工部尚书侍郎、御史中丞、兵部侍郎等职。仁宗时,拜尚书右丞,复知庐州,迁工部尚书,知毫州等。升太子少保后病死。赠尚书右仆射。谥号“忠肃”。
[book_img]Z_7189.jpg


[book_title]马忠肃公亮墓志铭
巨宋有天下，重三后光，九围淑清，慎柬豪隽，宣扬治迹，海岳冥助，英贤辈出。
惟仆射扶风忠肃公，讳亮，字叔明，委质三朝，勤身四方，践履华显，保绥吉禄，尽瘁克终，褒甄有加，进退哀荣，为儒臣表式。
公之先本居彭城，中徙庐江，因而占籍。曾祖复、王父韬，潜颖弗耀，里仁多裕。烈考泽，仕至西头供奉官，累赠太师、中书令、尚书令、舒国公，五代遘屯，隶名戎幕。皇朝拓统，献策帝阍，引籍三阶之涂，警寇两河之涘。远图未艾，衍庆方隆。
公即第三子也。生有淑灵，长而偲杰。钟庭闱之意爱，乐文史之芳润。太平兴国中，神宗振策，万宇来王，亲御英彀，博延材等。公甫踰弱冠，绰有神锋，一上中进士第，得大理评事，知太平府益湖县。丁外艰，朝制抑夺，充穷莅事。自吴会之平也。士人族属不许渡江。公高堂暮年，愒日荣养，恳乞迎侍，优恩赐许。改丞大匠，入佐著作，监群舒榷酤，授殿中丞。上言诗赋小才，不足观士，愿先策论，以擢优长。顷之，同判毗陵郡，编户数百，积亏算缗，家赀已空，刑绁未解。公面释羁絷，谕之借偿，如期悉来，宿责皆复，版籍既阜，銗筩实繁，精心不疲，圜圄无禁。
采访使罗处约摭其实状，飞表以闻，受代还朝，面赐五品服，命知濮州。期月政闻，部民留借，驲骑传召，宪台论荐，遂充福建路转运使，提点刑狱。闽蜑荒外，部居辽夐，公星言夙驾，恻隐穷微。六姓□□，衔冤引伏，由察视而全活数族。田讼积年，迁蒙自辨，明而决遣。外台路奏，稔达朝闻，就迁太常博士，知福州。
翰林学士承旨苏公易简，举才任治赋，促召提点三司。未几，以联职匪彝，力求外补，出知鄱阳。扁舟径行，仅及都外，而伊人受戮。识者许其先见。邑有豪族，怙强专杀，依违十载，未伏其辜，公发擿按问，实时论决。又表十二户民积负七百余万。鼔铸钱币，亡佣至大，经常所费，物力罕充。公奏于池阳分置炉冶，供亿既羡，课程增倍，着在令甲，迄今便之。寻改殿中侍御史。
真宗践祚，迁刑部员外郎。公以圣绪重熙，嘉猷罔伏，谠言四事，奏记槐庭，大略以征税所通，杼轴斯窘，恩诏屡下，官曹废格，诛敛弥急，疮痍未复。愿出宸断，大滂和令。惟新肆赏，施及戍兵，贵不踰时。式符涣汗。邦朝近制，屡以宗藩尹京，地处猜嫌，谓宜革罢。引弓裔俗，鸣镝犯边，冀讲和戎，用康居业。囊封上达，时论然之。
咸平初代还，以京西、河东二路租欠巨万，诏往蠲除。又以陇州计籍失言公钱千余万，受命按劾。至则考文簿，详耗登，辨朱墨之出入，见四三之名实，得其舛误，罔益毫分。疑论冰释，吏胥岳抃。复命主判三司都磨勘司。
先是浙右行商许其泛海，有自姑苏抵海陵以鬻枯鱼者，盐铁使陈恕按籍责其枉道，倍诛筭金。连岁督理，家人上诉，诏下计庭会议，寀寮云集，靡敢异辞。公独与刘综条附前令，请从释放。皇明奖纳，嗣降曰俞。
三年春，益部挻灾，寅车致讨，授西川转运副使，法坐临遣，圣颜弥渥，事有利病，悉从便宜，遄正使名，以隆朝任，矢石之际，输将不前，编贸滞鹾，力资餫饟，迨乎讫役，民不告勤。逆党既歼，虎臣擅命，恣行威戮，姑快侈心。公义感其诚，辨回其虐，霜锋之下，所活千人。捷羽既闻，玺书垂奖，改兵部员外郎，赉钱五十万。大兵之役，斗米直千，公出廪轻价，遂苏民命。
明年，承诏入奏，加直史馆，赐白金三百两。会送贼中伪署八十余人至者，枢臣将尽戮之。公入对近墀，愿从宽宥，亟诏议于上前。当轴抗声，其词甚确。公曰：“胁从罔理，是亦何诛？且污染之中，此为百一，余或鸟惊雉窜，倾听德音，一闻大刑，孰不危惧？今兹议者虞其退不悛心，臣敢以百口保其无叛，且又先朝贼顺之党皆获全生，一昨寇攘，不闻助乱。”昌言感悟，圣主从之。亦既复职，励精为治，尽削租负，力痊疲瘵。咸泉之井，构白兴利，日久味薄，课缗独存，监司之人笞逮求辨。公则察其区处，第其耗穰，损减堙除，皆有条教。岁运賨布，达于渚宫，头会俚民，董其舟漕，风波悍险，士卒侵渔，破产毁宗，是为常法。公则罢其赋役，责其兵师，闾里获安，农穑无扰。凡十八州军经馈师者，是秋输赋悉奏蠲之。诸禁部吏之官榷钱倍息，以杜贪猥。灌口丛庙，一方岁祠，啸聚憸人，并将戎械，跨踰境邑，僣乱仪章，申令革绝，用惩非法。董齐噢咻，无不至焉。五月报政，延见便坐，雍容启奏。上曰：“自兹已往，朕无西眷之忧矣。”面赐金紫。
俄命知潭州。都会要冲，事机丛悉，牢犴空阒，丝言贲奖。邑有亡卒，潜游聚乐，敢行凶慝，黩乱人伦，胁制群氓，为日滋久，爰有四辈，合谋杀之。司败论辜，将寘于法。公以为亢宗除患，理有可矜；观过知仁，刑之所赦。傥循常而冒请，必见沮于有司，措心得宜，获戾无悔，命笔专断，悉从矜贷，削封引咎，朝论韪之。
景德初，移知升州。途次浔阳，岁逢骄旱，谷价腾涌，道殣相望。公曰：“圣上爱民，甚于赤子，拯溺者不循矩步，救火者不问大人，有利国家，专之可也。”于是取荆、湘、永米数十舰，移牒郡守，促行赈给。因附驿言：“江界郡国，阻饥为甚，牧长巽懦，不时以闻。愿择材臣，抚循察视，仍罢官籴，许行贩粮。”朝廷尽可其奏，立命近臣张知白等五人乘传分路，缓刑均贷。公既即治所，益求人瘼。轻扬之俗，忿鸷成风，失意相雠，乘昏纵火。申命伺察，动无隐漏，大歼恶少，乃绝震惊。僣国遗区，藩仪未缉，幕庭之会，器服不充。牙城东北，自伪朝德昌宫地，后庭铅粉，往往在焉。公撰曰庀徒，依神致祷，掘次袤丈，得汞二百余斤，鬻之获缗百万，以备供帐，绰然有余。
岁满入，加工部郎中。三日擢授右谏议大夫，知广州，盖宜寇初平，思宁远俗也。受元符之岁二月，公至番禺，澄海役兵有出戍而从乱者，宗属二百余人，法当配隶，皆奏释之。濒海盐夫有负课而乏资者，妻孥质于豪族，岁久未贳，悉遣还之，招携裔蛮，杜绝侵扰，期年蕃舶四倍而来，琛赆骈凑，耆髦骇叹，较于旧课，百万其赢。天子异之，命中贵人，就颁燕劳，远夷百众，陪预下筵。是岁，升中乔岱，公命大食商酋陁婆离、蒲含沙等共执方物，贡于岳趾，中邦耸观，大礼增华，交州使人道出都府，常时贸易，多所稽留，怠忽条章，喧烦里闬，公榜揭科禁，犯而必行，畏威敛迹，罔复干迕。封祀均庆，进左谏议大夫。
二年，有诏方国各营天庆观，以昭瑞命。公进思替否，旁念裕民，但葺开元，用宽劳费。又以秩当讽谕，内激忠纯，引用邦封，远禆宸听，所辞悃愊，时论嘉之。遄以久处瘴处，恳求移莅，遂改知虔州。五年之民，阖境遗爱，绘公之像，共致生祠。南康奥区，生齿繁伙，公命录孝行图于府门，灵鹊缟姿，族生庭树，幼艾惊异，讴谣变风。
四年，汾祀礼成，加给事中，踰岁徙知洪州。在途询利病，奏放庐陵、临江洎本郡余税，诏悉允之。
溪蛮扰边，朝右咨帅，遣三班殿侍赵吉，驰驿赍诏命知荆南府，兼荆北路兵马都钤辖，赐中金五百两。嗣降宸旨，彰明委注。尝闻具狱，独疑枉滥，榜笞既久，不复自明。公引造黄堂，屏去斋侍，苦言感动，幽悃乃申，为召左证，实时纵去。曾未数日，罪人斯得。又有父子同诉失其冢妇，公潜讽胥史，就询所居，知其前后皆有津涉，密选干吏网于水中，翌日而获沉尸，即辰而辨谋杀。荆吴之闵雨也，请停市籴，轻价以济流庸。宫邸之遗烬也，首纳圭田，率众而资完葺。
八年春，政成入觐，面奉宸谕，徧朝宫观。七月，以尚书工部侍郎再守金陵，期年，就知杭州，加领集贤院学士。前此大萃戎旅，筑修坊堰，出没泥潦，多为足疹。有诏曰：“江岸兴功，盖非获已，役人婴疾，良用轸怀，宜具筹划，飞邮来上。”公至部，例谒伍员之庙，躬袖诏检，示于睟像，且曰：“帝念若此，神其鉴之。苟无冥应，安用严祀？”诘旦，主吏称潮势远却，汇于他境。又累夕，堤沙横出，绵亘数里，罢役夫七千有余。廛井耆艾用竺乾法会僧，以《感圣图》入贡。遣中贵人诣水滨，为道家醮席，投龙壁而报贶。钱氏之有国也，近邑茶园二十六所，历年滋久，枯枿仅存，每岁役兵三千，责办常课，因缘采撷，恣挠田闾。公悉命芟燔，变收庸调，地征无失，民患不生，湖秀荐饥，流亡猥集，既出京廪赒于困穷，复谕豪宗共为敛施，四封之内，全度居多。飞蝗为灾，蔽日而至，轸忧南亩，躬祷吴山。群乌荐食，灵雨纷洒，苗螟尽毙，原穑无伤。地本司吴，俗营机鬼，椎牛击鼔，颇紊彝章，送往之仪，过为奢纵，炫饰华采，喧嚣路衢。公明设教条，一遵礼法，巫风顿革，品类知方。
天禧三年，入拜御史中丞，占对左墄，牢让数四。上曰：“卿所至，有异政，宜当此授。”因目辅臣，称其介直。公以纲宪之地，表模所属，遭时振擢，锐意修明，且言：“近世公私不敦礼教，二亲藁殡，即议星居，利析货财，缓营窀穸，伤风坏俗，莫大于斯。请自今未讫迁祔，无得分异。又桑门之众十万，其徒狡狯，惰游倚为渊薮，岁格之外，宜罢削缁，较试之辰，愿责攸司保任，稍婴杂滥，勿许甄收，山海之滨，茗盐为业，食周是乐，舍鲁是从，时有搜获，罪同裨贩。愿许兹类，减其半坐。”宸聪采纳，咸署令焉。
踰岁拜疏避荣，愿守乡郡，以兵郎侍郎领集贤院学士，知庐州。维梓协恭，于藩播咏，辍我股肱之寄，荣兹父母之邦。
五年春，换印江陵；秋八月，剖符建业。或两然巴烛，或三舍召棠，不烦更张，可以清啸。
今上纂服，进尚书右丞。季冬再领肥川之任。间一岁，卜习长至，肇禋紫坛，公以为六御飞天，大明继照，忝备亚卿之列，未瞻八采之光，夫岂寅恭，不遑宁处，愿奉计籍，入朝王会。制曰：可。
天圣二年冬，执玉来觐，二宫加礼。从祠吉土，协赞鸿休，历判尚书都省，知审刑院。讲法宫之仪矩，慎丹笔之详平，颀然宿望，冠映朝列。近制，郊祀有日，先庚申令闻知，而犯戒以不原。忉状之民，尚干法禁，至期论谳，多获从宽。公以为，上无戏言，法在必罚，况更诞告，不可稽诛，请饬攸司，必正其罪。
三年，加工部尚书、知亳州。封境积卑，潢污败稼，请均羡廪，假贰疲甿，挤壑之备，按堵如旧。
后二载，移知江宁军府。鹿轓屡及，隼斾如归，耋耄多存，邑居相庆。踰岁，礼年云及，拜疏乞身，优答未许。明年，再表诚请，乃授太子少保致仕，仍给全俸。寻奏诏，每有章奏，附驿以闻。
公轻舸南还，阖门宴处，子孙密侍，邑里明欢。丞相东平吕公孺筮仕之初，词藻宏茂，公识其远至，眷以嘉姻，果膺国栋之隆，吻合凤鸣之兆。至是东平公首赋章什，赞扬高躅，三司两掖，咸有咏歌，投赠德门，瑑刊金石，中朝南纪，均着美谈。八年肆类，加金紫光禄大夫。燕申之中，谈诵为乐，历采竺典，尤邃《华严》。久之，谓所亲曰：“吾梦想有异，大期非远。”因绝荤茹，殆更弦晦。一日奄遘微疹，退安丈室，凌晨澡颒，衣居士服，徧召近族，勖之治行。口占遗疏，以别宗姻。夜分命易新衣，尽袪左右，合手诵佛，凝然化往。乃九年孟秋之辛酉也，享年七十有三。
上闻讣嗟恻，为辍视朝一日，褒赠右揆。录其孙玘为将作监主簿；曾孙永锡试秘书省正字，弟之子仲良试秘书省校书郎。太常考行，举易治之典，以仲冬乙卯返真宅于合肥县之先茔，从吉卜也。
公首娶刘氏，摄尚书省校书郎诲之女，追封彭城郡夫人；继室朱氏，工部侍郎昂之女，封沛国郡君。皆以盛族绍恢中馈，先公而没，咸附隧挺。
男：曰仲宣，大理寺丞；仲容，太常寺奉礼郎；仲谋，大理寺丞；仲甫，大理评事。钦率忠教，足光系绪。仲宣以肯构之长，用裕承家，延世推恩，当践闺籍，能报冲退，让于族人，多士清论，嘉其令范。曰朝哥洎大理评事仲卿、三藏奴，或殇或夭。
元女英国夫人，以左相小君之贵，冠内朝命妇之班，象服斯煌，二宗有耀。退见长乐，延恩外门，先姼彭城之封，乃褒优之异等也。次曰堂涂，数龄而殒；次适太平州军事判官戴宏，太常博士永之子；次适殿中丞吕居简，旧相许文穆公之子；次适前进士张士惑，司封员外郎希颜之子；次适将作监主簿钟离景裕，龙图阁待制瑾之子；幼适太庙室长张去奢，亦希颜之子。
公之兄曰邕、彬，不仕；弟用，终宣州泾原令；测，终殿中丞；俨，今为虞部员外郎。皆有吏道，外分朝寄。自颜近属，荐绅曳组者二十余人，率由公之保荫。
公策勋疏爵，皆极等威。赋室三千四百室，真食八百户。儒臣清列，无不扬践。再牧庐、荆，四临秣陵，质于近古，罕有其比。角犀丰盈，神采秀澈，髭须美甚，盼视晔如。愤疾奸回，探汤而扼腕；尽伤穷困，据蒺而疚心。谈忠义也，或流涕而缘缨；誉美善也，必盱衡而击节。其御下也，始若严峻，而要存仁恕；其听讼也，初如疑误，而意在平反。手着符教，训齐官属，务敦公共，蔑去依阿。能断大事，不婴小节。理有盘错，谋成跬步，輷然而电霆振，騞然而髋髀解，兹实过人者已。夙重交契，不轻然诺，急难是拯，荣瘁罔踰。
戴永者，公之同年生也，出刺邕管，道经长沙，齿耋家贫，忧形于色。公许以姻援，宽其郁陶。曾未数月，果闻殂谢。公遣迎櫘椟，旋葬里闾。存恤其家，致于有立。
中人李怀谅本家南海，充使而还，常命郡寮会其茔域，众情瓦合，咸议枉车，公独介然，拒其越礼。
公之在蜀也，军须日急，乘驲宵征，导骑失途，误登废栈，径之斗绝，马不能旋。公自述忠勤，祷于上下，倒行数百，始得平衢。既而列砦攻城，中宵露坐，适与戎校询谋事机，俄顷如厕，命其李处，仅踰数步，飞石毙之。满秩言旋，乘舟下峡，长赢仲月，水潦方臻。俗传兹时不利沿涉，公又祈于山川曰：“傥吾不欺于物，有惠于民，半月不雨，俾予善达。”洎夫经滟滪，历瞿塘，安若枕席。俄而大澍，回盼川路，无相继者。又虔川赣石亘三百里，非遇泛涨，不能寸进。
公赴南昌也，久属晴霁，稽于戒行，既登舳舻，潜祝冥佑。中夕水势暗长，川航尽浮，篙工验之，深已踰丈，未晓而霁，送车无及。是皆众所传信，谓之诚感。重慎徽纆，训严吏胥，晨兴视事，首阅缧籍，得其曲要，然后长居。社稷大祠，风雨常祭，牲牷器服，省视必躬，陟降献羞，耸兢如在，精纯所达，丰楙随焉。至性纯孝，加常一等，生辰讳日，时飨间祠，悲涕感慕，讫于终夕。
赴潮沟日，以公田米千斛，命赐白金数百两，获镪百万，视之泫然曰：“禄不及养，此将安用！”持对亲像，誓追冥福，即致清凉佛寺，以助缮修。理余杭日，有梵僧妙德以舍利遗公，实有灵应，且曰“必兴佛事”。
公复典肥上，遇越僧怀谨，谋建塔于邦之永昌寺，适契前诺，为鸠众力，仍辍廪俸，资其崇构。九层之峻，数载而成，遂瘗灵骨，敕以“普慈”为额，赐相轮而宠之。
某羁贯之年，获拜隅坐，国士之待，颇踰侪伦，今也云亡，吾将安仰！曩接余论，备聆懿实，思效刊述，形于愿言。用移挂剑之诚，布在披文之作。寺丞泣撰风迹，邮传上都。得竭陋庸，冀垂悠永。老竜游矣，安用法于狂言，宣父呜呼，犹足志于君子。辞则非腆，而善其不诬。后之人如有传名臣良吏之为者，其取证于此也。姑系之以铭曰：
猗夫！仆射之德，备温恭正直：
沉毅威克，处烦不惑；文武该具，周行景式。
猗夫！仆射之功，佐二朝两宫：
极虑纳忠，班常有融，岳镇渊渟，妥绥四封。
二十三政，骞翊内外。刃解盘结，风生要会。
人之所难，我则违最。五十二祀，更尝险艰。
兵疠不侵，寿康以还。帝奖有劳，时瞻汝贤。
鹑首标扬，黄钟旅月。宰木摧阴，飞霜急节。
辂褒旅葬，輤裧成列。辕马悲局，虞歌惨咽。
陟彼卬阜，南瞻陇阙。廞写敛翼，抑车回辙。
泉帐宵耿，松烟暮结。刻镂龟础，宣扬懿烈。

        </div>
      </div>
    </div>
  </div>
</div>
<!--update:2025-08-30 09:48:31-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>