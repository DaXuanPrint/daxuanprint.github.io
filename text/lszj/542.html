<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷之一,卷之二,卷之三,卷之四,卷之五,卷之六,卷之七,卷之八,卷之九,卷之十,卷之十一,卷之十二,卷之十三,卷之十四,卷之十五,卷之十六,卷之十七,卷之十八,卷之十九,卷之二十,卷之二十一,卷之二十二,卷之二十三,卷之二十四,卷之二十五,卷之二十六,卷之二十七,卷之二十八,卷之二十九,卷之三十,卷之三十一,卷之三十二,卷之三十三,卷之三十四,卷之三十五,卷之三十六,卷之三十七,卷之三十八,卷之三十九,卷之四十,卷之四十一,卷之四十二,卷之四十三,卷之四十四,卷之四十五,卷之四十六,卷之四十七,卷之四十八">
<meta name="description" content="《高宗纯皇帝实录》(清实录乾隆朝实录)1503卷。全称《大清高宗法天隆运至诚先觉体元立极敷文奋武孝慈神圣纯皇帝实录》。嘉庆初年大学士庆桂、董诰等奉敕修纂。书中记载了清高宗弘历自雍正十三年(1735)。八月继位，至嘉庆四年。(1799)。正月卒期间，在政治、经济、军事、文化、外交等各方面所采取的一系列措施和活动，如登极、典礼、祭祀、视朝听政、册封、巡幸、诏谕、诗文、文教、武功、遣使、出征等等。这些资料对于研究乾隆皇帝的文治武功，对于研究“康乾盛世”的形成和所达到的程度，都具有较高的价值。_大清高宗纯皇帝实录_全文在线阅读_大清高宗纯皇帝实录_全文在线下载_大玄古籍书库">
<title>大清高宗纯皇帝实录_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">大清高宗纯皇帝实录</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]14170932</span> <br/>
          说明： <span class="inputVal" id="bkdec">《高宗纯皇帝实录》(清实录乾隆朝实录)1503卷。全称《大清高宗法天隆运至诚先觉体元立极敷文奋武孝慈神圣纯皇帝实录》。嘉庆初年大学士庆桂、董诰等奉敕修纂。书中记载了清高宗弘历自雍正十三年(1735) 八月继位，至嘉庆四年 (1799) 正月卒期间，在政治、经济、军事、文化、外交等各方面所采取的一系列措施和活动，如登极、典礼、祭祀、视朝听政、册封、巡幸、诏谕、诗文、文教、武功、遣使、出征等等。这些资料对于研究乾隆皇帝的文治武功，对于研究“康乾盛世”的形成和所达到的程度，都具有较高的价值。</span> <br/>
          封面： <span class="inputVal" id="bkimg">Z_6010.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]大清高宗纯皇帝实录
[book_author]佚名
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]14170932
[book_dec]《高宗纯皇帝实录》(清实录乾隆朝实录)1503卷。全称《大清高宗法天隆运至诚先觉体元立极敷文奋武孝慈神圣纯皇帝实录》。嘉庆初年大学士庆桂、董诰等奉敕修纂。书中记载了清高宗弘历自雍正十三年(1735) 八月继位，至嘉庆四年 (1799) 正月卒期间，在政治、经济、军事、文化、外交等各方面所采取的一系列措施和活动，如登极、典礼、祭祀、视朝听政、册封、巡幸、诏谕、诗文、文教、武功、遣使、出征等等。这些资料对于研究乾隆皇帝的文治武功，对于研究“康乾盛世”的形成和所达到的程度，都具有较高的价值。
[book_img]Z_6010.jpg


[book_title]卷之一
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅
文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修
高宗法天隆运至诚先觉体元立极敷文奋武孝慈神圣纯皇帝讳弘历世宗敬天昌运建中表正文武英明宽仁信毅睿圣大孝至诚宪皇帝第四子也。母孝圣慈宣康惠敦和诚徽敬天光圣宪皇后钮祜禄氏、原任四品典仪官加封一等承恩公凌柱之女。仁慈淑慎。恭俭宽和。事世宗宪皇帝。肃范彤闱。勤襄内职。储祥毓厘。以康熙五十年辛卯、八月十三日子时、诞上于雍和宫邸。上生而神灵。天挺奇表。珠庭方广。隆准颀身。发音铿洪。举步岳重。规度恢远。嶷然拔萃。自六龄就学。受书于庶吉士福敏。过目成诵。课必兼治。进业日勤。动契夙悟。洎康熙壬寅、年十二、祗谒圣祖于圆明园之镂月开云。见即惊爱。命宫中养育。抚视周挚。备荷饴顾恩慈。亲授书课。教牖有加。偶举爱莲说以试。诵解融彻。奖悦弥至。命学射于贝勒允禧。学火器于庄亲王允禄。肄辄擅能。精传家法。每呈彀宫门。习围南苑。闿体审机。叠发奇中。垂髫英武。观者莫不钦为天授。而神枪宝韘。准的具存。贻诲有深焉者。其年秋、随侍圣祖巡避暑山庄。赐居万壑松风、读书其中。一日望见御舟泊晴碧亭畔。闻。圣祖呼名。即趋岩壁而下。顾谓勿疾行、恐致蹉跌。爱护殊常。狮子岭之北、为世宗藩邸扈跸时赐园。圣祖幸园中进膳。特命孝敬宪皇后率孝圣宪皇后、问安拜觐。天颜喜溢。连称有福之人。以上豫信也。木兰从狝。入永安莽喀围场。命侍卫引射熊。取初围获熊兆。甫上马、熊突起。控辔自若。圣祖御枪殪之。事毕、入武帐。顾语温惠皇贵太妃曰、是命贵重。福将过予。恩鉴之神。灼然知圣母圣子允能膺受多福。引贶方来。深信不爽者如此。雍正元年。癸卯、春正月。次辛祈谷礼成。是为世宗登极后初次大祀之典。召上入养心殿。赐食一脔。意巳为他日付托之本。志早先定。仰告昊苍。故俾承福受胙也。秋八月。御乾清宫。密书上名缄固。召谕诸王大臣。俾敬藏世祖章皇帝所书正大光明扁额上。使咸喻慎简元良之本怀。冬至月。届圣祖仁皇帝周忌大祭。命代谒景陵。隐然以主鬯钦承眷命所钟。勿忘自始五年丁未年十七赐成大婚礼于西二所、践阼后赐名重华宫者是也。爰偕孝贤纯皇后、竭奉欢养。尽孝殚诚。问视滋谨。退居之暇。典学时懋。惟以恬静冲和、内葆明德。八年。庚戌、汇书闱所制诗文为乐善堂集告成。十一年。癸丑、春正月。世宗谕阁臣曰、皇四子素为皇考钟爱。今年岁巳二十外。学识增长。朕心嘉悦。其集礼官、撰吉稽典。锡授藩封。钦定为和硕宝亲王。尔时睿虑渊深。册立不名。而为天下得人。贻以大宝。聿彰于此。每岁命代祀北郊。肃将告虔。甘泽徯应。庙荐坛祈。罔弗歆格。准噶尔之役。两朝未竟。陈师西北两路。上实亲聆运筹。黔苗不靖。继有兵事。世宗命综理军机。咨决大计。藉烛远谋。所为上下感孚。天人归与。殷怀厚望之所系属。惟上敬承斖勉。仰忆笃思者、阅数十年。盖上之福祚久长。良由圣祖深爱神知、默定于前。世宗垂裕谷诒、周注于后。用以继绳一体。锡天下臣庶无疆之庥。尝于召皇子皇孙大臣入见、宣谕再三。终身之慕、不啻目前。依溯景缅。惓惓罔斁。谨就聪听示述所及、暨仰读御集诗文所举临御以前之实事。敬陈简端。
雍正十三年。乙卯。八月。丁卯朔。
○己丑。世宗宪皇帝宾天。时驾御圆明园。先是、丁亥。圣躬不豫。仍办事如常。上孝思纯笃。与和硕和亲王弘昼、朝夕谨视。忧虑方深。戊子。戌刻。世宗疾大渐。宣召和硕庄亲王允禄、和硕果亲王允礼、大学士张廷玉等、入寝宫。是日、子刻、世宗崩。上趋诣御榻前。捧足大恸。号哭仆地。王大臣近侍咸举哀。寻请恭备黄舆、奉大行皇帝还宫、一遵圣祖仁皇帝大事礼仪。请上前导以行。于是谕内大臣海望、持合。符开门进城。同多罗履郡王允祹、入乾清宫豫备。公讷亲、内大臣常明、为后护。果亲王允礼、諴亲王允秘、和亲王弘昼、大学士张廷玉、随进宫。公丰盛额。乾清门侍卫等、随大行皇帝黄舆、进宫。庄亲王允禄、随皇太后及宫眷进城。圆明园阿哥弘曕、年甚幼。不必随进城。派显亲王衍潢、带散秩大臣二员、在园照看。
○王大臣奏、大行皇帝黄舆进宫时。上在乾清门内迎接。谕曰。若在乾清门内迎接、心实不忍。王大臣等不必固请。俾得稍尽此心。
○命果亲王允礼、掌紫禁城钥。
○上奉黄舆。途次哭不停声。传谕、进宫时若乘轿由乾清门入、心切不忍。可从内右门入。寅刻、上进宫。内侍将雍正元年缄藏乾清宫正大光明扁后封函、敬谨取下。捧至上前。上命待庄亲王允禄、果亲王允礼、大学士张廷玉、原任大学士鄂尔泰等、齐入。始启封。跪阅亲书御名。伏地大恸。庄亲王允禄等、请上止哀。钦遵大行皇帝遗命。恭宣诏旨。曰、宝亲王皇四子弘历秉性仁慈。居心孝友。圣祖仁皇帝于诸孙之中、最为钟爱。抚养宫中。恩逾常格。雍正元年八月间、朕于乾清宫、召诸王满汉大臣入见。面谕以建储一事。亲书谕旨。加以密封。藏于乾清宫最高处。即立弘历为皇太子之旨也。其仍封亲王者。盖令备位藩封。谙习政事。以增广识见。今既遭大事。着继朕登基、即皇帝位。上恭听毕。感恸号呼良久。寻谕、皇考遗命。着庄亲王、果亲王、大学士鄂尔泰、张廷玉、辅政。朕思鄂尔泰、系因病解任调理。今既辅政。着复任。
○大行皇帝黄舆进宫。上跪俟于隆宗门外。亲扶安奉于乾清宫。
○命履郡王允祹、和亲王弘昼、公纳穆图、内大臣海望、尚书徐本、都统傅鼐、侍郎普泰、杨汝谷、办理大行皇帝丧仪。
○谕总理事务王大臣。皇考遗命。以朕缵承大统。应行尊奉妃母典礼。着察奏。议上。谕曰、妃母尊称皇太后、是。至朕之元妃。岂敢遽尔称后。尔诸王大臣、既援引古礼。面奏再三。着请皇太后懿旨。奏入。寻奉皇太后懿旨。大行皇帝将大任付与皇帝。自应照典礼行。
○命总理事务王大臣、议奏西北两路军营、及苗疆军营、颁发遗诏事宜。寻议、恭查圣祖仁皇帝丧仪大礼记注内。称领兵之诸王大臣各官、于遗诏到日。俱摘冠缨。服素服。跪接进营。行三跪九叩礼。跪听宣读毕。兴。举哀。复行三跪九叩礼。官兵摘缨三日。至第四日、照常办事。今颁发大行皇帝遗诏。应先期行知将军大臣等、照前例行礼。得旨、依议。
○命大学士朱轼、回京办事。其总理海塘工程。王大臣等另议一人、奏请前往。寻请以大学士现管江南总河事务嵇曾筠、即赴浙江、总理海塘工程。暂令不必来京叩谒梓宫。并请以江南总督赵宏恩、暂署江南总河事务。从之。
○总理事务王大臣奏、工部堂官俱新补、请以旧堂官户部侍郎赵殿最、陈树萱、协办。并以礼部工部司员、职事甚多。请将别部司员、酌派协办。从之。
○礼部奏、奉升梓宫吉时。豫陈大驾卤簿。张幕。设供。俟皇上翦发。皇太后、皇后、妃、嫔、俱翦发、成服。自亲王以下、文武各官。公主、和硕福晋以下、三等侍卫妻室以上。及包衣佐领等男妇、俱齐集。内庭王等福晋、俱照从前大行皇帝谕旨、在内庭齐集。成服。举哀。申刻、大行皇帝大殓。上痛哭失声、擗踊无数。既殓、行奠献礼。侑食如视膳时。自夜中、迄是日日暮。上哀恸深切。哭不停声。竟日水浆不御。群臣伏地环跪。恳上节哀。上悲不自胜。左右感泣。咸弗忍仰视。
○以乾清宫南廊读书处为倚庐。席地寝苫。朝夕诣梓宫前、上香二次。供膳凡三次。自是日至启奠以前、有常礼。哭必尽哀。
○庚寅。上诣乾清宫东暖阁、问皇太后安。每日如之。
○遣官告祭奉先殿。
○命总理事务王大臣、议行三年丧。谕曰、皇考鞠育顾复深恩。昊天罔极。今忽遭大故。龙驭上宾。朕自念生平无纤毫报答。日夜号泣。痛入五中。况我皇考仰体圣祖仁皇帝付托之重。教养万国臣民。十三年来。旰食宵衣。苦心远虑。备极劳瘁。此朕所亲知亲见者。是以薄海内外。共享昇平之福。贻及子孙。不独朕心感切、仰报无由也。若服制一节、仍遵定例。朕心实为不忍。惟有行三年之丧。稍尽思慕之诚于万一。天下臣民、仍照定例行。着诸王大臣、即行会议具奏。
○礼部奏大行皇帝丧礼仪注、并事宜。谕曰、王大臣官员齐集之处、另行降旨。过十五日后、仍用蓝印。寻谕总理事务王大臣曰、大行皇帝梓宫前供献时。王公满汉大臣等齐集举哀、俱在乾清门外。朕心欲令王公满汉大臣等、在乾清宫丹墀下。得以瞻仰梓宫、以尽诸臣哀慕之情。或分班。或俱令同进之处。着议奏。议上。请自王以下、辅国将军以上。文臣大学士以下、内阁学士、副都御史以上。武臣公以下、副都统以上。及蒙古台吉额驸等。各分班次。于每日供献时。随进乾清宫丹墀下。举哀行礼。从之。
○谕、弘晊、弘晓、弘暻、弘晈、弘普、俱蒙皇考眷爱教养。非远派诸王可比。每日供献时。着随同诸王进内。公允祎、允祁、应与贝勒允禧、允祜、俱在乾清宫丹墀行礼。
○谕总理事务王大臣。嗣后供献时。着在乾清宫廊下、瞻仰行礼。
○谕、今晚供献。着和亲王奠酒。
○谕、供献茶膳所需器皿。俱着用皇考从前常用者。膳房人员、于供设不甚熟习。嗣后着伊等、将膳桌舁至乾清宫檐下。令总管太监等接供。
○命公丰盛额、庆复、管理乾清门出入人等事务。
○命公马显、侯张谦、在乾清门行走。
○命履郡王允祹、暂管礼部事务。
○谕诸王大臣、及外省文武大臣。朕以藐躬。受皇考付托之重。兢兢业业。甚以不能仰报为惧。凡皇考办理未竟之事。皆朕今日所当敬谨继述者。诸王大臣、均系受恩深重之人。各宜殚心竭力。辅朕不逮。黾勉奉公。俾庶绩咸熙。百度整肃。仍如我皇考临御之时。庶足以仰报圣恩于万一。至于外省文武大臣等。现有具本具摺者。既系陈奏皇考之事。即朕今日应办之事。若闻龙驭上宾之信。或将本章奏摺、中途赶回。另行更改。或到京后彻回不进者。经朕察出。定行从重治罪。
○谕部院八旗等处、启奏一切事件。俱着送总理事务王大臣阅看过。再交奏事官员转奏。若有密封陈奏事件。仍令本人自行交奏。
○谕内阁。凡朕所降谕旨。仍遵照旧例、缮写进呈。
○谕总理事务庄亲王等。雍正八年六月内、钦奉皇考谕旨。张廷玉、器量纯全。抒诚供职。其纂修圣祖仁皇帝实录。宣力独多。每年遵旨缮写上谕。悉能详达朕意。训示臣民。其功甚钜。鄂尔泰、志秉忠贞。才优经济。安民察吏。绥靖边疆。洵为不世出之名臣。此二人者。朕可保其始终不渝。朕万年之后。二臣着配享太庙。今朕欲将皇考此旨、入于遗诏内颁发。大学士鄂尔泰、张廷玉、屡行固辞。朕惟知遵奉皇考圣旨。复再三降谕。而鄂尔泰、张廷玉、又恳切奏请稽古典礼。然朕以为必应入于遗诏。鄂尔泰、张廷玉、既以稽古典礼奏请。着总理事务庄亲王、果亲王、会同徐本、庆复、鄂善、魏廷珍、备查古典。详议具奏。寻以明洪武二年李善长等从祀旧典。议得大学士鄂尔泰、张廷玉、配享太庙。应钦遵缮入遗诏。得旨、报可。
○总理事务王大臣奏、显亲王衍潢、在圆明园照看阿哥。今恳请进城。得旨、着另派一王前往更换。俟显亲王瞻谒梓宫后。再令前往换回。拟派宗人府右宗人公色尔臣、往换。从之。
○公讷亲、内大臣常明、传旨。一切圈禁罪人。如景山东北等处。俱着严加看守。
○调刑部尚书张照回京。以湖广总督张广泗、总理苗疆事务。谕令速往办理。以大学士迈柱、暂署湖广总督印务。
○辛卯。谕总理事务王大臣。皇考山陵。系第一重大之事。理应朕躬亲往。敬谨办理。今朕既不能亲往。则应令和亲王前往办理。始尽我二人为子之心。但朕弟年长者、止和亲王一人。且现在料理大丧仪。应否令和亲王前往、并令大臣一员、前往协办之处。着议奏。若和亲王前往、着照朕等昔日在皇考时出门行走之例。派好大臣上三旗侍卫等随去。寻议。大行皇帝山陵工程。请于恒亲王同辈诸王内、钦定一人前往、敬谨监看。再现在料理太平峪工程之礼部侍郎留保、不谙工程。应彻回。请另派工部尚书查克丹、前往总办工作钱粮一切事件。并派太常寺卿衔兼内务府御史偏武、内务府郎中王山、随往协办。得旨、依议。
○谕、颁发大行皇帝遗诏。旧例系大学士恭捧、安设于梓宫之东。朕今亲身恭捧安设。
○谕、派乾清门侍卫特赫恩、托鸾、护从和亲王行走。所有王之谙达等。俱准其进隆宗门、随至乾清门外。前派内务府官四员、仍着随从。
○又谕、圣祖仁皇帝龙驭上宾时。闲散觉罗等、曾恳讨孝服。皇考大事。亦着照前例行。
○命侍郎班第、学士索柱、在总理事务处、听王大臣差委办事。
○总理事务王大臣奏、大学士马齐、应否入大臣班内、进乾清门瞻仰梓宫。得旨、报可。
○谕直省督抚提镇学政司道等官。所有摺奏。蒙奉皇考朱批者。俱着恭缴。虽批朕安一二字者。亦不可隐匿。如违。照隐匿制诏例、从重治罪。
○谕内监等。尔等敬听朕旨。皇考大事。朕五内崩摧。所仰恃者、惟皇太后。着传谕侍奉太监女子、及内外一切太监等、各处执事之人。尽心竭力侍奉。务要皇太后宽心。此即尔等出力之处。凡国家政事。关系重大。不许闻风妄行传说。恐皇太后闻之心烦。皇太后仁慈。抚爱朕躬。圣心切至。凡有所知。母子之间、岂有不告之理。但朕与诸王大臣所办政务。外人何由而知。其应奏闻母后者、早已奏闻矣。宫禁之中。凡有外言。不过太监等、得之市井传闻。多有舛误。设或妄传至皇太后前、向朕说知其事。如合皇考之心、朕自然遵行。若少有违。关系甚钜。重劳皇太后圣心。于事无益。尔等严行传谕。嗣后凡外间闲话。无故向内廷传说者。即为背法之人。终难逃朕之觉察。或查出、或犯出、定行正法。陈福、张保、系派出侍奉皇太后之人。乃其专责。并令知之。
○命都统莽鹄立传谕。曰、皇考万几余暇。闻外间有炉火修炼之说。圣心深知其非。聊欲试观其术。以为游戏消间之具。因将张太虚、王定乾等数人。置于西苑空闲之地。圣心视之。如俳优人等耳。未曾听其一言。未曾用其一药。且深知其为市井无赖之徒。最好造言生事。皇考向朕与和亲王面谕者屡矣。今朕将伊等驱出、各回本籍。令莽鹄立传旨宣谕。伊等平时不安本分。狂妄乖张。惑世欺民。有干法纪。久为皇考之所洞鉴。兹从宽驱逐。乃再造之恩。若伊等因内廷行走数年。捏称在大行皇帝御前一言一字。以及在外招摇煽惑。断无不败露之理。一经访闻。定严行拏究、立即正法。决不宽贷。
○壬辰。谕总理事务王大臣、办理军机大臣。圣祖皇祖大故。蒙古王公台吉未出痘者。皇考皆降谕旨、未令来京。今亦应照前例、不令来京。已谕王大臣矣。但思军前现在彻回蒙古王台吉等。闻皇考大故。自必恳求立即来京、叩谒梓宫。伊等有甫自军前到家。亦有目下仍在途路者。若即令来京。恐莫副我皇考抚育众蒙古之圣心。如何酌令来京之处。着议奏。寻议、自军前彻回之巴林王桑哩达、翁牛特王罗卜藏、土默特贝勒阿拉布坦、科尔沁公拉麻扎布等、皆于今春奏请来京。蒙大行皇帝命伊等休息、暂止勿来。今已休息多时。应令来京。喀尔沁贝勒额驸僧衮扎布、敖汉贝子额驸罗卜藏、适自军前初到游牧。奏请来京。奉旨与年班应来之王等同来。查伊等系御前行走之额驸。且罗卜藏眷属在京。亦应令其即来。其余彻回王台吉等、仍遵初降谕旨。暂且不必来。得旨、依议因皇考大事来京蒙古王公台吉等、均加给盘费。
○谕总理事务王大臣、办理军机大臣。署大将军查郎阿、奏称前至肃州、与刘于义、将应办事宜商定后。伊进京请训。再赴任所等语。准噶尔虽经奏请遣使议和。但定界之事。尚未完结。不可遽谓和好。今遭皇考大事。准噶尔闻知、又生别心。亦未可定。两路大兵。尚宜防范。断不可疎忽。着查郎阿、仍暂掌大将军印。驻劄肃州。与刘于义、公同商酌办理军务。俟准噶尔使臣来到。事情大定之时。再赴西安。现今留驻巴里坤哈密兵一万二千名。倘有不敷堵御防范调遣需用之处。将彻回兵内、未经远去、可以赶令等候者。着查郎阿等、酌量办理具奏。若已经远去者、不必止住。如伊身有应往军营办理之事。即一面奏闻。一面前往。军务关系重大。将军大臣等、荷蒙皇考付托重任。将军务慎重周详、妥协办理。即属效力国家。即为仰报皇考殊恩。愈于叩谒梓宫。着密行移知查郎阿。不必请谒梓宫。其北路大将军平郡王等处。亦着密行移知。令伊等将军前一切事务、公同一意酌量办理。务令豫备妥协。坚固防守。
○谕总理事务王大臣、办理苗疆军务王大臣。黔省逆苗不法。扰害地方。元展成、身为巡抚。所办事件。种种俱不妥协。曾经皇考屡降谕旨。严行切责。朕侍侧时。备聆圣训。今朕受皇考付托之重。朕所办之事。即皇考之事。所用之臣。即皇考之臣。嗣后元展成、若仍不悉心经理。抚恤得宜。致从前被难之人。少有失所。必将元展成在军前正法。决不轻贷。
○又谕、苗疆事务。关系紧要。时廑皇考圣心。从前命朕与办理此事之王大臣等、屡经会议。备闻圣训周详。深悉其中情事。今遭皇考大故。朕心哀痛不胜。勉遵遗命。办理天下政务。朕思目前紧要之事。无有过于西北两路、及苗疆用兵者。除西北两路、巳经降旨外。其苗疆剿抚贼众。总在领兵将帅、合志和衷。方为有益。扬威将军哈元生、副将军董芳、俱受皇考天高地厚之恩。当此领兵重任。自当同心协力。两人合为一人。于一切军务、商酌妥协而行。至于奏报军务情形。彼此俱当据实。倘稍存意见。致有参差。地方不即宁谧。则伊等之身家不足惜。而贻误国家军务之罪甚大。朕必按法究治断不姑贷。
○又谕总理事务王大臣。梓宫前供膳时。闲散宗室觉罗、俱在景运门外齐集。朕意欲令伊等进乾清门内瞻仰。其如何分班之处。着议奏寻议、每供膳时。宗室各三十人。觉罗各二十人。轮班瞻仰。得旨、报可。
○癸巳。颁发大行皇帝遣诏。大学士鄂尔泰恭捧遗诏至乾清宫檐下。上恭受安奉于黄案上。跪行三拜礼。兴由乾清宫东门出。大学士由西门入。至黄案前。跪行三叩礼。跪捧遗诏兴。由中门出。上西向、跪于门外哀慕涕泣。敬俟诏出乃起。礼部堂官宣诏于午门外。颁示天下。王以下文武官员、俱齐集跪听。举哀行礼。
○谕总理事务王大臣。据署盛京工部侍郎七克新奏称、本年六月十三日、山水汛发。漫溢福陵石堤。谨验得石堤坚固。无庸补修。所有石堤前平地。被水冲刷。又引河坝西河崖、冲开一叚。并石堤背后所筑之土。亦被水冲刷。应请敬谨修理等语。朕思福陵工程。风水攸关。甚为重大。从前皇考特命平郡王前往。会同该将军等、督率各员修理。今所筑土堤、有冲刷之处。或因从前修筑时、未曾妥协。或当日办事工员、未曾悉照平郡王指授、修理坚固。或数年以来、未曾岁加修筑、善为防护。数者均未可定。今既被水冲刷。即应敬谨修补、以资巩固。着派王一人、及大臣一员、带善看风水之人、前往相度形势。将应修工程。会同该将军、及盛京工部、即行料估。敬谨督修。并将从前经手熟练工员。酌带前往。分委襄事。再永陵堤工。亦微有被水冲刷之处。着派出之王大臣等、一并查看。敬谨修补。寻派出淳郡王弘暻、侍郎陈树萱、前往。
○又谕、朕敬谨检阅皇考遗训。见有嘉奖怡贤亲王之旨。谓王公忠体国。裨益良多。命朕子孙等、世世无忘贤王之美善。王之子孙。永当加恩厚待。此皇考于宫庭屡颁上谕之外、另收藏宫内之旨也。朕思叔怡贤亲王、当日竭诚致敬。办理国家事务。不但为皇考之贤辅。实为列祖之功臣。此朕所亲知亲见者。况皇考遗命谆谆。令我辈子孙、无忘贤王之美善。并加恩于王之子孙。今朕既即大位。则奖功褒德之典。怡贤亲王、在所当先。其如何加恩之处。着诸王大臣会议具奏。寻又谕曰。皇考时、怡贤亲王一德一心。赞襄国政。深蒙皇考嘉奖优待。今朕当仰体皇考圣心。眷爱怡亲王弘晓。教诲作养之。伊年甫十四。在内行走、岂可无人护从。着总理事务王大臣、选派妥善侍卫二员随护。
○谕总理事务王大臣、办理苗疆军务王大臣。黔省逆苗不法。扰害地方。哈元生、身为提督。节制通省官兵。弹压控驭。皆伊专司。乃平时办理。漫不经心。既不能先事豫防。及至逆苗反覆。初尚无多。若彼时即乘机调度。弗误机宜。亦不难立即扑灭。或即溃散。而哈元生犹自掩饰。一任勾结。迨至肆行焚掠。蔓延数郡。始自督兵。声言征剿。先进驻扬老。次移守清平。观望迟疑。并不援救。以致贼焰愈炽。州县失陷。然犹曰兵力单微。难以分布。援兵未到。不得不有待以慎重调遣也。乃滇楚两粤官兵。次第云集。堵御搜剿。皆已敷用。而哈元生零星遣发。若前若却。勇略无闻。所称恢复。不过空城。所称开通、仍多阻截。据各处奏报情形。约略相同。夫兵巳数万。时巳数月。内地、苗地、尚无一就绪。近且有截粮伤官等事。是哈元生筹谋无术。调度失宜。其所报斩获、报开通、皆不无粉饰、以图掩过。则人言非虚。亦可以概见矣。哈元生受皇考深恩。以微弁擢至提督。于顽苗蠢动之时。犹示原宥、不加惩处。旋授以将军敕印者。所以念其前功。勉其后效。冀其感愧奋励。鼓勇抒谋。誓期灭此朝食。为苗疆久远计。庶事可速竣。边方攸赖。哈元生亦得藉以自免罪戾也。乃数月以来。并无寸效。诸多可虞。哈元生是何料理。是何肺肝。尔等可密行严饬哈元生。若仍不痛自悔恨。速清内地。底定新疆。或复怀挟私心。欲将就完事。不特贻误军机、罪有应得。而背负皇考之深恩。其罪滋重。尤难以姑宽矣。
○总理事务王大臣奏。议得喀尔喀等部落、应赔官驼八千六百余只。皆系众蒙古手内损伤。以数万驼只、牧放多年。核准倒毙之数。请免追赔。又郡王丹津多尔济、额外调取骆驼五千八百余只。缘前大将军锡保、领兵前赴科布多。仓猝饬令解送。丹津多尔济以事关紧要。设法办给。非惟无罪。且属奋勉急公。应令大将军查明无着驼只数目。照官价折银、令锡保赔还。又扎萨克图汗格勒克彦丕尔等、应赔驼三千三百余只。系从前策旺扎布曾领价银、未交驼只之罪。今该部落生计艰窘。并陈欠驼二千三百余只。可否免赔。得旨、依议。格勒克颜丕尔应赔驼只。亦着豁免。
○以礼部满洲侍郎现在缺人。命总理事务王大臣、酌量一人奏署。寻拟以内阁侍读学士木和林暂署。从之。
○谕苏州织造海保、从前法会中僧衲、今分住外省者数人。恭闻皇考升遐。伊等不必来京。仍在本处虔诚讽诵。至超盛、元日、见地明通。修持精进。深蒙皇考嘉奖。着海保等、即送二人来京、瞻仰梓宫。
○谕总理事务王大臣。娄正额、前因随圣祖宣力有年。皇考殊恩优待。令伊奏请叩谒梓宫。念其年力衰迈。尔等察看光景。若尚可支持。令其于供献时、入乾清门叩谒。如步履维艰。免其进内。
○又谕、侍卫傅努、在雍和宫时。皇考授为亲随侍卫。令在御前行走。今梓宫在乾清宫。乃并不敬谨。妄自高声。肆行无礼。乖戾至甚。着锁拏、暂行圈禁。俟过百日后、具奏请旨。
○甲午。定九月初三日吉期即位。建号明年为乾隆元年。召总理事务王大臣谕曰。今日尔等启奏朕即位日期、及建元颁诏典礼。朕心倍加感动。再四思维。皇考以列祖万世之业。传付朕躬。今所奏事宜。实是国家吉庆之大典。敬惟皇考圣心。自欲朕和豫祗承。以绵福祉。用是以礼制情。酌定降旨。可将此传谕廷臣知之。
○上每日供奠梓宫。尽礼竭哀。悲痛过甚。和硕康亲王巴尔图、率诸王大臣、合嗣奏请。恳上节哀。谕曰、朕承皇考顾复深恩。遭此大故。哀痛之情。其何能已。但念皇考付托之重。非徒事哀痛所能尽孝。朕亦不敢至于毁瘠。有误正务。即诸王大臣、均荷皇考教育之恩。亦无不思慕悲切者。惟当各效公忠。共勷国事。君臣交勉。使天下咸称皇考付畀得人。庶几上慰皇考在天之灵。下尽臣子报效之谊。此后不必再请节哀。
○谕总理事务王大臣、办理苗疆军务王大臣。经理苗疆。原为宁谧地方起见。从前皇考谕旨。至为明晰。乃逆苗反覆不常。近复骚扰内地。百姓被其荼毒。是以皇考特命提督哈元生、为扬威将军。又因地方辽阔。苗众甚多。恐哈元生一人料理、未能周到。复令湖广提督董芳、为副将军。先后遣发滇楚两粤官兵。前往会剿。又命尚书张照等、总理抚定苗疆兵马钱粮一切事务。乃各省官兵陆续到黔。已经数月。而剿抚事宜。尚未就绪。今遭皇考龙驭上宾。事务殷繁。部院大臣在本任者甚少。已降旨令张照回京。其总理苗疆事务。令张广泗前往黔省料理。当日皇考以张广泗曾任贵州巡抚。熟悉苗疆情形。且从前原系伊承办之事。故特用为湖广总督。俾得就近接应办理。今张照既令回京。是以遣伊前往总理。近闻哈元生、董芳、意见参差。不能和衷。以致军务机宜。俱未妥协。张广泗、素日实心任事。深蒙皇考奖许。今膺总理之任。当一秉公忠。悉心筹画。翦除凶逆。抚恤善良。俾地方即速宁谧。为一劳永逸之计。伊到黔后。哈元生、董芳、自必听伊指授。不容各逞私见。倘张广泗不能使伊二人同心协力。仍复怀私。不以国事为念。贻误军务。朕惟于张广泗是问。王大臣等、可传谕张广泗知之。
○以顺天乡试回避官生卷二十四卷。另派大臣等阅看、取中三卷。交考试官工部侍郎顾祖镇、翰林院侍讲学士戴瀚、酌量名次、填写入榜。
○总理事务王大臣奏、定边大将军平郡王福彭、审明中书麻常、抛掷匿名揭帖。妄议大臣属实。旋畏罪自缢。议将营长阿尔泰等、分别降革。查交审重犯。何致离监自缢。显有情弊。请派大臣一员、驰赴军营研审。得旨、依议。着派都统宝第。
○乙未。谕、今日下雨。所有齐集之王公大民官员侍卫执事人等、俱准穿雨衣。
○丙申。谕、法尔善、禄彬、准其成服。伊等俱系公爵。着在公爵班次行走。
○谕总理事务王大臣。自古人君为治。莫要于周知庶务。通达下情。虞帝明目达聪。执两用中。所以博闻广见。得时措之宜也。我皇考天纵生知。而犹圣不自圣。十三年来。广采群言、以资治理。自督抚提镇外、如学政、巡察、藩臬二司、及出差官员等。俱准其具摺陈奏事件。既可以周知在外之情形。又可以随时批示。以增长臣工之识见。朱批谕旨一书。乃千古所罕见者。朕以冲龄。继登大位。自知敷治宣猷。不能及皇考之万一。况从前读书宫中。于外事总未经历。今初理大政。正当广为咨诹。以补见闻之所不及。其从前何等官员准其奏事。或有特旨令其奏事者。俱着照前摺奏。诸臣当各矢公心。悉屏私意。以报圣恩。以副朕望。勉之勉之。
○礼部奏登极仪注。得旨、是。停止宣表。免赐茶。奏内称安舆于乾清门正中。现今皇考梓宫安奉乾清宫。朕不敢在乾清门正中乘舆。着安于稍左。
○是日。江西巡抚常安、奏报该省因夏雨愆期。在省城、及庐山、上清宫等处。斋僧祈祷。即降甘霖。又建造上谕亭。民间踊跃捐输等事。奏入。得旨批饬。今年五六月间、江西少雨。皇考在孜训堂办事。时时谕及。且云常安奏摺、何久不见到。圣心忧虑甚切。汝为封疆大吏。当以雨旸年谷为第一要务。今见汝奏摺八件。将不关紧要之事。胪列于前。而将奏报雨泽秋成之摺。置于最后。是汝以雨泽为可缓之事。而竟不以民食为重也。况斋僧道之举。不过祈祷中一事。又如建立上谕碑亭。亦属具文。钦奉上谕、只在身体力行。实心实政。不在碑亭之建立与否。百丈寺工。汝又不可揣度、以为可以草率完事。但无从京遣往匠役之理。御制碑文、俟有暇写来颁发。请留降调知县一摺。已交部议。其余各奏具悉。看汝所奏事件。不知轻重。朕心甚为忧虑。特行训饬。努力悛改。莫忘皇考圣训。慎之勉之。卷之一

[book_title]卷之二
监修总裁官经筵讲官太子太傅文渊阁大学士文渊阁侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内
大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修
雍正十三年。乙卯。九月。丁酉朔。日食。
○遣官祭历代帝王庙。
○谕总理事务王大臣。六部俱关紧要。必须经理得人。近来各部皆有章程。惟兵刑二部。办事多有未协。兵部尚书高起、惟情乖张。怀私挟诈。刑部尚书宪德、识见卑鄙。昏愦糊涂。此二人者。皇考每见、必严行申饬。廷臣共知。朕侍侧时。屡闻圣谕深以二人不能胜任、废弛部务为虑。原欲更换。但未降旨。今朕即位之初。岂容以不能胜任之人。为一部之表率。贻误公事。高起、宪德、着解任、仍带尚书衔。候朕另降谕旨。兵部事务。着大学士鄂尔泰总理。其汉尚书员缺。着甘汝来补授。通智奉差在外。其满尚书事务。着傅鼐署理。刑部事务。着果亲王总理。其满尚书员缺。候朕另降谕旨。工部事务。着庄亲王总理。庄亲王所管正黄旗满洲都统事务。着弘昇管理。
○又谕。雍和宫工程。现在修理。时届初冬。且值阴雨。所有在工夫役。服劳可念。其工价、着加一倍赏给。
○戊戌。谕总理事务王大臣。湖南明岁应运漕粮。已经截留、为黔省赈恤之用。定例漕船停运之年。给运丁一半月粮、以为养赡。朕思各船水手。俱该运丁雇募。多系别省民人、今湖南漕运既停。各水手等、在异乡乏业。未免归费无资。着湖南巡抚、于本年回空漕船抵次之日。就近查明各水手内、有别处民人。即行量给盘费。资助伊等、令回原籍。勿致逗遛滋事。
○又谕、登极仪注内开、是日停止举哀。朕思是日午刻以前、行告祭典礼。犹可以礼节情。若至午刻以后、则吉庆之礼已行。仍应举哀为是。总理事务王大臣寻议、登极之日。系万国臣民瞻仰欣庆之日。列祖暨大行皇帝在天之灵。必为愉悦欣慰。是以向来定例、停止举哀。奏入。报闻。
○已亥。上即皇帝位于太和殿。分遣官、祇告天、地、太庙、社、稷、是日。黎明、大驾卤簿全设。各官齐集于朝。上素服、诣梓宫前、行九拜礼。祇告受。命于大行皇帝。更礼服。奉皇太后御永寿宫。上行九拜礼。出。御中和殿。内大臣、执事各官、行礼。御太和殿。即皇帝位。升座。王以下、文武各官、朝鲜等国使臣、进表。行庆贺礼。不宣表。不作乐。诏示天下。诏曰、惟我国家受天眷命。太祖、太宗、创垂基绪。世祖统一万邦。皇祖圣祖仁皇帝享祚久长。重熙累洽我皇考大行皇帝绍承大统。御宇十有三年。夙夜忧劳。勤求至治。用康乂我亿兆臣民。盛德丰功。炳耀寰宇。恩膏洋溢。渐被八纮。薄海时雍。中外蒙福。方期永绥隆祚。仰荷鸿禧。何意奄弃臣黎。遽升龙驭。以宗庙社稷之重。属于藐躬。朕自冲龄即蒙皇祖抚育宫中。深恩钟爱。眷睐逾常。皇考顾复恩勤。圣慈笃挚。瞻依朝夕。祇受诲言。牖迪有加。宸衷默眷。朕自惟凉德。惧弗克胜。顾念神器不可久虚。勉抑哀衷。钦遵成命。于九月初三日。祭告天、地、宗庙、社、稷、即皇帝位。以明年为乾隆元年。仰惟上天笃祜之隆。皇考诒谋之重。抚躬乾惕。祇绍前徽。丕布新恩。聿昭锡类。所有合行事宜。条列于左。一、在京诸王以下、至九品官员以上。俱加恩赐。一、在外诸王以下、至公等以上。俱加恩赐。一、内外自公主以下、至格格。各加恩赐一、内外满汉官员。一品、封赠三代。二品、三品、封赠二代。七品以上、封赠一代。八九品、止封本身。一、除五旗包衣佐领下披甲人等不赏外。八旗满洲、蒙古、汉军、护军、披甲人、炮手、步军、各赏一月钱粮。一、八旗出征满洲、蒙古、汉军、绿旗兵丁、及蒙古兵丁。效力行间。劳苦堪悯。所借银两。尽与豁免。一、八旗官兵、旧日出征。少一功牌、不能得官者。皆系血战有功之人。殊可矜悯。交与该部。有少一功牌、不能得官者。着查奏。绿旗官兵、有类此者。亦着查奏。一、旧日效力兵丁。年老退甲。无钱粮、不能养赡者。殊可矜悯。除子孙有钱粮不查外。子孙若无钱粮。作何养赡给钱粮之处。着查明议奏。一、官吏兵民人等有犯。除谋反叛逆。子孙谋杀祖父母、父母、内乱、妻妾杀夫、告夫。奴婢杀家长。杀一家非死罪三人。采生折割人。谋杀、故杀、真正人命。蛊毒、魇魅、毒药杀人。强盗、妖言、十恶等、真正死罪不赦。及军机获罪。隐匿逃人。亦不赦外。其余自雍正十三年九月初三日昧爽以前。已发觉、未发觉、已结正、未结正、咸赦除之。有以赦前事告讦者。以其罪罪之。一、五岳四渎等祀。应遣官致祭者。照旧例举行。一、文官在京四品以上。在外三品以上。武官在京、在外、二品以上。各送一子入监读书。一、满洲兵丁。战功被伤。不能披甲。年老闲住者。俱加恩赉。一、会试额数。俟礼部临期请旨广额外。乡试、大省加三十名。中省加二十名。小省加十名。一、各直省儒学。无论府州县卫。俱于本年、以正贡作恩贡。次贡作岁贡。一、各省入学额数。大学加七名。中学加五名。小学加三名。一、凡文武官员。现在议降、议罚、及住俸、戴罪者、尽与豁免。及京官告假、告病、休致者。准其补用。一、每府州县卫。各举孝廉方正。暂赐以六品顶带荣身。以备召用。务期采访真确。毋得滥举。一、天下之本农为重。各府州县卫。果有勤于耕种。务本力作者。地方官不时加奖。以示鼓励。一、各省民欠钱粮、系十年以上者。着该部查明具奏。候旨豁免。一、历年驿站军兴、甚属劳苦。着名省督抚加意抚恤。一、年老之人。自古所重。满汉八十以上。除家奴外。作何给与品级之处。该部查议具奏。一、各处盗贼、或为饥寒所累。或为贪官所迫。实有可悯。如能改过就抚者。准赦其罪。一、凡各省侵贪挪移应追之项。查果家产尽绝、力不能完者。概与豁免。毋得株连亲族。一、八旗及内务府。并五旗包衣人等、凡侵贪挪移应追银两。实系本人、家产尽绝者。查明准与豁免。其分赔、代赔、以及牵连着赔者。一概豁免。一、应追军需钱粮。除本身不准豁免外。其弟兄亲族、以及指欠、开欠、有着落追赔者。着该部旗查明具奏。候旨豁免。一、军民年七十以上者。许一丁侍养。免其杂派差役。八十以上者。给与绢一疋、绵一斤、米一石、肉十斤、九十以上者、倍之。于戏。觐光扬烈。洁思负荷之维艰。建极绥猷。时励精勤于罔懈。诸王文武大小臣工。其共殚公忠。协心襄赞。懋图上理。祇迓洪庥。以光大我国家无疆之祚。布告天下。咸使闻知。
○总理事务王大臣、以本月初九日进本请。从之。
○庚子。命礼臣议、恭上大行皇帝尊谥庙号。谕曰、自古圣帝明王。功德大成。必有显号徽称。所以昭垂万世。典至钜也。我皇考大行皇帝乘乾建极。抚御万邦。锡福諴民。德化翔洽。虔恭寅畏。昭事苍穹。郊祀祈年。必亲必敬。钦承祖烈。光大前猷。至孝肫诚。千古未有。当皇祖上宾时。尽制尽哀。丧仪隆备。亲送梓宫。屡谒陵寝。岁时瞻拜御容。举念常伸孺慕。继显谟之盛。推锡类之仁。宸衷祇敬、则朝乾夕惕。历久弥勤。亲政忧劳、则盛暑祁寒。未尝稍间。整纲饬纪。明目达聪。施措咸宜。德威并用。笃宗室、则立学以隆教育。惠八旗、则赐帑以备吉凶。厚臣工而加俸养廉。眷忠良而建祠赐祭。励廉能以察吏。宏荐拔以罗才。广耕田以重农桑。定品式以崇节俭。重道则经筵岁举。爱士则科目频加。隆先师五代之王封。新阙里千秋之庙貌。修明典礼。怀柔百神。厚植纲常。旗扬节孝。蠲逋减贼。不惜亿万之帑金。开垦筑堤。永享万年之乐利。备赈则广行积贮。养兵则优赡身家。律例则厘定科条。谳决则持详咨酌。广开言路。详示朱批。洞瞩群情。虑周六合。大阅以诘戎兵。训练以修武备。睿谟独运。而小丑立奏荡平。圣武布昭。而荒檄永图绥靖。开天明道。圣学高深。觉世牖民。宸章炳焕。阐圣贤之精蕴。宣心性之圆机。函盖古今。彪烁宇宙。天心协应。有感必通。德盛化神。诸瑞毕至。古帝王之良法善政。至皇祖而集其大成。我祖宗之骏烈鸿猷。逮皇考而益彰善述。眇予冲子。寅奉丕基。仰惟功德之隆。宜备尊崇之典。敬循礼制。恭上尊谥庙号。尔部详察典礼具奏。礼部寻请、谨遵旧典。集诸王大臣、九卿、詹事、科道、文官六品以上。武官四品以上。详慎公议。以昭崇重。得旨、是、敬谨确议具奏。
○定庙讳字。谕曰、自古臣子之于君父。皆有讳名之义。载在礼经。着于史册。所以展哀慕而致诚敬也。雍正元年。皇考特颁谕旨。谨将圣祖仁皇帝圣讳二字。钦定避易书写。今朕绍承大位。哀恸方深。皇考圣讳。理应恭避。敬遵皇考从前钦定典制。嗣后凡内外各部院文武大小衙门、一切章奏文移。遇圣讳上一字、则书允字。圣讳下一字、则书正字。着总理事务王大臣、交部敬谨遵行。
○定三年丧制、却群臣以日易月之请。谕曰、诸王大臣奏称三年之丧、难以举行。请朕仍依旧制、以二十七日释服。朕受皇考顾复深恩。昊天罔极。中心哀慕。实不能自巳。所以欲行三年之丧。稍尽子臣之谊。朕承皇考付托之重。总期恪守贻谋。勉遵先志。使天下乂安。永享昇平之福。乃朕之孝。非以持服三年、遂为尽孝也。自古帝王、亦有行三年之丧者。今诸王大臣、所引杜预心丧之说。后人多议其非。朕自幼读书。与未尝披览典籍者有间。此等议论。岂可援以为据耶。若以遗诏有二十七日释服之旨。此乃为天下臣民而言。非指朕一人也。从前皇祖圣祖仁皇帝冲龄践祚。未得举行。而我皇考大行皇帝即位之时。军国重务。速应办理之处甚多。是以俯准廷臣之请。然素服斋居。三年如一日也。今经皇考十三年宵旰勤劳。孜孜图治。举凡大纲小纪。莫不悉有章程。今日遵守成规。一如皇考在日。朕亲承指授。一一奉行而已。辗转思维。三年之丧、在朕今日、实属可行。况昨日大学士等奏称、十五日以后。应照例进本办事。朕已允行。岂行三年之丧。遂不能办理一切事务乎。至于郊坛祭祀大典。原可并行不悖。诸王大臣所奏以日易月之说、断不准行。朕意已定。毋得再请。其如何行三年之丧。着详查典礼。确议具奏。
○命大学士朱轼、在总理事务王大臣处、协同办事。
○顺天乡试考官顾祖镇、戴瀚、以前列十卷进呈。得旨、朕当皇考大事。恸入五中。勉强料理军国要务。此十魁卷。着徐本、福敏、杨超曾、方苞、阅看。拟定进呈。
○辛丑。上诣梓宫前、行殷奠礼。陈大行皇帝冠服于几筵。大驾卤簿全设。王以下百官齐集。届时。上举哀。视馔。读文致祭。成礼而退。每祭送燎。礼臣循例奏遣大臣祭酒。上皆亲诣。
○命礼臣议、恭上皇太后尊号。谕曰、朕惟致治之本。孝道为先。尊养之隆。鸿称首重。钦惟皇太后顺德承天。坤元应地。温恭慈惠。懋着徽音。诞毓朕躬。恩深鞠育。兹者母仪万国。福履茂膺。当申显懿之隆名。以展尊崇之钜典。尔部详察典礼具奏。
○谕总理事务王大臣。前奉皇考谕旨。查郎阿回到西安之后。着史贻直来京。今因部中办事需人。西安巡抚印务、既有硕色管理。史贻直、着即起身回京。
○又谕、出征兵丁、劳苦效力。甚属可悯。现在军前之满洲蒙古汉军兵丁已各赏伊家一月钱粮外。着于军营、再加赏一月钱粮。其在军营之绿旗兵丁。亦加恩赏给一月钱粮。
○壬寅。命礼臣议、追上孝敬皇后尊谥。谕曰、朕惟致治莫先于崇孝。徽称首重夫易名。天地之覆载同功。帝后之尊亲一体。钦惟孝敬皇后作配皇考。懋着坤仪。孝德夙洽于宫闱。仁惠久孚于壸掖。朕躬承顾复。备荷恩慈。兹恭上皇考大行皇帝尊谥。宜并追崇。恭上尊谥。以展孝思。以昭万世。尔部详察典礼具奏。
○止进献方物。谕曰、各省督抚大臣。有进贡方物之礼。昨福建督抚、赍到闽省果品。乃照例进献于皇考之前者。朕不便发回。已交所司、敬谨收贮。备几筵供享之用。若远省大臣进贡皇考之物。已赍送在途者。准其赴京、交奏事官员转奏。其各省照例进朕之物。概行停止。虽食物果品、亦不许进。俟三年之后。候朕再降谕旨。着通行传谕各省督抚大臣等、一体遵行。
○又谕、佛法以明心见性、兴善能仁、舍贪除欲、忍辱和光为本。而后世缁流。竟借佛祖儿孙之名。以为取利邀名之具。奸诈盗伪。无所不为。以致宗风颓败。象教衰微。此皆不肖僧徒贻之咎也。我皇考聪明睿智。天纵多能。而于性宗之理。洞晰精微。深通奥妙。万几余暇。每召见僧衲。指示提撕。冀其勉力参悟。俾佛教广有传人。以为劝善去恶之一助。此大慈悲父觉世之苦心也。乃数年以来。真能领会圣训者甚少。皇考尝为叹息。今陆续散出于外。其间品行不一。难保无借端生事之人。如昔年世祖章皇帝时。木陈忞大有名望。深被恩礼。而其所着北游集。则狂悖乖谬之语甚多。至其夸张恩遇处。尤为庸鄙。又玉琳国师弟子骨岩行峰着侍香纪略一书。更为诞妄荒唐。供人喷饭。已蒙皇考特降严旨。查出销毁。此中外所共知者。前事可鉴。朕不得不留心申饬。着该部传旨。通行晓谕凡在内廷曾经行走之僧人。理应感戴皇考指迷接引之深恩。放倒身心。努力参究。方不负圣慈期圣之至意。倘因偶见天颜。曾闻圣训。遂欲借端夸耀。或造作言辞。或招摇不法。此等之人。在国典则为匪类。在佛教则为罪人。其过犯不与平人等。朕一经察出。必按国法佛法、加倍治罪。不稍宽贷。
○总理事务王大臣等奏、孟冬颁朔。时宪下一字、今拟易书字。称大清乾隆元年时宪书。下礼部、钦天监行之。又奏、请开铸钱文、曰乾隆通宝。下户部、工部、行之。
○以头等侍卫策楞、署銮仪使。
○遣官颁诏朝鲜国。
○癸卯。谕总理事务王大臣、办理丧仪王大臣。今日礼部奏称、奉移梓宫。择于本月十一日。伏念奉移之期太近。朕览奏、痛入五中。谕令展期。而诸王大臣奏称、奉移之后。尚有大祭典礼。限于时日。不便改易。朕勉从十一日之请。礼部又奏、梓宫出东华门时。朕乘舆、由别路、先至雍和宫迎迓等语。朕在哀痛迫切之际。岂可乘舆由别路先行。当步行、随梓宫后。送至雍和宫。礼部又奏称、奉安梓宫之后、是日朕即回宫等语。敬思梓宫安奉之后。哀慕正切。何忍遽离。朕意欲于雍和宫苫次、居住百日。稍展思恋之忱于万一。王大臣等寻议奏、请于二十七日之内。上在雍和宫苫次居住。至奉移梓宫之日、及大祭次日绎祭之期。上应回宫中。仍请循国朝定例。得旨、览奏、诸王大臣既援引国朝定制具奏。勉从所请。
○谕总理事务王大臣。朕钦奉皇太后懿旨。裕妃侍大行皇帝多年。诞生皇五子。已蒙圣恩封为亲王。今裕妃、应封贵妃。谦嫔诞生圆明园阿哥。今应封妃。钦此。着交该部、将应行典礼、查议具奏。
○谕总理事务王大臣、办理苗疆军务王大臣。前蒙皇考圣谕。命张照、前往黔省。计议苗疆用兵事宜。并抚定黔民之被难者。圣意甚为切至。实冀其殚心竭力、以副委任。今览张照奏摺、将目前用兵情形。及何处已经清理。何处尚未清理。将来如何剿抚之处。并未一一分晰、明白陈奏。至于被难之民。深可悯恻。张照摺内、只言镇远、清溪、难民光景。亦未言及如何抚恤安插之法。其他被苖扰害之处尚多。张照总未议及。看其连篇累牍之奏。竟以巧词揣度。有意迎合。我皇考至圣至明。因物付物。并无成见。亦无成心。张照何得以私心鄙识。妄为得计。甚负皇考之恩。有亏大臣之义。又伊奏称、新辟苗疆。当因其悖乱、而降旨弃绝。此语尤为乖谬。前朕奉旨、与王大臣等会议时。佥云苗人现在跳梁。此时断无弃置之理。惟有俟事平之后。再行计议。彼时张照亦力主此说。今何以自相矛盾如此。且摺内忽云弃置。忽云痛剿。仍是两歧之见。究不知其意之所在。甚属糊涂。尔等可传旨、严行申饬。看伊如此另具肺肠。是苗疆事宜。伊必不能办理妥协。幸早有谕旨、令其回京也。
○谕总理事务王大臣。额驸策凌、系国家效力出众之人。亦曾蒙皇考格外恩宠。今加增恩赏之处。着议奏。寻议、照内地亲王之例、赏缎四十二匹。从之。
○又谕、喀尔喀副将军郡王丹津多尔济、从前采买军需马匹。实心效力。曾经皇考格外嘉奖。恩宠倍于寻常。今亦加特恩。着照内地郡王之例赏给。
○甲辰。谕总理事务王大臣。尔等援引典礼议称、朕于二十七日之后。应在宫殿之中。乃一定体制等语。朕思二十七日之后。既不于雍和宫苫次居住。则朕哀慕之思。何能自释。应于百日之内。每日亲诣雍和宫一次奠献。其将亲诣时刻、酌定具奏。寻议、百日内、请上于数日亲诣一次。得旨、一月之内。每日亲诣一次。一月以外。间日亲诣一次。两月以外。间二日亲诣一次。
○又谕、嗣后祭文繙译清文、着徐元梦商看。
○又谕、甘省百姓。连年挽运军需。荷蒙皇考圣恩。将该省应徵钱粮。连年蠲免。其本年钱粮。亦钦奉皇考谕旨、全行蠲免。今朕闻该省之兰州、西固厅、及平凉府、固原州、环县、诸处收成歉薄。百姓艰苦。朕心深为轸念。着传谕该督抚等、于蠲免额粮之外。加意抚绥。作何赈恤之法。务使乏食穷民。均沾实惠。
○又谕、公纳穆图、因奉差遣。将伊所管镶黄旗汉军都统员缺、令查尔泰署理。今纳穆图回京。着总理事务王大臣、查现在都统、何旗有缺、即将查尔泰补授。如无缺、即将署都统之副都统内、彻出一员、令查尔泰署理。寻请以查尔泰、补授镶黄旗满洲都统。从之。
○乙已。以奉移梓宫日期。祇告大行皇帝前。行启奠礼。
○总理事务王大臣、率廷臣等、恭拟上大行皇帝尊谥。曰敬天昌运建中表正文武英明宽仁信毅大孝至诚宪皇帝。庙号世宗。奏入。上宣谕曰、诸王大臣公同议上皇考大行皇帝尊谥曰宪皇帝。庙号世宗。于我皇考至德鸿猷。实相符合。礼称祖有功。宗有德。庙号之称祖称宗。均属尊崇之极。而象功昭德。惟期允当。方协至公。昔我皇祖圣祖仁皇帝久道化成。身兼创守。平定逆藩。扫清朔漠。神功骏烈。自古莫与比隆。庙号定应称祖。皇考大行皇帝善继善述。敬天勤民。十三年来。宵旰忧劳。咸熙庶绩。贻万年之景福。固百代之丕基。庙号世宗。正合古宗有德之义。上配列祖。百世不祧。此乃天下万世之定论。非在廷诸臣尊崇君父、敷扬称颂之私情。尤非朕一人哀感隆恩、表彰盛德之私愿、所能强置一辞也。在我皇考神谟垂于宇宙。厚泽洽于臣民。即罄竭揄扬。难尽万一。今据所奏。敬拟上尊谥庙号。详慎公当足以昭示万年。朕心深为慰惬。所有应行典礼。尔部敬谨察议具奏。
○谕总理事务王大臣。朕之兄弟等。以名字上一字。与朕名相同。奏请更改。朕思朕与诸兄弟之名。皆皇祖圣祖仁皇帝所赐。载在玉牒。若因朕一人、而令众人改易。于心实有未安。昔年诸叔恳请改名、以避皇考御讳。皇考不许。继因恳请再四。且有皇太后祖母之旨。是以不得已而允从。厥后常以为悔。屡向朕等言之。即左右大臣、亦无不共知之也。古人之礼。二名不偏讳。若过于拘泥。则帝王之家、祖父命名之典、皆不足凭矣。朕所愿者。诸兄弟等、修德制行。为国家宣猷效力、以佐朕之不逮。斯则尊君亲上之大义。正不在此仪文末节间也。所奏更名之处、不必行。
○谕办理苗疆军务王大臣。前次见张照奉事光景。料其不能办理苖疆事务。是以将伊调回。命张广泗、前往更换。今又见张照陈奏各件。看其语气。全是怀挟私心。妄为揣度。特降谕旨、严行训饬。尔等可将此旨、抄录寄与张广泗阅看。其张照所奏各款内、有应交与张广泗查办者。又不可以人废言。着照尔等所议寄去。苗疆事务紧要。惟有持平办理。不可豫存意见于胸中。从前原系鄂尔泰独任其事。后来逆苖煽动。张照在京时。见皇考申饬大学士鄂尔泰。因其向来料理原未尽善也。继有解任之旨。而张照遂以私意揣度。每次陈奏。过甚其词。不知鄂尔泰之解任。原因其以病陈请。即削去伯爵。亦伊自行恳辞者。及解任之后。仍荷天恩眷注。赐俸、赐参、倍极优渥。使张照闻知。未必有今日之奏也。今朕用鄂尔泰为大学士、又总理事务。张广泗又不可以为新主之所重待。而有迎合之心。总之人臣事君之道。惟有据实秉公。无偏无党。此事之始末。鄂尔泰之功过。将来事竣之后。自有定论。不在此时之但言其过。遂可谓经理苖疆之嘉猷也。至于弃置新疆之说。皇考偶向朕与王大臣等商及。以为从前原不应料理。非谓目下也。比时询谋佥同。力奏其不可。张照即在与议之列。皇考深以为然。今张照以为密奉弃置之谕旨。且将此转告哈元生。错谬已极。可令张广泗。传谕哈元生知之。尔等可密写朕谕与张广泗。总之苗疆一切、全交伊料理。当屏去私心。惟私惟正。不知有已。不知有人。并不知有朕谕。惟期尽美尽善。为经久万全之计。设目下剿抚失宜。将来善后无策。朕惟张广泗是问。
○丙午。谕总理事务王大臣。十月三十日、为我皇考万寿圣节。伏查皇祖圣诞之期。天下臣民。虔诚斋肃。禁止屠宰。嗣后恭遇皇考圣诞之日。着照此例。敬谨奉行。尔部即传谕内外各省知之。
○又谕、从前奉移皇祖圣祖仁皇帝梓宫于寿皇殿之前。所有皇祖御用物件。皇考俱行赏赐王阿哥大臣、及御前侍卫等。今将皇考十三年御用之物。除留为朕每次行礼瞻仰外。其余朕实不忍服用。兹将奉移梓宫于雍和宫。朕恪遵皇考成宪。亦将皇考御用物件。赏赐王大臣、御前乾清门侍卫等、俾各于其家供奉瞻仰。着于供献晚桌后。总理事务王大臣、在乾清宫丹墀、监放赏给。即令于梓宫前谢恩。
○又谕、和亲王向在宫内居住。今梓宫奉移之后。和亲王福晋、可择日暂移撷芳殿。俟和亲王府第定议时。再行移居。
○谕大将军平郡王福彭、额驸策凌、闻皇考大事。必奏请叩谒梓宫。伊等俱在军营要任。不可同来。着公庆复、驰驿前往军营。换回平郡王。庆复到时。平郡王将大将军印、并军营一概事务。俱明白交与庆复、同额驸策凌、一心商酌办理。庆复起身时。着由内库赏给银一万两、治办什物。
○手敕谕额驸策凌、皇考弃天下臣庶。以天下大事。畀予藐躬。朕年冲幼。一切政务、多未谙练。惟以一诚效法皇考。汝受皇祖皇考重恩。宜竭力效忠国家。皇考曾谕朕、所有军务。惟尔是赖。今已将平郡王召回。庆复初到办事。额驸断不可远离军营。朕亦将此宣谕军机大臣矣。额驸忠诚。闻皇考大事。自必欲叩谒梓宫。但军务正属紧要。额驸在军营。则皇考在天之灵亦慰。俟准噶尔平定后。再叩谒梓宫不迟。此时如有要事。可密摺奏闻。军情如何。蒙古军心如何。事定后、何处可设驻防。何处可安哨兵。熟思之。奏到、朕再与诸王大臣筹酌行之。再朕躬安好。恐悬念。特谕。
○銮仪卫奏、明日上送梓宫至雍和宫。回时、进紫禁何门。得旨、朕进神武门。嗣后诣雍和宫、俱走神武门。
○丁未。恭移大行皇帝梓宫、安奉雍和宫。上先诣梓宫前亲奠。届时。灵驾启行。上恸哭前导。由景运门出。梓宫登大昇轝。上西向跪、哭、随行。大驾卤簿全设。大行皇帝御用器物、俱恭捧前行。内大臣侍卫、俱在乾清门外、分翼跪列。总理事务王大臣、办理丧仪王大臣、内务府、礼部、工部大臣等、俱在两旁、敬谨护侍。王以下、公以上、文武满汉大臣官员等、俱分翼齐集。梓宫由东华门、东安门出。候梓宫至。咸举哀。跪迎。梓宫至雍和宫昭泰门前。上东侧跪迎。皇太后率皇后、妃、嫔、豫俟于享殿后。随安奉梓宫于雍和宫永佑殿。上号泣、行奠祭礼。王大臣遵定制、叩请回宫。上依恋不忍。王大臣请至再三。上勉从。奉皇太后居东配殿。始还宫。仍居乾清宫南廊苫次。
○谕总理事务王大臣。今日奉移。皇考梓宫于雍和宫。所有办理丧仪之履郡王、竭诚宣力。朕弟和亲王、协办大礼。甚属妥协。俱着交宗人府议叙。其在事之大臣等、俱着交部议叙具奏。
○又谕、今日皇考梓宫安奉雍和宫。朕见雍和宫工程周备。诸事妥协。甚惬朕怀。其总理工程之海望等、及在事官员等。俱着交部议叙具奏。
○又谕诸王大臣所议三年丧礼。援据经传。斟酌典章。甚为详悉。朕惟皇考临御十有三年。居心行政。念念出于至诚。此诸王大臣所共知共见者。皇考聪明天亶。建极绥猷。垂法万世。朕虽不能仰企万一。惟此诚之一字。实欲身体力行。黾勉效法。以图善继善述。至持服三年。乃朕哀慕至情。万不能已并非欲博行三年丧之名也。况持服三年。亦何足以言孝。所愿吾君臣同德同心。勤求治理。使民物康阜。海宇乂安。令天下咸颂我皇考付托得人。此吾君臣所当共勉者。今览所奏。诸王大臣深悉朕迫切苦衷。俾得稍展哀忱。可谓能谅朕心矣。但所议尚有一二宜酌者。如元旦朝贺、请朕吉服升殿。朝正固国家之吉典。然群臣实为朕一人称庆。在二十七月之内、吉服受贺、朕心实切不安。又称御门、莅官、听政。用素服、冠缀缨纬等语。朕缟素斋居。凡一切引见官员。启事降旨。俱可于便殿随时举行。非必须御门方可办理也。至郊庙大祀。朕自不敢因一已孺慕之私情。有阙天祖禘尝之钜典。所议朕亲诣行礼。甚是。但先期斋戒。所以洁齐心志。对越神明。朕意遇斋戒之日。即当素服、冠缀缨纬。其视祝版、亦当照例用礼服、以昭敬谨。朝日、夕月、等祀。虽系遣官行礼。然诚敬之心。默为昭格。陟降左右。不啻亲承。朕意于遣祭正日。亦应素服、冠缀缨纬。方与礼意相合。又所议、朕躬及群臣诸典制。皆属明备。皇后、妃、嫔、及皇子、持服之处。尚未议及。尔等一并详稽典礼。再议具奏。
○戊申。上诣雍和宫梓宫前供奠。以别殿为苫次。自是日至乙卯、以为常。
○诣东配殿、问皇太后安。每日如之。
○命礼臣恭议、加上列祖列后尊谥。谕曰、尊祖孝亲。谊应并重。报本追远。礼有加隆。兹者恭上皇考大行皇帝尊谥。缅惟贻燕之谟。宜备追崇之典。太祖高皇帝太宗文皇帝肇造洪基。创垂大业。世祖章皇帝统一方夏。抚有万邦。骏烈鸿猷。敷扬莫罄。皇祖圣祖仁皇帝深仁厚泽。沦浃寰区。久道化成。功齐覆载。朕自冲龄。仰蒙慈爱。宫庭抚育。厚眷独钟。仰思圣德之难名。恒念洪恩之莫报。夫宗庙之徽称有制。而报本之忱悃无穷。应详查典礼。酌古准今。恭议加上太祖太宗世祖圣祖尊谥。以展孝思。此朕追慕之至情。崇先之特典。后世子孙。不得奉为成式。又敬念列祖尊谥、既已加崇。列后尊谥、并应恭议加上。尔等详酌典礼。一并敬议具奏。
○又谕、朕自幼龄。仰蒙皇祖、慈爱笃挚。抚育宫中。太妃皇贵妃、贵妃、仰体皇祖圣心。提携看视。备极周至。朕心感念不忘。太妃密妃、诞育庄亲王。太妃勤妃、诞育果亲王。二王为皇考宣力多年。公忠体国。今又辅朕办理政务。禆益良多。此四太妃、应各加封号。以展朕敬礼之意。着该部定详具奏。
○陕西巡抚硕色奏、榆林府属之靖边、定边、二县。距府六七百里。距省千九百余里。请改隶延安府管辖。榆林一府、仅辖榆林、怀远、二县。请将直隶葭州、及葭州所属之神木、府谷、二县。归榆林府管辖。无庸更设直隶州。惟向隶葭州之吴堡县。地在葭州之南。距榆林稍远。请就近归直隶绥德州管辖。下部行之。
○已酉。谕总理事务王大臣。今日将议定持服三年之处。奏闻皇太后。奉皇太后懿旨。皇帝欲行三年之丧。诸王大臣遵旨议行。悉遵古制。予思帝王之孝。非臣民可比。盖因国家典礼重大。政务殷繁。实有至难举行之处。是以当年大行皇帝屡经降旨。欲持服三年。比时诸臣奏恳再三。虽中心哀慕。亦不得不俯从所请。今皇帝必欲举行。诸王大臣自应劝阻。且国朝服制。自有典章。亦不便轻为改易。在皇帝受大行皇帝付托之重。惟当善继善述。勤求治理。岂可执意欲行皇考所未行之制。诸王大臣亦当殚心辅佐。俾海宇乂安。庶政澄清。始为克尽子臣忠孝之道。至持服三年。不过尽孝之一端。况大行皇帝十三年来宵旰忧勤。惟愿四海昇平。吉祥善庆。为子臣者。自应仰体在天之灵。绍述缵承。共享和平之福。以成先志。若必欲重服三年、以为尽孝。上揆大行皇帝圣心。亦未必鉴慰也。钦此。持服一节。朕不敢以为克尽继述之大猷。不过稍尽臣子之私情。今皇太后既有此旨。且责朕以行皇考所未行。朕何敢当之。尔诸王大臣将皇考未行之故。并朕今日可行之故。分晰开陈。俾皇太后阅之而心安。则朕意既遂而朕心亦慰矣。
○又谕庄亲王、果亲王、大学士鄂尔泰、张廷玉、朱轼、在皇考时。宣力多年。朕即位以来。总理事务。敬慎周详。夙夜匪懈。今皇考梓宫已安奉雍和宫。办理诸事。俱属妥协。应加恩以示酬庸之典。庄亲王、果亲王、俱着永远赐与亲王双俸。鄂尔泰、张廷玉、俱着赏给世袭一等轻车都尉。朱轼、着赏给世袭骑都尉。该部即遵谕行。
○又谕、今年六月间、浙江海塘冲决之处甚多。皇考圣心焦劳。曾降谕旨。今岁风潮。不过风大水涌。并非昔年海啸可比。总因隆昇与程元章、意见不合。堤防无术。且闻采办石料。折减甚多。以致工匠包赔。逃亡误事。皇考谕旨、至圣至明。今隆昇具摺回奏前来。多有支吾掩饰之处。凡修建工程。固不可糜费钱粮。亦不可有心核减。若意在节省。以致工程不能坚固。则前功委于无用。而后此之糜。费更多。况波涛不测。戕害民命。又岂多费钱粮之可比乎。隆昇等采办石料。折减过多。则识见庸鄙。经理之不善可知矣。据隆昇奏称、海塘绵亘百余里。内除大学士朱轼所建五百丈、至今稳固。其他坍卸之处。水落石出。始见以前石料狭薄碎小、桩木违式。通塘比比皆然等语。朕览隆昇此奏。揣其情势。大约后来续修之工程。不能如大学士朱轼从前所修之坚固。亦是实情。若云近来保护不谨、以致溃决。则何以一同被水。完固者自完固。坍卸者自坍卸。迥然不同、有如此乎。其中情由。着大学士稽曾筠、虚衷秉公。不可少存意见。将历任之督抚等官、确查明白。应参奏者、即行题参。朕侍皇考左右。屡闻谕旨。以隆昇不胜海塘之任。原欲俟秋汛后。定其功过。今巳过霜降矣。降昇能办理海塘与否。着大学士稽曾筠据实奏闻。毋得隐讳。程元章、身为封疆大臣。此系伊之职任。张坦麟、汪漋、乃奉皇考特旨、命往专司此事者。今塘工贻误若此。三人皆不得辞其责。亦应分别查参。此事关系重大。总在大学士嵇曾筠秉公办理。务期有禆钜工。道员成贵、已奉皇考谕旨解退。若有应参之处、亦着题参。
○以内阁学士励宗万、为礼部右侍郎。
○庚戌。谕总理事务王大臣。原任尚书杨名时、为人诚朴。品行端方。皇考原欲召令来京。未曾降旨。着该部行文、宣召来京陛见。
○又谕、徐元梦年逾八旬。效力甚久。今办理皇考祭文。甚属敬慎。着即补授内阁学士。
○又谕、北路坐台人员、有效力年久者。亦有实在无力者。其效力年久者。自应更换。其实系无力之人。既不能养赡蒙古。何以管束弹压。有益于台站。其应行彻回更换之处。着速行查明请旨。
○又谕、从前法会中僧人等。有曾蒙皇考赏赐御书、及朱批等件。不论字数多寡。俱着恭缴。不许私藏。若有朕赏赐字迹。亦照例缴进。其内廷行走之大臣、及侍卫等。有朕赏过字迹。准其收藏。
○署宁远大将军查郎阿、奏辞议叙。得旨、查郎阿等办理军务。甚属妥协。巳奉皇考恩旨。交部从优议叙。不必固辞。
○辛亥。上诣雍和宫梓宫前、行初祭礼。陈大行皇帝冠服于几筵。陈大驾卤簿于雍和门。陈楮币于寰宇尊亲牌坊内。王以下百官齐集。届时。上举哀。视馔。读文致祭如礼。
○奉皇太后还宫、居永寿宫。上日诣问安。还。居乾清宫南廊苫次。
○谕总理事务王大臣。皇考山陵、正在兴工之时。由京城至易州、经过地方。如大兴、宛平、良乡、涿州、房山、涞水、易州等处。凡修道应差。诸事不无资于民力。朕心轸念。着将该州县乾隆元年应徵钱粮。加恩蠲免。交该部查议具奏。寻议覆、下直隶总督、顺天府府尹、行之。
○禁陈奏祥瑞。谕总理事务王大臣。曰、我皇考临御万方。勤求治理、惟务实心实政。从来不言祥瑞。每各省督抚奏报庆云、甘露、嘉禾、瑞茧、醴泉、麟凤之类。皆蒙特降谕旨。训示开导。告以灵贶式昭。益宜矢诚矢敬。励人事以迓天庥。至为深切着明。或廷臣合词请贺。均未邀俞允。此海内臣民所共知者。盖以治天下之道。惟在君臣上下。一德一心。政绩澄清。黎民康阜。斯实为国家祥瑞之明效大验。而不徒在云气物产之菁华也。如果海宇一道同风。众庶安居乐业。虽不闻瑞物之来。亦无损于太平之象。其或吏治民生。稍未协和底绩。即使休嘉叠告。诸物备臻。于地方治理、亦毫无禆益耳。仰惟圣谟所布。万世当遵。况朕今日、尤不敢比拟皇考临御之时。皇考上承圣祖仁皇帝六十余年重熙累洽之昌期。积庆垂庥之厚泽。加以皇考德盛化神。功成治定。恩泽周于寰宇。声教讫于无垠。因之天人协应。符贶聿彰。揆诸事理。固有宜然者。兹朕缵绪之初。仔肩伊始。深恐未能继述万一。岂能遽召嘉祥。惟当与中外诸臣。以实政实心。保守承平大业。时深乾惕。日凛几康。切不可务瑞应之虚名。致启颂扬之饰说也。尔总理事务王大臣等。可传谕各省督抚等共体朕心。嗣后凡庆云嘉谷、一切祥瑞之事。皆不许陈奏。并传谕将军提镇等知之。
○又谕、朕思皇祖时年久大臣。如原任大学士张英、谨厚和平公忠奉职。原任侍郎励杜讷、恪勤恭慎。练达老成。原任尚书顾八代、人品端方。学问充裕。昔侍皇考读书。朝夕讲论。有禆圣学。皇考临御时。特降温纶。将张英加赠宫傅。励杜讷追赠尚书。顾八代加赠太傅。三人并入祀贤良祠。又侍卫海青、侍从皇祖多年。勤劳懋着。仰蒙皇考、圣恩。授为一品。今朕即位之初。笃念前劳。追思旧学。张英、着加赠太傅。励杜讷、着加赠宫傅。顾八代、着加赠太师。海青、着加赠宫保。其作何加恩之处。该部察例议奏。吏部寻覆奏、并察例、加祭一次。给价建碑。从之。
○又谕内务府总管来保、着即来京。
○又谕、公庆复、现在奉差前往军营。户部尚书事务、着左侍郎海望署理。左侍郎员缺、着右侍郎托时转补。其右侍郎员缺、着内大臣顾鲁署理。傅鼐、着署理刑部尚书事务。卷之二

[book_title]卷之三
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修
雍正十三年。乙卯。九月。壬子。谕总理事务王大臣。傅鼐、现在署理兵刑二部尚书事务。其内务府总管事务。着公讷亲管理。
○癸丑。上诣雍和宫梓宫前供奠。毕。奉皇太后居东配殿。日诣问安。还。居别殿苫次。
○总理事务王大臣等。钦遵皇太后懿旨。仰体上孝思纯笃。再行详议礼制。谨拟百日内、上服缟素。百日外、请发。易素服。诣几筵前、仍服缟素。诣皇太后宫、及御门、莅官、听政、咸素服。冠缀缨纬。升殿受朝。不宣表。不作乐。咸用吉服、礼服。并一切典礼。用礼服。二十七月服满。照百日礼致祭。毕。上释服。皇后应遵照上持服礼制行。惟朝夕侍奉皇太后。兼有报祀之礼。应于二十七日后。在宫中素服。一切典礼。咸礼服。诣几筵前、仍缟素。妃、嫔、于二十七日除服后。二十七月内、咸素服。遇典礼。用礼服。皇子、与诸王百官。咸二十七日除服。百日薙发。外省官员军民人等、俱照定例行。奏入。上召总理事务王大臣。面传皇太后懿旨。曰、诸王大臣议奏持服之礼。酌古准今。情理允协。知道了。钦此。上降旨。亦以所议甚悉。允行。
○谕总理事务王大臣、办理军机大臣。前内大臣海望、自北路军营回京时。奏称鄂尔昆发遣人犯。在彼种地。并无实济。且恐日久之后。人数渐多。致生事端。似应改发他处。彼时皇考以鄂尔昆、现有大兵驻劄。岂有不能弹压之理。此奏不合。曾经降旨教导。令总理事务王大臣、及办理军机大臣等、议覆此事。并无定议之语。殊有观望之心。及朕降旨谕令再议。而王大臣等、尚未知皇考圣意也。朕伏思皇考之意。盖以此等发遣之犯。原系身获重罪之人。今发军前种地者。乃保全之大恩。令其效力赎罪耳。若其中果有情罪冤抑。不应发往者。乃办理刑名大臣之错误。自应声明具奏。宽释其罪。方于情理允协。若本无冤抑之情。只因其不善开垦。遂尔改发内地。以兵丁代之。是获罪之重犯。又不肯急公趋事者。转得遂其侥幸之心矣。且兵丁等平时职业。惟在骑射当差。耕种之事。非其所素习。若以不能力田为辞。则将迁移内地之民。往耕边塞之地乎。此事之断不可行者。若以此地不应聚集多人。则将嗣后发遣之犯。改发他处。尚属可行。似此已发之犯。岂有更改他处之理。且无论大军在彼。尽足弹压。即彼处无兵。亦毫无可虑者。若以伊等不能耕种。则自应令该将军大臣等、严加督率。定为赏罚之条。以示惩劝。况耕种本非难事。非工作技艺之可比。若肯用力。人人能之。其所以苟且因循。未收实效者。皆该管官员疏忽怠玩之所致也。海望心地纯良。但识见平常。且有固执己见之处。伊所陈奏。岂可尽以为是。尔等之意。想以朕降特旨。将海望署理户部尚书。且不时召见。遂起观。望之心。将伊陈奏之事。向奉皇考申饬者。仍复含糊议覆。甚属不合。凡办理天下之事。惟有物来顺应。不可预存是非可否之见于胸中。不但海望所言。即庄亲王、果亲王、大学士鄂尔泰、张廷玉。为朕所深加任用者。亦不可以其所言、尽以为是。盖识见不到。思虑未周之处。人所常有也。不宁惟是。即朕之谕旨。倘有错误之处。亦当据实直陈。不可随声附和。如此、则君臣之间。开诚布公。尽去瞻顾之陋习。而庶政之不就理者鲜矣。诸王大臣等、日在左右。尚不知朕心。未免观望之意。则在外臣工之未曾接对者。又当何如乎。此事若非朕看出。岂不至于错误。向后当以为戒。并将虚公持平之道。晓谕内外臣工共勉之。
○甲寅。总理事务王大臣、銮仪卫奏、翊日、上进宫。请备黄舆。得旨、明日虽满二十七日。朕犹在服中。安可即用黄舆、寻奏、皇上举行三年丧礼。过百日始易素服。百日内仍备青舆。百日期满。祭后。再备黄舆。从之。
○乙卯。上诣雍和宫梓宫前、行大祭礼。仪与初祭同。礼成。释缟素。更素服。奉皇太后还宫。居景仁宫。上诣寿皇殿行礼。还。诣皇太后宫问安。是日、上移居养心殿。
○命廷臣轮班条奏。谕曰、帝王御宇。必周知庶务。洞悉民依。方能措置咸宜。敷施悉协。是以明目达聪。广咨博采。俾上无不知之隐。下无不达之情。乃治平天下之要道也。我皇考圣明天纵。生知安行。智周道济。昭晰靡遗。然犹虚衷延访。公听并观。时令在廷臣工条奏事件。凡有敷陈当理。禆益庶政者。立见施行。并加奖叙。十三年以来。政治澄清。荡平正直。贻天下万世以久安长治之庥。盖所取于集思广益者。非浅鲜也。以朕藐躬。何敢上拟皇考盛德于万一。且自幼读书宫中。从未与闻外事。耳目未及之处甚多。允宜恪遵皇考开诚布公之旧典。令在京满汉文武诸臣。仍照旧例、轮班条奏。其各抒所见。深筹国计民生之要务。详酌人心风俗之攸宜。毋欺、毋隐。小心慎密。不得互相商搉。及私为指授。如此、则朕采择有资。既可为万几之助。而条奏之人。其识见心胸。朕亦可观其大略矣。再翰林读讲以下。编检以上。从前曾蒙皇考特旨。令其条奏。不在轮班之列。今若确有所见。亦准随时封奏。
○命诸臣各举所知。谕曰、国家用人行政。二者并重。而政事必得人而理。则先务尤在人才。所以帝王敷治。首举辟门吁俊之典。而人臣之义。莫大于以人事君。此上下相得益彰之要道也。我皇考立贤无方。旁求念切。实可为法于万世。兹朕缵绪之初。勉思继述。以承付托之重。所期任官惟贤。位事惟能。俾百工允厘。克绍承平之大业。着在京官员大学士以下。三品京堂以上。各将平日深知灼见之人。品行端方。而才可办事者。不拘品级资格。或现任职官。或放废闲员。俱准据实保举。密封奏闻。候朕酌量选用。尔诸大臣、皆受皇考深恩擢用者。今朕听政伊始。正尔等抒诚报效之时。务秉公心。悉除私意。俾贤俊登庸。庶政收得人之效。朕实有厚望焉。
○又谕莽鹄立年迈、不能兼办旗务。仍着以都统原衔办理部务。其镶白旗满洲都统员缺。着公讷亲补授。
○丙辰。上诣皇太后宫问安。
○谕总理事务王大臣。皇考乳母顺善夫人王氏。恭勤夫人谢氏。保奉皇考圣躬。恪诚调护。恭谨懋昭。皇考奖念勤劳。特颁赠恤。并优录子孙。给与世职。朕绍承皇考丕绪。仰体圣怀。追思淑德。式稽旧典。宜贲恩施。顺善夫人王氏。恭勤夫人谢氏。应如何加恩之处。礼部、内务府、详察典礼具奏。
○又谕、据大学士鄂尔泰等、奏请回避朕之御名。上一字、拟书宏字。下一字、拟书□□□(林□玉)□字。朕思尊君亲上。臣子分谊当然。但须务其大者。以将恭敬。至于避名之典。虽历代相沿。而实乃文字末节。无关于大义也。中外臣工。如身膺文职者。当思宣猷布化。禆益于国计民生。官居武职者。当思效力抒忠。奏绩于疆场牧圉。士子读书励行。黎民守法奉公。方为克尽爱戴尊崇之实。若但于御名谨避。将字画更改。并失其字之本义。揆诸古人二名不偏讳之理。既不相符。且区区拘泥之见。亦不足以明敬悃。甚无取焉。所请改写宏字□□□(林□玉)□字、不必行。嗣后凡遇朕御名之处。不必讳。若臣工名字有同朕。心自不安者。上一字、着少写一点。下一字、将中间禾字。书为木字。即可以存回避之意矣。尔部可传谕中外。一体遵行。
○又谕、庄亲王、果亲王、召见便殿、赐坐之时。俱行拜礼。朕心深为不安。王等皆圣祖仁皇帝之子。大行皇帝之弟。于朕为叔。行辈甚尊。岂可常行拜礼于朕前乎。君臣上下。分义固所当遵。然便殿燕见之时。非朝会大典可比。礼以义起。古人所贵。朕心所未安之处。即礼之所当随宜斟酌者。嗣后如升殿朝贺。典礼攸关之处。诸王等仍遵定例行礼外。若便殿燕见时。朕亲叔辈。均不必叩拜。以昭朕敬长亲亲之意。
○以刑部侍郎托玺、协办步军统领事务。
○丁巳。上诣雍和宫梓宫前供奠。
○谕总理事务王大臣、办理苗疆军务王大臣。朕闻得滇黔等省官兵。攻剿逆苗。其所过地方。概将空寨焚毁。甚至将已抚之苗。出寨当夫者。辄行诛戮。盖附近小寨。每为大寨逆苗。驱使挟制。不得不从。若一概焚烧。毁弃米粮牲畜。诛其老弱子女。则胁从之徒。无所依藉。势必并力格斗。收拾为难等语。朕思实被威胁。不得已附从之苗。原与实系肆逆之苗不同。从前王大臣等所议。原令哈元生等、分别料理。若将胁从之苗寨。概行焚毁。并诛其老弱子女。则益坚其抗拒之心。于剿抚机宜。殊为未协。若奉朕此旨之后。有意宽纵。使逆苗并不畏威。兼不怀德。则亦非一劳永逸之计。尔王大臣等、可传谕张广泗、哈元生、董芳等、知之。
○谕总理事务王大臣。朕自幼读书。皇考命左都御史福敏。为朕讲习讨论。十余年来。朝夕恪勤。不辞劳瘁。其居心宣力。皆出至诚。克称课读之职。实应加恩议叙。又原任侍郎蔡世远。学问素优。自雍正元年。在内廷行走。勤劳敬慎。于经义文词。悉心讲究。多所禆益。亦应加恩。以示朕笃念旧劳之意。着交部定议具奏。
○果亲王允礼奏、请定侵盗钱粮罪例。得旨、如此办理才是。具见王公忠诚直。而非为苛刻者也。将此奏与九卿看。其三百一千之数。原系法司上下其手之通毙。着永行禁止。其援诏邀免之处。着以一万两以下为准。有逾此数。不准豁免。余依议。
○刑部奏、援赦合例、朝审人犯。得旨、赦非善政。古人论之详矣。但朕即位之初。尽遵旧制。诞布新恩。凡此罪人。皆因自取。亟宜改悔。永为良民。法司仍宜照例详记档案。如既赦之人。再干法纪。朕必将伊等加倍治罪。决不宽贷也。可详细晓谕中外臣民知之。
○赐大学士朱轼、内城官房一区、移居银五百两。
○戊午。上诣皇太后宫问安。
○谕总理事务王大臣。九月二十五日。朕亲诣孝敬皇后几筵祭奠。所有祭品。应否加增之处。王大臣等议奏。寻议、加增冠一顶。衣七袭。得旨、是。
○又谕、諴亲王、和亲王、向荷皇考深恩。封以亲王之爵。但册封之典。尚未举行。又二王尚居住紫禁城内。分旗赐第之处。总未及降旨。今朕缵承大统。典礼以次举行。其諴亲王、和亲王、应如何册封。并赐居王府。分予护卫。给赡家资。务期妥协宽裕之处。着总理事务王大臣、会同礼部、内务府、斟酌缓急。详议具奏。
○又谕、向来理密亲王之子弘＜?日为＞、弘晥、孙永璥、因年尚幼穉。蒙皇考垂慈恩养。仍住宫中。近伊等年已长成。皇考原欲赐宅另居。尚未降旨。兹朕仰体圣慈。为筹画久远之计。应酌拨府第。俾令安居。并赉予赡给。以副皇考恩养抚育之盛心。其应加封爵。及如何赐第居住。给予养赡。务期妥协之处。着总理事务王大臣、会同内务府、定议具奏。
○又谕、本年七月、皇考曾降谕旨。今年黄运两河。水势甚大。南北河道总督、及在事官员。悉心防护。工程平稳可嘉。俟霜降后。降旨议叙。今据嵇曾筠等、奏报秋汛安澜情形。着遵照皇考谕旨。将江南河东河道总督。及在事官员。交部分别议叙具奏。
○又谕李绂、着赏给侍郎衔。管理户部三库事务。
○户部奏请、五城煮赈。得旨、依议。这五城施粥厂。着御史亲往验散。俾贫民均沾实惠。毋令胥役染指。都察院堂官、不时前往察看。
○以通政使司右通政使逢泰、为通政使。
○己未。上诣雍和宫梓宫前、行月祭礼。
○再免民欠。谕总理事务王大臣曰。各省民欠钱粮。十年以上者。已于恩诏内概予蠲免。其余未完民欠。尚系应徵者。朕思缵绪方初。惟当继述我皇考惠养黎元之至德。俾服畴力穑之人。均沐恩膏。积逋全释。若未蠲之项。尚事徵收。民间不无烦扰。兹特再行降旨、于恩诏外。将雍正十二年以前。各省钱粮、实欠在民者。一益宽免。从前江南积欠钱粮内。曾有官侵吏蚀二项。乃从民欠中分出者。比时差往大臣官员。办理原不妥协。亦着照民欠例宽免。此朕仰体皇考试求保赤之仁。深愿吾民厚生正德之意。各省军民人等、身受国恩至渥。自应感动天良。屏除陋习。明守法奉公之大义。循则壤成赋之常经。共为良民。免追呼之扰累。倘疲玩性成。不知悛改。则是吾民中最为愚顽之人。既无畏威之念。亦鲜怀德之心。国法具在。朕亦不能为之宽宥也。尔等即交部遵行。
○又谕、皇考山陵。正在兴工。现派守陵之贝勒大臣、官员侍卫等、前往居住。其自京师至易州一带地方。往来官役工匠人等甚多。恐有生事不法。扰累居民者。着都察院、派满汉御史各一员。奏闻请旨。前往沿路稽查。如有滋扰地方之事。着该御史即行参奏。交部治罪。毋得徇隐。其如何巡查、及应在何地驻劄之处。交都察院一并议奏。
○又谕、皇考梓宫。暂安奉雍和宫。路途稍远。非寿皇殿近在禁城可比。朕恭诣梓宫前敬奠。此时天气渐寒。护军校等、时勤服役。堪为轸念。着于恩诏外。另赏给一月钱粮。以为衣履之用。再沿途护军校、护军、步军、及校尉等、伺候官差。应酌赏饭食。着内务府设官棚五处。预备饭食。每处派御史一员。司官二员。侍卫十员。乾清门侍卫一员。照看管理。务令当差人等、俱得饱食。倘有草率克减等毙。经朕闻知。必加严处。
○又谕、警跸街道之护军。站班过密。方今天气渐届寒冷。若派如许兵丁预备。未免劳苦。嗣后遇朕清晨诣雍和宫之日。仍照此警跸。若遇日中前往供献午膳之日。着减半。庶兵丁等得以轮班更替。
○又谕、直隶各省员缺久悬。甚非勤政之意。今皇考大事。已过一月。其文官知府以上。武官参将以上。着该部照例。即行带领引见。令赴新任。其余官员。着总理事务庄亲王、果亲王、大学士鄂尔泰、张廷玉。协办总理事务朱轼。会同署理尚书傅鼐。秉公验看。若其中有年老不及者。指名具奏。若有人才敏练。及技勇可观。着有劳绩者。亦着记名。另行奏闻。
○又谕、本年恩诏内。凡文武官员。现在议降议罚、及住俸戴罪者。俱着宽免。已颁布通行。朕查我朝远年恩诏内。凡革职及敕督抚究拟者。曾有宽免之例。今朕即位之初。切望内外大小臣工。洗心涤虑。痛改前非。为国家宣力。以图后效。特沛浩荡之恩。予以自新之路。着将文武官员现在议革者。亦准宽免。至于敕下督抚究拟之案。其情罪轻重不等。着该督抚秉公酌量。若所犯情罪、应援恩诏宽免者。俱着入于宽免之内。以示朕宥过施恩之至意。
○定奴仆告主之罪。谕曰、本年恩诏。赦款甚多。但奴仆告家主之案。名分攸关。情罪可恶。毋得援恩诏赦免。盖凡官民人等、身蹈过愆。大干功令者。自然不能掩盖。且无人不可举首。断不容奴仆挟制短长。妄行首告。而紊尊卑之定分也。嗣后遇有奴仆首告家主者。虽所告皆实。亦必将首告之奴仆。仍照例重治其罪。尔等即交该部通行晓谕。永着为令。
○命僧众仍给度牒。谕曰、历代僧人披剃。有给与度牒之制。所以稽梵行、重律仪也。我世祖章皇帝、于顺治八年。停其纳银。仍给度牒。迨圣祖仁皇帝、康熙初年。并给发度牒。亦经停止。盖其时僧徒尚未甚多。又当玉琳国师、筇溪禅师、主持法席。相继振兴之余。犹知共循遗轨。故不给度牒。亦属可行。近日缁流太众。品类混淆。各省僧众。真心出家修道者。百无一二。而愚下无赖之人。游手聚食。且有获罪逃匿者。窜迹其中。是以佛门之人日众。而佛法日衰。不惟参求正觉。克绍宗风者。寥寥希觏。即严持戒律。习学小乘之人。亦不多见。蔑弃清规。徒增尘玷。此其流弊。将不可胜言。朕崇敬佛法。秉信夙深。参悟实功。仰蒙皇考嘉奖。许以当今法会中。契超无上者。朕为第一。则并无薄待释子之成见可知。特以护持正教之殷怀。不得不辨其薰莸。加之甄别。着该部仍行颁发度牒。给在京及各省僧纲司等。嗣后情愿出家之人。必须给度牒。方准披剃。仍饬府州县等衙门。严查僧官胥吏。毋许借端需索。扰累僧徒。违者从重治罪。尔部即遵谕行。
○禁擅造寺观神祠。谕曰、朕观各处地方。寺观庙宇甚多。而年久倾圯者。亦复不少。每致栋宇摧颓。佛像露处。雨淋日炙无人问及。在昔创建寺庙之初心。原以崇佛敬神。广种福田。而乃不能久固。转增亵慢之愆者。皆由寺庙太多太杂。人情喜新厌旧。乐于兴造。而怠于修葺之所致也。着传谕步军统领、及顺天府、五城地方官。并外省督抚、出示晓谕。嗣后官民人等、乐善好施。欲建寺庙。及僧道之发心募化者。惟许将旧寺旧庙。增修加葺。或复整十方之古刹。或缮补功德之专祠。庶令琳宫永焕。庙貌常新。教相增辉。百灵式妥。可以伸虔恪之众志。即以广福庇于生民。至若立愿广大。材力丰盈。特欲兴寺观神祠者。必呈明督抚、具题奉旨。方准营建。若不俟题请。擅为兴造者。必加究治。
○追恤阵亡大臣官员兵丁。谕总理事务王大臣、军机大臣、曰。朕闻和通呼尔哈之役。诸路官兵、及东路兵丁、俱怀疑观望。亦有弃营先回者。祇余京师右卫之旧满洲兵。奋勇冲击。虽年少者亦皆死战不退。是以尽忠者甚众。此等效力阵亡大臣官员兵丁。亡身报国。殊为可悯。而未及加恩者。今尚有之。从前皇考所以未即加恩伊等者。特因准噶尔之事未定。欲令在外弁兵。愈加黾勉图功。故暂缓之、以待事定。再行加恩也。今遭皇考大故。准噶尔复奏请和好。朕不得不推广皇考隆恩。此等效力阵亡大臣官员兵丁。未及加恩者。该部详确查明。将如何奖励加恩之处议奏。西路官员兵丁内。有似此效力阵亡。未及加恩者。亦着查明、将如何加恩之处议奏。至于出众效力。身得重伤。现在军营。未经叙奏之兵。亦着该管大臣等、查明具奏、候朕加恩。
○谕总理事务王大臣。傅尔丹、现在圆明园圈禁看守。着交刑部监禁。其应行审讯事件。着审明定拟具奏。傅尔丹除贪婪等项轻罪外。第一是和通呼尔哈处。所犯之罪甚大。伊身系统辖兵丁之大将军。乃不能收拾众心。复与大臣等不睦。且不能约束。以致失机。将军兵损折。皆傅尔丹之罪。与岳钟琪无异。着将。伊监禁。俟该部奏请时。再派大臣等审讯。
○庚申。上诣大高殿行礼。
○谕总理事务王大臣。皇考供膳时。着理亲王弘皙、贝子弘景、弘春、弘昌、公弘昉、弘晀、亦随允祎进内。此后王公大臣、额驸、台吉等、有初到者。俱照此开列职名进呈。
○又谕、皇考山陵重地。朕心寤寐瞻依。祇以躬膺付托。办理万几。未能亲往守护。而朕弟年长者。祇和亲王一人。现在协办事务。又未能代朕前往。再四思维。公允祎、乃皇考之弟。有服劳奉事之义。着晋封贝勒。令其前往守护。贝勒斐苏、公弘晀、亦令同往。再照景陵之例。应派领侍卫内大臣一员。尚书二员。都统二员。散秩大臣二员。侍郎二员。内务府总管一员。副都统二员。乾清门侍卫八员。侍卫四十员。领侍卫内大臣、着派哈达。尚书、着派魏廷珍、宪德。都统、着派迈禄、高起。散秩大臣、着派侯图巴、沙晋。侍郎、着派留保、阿克敦。内务府总管、着派盛安。副都统、着派侯田存德、于永世。乾清门侍卫、着派郭尔多、达哈素、那尔泰、托伦、素尔鼐、阿兰泰、六十一、鄂尔塞、前往守护。侍卫四十员、着领侍卫内大臣、开列请旨。伊等务期敬谨居心。恪勤将事。以仰报皇考豢养隆恩。庶不负朕郑重派往之意。
○开乡会恩科。谕曰、国家大典。首重抡才。我朝培养多年。人文日盛。是以皇考御极之初。于三年大比之外。特开乡会恩科。广罗俊乂。所以鼓舞而振兴之者。至为周备。今朕缵承统绪。照雍正元年特开恩科之例。举行兹典。乾隆元年。系丙辰会试正科。着于八月举行乡试。乾隆二年二月举行会试。以副朕兴贤育才之至意。尔等即交该部遵行。
○又谕、人臣秉公执法。纪纲攸系。凡所参奏。必当持平准理。据实上闻。方为允协。朕观条陈参奏中。竟有矫诈之人。于所管宗族亲戚。有意苛求。将不应参奏之事入告。以博秉公执法。不顾私亲之名者。如其宗族本睦。而其人又能公正居心。毫无瞻顾。因族中实有犯法干纪。而不为私恩小惠。即行参奏者。固属可嘉。但闻此等参奏。多出私心。往往因本族。中不无旧忿夙嫌。借端报复。既已不公。又伤伦纪。且欲窃附公正之名。其居心深险。更不可问矣。此等习气。汉军尤甚。嗣后宜痛加改悔。洗心涤虑。倘或仍蹈故辙。以假公济私之事。混行渎奏者。必重治其罪。以示国法之平。以笃睦姻之俗。尔等即传谕中外知之。
○又谕、八旗入官地亩房屋。皇考交与八旗大臣官员等料理。乃伊等不能仰体圣心。办理总不妥协。既无益于国计。转有累于八旗。朕知之甚悉。且有将已经奉旨蠲免之项因八旗。查报在先。复行勒逼交官者。其间弊端种种。着该部确查明白具奏。再降谕旨。
○又谕、恩诏内、有豁免着追银两之条。现在查办。其应行豁免者。自不复催追。但恐不应蠲免之中。仍有应免之项。一时分晰不清。致有牵混拖累之处。殊非朕加恩沛泽之意。着通行晓谕。暂停追比。俟查明分晰之后。将不应豁免之项。再行勒限着追。
○训饬宗室。谕曰、治国之道。以亲亲睦族、移风、易俗、为先务。我朝宗室。承太祖太宗之家法。风俗原颇醇朴。其尊君爱亲。忠诚之教。迥超庶姓。嗣为一二不肖之徒沾染。以致现在宗室中。彼此戏谑。渐流卑鄙。互相排挤。不知向善。风俗因而敝坏矣。即如弘春、伊父获罪监禁。伊反以为喜。弘暻、亦以监禁伊兄为快。夫为人不孝不弟。岂有为国尽忠之理。更有宗室等、不顾品行。专以谄媚近御显要大臣为事。实属有玷天潢。皇考洞鉴于此。圣虑周详。启迪训导。期挽流俗而臻于善。不惮勤苦。孳孳教诲。于今十三年矣。其中感戴皇考教诲成全之恩。谨守奉行者固多。其心以为待伊等刻薄者。亦不一而足。皇考训谕。周详备至。以朕之才德年齿。识见历练。远不及皇考。虽多方教诲。亦不能出乎。皇考训谕之外。况皇考如此之教诲。犹未能尽化。宁朕言是听乎。虽然。朕惟仰体皇考之心。整饬宗室积习。期归于善。岂无一二人感化自新。勉励向善耶。嗣后宗室等、务期革面革心。发奋自修悔过迁善。庶几共享无疆之福。着将此由该衙门、详细通谕各宗室知之。
○谕总理事务王大臣、办理苗疆事务王大臣。黔苗肆逆。百姓被其扰害。前已钦奉皇考谕旨。将今年黔省钱粮。通行蠲免。其被贼残害之州县。蠲免三年钱粮在案。今朕思该省本年额徵米石。虽无蠲免之例。而被贼残害之州县。由土已经抛荒。渐次复业之民。尚在加恩赈恤。所有该州县本年应徵粮米。着并予蠲免。其未经被扰之州县民人。现俱团练乡勇。保固地方。并运送军粮军装等项。实属劳苦。所有本年应徵粮米。着停止徵比。以纾民力。再朕闻黔省州县。有丰收之处。今应徵额粮。既行缓徵。则该州县米粮充裕。而被扰地方。现需米石赈恤。且各省协剿官兵。现需供支口粮。着该抚即行发帑。于丰收州县。按照时价。采买备用。仍严饬该州县官。公平收买。无任胥吏抑勒滋扰。
○又谕、朕闻黔省逆苗。奸狡异常。官兵来则暂行退避。过则仍复肆逆。缓则恣为焚劫。急则求讨招安。以叛逆为寻常。视招抚为得计。乃系逆苗实在情形。所当痛加剿除。不容稍有姑息者。其地大苗众。凶顽之寨。及首恶之人。定应剿洗擒获。务尽根株。其余附和迫胁之苗。分别料理。必令尽缴器械。方许投诚。从前王大臣等所议。原令哈元生等照此办理。可传谕张广泗等知之。其云贵等省苗疆。有应行弹压者。亦先经王大臣等、议令该督抚等留心弹压。现今古州等处用兵。各省苗疆。正不可因现在宁静。而稍为疎懈。可再行传谕云贵广西督抚。密饬各地方官。不时稽察加谨防范。无致疎虞。
○礼部议覆、江南总督赵宏恩等、请定寿州新分凤台县。酌拨廪增。及新进文武生童额。嗣后县额设廪生十二名。三年一贡。增生十二名。额进文童八名。武童六名。应如所请。从之。
○命多罗履郡王允祹、暂管礼部事务。
○辛酉。上诣田村孝敬皇后梓宫前致祭。
○诣皇太后宫问安。
○谕总理事务王大臣。太祖太宗子孙。从前或因本支无人。未经赐爵。或因别有事故革退。未经承袭者。着宗人府一一查明具奏。
○又谕、恩诏条款。原应遍行传谕。恐无知小民。刊刻售卖。其间或有增减舛错之处。甚有关系。着该部另刻小本。刷印多张。遍行颁发。其外间售卖者。亦令赴部刷印。并令顺天府、步军统领衙门、出示晓谕。务令人人知悉。以部板为准。
○谕吏部、凡有亏欠钱粮未完之人。定例不准铨选。至于有恩免银两之人。与亏欠未完者有别。若亦照例不准铨选。实为可悯。前因范时绎都统任内。参劾旗员之奏。遂将候补候选诸员。概停选补。今年皇考本欲开恩。未及降旨。今朕仰承圣意。着将恩免银两人员。及其子孙应选应补者。俱准入伊等班次铨用。尔部即遵谕行。
○壬戌。上诣雍和宫梓宫前供奠。
○谕总理事务王大臣。从来帝王抚育区夏之道。惟在教养两端。盖天生民而立之君。原以代天地左右斯民。广其怀保。人君一身。实亿兆群生所托命也。书称正德利用厚生惟和。又云唯土物爱厥心臧。盖恒产恒心。相为维系。仓廪实而知礼义。理所固然。则夫教民之道。必先之以养民。惟期顺天因地。养欲给求。俾黎民饱食暖衣。太平有象。民气和乐。民心自顺。民生优裕。民质自驯。返朴还淳之俗可致。庠序孝弟之教可兴。礼义廉耻之行可敦也。我朝列圣。敬天勤民。垂统万世。皇祖圣祖仁皇帝。六十余年。久道化成。重熙累洽。所以惠养元元。礼陶乐淑者。至周至备。惟是国家承平日久。生齿日繁。在京八旗及各省人民。滋生繁衍而地不加广。此民用所以难充。民产所以难制也。我皇考宵旰孜孜。勤求治理。惟恐一夫不获其所。重农贵粟之教屡颁。抚循蠲赈之惠频下。南北之营田水利。无不兴修。内外之开恳种植。无不综理。凡此实政实心。一以诚敬贯彻始终。十三年有如一日。皆朕所亲承目睹。拳拳服膺者也。朕生长深宫。瞻依皇考慈颜。惟知承欢膝下。懋学书斋。即如日用饮食之需。悉由恩赐。丰赡饶裕。不烦问所从来。此固皇考昊天罔极之恩。难于名言。而为君之难。亦惟身履其地者。然后知圣人之言为至当也。今朕缵承大统。身为人主。衣租食税。则自今伊始。一丝一粟。皆四海小民所经营供御者矣。朕思饮馔被服。皆出于海内脂膏。宫室器用。皆取自闾阎拮据。尚安忍少有糜费侈用之心。以伤民力而耗民财乎。又安忍已垂裳而听天下之民之有寒不得衣。已玉食而听天下之民之有饥不得食者乎。禹思天下有溺者由已溺之。稷思天下有饥者由已饥之。自古圣君贤臣。自任之重者。皆动于至诚。迫于至理。有万不容已者也。朕日夜兢兢。时廑本固邦宁之至虑。以皇考之实心为心。以皇考之实政为政。凡供饍品味之类。无所加增。衣服器用之属。无所滥费。宫室苑囿之区。无所改营。爰赖中外诸臣。共体朕心。以成朕志。于民生日用所由阜成。民生乐利所由丰豫之处。在在求其实际。事事谋其久远。勿以虚文而泽不下逮。勿以小利而计不图全。勿作无益以害有益。勿朘民生以厚已生。果能恒产有资。将见恒心自启。我皇考圣训。所谓三代之治必可复。尧舜之道必可行者。庶能继述万一。此朕中心乾惕之诚。并非因即位之初。为此邀誉近名之语。以博天下臣民之感颂。朕心务收实效。岂肯徒托空言。但天下至大。兆民至众。非朕一人所能独理。内而阁部八旗大臣。外而督抚藩臬有司。均受国家深恩。有惠养斯民之责者。当共思黾勉。崇俭戒奢。视国事如家事。以民身为已身。痌瘝一体。休戚相关。各殚诚心。期登斯民于衽席。则赏功酬庸之典。朕心从优举行。若苟且因循。视同膜外。律以溺职。更复何辞。勉之勉之。
○又谕、本年顺天乡试。弊窦甚多。解元许秉智。系革职户部员外郎许秉义胞弟。家赀甚富。情毙显然。着将考试官顾祖镇戴瀚革职。拏交刑部。请旨派大臣严审。按律究拟。朕当皇考大事。正哀痛迫切之时。岂复能留心文字。是以今年乡试十魁卷。特旨命徐本、福敏、方苞、杨超曾、四人覆阅。伊等毫未经心。漫无觉察。亦着交部严察议奏。原参一摺发出。着原派之大臣按款审讯。务在秉公办理。得其实情。亦不必以朕降旨在先。有意迎合。
○大学士马齐、年老乞休。得旨、卿年八旬有余。效力多年。着原品休致。
○癸亥。孝慈高皇后忌辰。遣官祭福陵。
○上诣皇太后宫问安。
○谕总理事务王大臣。西路军需。从前岳钟琪办理之时。草率从事。于一切物件。定价太减。本不敷用。又因用兵日久。兵马加增。以致物价日益昂贵。而甘凉肃等处尤甚。皇考圣心轸念。欲周知地方情形。特命该处大臣。将米谷草豆时价。两月一奏。交户部军需房。以备稽察。近年陕甘督抚等。奏销军需本章内。有照定价者。有照时价者。更有多于时价之外者。业经该部将不符定价各款。驳令查核。朕思各案军需。若概照定价核销。则官员不免受累。若但据承办官开报。竟照时价准销。恐地主方有司、于开报时价之时。即预留余步。以为冒销之地二者均非公平之道。现在奏销案件。若不斟酌定价。则内部查核。既无准则。而外省奏报。亦无所适从。徒为文移往返。驳诘咨查。于事无益。其如何按照地方。折中定价。斟酌合宜。俾官吏无赔累之苦。国帑无浮冒之毙。着总理事务王大臣。会同九卿、悉心确议具奏。其从前驳查案件。或竟照时价。或即照现议之折中定价。准其开销之处。亦着一并议奏。再军兴以来。承办官员。若有借称军需名色。派累百姓者。着该督抚、即行严参。重治其罪。若该督抚不据实参奏。经朕访闻。必将该督抚一并重处。
○以原任侍讲开泰、为翰林院编修。在批本处行走。
○召署河东盐政孙嘉淦来京。以侍郎用。
○调原任按察使魏定国、乔学尹、原任御史谢济世、来京引见。
○甲子。上诣雍和宫梓宫前供奠。
○谕总理事务王大臣。甘省百姓。连年挽运军需。已蒙皇考恩旨。将本年地丁钱粮。全行蠲免。朕闻平凉府所属厅州县。并巩昌府属西固厅。庆阳府属环县。及宁夏府属灵州之花马池、石沟等堡。中卫之香山一带。今岁收成稍歉。朕心轸念。着将各该处本年额徵本色粮石。缓至来年夏收后。该督抚看年岁光景奏闻。再行徵收。至于冬底明春。恐此歉收诸处。有乏食之百姓。着该督抚悉心确查。动用仓储。借给米粮。务令糊口有资。不致失所。又闻固原、环县、等处之民。有移就邻封营生者。着该地方官安插料理。至来年青黄不接之时。该督抚尤宜留心体察。善为抚恤。毋得疎忽。
○又谕、鄂敏前因侍班时。驱逐王国栋。举动迟缓革职。其过尚小。着赏复翰林院编修。在奏事处学习行走。
○又谕、方苞着在南书房行走。现今南书房满洲翰林甚少。着大学士等、于满洲翰林内。拣选学问优长。老成谙练者。数员。带领引见。俟朕简用。
○又谕、皇考几筵前祭奠之杯盘。理宜敬谨收贮。内管领海六十等、乃竟疎忽。将金盘遗失。情殊可恶。海六十、积兰泰、翁鄂托、着革职。并将仓上人等、一同拏交刑部。会同总理事务王大臣等。严审定拟具奏。内务府总管丁皂保、盛安、系特行派往雍和宫办事之人。并不严查属员。以致将金盘遗失。甚属不合。丁皂保、盛安、交该部严察议奏。再此事俱系内务府总管等。平日并不严行约束疎忽所致。着将庄亲王、及其余内务府总管等、俱交该部察议。公讷亲、甫经办理内务府总管事务。着免其交部。
○乙丑。孝敬皇后忌辰。遣官致祭。
○谕总理事务王大臣。各直省丛林古刹。所有斋田。原为高僧梵修之地。僧徒众多。借此以资香灯斋供之用。至历年久远。其本寺僧徒。及施主之子孙或私行变卖。以致佛门祖庭。常住无资。是以皇考曾降谕旨。令地方官留意清查。将现在之斋田。查明登记册档。不许售卖。将来续置者。亦报明地方官。载入册内。并令该督抚等、留意稽察。此皇考护持法教。利益宗徒之盛心也。但直省地方。丛林古刹之外。多有庵观茶亭、社庙净室等项。或筑室数间。随缘施舍。或应酬经忏。不事戒行。若一概清查。头绪繁多。不肖之人。因而作奸。必滋纷扰。我皇考圣鉴及此。原欲降旨申明。未及颁发。今朕仰承先志。详绎圣训。明白晓示。着各地方官。将丛林古刹之斋田、应行清查者。秉公清查。编入册籍。禁止售卖。并严禁胥役地保。恐吓索诈等弊。其庵观茶亭。社庙净室等处。止令该住持。将现在产业、开明数目。自赴州县呈明立案。官吏不必概行清查。以致生事之徒。借称功令。互相告讦。扰累地方。着该部通行各直省督抚。转饬所属。分晰办理。实力遵行。倘有借端生事者。必重治其罪。
○是月。署宁远大将军查郎阿。等。遵旨覆奏。巴里坤、哈密、留屯兵一万二千名。恐不敷堵御防范调遣之处。谨悉心酌议。与其止住进口之回兵。不若整顿挑派之战兵。请先在肃州镇标、挑派二千名。甘省提标、挑派三千名。凉州、挑派四千名。西宁、挑派四千名。宁夏、挑派一千名。河州、挑派五百名。固原、挑派二千名。应需马＜?马犬＞、除各兵原有牲口外。其不敷者、即于军需马＜?马犬＞内、各按兵数酌给。并于口外安西镇标属、暂挑二千名。或猝有需用。则口外口内预备之兵。即可接续前往策应。得旨、览奏、具见公忠为国。料理甚属妥协。卿自办理西路军务以来。原蒙皇考嘉奖。益当勉力。始终如一。方能不负知遇之恩也。
○广西巡抚金鉷奏、年谷顺成。每米一石。价二钱三四分至六七分不等。得旨、各省奏报收成分数。务期确实。勿以粤西路远、而稍有粉饰也。
○广东潮州总兵官范毓＜?香奇＞奏报、嘉应州潮阳县等处。于八月十六日。飓风陡作。沿海堤岸冲决。田禾被淹。城垣庐舍船只。俱有损坏。得旨、被水民人。深可悯恻。可加意抚绥。毋令失所。并传谕该督抚知之。
○广东巡抚杨永斌、奏报雨水粮价。及查办潮阳等县、被风情形。并新抚猺疆。均属宁贴。得旨、督抚奏报秋成分数。务须据实直陈。不可丝毫粉饰。潮阳等处被风船只民房。可确查赈恤。新抚摇疆、及澳门夷人。务令镇抚安贴。实力行之。勿徒见之章奏之间也。
○浙闽总督郝玉麟奏、修筑海塘情形。得旨、海塘工程。深廑皇考圣怀。朕即位以来。更为忧念。特命大学士嵇曾筠、前往总统料理。卿可就近寄信相商。协同经画。为一劳永逸之计。以慰朕望。
○又奏、水师营兵丁徐明等、以差操事繁。暮夜至官署喊禀无状。已发司审究。该管守备杨名标、派拨不当。亦属不合。但未便即行参劾。致长刁风。得旨、兵丁恣肆。渐不可长。当严加惩治。以儆刁风。守备杨名标、当察其居官何如。再定。
○广东提督张溥、奏报各属雨水飓风情形。得旨、览奏知道了。被水遭风。损伤之人口田庐船只。俱应加意赈恤。不可怠忽。可传朕旨、与该督抚知之。
○福建建宁总兵官李荫樾具奏、建宁镇三营。息银充裕。请仿立社仓。以济兵食。得旨、办理亦是。须实力行之。
○两广总督鄂弥达具奏、查拏平乐县凶横滋事之獞民廖老大等。分别审办。得旨、杖毙首恶。以儆余党。慑伏人心。办理亦是。向后切须留意稽查。无得疎忽。
○直隶河道总督朱藻、具奏河工情形。得旨、据奏整理北河事宜。已悉。务在实力奉行。至摺内孑然孤立一语。甚属错谬。前已面谕矣。汝以孤立为忧。倘有所依附观望。不更为可危乎。程家寨引河一事。知道了。
○广东布政使萨哈谅具奏、办理税羡情形。得旨、徵税扰民之毙。朕深知之。看汝办理情形。仍蹈苛刻之习矣。但朕特降宽大之旨者。原欲使百姓实沾恩泽。若汝等稽察不力。徒饱官吏之私。而百姓不被其惠。则汝等地方大员之罪。不可逭矣。将此旨并传尔督抚知之。
○漕运总督顾琮奏、请蠲免江南苏松二府浮粮。又请禁关税赢余、逐年加增陋习。得旨、所奏浮粮关税二件。甚属可嘉。汝未陈奏之先。朕早已洞悉。敕交王大臣密议。因国家经费。须当量入为出。通盘计算。兼之求治不可太速。一时未可轻举。然汝奏与朕意吻合。朕甚忻悦览焉。
○苏州巡抚高其倬奏、江阴县地棍夏寿等、纠伙至浒墅关税房。肆行不法。饬属严拏究办。得旨、海保才离任、而即有此事。汝尚有颜面乎。皇考每以高其倬、魏廷珍、并论。谓皆有才、而皆不实心任事。汝毋以今日为得计也。朕之心。即皇考之心。朕之赏罚。岂与皇考有异乎。土棍妄行。大干法纪。若再不能拏获重惩。汝不能辞纵盗之大谴。且高其倬之柔奸。皇考能姑容之。朕不能姑容也。勉之戒之。
○又奏、收成分数、并查勘京口水府庙、风潮冲坍江岸堤工民房情形。得旨、被旱州县。虽系偏灾。必须加意料理。以济吾民之食。不可又蹈从前陋习。江岸冲坍之处。可与赵宏恩、悉心商办。不可怠忽。卷之三

[book_title]卷之四
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修
雍正十三年乙卯冬十月丙寅朔。享太庙遣裕亲王广禄行礼遣官祭永陵、福陵、昭陵、昭西陵、孝陵、孝东陵、景陵、孝敬皇后
○上诣大高殿行礼。
○诣寿皇殿行礼。
○颁乾隆元年时宪书。
○谕总理事务王大臣。我皇考笃念怡贤亲王公忠体国。翼赞政治之勋劳。加恩于嗣子怡亲王。望其有所成就。以继怡贤亲王之遗绪。今当读书务学之时。着再拣选翰林官一员与林令旭一同课读再諴亲王自幼蒙皇考慈爱。今在宫中、与朕兄弟。同学读书。乃王性耽安逸。不知黾勉向学以副皇考期望之意。屡烦圣心降旨训饬。而王仍未悛改皆朕所亲见者。今朕仰体皇考爱弟之心。何忍恝视。着选派翰林官二员。为王师傅用心。教导务令学业有成。倘王仍前怠惰当竭力规劝教诫之若劝诫不从。即奏闻于朕。候朕降旨倘不能尽训导之职又为王隐过。朕必于该翰林是问
○又谕今春据鄂尔多斯之扎萨克等呈称、伊等所种田禾未收请借托克托城宁夏等处仓米、支给穷人食用等因经部奏准照伊等所请借给在案嗣因鄂尔多斯之贫乏蒙古等多有来口内就食者。有典卖妻子者蒙我皇考洞鉴其情。曲加体恤。谓该扎萨克等何以豫先未曾奏请施恩。特旨交地方官查明人数共二千余口。俱动正项钱粮赎回。赏给本旗。使其父子兄弟亲戚相聚。现在办理。夫鄂尔多斯之蒙古等、皆久沐国家养育之恩世世竭诚奋勉。效力疆场而数年以来。派拨出征。购买官畜。押解护送等事行走亦甚属勤劳出力。殊为可悯。今年借给鄂尔多斯贫乏蒙古之托克托城宁夏、神木等处仓米。俱着免其还补。以仰副我皇考从前矜恤施恩之至意。
○定蒙古部落存公罚项分赏有功之例。谕曰、旧例扎萨克蒙古等、凡治罪俱照九数罚取牲畜存寄公处。雍正十年。皇考特降谕旨、谓此项罚取牲畜与其存寄公处不若即交与该盟长扎萨克等于罪人名下照数追出、赏给伊等旗内勤于公事出力报效之人曾交部议彼时因有军务未及施行今军务大概巳定应遵照皇考原降恩旨。将罚取蒙古牲畜不必存寄公处。交与该盟长扎萨克等、照数追出。务须秉公、赏给实系勤劳报效之人。以示劝惩。着伊等将办理之处。仍行报部查核。
○又谕、自军兴以来。各蒙古扎萨克王台吉及所属人等。均属奋勉出力。从前蒙古等协济军需。供给驼马牲畜。俱经皇考加恩。按照官价。赏给银两。嗣因平郡王到军营后奏称、赏给供纳牲畜价值。伊等以为事同买卖。转于军务不得尽心。请停其给价。暂记档案。俟事竣后加恩议叙等语蒙皇考鉴其至诚深为嘉奖。巳依平郡王所奏行矣。该内扎萨克蒙古喀尔喀王贝勒贝子公台吉等感戴恩施益加踊跃协济军需驼马羊只牲畜甚多具见急公忱悃。实属可嘉今军务大概巳定自宜加恩奖励。着该部查明、按其供给牲畜多寡。应如何分别加恩之处。会同办理军机事务大臣等、速议具奏。
○又谕前因大兵进剿。需用马匹牲畜。甚关紧要。令于内扎萨克六盟地方购买。蒙皇考洞鉴。恐特派大臣官员前往未免骚扰地方。因再三谆谕、令御前蒙古王额驸台吉等、会同该盟长扎萨克等。比较常值。加增购办。听其愿卖。不许抑勒。闻解送此项马匹。沿途多有倒毙。且将至库伦伯勒齐尔地方。未及歇息。猝经军营调取。除选用外。其余马匹。仍令原解人等看守过冬。伤损尤多。复饬令该扎萨克等补足缺额解往。嗣因停止进兵。仍令彻回。此项马匹。俱系动用正项钱粮购买。以备军需。其未交纳之前。固应赔补。但自军兴以来。各蒙古等均属奋勉效力。出私马以供官买。协济军需。殊可怜悯。若将此项伤损马匹。俱令赔补。恐该扎萨克等、勒派所属。致有重徵。无以副皇考惠爱蒙古之至意。此项应赔马匹数目。着该部查明具奏。免其赔补。
○又谕、四川口外里塘巴塘等处、土司番子。及西宁所属番众部落人等。自归附内地以来。甚属恭顺。其供应差使。及押运护送一切军需糇粮等项。竭诚效力。殊为可悯。前蒙皇考俯念伊等诚谨。曾经奖谕施恩。今朕缵承大统。诸事俱遵皇考之心而行。着将此等番众之贡、豁免一年。以示朕抚绥边远小民之至意。
○户部议准、四川巡抚杨馝疏请简州新开盐井一十三眼。应照例增引徵税。从之。
○又议准、云南巡抚张允随疏。请鼓铸运京制钱。在广西府设炉开铸。需用铜铅工本脚费钱、二十八万七千余两。暂于司库封存银内借支。行令两淮盐政、于续收盐课银内、照数动拨。解滇还款。其钱上清文。即篆宝云字样。从之。
○兵部议覆。湖广总督迈柱疏言、添平等所土司覃庆永等六十员。呈请改土归流。蒙恩赏给世袭职衔。并准其随营效用照例升转。应将土千户赏给千总职衔。土百户赏给把总职衔。永远承袭。如有年力精壮。愿随差操者。准其照衔食俸。一体升转。从之。
○命副将军常德、前赴北路军营。协同庆复办事。
○丁卯。上诣雍和宫梓宫前供奠。
○诣皇太后宫问安。
○申禁各省贡献。谕总理事务王大臣曰、朕前降旨三年之内。不准各省督抚进献土产。若有进献皇考之物。巳在途次者。准其进呈。昨江南总督赵宏恩贡献食物器具。乃八月中旬赍发在龙驭上宾之先。朕不忍遣回。谨留为几筵陈设之用。恐他省不知情由。特行晓谕。嗣后凡有进朕之物。即赍送到京。奏事官员、亦不准接受转奏。俟三年之后。朕再降旨。朕仰承圣祖皇考福荫。凡服御器用之属。何一不备。取之宫中而有余。正不待四方之入贡也。在诸臣各怀尊君亲上之心。固欲藉物产以伸其诚、敬然此贡献之物。岂能自备于家。而不取资于民力乎。是朕多受一次贡献。即诸臣多费一次经营。诸臣多费一次经营。即百姓多费一次供应。朕实不忍以无益之方物。重烦吾民也。诸臣果有爱戴之诚心。惟当体朕子惠元元之意。凡一丝一粟。皆思为人民留其有余使之家给人足。则胜于朕之身受矣。
○饬外臣各以实政陈奏。谕曰、近见直省督抚提镇及藩臬等摺奏。或劝朕节哀。或请叩谒梓宫。奉差在外大臣。又有具摺请安。并无陈奏之事者。夫创钜痛深。中情所发。虽欲自遏。而其道无由岂疎逖之臣。可以空言。相止者乎。若夫毁不灭性。经有明文。记称武王达孝。乃在善继善述。朕受皇考付托之重。荷列圣丕基。自当为天下慎保此身。亦无俟诸臣之劝勉也。先王之礼。甸服者日祭。侯服者月祀以其地至近。本各有职事于王朝。今以四海九州之远。乃欲置封疆民社而叩谒梓宫。无乃明知其不可。而姑漫言以自表欤。朕莅政之初。诸臣自宜各陈其职事。及吏疵民瘼。有裨于实政者。而蹈常袭故。崇饰虚文。朕何望焉至于具摺请安。并无陈奏之事则虽有忠爱之忱而实未知朕之心也元后作民父母。故古先圣王、日昃不遑暇食用诚和万民以安之也。必天下之民举安。而后朕之心安。而后朕之身安。使人君而惟务一身之安则天下之民。必有不得其安者矣。夫亲民之吏。催科不扰。刑罚必中。水旱无壅奸蠹必除所以安一州一县之民也。由守牧监司以至督抚。进循良。斥贪暴。毋通货贿毋听请嘱。毋好谗谄。毋恶耿直。所属群吏果有实德于民必爱惜曲成。使得行其志所以安连州比。郡通省之民也。小大戎臣。能固封守恤士卒。轸其饥寒。均其劳役。所以安行伍之民也。诸臣信能朝夕孜孜。职思其居。以安天下之民。则所以安朕之心。安朕之身者。实效具见。朕必嘉其忠诚。繁文末节。非所尚也。朕所望于诸臣者。惟在实心辅成治化。自今以后。凡无关于政事之实者。不必具摺具本陈奏。
○禁在任守制。谕曰父母之恩昊天罔极而丧礼以三年为断者。所以节仁人孝子之哀而使有所极也。三年之丧。犹不能终则百行皆无其本矣鲁公禽父、衰绖而即戎孔子以为有为为之也。古者诸侯之大夫士。虽有既葬而服国事之礼。然古之仕者不出其乡殡殓皆亲。窀穸既营虽使绖而即事义尚可安也。今之仕宦。近者犹数百千里含殓不知宅兆未卜。而晏然于官所。情能自巳乎。往者道府以上要缺间有督抚保题在任守制。而特旨从之者。其后遂习为故常。并及州县微员。其中有平日。督抚所亲信而欲留者。有竟自愿留者。有多方营求以得之者。而不得者且用为耻。夫事亲孝。故忠可移于君。使其人本仁孝。而强夺其情。则儳然不能终日。必至怆恍昏迷。废弛公事。若以为安。则忍戾贪冒之人也。国家安所用之。而所治士民。亦安能服其政教乎。自后必其地其任其事其时。决不可少是人。而无能相代者。乃准保题以凭核夺。余俱停止。永着为例。
○又谕总理事务王大臣、办理苗疆事务王大臣黔省逆苗不法地方文武官弁。不能先事预防及苗众猖獗用兵征剿。而领兵大员。又复各持巳见。不能和衷共济。加以张照举动乖张。妄行调遣。以致办理失宜。用兵数月。仍无头绪。朕心甚为忧虑。因湖广总督张广泗才品优长。且从前久任苗疆。诸事熟练。是以命其前往。代张照之任。今思用兵关系紧要。事权若不归一。难以早奏肤功。张广泗、着授为经略。自扬威将军哈元生、副将军董芳以下。俱听张广泗节制调遣。所有经略印信。着该部速行铸就。遣官赍送军营。
○又谕、黔省逆苗不法。扰害地方。深廑皇考圣怀。忧劳倍切。乃用兵许久。诸事尚未就绪在事诸臣则惧责而未免有所掩饰。邻省诸臣。又喜事而或张大其词。均非地方实在情形也。至于封章上达。朕发交廷议。再裁酌降旨。而数千里外之揣度。岂能切中本地机宜。丝毫不爽。兼之一摺批发。而观望者群起而窥伺之。以为上意如此。勉强迁就。转致事务纷更。难于奏绩。朕计虑及此。是以不便频降谕旨指示方略。而至于忧念苗疆。则未尝一刻去诸怀也。所望在事诸臣、尽屏私心。视公事如巳事。竭诚办理。并将确实情形。入告于朕。不事掩饰。候朕降旨裁夺。至于邻省大臣、尤当休戚相关。勿存喜事之心。勿为将来邀功之地。诚心助理。据实奏闻。如此方不愧人臣公忠之道而公事亦易于观成矣。可密谕黔省在事大臣、及邻省督抚等共知之。
○多罗履郡王允祹、带领衍圣公孔广棨、引见。谕曰、至圣先师、功在万世。我皇考尊师重道。备极敬诚。典礼之隆。超越往古。尔为后裔。当躬行实践。勤学读书。勉为圣贤。以仰承先泽。凡尔子姓兄弟。虽亲疎不一。姿禀或殊。然远溯尼山要皆圣人之后。不可自待菲薄。务期交相砥砺。立志端方。使天下儒风。有所宗仰。遵家训、即所以报国恩也。朕实有厚望焉。
○吏部题、大学士张廷玉、恩赏世袭一等轻车都尉。并前所得一等轻车都尉。照例归并。授为三等子。仍与伊长子张若霭承袭。从之。
○以詹事府少詹事王兰生、为内阁学士兼礼部侍郎。
○命翰林院侍讲嵩寿庶吉士介福、鄂容安、在南书房行走。
○戊辰。谕总理事务王大臣。大学士鄂尔泰等奏请、纂修皇考世宗宪皇帝实录。朕思记事之文。务期确实。方可信今传后。我皇考临御以来。敬天法祖。勤政爱民。立极陈常。德洋恩溥。一切显谟彝训。皆出实心实政。不尚虚文。兹当编纂之时。惟在敬谨绎思。据实纪载。不必沿袭史氏繁词。徒作铺张扬厉之体。至于皇考十三年中整纲饬纪。事事极其周详。觉世牖民。言言可为典则。为臣子者、自当慎重考核。编述详明。期于圣德神功。广大悉备。庶可昭垂简册。传示万年。其条例款项。及监修总裁等应用人员。并一切开馆事宜。总理事务王大臣、详议具奏。
○刑部侍郎王纮年老乞休。得旨、王纮以年届七旬难胜刑部繁剧之任。恳请致仕。朕念伊系皇考简用旧人。事简之部。尚可办理。着励宗万以礼部侍郎管刑部侍郎事。王纮、以刑部侍郎管礼部侍郎事。
○礼部议准河东总督王士俊等疏请、新改陈许二府。新设淮宁石梁二县。酌定学额。应照例陈许二府学、取进文武童生各二十名。淮宁石梁二县学、取进文武童生各十五名。从之。
○己巳。上诣雍和宫梓宫前供奠。
○兵部议准、两广总督鄂弥达疏言、广西柳州城守营、兵少差繁。请拨提标中营存城兵、一百二十名。将右哨千总、改为把总添入柳州城守营。其中营所辖通道汛千总改为提标中营右哨千总。仍驻通道汛防守。从之。
○命果亲王允礼总理宗人府事务。履郡王允祹、管理宗人府事务。
○转工部右侍郎王钧、为左侍郎。以詹事府詹事张廷瑑、为工部右侍郎。
○庚午。礼部会同总理事务王大臣内阁翰林院。拟定恭上皇太后尊号、曰崇庆皇太后。得旨、是。依议。
○户部议覆、苏州巡抚高其倬疏请、清厘坍涨芦洲田地。以除积毙。应如所请。限六个月、将各属现长芦苇之地。据实查丈归足课额。余地照则起科。并将已经垦熟之芦洲。接连漕田之新涨。照例转科报升。其实在坍缺地亩。查取册结。保题豁除。此后续有坍涨随时勘丈。毋致久延滋毙。至届五年丈量之期。仍照例委员确勘。不实者指参。如有从前。隐涨捏坍、并以漕报芦等毙。许于查丈之前。一一指首。免追从前粮赋。其公占田地。如开河筑堤营房。及水冲沙积荒废山田。从前或有未经开除。及捏报之处。均令照例自行首报。俟勘丈竣后。即行改正。仍严饬各员、依限办理。报部查核。从之。
○命暂管礼部事务履郡王允祹、管理礼部事务。
○命工部侍郎张廷瑑、兼办起居注事务。
○转礼部右侍郎钟保、为左侍郎。以署侍郎内阁侍读学士木和林、为礼部右侍郎。
○转刑部右侍郎申珠浑、为左侍郎。以内阁学士徐元梦、为刑部右侍郎。
○召原任尚书涂天相、原任侍郎陈守创、原任侍讲李清植、原任编修徐用锡、赴部引见。
○辛未。上诣雍和宫梓宫前供奠。
○诣皇太后宫问安。
○严禁地方官匿灾谕曰洪范庶徵。凡雨旸之愆和。关人事之得失所以着感应之理。使修人事。然水旱之灾虽尧汤不能免。惟有勤恤民隐。竭力补救。可以化灾沴而成太和。总在积至诚以昭假。不可萌一念之欺罔也。督抚身任封疆重寄。奏报收成分数。乃关系地方民命必确实无欺。始得议行蠲赈以苏民困朕平日留心此事。见各省陈报收成分数或有只据一方丰收数目为定。雨水过多之处。以高阜所收为准。亢旱时有之年。以低下所获为准。并不分析某处丰收。某处歉获。其意祗图粉饰以邀感召和气之名。而不知即此一念欺罔。已为获罪于民。获罪于君。而获罪于天矣。夫至诚格天。乃圣人体信达顺。参赞化育之事。尔等督抚即使办理妥协。亦不过仰承皇考圣训。遵循罔越。岂得因年岁之丰阜。贪天之功为巳功乎。若岁丰可引为巳功。则必岁歉惧为巳罪。捏报丰收。不恤民艰使饥冻流亡之惨不得上闻。蠲免赈恤之恩不得下逮。职思其故。谁为厉阶。清夜扪心。何以自问。且朕体皇考敬天勤民之意。膺君国子民之任。岂肯姑贷此等督抚。以为民害耶。嗣后务各警醒。所奏报各地方收获分数。少是丝毫假饰。以干重戾。
○严禁地方官讳盗。谕曰、督抚身任封疆之寄。凡一切事宜俱应据实办理。而严缉盗贼所以宁辑地方。尤关紧要。夫盗贼岂能尽绝。在地方官查挐严密。使犯者无所逃隐。然后未犯者始可望其畏法而改行。所虑督抚昏愦。柔靡。不能觉察。不肖州县官、希图脱免处分。隐讳盗案。督抚受其蒙蔽。以为某州某县。绝少盗贼。而不知盗贼方窃发而未巳也更有督抚存心狡诡弋取宁谧美名。不恤民生之失所。转哈意属员。使之弥缝盗案。而地方官禀承其意。每于踏看时。穷诘事主。钩致隐微。或诬以家贼。或坐以妄报。使失事之家。不得不恳求销案。是不惟受盗劫之惨。而更遭官刑之辱。但有一二案如此。则呈报被盗之累。通省皆知人各惴惧。吞忍不报。终岁之间。名为无盗。而不知纵盗殃民正使继起者横行而无所忌。朕深悉此弊。殊为切齿。倘或仍有此等丧失良心之督抚断不姑贷。以贻民害。其地方不肖有司有拖累事主。希图讳匿者。督抚若不即行指参经朕访闻。亦必从重处分。
○又谕、据李禧奏称、在京汉军兵丁。可否照官员之例。遇有丧事。准借四个月钱粮。或恳格外施恩。赏给资生银两等语。王大臣等奏称、现奉谕旨。令为八旗筹议恒产。为兵丁久远之计。汉军兵丁。本应一并入议。今李禧诸事败露。且将密奏之件。宣扬于外。欲以市恩。其所奏姑且不必施行等语。朕思天下事只论其应行与否。不必论其为何人所奏也。李禧劣迹。虽巳败露。其人甚属可恶。而其言未必一无可采。此鲁论所谓不以人废言也至于以示恩归咎臣下。朕不为也。何则、条陈在臣下。而允行则出朕旨。臣下之承流宣化即朕之恩施臣民也。若臣下恐居市恩之名。而将应行之事。格而不行以致膏泽不能下逮朕实不忍推而广之臣下之功。即朕之功臣下之过。即朕之过朕断不肯以功过归臣下也即如各省之丰歉水旱。其所以感天和而致天戒者。亦惟在朕躬。朕之此心。实可以对上天皇考惟愿诸臣、屏去私心。缉熙百度直陈无隐。以副朕望。其赏给汉军兵丁生息一事。朕原与王大臣等商酌次第举行者。岂可因李禧陈奏而中止。着交该部定议。并将此旨晓谕中外臣工知之。
○又谕、徐元梦以年老衰迈不能办理刑名事件。恳辞刑部侍郎之任。徐元梦、着调补礼部侍郎。其刑部侍郎员缺。着木和林调补。
○朝鲜国王李昑具奏、审拟擅入内地、抢劫人参之国人等。并进方物。得旨、该部议奏。其进献礼物。停其收受。仍着存留。准作年贡。
○又朝鲜国王李昑、以宽免处分。具表谢恩。得旨览王奏谢、知道了。所进谢恩仪物。准作正贡。
○以吏部左侍郎任兰枝、为礼部尚书。
○壬申。谕总理事务王大臣。据果亲王密奏、江南等省、漕项芦课。及学租杂税等银。亦系雍正十二年以前之民欠。似可照例豁免。特行请旨等语。朕思此等欠项。实系应免者。果亲王分晰详明。据实陈奏。甚属可嘉。着全行豁免。并令嗣后遇有恩诏。俱将各项入于豁免之内。永着为令。果亲王秉性忠直。办理部务。悉本公心是以蒙。皇考深加优奖。推诚信任。而王亦不屑以宽慈邀誉。是以外间或有严厉之疑。皆不知王之居心者。又或有司员奉行不善之处。亦未可定。实与王无预。今观密奏蠲免漕芦等项旧欠一摺。则王存心宽厚。办事公明。即此可见着将原奏及朕此旨、宣示九卿等共知之。又谕、国家图治。以得人为先。故以人事君者。人臣之大义。虽出于至公。尚恐无知人之明。况参以私意乎。向来荐剡多属夤缘。朕深悉其弊。今番特令诸臣、各行保举。惟冀痛洗积习。以展丹忱。据陈树萱奏保盐大使陈树芳。系伊族弟。又保优贡生陈长镇。询之亦系伊同族。殊可怪叹。夫内举不避。必自处实属祁奚。而为所举者实属祁午而后可。试问陈树萱为人。果足以比祁奚。而所举之陈树芳等。果足以方祁午耶。且陈树萱生平所知廷臣外寮。岂竟无一二人足膺保举。而必于族党中求之耶。陈树萱向系卑鄙钻营之流。人人共知。往年告假回籍。生事不法。曾干重戾。为督抚所严参。皇考念系陈鹏年之子。格外宽宥。姑留侍郎之任。理合悔罪更新。以赎前愆。乃朕临御之初。辄敢如此妄奏。既欲便巳之私。又欲博内举不避之美名。则其居心巧诈。全未悛改可知。着革户部侍郎任。仍带侍郎衔。前往奉天、办理福陵工程如果殚心竭力承办妥协。朕另降谕旨
○又谕、臣僚军民均宜一体施恩。共沾德意。但国家经费有常必通盘计算。方可举行。故施之有后先。而行之有次第。今据陈树萱奏称、六部满汉郎中以下官员。请酌增俸银。及得缺之同知以下、知县以上各官。无力赴任者。请在京豫支养廉等语。夫内外臣工用度不敷。深宜体恤。此朕早已筹及之事。但现今八旗人等。贫窘者不少。朕日与王大臣等、悉心筹画。思所以赡足之道。而各省逋欠甚多。民力艰难。殊宜宽恤。故必恩膏先及于在内之八旗兵丁。暨直省之百姓。而后可知于臣工。盖以臣工现受禄糈。虽未必充裕。而较之兵民。犹属可支。事尚可缓。然不将此旨宣扬于外。陈树萱存心卑鄙。欲市美名。必将以朕为膜视臣工者。特行宣谕、令内外诸臣共知朕意。
○又谕、雍正元年。皇考曾降谕旨。令各部院堂官、于满汉司官十人内保举一等一人二等一人。列名具奏。其笔帖式、亦酌量保举。今朕即位之初。着仿照前例。令各部院堂官、于满汉司官及笔帖式内保举、分别一二等、汇摺具奏。应如何引见之处。着总理事务王大臣议奏。
○又谕、黔省苗疆。用兵日久。目今天气寒冷。兵丁等效力勤苦。着将黔省派调各兵。及云南、湖广广东广西、四川等省、协剿应援之兵。俱各赏给一月饷银。以为制备寒衣之用。
○总理事务王大臣议准、定边大将军平郡王福彭奏、鄂尔昆建城、周一千八十丈。四面开三门。城内外俱浚壕引水。南门内设银库、米仓、收贮军器等房及兵丁房、共二百五十八间。北门内设土台一。拨满洲蒙古绿旗兵、五千七百六十八名。工作人照乌里雅苏台筑城之例。支给羊只银两。营总等官、赏给缎疋有差。出众效力者、加赏银牌。从之。
○转吏部右侍郎邵基、为左侍郎。以原任侍郎署河东盐政孙嘉淦、为吏部右侍郎。
○命太常寺少卿汪由敦、兼翰林院起居注行走。
○癸酉。上诣雍和宫。梓宫前供奠。
○诣皇太后宫问安。
○命八旗都统、察举孝廉方正。谕总理事务王大臣曰、周官以六德六行六艺。教万民而宾兴之。而党正之所教。族师闾胥之所书。皆以六行为本。师氏保氏以三德三行六艺教国子。而德亦以孝为先。盖德蕴于中。艺之敏钝随其材。惟行则徵实。积久不可掩饰。而孝弟又百行之根源也。朕即位之初。颁布恩诏。即令直省府州县卫。察举孝廉方正。暂赐六品顶带。以备召用。因念八旗根本之地。尤宜敦尚实行。以为天下倡。诸参领佐领、各考察所属人士。孝弟端方、历久不怠者。详列实行。申报都统。都统实心核验。择其德行才识俱优者。切具考语。送部引见。即朴实拘谨。无他艺能。亦题请旌表。赐以顶带荣身。至前诏直省所举孝廉方正、择其尤者。亦送部引见。夫十室之邑。必有忠信。三人并行。厥有我师。岂得漫言所领州郡竟无其人。亦不得冒滥。以轻名器。
○又谕、江南、江西、湖广等省、正供钱粮款内。有芦课一项。凡芦洲俱系沿江沙滩。坍涨靡定。是以定例、五年一丈量。令地方官、踏勘新旧坍。涨沙地。据实报闻。而不肖官吏、往往借此纳贿行私。巳坍之地。不得豁除正赋。新涨之区。反可。脱漏升科。此种积弊。甚为民害。嗣后届期丈量。着该督抚于通省道员内、选廉能夙着者。率同该州县官、履亩清查。凡有赢缩。俱按现在实数升除。毋使漏课。亦毋使赔粮。其不肖官吏。或尚有借端需索等弊。即行指名参处。不得姑容徇庇。自干咎戾。
○又谕、阿其那、塞思黑、存心悖乱。不孝不忠。获罪于我。皇祖圣祖仁皇帝。我皇考即位之后。二人更心怀怨望。思乱宗社。是以皇考特降谕旨。削籍离宗。究之二人之罪。不止于此。此我皇考至仁至厚之宽典也。但阿其那、塞思黑、孽由自作。万无可矜。而其子若孙。实圣祖仁皇帝之支派也。若俱屏除宗牒之外。则将来子孙、与庶民无异。当初办理此事。乃诸王大臣再三固请。实非我皇考本意。其作何办理之处。着诸王满汉文武大臣翰詹科道。各抒巳见。确议具奏。其中若有两议三议者。亦准陈奏。
○又谕、曾静大逆不道虽置之极典。不足蔽其辜。乃我皇考圣度如天。曲加宽宥。夫曾静之罪。不减于吕留良。而我皇考于吕留良则明正典刑。于曾静则屏弃法外者。以留良谤议及于皇祖而曾静止及于圣躬也。今朕绍承大统。当遵皇考办理吕留良案之例。明正曾静之罪。诛叛逆之渠魁。洩臣民之公愤。着湖广督抚、将曾静张熙、即行锁挐。遴选干员。解京候审。毋得疎纵洩漏。其嫡属、交与地方官严行看守候旨。
○缓徵浙江遂安、宣平二县、被旱钱粮。仙居、东阳、永康、永嘉、缙云等五县、被水钱粮。
○加左都御史福敏、为太子太保。赠礼部侍郎蔡世远为礼部尚书。
○甲戌。谕总理事务王大臣。治天下之道。贵得其中。故宽则纠之以猛。猛则济之以宽。而记称一张一弛。为文武之道。凡以求协乎中。非可以。矫枉过正也。皇祖圣祖仁皇帝、深仁厚泽、垂六十年。休养生息。民物恬熙。循是以往。恐有过宽之弊。我皇考绍承大统。振饬纪纲。俾吏治澄清。庶事厘正。人知畏法远罪。而不敢萌徼幸之心。此皇考之因时更化。所以导之于至中。而整肃官方。无非惠爱斯民之至意也。皇考尝以朕为赋性宽缓。屡教诫之。朕仰承圣训。深用警惕。兹当御极之初。时时以皇考之心为心。即以皇考之政为政。惟思刚柔相济。不竞不絿。以臻平康正直之治。夫整饬之与严厉。宽大之与废弛。相似而实不同。朕之所谓宽者。如兵丁之宜存恤。百姓之宜惠保。而非谓罪恶之可以悉赦。刑罚之可以姑纵。与庶政之可以怠荒而弗理也。朕观近日王大臣等所办事务。颇有迟延疏纵之处。想以朕宽大居心。诸臣办理、可以无事于整饬耶。此则不谅朕心。而与朕用宽之意相左矣。夫经世理物。贵乎君臣惟日孜孜。交勉不逮。朕主于宽。而诸王大臣严明振作。以辅朕之宽。夫然后政和事理。俾朕可以常用其宽。而收宽之效。此则诸臣赞助之功也。倘不能如是。恐相习日久。必至人心玩愒。事务废弛。激朕有不得不严之势。此不惟臣工之不幸。抑亦天下之不幸。更即朕之不幸矣。朕与王大臣、同办国家政事。实为一体。爰开诚布公。将计虑所及。特行晓谕。期于共相勉勖。以防将来之流弊。
○兵部议准、云贵总督尹继善疏言、边地界连外域。山深箐密。蠢顽聚处。乘此荡平之后。固应加意抚绥。尤当详筹防范。因地制宜。以为一劳永逸之计。一、驻防攸乐之普洱镇标右营游击。应移驻思茅、统兵防守。驻劄攸乐之普洱府同知。亦应移驻思茅。即改为思茅同知。其原驻原茅之普洱府通判、应裁。一、普洱府应添设知县一员。典史一员。一、普洱镇三营。每营应添兵一百名。其中左右三营、原设各小汛。彻归大营。仍酌拨备弁。带兵驻防通关哨等汛。余兵、令游击带同千把总等官随总兵驻普城。又镇沅府城、应拨原驻威远之左营游击、带领弁兵驻劄。酌拨弁兵、驻防恩乐等汛。又威远地方、应拨左营守备、带领弁兵驻防。内抽弁兵、分驻抱母井。其左营原贴攸乐兵丁、令千总等官带领、随总兵驻普城。又思茅地方、应拨右营弁兵、令游击带领驻劄。其普藤猛旺茶山、直抵九龙江一路。令各该土弁、沿途设立土塘。传递公文。酌拨弁兵、驻防班鸠坡。余兵、令备弁等带领、随总兵驻普城。仍令各营汛备弁、每月拨兵于连界各路、会哨一次。一、宣慰司刁绍文之母刁氏与土弁刁细闷纳堵剿有功刁氏应照例给封。刁细闷纳、应给与土守备职衔。并随征出力之普藤土千总刁猛比等、分别给与职衔。及倚邦土弁曹当斋等、俱令分管地方。仍以土目管土人。流官管土目。一、普洱府向系土城。应行改建石城。其思茅镇沅二城。亦应修葺。并于思城添设炮台。一、思茅茶山、责成文武互相稽查。严禁官员贩茶图利。以及兵役入山滋扰。一、攸乐一带。地处边瘴。四井夷灶。产盐较少。夷民生计不赡。应将盐课银两照数豁除。一、元江所属、善政里猪山者鬼布林、腊猛、三乡。上下猛□□面、猛松、左戛、及惠远里之磨铺萨等寨。应改归普洱管辖。元江所属惠远里之西萨猛列地方。应改归威远管辖。镇沅所属之坝朗、坝木、坝痴、三寨。应改归元江管辖。以便就近稽查。一、威远地方、应改归镇沅府管辖。其原设之抚夷同知。改为镇沅府分防威远抚夷同知。一切刑名钱谷事务。照大关同知之例。仍令办理。其原设威远经历。改为镇沅府知事。仍随同知驻劄威远。其威远向附元江之生童。俱令入镇沅府学考试。镇沅府属之新抚地方。应添设巡检一员。即名新抚司巡检。一、元江营应裁之游击、改为参将。添设守备一员。把总、外委把总各二员。马步兵四百名。分为左右二军。仍属临元镇管辖。令左军守备带领弁兵、随参将驻元江府城拨右军守备带领弁兵、与他郎通判同城。驻劄。酌拨弁兵防守阿墨江口等处并令不时拨兵于坝罕一带游巡稽查。一、新嶍营应添马步兵二百名。添设把总外委把总各二员。同原设把总分为头二三司仍属临元镇管辖。以参将带领备弁兵丁驻劄新平县城。酌拨弁兵驻防脚底母等处。其原防嶍峨县弁兵、照旧防守。又拨弁兵、驻防塔竜等汛。均照地界。按期巡肖。一、元江新平各村寨、均属内地。一切稽查约束事务。俱令地方官管理。其土备弁目、听地方官差遣调用。如果安分效力。具报分别奖赏。原设汉捕六名。应令裁革。一、调用土练以地方文武会衔印牌为凭。不许土目擅自私调如有不遵。照擅调官军律治罪。一、石屏州之宝秀地方。应建土城一座。于扼要之区。设立炮台。酌拨炮位。仍令临元镇拨兵、同原防兵丁、以千总等官带领驻防。原防之把总。应行彻回。以上添设文武官员。并应铸给印信。修建衙署。酌定县名。从之。
○调工部尚书徐本、为刑部尚书。以原任尚书涂天相、为工部尚书。
○乙亥。上诣雍和宫梓宫前供奠。
○诣皇太后宫问安。
○予丁忧官员封典。谕总理事务王大臣曰、朕登极恩诏内。凡内外满汉官员、自一品以至九品、均予封赠。所以锡类敷恩。遂臣子显扬之愿。励移孝作忠之风也。查旧例、丁忧人员。不得均邀封典。朕思丁忧之员乃恪遵朝廷定制自尽其为子之情。与废斥在家。告假回籍者不同。况在任守制者。俱得一体沾恩。而丁忧之员。反不得邀恩。以荣显其亲。情既可悯。而理亦未协。着该部查明伊等原官品级。一并给与封典、以成孝思
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:42:17-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>