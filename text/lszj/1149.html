<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●书目提要,●目录,●太祖高皇帝实录首卷一,●太祖高皇帝实录首卷二,●太祖高皇帝实录首卷三,卷之一。癸未岁至甲申岁(万历十一年至十二年),卷之二。乙酉岁至戊戌岁(万历十三年至二十六年),卷之三。己亥岁至辛亥岁(万历二十七年至三十九年),卷之四。壬子岁至乙卯岁(万历四十年至四十三年),卷之五。天命元年正月至三年十二月,卷之六。天命四年正月至十一月,卷之七。天命五年正月至六年六月,卷之八。天命六年七月至八年十月,卷之九。天命九年正月至十年十一月,卷之十。天命十一年正月至八月,清太祖高皇帝实录全文在线阅读,清太祖高皇帝实录全文在线下载,大玄古籍书库">
<meta name="description" content="作为《清实录》曲笔问题之始的《清太祖实录》，因经多朝的改修.先后出现。了“崇德初纂本”、“顺治改缮本”、“康熙重修本”、"雍乾定本”等多个不同版本。。崇德年间，皇太极在位时，《武帝实录》即已纂成；后顺治年间对其进行了再修,。改动较小；康熙年阆又进行了重修，此次重修较之前内容上改动极大，书名亦由《武皇帝实录》改为《高皇帝实录》；雍乾年间，又对实录进行了字句方面的校对。而多次的改修与校订，亦使其真相不存，曲笔问题为最甚。经过对《清太祖实录》的。两个不同本子《清太宗武皇帝实录》与《清太祖高皇帝实录》的对比之后发">
<title>清太祖高皇帝实录_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">清太祖高皇帝实录</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]89957</span> <br/>
          说明： <span class="inputVal" id="bkdec">作为《清实录》曲笔问题之始的《清太祖实录》，因经多朝的改修.先后出现 了“崇德初纂本”、“顺治改缮本”、“康熙重修本”、"雍乾定本”等多个不同版本。 崇德年间，皇太极在位时，《武帝实录》即已纂成；后顺治年间对其进行了再修, 改动较小；康熙年阆又进行了重修，此次重修较之前内容上改动极大，书名亦由《武皇帝实录》改为《高皇帝实录》；雍乾年间，又对实录进行了字句方面的校对。而多次的改修与校订，亦使其真相不存，曲笔问题为最甚。经过对《清太祖实录》的 两个不同本子《清太宗武皇帝实录》与《清太祖高皇帝实录》的对比之后发现，前者虽存在诸多不成熟之处，但其行文质朴，载有许多其他文献未见之事，还是具有很高的文献价值的；而后者在经史官们的改订、删减、增补以及润色后，对一些史事的隐讳与文饰较之前更为详密，可信度大为下降，部分内容令人难以据信。</span> <br/>
          封面： <span class="inputVal" id="bkimg">Z_6617.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]清太祖高皇帝实录
[book_author]佚名
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]89957
[book_dec]作为《清实录》曲笔问题之始的《清太祖实录》，因经多朝的改修.先后出现 了“崇德初纂本”、“顺治改缮本”、“康熙重修本”、"雍乾定本”等多个不同版本。 崇德年间，皇太极在位时，《武帝实录》即已纂成；后顺治年间对其进行了再修, 改动较小；康熙年阆又进行了重修，此次重修较之前内容上改动极大，书名亦由《武皇帝实录》改为《高皇帝实录》；雍乾年间，又对实录进行了字句方面的校对。而多次的改修与校订，亦使其真相不存，曲笔问题为最甚。经过对《清太祖实录》的 两个不同本子《清太宗武皇帝实录》与《清太祖高皇帝实录》的对比之后发现，前者虽存在诸多不成熟之处，但其行文质朴，载有许多其他文献未见之事，还是具有很高的文献价值的；而后者在经史官们的改订、删减、增补以及润色后，对一些史事的隐讳与文饰较之前更为详密，可信度大为下降，部分内容令人难以据信。
[book_img]Z_6617.jpg


[book_title]●书目提要
清太祖高皇帝实录(天命朝)(清朝勒德洪等)
清太祖高皇帝实录(10卷)(康熙重修本).《清太祖武皇帝实录》共四卷，修於天聪年间，成于崇德元年。该书比较完整、详尽、准确的记载了太祖努尔哈赤一生的活动，保存着清朝兴起的重要史料。这是太祖实录各种版本中最早的一种，比起康熙、雍正和乾隆历次据以改修的《清太祖高皇帝实录》的史料价值要更大一些。
清太祖是努尔哈赤，谥号：初谥武皇帝，改谥高皇帝 。原本谥号武皇帝，直到康熙年间才改谥号为高皇帝。
清太祖努尔哈赤，姓爱新觉罗，号淑勒贝勒，明嘉靖三十八年(1559)，出生在建州左卫苏克素护部赫图阿拉城(辽宁省新宾县)的一个满族奴隶主的家庭。明万历十一年(1583年)，努尔哈赤不屈奋起，以父，祖遗甲十三副起兵，“自中称王”。他率领八旗子弟转战于白山黑水之间，临大敌不惧，受重创不馁，以勇扞立威，受部众拥戴，历时30多年，统一女真各部，推动了女真社会的发展和满族共同体的形成。万历四十四年(1616)，在赫图阿拉建元称汗，国号大金(史称后金)。努尔哈赤兵势渐强，势力日增，万历四十六年(1618)以“七大恨”祭天，誓师征明，开始了为清王朝的建立艰苦创业。在中华民族的历史典册中，他的英明和业绩将与世长存。与明将袁崇焕在宁远交战中，大败而回并受伤，于天命十一年(1626)八月死去。终年68岁，葬于沈阳城东，称之“福陵”。庙号“太祖”。

[book_title]●目录
首卷一
首卷二
首卷三
卷之一癸未岁至甲申岁(万历十一年至十二年)
卷之二乙酉岁至戊戌岁(万历十三年至二十六年)
卷之三己亥岁至辛亥岁(万历二十七年至三十九年)
卷之四壬子岁至乙卯岁(万历四十年至四十三年)
卷之五天命元年正月至三年十二月
卷之六天命四年正月至十一月
卷之七天命五年正月至六年六月
卷之八天命六年七月至八年十月
卷之九天命九年正月至十年十一月
卷之十天命十一年正月至八月

[book_title]●太祖高皇帝实录首卷一
康熙序
修纂凡例
○康熙序
太祖高皇帝实录序
朕惟帝王诞膺图籙混一寰区经营缔造之勤日不暇给矣於以承叙万年诒谋百世金匮石室之藏勳猷烂焉煌煌乎上圣之宏模太平之骏业也我太祖承天广运圣德神功肇纪立极仁孝睿武弘文定业高皇帝躬首出之姿启维新之运上承乾眷下顺人心当起兵之初属犀兕者仅十有三领而战胜攻克靡坚不摧应变雷动乘机电发用能覆九姓之锐师扫四路之劲旅诸部群雄以次?削辽渖之域悉隶疆索盖勇智本於天锡至仁之所以无敌也迨大勳既集。圣德益隆十有一年之间修政敕度。淳风厚俗明赏信罚从谏亲贤先节俭以防奢侈崇宽大以涤烦苛创国书以立文字之准。垂训诫以永法守之传其时远迩悦来声教四讫肇开一统无外之规度越古今昭垂无极猗欤休哉何其盛也朕嗣守丕基作求世德觐耿光而如在对方策以遹追特命儒臣详加纂辑朕复敬慎考详。悉心裁定为实录合凡例目录共十二卷朝夕式观以申继序绍庭之志。其在我後嗣子孙循省是编於栉风沐雨之勤劳可以知积累之艰焉於文谟武烈之显承。可以识燕贻之厚焉。不愆不忌。以率旧章。则绍衣祖德者。即所以克享天心。卜年卜世之长。庶於兹可以益信矣。是为序
康熙二十五年二月二十日 ○修纂凡例 一、皇朝发祥之始书、自肇祖原皇帝以後世系备书
一、诸贝勒大臣等奉表劝进、上首登大宝告天御殿群臣朝贺仪注书
一、诸国进上尊号、书
一、祭天祭堂子祭纛诸祀典、书
一、起兵之始出奇制胜、以少克众、书
一、躬亲征讨剪灭群雄备书
一、命将出师、指授方略、及凯旋宴劳、书
一各国来侵神武胜算尽歼其众书
一设八旗兵制书
一创立满洲文字书
一始定国政立法制书
一置理政听讼诸大臣及树二木以达民隐书
一设固山额真以下牛彔以上各官制书
一设八大臣副八和硕贝勒共理国政书
一设总兵以下官制书
一远近诸部尽入版图书
一乌喇哈达叶赫辉发四国兴废本末书
一迁都筑城建立宫室书
一擢用贤能恩礼优渥书
一爱惜材勇宥罪授官书
一始兴屯田重农敦本书
一开理财源立法互市书
一崇尚节俭书
一优礼宗亲书
一、立后妃书并聘诸国女为诸皇子妃及筵宴赏赉亦书
一诸国乾谒贡献书宴赉亦书
一公主下降诸国书
一、与诸国通好盟誓书
一、以书遗明及蒙古朝鲜诸国书
一、诸国遣使并书辞书
一、天休毕集、星气呈祥备书
一、诸国灾异书
一、抚驭蒙古诸部落恩威互用以收人心书
一、俘获敌国贝勒不加诛戮恩礼备至护送归国书
一、俘获敌国文武将吏不加诛戮量材授职书
一、俘获兵民豢养得所、书
一、降附兵民给妻子田庐书
一、俘获官员有抗节捐生者嘉其忠义以礼优葬书
一训诫皇子诸贝勒、备书
一、训诫公主格格等备书
一、诫谕文武诸臣备书
一、颁示兵法书
一、颁示酒诫书
一、奉迁陵园书恭迎祀飨仪注备书
一、皇后崩书、皇弟皇子薨亦书
一大臣卒书上躬临其丧恩礼有加亦书
一、建诸神祠书

[book_title]●太祖高皇帝实录首卷二
目录
康熙朝进实录表 ○目录 大清太祖承天广运圣德神功肇纪立极仁孝睿武端毅钦安弘文定业高皇帝实录目录 卷之一 癸未岁至甲申岁
卷之二 乙酉岁至戊戌岁
卷之三 己亥岁至辛亥岁
卷之四 壬子岁至乙卯岁
卷之五 天命元年正月至三年十二月
卷之六 天命四年正月至十一月
卷之七 天命五年正月至六年六月
卷之八 天命六年七月至八年十月
卷之九 天命九年正月至十年十一月
卷之十 天命十一年正月至八月
大清太祖承天广运圣德神功肇纪立极仁孝睿武端毅钦安弘文定业高皇帝实录目录
○康熙朝进实录表
进实录表
光禄大夫礼部尚书武英殿大学士臣觉罗勒德洪诚惶诚恐稽首顿首上言伏以皇舆肇启建万邦作睹之规模圣德缉熙昭百代缵承之道法溯经纶於草昧伟略天开考纪载於图书渊衷日焕思宪章之绍述必简册之编摩钦惟太祖承天广运圣德神功肇纪立极仁孝睿武弘文定业高皇帝虹电发祥云雷应运奋一旅而不阶尺土乘六位而底定多方鸭绿潜龙川岳皆成王气白山跃马草木亦助神威指天戈而敌垒烟消驱铁骑而邻师粉溃九邦远袭成发蒙振落之功四路来侵扫翳谷弥山之众风驰大漠势若建瓴霆击雄边形同破竹神武式昭乎率土德心尤洽於寰区公以服人不啻宋祖之洞开门闼诚以率下远过光武之推置腹心延揽虚怀风云相契豁达大度覆载能容用以柔远而招携罔弗畏威而怀德环东海扈伦之域尽入版图亘渖阳辽水之区遂开畿甸当疆圉之渐辟睹纬繣之维新立八旗而兵制永遵树二木而舆情悉达信赏必罚则功罪惟明分职设官则臂指相属任天潢以固屏翰进忠直以効匡襄重农桑以豫积储明教化以厚风俗国书创制示满汉之会通纶训频申切堂廉之咨儆制度既臻於美备道术复底於纯全亲贤远奸洞今古兴衰之要主敬戒逸察邦家治忽之源率先俭勤培国气於忠厚综核名实励政本於英明惟十一载祈天永命之精心实亿万年圣子神孙之家法大统由兹克集。帝业於焉肇基勇功固历代希闻恩义更累书难罄洪惟皇帝陛下丕承鸿烈式廓前光治化协水火工虞声教讫东西南朔益固无疆历服允符有道曾孙念当年之沐雨栉风躬勤跋履开今日之梯山航海世跻昇平累洽重熙愈信贻谋弘远永清大定宁忘缔造艰难向有高庙遗谟未定一朝实录特开史局。用纪隆勳於康熙二十二年二月初七日命臣勒德洪为监修总裁官臣明珠臣王熙臣吴正治臣宋德宜为总裁官臣孙在丰为副总裁官臣翁英臣丹岱臣江有良臣阿山臣乌黑臣朱典臣李元振臣博极臣安褚库臣乔莱臣胡士着臣吴兰岱臣拜礼臣孟格图为纂修官爰探金匮之藏尽发琅函之秘膺图受命昭灵贶於天符戡乱除残表奇谋於神授稽成功之赫濯识创业之辛勤详考夫拓地开基以及於用人行政凡大经大法允为世守章程即一动一言莫非臣民轨则本末具载钜细兼书校雠不厌再三义例惟昭画一。恭成太祖高皇帝实录合凡例目录满洲蒙古汉文各十二卷圣训满洲汉文各四卷缮写进呈臣勒德洪等识惭窥管学愧面墙际会休明谬膺纪月编年之任敷扬盛媺每叹绘天赋海之难仰?宸裁俯摅愚悃损益上烦笔削洪纤悉奉指撝美善咸该拟星云而并耀典谟惟则若琬琰之俱陈伏愿安止敕几绍闻衣德继心传於燕翼承先懋启後之图扬光烈以凝庥法祖作敬天之本臣勒德洪等无任瞻天仰圣激切屏营之至谨奉表随进以闻
康熙二十五年二月二十日光禄大夫礼部尚书武英殿大学士臣觉罗勒德洪等谨上表

[book_title]●太祖高皇帝实录首卷三
修纂官
乾隆序
乾隆朝进实录表
校对官 ○修纂官 监修总裁
总裁
副总裁
纂修满汉文
纂修蒙古文
收掌
翻译
誊录满洲字
誊录蒙古字
誊录汉字
△监修总裁
光禄大夫礼部尚书武英殿大学士臣觉罗勒德洪
△总裁
光禄大夫太子太傅礼部尚书武英殿大学士加一级臣明珠
光禄大夫礼部尚书保和殿大学士加三级臣王熙
光禄大夫礼部尚书武英殿大学士臣吴正治
资政大夫吏部尚书文华殿大学士加一级臣宋德宜
△副总裁
通议大夫经筵日讲官起居注翰林院掌院学士兼礼部侍郎教习庶吉士臣孙在丰
△纂修满汉文
光禄大夫内阁侍读学士支三品俸加六级臣翁英
通议大夫内阁侍读学士加三级臣丹岱
通议大夫内阁侍读学士加三级臣江有良
中宪大夫日讲官起居注翰林院侍读学士加二级臣阿山
奉直大夫日讲官起居注翰林院侍讲学士臣乌黑
奉直大夫翰林院侍读学士臣朱典
承德郎翰林院侍讲臣李元振
奉政大夫内阁侍读加一级臣博极
奉政大夫内阁侍读加二级臣安褚库
儒林郎右春坊右赞善兼翰林院检讨臣胡士着
文林郎翰林院编修臣乔莱 △纂修蒙古文 光禄大夫内阁侍读学士支二品俸加四级臣吴兰岱
资政大夫内阁侍读学士支三品俸加二级臣拜礼
奉政大夫内阁侍读支五品俸加二级臣孟格图 △收掌 徵仕郎内阁撰文中书臣殷达礼
儒林郎内阁办事中书支六品俸加二级臣关住
徵仕郎内阁典籍臣夏宗舜
徵仕郎内阁撰文中书臣张润民
文林郎起居注八品笔帖式加一级臣张承明 △翻译 文林郎内阁办事中书加一级臣刘式
徵仕郎内阁撰文中书臣尔格
徵仕郎内阁办事中书臣黄国材
承德郎翰林院七品笔帖式加一级臣苏赫
翰林院笔帖式臣博尔坤 △誊录满洲字 文林郎内阁撰文中书加一级臣阿尔岱
承德郎内阁办事中书支六品俸加一级臣阿礼麻
徵仕郎内阁撰文中书臣增寿
修职郎翰林院八品笔帖式臣禅善
修职郎翰林院八品笔帖式臣折库纳
修职郎翰林院八品笔帖式臣吴进泰 △誊录蒙古字 徵仕郎内阁撰文中书臣三保住
徵仕郎内阁撰文中书臣色古尔特
儒林郎内阁办事中书支六品俸加二级臣喇马章
徵仕郎内阁办事中书臣法关保
徵仕郎内阁撰文中书臣鄂齐礼
徵仕郎内阁撰文中书臣迈图 △誊录汉字 徵仕郎内阁撰文中书臣高曰聪
徵仕郎内阁办事中书臣张星耀
徵仕郎内阁撰文中书臣白良瓒
徵仕郎内阁办事中书臣徐灏
徵仕郎内阁办事中书臣田肇埏
徵仕郎内阁办事中书臣张益亨
○乾隆序
太祖高皇帝实录序
粤稽自古帝王乘时建极膺天命而佑下民丰功骏烈垂诸史乘炳炳磷磷是以纪言纪事必详且核焉况於圣人首出开物成务经纬天地奠丽河山智勇沉深谟猷訏远布为法则着为章程将使後世子孙继继承承遵循罔轶讵不重欤洪惟太祖承天广运圣德神功肇纪立极仁孝睿武端毅钦安弘文定业高皇帝以圣神文武之姿受天眷命诞兴东土爰总义旅遹求厥宁九国连兵相向一怒而讨平之明人四路来攻亦克日尽歼於境外师出有名光明俊伟威爱并立近服远怀当是时群部来归英豪响附奋迹辽渖之间而号令行於万里帝业之兴何其神也由是天人协应建国纪元修明庶政教育群伦创国书分旗制申军令定礼仪经营缔造之际旰食宵衣不遑暇逸顾乃纲举目张传之亿万年而不可易心法治法与二帝三王有同揆也太宗文皇帝继天登阼命儒臣敬辑实录规模略备圣祖仁皇帝复加蒐考修纂成书尊藏内府并贮史宬惟是山川疆土以及臣僚名氏前後间有异同清汉之文或简或繁未经画一我皇考世宗宪皇帝惧有舛讹特开史馆重加校订按日进呈亲为阅定朕缵承丕绪仰体前徽用复洁诚披览卷帙如旧缮录一新祗祗乎觇开国之鸿谟昭垂统之大业书曰监於先王成宪其永无愆诗曰昭兹来许绳其祖武於以率攸行而保天祜其敢忘绍庭上下之思哉谨序
乾隆四年十二月初十日
○乾隆朝进实录表
进实录表
光禄大夫经筵讲官太保议政大臣保和殿大学士总理兵部事三等伯加十六级臣鄂尔泰光禄大夫经筵日讲官起居注太保兼太子太保保和殿大学士仍兼管吏部尚书翰林院掌院事三等伯加十二级臣张廷玉光禄大夫经筵讲官太子太保东阁大学士兼礼部尚书加五级臣徐本等诚惶诚恐稽首顿首
上言伏以圣德溯开基功烈肇万年统绪皇心崇启运简编昭百代仪型炳大业於昌期诒谋有永绵耿光於奕叶纪载常新金瓯垂裕後之勳石室阐发祥之迹恭勤校勘祗效敷扬钦惟太祖承天广运圣德神功肇纪立极仁孝睿武端毅钦安弘文定业高皇帝智勇性成神明首出瑞膺图籙应天作之高山统备君师受帝心之东眷艰难启宇溯鸭绿以流光赫濯除残抚长白而振旅摧九邦之精锐紫塞宵清扫四路之欃枪朱旗昼卷英贤仗策而受成庙算比後先疏附之俦携贰投诚而翊戴皇威同庸蜀羌髳之众遂恢疆土爰定邦基渖阳辽水之区并歌怀德东海扈伦之域咸切近光拯生民於水火之中立制度於风云之会敦本务实农桑暨礼教咸修分职建官心膂与股肱并任恤民隐而情通二木高悬鞀设铎之风饬戎行而师统八旗厉仗钺麾旄之气国书示范义取图畴宗室分猷势联屏翰天开地辟圣人应运而兴日照月临王者向明而治凡此肇基厚德美不胜书迄今垂统訏谟久而愈着洪惟皇帝陛下业隆熙洽心切觐扬建极用中揭古训之大经大法绍庭致治遵成宪而不愆不忘念一朝宝籙之修明开亿载皇图之昌炽徵文考献任官僚以纪载实始圣祖仁皇帝临御之年辨异审同勤宵夜以披繙仰见世宗宪皇帝缵承之志敬成先绪式表前徽命臣鄂尔泰等虔开内府之函慎检史宬之帙凡风土山川之未备用竭搜罗或臣僚姓氏之偶譌重资考订体归画一历五载而竣功文勿纷岐殚众心以蒇事恭校成太祖高皇帝实录合凡例目录满洲蒙古汉文各一十三卷圣训满汉文各四卷缮写进呈臣等学惭测海识陋观天骏烈鸿休拜手幸窥夫盛事高文典册抽毫窃愧乎良才伏愿世德作求孝思维则化成仁寿丕基怀栉沐之勤祚启升恒家法俨羹墙之慕尊祖而善继善述率祖攸行敕天而惟时惟几祈天永命臣等无任瞻天仰圣激切屏劳之至谨奉表随进以闻
乾隆四年十二月初十日光禄大夫经筵讲官太保议政大臣保和殿大学士总理兵部事三等伯加十六级臣鄂尔泰光禄大夫经筵日讲官起居注太保兼太子太保保和殿大学士仍兼管吏部尚书翰林院掌院事三等伯加十二级臣张廷玉光禄大夫经筵讲官太子太保东阁大学士兼礼部尚书加五级臣徐本等谨上表
○校对官
总裁
副总裁
提调
校阅满汉文
校阅蒙古文
收掌
繙译满文
繙译蒙古文
誊录满洲字
誊录蒙古字
誊录汉字 △总裁 光禄大夫经筵讲官太保议政大臣保和殿大学士总理兵部事三等伯加十六级臣鄂尔泰
光禄大夫经筵日讲官起居注太保兼太子太保保和殿大学士仍兼管吏部尚书翰林院掌院事三等伯加十二级臣张廷玉
光禄大夫经筵讲官太子太保东阁大学士兼礼部尚书加五级臣徐本 △副总裁 光禄大夫太子少保尚书衔食俸加二级臣徐元梦
光禄大夫议政大臣理藩院尚书兼理上驷院事务加四级臣纳延泰
光禄大夫经筵讲官户部左侍郎降一级加二级臣岱奇
光禄大夫礼部右侍郎教习庶吉士加二级臣吴家骐
光禄大夫经筵讲官兵部右侍郎仍兼署工部理藩院侍郎事固山额驸加一级食俸又加三级臣班第
光禄大夫经筵讲官工部右侍郎仍兼内阁学士加一级食俸又加四级臣索柱 △提调 通奉大夫内阁侍读学士兼佐领加三级纪录二次臣德通
通议大夫内阁侍读学士加三级纪录二次臣舒鲁克 △校阅满汉文 资政大夫工部右侍郎臣许希孔
通奉大夫日讲官起居注詹事府少詹事兼翰林院侍讲学士加三级纪录三次臣许王猷
中宪大夫日讲官起居注詹事府少詹事兼翰林院侍讲学士臣吕炽
中宪大夫内阁侍读学士兼佐领臣德新
通议大夫翰林院侍讲学士兼佐领加二级臣石介
资政大夫太仆寺少卿加四级纪录二次臣鼎柱
朝议大夫国子监祭酒纪录四次臣敷文
朝议大夫国子监祭酒臣谢道承
资政大夫左春坊左庶子兼佐领加四级臣文保
中宪大夫翰林院侍读兼佐领加二级纪录二次臣赫瞻
承德郎署理日讲官起居注右春坊右中允臣朱良裘
承德郎左春坊左赞善兼翰林院检讨加一级臣李文锐
承德郎日讲官起居注右春坊右赞善兼翰林院检讨纪录二次臣钱本诚
承德郎国子监司业纪录二次臣陆宗楷
通奉大夫一等护卫加一级臣世禄
资政大夫二等轻车都尉兼佐领加三级臣阿济图
朝议大夫内阁侍读加二级纪录二次臣常海
奉政大夫内阁侍读加一级臣广安
文林郎翰林院编修臣范咸
承德郎翰林院编修加二级纪录二次臣徐以恒
奉直大夫翰林院编修加三级臣田志勤
儒林郎翰林院编修加一级臣刘纶
文林郎翰林院编修臣曹秀先
文林郎翰林院编修臣沈荣仁
徵仕郎翰林院检讨臣张汉
文林郎翰林院检讨加一级纪录二次臣阮学浩
徵仕郎翰林院检讨臣唐进贤
徵仕郎翰林院检讨臣王芥园
文林郎翰林院检讨加一级臣陈兆仑
奉直大夫盛京礼部员外郎纪录一次臣查尔泰
奉政大夫刑部员外郎加一级臣宁德
奉政大夫盛京刑部员外郎加一级臣德成
中宪大夫工部员外郎加三级纪录二次臣舒敏
奉直大夫户部主事加一级臣岳安 △校阅蒙古文 通议大夫内阁侍读学士兼佐领加二级纪录二次臣鼐满岱
中宪大夫国子监司业加三级纪录一次臣三达礼
中宪大夫理藩院郎中加二级臣多尔济
中宪大夫内阁侍读加四级臣丹柱尔
奉直大夫户部员外郎纪录一次臣储尔汉
奉直大夫兵部员外郎纪录一次臣罗布藏
奉政大夫理藩院员外郎加一级臣吉兰泰
朝议大夫理藩院员外郎加二级臣达色
奉政大夫太仆寺员外郎加一级臣常泰
通奉大夫骑都尉加三级臣常在
承德郎吏部主事纪录一次臣巴达克图
原任理藩院侍郎臣常寿 △收掌 奉直大夫兵部员外郎纪录一次臣色楞查式
奉直大夫兵部员外郎纪录一次臣吉泰
奉直大夫兵部主事加一级臣那朗阿
承德郎内阁撰文中书舍人加三级臣德礼
承德郎内阁撰文中书舍人加三级臣穆通阿
文林郎内阁撰文中书舍人加一级臣觉罗伊陞阿
修职佐郎翰林院待诏加二级纪录二次臣绰奇
徵仕郎翰林院八品笔帖式加一级臣赫臣 △繙译满文 中宪大夫佐领臣淑宝
奉政大夫工部员外郎加一级臣博宽
奉直大夫刑部主事加一级臣永宁
儒林郎大理寺评事加一级臣宝成
徵仕郎内阁中书舍人臣海明
徵仕郎内阁中书舍人臣永浩
文林郎繙译进士候选知县七品笔帖式加一级臣魏象乾
徵仕郎候补小京官理藩院八品笔帖式加一级臣芳泰
儒林郎翰林院七品笔帖式加一级臣良格
修职郎吏部八品笔帖式臣恭安
徵仕郎刑部八品笔帖式加一级臣富琦
徵仕郎起居注八品笔帖式加一级臣永贵
徵仕郎起居注八品笔帖式加一级臣明通
徵仕郎翰林院八品笔帖式加一级臣关键
徵仕郎翰林院八品笔帖式加一级臣德克敬额
文林郎七品笔帖式臣孙埼
文林郎七品笔帖式臣安福
修职郎八品笔帖式臣穆尔斌
修职郎八品笔帖式臣玛理
生员臣觉罗伊灵阿
繙译生员臣英永
义学生臣世奇 △繙译蒙古文 中宪大夫佐领臣乌隆阿
承德郎吏部主事纪录一次臣伍余齐
儒林郎内阁撰文中书舍人加二级臣僧德
徵仕郎内阁办事中书舍人纪录一次臣九格
儒林郎内阁办事中书舍人加二级臣阿延泰
徵仕郎内阁办事中书舍人臣查式
文林郎繙译进士候补小京官七品笔帖式臣端珠克
儒林郎七品笔帖式加一级臣常有
文林郎七品笔帖式臣长生保
文林郎七品笔帖式臣达赖
文林郎七品笔帖式臣永魁
文林郎七品笔帖式臣那穆扎布
文林郎七品笔帖式臣班泰
文林郎七品笔帖式臣勒尔金
文林郎七品笔帖式臣德善
文林郎七品笔帖式臣福昌
徵仕郎八品笔帖式加一级臣春泰
徵仕郎八品笔帖式加一级臣飞森布
徵仕郎八品笔帖式加一级臣德宁
徵仕郎八品笔帖式加一级臣常明
修职郎八品笔帖式臣吴尔图那苏图
修职郎八品笔帖式臣丹木巴 △誊录满洲字 文林郎内阁中书舍人加二级纪录二次臣那锡泰
徵仕郎内阁中书舍人臣富义
徵仕郎内阁中书舍人臣富昆
儒林郎吏部七品笔帖式加一级臣武登额
儒林郎兵部七品笔帖式加一级臣盛福
儒林郎工部七品笔帖式加一级臣傅崑
文林郎吏部八品笔帖式加二级臣鄂尔博
徵仕郎礼部八品笔帖式加一级臣伍云保
徵仕郎起居注八品笔帖式加一级纪录二次臣明泰
徵仕郎翰林院八品笔帖式加一级臣成柱
徵仕郎翰林院八品笔帖式加一级臣倭克成额
徵仕郎翰林院八品笔帖式加一级臣费成额
徵仕郎翰林院八品笔帖式加一级臣常明
徵仕郎太仆寺八品笔帖式加一级臣兴德
徵仕郎国子监八品笔帖式加一级臣永明
徵仕郎户科八品笔帖式加一级臣成禄
修职郎八品笔帖式臣苏方阿
修职郎八品笔帖式臣萨炳阿
修职郎八品笔帖式臣三喜
修职郎八品笔帖式臣明泰
修职郎八品笔帖式臣宝德
修职郎八品笔帖式臣宁福
修职郎八品笔帖式臣武登
监生臣德宁
监生臣博成额
监生臣那岱
监生臣玛尔吉
监生臣马贇
监生臣傅生阿
生员臣傅隆安
生员臣拉兴祖
生员臣张廷瑞
生员臣博临泰
繙译生员臣觉罗图思德
繙译生员臣伏魔保
繙译生员臣穆通阿
武生臣八哈布
官学生臣世德
官学生臣觉罗托拜
官学生臣拔昌
官学生臣傅宁阿
官学生臣苏楞额
官学生臣玉保
官学生臣傅忠
官学生臣富隆阿
官学生臣有福
官学生臣鄂朔
义学生臣明伦
义学生臣萨克信
义学生臣和昇
义学生臣德敏
义学生臣明泰 △誊录蒙古字 儒林郎七品笔帖式加一级臣钧玉
徵仕郎八品笔帖式加一级臣喇嘛查布
徵仕郎八品笔帖式加一级臣明和
徵仕郎八品笔帖式加一级臣索诺穆
徵仕郎八品笔帖式加一级臣哈拉扣
徵仕郎八品笔帖式加一级臣色布腾
徵仕郎八品笔帖式加一级臣福显
徵仕郎八品笔帖式加一级臣常德
徵仕郎八品笔帖式加一级臣忠保
徵仕郎八品笔帖式加一级臣善德
徵仕郎八品笔帖式加一级臣常山
徵仕郎八品笔帖式加一级臣黑达色
徵仕郎八品笔帖式加一级臣额图洪
徵仕郎八品笔帖式加一级臣永禄
徵仕郎八品笔帖式加一级臣伍保
徵仕郎八品笔帖式加一级臣三达色
修职郎八品笔帖式臣苏明
修职郎八品笔帖式臣六十八
门上笔帖式臣鄂齐尔
繙译举人臣达尔扎
繙译生员臣苏布洞阿
繙译生员臣苏巴尔汉
繙译生员臣喜福
繙译生员臣五十五
官学生臣文都尔虎
官学生臣福明
官学生臣孙廸
官学生臣锁柱
官学生臣代音布
官学生臣福禄
官学生臣兴福
官学生臣诺穆图
义学生臣国泰 △誊录汉字 廕生臣徐翼燕
候补内阁中书舍人臣商思敬
进士臣许炯
儒林郎都察院七品笔帖式加一级臣丰盛
举人臣史曾
举人臣李源
举人臣杨潮观
举人臣董淑英
举人臣秦凤翼
举人臣吴虎炳
即用州同臣张继龄
即用州同臣李森
候选州同臣何积中
候选州同臣张龄丰
候选州同臣邱云锦
候选州同臣程光弼
候选州同臣潘溶
候补八品笔帖式臣陈奇圣
即用州判臣朱存章
即用州判臣侯传山
候选州判臣沈均安
候选府经历臣方至
监生臣张裕爌
监生臣韩佐唐
监生臣易祖栻
监生臣杨耀曾
监生臣朱缙
监生臣朱抚
监生臣沈鸿
监生臣姚兴渥
监生臣朱源
监生臣王作霖
监生臣蒋晋荣
监生臣顾宗预
监生臣沈奂文
监生臣徐熊占
监生臣张鼎新
监生臣顾永佑
生员臣赵滋本
生员臣商书

[book_title]卷之一 癸未岁至甲申岁(万历十一年至十二年)
●大清太祖承天广运圣德神功肇纪立极仁孝睿武端毅钦安弘文定业高皇帝实录卷之一
◆癸未岁至甲申岁(万历十一年至十二年)
监修总裁官光禄大夫太子太傅礼部尚书武英殿大学士臣觉罗勒德洪
总裁官光禄大夫太子太傅礼部尚书武英殿大学士加一级臣明珠光禄大夫礼部尚书保和殿大学士加三级臣王熙光禄大夫礼部尚书武英殿大学士臣吴正治资政大夫吏部尚书文华殿大学士加一级臣宋德宜等奉敕修
总裁官光禄大夫经筵讲官太保议政大臣保和殿大学士总理兵部事三等伯加十六级臣鄂尔泰光禄大夫经筵日讲官起居注太保兼太子太保保和殿大学士仍兼管吏部尚书翰林院掌院事三等伯加十二级臣张廷玉光禄大夫经筵讲官太子太保东阁大学士兼礼部尚书加五级臣徐本等奉敕恭校
太祖承天广运圣德神功肇纪立极仁孝睿武端毅钦安弘文定业高皇帝姓爱新觉罗氏讳
先世发祥於长白山。是山、高二百余里。绵亘千余里。树峻极之雄观。萃扶舆之灵气。山之上、有潭曰闼门。周八十里。源深流广。鸭绿、混同、爱滹、三江之水出焉。鸭绿江自山南西流。入辽东之南海。混同江自山北流。入北海。爱滹江东流。入东海。三江孕奇毓异。所产珠玑珍贝。为世宝重。其山风劲气寒。奇木灵药。应候挺生。每夏日。环山之兽、毕栖息其中。山之东、有布库里山。山下有池曰布尔湖里。相传有天女三。曰恩古伦。次正古伦。次佛库伦。浴於池。浴毕。有神鹊衔朱果、置季女衣。季女爱之。不忍置诸地。含口中。甫被衣。忽已入腹。遂有身。告二姊曰。吾身重。不能飞昇。柰何。二姊曰。吾等列仙籍。无他虞也。此天授尔娠。俟免身、来未晚。言已、别去。佛库伦寻产一男。生而能言。体貌奇异。及长。母告以吞朱果有身之故。因命之曰。汝以爱新觉罗为姓。名布库里雍顺。天生汝以定乱国。其往治之。汝顺流而往。即其地也。与小舠乘之。母遂淩空去。子乘舠顺流下。至河步。登岸。折柳枝及蒿为坐具。端坐其上。是时、其地有三姓争为雄长。日构兵相仇杀。乱靡由定。有取水河步者。见而异之。归语众曰。汝等勿争。吾取水河步。见一男子。察其貌。非常人也。天必不虚生此人。众往观之。皆以为异。因结所由来。答曰。我天女佛库伦所生。姓爱新觉罗氏。名布库里雍顺。天生我以定汝等之乱者。众惊曰。此天生圣人也。不可使之徒行。遂交手为舁。迎至家。二姓者议曰。我等盍息争。推此人为国主。以女百里妻之。遂定议。妻以百里。奉为贝勒。其乱乃定。於是布库里雍顺、居长白山东。俄漠惠之野、俄朵里城。国号曰满洲。是为满洲开基之始也。历传至後世。不善抚其国人。国人叛。攻围俄朵里城。布库里雍顺之族被戕。有幼子名范察者。遁於荒野。国人追之。会有神鹊止其首。追者遥望鹊栖处。疑为枯木。遂中道而返。范察获免。隐其身以终焉。自此後世子孙俱德鹊。诫勿加害云。
其後传至肇祖原皇帝讳生有智略。慨然以恢复为志。计诱先世仇人之後四十余人。至苏克苏浒河、虎拦哈达山下。赫图阿喇地。距俄朵里城西千五百余里。诛其半以雪祖仇。执其半以索旧业。既得。遂释之。於是肇祖居虎拦哈达山下、赫图阿喇地。生子二。长充善。次褚宴。充善生子三。长妥罗。次妥义谟。次锡宝齐篇古。锡宝齐篇古生子一。即兴祖直皇帝讳兴祖生子六。长德世库。次刘阐。次索长阿。次即景祖翼皇帝讳　次包朗阿。次宝实。德世库居觉尔察地。刘阐居阿哈河洛地。索长阿居河洛噶善地。景祖居祖基赫图阿喇地。包朗阿居尼麻喇地。宝实居章甲地。六人各筑城分居。而赫图阿喇城。与五城相距、近者五里。远者二十里。环卫而居。称为宁古塔贝勒。是为六祖云。长祖德世库生子三。长苏赫臣代夫。次谭图。次尼阳古篇古。二祖刘阐生子三。长陆虎臣。次马宁格。次门图。三祖索长阿生子五。长李泰。次吴泰。次绰奇阿注库。次龙敦。次飞永敦。
景祖生子五。长礼敦巴图鲁。次额尔衮。次界堪。次即显祖宣皇帝讳　次塔察篇古。五祖包朗阿生子二。长对秦。次棱敦。六祖宝实生子四。长康嘉。次阿哈纳。次阿笃齐。次多尔郭齐。是时近地部落中、有名硕色纳者。生子九。俱强悍。又有名加虎者。生子七。俱轻捷多力。尝身披铠甲、连跃九牛。二族恃其强。侵陵诸路。景祖素多才智。子礼敦又英勇。率宁古塔者贝勒往征之。破硕色纳子九人。灭加虎子七人。尽收五岭迤东、苏克苏浒河迤西。二百里内诸部。六贝勒由此强盛。寻有宝实之子阿哈纳渥济格。欲聘萨克达路长巴斯翰巴图鲁之妹。往结婚。巴斯翰巴图鲁曰。尔虽宁古塔贝勒。但家贫。吾妹不妻汝。阿哈纳曰。尔不从。吾不已也。截发留之而还。後巴斯翰巴图鲁。以妹妻董鄂部主克辙巴颜之子额尔机瓦尔喀。额尔机瓦尔喀自妻家萨克达之地、回至阿布达里岭。被托漠河部长额吐阿禄部下九贼截杀之。九贼中、亦有名阿哈纳者。贼呼其名。闻者传语克辙巴颜。於是克辙巴颜曰。往者宁古塔阿哈纳渥济格欲聘之女。吾子娶之。想因此见杀於宁古塔贝勒也。时哈达万汗闻之。使人告克辙巴颜曰。汝子非宁古塔人所杀。乃额吐阿禄部下九贼杀之。我擒以与尔。复尔仇。尔归附我。克辙巴颜曰。吾子被杀。奈何又欲降我。此必宁古塔人、以额吐阿禄地远。故为饰词以委谢耳。吾等乃比隣兄弟。若直在宁古塔人。可令馈哈达金帛。执九贼与我面质。九贼词服。果非宁古塔人所杀。则所馈哈达金帛。吾倍偿之。时有索长阿家人额克秦闻之。告其主。索长阿密遣人绐克辙巴颜曰。尔子。乃我部下额尔奔格、与额克青格所杀。我部下人。我当杀之。尔以金帛与我。克辙巴颜曰。哈达万汗、既称额吐阿禄部下九贼所杀。尔又云尔部人所杀。皆尔宁古塔人欺我也。遂为仇怨。引兵攻掠宁古塔贝勒所属东南二路。宁古塔贝勒几不能支。相与谋曰。我等皆一祖所生。分居十二处。势涣散、难相声援。当聚族而居。既定议。索长阿子吴泰。又败其议曰。一处何可居也。将不为孳息畜产地乎。今不必聚居。借兵於哈达万汗便。哈达万汗、吴泰妇翁也。於是借兵攻董鄂部。二次获其数寨。初未借兵之先。宁古塔贝勒、与哈达万汗。互为婚媾。自借兵後。宁古塔贝勒稍示弱焉。
显祖嫡妃喜塔喇氏、乃阿古都督女。是为宣皇后。生子三。长即上也。称为聪睿贝勒。宣皇后孕十三月乃生。岁己未。是为明嘉靖三十八年也。次名舒尔哈齐。号达尔汉巴图鲁。次名雅尔哈齐。继娶纳喇氏。用哈达万汗所养族女。生子一。名巴雅喇、号卓礼克图。庶妃生子一。名穆尔哈齐、号青巴图鲁。先是望气者言。满洲将有圣人出。戡定众乱。统一诸国而履帝位。及上生。龙颜凤目。伟躯大耳。天表玉立。声若洪钟。仪度威重。举止非常。英勇盖世。骑射轶伦。雄谋大略。用兵如神。而又至诚御物。刚果能断。任贤不贰。去邪不疑。凡所睹记。一经耳目。终身不忘。众称为英明主云。
上十岁时。宣皇后崩。继妃纳喇氏、抚育寡恩。年十九。俾分居。予产独薄。後显祖知上有才德。复厚予之。上辞不受。时诸国纷乱。满洲国之苏克苏浒河部、浑河部、王甲部、董鄂部、哲陈部。长白山之讷殷部、鸭绿江部。东海之渥集部、瓦尔喀部、库尔喀部。扈伦国之乌喇部、哈达部、叶赫部、辉发部。群雄蜂起。称王号。争为雄长。各主其地。互相攻战。甚者兄弟自残。强陵弱。众暴寡。争夺无已时。上恩威并用。顺者以德服。逆者以兵临始於一旅之师。渐削平诸部而统一之。继以尼堪外兰、构衅於明。害我二祖。乃奋志复仇。伐明以伸大义。取辽东广宁诸地。创立弘业。天佑人归。混一区宇之基。实肇於此。
癸未年二月
癸未年五月
癸未年六月
癸未年八月
癸未年九月
甲申年正月
甲申年四月
甲申年五月
甲申年六月
甲申年九月
○癸未年二月
○癸未。春二月。甲申朔○先是、苏克苏浒河部图伦城、有尼堪外兰者。阴构明宁远伯李成梁。引兵攻古勒城主阿太章京、及沙济城主阿亥章京。成梁授尼堪外兰兵符。率辽阳广宁兵二路进。成梁围阿太章京城。辽阳副将围阿亥章京城。城中见兵至。逃者半。被围者半。辽阳副将遂克沙济城。杀阿亥章京。复与成梁合兵、攻古勒城。阿太章京妻、乃上伯父礼敦巴图鲁之女。景祖闻古勒城兵警。恐女孙被陷。偕显祖往救。既至古勒城。见成梁兵方接战。遂令显祖俟於城外。独入城。欲携女孙归。阿太章京不从。显祖俟良久。亦入城探之。成梁攻古勒城。其城据山依险。阿太章京守御甚坚。数亲出。绕城冲杀。成梁兵死者甚众。不能克。因责尼堪外兰起衅败军之罪。欲缚之。尼堪外兰惧。请身往招抚。即至城大呼。绐之曰。大兵既来。岂遂舍汝而去。尔等危在旦夕。主将有命。凡士卒能杀阿太来降者。即令为此城之主。城中人信其言。遂杀阿太以降。成梁诱城内人出。男妇老弱尽屠之。尼堪外兰复构明兵。并害景祖显祖。上闻之大恸。勃然震怒。往诘明边吏曰。我祖父何故被害。汝等乃我不共戴天之雠也。汝何辞。明遣使谢曰。非有意也。误耳。乃归二祖丧。与敕三十道。马三十匹。复给都督敕书。上谓使臣曰。害我祖父者。尼堪外兰所构也。必执以与我。乃已。明使臣曰。前因误害。故与敕书马匹。又给都督敕书。事已毕。今复过求。我当助尼堪外兰、筑城於甲版。令为尔满洲国主矣。於是国人信之。皆归尼堪外兰上同族宁古塔诸祖子孙、至堂子立誓。亦欲害上以归尼堪外兰。尼堪外兰又迫上往附。上曰。尔、吾父部下人也。构明兵害吾祖父。恨不能手刃汝。岂反从汝偷生。人能百岁不死乎。自是恨益深。适苏克苏浒河部、撒尔湖城主诺米纳之兄瓜喇。为尼堪外兰所谮。明抚顺所守吏责治之。诺米纳与同部嘉木湖寨主噶哈善哈思虎。沾河寨主常书。及弟杨书。俱忿恚。相议曰。与其倚赖此等人。何如附爱新觉罗宁古塔贝勒也。议定。遂来归。上椎牛祭天。将与盟。四部长言於上曰。念我等首先效顺。幸爱如手足。毋以编氓遇我。言毕。乃盟○上思复祖父雠。以显祖遗甲十三副。谋伐尼堪外兰。时年二十有五
○癸未年五月
夏五月。壬午朔○上起兵征尼堪外兰。期撤尔湖城主诺米纳以兵来会。有索长阿子龙敦者。诱诺米纳之弟柰喀达曰。明助尼堪外兰、筑城甲版。令为满洲国主。哈达国万汗又助之。尔何故附聪睿贝勒耶。奈喀达以龙敦言、语其兄诺米纳。遂背盟。不以兵来会。上即往攻尼堪外兰於图伦城。尼堪外兰预知之。弃军民。携妻子、遁於甲版。上克图伦城而归。当是时。兵百人、甲三十副而已
○癸未年六月
六月。辛亥朔○上伯祖德世库刘阐、索长阿、叔祖宝实等子孙。忌上英武。誓於堂子。同谋害上。夜将半。潜至城欲登。上心动。起被绵甲。带弓矢。持刀。登城望之。贼方缘梯而上。见上至。皆急下。遁去
○癸未年八月
秋八月。庚戌朔○上复率兵征尼堪外兰於甲版。时撒尔湖城诺米纳、柰喀达、阴遣人告之。尼堪外兰遂弃地奔抚顺所迤东河口台。欲进边。上以兵蹑其後。明边兵出口、击逐尼堪外兰。我兵见之。疑明兵督尼堪外兰来战。遂勒兵立营。是夜、尼堪外兰乘机遁。其部下有同遁者复逃回。言曰。不战、何也。明兵乃击逐尼堪外兰。不容入边耳。上还。乃追怒曰。若非诺米纳、奈喀达、往告之。尼堪外兰已成擒矣。寻诺米纳、奈喀达、谓上曰。浑河部之杭甲、及扎库木二路。汝勿侵。东佳、及把尔达二城。吾雠也。可取其地畀我。否则吾不容尔兵由吾边界行也。上闻言愈怒。噶哈善哈思虎、及常书、杨书忿然曰。不先破诺米纳。吾等皆附诺米纳矣。上从其言。遂定破诺米纳之计。佯与诺米纳约。合兵往攻把尔达城。绐之曰。尔可率师先战。诺米纳不从。上曰。尔不战。我当先之。尔兵仗悉予我。诺米纳信焉。果以兵仗授我军。上既得兵仗。遂将诺米纳、奈喀达。及其兵尽诛之。取撒尔湖城而回。弃城逃散之众。有来归者。上悉还其妻孥。遣之。其众复修撒尔湖城以叛○尼堪外兰族属、及先附国人、相谓曰。尼堪外兰。前为追兵所迫。几至危亡。往而奔明。明尚不容。且击遂之。岂肯筑城甲版。令为满洲主乎。遂皆背之。尼堪外兰惧。携其子、及近属兄弟数人。逃於鵞尔浑。筑城居之○上以同母妹、妻噶哈善哈思虎○六祖宝实之子康嘉、与绰奇塔、觉善、三人同谋。纠合哈达国万汗兵。以浑河部兆佳城长李岱为向导。劫上所属瑚济寨而去。分所获於中途。上部将硕翁科罗巴图鲁安费扬古、及巴逊。率十二人追及之。奋勇突入败哈达兵。杀四十人。复获所掠而还
○癸未年九月
九月。己卯朔○有贼乘夜阴晦。至上所居。欲拔栅潜入。有犬名汤古哈。四顾惊吠上觉而起。令长女及二子潜避。持刀叱曰。外至者谁也。既至。何不入。尔不入。我即出矣。尔能婴我锋耶。因以刀柄击窗棂。复奋足撼窗。为由窗而出之状。既而仍由户出。贼惊走。时上有从人帕海、宿牖下。被贼刺死
○甲申年正月
甲申。春正月。己卯朔○先是、兆佳城李岱、引哈达来侵。至是、上率兵征之。途遇大雪。至噶哈岭。路险峻难登。时诸叔兄弟。劝上回兵。上不允、曰。李岱、我同姓兄弟。乃自相戕害。反为哈达向导。岂可恕耶。遂凿山为磴。军士鳞次立。以绳束马、曳之踰岭。至兆佳城下。时索长阿之子龙敦。预使人密告李岱。李岱闻之。鸣角集众。登城以待。众曰。彼有备。未易攻。姑回兵便。上曰。吾固知其有备而来。何遽回耶。遂督众围城。攻克之。获李岱。宥其死而豢养之。乃还
○龙敦又构。上继母之弟萨木占、曰。尔妹今在吾家。尔宜与吾合谋。萨木占惑其言。遂率族众。邀噶哈善哈思虎於路。杀之。上闻之大怒。欲集众收其骸骨。诸族昆弟。皆与龙敦谋。无一人往。上率近侍数人行。有族叔居尼麻喇城中名棱敦者。止之曰。诸族皆仇汝。否则汝妹夫何以见杀。宜勿往。恐有害汝者。上不听。披甲跃马。登城南横冈。引弓疾驰。复回向城下大呼曰。有害吾者速出。闻者皆惴惧。无敢出者。遂收其骸骨以归。上不以外姓为嫌。移骸骨入室。殓以所御冠履衣服。厚葬之
○甲申年四月
夏四月。丁未朔○上警悟轶伦。临机应变。仓卒合度。尝夜寝。闻户外有声。披衣起。令匿诸子女。佩刀。持弓矢。潜出户。伏烟突旁伺之。时阴晦无所见。少项。贼将逼烟突旁。忽有电光照见。遂以刀背击仆。呼近侍洛汉缚之。洛汉曰。何必缚也。宜杀之。上念若杀此贼。其主必显与我为难。傥加兵於我。我众寡不敌、奈何。乃佯询曰。尔非盗牛来耶。贼果以盗牛应。洛汉又曰。诳言也。实欲害吾主。杀之便。上不许、曰。果盗牛也。遂纵之去
○甲申年五月
五月。丙子朔○上每至夜分。方寝息。忽有婢不就卧。篝灯坐灶旁。乍燃乍灭。上察其状有异。遂起。衷短甲。外袭常服。佩刀。携弓矢。佯如厕。值昏黑中、莫能辨。熟视院门旁篱落缺处。隐然有人如探伺者。乃控弦以待。俄而贼逼。遂射之。贼却身避。中其衣。惊遁。上追及之。又射贯两足。踣地。击其首昏眩。缚而挞之。询其名为义苏。诸弟及近侍曰。杀之固宜。何挞焉。上曰。此非汝所知也。杀之适以启衅。若其主以兵攻我。劫我储蓄。我粮匮。则部下叛。部下叛。则我等孤立。何以御敌。且我又何肯以杀人为他人藉口耶。遂释之。盖上之深沈有大度。类如此
○甲申年六月
六月。丙午朔○上率兵四百。征纳木占、萨木占、讷申、万济汉、以复噶哈善之仇。攻马儿墩寨。其寨踞山之巅。势险峻。乃设大牌三。蔽矢石。并列而进。至隘路。分其一前行。其二继之。近寨丈许。路愈隘。分三牌相次而攻。敌寨飞石擂木齐下。前牌被摧。军退次牌下。次牌又摧。复退於三牌下。战士并集。牌不能蔽。难仰攻。上立寨下。相去十余步。有断木长二尺余。隐其足。发一矢。中寨主讷申面、贯耳。复射四人、踣之。敌兵遂却。上引兵遥围其寨。绝彼汲道。攻至四日。其夜令战士跣足缘崖而上。遂取马儿墩寨。讷申、万济汉、奔界凡○时董鄂部众贝勒议曰。昔宁古塔贝勒、借哈达国万汗兵攻我。取我数寨。今彼与哈达国相雠。吾等宜乘机攻之。用蟒毒淬箭为攻具。适其部内乱。上闻之。与众计曰。董鄂部内乱。宜往攻。众谏曰。兵未可轻入其境。幸而胜。诚善。傥有失。奈何。上曰。我不乘机先发。傥彼复和好。必加兵我矣。众皆曰善
○甲申年九月
秋九月。甲戌朔○上率兵五百。征董鄂部主阿海巴颜。阿海巴颜聚兵四百、於所居齐吉答城。闭城待。上兵至。围攻其城。纵火焚城楼、及村中庐舍。城垂陷。会大雪、罢攻。令兵先行。上亲率十二人、伏浓烟中。城内谓兵已退。引众出。上突出击之。斩四人。获甲二副。兵还时。有王甲部之孙扎秦光滚、谒上曰。瓮郭落。吾仇也。曾为所缚。乞贝勒一旅、助我破之。上念既兴兵至此。宜乘此戡定一方。遂以兵助孙扎秦光滚、夜驰赴之。孙扎秦光滚。有兄子戴度墨尔根。密使人通於瓮郭落。以故瓮郭落预知兵至。乃收兵入城。上临城攻之。亦纵火焚城楼、及村中庐舍。上乘屋颠、射城中。城中鄂尔果尼、射上中首、贯胄。伤入指许。上拔箭。见敌趋过。即以所拔箭、从烟突隙处迎射之。贯其股。应弦而踣。上被创流血至足。犹鏖战不已。敌有名罗科者。乘烈焰中潜逼。突发一矢。中上项。砉然有声。穿锁子甲护项。上拔之。镞卷如钩。血肉并落。众见上创甚。竞趋而前。欲登屋扶掖以下。上止之曰。尔勿来。恐为敌窥。我当徐下。时项下血涌如注。以一手扪创处。一手拄弓而下。二人掖而行。忽迷仆。诸臣皆大惊。相怨咎。少苏。裹创。迷而复苏者数四。苏辄饮水。凡一昼夜。血犹不止。裹创厚寸余。至次日未时。血始止。於是弃垂下之城而还。上创愈。复率兵攻克瓮郭落城。获鄂尔果尼、及罗科。诸臣请诛之。上曰。两敌交锋。志在取胜。彼为其主。乃射我。今为我用。不又为我射敌耶。如此勇敢之人。若临阵死於锋镝。犹将惜之。奈何以射我故而杀之乎。乃擢鄂尔果尼、罗科、为牛彔额真。统辖三百人。诸臣皆颂上大度云
大清太祖承天广运圣德神功肇纪立极仁孝睿武端毅钦安弘文定业高皇帝实录卷之一

[book_title]卷之二 乙酉岁至戊戌岁(万历十三年至二十六年)
●大清太祖承天广运圣德神功肇纪立极仁孝睿武端毅钦安弘文定业高皇帝实录卷之二
◆乙酉岁至戊戌岁(万历十三年至二十六年)
监修总裁官光禄大夫太子太傅礼部尚书武英殿大学士臣觉罗勒德洪
总裁官光禄大夫太子太傅礼部尚书武英殿大学士加一级臣明珠光禄大夫礼部尚书保和殿大学士加三级臣王熙光禄大夫礼部尚书武英殿大学士臣吴正治资政大夫吏部尚书文华殿大学士加一级臣宋德宜等奉敕修
总裁官光禄大夫经筵讲官太保议政大臣保和殿大学士总理兵部事三等伯加十六级臣鄂尔泰光禄大夫经筵日讲官起居注太保兼太子太保保和殿大学士仍兼管吏部尚书翰林院掌院事三等伯加十二级臣张廷玉光禄大夫经筵讲官太子太保东阁大学士兼礼部尚书加五级臣徐本等奉敕恭校
乙酉年二月
乙酉年四月
乙酉年九月
丙戌年五月
丙戌年七月
丁亥年正月
丁亥年六月
丁亥年八月
戊子年四月
戊子年九月
己丑年正月
辛卯年正月
癸巳年六月
癸巳年九月
癸巳年十月
癸巳年闰十一月
甲午年正月
乙未年六月
丙申年二月
丙申年七月
丙申年十二月
丁酉年正月
戊戌年正月
戊戌年十二月
○乙酉年二月
乙酉。春二月。壬寅朔○上率被甲之士二十五。卒五十。略界凡寨。塞内人有备。无所俘获。引兵还。有撒尔湖、界凡、东佳、把尔达、四城之主。合兵四百追袭。至界凡南、太兰冈之野。其部长讷申、把穆尼、从步军中疾驰而至。上见之。单骑回击。欲斩讷申。讷申刃已先及。断上所执鞭。上挥刀断其背。坠马死。复转射把穆尼。毙之。追兵逡巡却立。我军告上曰。马疲甚。奈何。上曰。尔等下马步行。佯以弓弰拂雪。为拾矢状。徐引马过岭。饮以盐水。饲以炒面。休息之。予伏此为缓敌计。遂令众先行。上驻马讷申、把穆尼屍傍。其部众呼曰。汝不去、何也。岂杀其人、尚欲食其肉耶。听我等收其骸骨何如。上曰。讷申与我为难。今得杀之、即食其肉亦宜。言毕始回。又念我军去未远。率七人为伏。悉露其胄而立。讷申部众见之。呼曰。汝有伏、我已知之矣。且呼且却。於是上引兵徐还。不遗一骑
○乙酉年四月
夏四月。壬寅朔○上率步骑五百人。征哲陈部。值大水。遣众还。留八十人。被绵甲者五十、被铁甲者三十、略地而前。有加哈地、名苏枯赖虎者。潜往告之。於是托漠河、章甲、把尔达、撒尔湖、界凡、五城俱集兵以御。上所留後哨能古德章京侦诸路兵集。奔告於上。途中不获遇。疾驰过之。上恃有後哨。遂深入。敌兵猝至。遥见八百余人。陈界凡之浑河、抵南山。有尼麻喇城、五祖包朗阿孙、札亲桑古里、见敌众。大惧。解其甲与人。上怒曰。尔平日自雄於兄弟乡党间。今临阵。何惧敌众。反解甲与人耶。乃亲执纛先进。时敌阵方坚。上下马。驱马回。率弟穆尔哈齐、及近侍颜布禄、兀凌噶、直前冲击。奋勇射之。杀二十余人。竟败其众。是役也。敌以兵八百、败於四人。遂奔界凡。争渡浑河而遁。上热甚。卸胄。甲不及解、以手断其扣。坐而休焉。後队诸将方至。皆曰。宜乘胜追击之。上怒不应。时敌兵已度河登岸。上憩未移时、复胄。率兵追斩四十五级。上又与弟穆尔哈齐蹑其後。追至界凡险隘吉林冈。立其巅。见敌兵十五人趋冈。上恐为敌所见。去胄上缨。隐身以待。射先至者一人。贯其脊而殪。穆尔哈齐又射殪一人。余悉坠崖死。既收军。上曰。今日之战、以四人而败八百之众。此天助我以胜之也。乃还
○乙酉年九月
秋九月。戊辰朔○上率兵攻苏克苏浒河部、安土瓜尔佳城。破之。斩其城主诺一莫混而归
○丙戌年五月
丙戌。夏五月。乙未朔○上率兵攻浑河部播一混寨。克之
○丙戌年七月
秋七月。甲午朔○上率兵攻哲陈部托漠河城。适值雷雨。遂罢兵归上复率兵往招抚之。下其城。即星驰往征尼堪外兰。越相邻为难诸部、径攻鵞尔浑城。克之。时尼堪外兰他出。索之弗获。有城外居民四十余人、猝遇兵。率男妇他遁。前行一人、戴氊笠。被青绵甲。上见之。疑为尼堪外兰。前奋身入四十人中。众矢交发。射上中胸、贯肩下。被创三十余。上犹鏖战不退。射殪八人。斩一人。击败其众。回至鵞尔浑城。斩城内汉人十九人。又执被箭者六人。即以其箭深入之。令带箭传谕明之边吏。执送尼堪外兰。不然、且兴兵征明矣。遣之。乃旋师。明边吏使人复曰。尼堪外兰既归我。岂便执送。尔自来杀之可也。上曰。尔等叵测。将诳我耶。使者又言。毋亲往。以少兵来。即执与汝。於是上命齐萨率四十人往。尼堪外兰见之。欲登台以避。明人去其梯。执尼堪外兰付斋萨。斩之而归。明自此岁输银八百两、蟒缎十五匹、通和好焉
○丁亥年正月
丁亥。春正月。庚寅朔○上於硕里口。虎拦哈达东南。加哈河两界中之平冈。筑城三层。并建宫室
○丁亥年六月
夏六月。己未朔
○壬午。上始定国政。禁悖乱。戢盗贼。法制以立○上率兵征哲陈部。克山寨。获其寨主阿尔泰、诛之
○丁亥年八月
秋八月。戊午朔○上命巴图鲁额亦都、率兵取把尔达城。额亦都至浑河。河涨不能涉。以绳联军士。鱼贯而渡。率精锐数人。乘夜攻之。梯城而上。城中人迎拒。额亦都跨城堞而战。身中五十创。殊死战不退。城中人皆溃。遂乘胜克其城而还○上率兵攻洞城。克之。降其城主扎海以还
○戊子年四月
戊子。夏四月。甲寅朔○哈达国万汗之子贝勒扈尔干、以女来归。遣其子戴善送至。上纳其女。设宴成礼。初上出迎时。至洞城之野。有乘马佩弓矢过者。上问左右曰。谁也。左右曰。此董鄂部人善射。部中无出其右。所称善射钮翁金是也。上召钮翁金至。指百步外柳、命之射。钮翁金发五矢。中其三。上下相错。上发五矢。皆中。众视之。五矢所集。仅五寸许。众共叹为神技云○时苏完部主索尔果、率本部军民来归。上以其子费英东为一等大臣。又董鄂部主克辙巴颜之孙何和里、亦率本部军民来归。上以长女妻之。授为一等大臣。又雅尔古寨扈喇虎、因杀其族人。率军民来归。上以其子扈尔汉为养子。赐姓觉罗。亦授为一等大臣。是时上招徕各路。归附益众。环境诸国有逆命者、皆削平之。国势日盛。明亦遣使通好。岁以金币聘问。我国产东珠、人参、紫貂、元狐、猞狸狲、诸珍异之物。足备服用。於抚顺、清河、宽奠、靉阳、四关口互市。以通商贾。自此国富民殷云
○戊子年九月
秋九月。辛亥朔○先是。上如叶赫国。其贝勒杨吉砮、识上为非常人。谓上曰。我有幼女。俟其长、当奉侍。上曰。汝欲结姻盟。盍以长女妻我。杨吉砮答曰。我非惜长女不予。恐此女未足事君。幼女仪容端重。举止不凡。堪为君配。上遂聘之。至是、杨吉砮已卒。其子贝勒纳林布禄、送妹来归。上率诸贝勒大臣迎之。大宴礼成。是为孝慈高皇后。即太宗皇帝母也○上率兵征王甲城。夜过东星阿地。有星陨。大如斗。有光。士马皆惊。上知为克敌之象也。遂进兵至王甲城。攻克之。斩其城主戴度墨尔根
○己丑年正月
己丑。春正月。己酉朔○上率兵征兆佳城主甯古亲伏兵城下。时城内兵百人出伏兵不即击。引弓射之。敌知有伏。大惊。欲奔入城。冲至上前。上独入百人中。手刃九人击败其众。悉溃走、攻四日。城将下。我兵遂弛备争俘获。聚而譁。上见之。解甲授侍臣鼐护被之。曰。我兵互争。恐自相蹂躏。尔往禁之。鼐护往弗为禁。亦争取焉。上又以绵甲授巴尔太被之。曰。敌将遁。趣取吾甲。巴尔太往。亦争俘获。不即至适敌兵十人突出。上有族弟王善者。敌掷之仆地踞其身欲刺。时上未甲。奋身直入。发矢中敌人额。应弦而踣。救王善。克其城。斩甯古亲而还
○辛卯年正月
辛卯。春正月。戊戌朔○上遣兵略长白山之鸭绿江路。尽收其众○叶赫贝勒纳林布禄、遣使宜尔当阿、摆斯汉、来告上曰。乌喇、哈达、叶赫、辉发、满洲、言语相通。势同一国。岂有五主分建之理。今所有国土。尔多我寡。盍将额尔敏、扎库木二地。以一与我。上曰。我乃满洲。尔乃扈伦。尔国虽大。我岂肯取。我国即广。尔岂得分。且土地非牛马比。岂可割裂分给。尔等皆执政之臣。不能各谏尔主。奈何腼颜来告耶。叱之归
○叶赫、哈达、辉发、三国贝勒合谋。各遣使来。叶赫贝勒纳林布禄、遣尼喀里、图尔德、哈达贝勒孟格布禄、遣戴穆布、辉发贝勒拜音达里、遣阿喇敏、及至。上宴之。图尔德起。请曰。我主有言。欲相告。恐触怒见责。奈何。上曰尔不过述尔主之言耳。所言善。吾听之。如出恶言。吾亦遣人於汝主前、以恶言报之。吾岂尔责乎。图尔德曰。我主云。欲分尔地、尔不与。欲令尔归附、尔又不从。傥两国兴兵。我能入尔境。尔安能蹈我地耶。上大怒。引佩刀断案。曰。尔叶赫诸舅。何尝亲临阵前。马首相交。破胄裂甲。经一大战耶。昔哈达国孟格布禄、戴善、自相扰乱。故尔等得以掩袭之。何视我若彼之易也。况尔地岂尽设关隘。吾视蹈尔地、如入无人境。昼即不来。夜亦可往。尔其奈我何。昔吾以先人之故。问罪於明。明归我丧。遗我敕书马匹。寻又授我左都督敕书。已而又齎龙虎将军大敕。岁输金币。汝父见杀於明。曾未得收其骸骨。徒肆大言於我。何为也。遂作书。遣巴克什阿林察持往。且谕之曰。尔将此书、至叶赫两贝勒前诵之。若惧而不诵。即居彼。勿复来见我。遂遣之行。叶赫贝勒布寨闻之。使人迎至家。索视书。阿林察出书诵之。布寨曰。我既见书。不必令吾弟纳林布禄见也。阿林察曰。我主有命。此书不令俱见。勿复回。布寨曰。吾弟言辞不逊。汝主怒之良是。但吾弟见书、又恐有伤於汝耳。遂收书。阿林察乃还
○长白山所属朱舍里、讷殷二路。同此叶赫兵、劫我东界叶臣所居洞寨。时上御楼。群臣入告。上曰。任彼劫之可也。此不过我同国之人。远附叶赫。劫掠我寨耳。水岂能越山而流。火岂能踰河而燃乎。盖水必下流。火必上燃。朱舍里、讷殷二路。终当为我有也
○癸巳年六月
癸巳。夏六月。甲申朔○叶赫贝勒布寨、纳林布禄、因与上有隙。纠哈达贝勒孟格布禄、乌喇贝勒满太、辉发贝勒拜音达里、四国合兵。劫我户布察寨。上率兵追之。於哈达兵归之夜。伏步兵於途。少引兵。亦略哈达国富儿家齐寨而还。哈达兵追至富儿家齐寨。上欲引敌至伏兵处。令我兵前行。独殿後诱之。时追兵已至。有三人联骑。挥刀趣上将及。前又一人挥刀迎击。上以兵刃自後至、犹可避。自前至、恐伤面目及手。遂引弓射前至者。又其人在右。发矢未便。因回身从马项上射之。中马腹。遂逸去。其三人乘发矢时。掩至。上乘马惊跃。几坠。赖右足据鞍。得复乘。遂射孟格布禄马踣地。其家人泰穆布禄、以所乘马与其主乘之。奔回。於是上率骑兵三人。步卒二十人。回兵进击。败之。斩十二人。获甲六副。马十八匹。乃还
○癸巳年九月
秋九月。壬子朔○叶赫贝勒布寨、纳林布禄、哈达贝勒孟格布禄、乌喇贝勒满太之弟布占泰、辉发贝勒拜音达里、北嫩河蒙古科尔沁贝勒瓮阿代、莽古思、明安、席北部、卦尔察部、及满洲长白山所属朱舍里路长纡楞格、讷殷路长搜稳塞克什、九姓之国。合兵。分三路来侵。上闻之。遣兀里堪由东路往侦。兀里堪既行。距上所驻城将百里。度岭。群鸦竞噪。若阻其行者。欲还。鸦乃散。再行。鸦复噪。飞鸣扑面。几不能前。兀里堪异之。驰归告上。上命由扎喀路向浑河部、侦之。兀里堪复驰往。见敌兵营浑河北岸。方夜爨。火密如星。饭毕。乘夜度沙济岭而来。兀里堪侦实奔告。时夜已过半。上曰。日者闻叶赫兵来。今果然。我军昏夜出、恐惊国人。传语诸将。期旦日启行。遂就寝。甚酣。妃富察氏呼上觉。谓曰。尔方寸乱耶。惧耶。九国兵来攻。岂酣寝时耶。上曰。人有所惧。虽寝、不成寐。我果惧。安能酣寝。前闻叶赫兵三路来侵。因无期。时以为念。既至。吾心安矣。吾若有负於叶赫。天必厌之。安得不惧。今我顺天命。安疆土。彼不我悦。纠九国之兵。以戕害无咎之人。知天必不佑也。安寝如故。及旦。上食已。率诸贝勒大臣诣堂子。拜。复再拜。祝曰。皇天后土。上下神只。弩尔哈齐与叶赫。本无衅端。守境安居。彼来构怨。纠合兵众。侵陵无辜。天其鉴之。又拜祝曰。愿敌人垂首。我军奋扬。人不遗鞭。马无颠踬。惟祈默佑。助我戎行。祝毕。遂引兵至拖克索地。立渡处。诫军士曰。尽解尔蔽手。去尔护项。或项臂伤。亦惟天命。不然。身先拘絷。难以奋击。我兵轻便。破敌必矣。众皆如上命。行至扎喀之野。扎喀城城守鼐护、山坦、二人来告曰。敌兵辰时已至。围攻扎喀城、不能克。退攻黑济格城。但敌兵甚多。奈何。众闻之。色变。扎喀城有名郎塔里者、後至。呼曰。贝勒安在。我兵几何。言讫。遂登山望之。告上曰。若以敌兵为多。我兵亦岂少耶。昔征明时。彼兵漫山野。我仅二三百人。尚败其众。我国之人、骁勇敢战。必破敌兵。如不胜。吾甘军法。众闻言。心始安。上使人往侦。谓曰。敌若还军。乘夜击之。否则旦日接战。时敌兵运粮刍。立营垒。侦者得实具告。上遂驻军。是夕。叶赫营有一人来降者。言叶赫贝勒布寨、纳林布禄、兵万人。哈达贝勒孟格布禄、乌喇贝勒布占泰、辉发贝勒拜音达里、兵万人。蒙古科尔沁贝勒瓮阿代、莽古思、明安、及席北部、卦尔察部、兵万人。凡三万人。我军闻之。复色变。上曰。尔等毋忧。吾必不疲尔力。俾尔苦战。惟壁於险隘。诱之使来。若来。我兵迎击之。否则四面列阵。以步军徐进。彼部长甚多。兵皆乌合。势将观望不前。其争先督战者。必其贝勒。我以逸待劳。伤其贝勒一二人。彼众自溃。我兵虽少。奋力一战。固可必胜耳。遂於旦日进兵。初叶赫兵攻黑济格城。未下。是日又攻城。上至古勒山。对黑济格城、据险结阵。令各旗贝勒大臣。整兵以待。遣巴图鲁额亦都、率兵百人挑战。叶赫兵见之。罢攻城。引兵来战。我军迎击、败之。斩九人。敌稍却。叶赫贝勒布寨、金台石、及蒙古科尔沁三贝勒、复并力合攻、布寨直前冲入。所乘马、触木而踣。我兵名吴谈者。奔而前。踞其身。刺杀之。敌兵遂乱。叶赫贝勒等、见布寨被杀。皆恸哭。他贝勒大惧胆落。弃众奔溃。蒙古科尔沁贝勒明安、马被陷。遂弃鞍、裸身、乘骣马逃。仅身免。上纵兵掩击。积屍满沟壑。追奔至哈达国柴河寨之南、渥黑运地。是夜。结绳截路。邀杀败兵甚众。明日、一卒擒乌喇贝勒布占泰。见上曰。我获一人。将杀之彼大呼勿杀。愿自赎。因缚之来。跽上前。上问曰。尔何人也。对曰。乌喇贝勒满太之弟布占泰也。恐见杀、未敢明言。生死惟贝勒命。遂叩首。上曰。汝等九部会兵、侵害无辜。天厌汝等。昨已擒斩布寨。彼时获尔。亦必杀矣。今既见汝、何忍杀。语曰。生人之名。胜於杀人。与人之名。胜於取人。遂解其缚。赐猞狸狲裘。豢养之。是役也。斩级四千。获马三千匹。铠胄千副。以整以暇、而破九部三万之众。自此军威大震。远迩慑服矣
○癸巳年十月
冬十月。辛巳朔○上以朱舍里路长纡楞格、曾以兵助敌。并力来侵。遂遣兵征服朱舍里路。获纡楞格等。宽释其罪。迁之以归。加豢养焉○讷殷路、搜稳塞克什、聚七寨人。据佛多和山寨而居
○癸巳年闰十一月
闰十一月。辛巳朔○上命巴图鲁额亦都、扎尔固齐噶盖、硕翁科罗巴图鲁安费扬古、督兵千人。攻围讷殷佛多和山寨。三月乃下。斩搜稳塞克什。班师
○甲午年正月
甲午。春正月。庚辰朔○北科尔沁部蒙古贝勒明安、喀尔喀五部贝勒老萨、始遣使通好。自是蒙古诸贝勒。通使不绝
○乙未年六月
乙未。夏六月。壬寅朔○上率兵攻克辉发贝勒拜音达里所属之多璧城。斩城守克充格、苏猛格、二人而还
○丙申年二月
丙申。春二月。戊戌朔○明遣官一员。朝鲜官二员。从者二百人来。上令我军尽甲。观兵於外。遇於妙弘廓地界。迎入大城。优礼答遣之
○丙申年七月
秋七月。丙寅朔○先是。阵获乌喇国布占泰、养之四年。至是遣归国。上命图尔坤黄占、博尔崑蜚扬占二人护送之。未至。其兄贝勒满太父子。往所属苏瓦烟席拦地。修筑边壕。父子淫村中二妇。其夫夜入、杀满太父子。及布占泰至。满太之叔贝勒兴尼牙、争立。欲杀布占泰。因护送二大臣、严为防护。不能害。於是兴尼牙奔叶赫。遂立布占泰为乌喇国主。既定。二人乃还
○丙申年十二月
冬十二月。癸亥朔○乌喇贝勒布占泰、感上再生恩。事如父。以妹妻上弟贝勒舒尔哈齐。遂迎归。大宴成礼
○丁酉年正月
丁酉。春正月。壬辰朔○叶赫、哈达、乌喇、辉发、同遣使告上曰。吾等不道。兵败名辱。自今以後。愿复缔前好。重以婚媾。叶赫贝勒布扬古、愿以妹归上。金台石愿以女妻上次子代善。上许焉。具鞍马铠胄为聘。更椎牛。刑白马。祀天。设巵酒、块土、及肉血骨各一器。四国相继誓曰。既盟以後。若弃婚姻。背盟好。其如此土、如此骨、如此血。永坠厥命。若始终不渝。饮此酒、食此肉、福禄永昌。誓毕。上亦誓曰。尔等践盟则已。有渝盟者。待三年不悛。吾乃征之。後因蒙古获罪於上。穆哈连引阵获蒙古马四十匹来归。时纳林布禄背盟。夺其马。执送穆哈连於蒙古。又以金台石所许之女、妻蒙古喀尔喀部落贝勒介赛。而乌喇贝勒布占泰、将满太妻都都祜所珍铜锤、使人送叶赫贝勒纳林布禄。又将我国所属瓦尔喀部之安褚拉库、内河二路。众所推服者、罗屯、噶石屯、汪吉努三人。送叶赫。引其使招诱安褚拉库、内河二路
○戊戌年正月
戊戌。春正月。丁亥朔○上命长子台吉褚英、幼弟台吉巴雅喇、与扎尔固齐噶盖、费英东、统兵一千。征安褚拉库路。星驰而往。取屯寨二十余。所属人民。尽招徕之。於是褚英、赐号洪巴图鲁。巴雅喇、赐号卓礼克图○是年、哈达贝勒孟格布禄所居城北。溪中流血
○戊戌年十二月
冬十二月。壬子朔○乌喇贝勒布占泰。感上再生恩。率从者三百人来谒。上妻以弟贝勒舒尔哈齐之女。赐甲胄五十副。敕书十道。礼遣之
大清太祖承天广运圣德神功肇纪立极仁孝睿武端毅钦安弘文定业高皇帝实录卷之二

[book_title]卷之三 己亥岁至辛亥岁(万历二十七年至三十九年)
●大清太祖承天广运圣德神功肇纪立极仁孝睿武端毅钦安弘文定业高皇帝实录卷之三
◆己亥岁至辛亥岁(万历二十七年至三十九年)
监修总裁官光禄大夫太子太傅礼部尚书武英殿大学士臣觉罗勒德洪
总裁官光禄大夫太子太傅礼部尚书武英殿大学士加一级臣明珠光禄大夫礼部尚书保和殿大学士加三级臣王熙光禄大夫礼部尚书武英殿大学士臣吴正治资政大夫吏部尚书文华殿大学士加一级臣宋德宜等奉敕修
总裁官光禄大夫经筵讲官太保议政大臣保和殿大学士总理兵部事三等伯加十六级臣鄂尔泰光禄大夫经筵日讲官起居注太保兼太子太保保和殿大学士仍兼管吏部尚书翰林院掌院事三等伯加十二级臣张廷玉光禄大夫经筵讲官太子太保东阁大学士兼礼部尚书加五级臣徐本等奉敕恭校
己亥年正月
己亥年二月
己亥年三月
己亥年九月
辛丑年正月
辛丑年十一月
癸卯年正月
癸卯年九月
甲辰年正月
乙巳年三月
丙午年十二月
丁未年正月
丁未年五月
丁未年九月
戊申年三月
戊申年九月
己酉年二月
己酉年十二月
庚戌年十一月
辛亥年二月
辛亥年七月
辛亥年八月
辛亥年十二月
○己亥年正月
己亥。春正月。壬午朔○东海渥集部之虎尔哈路长王格、张格、率百人朝谒。贡黑白红三色狐皮、黑白二色貂皮。自此渥集部之虎尔哈路、每岁朝谒。其长博济里、首乞婚。上嘉其率先归附。因以大臣女六。配其六长
○己亥年二月
二月。辛亥朔○上欲以蒙古字制为国语颁行。巴克什额尔德尼、扎尔固齐噶盖、辞曰。蒙古文字。臣等习而知之。相传久矣。未能更制也。上曰。汉人读汉文。凡习汉文与未习汉字者、皆知之。蒙古人读蒙古文。虽未习蒙古字者、亦皆知之。今我国之语。必译为蒙古语读之。则未习蒙古语者、不能知也。如何以我国之语制字为难。反以习他国之语为易耶。额尔德尼、噶盖、对曰。以我国语制字最善。但更制之法。臣等未明、故难耳。上曰无难也。但以蒙古字、合我国之语音。联缀成句。即可因文见义矣。吾筹此已悉。尔等试书之。何为不可。於是上独断、将蒙古字制为国语。创立满文。颁行国中。满文传布自此始
○己亥年三月
三月。庚辰朔○始开金银矿、及铁冶
○己亥年九月
秋九月。丁未朔○先是、哈达贝勒孟格布禄、与叶赫贝勒纳林布禄构兵。孟格布禄力不能敌。以三子质於上、乞援。上命扎尔固齐费英东、噶盖、统兵二千助哈达。驻防其地。纳林布禄闻之。构明开原通事、代为齎书。诱哈达曰。尔若执满洲来援二将。赎所质三子。尽歼其兵二千人。我妻汝以所求之女、修前好焉。孟格布禄惑其言。约於开原城、令其妻二人往议。上闻之、遂率兵征哈达。贝勒舒尔哈齐、请为先锋自试。上许焉。命统兵一千为前队。既抵哈达。哈达兵出。舒尔哈齐、按兵不战。告上曰。彼兵出矣。上曰。岂谓此城无兵而来耶。遂督兵进击。时舒尔哈齐兵、填拥於前。上麾之使开。路塞不能入。乃沿城而行。城上发矢。军士多被伤者。上督兵攻其城。癸丑。克之。大将杨古利、生擒贝勒孟格布禄、驰告。上命勿杀。召之至。匍匐进谒。上赐以所御貂帽、豹裘、豢养之。尽服哈达属城。器械财物、无所取。室家子女、完聚如故。悉编入户籍。迁之以归。初哈达国万汗、姓纳喇。其国原名扈伦。後建国於哈达地、因名哈达。乃乌喇贝勒始祖纳齐卜禄七代孙也。其祖克习讷都督、为族人巴代达尔汉所害。万、奔席北部相近之绥哈城居焉。其叔旺住外兰、奔哈达。主其部落。後哈达人叛。旺住外兰被杀。其子博尔坤舍进、杀其人以报父仇。至绥哈城、迎兄万为部主。万於是攻取附近诸部。远者又招徕之。其势乃盛。遂称为汗。国号哈达。其时叶赫、乌喇、辉发、及满洲之浑河部、俱属之。万为人残暴。黩货无厌。凡以事赴诉者。赂金币、辄以曲为直。否则以直为曲。群下效尤。每使人诸路、皆骄纵无忌。索货贿鹰犬之属。下及鸡豚、悉被扰害。又以好恶为毁誉。万不察其实、惟群下言是听。自戕其国。以故所创基业、即自败之。其民多叛投叶赫。并先附诸部皆叛。万汗卒。子扈尔干继之。立八月、卒。弟康古鲁继之。康古鲁卒。弟孟格布禄继之。至是乃灭。其後上欲释孟格布禄归国。适孟格布禄、与我国大臣噶盖、谋逆事泄。俱伏诛
○辛丑年正月
辛丑。春正月。庚子朔○上以女妻孟格布禄之子吴尔古代○明万历帝忌我国势隆盛。使人来告曰。尔何故伐哈达而取其国耶。其复吴尔古代国。上从其言。命吴尔古代同公主、率所部人民以归。後叶赫贝勒纳林布禄、纠蒙古兵。数侵掠哈达。上遣使告明万历帝曰。吾因汝言、令吴尔古代还国。今叶赫屡侵哈达。奈何以吾所获之国、为叶赫所据耶。明万历帝不听。时哈达饥。国人乏食。至明开原城乞粮。不与。各鬻妻子奴仆马牛、易粟食之。上恻然曰。此吾所抚之赤子也。何忍听彼流离。遂仍收哈达国人豢养之
○是年、上以诸国徕服人众、复编三百人为一牛彔。每牛彔设额真一。先是我国凡出兵校猎。不计人之多寡。各随族党屯寨而行。猎时、每人各取一矢。凡十人、设长一。领之。各分队伍。毋敢紊乱者。其长称为牛彔额真。至是遂以名官
○辛丑年十一月
冬十一月。乙未朔○乌喇贝勒布占泰以其兄贝勒满太之女来归。迎宴如礼
○癸卯年正月
癸卯。春正月。戊午朔○初乌喇贝勒布占泰、先聘叶赫贝勒布寨女。又骋蒙古科尔沁贝勒明安女。以铠胄、貂裘、猞狸狲裘、金银、槖驼、鞍马为聘。明安受其聘。不予女。布占泰遣使再求婚於上曰。我昔被擒。待以不死。俾主乌喇。以公主妻我。恩甚深。我辜恩、曾聘叶赫、及蒙古女。未敢告於上。今蒙古受聘悔婚。我甚耻之。但我既蒙恩养。乞宥罪。再降以女。当每岁偕两公主来朝。上允其请、又以弟贝勒舒尔哈齐女妻之。遣大臣以礼往送为婚○上自虎拦哈达南冈。移於祖居苏克苏浒河、加哈河之间、赫图阿喇地。筑城居之。以牛羊犒筑城夫役者三
○癸卯年九月
秋九月。甲寅朔○孝慈皇后疾笃。思见母。上遣使至叶赫迎之。后兄贝勒纳林布禄不许。止令仆人南太、来视。上谕曰。汝叶赫诸舅。无故掠我户布察寨。又率九姓之国、合兵攻我。汝叶赫、哈达、乌喇、辉发四国。因起兵开衅。自服厥辜。刑马歃血。祭天盟誓。愿联姻通好。汝叶赫背盟。将许我国之女、悉嫁蒙古。今我国妃病笃、欲与母诀。又不许。是终绝我好也。汝如此、两国已复相雠。我将问罪汝邦。城汝地。不汝讳也。遂遣之还
○庚辰。孝慈皇后崩。后姓纳喇氏。叶赫国贝勒杨吉砮女也。年十四、归上。仪范端淑。器度宽和。庄敬聪慧。不预外事。词气婉顺。誉之不喜。纵闻恶言。而愉悦之色、弗渝其常。不好谄谀。不信谗佞。耳无妄听。口无妄言。殚诚毕虑。以奉事上。始终尽善。及崩。上悼甚。丧殓祭享。仪物悉加礼。不饮酒茹荤者踰月。越三载。始葬尼雅满山冈
○甲辰年正月
甲辰。春正月。壬子朔
○己未。上以后病革时、欲见母未能。怒叶赫贝勒。率兵征之。壬戌。克二城。曰张、曰阿气兰。取其七寨。俘二千余人而还
○乙巳年三月
乙巳。春三月。乙亥朔○上命於赫图阿喇城外。更筑大城环之。以牛羊犒役夫者五○初国人刨采人参。未谙制法。渍之以水。明人佯不欲市。国人恐朽败、急售。鲜所利益。上教以制法。令熟而乾之。可以经久。不急售。仍许通市於明。所济甚众民用益饶○蒙古喀尔喀把岳忒部落、达尔汉巴图鲁贝勒之子台吉恩格德尔来朝。献马二十匹。上曰。彼越敌国而来。盖冀望恩泽於我也。遂厚赏遣之
○丙午年十二月
丙午。冬十二月。乙未朔○台吉恩格德尔、又率蒙古国五部落喀尔喀诸贝勒之使、进驼马来朝。尊上为神武皇帝。自此蒙古各部落。每岁来朝。络绎不绝
○丁未年正月
丁未。春正月。乙丑朔○东海瓦尔喀部、蜚悠城长策穆特黑来朝。告上曰。吾等因地方遥阻。附乌喇。乌喇贝勒布占泰、遇吾等虐甚。乞移家来附。上命弟贝勒舒尔哈齐、长子洪巴图鲁贝勒褚英、次子贝勒代善、一等大臣费英东、侍卫扈尔汉、率兵三千。至蜚悠城徙之。时夜阴晦。军中大纛之上有光。众以为异。扪视无有。复树之、光如初。贝勒舒尔哈齐曰。吾自幼从上征讨。所历之地多矣。未见此异。其非吉兆耶。欲还兵。贝勒褚英、代善、曰。或吉或凶、兆已定。吾等何所见而遽还。且何以报皇父命耶。遂决意前进。至蜚悠城、尽收环城屯寨。凡五百户。令扈尔汉、率兵三百。护之先行。时乌喇贝勒布占泰、发兵万人。邀诸路。扈尔汉见之。令五百户结寨山巅。以兵百人卫之。使人驰告後队众贝勒。是夕、乌喇兵万人。我国扈尔汉兵、仅二百人。各据山一面。结营相持。翼日、乌喇以万人、攻我兵二百人。我国大将杨古利迎击。争先奋力。斩乌喇兵七人。我兵止伤一人。乌喇兵退。渡河登山。畏惧不敢前。两军相向驻营。至未时、我国後队三贝勒兵悉至。见乌喇兵众。贝勒褚英、代善策马而前。谕众曰。皇父每有征伐。无不摧坚陷敌。今虽未亲履行间。而我等奉命来此。尔众何忧。昔布占泰来侵我国。我国擒而缚之。皇父宥其死。复豢养之。俾归主其国。为时未久。人犹是人。曾从吾手而释。非有天幸得脱也。今岂不能再缚之耶。彼兵虽多。我国荷天眷。仗天威。皇父威名夙着。破敌兵必也。众军士皆奋、愿效死。遂渡河。贝勒褚英、代善、各率兵五百。分二路。缘山奋击。乌喇兵大败。代善追及乌喇统兵贝勒博克多。从马上、左手攫其胄而斩之。时天气晴明。忽阴晦。大雪寒冽。被伤敌兵、弃甲逃者、僵仆甚众。是役也。阵斩博克多父子。生擒贝勒常住父子、及贝勒胡里布。斩三千级。获马五千匹。甲三千副云。初我军与乌喇接战时。贝勒舒尔哈齐、率五百人止山下。及二贝勒破敌追击。始驱兵前进。适有大山间之。遶山行。未能多所斩获。迨班师。上赐弟贝勒舒尔哈齐、号达尔汉巴图鲁。以长子洪巴图鲁褚英、遇大敌。率先击败其众。赐号阿尔哈图土门。以次子代善、阵斩博克多。又与兄并进克敌。赐号古英巴图鲁。上初命大臣常书、侍卫纳齐布、护从两贝勒。常书等不随两贝勒前进。反率兵百人、与舒尔哈齐同止山下。无所斩获。遂论死。舒尔哈齐请曰。诛二臣、与我死无异。上乃宥其死。罚常书金。夺纳齐布所属之人
○丁未年五月
夏五月。癸亥朔○上命幼弟贝勒巴雅喇、巴图鲁额亦都、扎尔固齐费英东、侍卫扈尔汉、率兵千人。往征东海渥集部。取赫席黑、俄漠和苏鲁、佛讷赫托克索三路。俘二千人而还
○丁未年九月
秋九月。辛卯朔
○丙申。彗星见於东方。指辉发国。八夜方灭。先是、彗出西方逾月。其时辉发贝勒拜音达里族众、叛附叶赫贝勒纳林布禄。其部下又欲叛。拜音达里闻之。以其臣七人之子来质、乞援兵。上许焉。发兵千人助之。叶赫纳林布禄、构拜音达里曰。尔若归尔质子、吾即反尔叛族。拜音达里信其言、乃曰。吾其中立於满洲叶赫二国之间乎。遂取回所质七臣之子。以己子与纳林布禄为质。而纳林布禄竟不归其叛族。拜音达里、遣其臣告上曰。吾前者误为纳林布禄所诳。今欲倚赖上恩、乞以女赐我为婚。上允之。後拜音达里、背约不娶。上遣使谓曰。汝昔助叶赫、二次来侵。我宥尔罪。复许尔婚。今背约不娶、何也。拜音达里绐曰。俟吾叶赫质子归。乃娶尔女。与尔合谋。因筑城自固、凡三层。及所质叶赫之子既归。上复遣使谓曰。尔质子归、今将何如。拜音达里、以坚城足恃。遂负约。上即於是月己亥。率兵征之。甲辰。围其城、克之。诛拜音达里父子。歼其兵。招抚其民。乃班师。初辉发国、本姓益克得里。黑龙江岸尼马察部人也。始祖昂古里、星古力、自黑龙江载木主。迁於渣鲁居焉。有扈伦国人噶扬噶图墨土、姓纳喇氏。居於张。因附其姓。宰七牛祭天。改姓纳喇。星古力生子二、长留臣。次备臣。备臣生纳领噶、耐宽。纳领噶生拉哈都督。拉哈都督生噶哈禅都督。噶哈禅都督生齐讷根达尔汉。齐讷根达尔汉生王机砮。王机砮招服辉发诸部。於辉发河边扈尔奇山、筑城居之。因名辉发国。是时蒙古察哈尔国扎萨克图土门汗、自将围其城。不克而还。王机砮卒。孙拜音达里、杀其叔七人。自为辉发国贝勒。至是乃灭
○戊申年三月
戊申。春三月。戊子朔○上命长子阿尔哈图土门贝勒褚英、侄台吉阿敏、率兵五千。征乌喇国。围其宜罕阿麟城。克之。斩千人。获甲三百。俘其众以归。时乌喇贝勒布占泰、与蒙古科尔沁贝勒瓮阿代、合兵出乌喇城二十里。驻兵遥望。知非我军之敌、遂相约而还○上欲与明通好。谓群臣曰。语云、念人之恶。崇朝而作。式好无尤。历世难求。吾欲与明昭告天地。同归於好。遂会明辽东副将、及抚顺所备御、同勒誓辞於碑。刑白马祭天。其誓辞曰。两国各守边境。敢有窃踰者。无论满洲汉人、见之、杀无赦。若见而不杀、殃及不杀之人。明若渝盟。其广宁巡抚、总兵、辽东道、副将、开原道、参将等官、均受其殃。满洲渝盟。殃亦及之。誓毕。遂建碑於沿边诸地
○戊申年九月
秋九月。乙酉朔○乌喇贝勒布占泰、因失宜罕阿麟城。大惧。始遣使往来。复通前好。乃执叶赫贝勒纳林布禄属下五十人、送我使臣杀之。又遣其臣来请曰。吾数背盟誓。获罪君父。诚为汗颜。若再以新生之女妻我。抚我如子。吾乃永赖以生矣。上复以亲女妻之。遣大臣以礼往送焉
○己酉年二月
己酉。春二月。癸丑朔○上遗明书曰。邻朝鲜境而居、瓦尔喀部众、皆吾所属也。可往谕、令彼察出予我。於是明遣使谕朝鲜国、归我千余户
○己酉年十二月
冬十二月。戊申朔○上命侍卫扈尔汉、率兵千人。征东海渥集部所属滹野路。取之。收二千户而还。上以侍卫扈尔汉收服滹野路功。赏甲胄马匹。赐号达尔汉侍卫。时有归附我国东海渥集部绥分路长图楞、为渥集部之雅揽路人所掠
○庚戌年十一月
庚戌。冬十一月。壬寅朔○上命巴图鲁额亦都、率兵千人。往东海渥集部之那木都鲁、绥分、宁古塔、尼马察四路。招其路长康古礼喀克笃礼、昂古、明噶图、乌路喀、僧格、尼喀里、汤松噶、叶克书等。令其家口前行。额亦都回师至雅揽路、遂击取之。俘万余人而还
○辛亥年二月
辛亥。春二月。辛未朔○上命察国中贫苦无妻者、给妇配之。凡千余人。其余未得配者、发帑金与之。令自娶。於是咸有室家。民心大悦
○辛亥年七月
秋七月。戊戌朔○上命子台吉阿巴泰、及扎尔固齐费英东、硕翁科罗巴图鲁安费扬古、率兵千人。征东海渥集部之乌尔古宸、木伦、二路。取之
○辛亥年八月
八月。戊辰朔○丙戌。上弟达尔汉巴图鲁贝勒舒尔哈齐薨。年四十八。子六人。长阿敏、次扎萨克图、次图伦、次寨桑古、次济尔哈朗、次篇古○东海虎尔哈部内扎库塔地、居人来附。上赐甲三十副。其人以所赐甲、送渥集部之萨哈连地居人。被於树、射之。又受乌喇贝勒布占泰招抚、得其布疋
○辛亥年十二月
冬十二月。丙寅朔○上命额驸何和里、巴图鲁额亦都、达尔汉侍卫扈尔汉三人。率兵二千。征渥集部之虎尔哈路。围扎库塔城。三日招之不下。遂攻克其城。斩首千余。俘二千人。其环近各路、尽招抚之。令土勒伸、额勒伸二人。卫其民五百户而还
大清太祖承天广运圣德神功肇纪立极仁孝睿武端毅钦安弘文定业高皇帝实录卷之三

[book_title]卷之四 壬子岁至乙卯岁(万历四十年至四十三年)
●大清太祖承天广运圣德神功肇纪立极仁孝睿武端毅钦安弘文定业高皇帝实录卷之四
◆壬子岁至乙卯岁(万历四十年至四十三年)
监修总裁官光禄大夫太子太傅礼部尚书武英殿大学士臣觉罗勒德洪
总裁官光禄大夫太子太傅礼部尚书武英殿大学士加一级臣明珠光禄大夫礼部尚书保和殿大学士加三级臣王熙光禄大夫礼部尚书武英殿大学士臣吴正治资政大夫吏部尚书文华殿大学士加一级臣宋德宜等奉敕修
总裁官光禄大夫经筵讲官太保议政大臣保和殿大学士总理兵部事三等伯加十六级臣鄂尔泰光禄大夫经筵日讲官起居注太保兼太子太保保和殿大学士仍兼管吏部尚书翰林院掌院事三等伯加十二级臣张廷玉光禄大夫经筵讲官太子太保东阁大学士兼礼部尚书加五级臣徐本等奉敕恭校
壬子年正月
壬子年九月
壬子年十月
壬子年十二月
癸丑年正月
癸丑年九月
甲寅年四月
甲寅年十一月
甲寅年十二月
乙卯年正月
乙卯年三月
乙卯年四月
乙卯年五月
乙卯年六月
乙卯年闰八月
乙卯年十月
乙卯年十一月
○壬子年正月
壬子。春正月。丙申朔○上闻蒙古国科尔沁贝勒明安之女甚贤。遣使往聘。明安许焉。送女至。上具车服以迎。筵宴如礼
○壬子年九月
秋九月。壬辰朔○时乌喇贝勒布占泰复背盟。侵上所属渥集部之虎尔哈路者再。复欲娶上所聘叶赫贝勒布寨女。又以鸣镝射所娶上女。上闻之、大怒。癸丑。率大兵征之。庚申。至乌喇国。上张黄盖。鸣钲鼓。沿乌喇河而行。布占泰率兵迎战。至河滨、见我军甲胄鲜明。士马精强。军势甚盛。乌喇兵人人惴恐。无斗志。上遂沿河岸而下。克其临河五城。又取金州城驻营。其城在布占泰所居大城河岸之西。距城西门二里许云
○壬子年十月
冬十月。辛酉朔。上以太牢告天。祭纛。遂出营。见东方有青白二气。指乌喇城北。我兵屯其地三日。尽焚所积糗粮。布占泰昼则率兵出城。相持河岸。夜则入城休息。上二子贝勒莽古尔泰、贝勒皇太极请渡河击之。贝勒皇太极即太宗文皇帝也。上谕曰。汝等毋作此浮面取水之议。当为探源之论耳。譬伐大木。岂能遽摧。必以斧斤斲而小之、然後可折。今以势均力敌之大国。欲一举而取之。能尽灭乎。我且削其所属外城。独留所居大城。外城尽下。则无仆何以为主。无民何以为君乎。遂率师毁其六城。尽焚其庐舍糗粮。移驻於伏尔哈河渡口。布占泰令吴巴海乘舟来。立而呼曰。上乘怒兴兵至此。今上怒已息。乞留一言而归。使人来告者三。布占泰亲率其臣六人。乘舟。止河中。跽而乞曰。乌喇国、即父皇之国也。幸勿尽焚糗粮。叩首哀吁不已。上擐甲乘马。率贝勒大臣、出众军前。立马河中、水及马腹。呼布占泰责之曰。我昔擒汝於阵。贷汝死。豢养汝。俾主乌喇国。以三女妻汝。许汝盟誓者七。汝藐忽天地。屡背誓言。再侵吾所属虎尔哈路。欲夺吾所聘叶赫女。又以鸣镝射吾女。吾以女归汝异国。义当尊为国妃。何得陵暴至此。我爱新觉罗氏、由上天降生。事事顺天命。循天理。数世以来。远近钦服。从不被辱於人。汝即不知百世以前事。岂十世以来之事。亦不知耶。若我女有过。汝宜告我。无故被辱。他国且不受。况我国乎。古人云。宁损其骨。无损其名。吾非乐有此举。乃汝负恩悖乱。是以声罪致讨耳。布占泰对曰。此必有人离间。俾吾父子不睦。吾今身在河中。若果射上女。又欲娶上所聘女。皇天在上。下及河神。其共鉴之。此等语皆譌传也。布占泰之臣拉布太、从旁率尔进言曰。上既因此而怒。何不遣使来问。上责拉布太曰。我部下岂少汝辈人耶。汝尚谓辱吾女为诬。夺吾所聘女、为妄言乎。凡事未实则须问。既实矣、又何问焉。此河无不冰之日。吾兵无不再来之理。汝口虽利。能齿吾刃乎。布步泰大惧。止拉布太勿言。布占泰弟贝勒喀尔喀玛请曰。乞上宽宥。赐一言而行。上曰。汝果无此事。以汝子及大臣子为质。始鉴汝诚。不然、吾不信也。遂回营。驻乌喇国五日。还兵至乌喇河边、俄尔红童之邑麻虎山巅。以木为城。留兵千人守之。乃班师
○壬子年十二月
冬十二月。庚寅朔○是月。有气起自乌喇国。经上宫殿之南。直抵虎拦哈达山
○癸丑年正月
癸丑。春正月。己未朔○先是上以布占泰悔罪求和。当守约弗渝。及一年。闻布占泰、以其女萨哈帘、子绰启鼐、及十七臣之子、送叶赫为质。娶上所聘女。又幽上二女。上遂亲率大兵、往征之。时布占泰期以是月丙子。送其子质叶赫。而我师先一日至。攻取乌喇孙扎泰城。督兵进克郭多、俄漠、二城。驻营。翼日、布占泰率兵三万越伏尔哈城而军。时统军贝勒大臣皆欲战。上止之曰。征伐大国。岂能使之遽无孑遗乎。仍以前言申谕之。上子贝勒代善、侄贝勒阿敏、大臣扎尔固齐费英东、额驸何和里、达尔汉侍卫扈尔汉、巴图鲁额亦都、硕翁科罗巴图鲁安费扬古五人。及众贝勒皆奋然曰。我士饱马腾。利在速战。所虑者、布占泰不出耳。今彼兵既出平原广野。可一鼓擒也。舍此不战。厉兵秣马。将何为耶。傥布占泰竟娶叶赫女。辱何如之。後虽征讨。夫复何益。上曰。我仰荷天眷。自幼用兵以来。虽遇劲敌。无不单骑突阵。斩将搴旗。今日之役。我何难率尔等身先搏战。但恐贝勒诸大臣。或致一二被伤。实深惜之。故欲计出万全。非有所惧而故缓也。尔众志既孚。即可决战。因命取铠胄被之。诸贝勒大臣、及军士、闻上言。皆踊跃懽声雷动。三军尽甲。上遂定策。谕军士曰。傥蒙天眷佑。破敌众即乘势夺门。克其城。毋使复入。乃进兵。布占泰率兵三万。经伏尔哈城而来。令军士步行。列阵以待。两军距百步许。我兵亦下马步战。矢交发如雨。呼声动天。上奋然挺身而入。诸贝勒大臣、率军士鼓勇纵击。大败乌喇兵。十损其六七。余皆弃兵甲逃窜。遂乘势夺门。克其城。上登陴坐西门楼。悉树我军旗帜。布占泰率败兵不满百人、急还城下。见我军旗帜。大惊而奔。复遇贝勒代善、率精兵邀击之。布占泰势不能敌。遂遁。又损兵过半。余皆溃走。布占泰仅以身免。投叶赫国而去。我军获马匹甲胄器械无算。尽收抚其所属城邑驻军十日。大赉有功将士乌喇败兵来归者。悉还其妻子仆从编户万家。其余俘获。分给众军。乃班师。初乌喇国、本名扈伦、姓纳喇、後因建国乌喇河岸。故名乌喇国。其始祖名纳齐卜禄、生商坚朵尔和齐、商坚朵尔和齐、生加麻喀硕朱古、加麻喀硕朱古、生绥屯、绥屯、生都尔机、都尔机生子二、长克习讷都督、次古对朱颜克习讷都督、生辙辙木。辙辙木、生万。古对朱颜、生太兰。太兰、生布颜。布颜尽服乌喇诸部。筑城於乌喇河岸洪尼地。自称为贝勒。生子二、长布干、次博克多。布颜卒、子布干继之。布干卒、子满太继之。至满太弟布占泰、国乃灭
○上谕众贝勒大臣曰。为国之道。存心贵乎公。谋事贵乎诚。立法布令。则贵乎严。若心不能公。弃良谋、慢法令之人。乃国之蠹也。治道其何赖焉。凡吾所言、安能尽当。如未当、汝等勿面从。予一人智虑有限。岂诸贝勒大臣众论。皆无足取乎。汝等各有所见。其尽言毋讳
○癸丑年九月
秋九月。丙辰朔○先是、上遣使谕叶赫贝勒曰。昔我阵擒布占泰、赦其死而豢养之。又妻以三女。布占泰负恩悖乱。吾是以问罪往征。削平其国。今投汝。汝其执之以献。使者凡三往。叶赫贝勒金台石、布扬古、拒命不从。辛酉。上率兵四万征之。时有逃卒至叶赫、泄军期。叶赫遂收张、吉当阿、二路居民。其兀苏城以痘疫未收。上率兵围兀苏城。谕城中人降。不降、且进攻。城中人曰。大国之兵。如林之众。如泉之涌。甲胄光芒。耀如冰雪。岂我等所能御。苟抚我、我曷为不降。其城长名山谈、扈石木者。遂开门降。匍匐谒上。上饮以金巵。以所戴东珠金佛冠、并衣赐之。其所属张城、吉当阿城、兀苏城、呀哈城、黑儿苏城、何敦城、喀布齐赉城、俄吉岱城、大小城寨、凡十九处。尽焚其庐舍粮储、收兀苏城降众三百户而还
○是时叶赫国贝勒金台石、布扬古、使其臣谮上於明曰。哈达、辉发、乌喇三国。满洲已尽取之。今复侵我叶赫。其意欲削平诸国、即侵明。取辽东以建国都。而开原、铁岭为牧马之场矣。明信其言。遣使谓上曰。自今以後。勿侵叶赫。若从吾言。是推吾之爱而罢兵也。若不从吾言而侵之。势将及我矣。遂遣游击马时楠、周大岐、率练习火器者千人。守卫叶赫二城。上闻之。欲致书於明。遂躬诣抚顺所城。庚辰。卯刻。行至古勒城之野。日之两傍。有青赤二色祥光、对照如门。随上行。上见之。率众拜。其光乃止。翼日。至抚顺所。游击李永芳、出城三里外、迎上。以礼接见。导入教塲。上以书与永芳其辞曰昔叶赫、哈达、乌喇、辉发、蒙古、席北、卦尔察等、九姓之国。於癸巳岁、合兵侵我。我是以兴师御之。天厌其辜。我师大捷。斩叶赫布寨、获乌喇布占泰以归。逮丁酉岁。刑马歃血以相寻盟。通婚媾。无忘旧好。讵意叶赫、渝弃前盟。将已字之女、悔而不予。至乌喇国布占泰、吾所恩育者也。反以德为仇。故伐之而歼其兵、取其国。今布占泰孑然一身。奔於叶赫。叶赫又留之、不吾与。此吾所以征叶赫也。我与汝国。何嫌何怨。欲相侵耶。上既以书与永芳。遂还
○甲寅年四月
甲寅。夏四月。癸未朔○明遣备御萧伯芝来伪称大臣。乘八人舆。作威福、强令以礼接。述书中古来兴废之故。语多不逊。上曰。虚言哃喝。何以礼为。时上遇明之使臣、其言善、以婉言应之。言不善、即以正言折之。竟不视其书。遣之还
○丁酉蒙古国扎鲁特部落、贝勒锺嫩、以女妻上子贝勒代善。上命行亲迎礼。设筵宴成婚
○壬寅。蒙古国扎鲁特部落、内齐汗、以妹妻上子贝勒莽古尔泰。上命莽古尔泰亲迎。筵宴如礼○蒙古国科尔沁贝勒莽古思、以女归上子贝勒皇太极为婚。上命贝勒皇太极行亲迎礼。至辉发国扈尔奇山城。大宴成婚
○甲寅年十一月
冬。十一月。已酉朔○上遣兵五百。征东海南渥集部之雅揽西临二路。收降民二百户。俘千人而还
○甲寅年十二月
十二月。己卯朔○蒙古国扎鲁特部落、贝勒额尔济格、以女妻上子台吉德格类。上命德格类亲迎。筵宴如礼
○乙卯年正月
乙卯。春正月。戊申朔○蒙古国科尔沁贝勒孔果尔、以女来归。上具礼迎纳焉
○乙卯年三月
三月。丁未朔
○甲戌。寅刻。有黄色亘天。映彻上下。上御殿。至辰刻。方散
○乙卯年四月
夏四月。丁丑朔○始建佛寺。及玉皇诸庙於城东之阜。凡七大庙。三年乃成○时明遣广宁总兵张承廕巡边。承廕还。遣通事董国廕来告曰。汝所居界外地。皆属我。今立碑其地、其柴河、三岔、抚安、三路之田。汝勿刈获。其收汝边民。迁汝国。上曰。吾累世田庐。一旦令吾弃之。是尔欲弃盟好。故为斯言耳。昔贤云。海水不溢。帝心不移。今既助叶赫。又令吾境内之民、所种禾黍、勿刈获而迁。将帝心已移耶。帝之言、自不可违。但不愿太平。与我交恶。吾国小、受小害。汝国大、得无受大害乎。吾国之民无多。不难於迁。汝大国能尽藏其众乎。若构兵起衅。非独吾国患也。汝自恃国大兵众。辄欲陵我。讵知大可以小。小可以大。皆由天意。设汝每城屯兵一万。汝国势亦不能。若止屯兵一千。则城中兵民、适足为吾俘耳。通事董国廕曰。此言太过矣。遂去。自此明侵我疆土。於边外数处、立石碑为界
○乙卯年五月
五月。丙午朔
○庚戌。上谕侍臣曰。治国家者、尚宽大。秉公诚。乃能传世久远。基业巩固。若自恃智力。肆行侵夺。存心不善。所行非道。必身罹忧辱。运祚衰微。理有固然。断乎不爽。故人存心公正。天锡百福。存心邪慝。天降百殃。人之祸福。皆由心造。心善、则所遇必吉。将见声誉日闻於众。身履富厚。位致显荣。心不善、则所遇必凶。将谴责必加。身既困厄。家亦衰落矣。夫泥涂之汚。尚可洗濯。若存心邪慝。获罪於天。或遘恶疾以死。或触刑戮以死。甚有已死而未尽厥辜者。由此观之。无论贵贱大小。皆当公正存心。苟或不然。徒恃其智力。肆行侵夺。纵有所获。岂能永享。所谓公正者。推己之心、以及於人。视为一体之谓也。能如是。必先见知於朋友朋友共称其善。因上闻於大臣。大臣上闻於贝勒。贝勒上闻於国君。上下皆称其善。其令闻且上达於天。天亦佑之。锡之福。子孙悠久。世享之矣。如是、则无往不善。安有凶咎哉。盖无事之国。不可喜事兴师。若喜事兴师、必有天谴。夫蒙天谴而基业倾覆者。亦尝目睹耳闻矣。彼不务修德。恣意侵夺。是行暴也。因其暴而伐之。天必佑矣。总之人以公正存心。生既获福。死亦流芳。人以邪慝存心。生罹显祸。死有余孽。往往而然。若悉举其事。恐未能尽识。故略举大凡。着为训诫。汝等敬识之
○乙卯年六月
六月。丙子朔○叶赫国欲以上所聘贝勒布扬古之妹、适蒙古喀尔喀部落、贝勒巴哈达尔汉之子莽古尔代。我国诸贝勒大臣闻之、皆愤怒。请於上曰。叶赫女既为上所聘。又将以适蒙古。无礼莫甚焉。我等既闻其事。安能坐视耶。宜乘其许而未行。急发兵。往攻其城而取之。上谕曰。征讨、国之大事。若以负婚之故、怒而兴师。则未可也。盖此女之生。衅所由启。实非偶然。哈达、辉发、乌喇、三国皆因此女。兴兵构怨。相继灭亡。是此女召衅亡国。已有明验。今明又助叶赫、不以此女与我、而与蒙古。天殆欲亡叶赫。以激怒我、而启大衅也。若奋力征之纵得此女。徒致不祥。即归他人。亦必不永年。吾知此女、流祸已尽。死期将至矣。诸贝勒大臣、仍欲兴师。坚请。上曰。使吾因此发怒、兴师征讨。汝等犹当谏止。吾早已洞彻事机。释然於中。置诸度外。以息兵劝汝。汝等何反坚请不已耶。吾无憾。汝何憾焉。吾断不以汝等言、劳师动众也。遂令将调集马匹遣还。寻叶赫以此女嫁蒙古。未一年果亡。诸贝勒大臣又请曰。此女年已三十有三。受我国之聘、垂二十年。因明国遣兵卫助叶赫。叶赫金台石、布扬古、恃其势。遂与蒙古。今往征明国。宜也。上又不允曰。明以兵越境而卫叶赫。天鉴不远。我姑俟之。盖叶赫与我。自为满洲之国。明既称为君临各国即为天下共主。自应辨别是非。审量而後助之。乃恃势横行。抗天意。反以兵卫天谴之叶赫。试听彼助之。汝等又何急焉。使我今日仗义伐明。天必佑我。天佑我、可以克敌。但我国储积未充。纵得其人民畜产。何以养之。若养其人民畜产。恐我国之民、反致损耗。惟及是时。抚辑吾国。固疆圉。修边备。重农积谷。为先务耳。遂不发兵。谕各牛彔下出十人、牛四头、於旷土屯田。积贮仓廪。复设官十六员、笔帖式八员、会计出入
○乙卯年闰八月
秋。闰八月。乙巳朔○皇长子洪巴图鲁阿尔哈图土门贝勒褚英薨年三十六
○乙卯年十月
冬。十月。甲辰朔
○丁未。上出猎。驻跸牧奇。翼日。卯刻。有红绿祥光二道。夹日。又有蓝白光一道、掩映日上。其状如门。随上行。上率众拜。光遂止
○乙卯年十一月
十一月。癸酉朔○上遣兵二千。征东海渥集部东、额黑库伦、至顾纳喀库伦、招之不服。遂布阵鸣螺。越壕三层。毁其栅。攻克其城。阵斩八百人。俘获万人、收抚其居民。编户口五百。乃班师○上谕群臣曰。尝闻古训。心贵正大。予思心之所贵、诚莫过於正大也。卿等荐人。勿曰、吾何为舍亲而举疏也。当不论家世。择其心术正大者荐之。不拘门第。视其才德优长者举之。凡为政。即一才一艺之士。犹为难得。若有其人堪辅弼大业者。急宜显陟之耳
○上出猎。时雪初霁。恐草木之上、浮雪沾濡。乃襭其衣。侍卫卜阳古及雅喀木从。见而私语曰。上何所不有、而惜此衣耶。上闻之。笑曰。吾岂为无衣而惜之。但徒被沾濡、无益。且与其使此衣沾濡於雪。何如留此鲜洁者赐汝等。吾躬行节俭。微物必惜。正欲俾汝等效法耳
○上谕群臣曰。君、天所立也。臣、君所任也。尔诸臣敬念乃职。凡有贤才、可任国政者。知之、勿隐。国务殷繁。必得贤才众多。量能授职。傥治国治兵。经理乏才。何以济事。故勇能攻战者、宜令治军。才优经济者、宜令理国。博通典故者、宜谘得失。嫺习仪文者、宜襄典礼。若兹贤才。党随地旁求。俾列庶位
○上训诸子众贝勒曰。贤者不尊之显之。则贤者何由而劝。不肖者不诛之黜之。则不肖者何由而惩。毋嗜利而宜嗜义。毋好货而宜好德。盖为国之道。莫贵於德义。我自昔行之不怠。汝等识之。我所以训汝等者、惟此而已
○上又谕曰。天下全才无几。一人之身。有所知、即有所不知。有所能、即有所不能。故临阵勇敢者。平时未必见长。而平时练习庶事者。战阵又未必奏功也。自後用人。务各随其材焉上既削平诸国。每三百人、设一牛彔额真。五牛彔、设一甲喇额真。五甲喇、设一固山额真。每固山额真、左右设两梅勒额真。初设有四旗。旗以纯色为别。曰黄、曰红、曰蓝、曰白、至是添设四旗。参用其色镶之。共为八旗。行军时。地广、则八旗并列。分八路。地狭、则八旗合一路而行。队伍整肃。节制严明。军士禁喧嚣。行伍禁搀越。当兵刃相接时。被坚甲、执长矛大刀者、为前锋。被轻甲、善射者、从後冲击。俾精兵立他处。勿下马、相机接应。每预筹方略。了如指掌。战则必胜。克城破敌之後。察核将士战功必以实。有罪者。虽亲不贳。必寘之法。有功者。虽仇不遗。必加之赏。用兵如神。将士各欲建功立名。每闻征伐。靡不懽忻効命。攻则争先。战则奋勇。威如雷霆。捷如风雨。所至无敌。丕烈昭焉。又置理政听讼大臣五人。扎尔固齐十人。佐理国事。上五日一视朝。焚香告天。宣读嘉言懿行。及古来成败之书。以诫谕国人。凡有听断之事。先经扎尔固齐十人审问。然後言於五臣。五臣再加审问。然後言於诸贝勒。众议既定。奏明三覆审之事犹恐尚有寃抑、令讼者跪上前、更详问之。明核是非。故臣下不敢欺隐。民情皆得上闻。上明德祥刑。礼老尊贤。举用忠直。斥远谗佞。怜恤孤寡赈养贫乏。勤劳国政。靡间昼夜。上合天心。下洽民意。国内大治。奸宄不生。遗物於道无隐匿者、必归其主。求其主不得。则悬之公署俾识而取之。刈获既毕。始纵牲畜於山野。毋敢窃害者。由是帝业已成。众贝勒大臣集议。恭上尊号。奉表劝进焉
大清太祖承天广运圣德神功肇纪立极仁孝睿武端毅钦安弘文定业高皇帝实录卷之四

[book_title]卷之五 天命元年正月至三年十二月
●大清太祖承天广运圣德神功肇纪立极仁孝睿武端毅钦安弘文定业高皇帝实录卷之五
◆天命元年正月至三年十二月
监修总裁官光禄大夫太子太傅礼部尚书武英殿大学士臣觉罗勒德洪
总裁官光禄大夫太子太傅礼部尚书武英殿大学士加一级臣明珠光禄大夫礼部尚书保和殿大学士加三级臣王熙光禄大夫礼部尚书武英殿大学士臣吴正治资政大夫吏部尚书文华殿大学士加一级臣宋德宜等奉敕修
总裁官光禄大夫经筵讲官太保议政大臣保和殿大学士总理兵部事三等伯加十六级臣鄂尔泰光禄大夫经筵日讲官起居注太保兼太子太保保和殿大学士仍兼管吏部尚书翰林院掌院事三等伯加十二级臣张廷玉光禄大夫经筵讲官太子太保东阁大学士兼礼部尚书加五级臣徐本等奉敕恭校
天命元年正月
天命元年三月
天命元年五月
天命元年六月
天命元年七月
天命元年八月
天命元年九月
天命二年正月
天命二年二月
天命二年九月
天命三年正月
天命三年二月
天命三年三月
天命三年四月
天命三年闰四月
天命三年五月
天命三年六月
天命三年七月
天命三年九月
天命三年十月
天命三年十二月 ○天命元年正月 天命元年。丙辰。春正月。
壬申朔。四大贝勒代善、阿敏、莽古尔泰、皇太极及八旗贝勒大臣率群臣集殿前、分八旗序立。上陞殿、登御座。众贝勒大臣、率群臣跪。八大臣出班跪进表章。近侍侍卫阿敦巴克什额尔德尼接表额尔德尼跪上前宣读表文尊上为覆育列国英明皇帝。於是上乃降御座焚香告天。率贝勒诸臣行三跪九叩首礼。上复陞御座众贝勒大臣各率本旗、行庆贺礼。建元天命、以是年为天命元年。时上年五十有八
○癸酉。上谕贝勒诸臣曰、朕闻上古至治之世、君明臣良、同心共济、天降祯祥、休和洊至。果秉志公诚、励精图治、天心必加眷佑、地灵亦为协应。为人君者、不可不秉志公诚、而去其私也。盖天无私、四时顺序。地无私、万物发生。人君无私、则庶事咸理、而底於有成。抚有大国者、能以公诚存心、建立纲纪、教养兼施、则天地神只必交相感应而群方亦莫不爱戴。以之均平邦国、臻於帝王之道无难矣。且修身与齐家治国其道一也。一其心以修身、则君德清明。一其心以齐家、则九族亲睦。一其心以治国、则黎庶乂安。由是协和万邦、亦不外此为治之道、惟在君心之一而已
○丙子上谕诸具勒曰凡贝勒以忠诚事君奏对之间无有大於尽言规谏者贝勒既尽言规谏、人君能听而受之、斯善矣。夫事方兴而即谏者。上也。事已定而後谏者、下也。至於知而不谏、非忠直之人也。进谏者、凡应奏之言、有闻即以入告。则治道有不裨益者乎上谕诸贝勒曰、君德明、则贤臣悦、君德暗、则贤臣忧。故人君智虑未周、必博闻广览、勤於咨询、然後称睿哲之主焉。若贤臣遭逢盛世、翊赞皇猷、俾朝廷声教、施当时、传後世、皆以忠诚之心为之有嘉谋谠议、无不尽言、其视家国、如一体然、始可质诸天地而无惭矣。盖忠诚而慈惠、则利济必公。忠诚而敏达、则庶务就理。忠诚而武勇、则戡定祸乱克奏肤功。忠诚自靖凡事皆可胜任也。若慈惠而无忠诚施与必不公平敏达而无忠诚更张适滋纷扰武勇而无忠诚、轻敌寡谋、益取败而致乱。才具虽优、每以内鲜忠诚、动辄获咎。故明君治国、务先求忠诚之人而倚任之也上谕贝勒诸臣曰、古者君德克明、自九族以至百姓、咸享太平。虽治安已奏而仍不敢荒宁故懋登上理焉。盖人君勤求至治、其道不远。惟在上者诚正宅心。则下之狙诈悉化。恭让持已、则下之陵竞潜消。将风俗醇朴、万邦协和、期进至治无难矣
○天命元年三月
三月。辛未朔
○丙子。上谕贝勒诸臣曰、为人君者、私意不萌、常存敬畏、则其德日进於高明。推此心以爱养斯民、公普周遍、则无论贤愚、皆中心爱戴矣。至於贤能之人、举而用之、俾为贝勒、公理庶务。贝勒克自黾勉、建立嘉猷、以法言训诫於国、使黎庶之心、交相悦服。又能承上德意、抚辑多方、则向化而来者、惟恐後矣。以若人而秉国政、岂不颂明哲於当时、传令闻於後世耶
○天命元年五月
夏五月。庚午朔。上谕侍臣曰、用人之道、随才器使。有善於征战者、即宜用以征战、不可私事驱使。若机密之地、必择谨慎端方者处之。辞命之任、必择言论敏达者委之。凡有任使、俱因人酌用可耳
○天命元年六月
六月。庚子朔○是时明沿边之民、每岁越境窃采我国参矿、树木、果蔬之属、扰害无已。上闻之曰、昔与明立石碑、刑白马、誓告上天原欲禁其扰乱。今明之边民、数扰吾地我即戮其潜越边界之人岂为过乎。命达尔汉侍卫扈尔汉、遇越边窃采之人、辄杀之、约五十余人。时明以李维翰、巡抚广宁。上命纲古里、方吉纳、二人往见。维翰执纲古里、方吉纳、并从者九人、械系之。遣使来告曰、吾民出边、尔宜解还、何遽杀也。上曰、昔建石碑、其誓辞有云、若越边之人、见而不杀殃及不杀之人。今何不顾前盟而强为之辞也。使者不听、言为首杀吾民者侍卫扈尔汉也。执以抵罪则已、否则自兹多事矣。坚以此言相要挟。上不允。使者曰、此事已上闻、乃不容隐者。汝国岂无有罪之人、何不执之边上、杀以示众、此事遂已。上欲明释我国十一人还、即於狱中取所俘叶赫国十人、至明抚顺关、杀之。明乃归纲古里、方吉纳等
○天命元年七月
秋七月。己巳朔。上谕议政大臣五人曰、凡事不可一人独断。如一人独断、必致生乱。国人有事、当诉於公所、毋得诉於诸臣之家。其有私诉者、曾付以鞭索、俾执而责之。前以大臣巴图鲁额亦都、有私诉於家者。不执送、已治以罪。兹更加申谕、传於国中、凡贝勒诸臣有罪、当束身静听、任公断。有执拗不服者、加以重罪。其束身静听者、如例审断。凡事俱五日一听断於公所。其私诉於家者、即当执送。有不执送而私行听断者亦如额亦都治罪
○丁亥上命达尔汉侍卫扈尔汉硕翁科罗巴图鲁安费扬古、率兵二千人。征东海萨哈连部二臣奉上命、行至兀尔简河刳舟二百水陆并进取河南河北诸寨凡三十有六
○天命元年八月
八月己亥朔○丁巳。达尔汉侍卫扈尔汉、硕翁科罗巴图鲁安费扬古兵、驻营黑龙江南岸之佛多罗衮寨。黑龙江及松噶里乌喇河、俱於每岁九月始冰。是日、我众见黑龙江他处未冰、独我营对岸、水广二里许、横结冰桥一道、约广六十步。将士皆惊曰、观此冰桥乃天助我也。众忻然引兵以渡。遂取萨哈连部内十一寨。及兵还、冰桥已解、其西偏复如前结冰一道、我兵既渡、冰尽解。後至九月仍应时而冰遂又招服使犬路诺洛路石拉忻路路长四十人乃班师
○天命元年九月
九月己巳朔○甲午。达尔汉侍卫扈尔汉硕翁科罗巴图鲁安费扬古、率师还都城
○天命二年正月
天命二年丁巳。春正月丁卯朔○初上纳蒙古科尔沁贝勒明安女、已六年。至是闻明安来。甲戌上偕妃率众贝勒大臣、迎至百里外、富尔简冈与明安马上接见、即於其处大宴之。明安献槖驼十、马牛各百。丁丑随上入城上以礼优遇。每日设筵宴。间日则大宴焉。留之一月明安辞归、赐以人四十户甲四十副及币帛等物、送三十里、踰宿而还
○天命二年二月
二月丙申朔上以弟达尔汉巴图鲁贝勒舒尔哈齐女妻蒙古国喀尔喀把岳忒部落台吉恩格德尔时东海沿边散居诸部、多未归附上遣兵四百往取之悉收其散处之民其岛居负险不服者、乘小舟尽取之而还
○天命二年九月
秋九月癸亥朔。上谕贝勒诸臣曰凡君与贝勒於有罪之人虽缚执当急而诛戮不宜遽加必审思详议而缓结焉盖生杀之际不可不慎必平心和气详审所犯始末方能得情傥听断之官争执事理而一人先怒不可因彼之怒而亦怒之若以先怒者为非效彼而怒者亦岂为是耶有能不与同怒而容受之则能容受者固已独善矣傥先怒者自知其非转而引咎则亦同归於善矣
○天命三年正月
天命三年。戊午春正月辛酉朔
○丙子黎明月将落时有黄气贯月中其光广二尺许月之上约长三丈月之下约丈余上见之谓贝勒大臣曰天意如此、汝等勿疑吾计已决今岁必征明矣
○天命三年二月
二月。辛卯朔○先是上闻已附之使犬路诺洛路石拉忻路路长四十人率其妻子、并部众百余户来归上命以马百匹、及廪饩诸物迎之是月始至路长各授官有差其众俱给奴仆牛马田庐衣服、器具。无室者并给以妻上谕贝勒诸臣曰朕与明成衅凡七大恨其余小忿更难悉举宜往征之议定欲伐木治攻具恐为众所觉乃以缮治诸贝勒马厩为名遣七百人伐木以备攻具
○天命三年三月
三月庚申朔○上传谕将士、治甲胄修军器豫畜牧。其所伐备攻具之木恐明之通事或以事来见之易泄竟用为马厩
○天命三年四月
夏四月。庚寅朔
○辛丑上颁训练兵法之书於统兵贝勒诸臣其辞曰凡安居太平、贵於守正。用兵则以不劳已不顿兵智巧谋略为贵焉。若我众敌寡我兵潜伏幽邃之地、毋令敌见、少遣兵诱之、诱之而来是中吾计也。诱而不来、即详察其城堡远近、远则尽力追击、近则直薄其城使壅集於门而掩击之。傥敌众我寡、勿遽近前、宜预退以待大军俟大军即集然後求敌所在审机宜决进退此遇敌野战之法也至於城郭当视其地之可拔则进攻之、否则勿攻傥攻之不克而退、反损名矣。夫不劳兵力而克敌者乃足称为智巧谋略之良将也。若劳兵力、虽胜何益。盖制敌行师之道、自居於不可胜、以待敌之可胜、斯善之善者也。每一牛彔、制云梯二、出甲二十、以备攻城。凡军士自出兵日至班师、各随牛彔勿离、如离本纛、执而讯之。甲喇额真、不以所颁法令、诫谕於众、罚甲喇额真、及本牛彔额真、马各一匹。若谕之不听、即将梗令之人论死。甲喇额真、及本牛彔额真凡有委任职事、自度果能胜任则受之、不能则勿受。盖委任者之意非止为一人。如不胜任而强受之、则率百人者、百人之事败矣。率千人者、千人之事败矣。国家之事、莫大於此至於攻取城郭、不在一二人争先竞进一二人轻进必致损伤被伤赏不及。纵殒身、亦不为功。迨列阵已定争为先登、以陷城者、方录其先进之功、其先登陷城者、驰告固山额真。俟环攻军士、四面并进城陷。然後固山额真鸣螺、俾各路军士、听螺声、一时并进
○壬寅巳刻。上率步骑兵二万征明。临行、书七大恨告天。其书曰、我之祖父、未尝损明边一草寸土也、明无端越衅边陲、害我祖父、恨一也。明虽起衅、我尚欲修好、设碑勒誓、凡满汉人等毋越疆圉、敢有越者、见即诛之、见而故纵、殃及纵者。讵明复渝誓言、逞兵越界、卫助叶赫、恨二也。明人於清河以南、江岸以北、每岁窃踰疆塲、肆其攘夺、我遵誓行诛、明负前盟、责我擅杀、拘我广宁使臣纲古里、方吉纳、挟取十人、杀之边境、恨三也。明越境以兵助叶赫、俾我已聘之女、改适蒙古、恨四也。柴河、三岔、抚安三路、我累世分守疆土之众、耕田艺谷、明不容刈获、遣兵驱逐、恨五也边外叶赫、获罪於天明乃偏信其言、特遣使臣、遗书诟詈、肆行陵侮恨六也。昔哈达助叶赫二次来侵、我自报之天既授我哈达之人矣明又党之挟我以还其国、已而哈达之人、数被叶赫侵掠。夫列国之相征伐也、顺天心者胜而存、逆天意者败而亡、何能使死於兵者更生、得其人者更还乎。天建大国之君即为天下共主何独构怨於我国也。初扈伦诸国、合兵侵我、故天厌扈伦启衅惟我是眷。今明助天谴之叶赫抗天意、倒置是非妄为剖断、恨七也欺陵实甚、情所难堪、因此七大恨之故是以征之上拜天毕焚其书随谕诸贝勒大臣曰此兵吾非乐举也首因七大恨、其余小忿、不可殚述陵迫已甚、用是兴师。凡俘获之人、勿去衣服、勿淫妇女、勿离异其匹偶。拒战而死者听其死。若归顺者、慎勿轻加诛戮。严谕毕、上率诸贝勒、及统军诸将、鸣鼓奏乐谒堂子而行。是夕、大军至古勒地驻营
○癸卯。大军分两路进。令左四旗兵、取东州、马根单二处。上与诸贝勒、率右四旗兵、及八旗选练护军、取抚顺所、至穵哄萼漠之野驻营。时蒙古贝勒恩格德尔、萨哈尔察国长萨哈连、二额驸随军营。上告以金朝往事因谕曰朕观自古帝王虽身经战伐、劳瘁备尝天位之尊、亦未有永享之者。今朕兴此兵、非欲图大位而永享之也。但因明国屡构怨於朕、不得已而征之耳是夜微雨、阴晴不定。上谓诸贝勒大臣曰、天雨、难进兵朕欲还军何如。大贝勒代善曰、我与明和好久矣、因其不道。是以兴师。今既临其境。若遽旋师。将与明复修和好乎。抑相仇怨乎。军行远地、谁能讳之。天虽雨、吾之军士皆有御雨之衣、所用弓矢亦有备雨之具、更有何物虑沾湿耶。且天降此雨、以懈明边将之心、使吾进兵出其不意耳。是雨利於我、不利於彼也。上善其言、遂於亥刻进兵。天忽晴霁、月色如昼、大军分队星驰、趋抚顺边。队伍绵亘百里、旌旗蔽空、甲辰。昧爽往围抚顺城执一人、遗书谕游击李永芳降、其书曰尔明发兵疆外卫助叶赫、我乃兴师而来。汝抚顺所一游击耳纵战亦必不胜。今谕汝降者、汝降、则我兵即日深入。汝不降、是汝误我深入之期也。汝素多才智识时务人也我国广揽人才、即稍堪驱策者犹将举而用之。结为婚媾况如汝者有不更加优宠。与我一等大臣并列耶。汝不战而降、俾汝职守如故豢养汝汝若战、则我之矢、岂能识汝。必众矢交集而死既无力制胜死何益哉。且汝出城降、则我兵不入城、汝之士卒皆得安全若我入城则男妇老弱必致惊溃亦大不利於汝矣勿谓朕虚声恐喝而不信也。汝思区区一城、吾不能下、何用兴师为哉失此弗图、悔无及已其城中大小官吏兵民等献城来降者、保其父母妻子以及亲族、俱无离散岂不甚善降不降、汝熟计之毋不忍一时之忿、违朕言致偾失事机也永芳得书冠带立城南门上言纳款事又令军士备守具我兵见之树云梯不移时登其城永芳遂冠带乘马出城降固山额真阿郭引永芳下马匍匐谒上上於马上以礼答之其城中人诫令勿杀并抚辑之於是抚顺东州马根单三城及台堡寨共五百余悉下乃令诸将各营於所至之地上驻跸抚顺城乙巳留兵四千毁抚顺城上率大军还至抚顺城东之野。各营兵齐集出边至甲版驻营论将士功行赏以俘获人口三十万分给之其归降人民编为一千户时有山东、山西、河东、河西、苏杭等处在抚顺贸易者十六人皆厚给赀费书七大恨之言付之、遣还其毁城兵四千亦至令兵六万护降民及所获人口以归上复与诸贝勒大臣、率兵四万移至明边驻营。庚戌。上旋师距边二十里将驻营谢里甸明广宁总兵张承廕辽阳副将颇廷相海州参将蒲世芳闻我军已下抚顺、东州马根单诸处率兵一万来追是时我军已出边、明兵蹑後以诱我军侦者以告大贝勒四贝勒。两贝勒令军士尽甲至边迎之、然後奏闻。上曰彼兵非与我为敌而来欲诈称追我兵出边。以诳其主耳必不待我兵至也乃遣巴克什额尔德尼令两贝勒勿进兵两贝勒遂驻兵於边复奏曰彼若待我兵我则与战若不待是必走矣当乘势追袭使我兵寂然而归彼不谓我为怯乎上然之遂率大军前进明兵据山之除分兵为三立营浚壕布列火器以待及两军相拒、明兵发枪礮我八旗兵奋勇击射初风自西起忽反风尘沙转向敌营。我军乘势冲入明兵不能支遂溃破其三营死者相枕藉阵斩总兵张承廕副将颇廷相参将蒲世芳、游击五人及千把总五十余人追击四十里而还获马九千匹甲七千副、兵仗器械、不可数计明兵逃归者十无一二我军止损厮卒二人还至边界驻营。诸贝勒大臣奋勇先进者论其功之大小军士被伤者按其伤之轻重、分别赏赉有差
○壬子。我军还驻谢里甸。是夕有青黑气二道、自西向东、横亘於天
○乙卯。上还都城、命安插抚顺所降民千户父子兄弟夫妇毋令失所其亲戚奴仆自阵中失散者尽察给之并全给以田庐牛马衣粮畜产器皿仍依明制设大小官属令李永芳统辖上复以子台吉阿巴泰之女妻永芳、授为总兵官
○天命三年闰四月
闰四月己未朔○庚辰。上欲以七大恨书、遍谕明人、适明太监鲁姓者有商贾二人又开原一人因以书付之遣还国
○壬午上谕贝勒诸臣曰人君、即天之子也。贝勒诸臣、即君之子也。民即贝勒诸臣之子也君以父事天敬念不忘克明厥德仰承天锡丕基则帝祚日隆贝勒诸臣，以父事君敬念不忘勿怀贪黩之心、勿为奸慝之事、以公忠自効、则爵位常保。民於贝勒诸臣敬念不忘、遵守法度、勿萌奸宄、勿行悖乱、则身无祸患。如君受天之佑以为无与於天、曰、此我才力所致也遂不勤修治道、措注失宜、天若谴之、移其国祚、能自守天位乎贝勒大臣、受君之恩、以为无与於君、曰、此我才力所致也心怀奸慝恣行贪黩君若谴之褫其爵位能自保身家乎至於民不遵贝勒大臣约束而行奸宄悖乱之事必致获咎而祸患随之矣
○上谕侍臣曰尝闻自古恃德者昌、恃力者亡。未有立志公诚而或失、居心邪慝而反得者故自上至下有立志公诚者、谓之积善善既积有不致福者乎居心邪慝而横行暴虐者谓之积恶恶既积、有不受祸者乎。凡满洲、蒙古汉人、若去邪慝、存公诚、斯可受福远祸已自朝廷百官以及万民、虽贵贱不同然祸非外来、皆由自致。何也、天命之为君不能修大业行善事、以顺天意而合人心乃溺志卑下即於慆淫天必谴之基业废坠矣君命之为臣不能殚忠勤恪共厥职而邪辟存心怠忽从事君必罪之身亦不保矣至庶民行一不善之事、则刑戮随之所谓凡人之祸皆由自致者此也
○上谕侍臣曰、天欲平治天下而立之君为君者若不修明制度、永奠邦家。岂天之立君止为一身安富逸乐耶。君欲经理国事而任之臣、为臣者、若临事之时、不能勤敏恪慎、殚心厥职、岂君之任臣止为汝一身富贵耶。观此则君於天锡基业、敬以承之、举忠良、斥奸佞日与大臣、讲明治道以致皇天眷佑、人民悦服。如古所称尧舜禹汤文武、以及金世宗诸令主休誉着当时鸿名传後世。孰有善於此耶。人臣身秉国钧、因循从事不能申明教令诫谕群下则无知之民罹於法者必多若各尽厥职明法度以训国人使不罹於刑戮则君心嘉悦、眷顾日隆、如古所称臯陶伊尹周公诸葛亮、魏徵诸臣生膺显爵没垂令闻斯於臣职为无负耳上谕侍臣曰人皆称仙佛之善然仙佛虽善而居心不善者不能为也必勤修善行、始能与之相合。人君奉天理国修明政教克宽克仁举世享太平之福、则一人有道、万国敉宁、胜於仙佛多矣人知鬼魅之恶、然鬼魅虽恶、遇寿算未尽之人、不能害也算将尽始被其祟耳若人君不道致干戈相寻盗贼蜂起黎民有死亡之忧是一人失德祸及万方其恶甚於鬼魅矣明万历帝罔念友邦兴兵构怨皇天震怒疆圉沦丧万众被戮斯其害岂啻鬼魅耶上谕诸贝勒曰从来国家之败亡也非财用不足也、皆骄纵所致耳。若夏桀、商纣秦始皇、隋炀帝、金完颜亮咸贪财好色、沉湎於酒昼夜宴乐不修国政遂致身死国亡近日哈达国万汗、听事不辨别是非富者虽非亦是贫者虽是亦非公断不行。惟尚货贿故所创基业及身而败昔我六贝勒原与国君相等因兄弟交嫉攘夺货财、几致丧乱乌喇贝勒布占泰朕擒之於阵、厚加恩恤。纵令归国乃不思报德恃其才力、嗜酒妄行遂被天谴国以灭亡今蒙古贝勒不务政事荒废於酒父因酒殒子复嗜之兄因酒殒弟复嗜之加以贪财黩货争夺无已、父子兄弟互为仇雠。国亦以乱凡我子孙若效其所为、躭旨酒溺货利、存心邪辟不敬守基业、则覆辙不远、可不戒与
○天命三年五月
五月戊子朔
○甲辰上率诸臣统兵征明丙午。进边克抚安堡、花豹冲三岔儿堡所克大小堡凡十一丁未招服崔三屯堡其附近四堡之民招之不服攻克之大兵营於三岔儿堡留六日劳军行赏均所俘获给之俾先还。又进兵环抚安堡花豹冲三岔儿之境、驻营迁其积粟。乙卯。黎明大雾、卯刻有青赤白气三自天下垂覆营左右上圆如门及军行、其气随队伍前後而行凡十五里方散运粮毕、军还
○天命三年六月
六月。戊午朔
○己卯。明广宁巡抚、遣通事一人从者五人及前送书者一人来言欲两国修好可还所俘数人并遣使来。上曰、朕征战时所俘获者、即我民也、虽一人何可还耶若以我为是於所俘外更加馈赠之礼、则和、如以我为非、则不必言和、当征伐如故耳。遂遣来使还
○天命三年七月
秋七月丁亥朔
○丙午上率诸贝勒大臣、统大军征明。进鸦鹘关围清河城。城守副将邹储贤以兵一万固守城上巨礮千余、一时竞发。滚木矢石齐下我军攻其城树云梯登之不避锋刃飞跃而入明兵皆溃遂扷其城邹储贤及兵万人俱死焉其一堵墙鹻塲二城官民皆弃城遁清河城既克、论将士功、行赏大军遂趋辽东而进行二日。复还军。毁一堵墙鹻塲二城尽迁其粮谷而还。当克清河之日、明副将贺世贤率兵五千、出靉阳来侵。时我国新董鄂寨结深林中明兵杀寨中七人及妇稚百余人而去
○天命三年九月
九月。丙戌朔上因浑河界凡河合流之嘉木湖地、秋禾成、令纳邻、音德、率四百人、往收获之谕曰、昼则督农夫刈获夜则宿於山谷险隘处或南北东西日易其地、地有受敌之虞必谨慎堤防斯为贵耳纳邻音德违上命不易地宿数被明侦卒所窥己丑明总兵李如栢遣兵乘夜掩至刈获之所杀七十人而去我众奔还上治二人违命罪籍纳邻家产音德籍其半又以侦者叶古德敌至不觉籍三分之一上与诸贝勒大臣议曰今与明为难我仍居国内之地西向行师则迤东军士道远马力困乏须牧马於沿边之地近明界筑城界凡居之议定遂营基址运木石值天寒暂止
○庚戌我军略地至抚顺城北之会安堡俘千人戮三百人於抚顺关留一人俾执书以遗於明曰尔若不以我之直为直我之是为是欲战我则订军期出边界露师於外或十日或十有五日挺身攻我、决一战否则必以我为直以我为是输金币以息兵省事焉尔大国也行此苟且盗袭之事杀吾农夫百人吾亦杀尔农夫千人尔国能於城内耕种乎遂馘其两耳、纵之去、乃班师
○甲寅。寅刻。东南有白气自地起、上亘於天形如刀、尾细而卷长十五丈、广丈余、历十六日而灭
○天命三年十月
冬十月。丙辰朔○丙寅。彗星见於东方、在先见白气之东、广五尺、其尾直指明国。每夜以渐移向北斗、凡十有九日、越北斗尾、方灭丁卯。东海虎尔哈部长纳喀答率民百户来归。遣二百人迎之、乙亥始至上御殿。虎尔哈部众朝见赐宴谕令挈家口愿留我国者为一行。未携家口而愿归者为一行。分别聚立。赐愿留者、为首八人各男妇二十口、马十匹牛十头、锦裘蟒服并四时之衣。田庐器用诸物毕具部众大悦。其愿归之人感激乞留甚众、乃因还者寄语曰、国之军士欲攻伐以杀我等、俘掠我家产、而上以招徕安集为念、收我等为羽翼、恩出望外吾乡兄弟诸人、其即相率而来、无晚也
○天命三年十二月
十二月丙辰朔
○丁巳明广宁经略杨镐遣李继学同前释归者二人来 大清太祖承天广运圣德神功肇纪立极仁孝睿武端毅钦安弘文定业高皇帝实录卷之五

[book_title]卷之六 天命四年正月至十一月
●大清太祖承天广运圣德神功肇纪立极仁孝睿武端毅钦安弘文定业高皇帝实录卷之六
◆天命四年正月至十一月
监修总裁官光禄大夫太子太傅礼部尚书武英殿大学士臣觉罗勒德洪
总裁官光禄大夫太子太傅礼部尚书武英殿大学士加一级臣明珠光禄大夫礼部尚书保和殿大学士加三级臣王熙光禄大夫礼部尚书武英殿大学士臣吴正治资政大夫吏部尚书文华殿大学士加一级臣宋德宜等奉敕修
总裁官光禄大夫经筵讲官太保议政大臣保和殿大学士总理兵部事三等伯加十六级臣鄂尔泰光禄大夫经筵日讲官起居注太保兼太子太保保和殿大学士仍兼管吏部尚书翰林院掌院事三等伯加十二级臣张廷玉光禄大夫经筵讲官太子太保东阁大学士兼礼部尚书加五级臣徐本等奉敕恭校
天命四年正月
天命四年二月
天命四年三月
天命四年四月
天命四年五月
天命四年六月
天命四年七月
天命四年八月
天命四年十月
天命四年十一月 ○天命四年正月 天命四年。己未。春正月。乙酉朔
○丙戌上征叶赫。命大贝勒代善、率大臣十六人兵五千、往守扎喀关、防御明兵。上亲率贝勒诸臣、统大军至叶赫。辛卯。深入其界、自克亦特城、粘罕寨、略至叶赫城东十里、俘获其人民畜产、焚其十里以外庐舍、又取大小屯寨二十余、及蒙古游牧畜产、整兵而还、离叶赫城六十里驻营。当进兵之日、叶赫惧、遗使向明开原总兵马林告急。林率兵来助、与叶赫合、出城四十里、见我国兵势强盛、马林惧不敢战而退上亦班师
○丙午。上遣明使李继学、及通事一人还、齎书以告曰皇帝若能正辽人之罪、撤出边之兵、悉直吾言释吾七恨崇以王位、兵乃罢。其抚顺所原有敕书五百道开原所原有敕书千道。仍给我军士、再以彩币三千、黄金三百白金三千、为吾大臣等输焉
○庚戌。上命大臣穆哈连、率兵千人、尽收东海虎尔哈部散处遗民
○天命四年二月
二月。乙卯朔。上谕群臣曰今有人悬书於门自称其才可统驭千万人第不用耳夫果有统驭千万人之才众岂不知之亦岂不举之又有人焉才既不能驭众、惟骄语於人曰、予曾临敌受伤。夫受伤之人、已按伤加赏、更复何言。如伊拉喀者、统驭无能、反以不加优擢、妄生怨望。故置之死。罗木布、特尔孙、虽长於战斗、而沉湎於酒、无驭众才、不过匹夫之勇耳、何堪任信。又如张球、武大海者、屡经战阵、未立寸功。反云试我後效。彼谓後此効力、谁其不効力者、将谁欺耶。以此诛张球而武大海以新附之人、姑宥之。嗣後总兵以下诸将佐、有不能奋勇当前反生怨忿者、即行奏闻。兹承天佑、肇造丕基。有仍蹈前辙者、必致乱我国家杀毋赦
○己巳。令夫役万五千人、赴界凡、运石筑城、以骑兵四百卫之
○是月。明万历帝以我国兵势日盛、惧为彼国患、将逞志於我集大兵来攻、以山海关总兵杜松、赵梦麟保定总兵王宣、辽阳总兵刘綎、辽东总兵李如柏、开铁总兵马林、辽阳副将贺世贤大同副将麻岩、广宁道张铨、海盖道康应乾、辽阳道阎鸣泰开原道潘宗颜、统兵二十万、至辽东。经略杨镐、遣我国逃卒齎书来、以军期告、号大兵四十七万於三月十有五日、乘月明时、分路进发。而明兵先期会於渖阳城。其左翼中路、以杜松、王宣、赵梦麟、张铨、督兵六万、由浑河、出抚顺关其右翼中路、以李如柏、贺世贤、阎鸣泰、督兵六万、由清河、出鸦鹘关。其左翼北路、以马林、麻岩、潘宗颜、督兵四万、由开原合叶赫兵、出三岔口。其右翼南路、以刘綎康应乾、督兵四万、合朝鲜兵、出宽奠口、向董鄂路。期於三月一日出边。分四路进攻并趋我都城
○天命四年三月
三月。甲申朔。先是明经略杨镐齎书之人、以二月二十四日至、而二十九日、明总兵杜松等、督兵六万、乘夜列炬出抚顺关。我侦卒遥见火光、朔日辰刻、驰告在朝诸贝勒、时犹未奏闻而南路侦卒、又以二十九日未刻、明兵进董鄂境告诸贝勒大臣入奏上曰、明兵之来信矣。我国南路驻防之兵、有五百人、其南路兵来、即以此拒之明使我先见南路有兵者、诱我兵而南也。其由抚顺所西来者、必大兵也、急宜拒战、破此则他路兵不足患矣。即於辰刻、率大贝勒代善、及众贝勒大臣、统城中兵出。而令大贝勒前行。时侦卒又以明兵出清河路告。大贝勒曰、清河之界道途偪仄、地势崎岖、纵有兵来、未能骤至、我兵惟先往抚顺以逆敌兵。遂过扎喀关、与达尔汉侍卫扈尔汉、集兵、待上至。时四贝勒以祀事後至、谓大贝勒曰、界凡山上我筑城夫役在焉、无兵仗器械、山虽险、倘明之将帅、不惜士卒、奋力攻之、陷夫役、奈何。我兵宜急进、以安夫役、及防卫兵士之心、大贝勒等善其言、下令军士尽擐甲。日过午、至大兰冈。大贝勒、及扈尔汉、欲驻兵隐僻地、以待上至。四贝勒艴然曰、正宜耀兵列阵、明示敌人、壮我夫役士卒之胆、俾并力以战、何故令兵立隐僻地耶。巴图鲁额亦都曰贝勒之言是也。我兵当堂堂正正、布列队伍以向敌人。众从之。遂督兵赴界凡、对明兵营垒、阵而待。初众贝勒兵未至时、我国防卫筑城夫役之兵四百人、伏撒尔湖谷口、伺明总兵杜松、王宣、赵梦麟之兵、过谷口将半、尾击之、追至界凡渡口、与筑城夫役合、据界凡山之吉林崖。杜松结营撒尔湖山、而自引兵围吉林崖。仰攻我兵。我兵四百人、率众夫役下击之、一战而斩明兵百人。正互相攻击时、我国众贝勒至、见明兵攻吉林崖者、约二万人。又一军列撒尔湖山巅、遥为声势。四大贝勒与诸将议曰、吉林崖巅、有防卫夫役之兵四百人、忽增千人助之、俾登山驰下冲击、而以右翼四旗兵夹攻之。其撒尔湖山之兵、则以左翼四旗兵备御焉。遂遣兵千人、往吉林崖。上至。问四大贝勒破敌策。四大贝勒具以前议告上曰日暮矣且从汝等。今分右翼四旗之二与左四旗兵合、先破撒尔湖山所驻兵、此兵破、则界凡之众自丧胆矣。再令右二旗兵、遥望界凡明军俟我兵吉林崖驰下冲击时、并力以战。是时我国之兵、近都城三十里内者。乘善马者先至、乘驽马者继续而来其远方兵皆未至。於是合六旗兵进攻撒尔湖山明兵驻营列阵、发枪礮接战。我兵仰而射之、奋力冲击、不移时、破其营垒。死者相枕籍。而所遣助吉林崖之兵、自山驰下、冲击明兵。右二旗兵。渡河直前、夹击明兵之在界凡山麓者。明兵连发枪礮、兵交刃接。我兵弓弩齐发、纵横驰突、无不以一当百、遂大破其众。明总兵杜松、王宣、赵梦麟等、皆没於阵。横屍亘山野、血流成渠、其旗帜器械、及士卒死者、蔽浑河而下、如流凘焉。又追奔逐北、二十余里。至勺琴山、时已?。复令军士沿途了探、搜剿逃窜之兵。是夜、明总兵马林兵、营於尚间崖、濬壕、严斥堠击鼓、鸣刁斗、自卫。我兵见之、乘夜驰告於大贝勒。翼旦、大贝勒以三百余骑驰往马林兵方拔营行、见大贝勒兵至回兵、结营寨四面向环营濬壕三匝、列火器、俾习火器者步行立壕外。其外密布骑兵、又列诸火器他士卒皆下马结方阵、列於壕内。又潘宗颜一军、距西三里外、营飞芬山。大贝勒见之。使人驰告於上、凡三往。而我国在後之兵络绎至、与大贝勒兵合。当是时、明左翼中路後营游击龚念遂、李希泌、统步骑万人、驾大车、持坚楯、营於穵哄萼漠地、环营濬壕、列火器。上见之、与四贝勒、率兵不满千人、分其半下马步战。明兵发火器拒敌。四贝勒引骑兵奋勇冲入、而步兵遂折其车、破其楯。明兵又大败。溃走。四贝勒率众前驱、穷追纵击。龚念遂、李希泌、皆阵没焉。上方竚立眺望、会大贝勒使人至、知明兵已营尚间崖。上不待四贝勒兵、急引侍从四五人往、日中、至其地见明兵四万人、布陈成列。上趣。令我军先据山巅、向下冲击。众兵将登山、见马林营内之兵、与壕外兵合。上曰、是将与我战也、我兵且勿登山、宜下马步战。令大贝勒往谕。时左二旗兵、下马者方四五十人、明兵已自西突至。大贝勒代善言於上曰、兵已进矣。即怒马迎战、直入其阵。二贝勒阿敏、三贝勒莽古尔泰、与众台吉等、各鼓勇急进。两军搏战、遂败明兵、斩获过半。当两军搏战时、我六旗兵见之、不待布列行阵、人人竞进、前後不相待、纵马飞驰、直冲明之大营。明兵发鸟枪巨礮、排列接战。我兵冲突纵击、飞矢利刃、所向无前。明兵不能支、又大败、遁走。我兵乘胜追击、明副将麻岩、及大小将士、皆阵没。总兵马林、仅以身免。死者遍山谷间、血流尚间崖下、河水为之尽赤。上复集军士、驰往飞芬山、攻开原道潘宗颜兵。令我兵之半下马、仰山而攻。宗颜兵约万人、以楯遮蔽、连发火器。我兵突入、摧其楯、遂破之。宗颜全军尽没。时叶赫贝勒金台石、布扬古、约助明兵、与潘宗颜合、至开原中固城、闻明兵败、大惊而遁。是时我军既击破明二路兵。上乃收全军。申刻、至古尔本地。方驻营、而明总兵刘綎等、由宽奠口、进董鄂路、总兵李如柏等、由清河、进虎拦路、并率大兵、谋犯我都城。侦卒驰告、上遂命扈尔汉。先率兵千人往御。是夜、上驻跸古尔本地。翼旦、再命二贝勒阿敏、率兵二千继之。上率众贝勒大臣、还军至界凡。行凯旋告祭礼、刲八牛、祭纛。告天。大贝勒代善请曰、吾先归、从二十骑、微行探之。祀毕上徐来。上许诺。三贝勒莽古尔泰亦相继行。四贝勒驰至上前、请与俱往。上曰、汝兄微行往探、汝随吾後行。四贝勒曰、伯兄既独往、吾留此、未安也。遂亦行。是日昏暮、大贝勒回至都城、入宫、皇后妃及众公主、方以二路兵至、聚集内廷、见大贝勒至、遂问御敌策。大贝勒曰、抚顺、开原、二路敌兵已破。诛戮且尽、此来兵、已遣将往御、且彼不能骤至、我待父皇命、当即往破之。於是大贝勒复出城十五里、迎上於大屯之野。上祭纛毕、申刻、自界凡启行、至漏绝、遇大贝勒并三四两贝勒、入城。平明、命大贝勒、三贝勒、四贝勒、统先至军士、御刘綎、而留兵四千於都城、待李如柏、贺世贤等兵。初刘綎兵出宽奠、进董鄂路、居民逃匿深山茂林中、刘綎悉焚其地栅寨、杀其残疾不能行者。迤而进牛彔额真托保、额尔纳、额黑乙三人、率驻防五百人迎敌搏战、刘綎兵围之数重、额尔纳、额黑乙死之。并伤我卒五十人。托保引余兵、与扈尔汉军合。扈尔汉伏兵山隘以待。巳刻、大贝勒、及三四贝勒引兵、甫出瓦尔喀什林中、刘綎所率精锐二万人、先遣万人前掠、将趋登阿布达里冈、布阵。大贝勒欲引兵先登、驰下击之。四贝勒曰、兄统大兵留後、相机来、吾先督兵登冈、自上而击之。大贝勒曰、善、吾引左翼兵出其西、汝引右翼兵登山、俾将士下击、汝视之、立其後、勿违吾言、辄轻身入也。四贝勒率右翼兵往、先引精兵三十人、超出众军前、自山驰下、奋击之。兵刃交接、战甚酣、後军随至、冲突而入。大贝勒又率左翼兵、自山之西至、夹攻之。明兵大溃。四贝勒乘胜追击、与刘綎後队两营兵遇、綎仓卒、不及阵、四贝勒纵兵奋击、歼其两营兵万人、刘綎战死。是时明海盖道康应乾步兵、合朝鲜兵、营於富察之野。其兵执筤筅竹柄长枪、被藤甲皮甲、朝鲜兵被纸甲、其胄以柳条为之。火器层垒布列、四贝勒既破刘綎兵、方驻军、众贝勒皆至、遂复勒兵攻应乾、明兵及朝鲜兵竞发火器。忽大风骤作、扬沙石、烟尘反扑敌营、窈冥昼晦、我军乘之、矢雨发、又大破之、风始定、其兵二万人歼焉。应乾遁去。先是二贝勒阿敏、扈尔汉先行、遇明游击乔一琦兵、击败之。一琦收残卒、奔朝鲜都元帅姜宏
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:45:39-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>