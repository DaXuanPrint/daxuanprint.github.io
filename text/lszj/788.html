<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="第一篇。改革实情,第二篇。废立始末记,第三篇。政变前纪,第四篇。政变正记,第五篇。殉难六烈士传,附录一。改革起源,附录二。湖南广东情形,附录三。光绪圣德记,戊戌政变记全文在线阅读,戊戌政变记全文在线下载,大玄古籍书库">
<meta name="description" content="论述清末戊戌政变的历史著作。梁启超著。1898年12月起连载于《清议报》,1899年清议报社出版单行本,线装3册9卷,约11万余字。其后广智书局又出铅字排印本,内容基本相同。1936年中华书局收入《饮冰室合集》,列《专集》第1种,删去第5篇《政变后论》,将第6篇《殉难六烈士传》递为第5篇,内容也与清议报社本有异。1954年中华书局据《饮冰室合集》原型重印。台湾文海出版社1975年重刊本据广智书局本印。第1篇《改革实情》记康有为被问用事及百日维新时期的新政上谕;第2篇《废立始末记》记慈禧太后发动戊戌政变幽禁">
<title>戊戌政变记_梁启超_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">戊戌政变记</span> <br/>
          作者： <span class="inputVal" id="bkauthor">梁启超</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]112087</span> <br/>
          说明： <span class="inputVal" id="bkdec">论述清末戊戌政变的历史著作。梁启超著。1898年12月起连载于《清议报》,1899年清议报社出版单行本,线装3册9卷,约11万余字。其后广智书局又出铅字排印本,内容基本相同。1936年中华书局收入《饮冰室合集》,列《专集》第1种,删去第5篇《政变后论》,将第6篇《殉难六烈士传》递为第5篇,内容也与清议报社本有异。1954年中华书局据《饮冰室合集》原型重印。台湾文海出版社1975年重刊本据广智书局本印。第1篇《改革实情》记康有为被问用事及百日维新时期的新政上谕;第2篇《废立始末记》记慈禧太后发动戊戌政变幽禁光绪帝事;第3篇《政变前纪》分析政变原因,认为总原因有二:1.由慈禧太后与光绪帝积不相能,2.由顽固派痛恨改革,并列举导致政变的12分原因;第4篇《政变正纪》记慈禧太后推翻新政惩治维新志士事;第5篇《殉难六烈士传》为康广仁、杨深秀、杨锐、林旭、刘光第、谭嗣同传。另附录《改革起原》、《湖南广东情形》和《光绪圣德记》3篇。本书发表时距戊戌政变仅3个月,作者又亲历其事,故保存丰富原始资料,如康有为《上清帝书》、梁启超《上陈宝箴书》、《保国会章程》及保国会演说等,是研究戊戌变法史的重要史料。由于作者当时的感情作用和政治需要,本书记载并非完全可靠,尤其对于光绪帝的所谓“圣德”及政变后的苦境渲染过分,使用时应认真鉴别。</span> <br/>
          封面： <span class="inputVal" id="bkimg">Z_6256.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]戊戌政变记
[book_author]梁启超
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]112087
[book_dec]论述清末戊戌政变的历史著作。梁启超著。1898年12月起连载于《清议报》,1899年清议报社出版单行本,线装3册9卷,约11万余字。其后广智书局又出铅字排印本,内容基本相同。1936年中华书局收入《饮冰室合集》,列《专集》第1种,删去第5篇《政变后论》,将第6篇《殉难六烈士传》递为第5篇,内容也与清议报社本有异。1954年中华书局据《饮冰室合集》原型重印。台湾文海出版社1975年重刊本据广智书局本印。第1篇《改革实情》记康有为被问用事及百日维新时期的新政上谕;第2篇《废立始末记》记慈禧太后发动戊戌政变幽禁光绪帝事;第3篇《政变前纪》分析政变原因,认为总原因有二:1.由慈禧太后与光绪帝积不相能,2.由顽固派痛恨改革,并列举导致政变的12分原因;第4篇《政变正纪》记慈禧太后推翻新政惩治维新志士事;第5篇《殉难六烈士传》为康广仁、杨深秀、杨锐、林旭、刘光第、谭嗣同传。另附录《改革起原》、《湖南广东情形》和《光绪圣德记》3篇。本书发表时距戊戌政变仅3个月,作者又亲历其事,故保存丰富原始资料,如康有为《上清帝书》、梁启超《上陈宝箴书》、《保国会章程》及保国会演说等,是研究戊戌变法史的重要史料。由于作者当时的感情作用和政治需要,本书记载并非完全可靠,尤其对于光绪帝的所谓“圣德”及政变后的苦境渲染过分,使用时应认真鉴别。
[book_img]Z_6256.jpg


[book_title]第一篇 改革实情
第一章 康有为向用始末
《孟子》曰：“入则无法家拂士，出则无敌国外患者，国恒亡。”信哉言乎！吾国四千余年之大梦之唤醒，实自甲午战败割台湾、偿二百兆以后始也。我皇上赫然发愤，排群议，冒疑难，以实行变法自强之策，实自失胶州、旅顺、大连湾、威海卫以后始也。自光绪十四年，康有为以布衣伏阙上书，极陈外国相逼，中国危险之状；并发俄人蚕食东方之阴谋，称道日本变法致强之故事，请厘革积弊，修明内政，取法泰西，实行改革。当时举京师之人，咸以康为病狂，大臣阻格，不为代达。康乃归广东开塾讲学，以实学教授弟子。及乙未之役，复至京师，将有所陈。适和议甫就，乃上万言书，力陈变法之不可缓，谓宜乘和议既定，国耻方新之时，下哀痛之诏，作士民之气，则转败为功，重建国基，亦自易易。书中言改革之条理甚详。既上，皇上嘉许，命阁臣抄录副本三份，以一份呈西后；以一份留乾清宫南窗，以备乙览；以一分发各省督抚会议。康有为之初承宸眷，实自此始。时光绪二十一年四月也。
五月，康有为复上书言变法之先后次第，盖前书仅言其条理，未及下手之法也。是时守旧大臣已有妒嫉康之心，复阻格不为代奏。于时师傅翁同龢兼直军机，性行忠纯，学问极博。至甲午败后，知西法不能不用，大搜时务书而考求之，见康之书大惊服，时翁与康尚未识面。先是，康有为于十四年奏言日人变法自强，将窥朝鲜及辽台，及甲午大验，翁同龢乃悔当时不用康有为言，面谢之。后乃就见康商榷治法，康有为极陈列国并争，非改革不能立国之理，翁反复询诘，乃益豁然。索康所著之书，自是翁议论专主变法，比前若两人焉。翁者，皇上二十年之师傅，最见信用者也。备以康之言达皇上，又日以万国之故，西法之良，启沃皇上。于是皇上毅然有改革之志矣。其年六月，翁与皇上决议拟下诏敕十二道，布维新之令。既而为西后所觉察，乃撤翁毓庆宫行走，而皇上信用之汪鸣銮、长麟等皆褫革，自是变法之议中止。而康亦出都南归，复游历讲学于江南、上海、广东、广西、浙江之间。光绪二十三年十二月，德人占据胶州之事起，康驰赴北京，上书极陈事变之急。其书曰：
具呈工部主事康有为，为外衅危迫，分割洊至，急宜及时发愤，革旧图新，以少存国祚，呈请代奏事。窃自马江败后，法人据越南，职于此时隐忧时事，妄有条陈，发俄日之谋，指朝鲜之患，以为若不及时图治，数年之后，四邻交逼，不能立国。已而东师大辱，遂有割台赔款之事。于是外国蔑视，海内离心。职忧愤迫切，谬陈大计，及时变法，图保疆圉。妄谓及今为之，犹可补牢，如再徘徊迟疑，苟且度日，因循守旧，坐失时机，则外患内讧，间不容发。迟之期月，事变之患，旦夕可致，后欲悔改，不可收拾，虽有善者，无如之何！危言狂论，冒犯刑诛，荷蒙皇上天地之量，俯采刍荛，下疆臣施行，以图卧薪尝胆之治。职诚感激圣明，续有陈论，格未得达，旋即告归。
去国二年，侧望新政，而泄沓如故，坐以待亡，土室抚膺，闭门泣血。顷果有德人强据胶州之事，要索条款，外廷虽不得其详。职从海上来，阅外国报，有革李秉衡，索山东铁路、矿务，传闻章高元及知县已为所掳。德人修造炮台、兵房，进据即墨，并闻德王胞弟亲统兵来。俄日屯买吾米各七百万。日本议院日日会议。万国报馆议论沸腾，咸以分中国为言。若箭在弦，省括即发，海内惊惶，乱民蠢动。职诚不料昔时忧危之论，仓猝遽验于目前，更不料盈廷缄默之风，沉痼更深于昔日。瓜分豆剖，渐露机牙，恐惧回惶，不知死所。用敢万里浮海，再诣阙廷，竭尽愚诚，惟皇上自垂览而采择焉。夫自东师辱后，泰西蔑视，以野蛮待我，以愚顽鄙我，昔视我为半教之国者，今等我于非洲黑奴矣，昔憎我为倨傲自尊者，今则侮我为聋瞽蠢冥矣。按其公法均势保护诸例，只为文明之国，不为野蛮，且谓剪灭无政教之野蛮，为救民水火。故十年前吾幸无事者，泰西专以分非洲为事耳，今非洲剖讫，三年来泰西专以分中国为说，报章论议，公托义声，其分割之图传遍大地，擘画详明，绝无隐讳。此尚虚声，请言实践。俄、德、法何事而订密约？英日何事而订深交？土希之役，诸国何以惜兵力而不用？战舰之数，诸国何以竞厚兵而相持，号于众曰“保欧洲太平”，则其移毒于亚洲可知；文其言曰“保教保商”，则其垂涎于地利可想。英国《太晤士报》论德国胶事，处置中国，极其得宜。譬犹地雷四伏，药线交通，一处火燃，四面皆应。胶警乃其藉端，德国固其嚆矢耳。二万万膏腴之地，四万万秀淑之民，诸国眈眈，朵颐已久。慢藏诲盗，陈之交衢。主者屡经抢掠，高卧不醒；守者袖手熟视，若病青狂。唾手可得，俯拾即是。如蚁慕膻，闻风并至。失鹿共逐，抚掌欢呼。其始壮夫动其食指，其后老稚亦分杯羹。诸国咸来，并思一脔。
昔者安南之役，十年乃有东事，割台之后，两载遂有胶州。中间东三省、龙州之铁路，滇粤之矿，土司野人山之边疆尚不计矣。自尔之后，赴机愈急，蓄势益紧，事变之来，日迫一日。教堂遍地，无刻不可启衅；矿产遍地，无处不可要求。骨肉有限，剥削无已。且铁路与人，南北之咽喉已绝；疆臣斥逐，用人之大权亦失。浸假如埃及之管其户部，如土耳其之柄其国政；枢垣总署，彼皆可派其国人；公卿督抚，彼且将制其死命。鞭笞亲贵，奴隶重臣；囚奴士夫，蹂践民庶。甚则如土耳其之幽废国主，如高丽之祸及君后，又甚则如安南之尽取其土地人民，而存其虚号，波兰之宰割均分，而举其国土。马达加斯加以挑水起衅而国灭，安南以争道致命而社墟。蚁穴溃堤，衅不在大。职恐自尔之后，皇上与诸臣，虽欲苟安旦夕、歌舞湖山而不可得矣，且恐皇上与诸臣求为长安布衣而不可得矣。后此数年，中智以下，逆料而知，必无解免。然其他事，职犹可先言之。若变辱非常，则不惟辍简而不忍著诸篇，抑且泣血而不能出诸口。处小朝廷而求活，则胡铨所羞；待焚京邑而忧惶，则董遇所鄙。此则职中夜宵涕，仰天痛哭，而不能已于言者也。
夫谓皇上无发愤之心，诸臣无忧国之意，坐以待毙，岂不宜然。然伏观皇上发愤之心，昭于日月，密勿重臣，及六曹九列之贤士大夫，忧国之诚，癯颜黑色，亦且暴著于人。顾日言自强，而弱日甚，日思防乱，而乱日深者。何哉？盖南辕而北辙，永无税驾之时。缘木而求鱼，决无得鱼之日。职请质言其病，并粗举治病之方。《仲虺之诰》曰：“兼弱攻昧，取乱侮亡。”吾既自居于弱昧，安能禁人之兼攻？吾既日即于乱亡，安能怨人之取侮？不知病所，而方药杂投，不知变症，而旧方犹守，其加危笃固也。职请以仲虺之说明之。欧洲大国，岁入数千万万，练兵数百万，铁船数百艘，新艺新器岁出数千，新法新书岁出数万，农、工、商、兵、士皆专学，妇女童孺人尽知书。而吾岁入七千万，偿款乃二万万，则财弱。练兵、铁舰无一，则兵弱。无新艺、新器之出，则艺弱。兵不识字、士不知兵、商无学、农无术，则民智弱。人相偷安，士无侠气，则民心弱。以当东西十余新造之强邻，其必不能禁其兼者，势也。
此仲虺兼弱之说可畏也。大地八十万里，中国有其一；列国五十余，中国居其一。地球之通自明末，轮路之盛自嘉道，皆百年前后之新事，四千年未有之变局也。列国竞进，水涨堤高，比较等差，毫厘难隐。故《管子》曰：“国之存亡，邻国有焉。众治而己独乱，国非其国也；众合而己独孤，国非其国也。”顷闻中朝诸臣，狃承平台阁之习，袭簿书期会之常，犹复以尊王攘夷，施之敌国，拘文牵例，以应外人，屡开笑资，为人口实。譬凌寒而衣絺络，当涉川而策高车，纳侮招尤，莫此为甚。咸同之时，既以昧不知变而屡挫矣，法日之事，又以昧不知变而有今日矣。皇上堂陛尊崇，既与臣民隔绝，恭亲王以藩邸议政，亦与士夫不亲。吾有四万万人民，而执政行权能通于上者，不过公卿台谏督抚百人而已。自余百僚万数，无由上达，等于无有。而公卿台谏督抚皆循资格而致，既已裹足未出外国游历，又以贵倨未近通人讲求。
至西政新书，多出近岁，诸臣类皆咸同旧学，当时未有，年耄精衰，政事丛杂，未暇更新考求，或竟不知万国情状。其蔽于耳目，狃于旧说，以同自证，以习自安。故贤者心思智虑，无非一统之旧说；愚者骄倨自喜，实便其尸位之私图。有以分裂之说来告者，傲然不信也；有以侵权之谋密闻者，瞢然不察也。语新法之可以兴利，则瞋目而诘难；语变政之可以自强，则掩耳而走避。老吏舞文，称历朝之成法，悚然听之者，盖十而六七矣。迂儒帖括，诩正学之昌言，瞿然从之者又十而八九矣。无一事能究其本源，无一法能穷其利弊。即聋从昧，国皆失目。而各国游历之人，传教之士，察我形胜，测我盈虚，言财政详于度支之司，谈物产精于商局之册，论内政或较深于朝报，陈民隐或更切于奏章。举以相质，动形窘屈。郑昭宋聋，一以免患，一以招祸。况各国竞骛于聪明，而我岸然自安其愚暗。将以求免，不亦难乎？
此而望其尽扫旧弊，力行新政，必不可得。积重难返，良有所因，夜行无烛，瞎马临池，今日大患，莫大于昧。故国是未定，士气不昌，外交不亲，内治不举，所闻日孤，有援难恃。其病皆在于此，用是召攻，此仲虺攻昧之说可惧也。自台事后，天下皆知朝廷之不可恃。人无固志，奸宄生心。陈涉辍耕于陇上，石勒倚啸于东门，所在而有，近边尤众，伏莽遍于山泽，教民遍于腹省。今岁广西全州、灌阳、兴安、东兰、那地、泗城，电白已见告矣。匪以教为仇雠，教以匪为口实，各连枝党，发作待时。加以贿赂昏行，暴乱于上，胥役官差，蹙乱于下，乱机遍伏，即无强敌之逼，揭竿斩木，已可忧危。况潢池盗弄之余，彼西人且将藉口兴师，为我定乱。
国初戡流贼而定都京邑，俄人逐回匪而占据伊犁。兵家形势，中外同揆；覆车之辙，可为殷鉴。此仲虺所谓取乱者可惧也。有亡于一举之割裂者，各国之于非洲是也；有亡于屡举之割裂者，俄、德、奥之于波兰是也；有尽夺其政权而一旦亡之者，法之于安南是也；有遍据其海陆形胜之地，而渐次亡之者，英之于印度是也。欧洲数强国默操成算，纵横寰宇，以取各国。殷鉴俱存，覆车可验。当此主忧臣辱之日，职亦何忍为伤心刺耳之谈！顾见举朝上下，相顾嗟呀，咸识沦亡，不待中智，群居叹息，束手待毙。耆老仰屋而咨嗟，少壮出门而狼顾。并至言路结舌，强臣低首，不惟大异于甲申，亦且迥殊于甲午。无有结缨誓骨，慷慨图存者。生机已尽，暮色惨凄，气象如此，可骇可悯，此真自古所无之事。夫至于公卿士庶，偷生苟活，候为欧洲之奴隶，听其犬羊之刲缚。
哀莫大于心死，病莫重于痹痨。欲陨之叶，不假于疾风；将萎之华，不劳于触手。先亡已形，此仲虺所谓侮亡之说尤可痛也。然原中朝敢于不畏分割，不惮死亡者，虽出于昧，亦由误于有恃焉。夫欲托庇强邻，藉为救援，亦必我能自立。则犄角成势，彼乃辅车，若我为附枝，则卧榻之侧，岂容鼾睡？齐王建终伤松柏，李后主终坐牵机。且泰西兵事，决胜乃战，一旦败绩，国可破灭。俄、德力均，岂肯为我用兵？或败大局哉。此又中智以下咸知难恃者也。如以泰西分割亚洲，连鸡互忌，气势甚缓，突厥频割大藩，尚延残喘，波斯尽去权利，犹存旧封。中国幅员广袤，从容分割，缓缓支持，可历年所，执政之人皆已耄老，冀幸一身可免，听其贻祸将来。然突厥之回教专笃悍强，西人所畏，吾则民教柔脆而枯朽；波斯之国主纡尊游历西国尽遍，吾虽亲王宰相，闭户而潜修。分局早定，民心已变，瑞典使臣之奔告，各国新报之张皇。亚洲旧国，近数年间，岁有剪灭，近且殆尽，何不取鉴之？祸起旦夕，毕命尽丧，而谓可延年载，老人可免，此又掩耳盗铃，至愚自欺之术也。譬巨室失火，不操水呼救，而幸火未至，入室窃宝，屋烬身焚，同归于尽而已。故职窃谓诸臣即不为忠君爱国计，亦当自为身谋也。皇上远观晋宋，近考突厥，上承宗庙，孝事皇太后。
即不为天下计，独不计及宋世谢后签名降表，徽、钦移徙五国之事耶！近者诸臣泄泄，言路钳口，且默窥朝旨，一切讳言，及事一来，相与惶恐。至于主辱臣死，虽粉身灰骨，天下去矣，何补于事？不早图内治，而十数王大臣俯首于外交，岂唯束手，徒增耻辱而已。不豫修于平时，一旦临警，张皇而求请，岂能弥缝，徒增赔割而已。故胶警之来，不在今日之难于对付，而在向者之不发愤自强也。势弱至此，岂复能进而折冲？惟有急于退而结网。职不避斧钺，屡有所陈，今日亦不敢言自保，言图存而已。亦不敢言图存，即为偏安之谋，亦须早定规模已耳。殷忧所以启圣，外患所以兴邦，不胜大愿。伏愿皇上因胶警之变，下发愤之诏，先罪己以厉人心，次明耻以激士气，集群才咨问以广圣听，求天下上书以通下情。明定国是，与海内更始；自兹国事付国会议行，纡尊降贵，廷见臣庶，尽革旧俗，一意维新；大召天下才俊，议筹款变法之方；采择万国律例，定宪法公私之分。大校天下官吏贤否，其疲老不才者，皆令冠带退休；分遣亲王大臣及俊才出洋，其未游历外国者，不得当官任政。统算地产人工，以筹岁计预算；察阅万国得失，以求进步改良。罢去旧例，以济时宜；大借洋款，以举庶政。若诏旨一下，天下雷动，士气奋跃，海内耸望，然后破资格以厉人才，厚俸碌以养廉耻；停捐纳，汰冗员，专职司以正官制；变科举，广学校，译西书以成人才。悬清秩功牌，以奖新艺新器之能，创农政商学，以为阜财富民之本。
改定地方新法，推行保民仁政。若卫生济贫，洁监狱，免酷刑，修道路，设巡捕，整市场，铸钞币，创邮船，徙贫民，开矿学，保民险，重烟税，罢厘征，以铁路为通，以兵船为护，夫如是则庶政尽举，民心知戴。但天下人心离散，当日有恩意慰抚，以团其情；志士之志气劣弱，当激以强健豪侠，以壮其气。然后尽变民兵，令每省三万人，而加之训练，大购铁舰须沿海数十艘，而习以海战。诏令日下，百举维新，诚意谆恳，明旨峻切。料所有新政诏书，虽未推行，德人闻之，便当退舍。但各国兵机己动，会议已纷，宜急派才望素重，文臣辩士，分游各国，结其议员，自开新报之馆，商保太平之局，散布论议，耸动英日。职以为用此对付，或可缓兵。然后雷厉风行，力推新政，三月而政体略举，期年而规模有成，海内回首，外国耸听矣。皇上发奋为雄，厉精图治，于中国何有焉！论者谓病入膏肓，虽和缓扁鹊不能救，火燃眉睫，虽焦头烂额不为功。天运至此，无可挽回。况普国变法而法人禁之，毕士马克作内政而后立；美国制造铁炮，而英人禁之，华盛顿托荒岛而后成。近者英人有禁止出售机器于我之说，俄法欲据我海关、铁路、矿务、银行、练兵之权，虽欲变法，虑掣我之肘。职窃以为不然。少康以一成一旅而光复旧物，华盛顿无一民尺士而保全美国。
况以中国二万里之地，四万万之民哉！顾视皇上志愿何如耳。若皇上赫然发愤，虽未能遽转弱而为强，而仓猝可图存于亡。虽未能因败以成功，而俄顷可转乱为治。职犹有三策以待皇上决择焉。夫今日在列大竞争之中，图保自存之策，舍变法外别无他图。此谈经济者异口而同词，亦老于交涉之劳臣所百虑而莫易。顾革故鼎新，事有缓急。因时审势，道备刚柔，其条目之散见者，当世之士能言之。职前岁已条陈之，今不敢泛举，请言其要者。第一策曰：采法、俄、日以定国是，愿皇上以俄国大彼得之心为心法，以日本明治之政为政法而已。昔彼得为欧洲所摈，易装游法，变政而遂霸大地；日本为俄美所迫，步武泰西，改弦而雄视东方。此二国者，其始遭削弱与我同，其后底盛强与我异。日本地势近我，政俗同我，成效最速，条理尤详，取而用之，尤易措手。闻皇上垂意外交，披及西学，使臣游记，泰西纂述，并经乙览，不废刍荛。若西人所著之《泰西新史揽要》《列国变通兴盛记》，尤为得要，且于俄日二主之事颇有发明。皇上若俯采远人，法此二国，诚令译署进此书，几余披阅。
职尚有《日本变政》之次第，若承垂采，当写进呈。皇上劳精厉意讲之于上，枢译诸大臣各授一册讲之于下。权衡在握，施行自易，起衰振靡，警聩发聋。其举动非常，更有迥出意外者，风声所播，海内慑耸。职可保外人改视易听，必不敢为无厌之求。盖愚昧者其胆豪，见明者则气怯，且虑我地大人众，一旦自强，则报复更烈。非皇上洞悉敌情，无以折冲樽俎，然非皇上采法、俄、日，亦不能为天下雄也。其第二策曰：大集群才而谋变政，六部九卿诸司百执，自有才贤，咸可咨问。若内政之枢垣，外政之译署，司计之户部，司法之刑曹，议论之台谏翰林尤为要剧。宜精选长贰，逐日召见，虚己请求，若者宜革，若者宜因，若者当先，若者当后，谋议既定，次第施行，期年三月，成效必睹。其第三策曰：听任疆臣各自变法，夫直省以朝廷为腹心，朝廷以行省为手足。同治以前，督抚权重，外人犹有忌我之心，近岁督抚权轻，外人之藐我益甚。朝廷苟志存通变，宜通饬各省督抚，就该省情形，或通力合作，或专力致精，取用新法，行以实政。目前不妨略异，三年要可大同，宽其文法，严为督厉，守旧而不知变者斥之，习故而不能改者去之。
要以三年，期使各省均有新法之练兵数千，新法之税款数万，制造之局数处，五金之矿数区，学校增设若干，道路通治若干，粗定课程，以为条格。如此则百废俱举，万象更新，消萌建威，必有所济。我世宗宪皇帝注意督抚，而政举兵强。我文宗显皇帝、穆宗毅皇帝委重督抚，而中兴奏绩。重内轻外之说，帖括陈言，非救时至论也。凡此三策，能行其上，则可以强，能行其中，则犹可以弱，仅行其下，则不至于尽亡。惟皇上择而行之，宗社存亡之机，在于今日。皇上发愤与否，在于此时，若徘徊迟疑，因循守旧，一切不行，则幅员日割，手足俱缚，腹心已刲，欲为偏安，无能为计。圈牢羊豕，宰割随时，一旦脔割，亦固其所。职上为君国，下为身家，苦心忧思，虑不能免，明知疏逖，岂敢冒越，但栋折榱坏，同受倾轧，心所谓危，急何能择。若皇上少采其言，发奋维新，或可图存。宗社幸甚！天下幸甚！职虽以狂言获罪，虽死之日，犹生之年也。否则沼吴之祸立见，裂晋之事即来，职诚不忍见煤山前事也。瞻望宫阙，忧思愤盈，泪尽血竭，不复有云，冒犯圣听，不胜战栗屏营之至。伏维代奏皇上圣鉴。谨呈。
书上，工部大臣恶其伉直，不为代奏。然京师一时传抄，海上刊刻，诸大臣士人共见之，莫不嗟悚。有给事中高燮曾者，见其书叹其忠，乃抗疏荐之。请皇上召见，皇上将如所请。恭亲王进谏曰：“本朝成例，非四品以上官不能召见。今康有为乃小臣，皇上若欲有所询问，命大臣传语可也。”皇上不得已，正月初三日遂命王大臣延康有为于总署，询问天下大计变法之宜。并令如有所见，及有著述论政治者，可由总署进呈，于是其书卒得达。皇上览之，肃然动容，指篇中“求为长安布衣而不可得”，及“不忍见煤山前事”等语，而语军机大臣曰：“非忠肝义胆，不顾死生之人，安敢以此直言陈于朕前乎？”叹息者久之。康之此书，以去年十一月上于工部，至今年五月始得达御览。皇上乃命总署诸臣，自后康有为如有条陈，即日呈递，无许阻格，并宣取康所著《日本变政考》《俄皇大彼得传》等书。而翁同龢复面荐于上，谓“康有为之才过臣百倍，请皇上举国以听，自此倾心向用矣”。上命康有为具折上言，正月初八日，康有为上疏统筹全局。其疏曰：
工部主事臣康有为跪奏：为国势危迫，分割洊至，请及时变法，定国是而筹大计，恭折仰祈圣鉴事。窃顷者德人割据胶州，俄人窃伺旅大，诸国环伺，岌岌待亡。自甲午和议成后，臣累上书，极陈时危，力请变法。格未得达，旋即告归，土室抚膺，闭门泣血，未及三年，遂有兹变。臣万里浮海，再诣阙廷，荷蒙皇上不弃刍荛，特命总理各国事务王大臣传询，问以大计，复命具折上陈，并宣取臣所著《日本变政考》《俄大彼得变政考》进呈御览。此盖历朝未有之异数，而大圣人采及葑菲之盛德也。臣愚何人，受此殊遇，遭际时艰，敢不竭尽其愚，以备采择。臣闻方今大地守旧之国，未有不分割危亡者也。有次第胁割其土地人民而亡之者，波兰是也。有尽取其利权一举而亡之者，缅甸是也。有尽亡其土地人民而存其虚号者，安南是也；有收其利权而后亡之者，印度是也；有握其利权而徐分割而亡之者，土耳其、埃及是也。
我今无士、无兵、无饷、无船、无械，虽名为国，而土地、铁路、轮船、商务、银行，惟敌之命，听客取求。虽无亡之形而有亡之实矣，后此之变，臣不忍言。观大地诸国皆以变法而强，守旧而亡。然则守旧开新之效，已断可睹矣。以皇上之明，观万国之势，能变则存，不变则亡。全变则强，小变仍亡。皇上与诸臣审知其病之所原，则救病之方，即在是矣。夫方今之病，在笃守旧法而不知变，处列国竞争之世，而行一统垂裳之法。此如已夏而衣重袭，涉水而乘高车，未有不病暍而沦胥者也。《大学》言日新又新，《孟子》称新子之国，《论语》孝子毋改父道，不过三年，然则三年之后，必改可知。夫物新则壮，旧则老，新则鲜，旧则腐，新则活，旧则板，新则通，旧则滞，物之理也。法既积久，弊必丛生。故无百年不变之法，况今兹之法，皆汉唐元明之弊政，何尝为祖宗之法度哉？又皆为胥吏舞文作弊之巢穴，何尝有丝毫祖宗之初意哉？今托于祖宗之法，固已诬祖宗矣。且法者所以守地者也，今祖宗之地既不守，何有于祖宗之法乎？夫使能守祖宗之法，而不能守祖宗之地，与稍变祖宗之法，而能守祖宗之地，孰得孰失，孰重孰轻，殆不待辨矣。虽然，欲变法矣，而国是未定，众论不一，何从而能舍旧图新哉？
夫国之有是，犹船之有舵，方之有针，所以法一国之趋向，而定天下之从违者也。若针之子午未定，舵之东西游移，则徘徊莫适，伥伥何之？行者不知所从，居者不知所往，放乎中流，而莫知所休，指乎南北，而莫知所极，以此而驾横海之大航，破滔天之巨浪，而适遭风沙大雾之交加，安有不沉溺者哉！今朝廷非不稍变法矣。然皇上行之，而大臣挠之，才士言之，而群僚攻之，不以为用夷变夏，则以为变乱祖制，谣谤并起，水火相攻，以此而求变法之有效，犹却行而求及前也，必不可得矣。皇上既审时势之不能不变，知旧法之不能不除，臣请皇上断自圣心，先定国是而已。国是既定矣，然下手之方，其本末轻重刚柔缓急不同，其规模条理纲领节目大异，稍有乖误，亦无成功。臣也尝斟酌古今，考求中外，唐虞三代之法度至美，但上古与今既远，臣愿皇上日读《孟子》，师其爱民之心。
汉、唐、宋、明之沿革可采，但列国与统一迥异。臣愿皇上上考《管子》，师其经国之意，若夫美法民政，英德共和，地远俗殊，变久迹绝。臣故请皇上以俄大彼得之心为心法，以日本明治之政为政法也，然求其时地不远，教俗略同，成效已彰，推移即是。若名书佳画，墨迹尚存，而易于临摹。如宫室衣裳，裁量恰符，而立可铺设，则莫如取鉴于日本之维新矣。日本之始也，其守旧攘夷与我同，其幕府封建与我异，其国君守府，变法更难，然而成功甚速者，则以变法之始，趋向之方针定，措施之条理得也。考其维新之始，百度甚多，惟要义有三：一曰大誓群臣以定国是，二曰立对策所以征贤才，三曰开制度局而定宪法。其誓文在决万几于公论，采万国之良法，协国民之同心，无分种族，一上下之议论，无论藩庶，令群臣咸誓言上表，革面相从。于是国是定而议论一矣。召天下之征士、贡士，咸上书于对策所，五日一见，称旨者擢用，于是下情通而群才进矣。开制度局于宫中，选公卿、诸侯、大夫及草茅才士二十人充总裁，议定参预之任，商榷新政，草定宪法，于是谋议详而章程密矣。
日本之强，效原于此。皇上若决定变法，请先举三者，大集群臣于天坛太庙，或御乾清门，诏定国是。躬申誓戒，除旧布新，与民更始，令群臣具名上表，咸革旧习，黾勉维新。否则自陈免官，以激励众志，一定舆论。设上书所于午门，日轮派御史二人监收，许天下士民皆得上书。其群僚言事，咸许自达，无得由堂官代递，以致阻挠；其有称旨者，召见查问，量才擢用，则下情咸通，群才辐辏矣。设制度局于内廷，选天下通才十数人入直其中，王公卿士仪皆平等，略如圣祖设南书房，世宗设军机处例。皇上每日亲临商榷，何者宜增，何者宜改，何者当存，何者当删，损益庶政，重草章程，然后敷布施行，乃不谬紊。近泰西政论，皆言三权，有议政之官，有行政之官，有司法之官，三权立，然后政体备。以我朝论之，皇上则为元首，百体所从，军机号为政府，出纳王命，然跪对顷刻，未能谋议，但为喉舌之司，未当论思之寄，若部寺督抚，仅为行政之官，譬于手足，但供奔持，岂预谋议。且部臣以守例为职，而以新政与之议，事既违例，必反驳而已，安有以手足而参谋猷哉？近者新政多下总署，总署但任外交，岂能兼营？况员多年老，或兼数差，共议新政，取决俄顷，欲其详美，势必不能。若御史为耳目之官，刑曹当司法之寄，百官皆备，而独无左右谋议之人，专任论思之寄。
然而新政之行否，实关军国之安危，而言者妄请施行，主者不知别择，无专司为之讨论，无宪法为之著明，浪付有司，听其抑扬，恶之者驳诘而不行，决之者仓卒而不尽，依违者狐疑而莫定，从之者条画而不详。是犹范人之形，有头目手足口舌身体，而独无心思，必至冥行擿埴，颠倒狂瞀而后已。以此而求新政之能行，岂可得哉？故制度局之设，尤为变法之源也。然今之部寺，率皆守旧之官，骤予改革，势难实行，既立制度局总其纲，宜立十二局分其事。一曰法律局。外人来者自治其民，不与我平等之权利，实为非常之国耻，彼以我刑律太重，而法规不同故也。今宜采罗马及英、美、德、法、日本之律，重定施行，不能骤行内地，亦当先行于通商各口；其民法、民律、商法、市则、舶则、讼律、军律、国际公法，西人皆极详明。既不能闭关绝市，则通商交际，势不能不概予通行。
然既无律法，吏民无所率从，必致更滋百弊，且各种新法皆我所夙无，而事势所宜。可补我所未备，故宜有专司，采定各律，以定率从。二曰度支局。我国地比欧洲，人数倍之，然患贫实甚，所入乃下等于智利、希腊小国，无理财之政故也。西人新法，纸币、银行、印税、证券、讼纸、信纸、烟酒税、矿产、山林、公债皆致万万，多我所无，宜开新局专任之。三曰学校局。自京师立大学，各省立中学，各府县立小学，及专门各学，若海陆医学、律学、师范学，编译西书，分定课级，非礼部所能办，宜立局而责成焉。四曰农局。举国之农田、山林、水产、畜牧，料量其土宜，讲求其进步改良焉。五曰工局。司举国之制造机器美术，特许其新制而鼓厉之。其船舶市场新造之桥梁、堤岸、道路咸属焉。六曰商局。举国之商务、商学、商会、商情、商货、商律，专任讲求激励之。七曰铁路局。举国之应修铁路，绘图定例权限咸属焉。八曰邮政局。举国皆行邮政以通信，命各省府县乡咸立分局，并电线属焉。九曰矿务局。举国之矿产、矿税、矿学属焉。十曰游会局。凡举国各政会、学会、教会、游历游学各国会，司其政律而鼓舞之。十一曰陆军局。选编国民为兵，而司其教练。十二曰海军局。治铁舰、练军之事。十二局设，庶政可得而举矣。然国政之立，皆以为民，民政不举，等于具文而已。
夫地方之治，皆起于民，而自县令之下，仅一二簿尉杂流，未尝托以民治。县令任重而选贱，俸薄而官卑，自治狱催科外，余皆置之度外。其上乃有藩臬道府之辖，经累四重乃至督抚，而后达于上。藩臬道府拱手无事，皆为冗员，徒增文书、费厚禄而已。一省事权，皆在督抚，然必久累资劳乃至此位。地大事繁，年老精衰，旧制且望而生畏，望其讲求新政而举行之，必不可得。向者学堂、农商之诏累下矣，而各直省多以空文塞责，亦可见矣。日本以知县上隶于国，汉制百郡，以太守上达天子。我地大不能同日本，宜用汉制。每道设一民政局，妙选通才督办其事，用南书房及学政例，自一品至七品京朝官皆可为之，准其专折奏事，体制与督抚平等。用出使例，听其自辟参赞随员，俾其指臂，收得人之助，其本道有才者，即可特授，否则开缺另候简用，即以道缺给之。先拨厘税，俾其创办新政，每县设民政分局督办，派员会同地方绅士治之，除刑狱、赋税暂时仍归知县外，凡地图、户口、道路、山林、学校、农工商务、卫生警捕，皆次第举行。三月而备其规模，一年而责其成效。
如此则内外并举，臂指灵通，宪章草定，奉行有准，然后变法可成，新政有效也。若夫广遣亲王大臣游历以通外情，大译西书，游学外国，以得新学，厚俸禄以养廉耻，变通科举以育人才，皆宜先行者。犹虑强邻四逼，不能容我从容图治也。且我民穷国匮，新政何以举行？闻日本之变法也，先行纸币，立银行，财泉通流，遂以足维新之用。今宜大筹数万万之款，立局以造纸币，各省分设银行，用印度田税之法，仿各国印花之税。我地大物博，可增十倍，然后郡县遍立各种学堂，沿海急设武备学院，大购铁舰五十艘，急练民兵百万，则气象丕变，维新有图。虽不敢望自强，亦庶几可以自保。臣愚夙夜忧国，统筹大局，思之至详。其能举而行之，惟皇上之明，其不能举而行之，惟诸臣之罪。时阽国危，谨竭愚诚。伏乞皇上圣鉴。谨呈。
书既上，命总理衙门王大臣会议，并进呈所著《日本变政考》《俄彼得变政考》，并进英人李提摩太所译《泰西新史揽要》《列国变通兴盛记》及《列国岁计政要》诸书。上置御案，日加披览，于万国之故更明，变法之志更决。日读康书，知之更深，于时皇上久欲召见康有为，而为恭亲王所抑，不能行其志。及四月恭亲王薨，翁同龢谋于上，决计变法，开制度局而议其宜，选康有为任之。乃于四月二十三日，下诏定国是，二十五日下诏命康有为预备召见，二十八日遂召见于颐和园之仁寿殿，历时至九刻钟之久。向来召见臣僚，所未有也。康所陈奏甚多，皇上曰：“国事全误于守旧诸臣之手，朕岂不知！但朕之权不能去之，且盈廷皆是，势难尽去，当奈之何？”康曰：“请皇上勿去旧衙门，而惟增置新衙门，勿黜革旧大臣，而惟渐擢小臣，多召见才俊志士，不必加其官，而惟委以差事，赏以卿衔，许其专折奏事足矣。彼大臣向来本无事可办，今但仍其旧，听其尊位重禄，而新政之事，别责之于小臣。则彼守旧大臣既无办事之劳，复无失位之惧，则怨谤自息矣。即皇上果有黜陟之全权，而待此辈之大臣，亦只当如日本待藩侯故事，设为华族立五等之爵以处之，厚禄以养之而已，不必尽去之也。”上然其言，此为康有为始觐皇上之事，实改革之起点。而西后与荣禄已早定密谋，于前一日下诏，定天津阅兵之举，驱逐翁同龢，而命荣禄为北洋大臣，总统三军，二品以上大臣，咸具折诣后前谢恩。政变之事，亦伏于是矣。
召见后，皇上命其在总理衙门章京上行走，并许其专折奏事。于是五月初一日，康复上一疏曰：
奏为敬谢天恩，并统筹全局，恭折仰祈圣鉴事。窃臣岭海下士，才识暗愚，以时事艰难，屡次上书，冒渎天听，荷蒙皇上天地之量，采及刍荛，顷乃蒙过听虚声，特予召见。垂问殷勤，至过时许，容其愚狂，宽其礼数，复令有所条陈，准其专折递奏。殊恩异数，皆非小臣所当被蒙。又蒙圣恩令在总理衙门章京上行走，隆天重地，稠叠有加。臣俯念时艰，仰感知遇，只竭驽钝，图报涓埃。顷仰承圣训，以国家之败，归罪守旧诸人，臣妄陈大计，皆承俞允。仰见圣明天纵，求治若渴，洞万国之故，审时变之宜，此真中国之福也，四万万臣民之幸也。臣愚但有喜舞欣蹈，咏歌圣德，然皇上询访之盛意，臣何敢知而不言。臣今所欲陈者，曰统筹全局，以图变法，御门誓众，以定国是，闻局亲临，以定制度三者而已。方今累经外患之来，天下亦知旧法之敝，思变计图存矣。然变其甲不变其乙，举其一而遗其二，枝枝节节而为之，逐末偏端而举之，无其本原，失其辅佐，牵连并败，必至无功。夫物之为体，合多质点而后成，室之可居，合多土木而后备。体不备谓之不成人，政不备亦为不成国。故臣以谓不变则已，若决欲变法，势当全变。如匠人筑室，千门万户，必绘图画则，先定雏形，而后鸠工庀材，乃行兴筑。若全局未定，图绘全无，听甲言而为杧为桷，尺寸不知，又听乙言而肯构肯堂，木石未备，砖瓦乱构，工匠杂陈。及其全局合龙，必致乖牾凿枘，而风雨骤至，庇托仍无。若夫缝人裁衣，必量全体之度，庖人调味，必酌酱齑之宜。若妄施刀剪，势必颠倒裳衣，乱下盐梅，以至难供刀匕。薄物犹尔，况于举万里之国而治之哉！故臣请变法，不欲言某事宜举，某事宜行者，恐虽诏行，难收成效，必至与总督署、使馆、海军、船厂、电线、铁路、矿务、制造厂、同文馆，同为守旧者藉口攻挠而已。故今欲变法，请皇上统筹全局，商定政体。自百司庶政，用人外交，并草具纲领条目，然后涣汗大号，乃与施行。本末并举，首尾无缺，治具毕张，乃收成效。臣所请统筹全局此也。顷月胶旅既割，内地权利尽失，危亡逼迫，若火燎原。皇上审时变法，发愤图存，特下诏书，明定国是。苦心明断，天下共知，而诸臣惑于旧俗，谣谤纷纭，或庸人自知摈斥于维新，恐富贵之难保，或佥人思媚于权贵，造疑谤而诋諆。交章飞文，变乱黑白，诬攻新政，贝锦如织，流言惑听，害过流贼。或老耄旧学自托清流，挟“用夷变夏”之言，持“变乱祖制”之说，劫民乱听，众志荧惶，藐王言如弁髦，视纶音如草莽。臣惟三代大举，亦复胥动浮言，盘庚迁殷，屡烦誓诰，戒以“黜心从一”，责其“绝秽自臭”，警以“祖父断弃”，严以“劓殄无遗”。盖誓者经义所重，亦西国通行。昔圣祖、高宗时，频有御门之典。臣伏乞皇上诹日斋戒，特御乾清门，大集群臣，相与敕誓，布诰天下，与民更始，咸令具名上表，尽革旧习，黾勉维新。其有不率，予之休免。其有造谣兴谤，不奉新政者，上用盘庚劓灭之刑，旁采泰西谣谤之律，明罚敕法，刑兹无赦。庶几浮言可靖，众志乃一。国是既定，而大势咸趋，臣所请御门誓众者此也。今天下言变者，曰铁路，曰矿务，曰学堂，曰商务，非不然也，然若是者，变事而已，非变法也。变一事者，微特偏端不举，即使能举，亦于救国之大体无成，非皇上发愤自强之意也。周公思兼三王，孔子损益四代，乃为变法。臣所请者，规模如何而起，条理如何而详，纲领如何而举，节目如何而备，宪法如何而定，章程如何而周，损益古今之宜，斟酌中外之善，若者宜革，若者宜增，若者宜删，若者宜改，全体商榷，重为草定。兹事体大，关国安危，举措偶乖，必至龃龉。此非特开专司以妙选通才，不足以商鸿业而定巨典。今欲行新政，但听人言，下之部议，尤重者或交总署枢臣会议，然大臣皆老耄守旧之人，枢垣总署，皆兼差殷忙之候，求其议政详善，必不可得也。臣前请用日本例，开制度局于内廷，选天下通才任之，皇上睹临，日共商榷，其有变法之折，并下制度局商议，拟旨施行，然后挈领振裘，目张纲举，新政可行，自强有效。臣所请开制度局者此也。虽然，以皇上之明，岂不知筹全局而全变哉，其有不能者，或势有所限也。然人主有雷霆万钧之力，所施无不披靡，就皇上所有之权，行方今可为之事，举本握要，则亦可一转移间而天下移风，振作人心矣。国势危迫，不能需时，及今为之，已迟不及事。惟皇上乾纲独揽，速断圣心，以救中国，天下幸甚。臣愚忧国，敢冒死竭拳拳，伏乞皇上圣鉴。谨奏。
时“国是之诏”既下，维新之议已决，而大臣等有所挟持，腹诽特甚。康有为正月所上请开制度局及增置十二局之疏，交总署议覆者，至五月犹未覆。皇上震怒，促其即覆，至是覆上，尽行驳斥。皇上召张荫桓切责之，谓：“汝等尽驳康某之奏，汝等欲一事不办乎？”张叩头俯伏曰：“此事重大，非臣数人所能决，请再派枢臣会议。”皇上乃命军机大臣会议，复驳斥。皇上复亲书朱谕责之，发令再议。至六月始议上，然不过择其细端末节准行而已，余仍驳斥，皇上无如之何。盖皇上因西后之恶康，故欲藉廷臣之议以行之，所以屡次发议也，而廷臣亦知皇上之无权，故敢于屡次驳斥也。
先是，康未召见以前，于三月时开保国会于京师。士大夫集者数百人，御史潘庆澜、黄桂鋆、李盛铎屡疏劾之。既召见以后，礼部尚书许应骙、御史文悌复疏劾之。皇上不为动，而许、文二人反因此获罪焉。自是忌者益甚，谣谤纷纭，其诬辞不堪入耳矣。
西后与大臣忌康既甚。皇上深知之，不敢多召见，有所询问，惟命总署大臣传旨，康则具折陈奏而已。而康有为所以启沃圣心，毗赞维新者，则尤在著书进呈之一事。盖康既呈所著书，皇上览观，恍然于变法之条理次序，及召见时，皇上亲命将所编辑欧洲列国变革各书进呈，以资采择。康以所辑《英国变政记》《普国作内政寄军令考》等书进呈，又辑十年来列国统计比较表，又辑《列国官制比较》《宪法比较》进呈，皆加以按语，引证本国之事，斟酌损益，其言深切，皇上深纳之。既乃辑《法兰西革命记》《波兰灭亡记》等书，极言守旧不变，压制其民，必至亡国，其言哀痛迫切。上大为感动，故改革之行，加勇决焉。康所陈改革，大纲节目多详于著书之中，外人不知之。故咸窃窃焉疑削康之出入宫禁，私与皇上密谋也。上览奏甚速，一册甫上，旋即追问，明旨数四，皆命枢臣廖寿恒传之。
六月，大学士孙家鼐上疏请派康督办上海官报，盖军机大臣授意欲出康使居外，以剪皇上之羽翼也。皇上下诏命康办报，而又令其将所著各书进呈完毕，然后出京，盖避嫌疑而欲保全之也。
至七月，特擢杨锐、林旭、刘光第、谭嗣同四人为四品卿，参预新政。盖因杨锐、刘光第皆保国会会员，且由陈宝箴奏荐。林旭则康之弟子，而谭嗣同为康所最亲信之人也。皇上因西后及大臣疑忌，不敢用康而特擢此四人，其用心之苦，有非外人所能知者。自此皇上有所询问于康，则命四卿传旨，康有所陈奏，亦由四卿密陈，不复由总署大臣矣。
七月二十三、四日之间，有湖南守旧党举人曾廉，上书请杀康有为、梁启超，摘梁在《时务报》论说及湖南时务学堂讲义中之言民权自由者，指为大逆不道，条列而上之。皇上非惟不加罪二人，犹恐西后见之，乃命谭嗣同将其原折按条驳斥，然后以呈西后，盖所以保全之者无所不至矣。然是时变象已成，未及数日，即有诏命康速出上海，而两次密诏亦相随而下矣。
第二章 新政诏书恭跋
皇上虽上制于西后，下壅于大臣，不能有其权，不能行其志。然自四月二十三日以来，三月之间所行新政，涣汗大号，实有足惊者，虽古之号称哲王英君，在位数十年者，其可纪之政迹，尚不能及其一二也。我国凡百政务，皆以诏书为凭，而诏书又分两种：一为明谕，下之于内阁，刊之于邸报，臣民共见者也；一为廷寄（亦名交片），下之于军机处，不刊于邸报，民不能共见者也。今特取邸报之明谕有关新政者，揭载于下，逐条加以跋语，而廷寄犹未能备载焉。虽然，观于此而我皇上之英明仁厚勇决，亦可以略窥一斑矣。
四月二十三日上谕：数年以来，中外臣工讲求时务，多主变法自强。迩者诏书数下，如开特科，汰冗兵，改武科制度，立大小学堂，皆经再三审定，筹之至熟，甫议施行。惟是风气尚未大开，论说莫衷一是，或托于老成忧国，以为旧章必应墨守，新法必当摈除，众喙哓哓，空言无补。试问今日时局如此，国势如此，若仍以不练之兵，有限之饷，士无实学，工无良师，强弱相形，贫富悬绝，岂真能制梃以挞坚甲利兵乎？朕惟国是不定则号令不行，极其流弊，必至门户纷争，互相水火，徒蹈宋明积习，于时政毫无补益。即以中国大经大法而论，五帝三王不相沿袭，譬之冬袭夏葛，势不两存。用特明白宣示，嗣后中外大小臣工，自王公以及士庶，各宜努力向上，发愤为雄，以圣贤义理之学植其根本。又须博采西学之切于时务者，实力讲求，以救空疏迂谬之弊，专心致志，精益求精，毋徒袭其皮毛，毋竞腾其口说，总期化无用为有用，以成通经济变之才。京师大学堂为各行省之倡，尤应首先举办。著军机大臣、总理各国事务王大臣，会同妥速议奏，所有翰林院编检、各部院司员、大门侍卫、候补候选道府州县以下，及大员子弟、八旗世职、各省武职后裔，其愿入学堂者，均准入学肄习，以期人才辈出，共济时艰。不得敷衍因循，徇私援引，致负朝廷谆谆告诫之至意。将此通谕知之。钦此。
【谨按】我国迫于外侮，当变法者，盖六十余年矣。然此六十余年中，可分为四界。自道光二十年割香港，通五口，魏源著《海国图志》，倡“师夷长技以制夷”之说，林则徐乃创译西报，实为变法之萌芽。然此后二十年余年，叠经大患，国中一切守旧，实无毫厘变法之说也。是为第一界。同治初年，创巨痛深，曾国藩曾借洋将，渐知西人之长，创制造局以制器译书，设方言馆，创招商局，派出洋学生。文祥亦稍知时局，用客卿美人蒲安臣为大使，遍交泰西各国，变法之事，于是筚路开山矣。当时又议选翰林部曹，入同文馆学西文，而倭仁以理学重名为宰相，以死争之，败此大举，且举国守“攘夷”之说。郭嵩焘以通才奉使，深明时局，归而昌言，为朝士所攻，卒罢去。至于光绪甲申，又二十年，朝士皆耻言西学，有谈者诋为汉奸，不齿士类。盖西法萌芽，而俗尚深恶。是为第二界。马江败后，识者渐知西法之不能尽拒，谈洋务者亦不以为深耻，然大臣未解，恶者尚多，议开铁路，犹多方摈斥。盖制造局译出之书，三十余年，而销售仅一万三千本。京师书肆尚无地球图，其讲求之寡可想矣。盖渐知西学，而莫肯讲求，是为第三界。然尽此六十年中，朝士即有言西法者，不过称其船坚炮利、制造精奇而已，所采用者不过炮械军兵而已。无人知有学者，更无人知有政者。自甲午东事败后，朝野乃知旧法之不足恃，于是言变法者乃纷纷。枢臣翁同龢首先讲求，辅导皇上，决意变法。皇上圣明，日明外事。乙未五月，翁同龢拟旨十二道，欲大行变法之事，以恭邸未协而止。然朝士纷纷言新法，渐知学堂为变法之本，而皇上频催办铁路、矿务、学堂之事。未几西后复收大权，皇上几被废，新政遂止。然而强学会、《时务报》大呼于天下，天下人士咸知变法，风气大开矣。是为第四界。然明于下而未行于上，新旧相争，大臣多不以为然，以未定国是故也。标准未著，人心不一，趋向未定，虽云变法，仍是守旧而已。及经胶州之变，朝廷益震动。康有为于正月上书请变法宜先定国是，下总署议，上再催而未覆。旅顺、大连之事继起，皇上圣明，益明中外之故。知不变法不能立国，而恭王屡谏，谓祖宗之法不可变，上曰：“今祖宗之地不保，何有于法乎？”因使庆王告西后曰：“朕不能为亡国之君。若不予我以权，宁逊位而已。”西后虽愤甚，然因别有所图，始听皇上之所为，乃使庆王复于上曰：“皇上欲办事，太后不阻也。”至是恭亲王适薨，翁同龢辅政，锐志改革。御史杨深秀，侍读学士徐致靖相继上书，请定国是。上既决心，乃白西后，召军机全堂下此诏书，宣示天下，斥墨守旧章之非，著托于老成之谬，定水火门户之争，明夏葛冬裘之尚，以变法为号令之宗旨，以西学为臣民之讲求，著为国是，以定众向。然后变法之事乃决，人心乃一，趋向乃定。自是天下向风，上自朝廷，下至人士，纷纷言变法。盖为四千年拨旧开新之大举，圣谟洋洋，一切维新，基于此诏，新政之行，开于此日。
【又按】大学堂之诏，三年前既下之矣。至是乃决行之，特令翰林部曹、侍卫道府、州县大臣子弟、武职咸入学，其规模亦广大矣。
四月二十五日上谕：翰林院侍读学士徐致靖，奏保举通达时务人才一折。工部主事康有为、刑部主事张元济，著于本月二十八日预备召见。湖南盐法长宝道黄遵宪，江苏候补知府谭嗣同，著该督抚送部引见，广东举人梁启超，著总理各国事务衙门查看具奏。钦此。
【谨按】国朝成例，四品以上乃能召见。召见小臣，自咸丰后四十余年未有之异数也。启超以布衣召见，尤为本朝数百年所未见。皇上之求才若渴，不拘成格如此。同日有御史黄均隆参劾黄遵宪、谭嗣同及启超。两疏并上，皇上于劾者置之不问，于荐者明发谕旨，其用人不惑又如此。
四月二十七日朱谕：协办大学士户部尚书翁同龢，近来办事多未允协，以致众论不服，屡经有人参奏。且每于召对时咨询事件，任意可否，喜怒见于词色，渐露揽权狂悖情状，断难胜枢机之任。本应查明究办，予以重惩，姑念其在毓庆宫行走多年，不忍遽加发谴，著即开缺回籍，以示保全。钦此。
同日上谕：自后在廷臣工，仰蒙皇太后赏赐，及补授文武一品满汉侍郎，均著于具折后，恭诣皇太后前谢恩。各省将军都统提督等官，亦著一体具折奏谢。钦此。
同日上谕：王文韶著迅即来京陛见，直隶总督著荣禄暂行署理。钦此。
【谨按】国是之诏甫下，听皇上办事之命甫行，而上之师傅亲臣在枢垣者即已见逐；太后既归政，例不见臣工，不别具折，至是忽令二品以上大臣谢恩陛见，并令外官具折。盖训政之事，已发于是。荣禄为西后第一亲信之臣，恭亲王既薨，不入枢垣辅政，而反出督直隶者，盖以统北洋三军，预发天津阅兵之诏，以谋行废立之事也。康有为等召见，尚在二十八日。一切新政之行，皆在二十八日以后，而二十七日翁同龢见逐，荣禄督师，西后见大臣，篡废之谋已伏。内之则军机大臣中礼亲王为荣之姻家，刚毅为荣之羽翼；外之则北洋三军董福祥、聂士成、袁世凯为荣之腹心。一切布置已定，大权在手。故荣禄至直隶任，沥陈地方办事情形之折，上于西后，而不上于皇上。盖隐谋久定，故敢藐视君上如此，此实幽废皇上，诛捕帝党之先声，而案源不在八月六日，而在四月二十七日也。外人不谙朝事，或疑因维新之急激，遂以致败。由未知废立之局早定，西后、荣禄预布网罗，听其跳跃，专待天津阅兵以行大事耳。皇上自知之，而翼挽回大局于一二，且冀收人才以救危机。康有为亦明知之，以中国危亡，圣主危险，入天罗地网而思救之。盖皆有万难之苦衷，苟未深知西后荣禄之密谋，不能论维新成败之大局也。
五月初二日上谕：御史宋伯鲁、杨深秀奏礼臣守旧迂谬、阻挠新政一折，著许应骙按照所参各节，明白回奏。钦此。
【谨按】今年正月，上谕举行经济特科之外，更举经济常科，试时务策论，及政治、法律、财政、外交、物理各专门之学。实为非常之举，以开民智而救八股愚民之害者也。其试科章程，交礼部议，许应骙为礼部尚书，乃欲将经济科归并于八股，士论大哗。杨深秀、宋伯鲁开新志士之眉目也，不畏强御，合词劾之。皇上深恶其阻挠，即欲黜之，刚毅为之代求，故仅使回奏，后卒因其抑遏王照之奏，而黜礼部全堂，实由深恶许应骙也。然自此上位遂不保，呜呼！以天子之权，而不能去一尚书，可胜慨哉！
初五日上谕：我朝沿宋明旧制，以《四书》文取士。康熙年间，曾经停止八股，考试策论，未久旋复旧制，一时文运昌明，儒生稽古穷经，类能推究本原，阐明义理，制科所得，实不乏通经致用之才。乃近来风尚日漓，文体日敝，试场献艺，大都循题敷衍，于经义罕有发明，而浅陋空疏者，每获滥竽充选。若不因时通变，何以厉实学而拔真才？著自下科为始，乡会试及生童岁科各试，向用《四书》文者，一律改试策论，其如何分场命题考试，一切详细章程，该部即妥议具奏。此次特降谕旨，实因时文积弊太深，不得不改弦更张，以破拘墟之习。至于士子为学，自当以《四子》《六经》为根柢，策论与制艺殊流同源，仍不外通经史以达时务，总期体用兼备，人皆勉为通儒。毋得竞逞辩博，复蹈空言，致负朝廷破格求才至意。钦此。
【谨按】经义试士始于王安石，而明初定为八股体式，尊其体曰“代孔孟立言”，严其格曰“清真雅正”，禁不得用秦汉以后之书，不得言秦汉以后之事。于是士人皆束书不观，争事帖括，至有通籍高第，而不知汉祖唐宗为何物者，更无论地球各国矣。然而此辈循资按格，即可以致大位作公卿，老寿者即可为宰相矣，小者亦秉文衡充山长为长吏矣。以国事民事托于此辈之手，欲其不亡，岂可得乎？况士也者，又农工商贾妇孺之所瞻仰而则效者也。士既如是，则举国之民从而化之，民之愚、国之弱皆由于此。昔人谓八股之害甚于焚书坑儒，实非过激之言也。故深知中国实情者，莫不谓八股为致弱之根源。盖学问，立国之基础，而八股者乃率天下之人使不学者也。近日有志之士，谓八股与中国不两立，岂不然哉！康有为及御史杨深秀，于三月时曾上书请废之，为许应骙所驳，遂不行。四月初旬，梁启超复联合举人百余人连署上书请废之，格不达。至康有为、张元济召见，皆力陈其害，康至谓辽台之割，二百兆之偿，琉球、安南、缅甸之弃，轮船、铁路、矿务、商务之输与人，国之弱、民之贫，皆由八股害之。皇上喟然曰：“西人皆日为有用之学，我民独日为无用之学。”康即请曰：“皇上知其无用，能废之乎？”上曰：“可也。”于是康退朝告宋伯鲁，使抗疏再言之，康亦自上一书。疏既上，上命军机大臣立拟此旨，刚毅谓此乃祖制，不可轻废，请下部议。上曰：“部臣据旧例以议新政，惟有驳之而已。吾意已决，何议为？”诏遂下，于是海内有志之士，读诏书皆酌酒相庆，以为去千年愚民之弊，为维新第一大事也。八股既废，数月以来，天下移风，数千万之士人，皆不得不舍其兔园册子、帖括讲章，而争讲万国之故，及各种新学，争阅地图，争讲译出之西书。昔之梦梦然不知有大地，以中国为世界上独一无二之国者，今则忽然开目，憬然知中国以外，尚有如许多国，而顽陋倨傲之意见，可以顿释矣。虽仅数月，八股旋复，而耳目既开，民智骤进，自有不甘于谬陋者。旧藩顿决，泉涌涛奔，非复如昔日之可以掩闭抑遏矣。故此数月废八股之效，其于他日黄种之存亡，实大有关系也。然愚陋守旧之徒，骤失所业，恨康有为特甚，至有欲聚而殴之者。自是谣诼大兴，亦遍于天下。
【又按】世之论者，多以为此次政变由急激所招。夫所谓急激者，殆谓不顺人情，故召怨谤也。然怨谤之起，莫甚于废八股一事，然世之论者将畏谤而不废八股乎？不废八股，可以为治乎？吾欲问之。
初八日上谕：兹当整饬庶务之际，部院各衙门承办事件，首戒因循。前因京师大学堂为各行省之倡，特降谕旨，令军机大臣总理各国事务王大臣会同议奏，即著迅速覆奏，毋再迟延。其各部院衙门，于奉旨交议事件，务当督饬司员，克期议覆。倘再仍前玩愒，并不依限覆奏，定即从严惩治不贷。钦此。
【谨按】我国向来一统，以高卧无事为治，故设官分职，互相钤制；一职而有数人，一人而兼数职，遂相牵相诿，至无一事能办者。大学堂自乙未年下诏开办，至今三年，四烦上谕矣，而大臣犹视同无物。若非皇上之雷厉风行，谆谆催问，必将再延三年，尚无一字矣，而外人犹訾上之急激。局外人岂知局中之苦哉！
十五日上谕：军机大臣会同总理各国事务衙门王大臣奏，遵旨筹办京师大学堂，并拟详细章程，缮单呈览一折。京师大学堂为各行省之倡，必须规模闳远，始足以隆观听而育人才。现据该王大臣，详拟章程，参用泰西学规，纲举目张，尚属周备，即著照所议办理。派孙家鼐管理大学堂事务，办事各员，由该大臣慎选分派。至总教习综司功课，尤须选择学赅中外之士，奏请简派；其分教习各员，亦一体精选，中西并用。所需兴办经费及常年用款，著户部分别筹拨。所有原设官书局及新设之译书局，均著并入大学堂，由管学大臣督率办理。此次设立大学堂，为广育人才，讲求时务起见，该教习等，按照奏定课程，认真训迪，日起有功，用副朝廷振兴实学至意。钦此。
【谨按】自甲午以前，我国士大夫言西法者，以为西人之长，不过在船坚炮利，机器精奇，故学之者亦不过炮械船舰而已。此实我国致败之由也。乙未和议成后，士夫渐知泰西之强由于学术，颇有上书言之者。而刑部侍郎李端棻之奏，最为深切详明，得旨允行。而恭亲王、刚毅等谓可以缓办，诸臣和之。故虽奉明诏，而束高阁者三年矣。皇上既毅然定国是，决行改革，深知现时人才未足为变法之用。故首注意学校，三令五申，诸大臣奉严旨令速拟章程，咸仓皇不知所出。盖中国向未有学校之举，无成案可稽也。当时军机大臣及总署大臣，咸饬人来属梁启超代草，梁乃略取日本学规，参以本国情形，草定规则八十余条。至是上之，皇上俞允，而学校之举乃粗定。即此一事，下之志士之发论，上之盈廷之抗议，凡历三年，犹烦圣主屡次敦迫，仅乃有成。其难如此，然其后犹以办理非人，成效难睹。盖变法而不全变，有法无人之弊也。
同日上谕：举人梁启超著赏给六品衔，办理译书局事务。钦此。
【谨按】中国之弱，由于民愚也。民之愚由于不读万国之书，不知万国之事也。欲救其敝，当有二端：一曰开学校以习西文，二曰将西书译成汉字。二者不可偏废也。然学校仅能教童幼之人，若年已长成，多难就学。而童幼脑智未启，学力尚浅，故其通达事理，能受学力，又每不如长成之人。且主持现今之国论者，在长成人而不在童幼人也。故欲实行改革，必使天下年齿方壮、志气远大之人，多读西书通西学而后可，故译书实为改革第一急务也。中国旧有译出之书，详于医学、兵学，而其他甚少，若政治、财政、法律等书，则几绝无焉。且亦皆数十年前之旧本，西人悉已吐弃者，故不能启发才智，转移士论也。康有为于光绪二十一年开强学会于上海，倡译日本书之论。盖以日本与我同文，译之较易也。后强学会被禁，事遂中止。康复说张之洞筹款办之，张许诺而卒不办。至是御史杨深秀上书言译书之要，梁启超以是日召见，上命进呈所著《变法通议》大加奖励，遂有是命。
十六日上谕：总理各国事务衙门奏议，覆御史曾宗彦奏请振兴农学一折。农务为富国根本，亟宜振兴，各省可耕之土，未尽地力者尚多，著各督抚督饬各该地方官劝谕绅民，兼采中西各法，切实兴办，不准空言搪塞。须知讲求农政，本古人劳农劝相之意，是在地方官随时维持保护，实力奉行，如果办有成效，准该督抚奏请奖叙。上海近日创设农学会，颇开风气，著刘坤一查明该学章程，咨送总理各国事务衙门查核颁行，其外洋农务诸书，并著各省学堂广为编译，以资肄习。钦此。
【谨按】中国向来言西法者知有兵耳，而皇上注意富民，整饬农业，采及西法，可谓知本。结会、集社向为国禁，康有为前后开强学会、保国会及湖南志士所谓南学会，皆被参劾，上悉不问。强学会虽封禁，旋改为官报局，于是各省学会极盛，更仆难数。农学会，梁启超与诸同志共创之于上海者也，至是乃采章颁行，破旧例愚民抑遏之风，开维新聚众讲求之业，以智民而利国。岂汉唐宋明之主，专务遏制其民者所能比哉！
五月十七日上谕：自古政治之道，必以开物成务为先。近来各国通商，工艺繁兴，风气日辟。中国地大物博，聪明才力不乏杰出之英，只以囿于旧习，未能自出新奇。现在振兴庶务，富强至计，首在鼓厉人才。各省士民，著有新书，及创行新法，制成新器，果系堪资实用者，允宜悬赏以为之劝；或量其才能，试以实职；或锡之章服，表以殊荣。所制之器，颁给执照，酌定年限，准其专利售卖。其有能独力创建学堂，开辟地利，兴造枪炮各厂，有裨于经国远猷殖民大计，并著照军功之例，给予特赏，以昭激厉。其如何详定章程之处，著总理各国事务衙门即行妥议具奏。钦此。
【谨按】欧西当四五百年前，守旧愚弱甚矣。自创学级之赏，定专许之例，悬重赏，立高科，鼓厉士民，以创新法制新器寻新地，于是新洲发见，新学大昌，新器大行，士民益智，国势益强，其本皆由于此。康有为既请废八股，以去窒塞灵明之具，复上此折以开穷理制器之风。皇上深知民智之当开，立即施行。悬破格之赏，予清要之官，立专卖特许之条，俾国中士民，移其向者作八股之聪明才力，为讲求实学之用。盖所以鼓厉之者得其本矣。中国人之聪明本不让欧西，特千年以来，君上务以愚民为术，抑遏既久，故日即于固陋耳。苟能导之，则公输子之飞鸢，偃师之制人，张衡之地动仪，诸葛之木牛流马，祖暅之轮船，宇文恺之行城，元顺帝之自鸣钟，张骞之凿空西域，甘英之通大秦，郭守敬之创大统历，测吉州、谦州，必有纷纷出者。百十年后，才智心思之辟，万亿新器、新书、新法、新政之由，岂可量哉！则皆自我皇上此诏开之矣。
二十一日上谕：前据顺天府尹胡燏棻奏，请精练陆军并神机营改用新法操演，出使大臣伍廷芳奏，京营绿营参用西法各折片，先后谕令军机大臣会同神机营王大臣、八旗都统妥议。兹据该王大臣等会同议奏，改练洋操为练兵要著，各省绿营练勇，迭经谕令认真裁并，一律挑练，著该将军督抚归入前次户部、兵部议覆。御史曾宗彦请改操折内，一并迅速筹议，切实具奏。神机营业经挑选马步官兵一万人，勤加训练，即著汰弱留强，实力讲求，务成劲旅。八旗满洲蒙古汉军骁骑营，两翼前锋护军营，均著以五成改习洋枪，五成改习洋机抬枪。著派弈劻、色楞额、永隆管理八旗骁骑营，祟礼、载卓、苏鲁岱管理两翼前锋护军营。弈劻向来办事认真，熟谙武备，务须会同简派各员，并督同各旗营专操大臣，按照泰西兵制，更定新章，认真操演。其八旗汉军、炮营、藤牌营，著一并改用新法，挑练精壮，如式演练，以成有用之兵。更使日起有功，何惜宽筹饷项。各直省将军督抚及该管王大臣等，务当振刷精神，屏除积习，毋得始勤终怠。至一切阵法器械营制饷章，及挑选将弁教习各节，著按照胡燏棻等所奏，议定切实办法，奏明办理，用副朝廷整军经武至意，将此通谕知之。钦此。
【谨按】中国之兵向为防盗贼而设，故极劣弱。皇上刻意革新，故亟采廷议而改章也。
二十二日上谕：前经降旨开办京师大学堂，肄业者由小学、中学以次而升必有成效可观。惟各省中学、小学尚未一律开办，总计各直省省会及府厅州县无不各有书院。著各该督抚督饬地方官，各将所属书院坐落处所，经费数目，限两个月详查具奏，即将各省府厅州县现有之大小书院，一律改为兼习中学、西学之学校。至于学校等级，自应以省会之大书院为高等学，郡城之书院为中等学，州县之书院为小学，皆颁给京师大学堂章程，令其仿照办理。其地方自行捐办之义学社学等，亦令一律中西兼习，以广造就。至各书院需用经费，如上海电报局、招商局，及广东闱姓规，闻颇有溢款，此外陋规滥费，当亦不少，著该督抚尽数提作各学堂经费。各省绅民，如能捐建学堂，或广为劝募，准各督抚按照筹捐数目，酌量奏请给奖，其有独力措捐巨款者，朕必予以破格之赏。所有中学、小学应读之书，仍遵前谕，由官设书局编译中外西书，颁发遵行。至于民间祠庙，其有不在祀典者，即著由地方官晓谕民间，一律改为学堂，以节糜费而隆教育。似此实力振兴，庶几风气遍开，人无不学，学无不实，用副朝廷爱养成才至意，将此通谕知之。钦此。
【谨按】此次改革，百度未遑，而首注意于教育者，盖中国今日之大患，苦于人才不足，而人才所以不足，由学校不兴也。京师既设大学堂矣，而无中学、小学、师范学、乡学，则所成就无几也。故康有为上疏言之，而皇上立采之。中国淫祠之风最盛，而僧侣、庙社之产业最富，向之言教育者，苦经费之难筹，今但移此款以用之，自恢恢有余矣。政变以后，下诏废各省学校，然民间私立者尚纷纷，亦由民智已开，不可抑遏。则此诏之功也。
同日奉上谕：各国传教，载在条约，迭经谕令各该督抚妥为保护，以期民教相安。乃本年四川江北厅等处教案未了，广西永安州复有杀毙教民之事，湖北沙市亦有因案牵连之事。总由地方官不能仰体朝廷谆谆告诫之意，遇有民教交涉案件，非漫不经心，即意存歧视，畛域未化，斯嫌隙易生，无怪教案之层见迭出也。用是特加申谕：各直省大吏，凡有教堂州县，务当谆饬地方官实力保护。平日如有教士渴见，不得有意拒绝，使彼此诚信相孚，从教之人，自不致藉端生事。一面开导百姓，毋以薄物细故，轻启衅端。即使事出仓猝，该管官吏果能持平办理，亦何难消患未萌。是在各该将军督抚严饬所属，随时妥慎筹办，从前未结之案，即著迅速了结，此后不准再有教案。倘仍防范不力，除将该地方官照总理各国事务衙门奏定新章从严惩办外，该将军督抚责无旁贷，亦必执法从事，勿谓言之不预也。将此通谕知之。钦此。
【谨按】中国交涉最危险而无凭之事，莫若教案矣。二十年来层见叠出，偿款认罪，无岁无之。其甚者，则如胶州之役，以两教师之命，而失百方里之地，教堂满地，无处不可起衅，故教案者实割之药线也。教案之起，虽由暴徒藉端生事，亦缘朝廷及长官有仇视外人之心，故奸民乃因而乘之。观于皇上改革以来，三月间未闻有一教案（沙市及四川余蛮子皆在改革以前之事）。及政变之第四日，而北京暴徒即起，两月以来，杀宣教师之案已五六见矣。可见民间举动实视朝廷之意向为转移也。
二十三日上谕：总理各国事务衙门会同礼部奏，遵议经济特科章程开单呈览一折，所拟章程六条，尚属详备，即著照所请行。经济特科，原期振兴士气，亟应认真选举，以广登进而厉人才，著三品以上京官，及各省督抚学政，各举所知，限于三个月内迅速咨送总理各国事务衙门，会同礼部奏请考试，一俟咨送人数，足敷考选，即可随时奏请，定期举行。不必俟各省汇齐再行请旨，用副朝廷侧席求贤至意。该衙门知道，单并发，将此通谕知之。钦此。
【谨按】常科以八股楷法取士。但使能作八股能作工楷，虽一书不读，亦可入翰林，登显秩，积资以致公卿督抚，下之亦为道府试差，退之亦为山长贵绅。故天下咸趋向焉，相率于不读书不讲时务，人才愚陋，实由于此。自康熙、乾隆两次举行特科，得人为盛。咸丰元年张庚请举之，同治元年薛福成请举之，皆不行。自胶州之变，枢臣翁同龢抚膺太息，谓当此时变，不能不破格求才。贵州学政严修，适抗疏请举特科，得旨允行。当时八股未废，得此亦足稍新耳目，盖实新政最初之起点也。乃诏下数月，而大臣迁延观望，不肯荐人，盖意欲阻挠也。至是学士徐致靖、御史宋伯鲁上书言之。再下诏催迫，而湖广总督张之洞、仓场侍郎李端棻，首举十数人。自是举者纷起，才智之士渐进矣。
二十八日上谕：裁空粮，节饷需，为方今救弊之要图。前经谕令各省体察情形，妥速具奏。现据该将军督抚先后奏陈，或裁制兵，或裁防勇，或裁练军，或称业经裁并，无可再裁。当经详加披阅，各省情形虽属不同，但法敝则亟宜变通，财匮则尤资补救。其已裁者即著照拟定章程，妥切办理；其未裁者，仍著再行切实酌核。总期裁一名空粮，即节一分虚糜，空粮裁尽，饷项自舒。无论水陆各军，一律挑留精壮，勤加训练，俾成劲旅。并著遵照前降谕旨，力行保甲，诘奸禁暴，相辅而行，再能整顿厘金，严杜中饱，富国强兵之计，无有亟于此者。当兹时事多艰，朕宵旰焦劳，力图振作，每待臣下以诚，而竟不以诚相应，各该疆臣身膺重寄，具有天良，何至诰诫谆谆，仍复掩饰支吾，苟且塞责耶。经此次谆谕之后，倘再有仍前敷衍，不肯实力奉行，经朕查出，或别经发觉，试问各该大臣能当此重咎否也？将此通谕知之。钦此。
【谨按】我国绿营兵之无用，人人知之矣。自甲午以后，论时务者多请裁撤，翁同龢主之尤力，而恭邸未尽以为然。故乙未年仅裁十分之三，至是皇上尤谆谆言之，惟裁兵之责在督抚，而督抚用舍之权在西后，督抚知上之无权，故无所畏。诏旨频下，玩视如故，诏中谓“朕待臣下以诚，而竟不以诚相应”，“掩饰支吾，苟且塞责”，皆各督抚实在情形也。裁兵一事如此，他事亦无不如此。局中可愤可痛之情形，非局外所能知也。苟非如此，则此数月之改革，其成就岂止此哉？
二十九日上谕：孙家鼐敬陈管见一折，据称原任詹事府中允冯桂芬《校邠庐抗议》一书，最为精密。著即印刷一千部，颁发各衙门悉心核看，逐条签出，各注简明论说，分别可行不可行，限十日咨送军机处，汇核进呈，以备采择。钦此。
【谨按】《校邠庐抗议》一书，虽于开新条理未尽周备，而于除旧弊之法，言之甚详，亦我国政论之稍佳者也。皇上命群臣签注之，盖藉此以验臣下之才识何如，并博采众论之意也。
六月初一日上谕：张之洞、陈宝箴奏请饬妥议科举章程，并酌改考试诗赋小楷之法一折，乡会试改试策论，前据礼部详拟分场命题各章程，已依议行。兹据该督等奏称宜合科举、经济学堂为一事，求才不厌多门，而学术仍归一是，拟为先博后约，随场去取之法，将三场先后之序互易等语。朕详加披阅，所奏各节剀切周详，颇中肯綮。著照所拟乡会试仍定为三场：第一场试中国史事、国朝政治论五道，第二场试时务策五道，专问五洲各国之政专门之艺；第三场试四书义两篇，五经义一篇。首场按中额十倍录取，二场三倍录取，取者始准试次场。每场发榜一次，三场完毕，如额取中，其学政岁科两考生童，亦以此例推之。先试经古一场，专以史论、时务策命题，正场试以四书义经义各一篇。礼部即通行各省，一体遵照，朝廷于科举一事，斟酌至再，不厌求详。典试诸臣，当仰体此意，精心衡校，以期遴选真才，至词章楷法，虽馆阁撰拟应奉文字未可尽废。如需用此项人员，自当先期特降谕旨考试，偶一举行，不为常例。嗣后一切考试，均以讲求实学实政为主，不得凭楷法之优劣为高下，以厉硕学而黜浮华。其未尽事宜，仍著该部随时妥酌具奏。钦此。
【谨按】以科举取士，必不能得人才也。故不惟八股当废，即科举亦当全废，而一切学级，悉自学校出。此乃正理也。然此次不即尔者，盖使数百万之老举人、老秀才，一旦尽失其登进之路，恐未免伤于急激，且学校生徒之成就，亦当期之于数年以后。故此数年中藉策论科举为引渡，此亦不得已之办法也。此上谕中谓“合科举、学堂为一事”，即此意也。我朝自乾隆以后，专以楷法取士。自举人之覆试，进士之殿试朝考，翰林之大考，以及考试差、考御史、考中书、考荫生、考教习、考优贡、拔贡，乃至考军机章京，考总理衙门章京，莫不惟楷法是重。苟楷法不工虽有贾董之学，管乐之才，亦必见摈；其工者则虽一书不读，一事不知，亦可以致高位，持国柄。故楷法之汩没人才，尤甚于八股焉。盖八股之考试，通籍以后即可不用，而楷法之考试，当官者所日夕而陷溺也。皇上一切扫除而更张之，然后举国之士民，得以有用之精神，治有用之学矣。
初八日上谕：孙家鼐奏遵议上海《时务报》改为官报一折，报馆之设，所以宣国是而达民情，必应官为倡办。该大臣所拟章程三条，似尚周妥，著照所请，将《时务报》改为官报，派康有为督办其事。所出之报，随时进呈。其天津、上海、湖北、广东等处报馆，凡有报章，著该督抚咨送都察院及大学堂各一分。择其有关时务者，由大学堂一律呈览。至各报体例，自应以胪陈利弊，开阔见闻为主，中外时事，均许据实昌言，不必意存忌讳，用副朝廷明目达聪，勤求治理之至意。所筹官报经费，即依议行。钦此。
【谨按】专制之国家，最恶报馆，此不独中国惟然，而中国尤甚者也。往者各省报馆，多禁发刊，故各报皆藉西人为护符，而报章亦罕有佳者。乙未和议成后，康有为、黄遵宪等开强学会，刊《强学报》，旋被封禁。丙申间，黄遵宪、梁启超、汪康年等乃续开《时务报》于上海，大声疾呼，读者颇为感动，士论一变。至今年六月，皇上命取《时务报》呈览，至是特设官报，派通才督办。盖洞知各国民智之开，皆由报馆，故于维新之始，首注意于是也。至于各处报章，悉令进呈，并命胪陈利弊，据实昌言，毋存忌讳，虽古圣之悬鞀设铎，岂能比之哉！虽泰西立宪政治之国，亦不过是也。
十一日上谕：李端棻奏各省学堂请特派绅士督办等语。现在京师大学堂业经专派管学大臣克日兴办，各省中学堂、小学堂亦当一律设立，以为培养人才之本。惟事属创始，首贵得人。著各直省督抚就各省在籍绅士选择品学兼优能符众望之人，派令管理各该处学堂一切事宜，随时禀承督抚认真经理。该督抚慎选有人，即著奏明派充，以专责成，而收实效。钦此。
【谨按】我国以资格用人。直省地方长官，类皆庸老冗阘，不通外事。且定例，本省之人不能任本省官。以数千里外之人，治数千里外之事，其必不能周备明矣。皇上改革之始，尤注意于教育制度，故各省州县遍设学堂之诏屡颁。此诏命以各省在籍绅士督办，实为地方自治之权舆。盖将以学校一事为起点，推而及于他事也。
同日上谕：李端棻奏请删改《则例》等语。各衙门咸有例案，勒为成书，顜若画一。不特易于遵守，兼可杜吏胥任意准驳之弊。法至善也。乃阅时既久，各衙门例案太烦，堂司各官不能尽记，吏胥因缘为奸，舞文弄法，无所不至。时或舍例引案，尤多牵混附会。无论或准或驳，皆恃例案为藏身之固。是非大加删订，使之归于简易不可。著各部院堂官督饬司员，各将该衙门旧例，细心紬绎。其有语涉两歧，易滋弊混；或貌似详细，揆之情理，实多窒碍者，概行删去。另定简明则例，奏准施行。尤不得藉口无例可援，滥引成案，致启弊端。如有事属创办，不能以成例相绳者，准该衙门随时据实声明，请旨办理。仍按衙门烦简，立定限期，督饬司员，迅速办竣具奏。将此通谕知之。钦此。
【谨按】变法必须从本原变起。斟酌中外，草定法令，勒定各衙门治事详细规则，此本原中之本原也。康有为曾屡上折，请开制度局，将大征天下之贤才，广罗万国之宪法，参以本邦之情形，大加审定，兴利除害，使之顜若画一，有条不紊，然后见之施行。然以皇上无权，不能行也。又以异邦人之在中国者，得有治外法权，不受政府之管。损辱国体，莫此为甚。而我邦刑律太苛，不近情理，势难强人就我。故拟采欧洲之制，先更律法，以为他日条约更正张本。至是李端棻言之，故有删改《则例》之谕。盖制于西后，未敢开局大修法制，先藉是为嚆矢耳。
十九日上谕：英美日本各埠侨寓华民众多，群居错处，不乏可造之才。亟应设立学堂，兼肄中西文字，以广教育。著出使大臣等体查情形，妥为劝办，议定章程，详晰覆奏。钦此。
【谨按】我国寄留外邦之民五百余万，可当泰西一小国矣。其人多怀忠义，知爱国之理，过于内地。惜教育不兴，成就遂少。于时皇上从善如流，尤注意教育，故有此命，可谓规模宏远矣。
二十三日上谕：目今时局艰难，欲求自强之策，不得不舍旧图新。前因中外臣工，半多墨守旧章，曾经剀切晓谕，勖以讲求时务，勿蹈宋明积习。谆谆训诫，不啻三令五申。惟是朝廷用意之所在，大小臣工恐未尽深悉。现在应办一切要务，造端宏大，条目繁多，不得不采集众长，折衷一是。遇有交议事件，内外诸臣务当周咨博访，详细讨论；毋缘饰经术，附会古义；毋胶执成见，隐便身图。倘面从心违，希冀敷衍塞责，致令朝廷实事求是之意，失其本指，甚非朕所望于诸臣也。总之无动为大，病在痿痹，积弊太深，诸臣所宜力戒。即如陈宝箴自简任湖南巡抚以来，锐意整顿，即不免指摘纷乘。此等悠悠之口，属在搢绅。倘亦随声附和，则是有意阻挠，不顾大局。必当予以严惩，断难宽贷。至于襄理庶务，需才甚多。上年曾有考试各部院司员之谕，著各该堂官认真考察。果系有用之才，即当据实胪陈，候朕录用。如或阘茸不识，亦当立予参劾，毋令滥竽。当此时事孔棘，朕毖后惩前，深维穷变通久之义，则创办一切，实具万不得已之苦衷。用再明白申谕，尔诸臣其各精白乃心，力除壅蔽，上下以一诚相感，庶国是以定，而治理蒸蒸日上，朕有厚望焉。钦此。
【谨按】我国此次改革，以湖南为先导。是时虽新政屡下，然因皇上无权，不敢多所兴举。然守旧诸臣，已腹诽色怒，群聚谤议，斯时湖南守旧党力与新政为难，先后参劾巡抚陈宝箴，学政江标、徐仁铸，按察使黄遵宪，学校教习梁启超，绅士谭嗣同、熊希龄等，妄造谣言，不可听闻。至是皇上下诏褒奖陈宝箴，而切责顽固党，自此浮议乃稍息。然任事之难，亦可想见矣，非身入其中者，不知甘苦也。
同日上谕：中国创建水师，历有年所，惟是制胜之道，首在得人，欲求堪任将领之才，必以学问为根本。应如何增设学额，添制练船，讲求驾驶，谙习风涛，以备异日增购战船，可期统带得力，著南北洋大臣沿海各将军督抚一体实力筹办，妥议具奏。至铁路矿务，为目今切要之图，造端伊始，亟应设立学堂，预备人才，方可冀收实效。所有各处铁路扼要之区，及开矿省份，应行增设学堂。切实举办之处，著王文韶、张荫桓悉心筹议，奏明办理。钦此。
【谨按】皇上以为改革之事，全赖人才，故首注意教育，凡水师、铁路、矿务，各设专门学堂，此本原之道也。
二十九日上谕：总理各国事务衙门代奏工部主事康有为条陈，请兴农殖民以富国本一折，训农通商，为立国大端。前迭谕各省整顿农务、工务、商务，以冀开辟利源。各处办理如何，现尚未据奏报。万宝之源，均出于地。地利日辟，则物产日阜，即商务亦可日渐扩充，是训农又为通商惠工之本。中国向本重农，惟向无专董其事者，非大为倡导，不足以鼓舞振兴。著即于京师设立农工商总局，派直隶霸昌道端方、直隶候补道徐建寅、吴懋鼎为督理。端方著开去霸昌道缺，同徐建寅、吴懋鼎，均著赏给三品卿衔，一切事件，准其随时具奏。其各省府州县，皆立农务学堂，广开农会，刊农报，讲农器，由绅富之有田业者试办，以为之率。其工学商学各事宜，亦著一体认真举办。统归督理农工商总局端方等，随时考查，各直省即由该督抚设立分局，选派通达时务公正廉明之绅士二三员，总司其事。所有各局开办日期，及派出办理之员，并著先行电奏。此事创办之始，必须官民一气，实力实心，方可渐收实效。端方等及各该督抚等，务当仰体朝廷率作兴事之意，考取新法，精益求精，庶几农业兴而生殖日繁，商业盛而流通益广，悉以植富强之基，朕实有厚望焉。钦此。
【谨按】各国皆有农商部，而我国独无之，今此次乃创立农商部之始，皇上留心内治，特重民政，故首举之。
七月初十日上谕：孙家鼐奏举人梁启超请设立编译学堂，准予学生出身，并书籍报纸，恳免纳税，据呈代奏一折。该举人办理译书局事务，拟就上海设立学堂，自为培养译才起见，如果学业有成，考验属实，准其作为学生出身，至书籍报纸一律免税，均著照请行，该衙门知道。钦此。
【谨按】我国科举向皆由学政考试，乃得出身，学校生徒向无学级，故不足以鼓励人才。梁启超以微员所开之学校，而请学生之出身，实为四千年之创举，非皇上之圣明刚决，采择新法，岂能许之哉！
同日上谕：近来朝廷整顿庶务，如学堂、商务、铁路、矿务，一切新政，迭经谕令各将军督抚切实筹办，并令将办理情形先行具奏。该将军督抚等，自应仰体朝廷孜孜求治至意，内外一心，迅速办理，方为不负委任。乃各省积习相沿，因循玩懈，虽经严旨敦迫，犹复意存观望。即如刘坤一、谭锺麟总督两江、两广地方，于本年五六月间，谕令筹办之事，并无一字复奏。迨经电旨催问，刘坤一则藉口部文未到，一电塞责，谭锺麟且并电旨未覆，置若罔闻。该督等皆受恩深重，久膺疆寄之人，泄沓如此，朕复何望？倘再藉词宕延，定必予以惩处！直隶距京咫尺，荣禄于奉旨交办各件，尤当上紧赶办，陆续奏陈。其余各省督抚，亦当振刷精神，一体从速筹办，毋得迟玩，致干咎戾。钦此。
【谨按】自四月以来，明诏累下，举行新政，责成督抚，而除湖南巡抚陈宝箴外，寡有能奉行诏书者。上虽谆谕至于三令五申，仍复藐为具文。此先帝时之所无，观历朝圣训可见也。然上虽盛怒，数四严责，终不能去一人或惩一人者，以督抚皆西后所用，皇上无用舍之权。故督抚皆藐视之，而不奉维新之令也。由是以观，自光绪纪元二十四年中，一切用人行政，于皇上无预可见矣。凡割地赔款，输与利权之事，于皇上无预可见矣。凡贪风陋政，于皇上无预可见矣。自今年四月下诏定国是以来，始为皇上之政，然大举之事，若开制度局派新政使等事皆不能行。欲去守旧衰谬之臣不能去，欲用开新通达之才不能用。则此三月之中，虽圣政维新，然能行皇上之意，以成新政之规模条理者，盖千万而不得一可见矣。若令上有全权，用人行政岂其若是？此谕虽明责谭、刘，实则深恶荣禄而宣其罪，责其奉旨交办之件，而置之不顾，并不奏陈。荣禄之目无皇上，等诸儿戏，视王言如土苴刍狗，束阁不顾明矣。上深怒而不敢显词责之，上则牵谭、刘而云直隶距京师咫尺，下则引各督抚而云迟玩干咎，盖皆为荣禄说法也。不恶而严，溢于意表。荣禄于是畏皇上英明，恐不自保矣。先是，荣禄出督抚直隶，沥陈地方办事情形，上折于西后，而不上折于皇上，皇上有电旨申饬之。已而荣碌保荐三十余人，皇上无一召见，无一拔用者。皇上于四五品小臣所荐，犹赐召见，而于荣禄独尔者，盖深恶其平日之跋扈也。至明发此谕，荣禄自知不保，而篡废之事益亟矣。此谕于改革困难情形，及政变原因，甚有关系，不可忽诸。
十二日上谕：御史王培佑奏变法自强，当除蒙蔽锢习一折。现因时事多艰，朝廷振兴庶务，力图自强，尤赖枢廷及各部院大臣，共笃棐忱，竭力匡赞，以期挽救颓风，庶事可渐臻治理。乃诸臣中恪共官守者，固亦有人，而狃于积习不知振作者，尤难悉数。即如部院官本应常川进署，不得无故请假；议奏事件，不准延搁逾限，皆经再三训诫，而犹阳奉阴违。似此朦蔽因循，国事何所倚赖？用特重加申儆，凡在廷大小臣工，务当洗心革面，力任其艰。于应办各事明定限期，不准稍涉迟玩，倘仍畏难苟且，自便身图，经朕觉察，定必严加惩处，毋谓宽典可屡邀也。钦此。
【谨按】数月以来，新政之诏多矣，督责大臣之旨多矣，乃日日降旨严催而诸臣藐然，日云必加严惩，而未闻一惩。盖上无权既久，大臣所共闻知，彼等有深宫之简畀，有宦寺之奥援，岂畏此守府之君，空文之诏哉？盖吕武擅政，皇上无权久矣。坐视割祖宗之地，则不甘为亡国之君。发愤为变法之谋，则无奈此牝朝之臣，虽复诏书络绎，奈之何哉？呜呼！有此圣主，而不能救天下，变法不成，终日呼号，终至幽废。呜呼！古今人主，岂有若我皇上之不幸者乎？
十三日上谕：少詹事王锡蕃奏请饬各省设立商会，于上海设总商会等语，现在讲求商务，业于京师设立农工商总局，并谕令刘坤一、张之洞先就上海汉口试办商务局，拟定办法奏闻，现尚未据奏到。商会即商务之一端，著刘坤一等归案，迅速妥筹具奏。其沿江沿海商贾辐辏之区，应由各该督抚一体查明办理。所有一切开办事宜，并著总理各国事务王大臣咨商各督抚详订章程，妥为筹办。钦此。
【谨按】商会商局一事，康有为已经奏请，即发交张之洞、刘坤一试办者也。未据奏到，藉臣下之言再催，张之洞亦藐视皇上，而媚事牝朝，凡各新政，皆弁髦之，可见皇上之无权也。
十四日上谕：国子监奏候补学正学录黄赞枢条陈时事，据呈代奏一折，据称民生日蹙，宜厚生计，蠹吏横征，宜严考查等语。朝廷整饬庶务，无日不以吏治民生为念，重农之外，桑麻丝茶等项均为民间大利所在。全在官为董劝，庶几各治其业，成效可睹。著各直省督抚，督饬地方官，各就物土所宜，悉心劝办以浚利源。亲民之官莫如牧令，近来仕途冗杂，非严加考查，不足以别贪廉，钱粮之浮收，胥吏之肆扰，种种殃民之事，该管上司果能悉心考核，即不肖官吏，亦断不至无所忌惮。著各督抚凛遵六月十五日谕旨，于所属州县认真查核，毋令贤否混淆，仍著随时秉公举劾，以资惩劝。吏治清则民生自裕，此即封疆大吏之责，无负朕再三申诫焉。钦此。
【谨按】又以农事吏事责督抚，而无如虽十令百申，彼终藐视不率，不能严惩，徒行空文，如皇上之无权何。至是，皇上之恨大臣已极，相迫而来，不能不盛怒而去之矣。
同日上谕：国家设官分职，各有专司，京外大小各官，旧制相沿，不无冗滥。近日臣工条奏，多以裁汰冗员为言，虽未必尽可准行，而参酌情形，实亦有亟当改革者。朕维授事命官，不外综核名实，现当开制百度，事务繁多，度支岁入有常，岂能徒供无用之冗费，以致碍当务之急需。如詹事府本属闲曹，无事可办，其通政司、光禄寺、鸿胪寺、太常寺、太仆寺、大理寺等衙门，事务甚简，半属有名无实，均著即行裁撤，归并内阁及礼兵刑等部办理。又外省如直隶、甘肃、四川等省，皆系以总督兼管巡抚事，惟湖北、广东、云南三省督抚同城，原未画一；现在东河在山东境内者，已隶山东巡抚管理，只河南河工由河督专办，今昔情形，确有不同。所有督抚同城之湖北、广东、云南三省巡抚，并东河总督，著一并裁撤。其湖北、广东、云南三省，均著以总督兼管巡抚事。东河总督应办事宜，即著归并河南巡抚兼办。至各省漕运，多由海道，河运已属无多，应征漕粮亦多改折；淮盐所行省份，亦各分设督销。其各省不办运务之粮道，向无盐场，仅管疏销之盐道，亦均著裁缺，归各藩司巡守道兼理。此外如各省同通佐贰等官，有但兼水利盐捕，并无地方之责者，均属闲冗，即著奏明裁汰。除应裁之京外各官，本日已降谕旨，暨裁缺之巡抚河督京卿等员，听候另行录用外，其余京外尚有应裁文武各缺，及一切裁减归并各事宜，著大学士六部及各直省督抚，分别详议筹办，仍将筹议情形迅速具奏。内外诸臣，即行遵照切实办理，不准藉口体制攸关，多方阻格，并不得以无可再裁，敷衍了事。至各省设立办公局所，名目繁多，无非为位置闲员地步，薪水杂支，虚糜不可胜计。迭经谕令裁并，乃竟置若罔闻，或仅听委员劣幕舞文，一奏塞责，殊堪痛恨。著各督抚凛遵前旨，将现有各局所中冗员，一律裁撒净尽。并将候补分发捐纳劳绩等项人员，一律严加甄别沙汰，限一月办竣覆奏。似此实力剔除，庶几库款渐裕，得以宏拓新规，惟不准瞻徇情面，阳奉阴违，致干咎戾。当此国计艰难，朕宵旰焦劳，孜孜求治，诏书敦勉，动以至诚。尔在廷诸臣，暨封疆大吏，若具有天良，其尚仰体朕怀，力矫疲玩积习，一心一德，共济时艰，庶几无负委任。若竟各挟私意，非自便身图，即见好僚属，推诿因循，空言搪塞，定当予以重惩，决不宽贷。钦此。
【谨按】本朝官虽极多，然任事者皆同虚设，故冗员咸议宜裁。康有为旧日上书亦言之。时大开言路，群言并进，上皆采纳。言裁冗官者极多，而前太仆少卿岑春煊言之尤切直，上遂意诀。康有为改官制之议，本拟分别官差，以官为虚爵，以差任职事，实欲留此虚爵，以为转官之地也。而皇上恶冗旧之臣已甚，故赫然裁之，亦可谓勇猛明决矣。
十六日上谕：怀塔布等奏司员呈递条陈，请旨办理一折，据称礼部主事王照条陈时务，藉端挟制等语。朝廷广开言路，本期明目达聪，迩言必察。前经降旨，部院司员，有条陈事件者，著由各省官代奏，毋得拘牵忌讳，稍有阻格。诚以是非得失，朕心自有权衡，无烦该堂官等鳃鳃过虑也。若如该尚书等所奏，辄以语多偏激，抑不上闻，即系狃于积习，致成壅蔽之一端。岂于前奉谕旨毫无体会耶？怀塔布等均著交部议处，此后各衙门司员等条陈事件，呈请堂官代递，即由各该堂官将原封呈进，毋庸拆看。王照原呈著留览。钦此。
【谨按】王照睹上求言之切，请上游历日本及各国，实为开人所不敢开之口，又责诸臣之谬为持正，而敢于谤上不忠，请立教部以扶翼圣教，皆为至言。许应骙等不肯代递，王乃即具呈劾其堂官阻遏，到堂亲递，且谓如不递，吾当往都察院递之。怀塔布等不得已，乃允其代奏。许应骙退而作折，劾王照“咆哮署堂，藉端挟制”，又谓其折“请皇上游历日本，日本多刺客，昔俄太子、李鸿章曾蒙大祸，王照置皇上于险地，故不敢代递，然王照居心叵测，请加惩治”云云。故谕旨有“是非得失，自有权衡，无烦过虑”等语，又有“岂于前奉谕旨，视为无有耶”等语。刚毅再三请改，乃改“毫无体会”四字。盖大臣尸位，壅蔽群僚，上恶之久矣，至是大怒，交部议处，命一切条陈呈进原封，堂官无得拆看。于是人人封章，得直达于上，举国鼓舞欢蹈，争求上书。民间疾苦，悉达天听。每日每署封奏皆数十，上鸡鸣而起，日晡乃罢，览阅章奏，犹不能尽，立四军机览之。乃自览朝官之奏，择其官微稍非切要者，交四卿分览，然犹不能了。每日必有余折，递交下班，又从前仪式最严，一笔违误，即至议处。至是下僚寒士，皆不谙奏折格式，随手写折。或奏或呈或上书，或跪或不跪，或上款或下款，种种新式，杂沓可笑。至有野人渔民上书，纸有二尺长条，言及“皇上”，亦不抬头，由外省封寄，交都察院代递，直达御前，上览之欣笑，亦不加谴责。又有湖南举人责上“变乱祖宗之法，自称开创，置祖宗于何地”等语，枢臣拟旨，请予重惩，上谓“方开言路之时，不宜谴责，恐塞言路”，亦宽容之。凡此等事，虽不可久长，然圣主求言之盛心，实为中国千年所无有。虽唐虞辟门明目，禹汤悬鞀设铎，汉文止辇受言，皆未足比此。即今日全世界之国，号称最为文明者，亦不闻举国士民皆可上书于其君，而惟我皇上有之。以从古最塞之国体，一变而为最进之国体。呜呼！有圣主如此，宜天下读诏书者莫不流涕也。
同日上谕：山东布政使著张人骏调补，岑春煊著补授广东布政使。钦此。
【谨按】岑春煊以上裁官折，由未补缺之四品卿特简布政使，向无此例。盖上求言如不及，千金市骏，空谷足音，见人而喜。然皇上之权，惟能擢授至布政使而止，过是则非所及，而行政大权皆在督抚，藩司仅奉行文书而已，然则何能为哉？
十六日上谕：吏部、户部奏遵旨删订则例，具奏办理情形各一折，各衙门例案太烦，业经谕令迅速删订。吏部铨选处分二项，头绪纷纭；户部收支款项名目繁多，一切章程难免歧异。著各该堂官督饬司员，悉心删订，务极简明，将核定例章，仿照史表分门别类，列为一表，俾阅者一目了然，吏胥无从舞文弄法。至此项底本，即著该堂官公同核办。户部所请专派堂官一员勘定之处，应毋庸议。钦此。
十七日上谕：昨据吏部、户部奏删订则例办理情形，当经谕令将核定例章，仿照史表分门别类，列为一表，使人易晓，因思删订则例，各衙门均当照此办理，以归画一。著该堂官等督饬司员，悉心编辑，毋稍分歧。钦此。
【谨按】上既谆谆于修定则例，删令简要，更发堂官以照史表例，分门别类。立法之美，学问之深，读诏书者无不震惊皇上圣学之深于史例。而无如诸臣非出于清书，则起帖括，谁识史表之例者？有臣如此，岂复能与共治乎？而各部分派司员，例事至大，非日请宸断，谁敢删定。故虽屡经圣训，循例编辑，余则一仍其旧无所于损益也。故变法而不全变，必不能行如此。
二十日上谕：京师为首善之区，现在道路泥泞淄污，河道塞壅不通，亟宜大加修理，以壮观瞻。著工部会同统领衙门，五城御史，暨街道厅，将京城内外河道沟河，一律挑挖深通，并将各街巷道路修垫坦平，无得迁就敷衍。仍将筹办情形及开工日期，从速具奏。其款资著由户部筹拨。钦此。
【谨按】京师街道之污秽，晴则飞尘蔽天，雨则淫潦没胫，诚各国所无也。单子以陈道路不治，谓陈将亡。康有为自二十年前入京师，即力言此政。而京师大僚，未游外域，习以为常，不知其臭秽及道阻也。乙未年康复代人草折言之，奉旨下工部八旗及街道厅议而不能行。盖京师道路，岁修支帑六十万金，而旗丁分而食之，藉此弥补，故无法清治，至是百废俱举。上决意修路，不复交议，径拨款举行。非圣明深通治体，安能如此。
同日上谕：礼部尚书著裕禄、李端棻署理，礼部左侍郎著寿耆、王锡蕃署理，礼部右侍郎著萨廉、徐致靖署理。钦此。
【谨按】李端棻屡上封事，请开学堂、定律例、开懋勤殿、大誓群臣诸大事，二品以上大臣，言新政者一人而已，故上特拔为礼部尚书。国朝以资格用人，侍郎须迁都御史乃升工刑等部，礼尚必由工刑兵三部尚书转调。此实异数也。王锡蕃、徐致靖以少詹读学升侍郎，尤为向来所无。王、徐皆频言新政者，上之简擢得人不吝爵赏，破去资格如此，二十二日乃实授，今仅署理者，以上无授二品官之权，须请命太后也。上向来无用人之权，至是最为放手办事，然仅名署理，上之无权如此。
同日上谕：翰林院侍读学士徐致靖奏冗官既裁，请酌置散卿以广登进一折，著孙家鼐妥速议奏。钦此。
【谨按】是时卿寺既裁，于是实无散大夫以位通才资讽议者，学士徐致靖请增置散卿，实登进人才之善制也。
同日上谕：内阁候补侍读杨锐、刑部候补主事刘光第、内阁候补中书林旭、江苏候补知府谭嗣同，均著赏加四品卿衔，在军机大臣章京上行走，参预新政事宜。钦此。
【谨按】上举行新政，而枢臣耄老不能辅佐维新，上又无权去之，又无权添用军机大臣。至是渐操用人之权，乃选新进小臣以辅新政。以杨锐、刘光第为陈宝箴所保，故信之；以谭嗣同为徐致靖所保，故信之；以林旭为康有为之弟子，故信之。特加四品卿，令入军机参预新政。参预者，用日本维新置参与官于宫中之义也。皇上别授朱谕于四人，令其将新政条理开列，竭力辅佐，无有畏惮，所有新政奏折皆令阅看。谕旨皆特令撰拟，盖恶诸大臣既极，束之高阁，而以国政系于四卿，名为章京，实则宰相也。后此新政，皆四人行之。密诏传授，亦交四人焉。擢用才臣，不论资叙，四人皆负一时才望，立贤无方，盖有成汤、汉武、明祖之风焉。
二十二日上谕：亲民之官，莫如牧令，自来循吏著绩，皆以养民教民为先务。近来地方州县，既有保护教民之事，又有培植学堂之举，内政外交，责成尤关紧要。非得明体达用之能员，措置安能裕如？著各直省督抚留心访查，所属地方州县官，如有通达时务，勤政爱民之能员，即随时保送引见，以备录用。朕为国为民，殷殷求治，该督抚等务当屏去私心，汲引善类，方不负大臣以人事君之义。钦此。
【谨按】上注意县令之选，而欲得通达爱民之才以奖厉之，真得治本矣。
同日上谕：李鸿章、敬信，均著毋庸在总理各国事务衙门行走。钦此。
【谨按】礼部全堂既斥，守旧大臣皆恐，至是咸怀震动之心。荣禄亦惧不免，于是祸变促矣。
同日上谕：前据户部奏办昭信股票，原定章程，愿借与否听民自便，不准苛派抑勒，嗣因地方官办理不善，据御史黄桂鋆等先后奏参，四川、山东省办理昭信股票，苛派扰民，当谕令该部妥议具奏。兹据户部奏称股票扰民，屡经指摘，近时收数无多，除京外各官，仍准照常请领，并官民业经认定之款，照案捐缴外，其绅商士民人等，请一概停止劝办等语。朝廷轸念民情，原期因时制宜，与民休息。岂容不肖官吏，任意苛派，扰害闾阎，其民间现办之昭信股票，著即停止，以示体恤而安民心，余均照部议行，该部知道。钦此。
【谨按】昭信股票之害，当拟办时，康有为走书与当道力争之，至是月上折请停止。或请改归各原省办学工商之用，听民捐民办，而诸臣言者自高燮曾以后亦多。然户部仰屋久矣，各省亦见款即拨，万无可停止之理。康之上折多有止之者，不料上之痌瘝爱民，断然停止，真出臣民意外者。以见上之神武刚断，而爱民至矣。
二十三日上谕：现在裁撤各衙门，业经分别归并，所有各衙门裁缺各官，未便听其闲散。现当振兴庶务，详画久远，应于铁路矿务总局，酌设大小官员额缺，以备将来量才任使，著总理各国事务王大臣会同吏部妥速详议具奏。钦此。
【谨按】裁官为最难之举，以必有位置然后裁汰，乃无谤怨，上于勇除积弊之中，何尝不寓体恤群僚之意哉。
同日上谕：户部奏代递主事王凤文请设立赈施一折。以工代赈，实救荒之良法。中国办理善政，旧有此条，而泰西推行尤广。所有修造工程各业手艺，皆足为养赡穷民之用。国家偶遇灾荒，赈施动拨巨款，而在事人员，办理不善，侵渔冒领，弊端百出，灾黎转不得均沾实惠。若以工代赈，则弊杜而工业可安。近来江苏、湖北、山东等省，遍灾屡告，饥民转徙流离，朕心深为轸念。王凤文所请不无可采，著农工商务总局端方等，妥议开办章程，迅速具奏。钦此。
【谨按】上轸念民生，百日中诏旨无数，群工有请，皆立见施行如此。
同日军机大臣面奉谕旨：近日各衙门呈递封奏，有一日多至数十件者，嗣后凡有呈请代递之件，随到即分日进呈，不必拘定值日之期。钦此。
【谨按】言路大开，臣民皆得上书，故一衙门至数十折。上阅至日昃不尽，然亦不厌。以各衙门皆待值日之期，乃为代递，故特命分日进呈。
同日上谕：孙家鼐奏请设医学堂等语，医学一门关系至重，亟应另设医学堂，考求中西医理，归大学堂兼辖，以期医学精通。即著孙家鼐详议办法具奏。钦此。
【谨按】中国向来巫医皆贱，故学业无成、粗识之无之人充之，虽京师之大，至无医者，皆以士夫兼代之。若其荒僻之壤，医者益疏浅，其轻生民戕寿命亦大矣。泰西大学，医为一科，今特许增之，实为维新之一政也。
同日上谕：孙家鼐奏遵议翰林院侍读学士徐致靖请酌置散卿一折。古有侍从之臣，皆妙选才能以议庶政。现当朝廷振兴百度，自应博采众论，广益集思，以期有裨政治。著照所议酌置三四五品卿，三四五六品学士各职，遇有对品卿缺，并翰林衙门对品缺出，即由吏部一体开单请旨录用，以备献纳。仍著按品给予俸禄，应如何详立条款，著为定例，著该部妥议具奏。钦此。
【谨按】卿寺既裁，而通才讽议之官无位置，学士徐致靖特请增散大夫之职，康有为代草折上之，上嘉纳议行。
二十五日上谕：前经降旨撤詹事府等衙门，并谕令大学士六部及各直省督抚，将其余京外应裁文武各缺，及一切裁减归并各事宜，分别详议筹办，迅速具奏。现在已裁各衙门归并事宜，业由各该衙门遵照办理，其余各衙门应裁文武各缺，尚未据将筹办情形具奏。再申谕该大学士六部尚书侍郎，及各省督抚等凛遵前旨，将在京各衙门冗闲员缺，何者应裁，何者应并，速即切实筹议。外省道员以及同通佐贰等官，及候补分发捐纳劳绩等项人员，认真裁并，严加甄别沙汰。其各局所冗员，一律裁撒净尽。本日据户部代递主事吴锡寯条陈内称，漕督所辖卫所各官既系武职，并无管带漕标之兵，名实殊不相符，所有军田可以拨归府州县征收等语。此项人员本在应行裁并之列，即著该督抚等妥速议奏，并漕督一缺，究竟是否应裁，亦著两江总督、江苏巡抚一并详议具奏。至京外已裁实缺，候补各员，应如何分别录用，及饬令回籍候缺，均著妥议条款，请旨办理。该大学士、尚书、侍郎、督抚等务当从速筹办，不准稍事迁延。尤须破除积习，毋得瞻徇情面，用副朝廷综核名实之至意，将此通谕知之。钦此。
【谨按】中国举国几半冗员也，蠹民实甚，然大臣亲友姻娅，遍满中外，谁敢为之？非圣主雷厉风行，岂能及此？漕运一官至今尤为无用，泰西各国皆无之。以运米乃一商人之事耳，裁省此官，清江津通各仓搬丁，运船卫丁，漕米种种浮蠹所省实多。盖漕运当国初时四百余万石，近尚百余万石，刘权之谓每石运费十八两，聚而食于漕者，官吏兵丁十数万人，但折漕裁官，变此一事，岁可千万。光绪十四年康有为曾代某御史上折，请裁漕督，以其折费筑铁路，若早行之，至今十年有万万之款，得万里之铁路矣。上知而决行之，然宦竖旗人，多食于此。虽以上之圣武，终不能断然废漕，则以无权故也。
二十六日上谕：刑部奏代递主事萧文昭条陈一折。中国出口货以丝茶为大宗，自通商以来，洋货进口日多，漏卮巨万，恃此二项，尚堪抵制。乃近来出口之数顿减，若非亟为整顿，恐愈趋愈下，益无以保此利权。萧文昭所请设立茶务学堂及蚕桑公院，不为无见。著已开通商口岸，及出产丝茶省份各督抚迅速筹议开办，以阜民生而固利源。钦此。
【谨按】日本于烟草一事至微末，犹设专官专会，况我丝茶之大乎？近年日益凋敝，故上特谕行茶务学堂、蚕业公院也。
二十七日上谕：国家振兴庶政，兼采西法，诚以为民立政，中西所同，而西人考究较勤，故可以补我所未及。今士大夫昧于域外之观者，几若彼中全无条教，不知西国政治之学千端万绪，主于为民开其智慧，裕其身家，其精者乃能美人性质，延人寿命。凡生人应得之利益，务令其推广无遗。朕夙夜孜孜，改图百度，岂为崇尚新奇？乃眷怀赤子，皆上天之所畀，祖宗之所遗，非悉使之康乐和亲，朕躬未为尽职。加以各国环交凌迫，非取人之所长，不能全我之所有。朕用心之苦，而黎庶犹有未知，职由不肖官吏，与守旧之士夫，不能广宣朕意，乃反胥动浮言，使小民摇惑惊恐，山谷扶杖之民，有不获闻新政者，朕实为叹恨。今将变法之意布告天下，务使百姓咸喻朕心，共知其君之可恃。上下同心，以成新政，以强中国，朕不胜厚望。著察照四月二十三日以后所有关乎新政之谕旨，各省督抚均迅速照录，刊刻誉黄，切实开导。著各州县教官详切宣讲，务令家喻户晓。各省藩臬道府，饬令上书言事，毋得隐默顾忌。其州县官应由督抚代递者，即由督抚将原封呈递，不得稍有阻格，总期民隐能上达，督抚无从营私作弊为要。此次谕旨，并著悬挂各省督抚衙门大堂，俾众共观，庶无壅隔。钦此。
【谨按】于时守旧诸臣，谣谤纷纭，不止攻击康有为，且多直诋圣上者，上更为谆谆教戒，复下此谕。呜呼！上爱民之心，救中国之勇，施行新政之决，通达西人政学之深如此，其所务乃在于开民智，裕民身，美性质，延寿命。试问士大夫闭关守旧者，能知此乎？即言西人军兵炮械之精奇者，亦岂能知此乎？至于使百姓咸喻圣心，教诲爱养之意，古今诏书所未见。海外商民读此诏莫不感泣，则人人当有同心矣。先是叠经割削，民有离心，至是四万万人皆知国有圣主，人人翘首企足，复望自强矣。请以新政刊刻誉黄，乃从康有为之请，俾民人家喻户晓，不致为吏所抑遏也。上旁采人言，无所不至。先是藩臬官尊，例得上折言事，然遏于督抚，自嘉道后无敢上折者，上乃命下及道府州县，皆准上折。所以旁求俊义，博知四海，通下情而达民隐者，国朝未之有也。此诏为国朝第一诏书，恻怛爱民，饥溺自任，以变中国二千年之弊政。定开懋勤殿，选通才入直之旨，为谭嗣同所草。二十八日即诣颐和园，而旋下“不保位”之密诏，然则此诏亦为新政之殿矣。呜呼痛哉！
同日上谕：日讲起居注官黄思永奏筹款试办速成学堂一折，京师大小学堂，业经先后降旨，谕令孙家鼐及五城御史分别举办。兹据奏称“小学堂收效尚缓，大学堂事属创举，开办不易，欲速不能。请自行筹款设立速成学堂，以期收效”等语，用意殊属可嘉。著即准如所请，筹款试办，以为之倡，果有成效，再行扩充，并当予以奖厉。著俟开办后，察看情形，随时具奏。钦此。
【谨按】皇上之从善如圜，臣工有奏，无不即从，有善举无不奖厉。
同日上谕：中书祁永膺奏请将各省教职改为中小学堂教习一折，著孙家鼐妥为具奏。钦此。
【谨按】教官在宋时实司教导，元有山长，事势潜移，驯至今日，将六百年，教官皆以老耄冗散之人，卧治充选，必应改作也。
同日上谕：瑞洵奏请遍设报馆实力劝办一折。报馆之设，原期开风气而扩见闻。该学士所称“现商约同志于京城，创设报馆，翻译新报，为上海官报之续”等语，即著瑞洵创办以为之倡。此外官绅士民，并著顺天府、五城御史切实劝谕，以期一律举行。钦此。
【谨按】上鼓历报馆，至遍嘱劝谕绅民举行，凡臣工有所陈，上谕必有增入之语，所以开民智而裕民生者至矣。其与古之监谤禁语，何其反乎。
同日上谕：前因振兴庶务，首在革除壅蔽，当经谕令各衙门代递事件，毋得拘牵忌讳。嗣因礼部阻格司员王照条陈，当将怀塔布等予以重惩，复先后谕令都察院及各衙门随呈随递，不必拘定值日之期。诚以百度维新，必须明目达聪，始克收敷奏以言之效。第恐大小臣工，狃于积习，不能实力奉行，用再明白宣谕，以后各衙门有条陈事件者，次日即当呈进。承办司员稍有抑格，该部院堂官立即严参惩办，不得略予优容。所有六月十五日、七月十六日谕旨、七月十九日朱谕、七月十七日及二十四日交片谕旨，均令各衙门录写一通，同此件谕旨一并悬挂大堂。俾其触目警心，不致复萌故态，以示朕力除壅蔽之至意。钦此。
【谨按】中国之弊，既无议院以达下情，直省守令，闭处公署，蔽蒙已甚。况督抚藩臬，辖数千里之地，民情吏治，更盲闭无知。若夫九重之尊，除督抚卿贰台谏数十人外，无能递折上言者，即叩阍亦不能递。而所谓督抚卿贰，皆经累数十年资格而后至，御史官卑，亦自十余年郎官而后除，由翰林简擢者最速矣，亦向不讲时务，故入于上之耳者，皆守旧愚陋之谈。中国之亡在于此。皇上严惩违旨壅蔽之大臣，更令悬挂大堂，触目警心，以除壅蔽，然后能坐一室而观四海，不窥户牗而知天下也。然大臣之目无君上，积成风气，皇上亦无如之何矣。
同日上谕：瞿鸿机奏江阴南菁书院遵改学堂，并将沙田试办农学一折。江阴南菁书院，经前学政黄体芳创设，考课通省举贡生监。现既改为学堂，著准其照省会学堂之例，作为高等学堂，以资鼓舞。该书院原有自管沙田一顷，据称拟参用西法树艺五谷果蔬棉麻等项，将未经围占之地先行试办，如有实效，再行推广。学堂、农会相辅而行，洵为一举两得之道。该学政此奏，俱见筹画精详，留心时务。即著照所议认真办理，务收实效，毋托空言。钦此。
【谨按】于是直省闻风争言农商之学，争译农商之书，好事者争捐地以为农会，盖上行下效，风气大开如此。
二十八日奉旨，昨已明降谕旨令各省藩臬道府均得上书言事，其州县条陈事件，应由督抚将原书代递。即著各省督抚传知藩臬道府，凡有条陈，均令其自行专折具奏，毋庸代递。其州县等官言事者，仍由督抚将原封呈递。至士民有欲上书言事者，即径由本省道府等随时代奏，不准稍有抑格。如敢抗违，或别经发觉，将该地方官严行惩处。仍将遵办情形，迅速电奏。钦此。
【谨按】上之明目达聪，求通下情而恶壅蔽至矣。州县递折，本朝已无，至于士民上书，由道府代递，盖犹恐诣阙太远。士民不易，犹伏小人之箴，而野有遗贤也。古之命众至庭，嘉石肺石，皆待伏阙，此则中国四千年尧舜禹汤文武所未有者矣。呜呼！非圣主而能如是乎。
二十九日上谕：军机大臣等议复袁昶条陈，请筹八旗生计等语。旗丁生齿日繁，徒以格于定例，不得在外省经商贸易，遂致生计日艰。从前富俊、松筠、沈桂芬等均曾筹议及之。现当百度维新，允宜弛宽其禁，俾得各习四民之业，以资治生。著户部详查嘉庆、道光年间徙户、开屯、计口、授田成案，切实订立新章，会同八旗都统迅速奏明办理。钦此。
【谨按】八旗生计之苦，以坐食之故，然旗人狃于承平，故虽经富俊、松筠百年前经营，而仍不举。然今更百年，生计更难，人亦无敢言者。皇上断自圣心，将使悉为农工以安富之，所以为八旗计久远者，莫有过是。
八月一日上谕：翰林院奏代递庶吉士丁惟鲁请编岁入岁出表，颁行天下一折，户部职掌度支，近年经用浩繁，左支右绌，现在力行新政，尤须宽筹经费，以备支用。朕惟古者冢宰制国用，量入为出，以审岁计之盈虚。近来泰西各国皆有豫筹用度之法，著户部将每年出款入款，分门别类，列为一表，按月刊报，俾天下咸晓然于国家出入之大计，以期节用丰财，蔚成康阜。朕实有厚望焉。钦此。
【谨按】我朝国计在户部档房数人，各司分职，已无从知其详者，士大夫更无从知之，安能如各国统算豫计决算而理财用哉！盖中饱之人多故也。康有为于进呈《日本变政考》，发明此事极详，西学大开，此义大明。上皆采用，此户部之所恶，而天下之所乐。然非上之刚决，则一宦寺之言，即不行矣。
同日上谕：户部奏代递主事蔡镇藩请审官定职，以成新政一折，朕详加披阅，除御史规复巡按旧制，各关监督改为关道两节，应无庸议外，其余所陈各条，具有条理，深得综核名实之意，可以见诸施行。著军机大臣会同大学士各部院并翰林科道各官，详议具奏。钦此。
【谨按】变法必先变官制，康有为正月之折已极言之。上无全权，为下所阻未能行。至是采用群臣之言，上盖欲决行重定官制矣。然是时上已知位不保，犹从容用人言而行新政，圣度如天，岂可及哉？
同日上谕：现在练兵紧要，直隶按察使袁世凯，办事勤奋，校练认真，著开缺以侍郎候补，责成专办练兵事务，所有应办事宜，著随时具奏。当此时局艰难，修明武备，实为第一要务。袁世凯惟当勉益加勉，切实讲求训练，俾成劲旅，用副朝廷整饬戎行之至意。钦此。
【谨按】各国兵马大权，皆其国主总之，称大元帅。复置参谋本部，妙选人才，以筹军事，法至善也。于是康有为草疏，请皇上亲御戎衣，自统六军，仿日本例置参谋本部，选天下熊罴之士，不二心之臣，皆拔置本部中。谭嗣同荐袁世凯之将才，上乃召袁世凯询问兵事，欲以备参谋部之任，特加其官，令其将应办事宜专折具奏，俾其独将。又于时宫廷已有废立之意，虽事秘难知，而先一日密诏已下，言“位几不保”。上抚慰将才，欲待天津阅兵时资其保护也。荣禄素怀不轨，知事已急，即日造谣，三电总署云：英、俄开仗于珲春，英舰七艘泊于大沽，立调袁世凯出津防御。时袁未谢恩，须待初五日。然是日杨崇伊自天津还，持荣禄书见庆亲王请训政，初二日杨崇伊即自到颐和园递请训政之折。当时士大夫见京津间，荣禄私人往来络绎，多有知其密谋，将兴晋阳之甲者。及闻外患，反以为可少纾内忧，不知皆荣禄之诡谋诈言也。荣禄先调聂士成军于天津，袁世凯五日夕至津，荣禄复留之于天津，令护直隶总督。盖袁之为人机诈反复，深知皇上无权，且大变将兴，皇上将不能自保，故虽受皇上不次拔擢之大恩，终不肯为皇上之用，且与贼臣之逆谋，卖主以自保，而大变遂成于其手矣。

[book_title]第二篇 废立始末记
第一章 西后虐待皇上情形
西太后与皇上本非亲生母子。当穆宗之崩，西后欲专朝权，利立幼君，当时上尤在襁褓之中，故立之。及帝稍长，英明渐露，西后颇惮之，因欲以威钳制之，故虐待皇上无所不至。有义烈之宦官，名寇连材者（寇之事迹详下篇），尝有笔记记宫中轶事，今摘录其数条，皇上之苦辛可以略见矣。其言云：
中国四百兆人中，境遇最苦者莫如我皇上。盖凡人当孩童时无不有父母以亲爱之，顾复其出入，料理其饮食，体慰其寒暖，虽在孤儿，亦必有亲友以抚之也。独皇上五岁即登极，登极以后，无人敢亲爱之，虽醇邸之福晋（醇亲王之夫人，皇上之生母），亦不许亲近，盖限于名分也。名分可以亲爱皇上者，惟西后一人，然西后骄侈淫泆，绝不以为念。故皇上伶仃异常，醇邸福晋每言及辄涕泣云。
皇上每日三膳，其馔有数十品，罗列满案，然离御座稍远之馔，半已臭腐，盖连日皆以原馔供也。近御座之馔，虽不臭腐，然大率久熟干冷不能可口，皇上每食多不能饱。有时欲令御膳房易一馔品，膳房必须奏明西后，西后辄以俭德责之，故皇上竟不敢言。
西后待皇上无不疾声厉色。少年时每日诃斥之声不绝，稍不如意，常加鞭挞，或罚令长跪。故积威既久，皇上见西后如对狮虎，战战兢兢，因此胆为之破，至今每闻锣鼓之声，或闻吆喝之声，或闻雷辄变色云。
皇上每日必至西后前跪而请安，惟西后与皇上接谈甚鲜，不命之起，则不敢起。甲午五六月高丽军事既起，皇上请停颐和园工程以充军费，西后大怒，自此至乙未年九月间，凡二十阅月，几于不交一言。每日必跪至两点钟之久，始命之起云。
此乃宫中寻常日用之事，外人不得而知者。以彼烈宦所记之言观之，则其种种虐待情形可以想见矣。
第二章 光绪二十年以来废立隐谋
光绪十六年下归政之诏，布告天下。然皇上虽有亲裁大政之名，而无其实，一切用人行政皆仍出西后之手。内之则宦官李联英，外之则军机大臣孙毓汶，皆西后最得力之人，把持朝权，视皇上如虚器。至光绪二十年，皇上年渐长，图治之心渐切，因见各大臣皆不听号令，欲亲擢一二通才，以资驰驱，乃于四月间擢编修文廷式为侍读学士（由七品擢升四品）。文廷式者，尝教授瑾妃、珍妃者也。当是时，二妃颇能进言。皇上又擢二妃之兄志锐为侍郎，于是西后大滋疑忌。其年祝西后六旬万寿，先期演习礼仪，于某日定期巳刻，皇上率文武百官齐集，惟西后之嬖宦李联英至未刻始至，皇上与百官鹄立三时之久，以待一奄竖。演礼既毕，皇上大怒，因廷杖李联英四十，李大怒，诉于西后，西后恨皇上益甚。李联英平日既恃西后之宠幸，凌蔑皇上，恐一旦西后晏驾，皇上执权，则己之首领必不保，因日进谗言于西后，言皇上有怨望之心。盖自是而西后废立之谋日蓄于胸中矣。
其时中东战事起，军书旁午，警报叠闻，西后惟以听戏纵欲为事，一切不关心。而政府及将帅皆西后之私人，皇上明知其误国，而不能更易。于是有御史安维峻抗疏言太后既已归政于皇上，则一切政权不宜干预，免掣皇上之肘。西后大怒，立将安维峻革职，遣戍张家口。上谕略云：
朕奉慈禧端佑康颐昭豫庄诚寿恭钦献皇太后慈训，以孝治天下，薄海臣民所共见。乃有御史安维峻妄造谣言，离间皇太后及朕躬，殊为狂悖。安维峻著即革职，发往张家口，以儆效尤。钦此。
此甲午年十一月间事。实西后剪除皇上羽翼第一事也。
同时将瑾妃、珍妃革去妃号，褫衣廷杖。妃嫔而受廷杖，刑罚之惨，本朝所未闻也。二妃之兄志锐，因为皇上所信用，谪之于乌里雅苏台。至今未蒙召还，文廷式托病出京，仅免于罪。此为西后剪除皇上羽翼第二事。
当是时，即欲废皇上而立某亲王孙某为新帝，某佯狂不愿就。盖皇族之人，皆知西后之凶残，畏居帝位之苦累，不欲贪虚名以受实害也。而恭亲王亦力争废立，西后颇惮之，其谋遂止。然自此以后，皇上每召见群臣，西后必遣内监在屏风后窃听之。皇上战战栗栗，如坐针毡矣。
翁同龢者，皇上之师傅也。皇上自幼年即从之受学，交情最深，倚为性命。举朝大臣，半皆西后之党，其忠于皇上者惟翁而已。翁时在军机，仍兼毓庆宫行走。毓庆宫者，皇上读书之地也。皇上召见军机时，翁与军机诸臣同见，皇上幸毓庆宫时，则翁同龢一人独见。乙未六月间，皇上用翁之言，将孙毓汶、徐用仪等罢斥，西后大怒，乃将翁同龢革去毓庆宫差事，令其不得与皇上有密谈。此为西后剪除皇上羽翼第三事。
工部侍郎汪鸣銮者，翁同龢之党也。兵部侍郎长麟者，满洲人之忠于皇上者也。皇上召见长麟时，偶言及太后掣肘之事，长麟云“太后虽穆宗皇上之母，而实文宗皇上之妾。皇上入继大统，为文宗后，凡入嗣者无以妾母为母之礼。故慈安皇太后者，乃皇上之嫡母也。若西太后，就穆宗朝言之，则谓之太后，就皇上言之，则先帝之遗妾耳。本非母子，皇上宜收揽大权”云云。不意其言为屏风后之内监所闻，报知西后，即日逼皇上降谕，略云：
朕受皇太后二十年鞠育之恩，皇太后之圣德，天下所闻。朕事奉皇太后亦不敢有失，乃汪鸣鸾、长麟于召见时，屡进谗言，离间两宫，著即行革职，永不叙用。钦此。
此乙未年九月间事也。当时恭亲王为军机大臣，见此旨大惊，问皇上云：“长、汪二人因何故获罪？”皇上垂涕不答，恭亲王伏地痛哭不能起云。此实西后剪除皇上羽翼第四事。
至丙申年二月忽降一上谕，略云：
御史杨崇伊奏参翰林院侍读学士文廷式一折，据称文廷式在松筠庵广集徒众，妄议朝政，及贿通内监，结党营私等事，虽查无实据，事出有因。文廷式著革职，永不叙用，并即行驱逐回籍，不许逗留。钦此。
当时忽下此诏，如青天起一霹雳，京师人人震恐，虑皇上之位不保。盖文廷式自甲午年托病出京，乙未秋间复入京供职。西后因其为皇上所擢用之人，极为猜忌，故讽言官劾之，驱逐出京，使不得与皇上相见。此实西后剪除皇上羽翼第五事。
同时有义烈宦官寇连材者，奏事处之太监也。初为西后服役，西后深喜之。因派令侍皇上，盖欲其窥探皇上之密事也。寇连材深明大义，窃忧时局，一日忽涕泣长跪于西后之前，极言皇上英明，请太后勿掣其肘，又言国帑空虚，请太后勿纵流连之乐，停止园工，并参劾西后信用之大臣。西后大怒，即日交内务府慎刑司下狱，翼日不待讯鞫，即行处斩。皇上闻之，为之掩泪，北京志士莫不太息。此为西后剪除皇上羽翼第六事。
凡此诸端，皆宣播于外，人人共知者。若其暗中剪除羽翼之事，尚不知几许。盖西后之谋，必不许皇上有一心腹之人。皇上有所信用之人，必加以罪。务令廷臣不敢效忠于皇上，皇上不敢示恩于群臣，然后其心始安。大臣之中，大半皆其私人，小臣之中，亦敢怒而不敢言。盖数年以来，京师皆岌岌有不可终日之势矣。
其废立之谋，露于形迹者，尚有贝勒载澍之一事。载澍者，某亲王之子，而宣宗之孙也。其夫人乃西后之侄女，因载澍有妾生子，妒杀其子，澍怒，面责之。其夫人遽归外家，诉于西后。载澍之母明知祸发，乃先入宫自首谢罪。西太后遽降诏曰“载澍不孝于其母，今经其母前来控告，本当将载澍明正典刑，姑念其为先帝之孙，著即行永远圈禁，以儆不孝”云云。当时强令皇上将此诏交礼亲王宣布，皇上垂泪不能发言。礼王见诏手颤膝摇，牙齿相击，及宣诏后，澍贝勒之母昏晕于地。云澍贝勒今犹圈禁于内务府之诏狱中，每日只许进一饭，严冬不给寒衣，惟一老狱卒怜其为皇孙，日则炽炉烘之，夜则拥之以睡而已，其惨酷如此。盖所谓抗世子法于伯禽，藉澍贝勒以作皇上之影子也。
第三章 戊戌废立详记
西后既蓄此隐谋，因推其不肖之心以待皇上，疑心生暗魅，常反疑皇上与诸臣之欲废己也。乙未、丙申之间，虽宗室王公及命妇入宫者，皆须搜检其身，恐藏有凶器，虽庆亲王之妻入宫，亦须搜云。而其忌皇上之召见小臣为尤甚，盖大臣皆西后之心腹，且老耄无气，故不畏之。少年气盛之人，感皇上之恩，必乐效驰驱，故最忌之。文廷式所以数经惊险者以此也。胶州、旅顺、威海既割，康有为屡次痛哭言事，皇上屡欲召见之，而为恭邸所压抑，及恭邸既薨，徐致靖奏荐康有为，于是有召见康有为之事。此实为改革之一大关键，而废立之谋亦从此决矣。
恭亲王之死，于改革及废立皆有大关键，今请先言恭亲王之为人。王当同治间，有文祥为之辅佐，故政绩甚可观，其实见识甚隘，不通外国情形，加以近年耄气益深，绝不以改革为然。故恭亲王未死时，皇上欲改革而不能，因王为军机首座，不肯奉诏，皇上无如何也。王虽无识，不知改革，然尚知大义，且尝受文宗皇帝遗诏，令其节制西后，故西后颇惮之。废立之举，恭王力持不可，西后亦无如何也。
自四月初十以后，皇上日与翁同龢谋改革之事，西后日与荣禄谋废立之事。四月二十三日皇上下诏誓行改革，二十五日下诏命康有为等于二十八日觐见，而二十七日西后忽将出一朱谕，强令皇上宣布，其谕略云：
协办大学士户部尚书翁同龢，近屡次经人奏参，且于召对时出言不逊，渐露揽权狂悖情形，本当从重惩处。姑念在毓庆宫行走多年，著加恩准其开缺回籍，以示保全。钦此。
皇上见此诏，战栗变色，无可如何，翁同龢一去，皇上之股肱顿失矣。及翁同龢之出京也，荣禄赆之以千金，且执其手呜咽而泣，问其何故开罪于皇上云。呜呼！李林甫之口有蜜，腹有剑，于今复见，小人之伎俩诚可畏哉！
此四月二十七日事也。同日并下有数诏书，皆出西后之意，其一命凡二品以上官授职者皆须到皇太后前谢恩；其二命王文韶、裕禄来京，命张之洞毋庸来京；其三命荣禄为直隶总督、北洋大臣。而九月间皇上奉皇太后巡幸天津阅兵之举，亦以此日决议。盖废立之谋，全伏于此日矣。荣禄之不入军机而为北洋大臣何也？专为节制北洋三军也。北洋三军，曰董福祥之甘军，曰聂士成之武毅军，曰袁世凯之新建军。此三人皆荣禄所拔擢，三军皆近在畿辅。荣禄讽御史李盛铎奏请阅兵，因与西后定巡幸天津之议，盖欲胁皇上至天津因以兵力废立。此意满洲人多知之，汉人中亦多为皇上危者，而莫敢进言。翁同龢知之，不敢明言，惟叩头谏止天津之行，而荣禄等即藉势以去之。皇上之危险，至此已极矣。
初，二三月间，荣禄尝欲联合六部九卿上表，请西后复行垂帘，先谋之于兵部尚书徐郙。徐郙曰：“奈清议何？”事遂沮。李盛铎又欲联御史连署请垂帘，奔走数日，不能得，有两人皆模棱两可，亦不能成。及巡幸天津之议既定，遂不复谋此事。
西后与荣禄等既布此天罗地网，视皇上已同釜底游魂，任其跳跃，料其不能逃脱，于是不复防闲，一听皇上之所为。故皇上数月以来，反因此得有一二分之主权，以行改革之事。当皇上之改革也，满洲大臣及内务府诸人，多跪请于西后，乞其禁止皇上。西后笑而不言，有涕泣固请者，西后笑且骂曰：“汝管此闲事何为乎？岂我之见事犹不及汝耶？”自此无以为言者。或问于荣禄曰：“皇上如此妄为，变乱祖制，可奈何？”荣禄曰：“姑俟其乱闹数月，使天下共愤，罪恶贯盈，不亦可乎？”盖彼之计画早已定，故不动声色也。
自四月以来，北京谣言极多，皆言皇上病重，初言患淋症，继言患腹泄症，继言患遗精症，继言患咳嗽症，皆云自内务府太医院传出，确凿有据。或言张荫桓进红丸，或言康有为进红丸，亦皆言之确凿。盖皆西后与荣禄等有意造此谣言，以为他日弑害皇上，及坐康、张等罪名之地也。彼等言皇上无时不病重，然皇上日日办事，召见大小臣，且间数日必诣颐和园向西后前请安，常在灜秀园门跪迎跪送西后，是岂有病之人所能如是耶？有人问军机大臣王文韶云：“皇上之病实何如？”王曰：“吾日日见皇上，实不觉其有他病，但有肝病耳。”盖皇上每怨诸臣之疲玩，常厉声责之，故王谓其肝火盛也。谭嗣同召见时，当面询皇上病体若何？皇上言：“朕向未尝有病，汝何忽问此言？”谭乃惶恐免冠谢云。观此，则皇上之无病甚确矣。而彼等之造此言者，盖欲他日加害皇上，而以病崩布告天下，钳塞人口也。至其谓康、张进红丸，出入宫禁，盖欲俟加害皇上后，即以此诬坐二人之罪。其布置历历可数矣。政变之日（八月初六日），北京即有电旨往上海，言皇上已崩，系康有为进红丸所弑，急速逮捕，就地正法云云。此电旨上海道持以告各国领事，请其协拿，英领事亲见之。夫皇上至今尚存，而彼于八月初六日，即诬康以已弑皇上之罪。盖其蓄谋甚久，欲加害皇上而归罪于康，故先造此谣言，令人人皆信也。
至七月初间，皇上忽语庆亲王云：“朕誓死不往天津。”七月中旬，天津罢行之说，已宣传于道路。当时适值革礼部六堂官，擢军机四京卿之时。守旧党侧目相视。七月二十间，满大臣怀塔布、立山等七人，同往天津谒荣禄。越数日，御史杨崇伊等数人，又往天津谒荣禄，皆不知所商何事。而荣禄遽调聂士成之军五千人驻天津，又命董福祥之军移驻长升店（距北京彰义门四十里）。七月二十九日，皇上召见杨锐。是日有旨命袁世凯入京。八月初一日召见袁世凯，即日超擢为侍郎，初二日复召见袁世凯，是日又召见林旭，而御史杨崇伊、张仲炘等，亦于是日诣颐和园上封事于太后云。初三日荣禄忽有电报达北京，言英、俄已在海参崴开战，现各国有兵船十数艘在塘沽，请即遣袁世凯回天津防堵。袁世凯即于初四日请训出京，而皇上命其初五乃行，于初五日复召见袁世凯，至初六日而遂有西后垂帘，志士逮捕之事。
二十八日之召见杨锐，初二日之召见林旭，初五日之召见袁世凯，皇上皆赐有朱笔密谕。二十八日之谕系赐杨锐及康有为、谭嗣同、林旭、刘光第等五人，初二日之谕系专赐康有为，初五日之谕系专赐袁世凯云。闻袁世凯既退朝语人云：“皇上若责我以练兵，我不敢不奉诏，若他事则非我之所知也。”故当时北京之人，咸疑皇上三密诏中，皆与诸臣商废幽西后之事。而政变之时，贼臣即藉此以为谋围颐和园之伪诏以诬污皇上者也。后康有为将前两谕宣布，不过托诸臣保护，及命康出外求救之语，然则袁之密谕，亦无废后之事可想而知。今将赐康有为等之两谕揭载于下：
朕惟时局艰难，非变法不能救中国，非去守旧衰谬之大臣而用通达英勇之士不能变法。而皇太后不以为然，朕屡次几谏，太后更怒。今朕位几不保，汝康有为、杨锐、林旭、谭嗣同、刘光第等，可妥速密筹，设法相救。朕十分焦灼，不胜企望之至。特谕。
上七月二十八日谕康有为、杨锐、林旭、谭嗣同、刘光弟五人，由杨锐带出。
朕今命汝督办官报，实有不得已之苦衷，非楮墨所能罄也。汝可迅速出外，不可延迟。汝一片忠爱热肠，朕所深悉，其爱惜身体，擅自调摄，将来更效驰驱，共建大业，朕有厚望焉。特谕。
上八月初二日谕康有为一人，由林旭带出。
自初六日垂帘之诏既下，初七日有英国某教士向一内务府御膳茶房某员，询问皇上圣躬安否，某员言皇上已患失心疯病，屡欲向外逃走云。盖皇上自恐不免，因思脱虎口也，而为西后之党所发觉，乃将皇上幽闭于南海之瀛台。南海者，大内之离宫也，瀛台在海之中心，四面皆环以水。一面设板桥以通出入，台中约有十余室云。当皇上之欲外逃也，闻有内监六人导之行，至是将六监擒获，于十三日与六烈士一同处斩，而西后别易己所信任之内监十余人以监守瀛台。名虽至尊，实则囚虏矣。
八月十三日，忽有一上谕，言皇上自四月以来病重，宣诏天下名医入宫医治。国人见此诏书，无不骇诧。盖皇上自四月以来，召见引见群臣，不下数百人，日日办事，早朝晏罢，圣躬之无病，众所共见。乃今忽有此诏，盖西后、荣禄等之用意有三端焉：一欲施酖毒，二欲令皇上幽囚抑郁逼勒而死，三欲藉皇上久病之名，因更立太子，强使禅位也。盖彼欲行此三策，必须诬皇上为久病，然后不至动天下之兵。故数月以来，内务府遍布病重之谣言，皆以此故。犹恐天下之人不见信，故特降此伪诏，其用心之险毒已极矣。
自八月初十日至三十日之间，杖杀之宫女内监，其数甚多。闻皆在怀中搜出有枪刀等器，西后谓其欲行刺己，故杀之云。至内监等之带枪刀，或为保护皇上，实未可知，要之不可谓非义士也。又闻某日在宫中搜出西衣数袭，乃有某优伶携入者，疑是皇上欲易衣装，托于英国、日本使馆云。事既露，优伶等亦被捕。盖皇上处樊笼之中，其困苦颠连之情形，可以想见矣。
自九月以后，立储易位之议，道路传说。初议立庆亲王之子，又议立贝勒载濂之子，因有宗室二人坚持不允，大臣亦有以为言者。故不敢明目张胆以行之。然杖杀太监之事，日有所闻。又九月初二日皇上在瀛台微行，已至某门，经太监苏拉等跪阻，仍还瀛台，次日西后命将瀛台之板桥拆去。向来皇上用御膳，除例备一席外，另有西后赐皇上一席，皇上每日向食西后所赐之一席。盖例席实皆腐冷之品，不能入口也。至是西后命将赐席裁撤，而例备之一席菜蔬品数，亦命递减云。
法国医士入诊后，其详细情形，外间传言不一，而最可诧骇者则某西报载述法医之言，谓皇上每日饮食中，皆杂有硝粉，故病日增云云。此虽未知确否，然以意揣之，实不能谓其必无。盖废立与毒杀，皆恐动天下之清议，故不如为无形之毒杀也。阳历10月某日，日本《时事新报》载有北京特派员来书，述废立情形，最能窥见满洲党人之用心。今照录如下：
太后欲九月八九日废立皇上，预约庆、端二亲王率神机营之兵入宫，发西太后之诏而举事，而卒不见诸实事者，亦有故也。废立之谋，自摄政时已定计画，非猝然而起也。自摄政以来，悉废皇上之新政，帝党或刑或放，或革。帝之爱妃，亦剥夺其首饰，以今之天时，犹穿单衣。此皆以禁制皇上之自由，而使毫无生趣者也。今传闻政变以来，宫人咸怀匕首，潜迹宫中，不幸发觉，竟被斩戮者甚多。故太后深忧之。满洲人之意，以为太后既老，皇上方壮，若太后一旦死，恐皇上复政，不利于己。故不如及太后在时，绝其根也。然彼辈之所恐者，一日废立，国人必有兴师问罪，而外国亦必责问之，故尚犹豫。虽然，亦不足为皇上幸也。今托词皇上有疾，召集名医，而观九月三日之病论，则可为深虑焉。盖彼辈之意，以为废病危之帝，而招天下物议，不如俟其自死。今惟设法速其死而已。故皇上今有大病，而求米粥则不得，求鸡丝则不得，凡所求食，皆诡词拒之。故伤其意，而太后置若罔闻，惟数日一招优伶入宫，临观取乐而已。或曰已召濂贝勒之第三子于宫中，将立之云。
【按】以上所论，最得北京宫廷之情实矣。以庆、端二王为后所最亲信也，然其所谓废立之谋，自摄政时已定，犹未为深悉情形。盖废立之谋，实定于四月二十七日，非深入局中之人不能知也。帝之爱妃，至今日犹仅穿单衣，与虐待澍贝勒之情形真同出一辙。而于皇上之病，求米粥不与，求鸡丝不与，则与往者逼死毅后之事又全同矣。
第四章 论此次乃废立而非训政
或问曰：今次之政变，不过垂帘训政而已。废立之说，虽道路纷传，然未见诸实事，今子乃指之为废立，得无失实乎？答之曰：君之所以为君者何在乎？为其有君天下之权耳。既篡君权，岂得复谓之有君？夫历代史传载母后乱政之事，垂以为诫者，既不一而足矣。然历代母后垂帘，皆因嗣君幼冲，暂时临摄。若夫已有长君，而犹复专政者，则惟唐之武后而已，卒乃易唐为周，几覆宗社。今日之事，正其类也。皇上即位既二十四年，圣龄已二十九岁矣。临御宇内，未闻有失德，勤于政事，早朝晏罢。数月以来，乾断睿照，纲举目张，岂同襁褓之子，犹有童心者。而忽然有待于训政何哉？且贼臣之设计固甚巧矣，废立之显而骤者，天下之人皆得诛其罪，废立之隐而渐者，天下之人皆将受其愚。今夫瀛台屏居，内竖监守，撤出入之板桥，减御膳之品物，起居饮食不能自由。如此则与囚虏何异？既已囚虏矣，而犹告天下曰：吾非废立也。天下之人，亦从而信之。呜呼！何天下之人之易愚弄也。
或又问曰：子言诚然矣。然读八月初六日上谕，则西后之垂帘，实为皇上所恳请。天下之人，虽欲讨贼问罪而无辞也。答之曰：子不读汉献帝禅位曹丕之诏乎？献帝屡禅，曹丕屡让，若有大不得已者然。自此以往，历代篡弑者，皆循兹轨。然则可谓曹丕之践祚，实由汉献之恳请乎？呜呼！为此说者，非大愚即大悖耳。

[book_title]第三篇 政变前纪
第一章 政变之总原因
政变之总原因有二大端：其一由西后与皇上积不相能，久蓄废立之志也。其二由顽固大臣痛恨改革也。西后之事，既详前篇。今更纪顽固党之事如下。
去年，湖南巡抚陈宝箴拟在湖南内河行小轮船。湖广总督张之洞不许，曰：“中国十八省惟湖南无外国人之足迹，今一行小轮船，则外人将接踵而至矣。”陈诘张曰：“我虽不行小轮，宁能禁外人之不来乎？”张曰：“虽然，但其祸不可自我当之耳。若吾与君离湖南督抚之任，以后虽有事而非吾两人之责也。”于是小轮船之议卒罢。去年之冬，德人踞胶州，欧洲列国分割支那之议纷起，有湖南某君谒张之洞诘之曰：“列国果实行分割之事，则公将何以自处乎？”张默然良久曰：“虽分割之后，亦当有小朝廷，吾终不失为小朝廷之大臣也。”某君拂衣而去。吾今又有一言告于读此书者，若不能知中国全国二品以上大员之心事如何，则张之洞此两语其代表也。
呜呼！张公固大臣中之最贤而有闻于时者也，然其言
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:43:22-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>