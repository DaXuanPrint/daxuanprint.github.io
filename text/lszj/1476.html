<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,提要,目録,卷一,卷二,卷三,卷四,卷五,卷六上,卷六下,卷七,卷八,词林典故全文在线阅读,词林典故全文在线下载,大玄古籍书库">
<meta name="description" content="八卷。清乾隆时官修。乾隆九年(1744)，重修翰林院落成，高宗案临赐宴赋诗，因命掌院学士鄂尔泰、张廷玉等纂辑本书。十二年成书。专记翰林院建制、设官、职掌，以及有关制度。全书共分八门，依次为：“临幸盛典”，记乾隆九年燕饮诸礼，以为本书所缘起；“官制”，记翰林院所设各官之品级、员额，上起西汉，下至清朝，因待诏之选，写字之官，皆自汉代肇起端，故始于汉；“职掌”，记翰林院各官之职掌，亦始于西汉；“恩遇”，记唐朝至清朝，历代皇帝宠渥之典，下设“优眷”、“迁擢”、“侍宴”、“赉予”、“词科”、“考试”、“议叙”、“赠">
<title>词林典故_张廷玉_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">词林典故</span> <br/>
          作者： <span class="inputVal" id="bkauthor">张廷玉</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]127457</span> <br/>
          说明： <span class="inputVal" id="bkdec">八卷。清乾隆时官修。乾隆九年(1744)，重修翰林院落成，高宗案临赐宴赋诗，因命掌院学士鄂尔泰、张廷玉等纂辑本书。十二年成书。专记翰林院建制、设官、职掌，以及有关制度。全书共分八门，依次为：“临幸盛典”，记乾隆九年燕饮诸礼，以为本书所缘起；“官制”，记翰林院所设各官之品级、员额，上起西汉，下至清朝，因待诏之选，写字之官，皆自汉代肇起端，故始于汉；“职掌”，记翰林院各官之职掌，亦始于西汉；“恩遇”，记唐朝至清朝，历代皇帝宠渥之典，下设“优眷”、“迁擢”、“侍宴”、“赉予”、“词科”、“考试”、“议叙”、“赠恤”八子目，分述历朝右文之举；“艺文”，收录唐朝以来御制及应制诸作，而词馆唱和之作不录；“仪式”，记述唐朝以来有关翰林之礼仪；“廨署”，记载唐朝以来官署规制；“题名”，只列有清一代翰林院官。本书对翰林院之设置、职掌、沿革，记述甚详，且追本溯源，颇便读者。自唐朝李肇撰《翰林志》，后有数种，然或属杂记之类，或专记一代之典。本书之撰，实有超逾前书之处，故颇具史料价值。有《四库全书》本传世。</span> <br/>
          封面： <span class="inputVal" id="bkimg">Z_6944.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]词林典故
[book_author]张廷玉
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]127457
[book_dec]八卷。清乾隆时官修。乾隆九年(1744)，重修翰林院落成，高宗案临赐宴赋诗，因命掌院学士鄂尔泰、张廷玉等纂辑本书。十二年成书。专记翰林院建制、设官、职掌，以及有关制度。全书共分八门，依次为：“临幸盛典”，记乾隆九年燕饮诸礼，以为本书所缘起；“官制”，记翰林院所设各官之品级、员额，上起西汉，下至清朝，因待诏之选，写字之官，皆自汉代肇起端，故始于汉；“职掌”，记翰林院各官之职掌，亦始于西汉；“恩遇”，记唐朝至清朝，历代皇帝宠渥之典，下设“优眷”、“迁擢”、“侍宴”、“赉予”、“词科”、“考试”、“议叙”、“赠恤”八子目，分述历朝右文之举；“艺文”，收录唐朝以来御制及应制诸作，而词馆唱和之作不录；“仪式”，记述唐朝以来有关翰林之礼仪；“廨署”，记载唐朝以来官署规制；“题名”，只列有清一代翰林院官。本书对翰林院之设置、职掌、沿革，记述甚详，且追本溯源，颇便读者。自唐朝李肇撰《翰林志》，后有数种，然或属杂记之类，或专记一代之典。本书之撰，实有超逾前书之处，故颇具史料价值。有《四库全书》本传世。
[book_img]Z_6944.jpg


[book_title]序
御制词林典故序
词林典故书成大学士张廷玉等以序请朕惟六经之士岂易言哉而况跻玉堂而列芸署者尽六经之彦也木天故事历代沿革具见於斯则又何言惟是国家重馆阁之选极优遇之隆讵止蜚其英声将以华国而已哉如濓溪所谓文以载道者舍是无他求夫布衣韦带之士由立言以期不朽足矣若夫国家右文重道将以淑世熙绩继往圣之絶学开万世之太平胥是赖焉名之盛者实难副任之大者责弥重誉之来者毁亦随其尚思春华秋实之喻而凛虚车麟楦之讥哉
乾隆戊辰孟春御笔
书词林典故序毕因以赐大学士张廷玉兼成四絶句
尽有研京并练都导言何用但吹竽便将翰苑登瀛谱唤作卿家世系图
日影花甎铃索静春风芸署牓题双宝山自古称佳话事业何人继曲江
韵集燕公四十贤【刘昭禹云五言律如四十个贤人】晨星数罢一凄然【朕幸翰苑赓吟者如大学士鄂尔泰尚书张照辈不数年皆物故矣】即看壁府裒成帙重忆柯亭刘井边
见说房公独善谋皤皤长领凤池头更兼两世桓荣席谁不云然胜一筹
三希堂御笔

[book_title]提要
钦定四库全书　　　　　史部十二
词林典故　　　　　　　职官类一【官制之属】提要
【臣】等谨案词林典故八卷乾隆九年重修翰林院落成
圣驾临幸
赐宴赋诗因
命掌院学士鄂尔泰张廷玉等纂是书乾隆十二
年告成奏
进
御制序文刋行凡八门一曰
临幸盛典二曰官制三曰职掌四曰恩遇五曰艺
文六曰仪式七曰廨署八曰题名
临幸盛典即述乾隆甲子燕饮赓歌诸礼以为是书所缘起故弁冕于前官制职掌皆由西汉以至
国朝以待诏之选写书之官皆自汉肇其端也恩遇则断自唐代以专官自唐始也於
列圣及我
皇上宠渥之典别分优眷迁擢侍宴赉予词科考
试议叙赠恤八子目着
圣代右文远逾前古也艺文惟收唐以来御制及应制诸作而词馆倡和不与焉美不胜收也仪式廨署亦皆断自唐代与恩遇门同例题名则惟载
国朝近有徵而远难详也考翰林有志自唐李肇始洪遵辑而录之凡十一家然皆杂记之类也其分条列目彚为一编者自程俱麟台故事始陈騤以下作者相仍然皆仅记一代之事朱彛尊作瀛洲道古录又於
今制弗详故张廷玉等进书表称槐厅芸署不少前闻刘井柯亭独饶故事但纪载非无散见而荟萃罕有全书今仰禀
圣裁始成巨帙元元本本上下二千载始末厘然稽古崇儒之盛洵前代之所未有矣乾隆四十六年十二月恭校上
总纂官【臣】纪昀【臣】陆锡熊【臣】孙士毅
总　校　官【臣】陆费　墀
勅修辑词林典故告竣恭呈
睿览臣等谨奉
表恭
进者伏以
景运启图书丕焕奎躔之色
宏模垂琬琰永增册府之光
罗中秘之传闻瑶编绚日
志仙曹之法守锦帙霏霞藜照同辉芸香倍馥【臣】等诚惶诚恐稽首顿首上言窃惟翰林逼华盖古号清班学士登瀛洲世称荣选爵秩剏兴於唐代官制渐备於历朝虽沿革互有不同而职业总归一致盖銮坡侍从实为顾问所资而鳌禁追趋与有论思之责非直摛华掞藻夸柔翰於儒林傍日瞻云侈荣阶於内相而已历考右文之代典学常勤惟兹珥笔之官加恩勿替青绫翠锦自昔艶为美谈莲炬花墩至今传为佳话是以槐厅芸署不少前闻刘井柯亭独饶故事但纪载非无散见而荟萃罕有全书兹盖伏遇
皇帝陛下
舜德重华
尧文光被
建中和之极玉振金声
揽制作之全星陈云烂时值
万几之暇
赐幸玉堂遂令百世之荣腾声壁府犹以官曹旧设宜讨论其源流载籍纷岐应蒐罗其事实爰奉纂修之
命辑成典故之书起例?凡由
国朝以上推往代条分缕析自官制而下及题名系以职司知纪言之有要稽其姓氏见入选之为荣统以八门厘为八卷况乃
鸾旗宠贲
凤藻高骞荣施卓冠於成编
盛典弥超於往牒由今视昔谅千秋运会之难逢伊古来兹信此日文明之极盛云翔阆苑
恩溢瀛波【臣】等学愧雕虫才慙绣虎八甎道上忝侍游
歌五色云中恭瞻
翰藻幸编摹之有属思报称以逾难拟在官而言官惧隶事而遗事无如见闻固陋学殖荒芜既识记之不详亦铺扬之未尽伏愿
乾坤度量寛挂漏之疎
云汉光华增简端之重则昭垂艺苑弥珍李肇之编传播词垣可补陈騤之録矣【臣】等无任瞻
天仰
圣激切屛营之至谨奉
表随
进以
闻
乾隆十二年十二月初四日
经筵讲官刑部尚书敎习庶吉士加二级纪録四次【臣】汪由敦兵部左侍郎加二级纪録一次【臣】王会汾内阁学士兼礼部侍郎纪録三次【臣】刘　纶
武英殿监理
和　　　　　硕　　　　和　　　　亲　　　　　　王【臣】弘　昼总裁官
经筵曰讲起居注官太保保和殿大学士仍管翰林院事三等伯加十五级【臣】张廷玉经筵讲官刑部尚书革职留任【臣】汪由敦
兵部左侍郎加二级纪録一次【臣】王会汾
内　阁　学　士　兼　礼　部　侍　郎【臣】刘　纶分修官
詹事府少詹事今陞礼部右侍郎加一级纪録三次【臣】沈德潜原任日讲起居注官侍读学士加二级纪録四次【臣】于振
侍　　　　读　　　学　　　　士【臣】程景伊日讲起居注官侍讲学士加　一　级【臣】周长发日讲起居注官左春坊左中允今陞侍讲加二级【臣】于敏中日讲起居注官左春坊左谕德兼佐领【臣】兴泰原　任编修加　一　级　纪録　六次【臣】张映斗编　修加　一　级　纪　録　三　次【臣】朱　荃检　讨　加　三　级　纪　録　五　次【臣】郭肇鐄编　修　加　二　级　纪　録　五　次【臣】钱　琦编　　修　　纪　　録　　三　　次【臣】吴嗣富编　　　修　　加　　　一　　　级【臣】孙人龙
编　　　　　　　　　　　　　修【臣】邵齐焘
武英殿监造
内务府南苑郎中兼佐领加七级纪録二十一次【臣】雅尔岱内务府钱粮衙门郎中兼佐领加六级纪録十六次【臣】永　保内务府钱粮衙门员外郎兼佐领加一级纪録五次【臣】永忠内　务　府　广　储　司　员　外　郎【臣】永　泰内务府广储司司库加一级纪録五次【臣】三　格监　　　造　　加　　　一　　　级【臣】李　保监　　　造　　加　　　二　　　级【臣】姚文彬
库　　　　　　　　　　　　　掌【臣】虎什泰
库　　　　　　　　　　　　　掌【臣】高永仁

[book_title]目録
钦定四库全书
词林典故目録
卷一
临幸盛典
卷二
官制
卷三
职掌
卷四
恩遇
卷五
艺文
卷六上
仪式
卷六下
廨署
卷七
题名上
卷八
题名下

[book_title]卷一
钦定四库全书
词林典故卷一
临幸盛典
我
国家诞受
天命百年於兹
列圣重光德化翔洽
皇上绍膺大宝文治昌明崇礼官考制度麟麟炳炳与
唐虞三代嫓隆矣岁甲子
亲临院署隆仪茂典徧及儒林往牒所传罕有伦比维时【臣】鄂尔泰【臣】张廷玉实掌院事恭逢
大礼庆成顿首入谢伏念翰林地望清华古称荣遇累朝掌故宜有完书虽在唐有李肇翰林志韦执谊翰林故事在宋有苏易简续翰林志陈騤馆阁録在明有黄佐翰林记诸家譔述各着於时然或专载一朝未晰端委且从来见闻所及盛事美谈
至我
朝为尤备因请裒集成编以扬庥光而表鸿懿
温旨允行【臣】等退而敬率同官甄综故实分类排纂曰临幸盛典曰官制曰职掌曰恩遇曰艺文曰仪式曰廨署曰题名统着之曰词林典故为卷凡八厘次以
进惟是
圣驾俯临宜归恩遇而特详书典礼冠诸简端者一以志古今未有之殊荣一以纪修辑兹编之缘起皆於是乎在云
乾隆八年冬
上以翰林院署岁久倾圮
诏颁太府金重加修葺
命户部尚书【臣】海望工部尚书【臣】哈达哈户部侍郎【臣】三和董其役越岁迄工若门若堂若厅若亭若垣黝垩丹雘严翼崇闳九年十月
御书稽古论思集贤清秘二额顔其堂并
赐古今图书集成一部贮宝善亭
勅所司诹吉日送掌院大学士进院
上亲临锡宴先期礼臣具仪注以闻二十七日庚午大
昕
车驾出长安左门设卤簿掌院大学士及翰林官俱彩
服集院门外跪迎
乘舆大臣奉引前导
车驾入诣
先师祠行礼有司预入设
御席於後堂中
宝座前南向设掌院大学士及分韵诸臣席於堂上其余以次设於东西廊及左右阶下俱东西向乐部陈中和韶乐於东西廊下陈中和清乐於东廊下陈丹陛大乐於敬一门之旁俱北向有顷中和韶乐作奏隆平之章
上御吉服升坐乐止丹陛大乐作奏庆平之章掌院大学士率羣臣由左右阁道入至阶下行礼如大朝仪乐止羣臣诣坐次一叩首坐丹陛大乐作奏文物京华盛之章
上进茶羣臣就坐次一叩首乐止侍卫授羣臣茶行礼
如前饮毕亦如之尚膳移
御膳近前中和清乐作奏玉署延英之章
上进馔乐止承应上陈唐代十八学士登瀛洲故事有司以馔分授各筵承应止乃撤尚膳复进
御宴席兼设羣臣宴掌仪奉台盏及壶巵由中墀进丹陛大乐作奏延阁云浓之章羣臣俱起立掌仪进至廊东西向立酌酒进爵大臣出班跪羣臣毕跪掌仪以台盏授进爵大臣恭进
御前复跪前所
上进酒进爵大臣一叩羣臣皆一叩进爵大臣起至御前受台盏下复跪掌仪跪接而退羣臣起立掌仪以
金巵酌酒立
赐进爵大臣进爵大臣一叩饮毕掌仪立取巵退进爵大臣再叩兴退乐止羣臣皆坐承应上陈唐代晦日幸昆明池百官赋诗故事
上召大臣以次至
御前
赐酒咸跪饮一叩首退侍卫分授羣臣酒行礼如赐茶时复坐承应止丹陛大乐作奏庆平之章大臣暨羣臣起立趋阶下谢宴行礼如初乐止中和韶乐作奏显平之章羣臣皆退仪部恭导
上至斋房更衣
驾出掌院大学士率羣臣於院门外跪送礼成方讌之初设也扶桑旭日才上觚棱沆瀣珠光犹盈仙掌
皇上升黼座顾辅臣而言曰时当阳月和煦如春
天心忻洽朕与诸臣交庆之羣臣咸顿首称贺奉旨重葺翰林院落成车驾临幸锡宴送大学士鄂尔泰张廷玉进署以张说东壁图书府五律字为韵赋东字音字二首勅诸臣各分一字赋诗
上又念人数为字所限未能遍及从臣
命复赋柏梁体一篇
上首倡诸臣依次分韵俾凡籍翰林及既改官晋秩而旧为翰林者皆与焉总百六十有五人当承应上时
上举十八学士登瀛洲事顾大学士【臣】尔泰【臣】廷玉曰卿等无媿房杜顾朕弗逮唐太宗耳二臣惶恐避席奏言
陛下上法尧舜过唐太宗远甚【臣】等謭劣亦思孜孜日赞少効交修之责然限於才力媿出房杜下有负
圣谕因顿首谢
上又因昆明池赋诗事谕羣臣曰翰林之职虽在文章要贵因文见道尔诸臣当明体此意羣臣竦然敬听复顿首谢宴毕
赐乐善堂全集性理精义各一部及名茶文绮笺绢时
果有差羣臣趋出候
驾於河堤之东日未移晷尚书公【臣】讷亲捧
御制七言长句四章宣示命和则
上又於更衣次所走笔立成者也羣臣跪诵於金和玉节之中寓明良一德之旨相与惊叹以为天纵化神从古帝王所未有
驾出钦承
天语戒谀崇实於末章深致意焉
御制得东字
抚序权居北占星壁在东斯干歌翰苑於乐鬯儒风改殿当年异登瀛此日同三台司道筦二老亮天功乐具卿云奏筵开湛露融底希光旧史长此赞微躬
大学士伯【臣】鄂尔泰得壁字
稽古鉴冰渊集贤逮珠砾
清銮一幸临曲宴重申锡湛湛露零萧煌煌云拂翟聆言?羣蒙望道生微的愧切亮天功感深维
帝绩濡毫纪玉堂掞藻雕琼壁
大学士伯【臣】张廷玉得图字
卿云笼玉署
黼座启萝图甎影迎
天步金声仰
圣谟
龙文成五采虎观拜诸儒襄赞【臣】何有赓扬
帝曰俞宴歌鱼在藻诗叶凤鸣梧两世桓荣席扪心感
愧俱
大学士【臣】福　敏得书字
瀛海通仙岛蓬莱近
帝居经营
命将作师济集华裾吉日鸣
銮辂彤云丽玉除歌诗传汉体掞藻迈唐初典以丝纶重贤从棫朴储皇哉
文治蔚金管不胜书
大学士【臣】陈世倌得府字
凤沼构新模
金根临秘府昭回斗极瞻
掞丽天葩吐署牓焕
宸章肆筵优上辅赓歌遇益隆式宴
恩尤溥芸馆得师资纶扉惭步武瑶编盛事传
泰运符三五
大学士【臣】史贻直得西字
延阁崇华构丹楹焕碧题五云承
玉辇
六驭下金闺珠树闻鸾哕梧冈有凤栖訾黄汉讵拟飞
白宋宁齐清漏因风远余香满袖携
皇仪俨升日鹄伫
御河西
礼部尚书【臣】任兰枝得园字
蓬观辉文栋儒风振礼园
辇临承宠渥宴锡拜
恩蕃领署荣朝宰斯文仰
至尊翰林华盖近仙牓紫雯骞地有储材重庭沾纬露
繁侍
宸曾旧忝燕贺喜同伦
兵部尚书【臣】彭维新得翰字
玉河鳌柱凝冰署翬飞焕
法驾此经临録图仰总贯晴晖丽广櫩
天藻瞻层汉褒衮鼎台荣饮和卿士衎陪游殊北门稽
典轶东观交勉抒丹诚宁徒濡紫翰
刑部尚书【臣】张　照得墨字
天禄成云亭经郛辟香域知印重黄扉为龙下
紫极词猗玉井莲翰泼金壶墨
瑶札开日华文机効花织咸歌
元首康宜竭股肱力【臣】笔乏顔筋苕华辱镌勒
工部尚书【臣】汪由敦得林字
瀛沼文章囿蓬山道德林论思寅亮重着作职司钦秘署新云构
銮舆贲日临
仙毫挥禹篆
圣藻协虞琴列座沾需泽分笺属雅吟荣因稽古力赓
拜奉
徽箴
左都御史【臣】刘统勲得诵字
词垣栋宇新
天笔龙鸾纵地接五云多人仰三台共雍容
大驾临左右元臣从宾筵周礼陈韵字唐贤用扬言到衆僚纪事听舆诵允矣毓珪璋休哉兴雅颂
吏部侍郎【臣】阿克敦得诗字
文□云际起彩仗日边移
天什披瑶检
恩波溢凤池图畴开圣统礼乐及昌期
宠锡夔龙佐文聨班马词持衡慙厥职珥笔忆当时燕
乐承
君贶同歌保定诗
户部侍郎【臣】梁诗正得闻字
秘苑新苞茂清时洽轨文领才资硕辅优礼荷
明君燕酒周王藻鸾旗鲁泮芹
题瞻重璧合韵许列仙分
帝曜辉丹地奎躔丽锦雯湘幐增故事
盛典越前闻
仓场侍郎【臣】彭树葵得国字
册府庆重新堂廉赓一德雍容侍从才郑重清华职鳌禁灿星躔兰台依
斗极深严凤来仪峻耸鸟斯革
彩仗蔼襂纚
薰歌垂丽则宁惟异数夸矢报期华国
兵部侍郎【臣】陈悳华得政字
西清文囿开东壁奎躔映孔?焕离明来游宣
巽命风华首
盛朝劝相美王政
龙画灿璇题天浆挹斗柄槐厅湛露歌藜阁斯干咏三
爵秩宏仪千秋逢
主圣
刑部侍郎【臣】钱陈羣得讲字
轮奂起奎垣螭鳌迎
御棒向荣柯?条濬脉井通港周孔会精神尧汤齐背项山辉玉韫烟川媚珠胎蚌吁俊重旁招论思资坐讲所希均化鑪俗厚销争缿
工部侍郎【臣】德　龄得易字
人文庆化成石渠焕新宅
圣日亲降临台星领仙籍弼谐襄禹谟幽赞研羲易英
濩动金厢云罍罗绮席
九重深念典寮采思无斁湛湛露斯零柯亭森翠柏
工部侍郎【臣】吕　炽得见字
文教首蓬瀛
鸿仪今创见銮坡楹桷新琼牓星云绚厅树扬龙旍亭
波涵雉扇欣瞻
日采临特重珠衡眷雅韵?金声华筵罗玉馔卿僚载
拜赓千古传词院
内阁学士【臣】宗室塞尔赫得天字
美焕瞻新署
温纶锡九天
洪颐森羽卫清佩萃班联仙牓云霞烂
宸章日月悬馨承颁玉醴荣忝立花砖载颂逾三祝兴
歌叶五弦昇平叨盛遇宁数撤金莲
内阁学士【臣】德　新得心字
省署森丹雘钧衡简
帝心堂开纷积玉牓列灿垂金锵佩儒臣集和銮圣主临雕盘分
御馔
鸿藻谱瑶琴共听薰风奏羣赓晨露吟承
恩重二老由豫盍冠簪
内阁学士【臣】秦蕙田得位字
垂裳郅治昌建极文思贲洵直叶风诗殊荣光鼎位
羲文纬壁辉
舜日金坡被沆瀣泛瑶巵韶咸谐凤吹
恩涵刘井深化与瀛堧暨染翰职丝纶铭心拜
嘉赐
副都御史【臣】励宗万得窃字
帝籙运昌明词林地清切丹青聿壮观?梓俨成列光华云日昭
恩数古今絶韵许百僚分醴因元老设两省历追陪三
世重叨窃报称夫如何低徊?曩哲
通政使【臣】敷　文得和字
翬翼占奎朗鸾鸣协景和盛仪班玉陛
清跸驻銮坡署迥金华烂池深鱼藻多
鸿恩荣辅弼燕喜集簪珂湑露诗堪比阳春节乍过【小
臣】司献纳大化咏菁莪
通政使【臣】张若霭得羮字
华省葺初成鸾台听
辂声九天瞻
黼绣六琯奏韶茎
露向毫端湛春从句里生诗分燕国字礼重傅岩羮旷典光图牒羣材萃
盛明【小臣】惭接武两代沐
恩荣
大理寺卿【臣】嵩夀得重字
睿泽逮仙班元衡
恩礼重广储梁栋材曰惟舟楫用的皪八砖明深沈三
馆共推诚远迈唐题署还超宋欣覩
翠华来得叨簪笔从卷阿愧矢音愿效王褒颂
詹事【臣】张鹏翀得恩字
仙禁新丹采龙墀贲紫轩百年文际盛二老德弥惇讌乐隆仪备图球
至教尊
璇题聨象纬
睿思藴乾坤苑树先春气宫袍得酒痕【小臣】蒙
眷渥分韵亦沾恩
太仆寺卿【臣】刘　纶得叨字
蓬馆迎
仙仗尧觞许共叨筑堤延上相珥笔列词曹銮署觇清切
龙章荷宠褒诗徵羣玉府乐谱八琅璈甎影移瑶席罏
香覆缬袍愿言铭
盛轨虞拚戴瀛鳌
佥都御史【臣】嵇　璜得醉字
兰台望崇严芸馆职清秘宏规焕木天
御气通丹地奎壁炳台衡云霄纡
日辔
帝歌鸣凤仪
宸笔翔鸾贲宴衎颂那居礼成欢既醉馆规拓前编仙
籍资新记蔼蔼盼槐厅祥烟郁深翠
少詹事【臣】裘曰修得酒字
瀛池俨跨虹蓬观屹连斗丽日拥冠裳清风开户牖焜煌
璇牓书潋灔雕筵酒道义光三辰缥缃罗二酉雍雍趋末阶穆穆瞻
圣后许
国有寸心相将期不朽
侍读学士【臣】世　臣得深字
熙朝文治洽
圣主右文深壁府图书焕芸台
法从临羣仙赓雅什一德赞天谌玉醴盈尧斚金徽叶舜琴叨荣逾往古勉学媿分隂忝窃无由报题辞罄末忱
侍读学士【臣】于　振得载字
红泉耀星楣紫气迎
仙队艺苑庆遭逢
宸襟欣茂对堂深香穗凝檐耸行云碍
宝墨焕晴霞璚浆浮碧瀣岂惟重鵷鸾良以优鼎鼐【微
臣】职
起居纪録光前载
侍读学士【臣】陈邦彦得歌字
桂苑宏规迥瀛洲
翠辇过
双题日月丽
五字锦云罗班坐开嘉讌分曹奏短歌礼从耆德重恩被侍臣多迟暮依青鏁追陪振玉珂染毫赓喜起拜
手诵卷阿
侍读学士【臣】涂逢震得春字
酉山开秘苑甲观敞重闉五纬奎文聚三阶庆泽新上公同授简庶宷共垂绅牋为题诗擘
恩沾醉酒均
天香分玉案绮席错花茵献夀随簪笏同赓亿万春
祭酒【臣】崔　纪得兴字
论道重三台崇儒临
万乘雕楹贺燕翔藻井文虹亘镐宴酌金罍虞谐调玉磬参差花影移糺缦云祥应幸际代明良弥祈天保定相将赞治机讵比吟春兴
侍读【臣】双　庆得曲字
兰省驻
宸舆琼筵徵雅曲紘瀛
圣化咸霖雨台臣属秀彩结华轮雕甍迎瑞旭典坟政所资德义心斯沃梁水戢鸳鸯金台罗骏騄登瀛愧匪材敬业期深朂
侍讲【臣】观　保得情字
万几余暇日芸署葺初成葭管缇庐寂寒花
辇路荣尧年甲子始舜乐应钟鸣良辅方聨鼎诸臣共献觥醖颁
天泽美壁映彩毫横掌故传鸿典康哉洽
圣情
中允【臣】于敏中得竭字
香浮白虎樽云护苍龙阙
明良际泰阶
警跸传阳月班依
宝仗分牓启
银鈎掲
恩光浃鼎台
宸咏联簪笏题标丽正诗盛纪蓬莱碣宠荣被词臣勉
矢涓埃竭
中允【臣】董邦达得为字
梓材贲邓林绮组荣金匮彩映上台星光分香案吏和羮衮绣联受爵簪裾萃奎斗丽飞甍云烟笼
宝字仰思
圣主恩俯益愚【臣】愧古训期服膺已人审所为
赞善【臣】宋　楠得知字
玉戺传
纶綍金门盛羽仪自天飞
翠盖就日捧瑶巵论道敦耆旧敷言广
训辞风清鳷鹊观人在凤凰池
恩湛三霄露文惭五色丝
圣顔瞻有喜应许侍臣知
御制得音字
木天临翠辇鵷侣集华簪广学心常切因文道可寻横汾隂岂昔来泮水犹今礼乐於斯盛觥罍取次斟诗惭得珍字辞喜献官箴返辔重城暮犹闻歌诵音御制
重开甲子文治昌
佐文赞治资贤良【大学士伯臣鄂尔泰】以
圣继
圣垂经常【大学士伯臣张廷玉】於赫
太上示清行【大学士臣福敏】绳武弼基繄我
皇【大学士臣陈世倌】四聪四目开明堂【大学士臣史贻直】野无遗贤始悦康【礼部尚书臣任兰枝】楩楠?梓松柏桑【兵部尚书臣彭维新】珣玕琪映璆琳琅【刑部尚书臣张照】从龙从虎云风翔【工部尚书臣汪由敦】葭徵玉管迨初阳【左都御史臣刘统勲】集贤落成隆桷杗【吏部侍郎臣阿克敦】连延?窱以辉煌【户部侍郎臣梁诗正】老槐蔽景绿庭廊【仓塲侍郎臣彭树葵】夺暑却寒温又凉【兵部侍郎臣王承尧】法度既备丹雘彰【兵部侍郎臣陈悳华】谆诲故老宜徜徉【刑部侍郎臣钱陈羣】展也宴寝凝清香【工部侍郎臣德龄】将作入奏报克襄【工部侍郎臣吕炽】
帝曰朕其鸿厥庆【内阁学士臣宗室塞尔赫】来游来歌雅所臧【内阁学士臣德新】况今二老民之望【内阁学士臣秦蕙田】爰飞
神翰拂缣缃【副都御史臣励宗万】金壶墨渖流淋浪【宗人府府丞臣任啓运】璇题双贲日月光【通政使臣敷文】仙毫雄健摆礌硠【通政使臣张若霭】笔势一落千丈强【大理寺卿臣嵩夀】劲力外爽神内藏【詹事臣张鹏翀】点蹲芒玉磔回冈【太仆寺卿臣刘纶】金薤倒披贯柳鲂【佥都御史臣嵇璜】鸾鹤交翥上银潢【左通政臣张映辰】烟云舒卷难形相【右通政臣邓时敏】荣光属天莫可量【少詹事臣裘曰修】未许常侍拟登牀【侍读学士臣世臣】飞白赐苏让美芳【侍读学士臣于振】矧乃仙巢署苍筤【侍读学士臣陈邦彦】吉日庚午日之刚【侍读学士臣涂逢震】遂移
天屣下阖阊【侍讲学士臣龚渤】警跸骇顾陛楯郎【祭酒臣鄂容安】龙鸾和铃铿复锵【祭酒臣崔纪】扬金鑁而拖玉镶【四译馆少卿臣余栋】云?俾倪导缨纕【顺天府府丞臣郑其储】叶叶秀文覆仪鍠【太仆寺少卿臣陈其凝】纷敷旖旎从风扬【鸿胪寺卿臣梅?成】历天捎星耀日鋩【光禄寺少卿臣窦启瑛】紫烟煜爚御道黄【庶子臣周资陈】瀛池俨立千鸳鸯【侍读臣双庆】金紫银艾簪截肪【侍读臣周玉章】入门升阶和以庄【侍讲臣观保】吉辉真气溢圆方【侍讲臣双顶】六章五采葱衡瑲【谕德臣兴泰】如天启门日在房【洗马臣李文锐】冯翼孝德瞻顒卬【候补洗马臣陆宗楷】王多吉士咸对敭【中允臣于敏中】尊师六拜谒
素王【中允臣董邦逹】回过刘井憩东厢【赞善臣宋楠】昌黎文伯社兹乡【司业臣鹤年】北门学士奠椒浆【司业臣陈世烈】编钟鼖鼔韶濩纲【左参议臣薄海】崇牙树羽虡趪趪【右参议臣吴应枚】高管噭啸龙耶凰【编修臣阮学濬】象凤翼笙班管长【编修臣僧格勒】玫瑰作柱朱丝张【编修臣沈文镐】翿龠繁会相低昂【检讨臣钟音】绕风停云慨矣慷【编修臣陆嘉颖】人声谐律相和倡【编修臣白瀛】分刌节度穷窈茫【编修臣周煌】欣与人心犁然当【编修臣路斯道】鸟为拊翼鱼闯防【检讨臣德保】如轩张乐洞庭旁【编修臣秦勇均】元臣稽首鸣珩璜【检讨臣周长?】敬上千秋万岁觞【编修臣周正思】于胥乐兮无怠荒【编修臣柏谦】一献百拜礼则详【编修臣张映斗】朱虎熊罴与殳斨【编修臣任端书】雝雝肃肃济济跄【编修臣林蒲封】炊金馔玉出禁坊【编修臣万年茂】太清红云员峤霜【编修臣李龙官】翠涛醁醽酏醴?【编修臣曹秀先】粔籹蜜饵有餦餭【检讨臣韩彦曾】猩唇旄约隽翠膷【检讨臣周礼】越骆菌和阳朴姜【检讨臣郭肇鐄】江橘梦柚常山棠【编修臣钱琦】远方口实导择将【编修臣董泰】鼎中变化尹对汤【编修臣宋邦绥】微纤精妙大官湘【编修臣姚廷佑】炙三弋五应未尝【编修臣叶酉】
帝歌卿云宫绕商【编修臣王居正】八伯咸进拜手扬【编修臣汪师韩】韵得燕公五字章【编修臣金相】聨吟更仿汉柏梁【编修臣孙人龙】式瞻
天藻萃圭璋【编修臣潘乙震】圆龙方虎排明璫【编修臣杨述曾】
日星胷回锦绣肠【编修臣徐景熹】薰风晨露相颉颃【编修臣汤大绅】烛龙衔曜光四炀【检讨臣廖鸿章】冲波激岳声嶈嶈【编修臣蔡扬宗】昭融至道若雨阳【编修臣王觉莲】
天光下济濡荄芒【给事中臣锺衡】五色秀华流戴匡【给事中臣程锺彦】披条振藻六艺场【给事中臣杨二酉】风雷鼔舞物苍苍【给事中臣程盛修】镌勒琬琰传胶庠【给事中臣王兴吾】流播乐府谐笙簧【给事中臣周祖荣】从臣才艺花发菖【给事中臣邹一桂】驽骀步武龙腾骧【给事中臣胡定】蓬莱望见风引樯【给事中臣马宏琦】桃开郁水满磅磄【监察御史臣包祚永】圣涯游泳涵紘沧【监察御史臣李清芳】淼不可即空旁徨【监察御史臣孙灏】乃知
天文元气航【监察御史臣吴文焕】
圣处不须一苇杭【监察御史臣张汉】雕虫篆刻宜惭惶【监察御史臣冯秉仁】越玉五重厠匏□【监察御史臣范咸】分?立仗老肃爽【监察御史臣张孝程】泰华千仞登跛牂【监察御史臣杨开鼎】学优得文愧应瑒【监察御史臣冯元钦】春兰秋菊杂藏莨【监察御史臣欧堪善】风松奚用引蜩螗【监察御史臣沈景澜】迫窘诘屈走踣僵【监察御史臣洗廷芳】愿归夜读?青箱【庶吉士臣邵齐焘】畋?二酉罗三仓【庶吉士臣窦光鼐】天禄石渠居就粮【庶吉士臣凌镐】易参肃弼诗申苌【庶吉士臣罗暹春】斟羮哜胾饫膏粱【庶吉士臣田沇】研味道腴弃粃糠【庶吉士臣胡泽潢】博闻为馈贫之粻【庶吉士臣王世仕】学海万里去鸣榔【庶吉士臣王太岳】珊瑚结网丽鲨鱨【庶吉士臣朱橒】宁甘决起抢榆枋【庶吉士臣张泰开】不离省闼希文强【庶吉士臣姚范】温恭朝夕莫或遑【庶吉士臣刘炳】烟霞□濯玉雪装【庶吉士臣孙廷槐】効愚千虑一赞勷【庶吉士臣朱佩莲】中夜起舞不能忘【庶吉士臣德保】
圣人端拱垂衣裳【庶吉士臣蔡时田】调和玉烛握珠囊【庶吉士臣徐玮】淳风沕穆恩滂洋【庶吉士臣径闻】钤辖不动矢直狼【庶吉士臣王铤】化被万国通狼?【庶吉士臣杜若拙】远致赤兎来白麞【庶吉士臣盛格】不但蛮狄与戎羌【庶吉士臣顾汝修】
皇仁旁鬯风泱泱【庶吉士臣戈岱】
上天降丰岁其穰【庶吉士臣刘锡龄】六气无易盛德禳【庶吉士臣阎循琦】十雨五风絶旱蝗【庶吉士臣觉罗奉寛】引恬引养无胥戕【庶吉士臣惠元士】际兹休明敢不蘉【庶吉士臣金洪】旁招俊乂匪其彭【庶吉士臣蒋辰祥】涣羣元吉马匹亡【庶吉士臣丛中芷】橘徕服兮甘在瓤【庶吉士臣周孔从】素丝五緎风羔羊【庶吉士臣王康佐】朝黻永无鹈咮妨【庶吉士臣廖芳莲】泰交一德凛复隍【庶吉士臣陈桂洲】永膺
万福储千祥【庶吉士臣熊为霖】天人和乐未渠央【庶吉士臣黄遇隆】冬日晏温下红墙【庶吉士臣熊元龙】戛然清韵传风篁【庶吉士臣张日誉】
六龙回跋揺镂锡【庶吉士臣陆树本】拜送遥瞻豹尾枪【庶吉士臣周人骐】都人拚舞喜若狂【庶吉士臣周焘】作歌赓拜追虞唐【庶吉士臣程景伊】不数横汾与长杨【庶吉士臣邱柱】蓼彼萧斯零露瀼【庶吉士臣陈大?】
恩深如海奚以偿【庶吉士臣出科联】玉堂盛事垂无疆【庶吉士臣储麟
趾】
御制是日复得诗四首并示诸臣
欢腾芸署小阳春此日崇文引席珍顾我慙为房杜主岂伊独数马邹臣石渠典故应增旧壁宿光华更覩新影丽花砖争到八尽教沾醉酒三巡
瑞旭曈曨霭扇鸾筵开翰墨会衣冠五车四库从来纪刘井柯亭取次看玉版挥毫盈凤沼花瓷赐茗擘龙团济川自古资舟楫便欲因寻学海澜
昌辰天禄集鵷联欣咏斯干小雅篇鸟革翬飞跻君子诵诗讲易共高贤光凝黼座垂华藻篆绕猊炉散瑞烟咫尺玉堂清切地底夸瀛岛说登仙
百年礼乐庆昭融保泰常持惕若衷漫以新诗鸣豫大谁将忠告赞钦崇傅岩梦赉应无藉唐室赓歌讶许同心喜百僚知我意不将高议诩升中
【御注按唐书张说倡封禅议帝召说与礼官学士置酒集仙殿云云故其时诸臣诗中有高议待升中又将陪玉检泥之句夫以崇儒之雅举隐遂满盈之私志非朕所取惟是兢兢业业与日俱长颂不如规我君臣其共勉之】
大学士【臣】鄂尔泰【臣】张廷玉等
奏伏惟
殊荣贲於册府
睿藻辉煌
恺泽沛於词林
恩华稠叠旷千秋而纪盛偕庶尹以腾懽钦惟
皇上
濬哲性成
钦明光被
接羲轩尧舜之统
德乃日新
掞星云河岳之文
圣由天纵璿玑斡运际甲子之重开宝籙迎祥继雍熙之累洽丕焕右文之典用彰稽古之荣繄是词垣素称清秩本崇政集贤之重地沿迩英丽正之遗规朴斵宜勤栋隆惟吉爰颁
巽命俾予鼎新藻井芝栭郁虹梁之特起
璇题宝画揭凤榜以高悬亭号瀛洲真成方峤地连华盖名称玉堂属广厦之初成展鈎陈而夙驾
帝车纡轸光临奎壁之垣日晷腾辉彩彻台阶之次鵷
行云拥屹
黼座以中开豹尾星陈启琼筵而肆设云璈锦瑟聆广
乐於钧天翠釜金罍酌衢尊於丹地
摛章宠示韵分燕国之篇染翰联吟制仿西京之体金声玉振集条理之大成乾端坤倪冠苞符而首出镌诸琬琰掩八伯之咸歌逖考缥缃陋三侯之成咏斯文极盛振古希闻【臣】等幸遘
昌期叨尘秘省仰
王言之郑重勉效论思诵
睿制以惊惶多惭寅亮戴
巍巍之至德莫申天保报上之忱思蔼蔼之吉人共志卷阿来游之盛宠深逾分感极难名凡兹与讌诸臣共喜普沾
异数在昔缬袍莲炬尚焜燿於曩编与夫玉署金銮第
铺张於往载岂如
今日覃被
恩施寻巢犹记凤池同荷需云之渥释屩甫来芸馆均瞻复旦之华拜稽窃附於歌虞醉饱还逾於宴镐波添瀛海
恩重鳌山惟当共赞夫休明冀以稍酬於
高厚所有感激微忱理合公同具疏恭
谢伏乞
圣鉴施行
【臣】等窃惟从古治朝必隆文学侍从之职汉时天禄石渠承明金马皆称着作之庭唐开元中初置翰林院历代相沿其选益重而恩礼亦愈优前史所传莫可殚述谨按前代帝王临幸词苑自唐已然至宋尤盛太宗雅尚文儒太平兴国中御书飞白玉堂之署赐学士苏易简行幸其苑古今以为美谈其後绍兴淳熙间屡幸秘书省宴赉弥厚前代永宣二朝幸文渊阁并至史馆然考其时銮坡秘省皆在掖垣之内
国初
太宗文皇帝
世祖章皇帝屡幸内院披寻典坟谘访治道而其时内三
院亦尚在
禁中夫以兰台芸馆环拱於
紫微太乙之旁迩
天光而停
日御荣莫大焉若院署之在长安左门外者则臣僚公
廨非敢望
乘舆之及也惟兹
景运方昇文明大启栋隆既竣
玉趾亲临扬
葆佾於槐厅导鼓吹於凤沼尧樽徧酌禹膳均颁乐奏九成礼隆三爵倡薰风之
睿藻继卷阿而矢音凡官翰林者既得?席赓扬载亲色笑而内阁学士【臣】塞尔赫以宗室能诗
特命入三十八人之内尤盛事之可传者堂哉皇哉自载籍以来未有眷顾儒林普徧优渥若斯之隆者也一时与宴诸臣鼓舞称庆拜赐
阙廷其年适遇宾兴皇华衔
命之臣道路传闻咸有每怀靡及之虑都门人士顾瞻玉堂如在天上而四方草泽汲古嗜学之儒且弹冠色喜以为千载一时不可逢之嘉会也洵足以示後世而垂无穷也已【臣】等编辑
盛典既成恭识数语於简末虽於
圣天子振兴文教崇儒劝学之盛心不足窥见万一而
遭际
圣明道扬
盛美则窃有深幸焉谨跋
词林典故卷一
<史部,职官类,官制之属,词林典故>

[book_title]卷二
钦定四库全书
词林典故卷二
官制【附詹事府】
翰林之名见於汉时未以署官特作赋者假喻於文辞云尔唐翰林院初本儒臣文学供奉待诏之所至开元中始设学士亦无定员皆以他官选充宋元及明相沿代置品秩名数亦随时不同唐翰林学士外先有弘文集贤学士大学士宋资政观文天章龙图之设则视乎唐明华盖谨身文渊东阁之称又视乎宋而明初左右春坊亦置大学士自成祖以翰林官直文渊阁故翰林以阁中为内署又与詹事互兼职业是以三署相通若夫唐之翰林学士或知制诰或不知制诰宋学士知制诰与中书舍人分为两制者则自後晋始唐之讲读学士皆不系翰林其系以翰林者则自宋始宋之检讨编修史院及他司皆有之而翰林则无後独归於翰林者则自明始至如唐宋官僚轻於翰林明则庶子中赞为修撰编检之迁阶谓之开坊以詹事为学士之晋秩谓之出院唐宋翰林乞郡出外得以原官结衔明则改官不得带帖唐宋校理馆职虽进士上第未即铨除必由记室幕僚仕於州县者召试而得明则鼎甲三人即授修撰编修而庶吉士留院者便已授职唐宋应奉直院权直之号至明尽除而有五经博士侍书之目与庶吉士之选此其沿革之大凡古今之殊致矣魏晋以来置秘书中书着作江左唐宋具有其官唐设起居郎舍人史馆领在门下宋则国史有院着作有局皆通於秘书省虽官异翰林而事实相近至明代官从并省统归翰林讲读以上则同古之两制侍从修撰而下则同古之秘书着作而史职系焉自是翰林员品有定
皇朝叙官初以内阁翰林之职统於内三院历经圣神裁定内设殿阁大学士外设翰林院官制大备至詹事春坊始亦议裁寻并复焉其与翰林院相通互兼具垂令典因附着於篇
汉
汉武帝初徵贤良文学待诏金马门【汉书】
汉武帝建藏书之策置写书之官【同上】
汉置五经博士【同上】
後汉
後汉东观有校书之职选他官典校秘书撰述传记【通典】
後汉着作皆以他官领【同上】
後汉光和元年置鸿都门学士【後汉书】
後汉延熹二年始置秘书监一人【通志】
按汉时翰林未有定职然後世翰林待诏博士学士之名已始於此翰林志云武帝时东马严枚皆在左右亦其事也
魏
魏武帝置秘书令丞秘书郎【通典】
魏文帝置中书令改秘书令为监【通志】
按後世以入翰林为读中秘书考汉藏书之所石渠石室延阁广内则在外府兰台秘书及麒麟天禄则在内禁为御史中丞所掌刘向又言外有太常博士之藏而後汉图书则在东观魏改汉兰台令曰秘书又改中书至晋以中书统秘书武帝以秘书借张华读之所云读中秘书者盖引此为故实也
魏明帝青龙四年四月置崇文观徵善属文者以充之【三国志】
晋
晋武帝以秘书并中书省【晋书】
晋永平中复置秘书监其属有丞有郎统着作省着作郎一人又置着作佐郎八人【同上】
东晋
东晋元帝建武元年十一月置史官【同上】
宋
宋置秘书着作与晋同【通典】
宋明帝泰始六年九月立总明观徵学士以充之【宋书】齐
齐置秘书监丞郎着作佐郎员额悉如宋【齐书】梁
梁置中书省监令各一人秘书省监丞各一人郎四人【文献通考】
按晋中书令管机务盖宰相之任而秘书着作统焉六朝唐宋沿之不改即明大学士统翰林院而翰林所为入阁办事亦仿於此
陈
陈承梁仍各设侍从文章制命典籍之职【古今图书集成】
按典籍名始此
陈永定三年闰四月置西省学士【陈书】
北魏
北魏太和十五年置左右史官【魏书】
北魏置起居令史【文献通考】
按起居注始於汉时宋林駉云汉武有禁中起居注东汉明德马后撰明帝起居注本宫中女史之任三国志注引汉献帝起居注则近侍为之通典云魏晋起居注着作郎掌之隋初以吏部散官及校书正字有着述才者领之唐高祖初温大雅作剏业起居注於时亦未有专官自贞观显德间设郎舍人而起居注乃有定职
又按起居注或以为本古左右史而设然考之於书左史仅一见於楚之倚相一见於汲冢之戎夫而右史无闻焉盖左右史本非周官即诗传言卫武公左右置监史以自警特一时一人之事後世传之遂有记言记动之说而玉藻乃着其文玉藻出汉儒亦止述所传闻之辞未必古时专署其官至五帝外纪称苍颉沮诵为左右史疑於荒远惟唐艺文志以穆天子传为起居注之始体或然尔
北齐
北齐有起居省【文献通考】
北齐秘书省监丞各一人郎中四人校书郎十二人正字四人又领着作省郎二人佐郎八人校书郎二人【隋书】
北周
北周有麟趾殿学士有外史【通典】
按後以殿名加学士称麟趾其权舆也
北周秘书监领着作监校书郎下士十二人着作上士二人中士四人【同上】
按周苏绰以周官行官制故有外史上中下士之目
隋
隋承周有麟趾殿学士【隋书】
隋置秘书省监丞各一人郎四人校书郎十二人正字四人录事二人领着作太史二曹着作曹郎二人佐郎八人校书郎正字各二人太史曹令丞各二人【同上】
按太史之名夏商时已有之若夏太史终古商太史高势是也至周官四史内史掌八枋与公卿策命及四方之事书则似後世尚书主章奏诏令之职外史掌四方之志三皇五帝之书则似後世御史中丞掌殿中图籍之职小史掌邦国之志诏王忌讳则似後世管玉牒氏族世系名讳之职而太史日官也掌建邦之六典与後世记载者皆絶不同若齐太史晋太史执简而书殆为近似然考左传国语国策世本等皆非当时史官所着即太史公亦自称近於卜祝之间其所为着书亦只自成纪撰非奉职为之马端临以周四史列於史官亦但沿习其名耳自隋立太史局唐宋以来居史职者多称太史至明时则凡翰林修撰等并称太史焉
隋开皇十四年秘书省置主事令史【隋书】
隋大业十一年增秘书省官百二十员以博士补之【玉海】
唐
唐置门下省起居郎二人中书省起居舍人二人【唐书】唐置门下省校书郎二人中书省校书四人正字二人【同上】
唐置史馆於门下省史馆修撰四人【同上】
百官志注天宝後他官兼史职者曰修撰初入为直馆元和六年登朝官领史职者为修撰未登朝官皆为直馆大中八年汰直馆二人增修撰四人按唐初令狐德棻请修近代之史遂命修撰修撰之名始此
唐秘书省置监一人少监二人丞一人领着作局少监为之贰【同上】
百官志注龙朔二年改秘书省曰兰台监曰太史少监曰侍郎丞曰大夫秘书郎曰兰台郎垂拱元年又改曰麟台太极元年复称柲书省按唐秘书省隶中书如晋制
唐秘书省秘书郎三人校书郎十人正字九人【同上】唐秘书省领着作局郎二人着作佐郎二人校书郎二人正字二人【同上】
百官志注龙朔元年改着作局曰司文局郎曰郎中佐郎曰司文郎
唐置弘文馆学士【同上】
百官志注武德四年置修文馆於门下省九年改弘文馆仪凤中置详正学士五品以上曰学士六品以下曰直学士神龙元年改昭文馆景龙二年置大学士四人学士八人直学士十二人开元七年改曰弘文馆置校书郎校理等官长庆三年罢详正学士专以五品以上曰学士六品以下曰直学士未登朝为直馆
唐置集贤院学士【同上】
百官志注开元五年置乾元院使有刋正官四人知书官八人六年更号丽正书院置详检官改修书官为丽正殿直学士八年加文学直又加修撰校理刋正校勘官十三年改丽正书院为集贤书院有学士直学士宰相一人为学士知院事常侍一人为副知院事又置院判押院中使各一人玄宗尝选耆儒日一人侍读至是置集贤院侍讲学士侍读直学士增修撰校理待制留院知检讨与文学直之员至德二年置大学士贞元四年罢大学士八年罢校理置校书四人正字二人元和二年复置集贤校理罢校书正字四年集贤学士直学士皆用五品以学士一人年高者判院事按检讨之名始此
唐玄宗初设翰林院召文学儒臣待诏院中【翰林志】唐开元二十六年於翰林院置学士【同上】
按翰林志太宗时召学士草诏然犹未有名号乾封已後始号北门学士玄宗初置翰林待诏选朝官入居供奉别旨开元二十六年始以翰林供奉改称学士其首为之者则张垍刘光谦也玄宗虽改供奉为学士别建学士院於翰林院之南时犹未称翰林学士至德宗以後翰林始兼学士之名是玄宗虽置学士而翰林学士之定称则在永贞贞元时始矣
又按唐翰林学士本非专设以他官兼充之自中舍尚书郎拾遗补阙校书着作皆选任虽县尉亦得召入供职李商隐白居易碑以盩厔尉召入是也又弘文馆隶门下省集贤院隶中书省而翰林独无所隶其後又置东翰林院於金銮殿故又有金銮殿学士後人呼学士为銮坡盖以此
又按自扬雄有翰林主人之称後世沿之晋李充论着翰林梁锺嵘诗评称郭璞为翰林诗首唐李邕称翰林六絶盖用以标文苑之目耳唐取此名院且以署官开元而後其职益重至宋时遂目为将相储材之地云
唐翰林学士承旨【学士院记】
按元稹记云旧制学士无承旨名宪宗始命郑絪为承旨翰林志云元和已後院长一人或密受顾问独召对?居北壁之东阁号为承旨阁子
五代
後梁开平三年改思政殿为金銮殿置大学士一员【文献通考】
後唐置翰林承旨一员【同上】
後晋天福五年废翰林学士寻复置【五代史】
後晋开运元年诏翰林学士与中书舍人分为两制各置五员【文献通考】
按宋两制之目由此五员续翰林志作六员盖因宋制言之似当以通考为正
宋
宋置起居郎舍人如唐制【文献通考】
按宋起居郎隶门下省起居舍人隶中书省号小两省官林駉至论云元丰官制行分郎与舍人为左右时又称左右史
宋秘书省监少监丞各一人其属着作郎一人着作佐郎二人秘书郎二人校书郎二人正字二人【宋史】
宋置直秘阁【文献通考】
按宋初以史馆昭文馆集贤院为三馆皆寓崇文院中端拱元年诏就院之中堂建秘阁置直秘阁以直馆直院为之谓之馆职以他官兼者谓之贴职
宋置国史院监修一人以宰相为之修撰直馆检讨无常员【同上】
按宋天圣间以宰相为提举以三馆秘阁校理为编修官元佑间复改隶门下省绍圣间归秘书省又按宋之编修不止史院三司枢密院皆有编修官编修之名始此
宋承唐设翰林学士院置翰林学士承旨翰林学士知制诰直学士院翰林权直学士院权直【宋史】按宋史承旨不常置以学士久次者为之凡他官入院未除学士谓之直院学士俱缺他官暂行文书谓之权直
又按通考唐之所谓翰林学士只取六学之人随其官之崇卑入院者皆为学士其尊贵亲遇者号称内相可以朝夕召对参议政事或一迁而为宰相而其孤远新进者?起自初阶或元无出身至试令草麻制甚者或试以诗赋如试进士之法其人皆呼学士自唐至五代皆然至宋则始定制资浅者为直院暂行者为权直於是真为翰林学士者职始显贵可以比肩台长举武政路矣
宋咸平二年置翰林侍讲学士翰林侍读学士【同上】按宋经筵官其秩尊者为讲读学士品卑资浅则为说书元丰官制行罢翰林讲读学士用侍从以上官兼充
宋置枢密直学士【同上】
按林駉至论云宋承唐制学士以六员为额其知制诰即治本院事其别领省府职任即不带制诰如知通进银台司兼门下事则即唐给事中比也而隶直枢密院兼制诰即唐中书舍人之任也
宋置资政殿大学士【同上】
宋置观文殿大学士【同上】
按宋资政观文二大学士盖特设以加宠宰相旧臣不为常置大抵如汉特进光禄大夫晋宋冗从仆射奉朝请之比与明时典机务者不同而名差近焉
宋置殿阁学士殿曰资政端明等阁曰天章龙图宝文显谟徽猷等皆设学士直学士待制【同上】按宋殿阁学士多为从官及外除者兼衔待制如唐待诏而官稍贵宋仁宗特开天章阁以待范仲淹谘访政事待制之设始此而龙图学士尤多有名若包拯龎籍孙觉祖无择等皆尝为之宋时称其官相谓为龙学云南渡後敷文焕章华文宝谟等阁设学士直学士待制一仿汴京旧制
辽
辽置门下省起居郎起居舍人知起居注【辽史】辽置国史院史馆学士【同上】
辽置翰林院翰林学士承旨翰林学士翰林祭酒【同上】按辽国语以文翰为林牙故翰林设都林牙又有北面林牙则掌契丹文字行於国中者南面林牙则兼掌中国文字
辽置崇文馆大学士宣政殿学士观书殿学士乾文阁学士昭文馆直学士【同上】
金
金置秘书省监少监丞秘书郎【金史】
金置弘文院知院同知弘文院官【同上】
金置国史院监修国史官编修检閲官【古今图书集成】
按辽金官制国史院皆有监修国史官盖用唐故事以宰相兼领实非史院正官也
金置翰林学士院翰林学士承旨直学士翰林侍讲学士侍读学士翰林待制翰林修撰翰林应奉文字【金史】
按翰林修撰之名自金始
元
元置集贤院秘书监艺文监监书博士【元史】
元置翰林兼国史院置学士承旨翰林学士侍讲侍读学士直学士待制应奉翰林文字修撰编修检閲典籍经历都事又设蒙古翰林院【同上】
按元史百官志列朝官制置罢不一先後员额增减不定其集贤院初并入翰林後则分设
明
明初置翰林院为正三品衙门设学士承旨学士侍讲学士侍读学士直学士典簿待制修撰应奉编修典籍检閲等官【明会典】
按明会典又有秘书监弘文馆及起居注等官後皆不设黄佐翰林记洪武三年置校书郎等官九年罢之又云国初翰林有国史院院有编修官後不复设而以修撰编修检讨专为史官隶翰林院然史官皆预讲读讲读官亦预史官实不分职
明洪武十四年五月改翰林院为正五品衙门设学士一人侍讲学士二人侍读学士二人孔目一人属官侍讲二人侍读二人五经博士五人典籍二人侍书二人待诏六人史官修撰三人编修四人检讨四人革承旨直学士待制应奉检閲典簿【翰林记】
明洪武十八年三月定翰林院正官学士一人正五品侍读学士侍讲学士各二人从五品首领官孔目一人未入流属官侍读侍讲各二人正六品五经博士五人正八品典籍二人从八品侍书二人正九品待诏六人从九品史官修撰三人从六品编修四人正七品检讨四人从七品【同上】
按明永乐十九年南京翰林院惟设掌院学士一员孔目一员
又按明初置五经博士人司一经永乐以後以孔颜孟氏周程朱子之裔皆世袭五经博士而洪武中所置之五经博士渐废不复设矣又翰林记云侍读先侍讲始於此盖唐宋时侍讲皆在侍读之上也
明洪武十八年三月又定华盖殿武英殿文华殿文渊阁东阁设大学士各一人【同上】
明洪熙中添设谨身殿大学士【明会典】
按永乐初命编修等官於文渊阁参预机务谓之内阁渐陞至学士诸职洪熙元年或加师保及尚书侍郎卿仍兼学士大学士衔自後因之称内阁大学士凡大学士加三师则为一品加尚书二品侍郎三品若未加陞而止系大学士者则仍正五品
明经筵官有知经筵事同知经筵事讲官推举皆出内阁又令本院及坊局官侍班久之选为展书官又自展书充月讲官年深秩尊者充日讲【翰林记】按明史故事率以翰林大僚直日讲鲜及史官者至于慎行张位王家屛沈一贯陈于陛咸以史官得之异数也
明洪武中定翰林院为近侍清贵之职凡迁转皆出自上裁不付铨衡【同上】
按明制翰林院迁官始自詹事府左右春坊司经局循至学士其转则吏部尚书侍郎以至内阁不及他途然非九年考满则纂修书籍名虽亲擢实循资格也又翰林不由吏部选自唐宋已然又按黄佐云本院官外擢皆升高位无有对品调者若洪武时王禕出为南康府同知赐金带出自亲擢事体不同其降谪者不在此格也
明制非进士起家不得居翰林【天顺实录】
按黄佐云洪武初本院官皆由荐举进四年虽设进士科未有入翰林者今考进士入翰林自洪武十八年始至天顺间遂定斯制云
明洪武十八年选进士为庶吉士【翰林记】
按明既设进士科以诸进士未更事俾观政於诸司其在本院承敇监等近侍衙门者采书庶常吉士之义名庶吉士其在六部及诸司者则仍称进士正统後始定庶吉士止入翰林凡庶吉士入翰林者选无定员
明制进士第一甲三人称及第即授职修撰编修第二甲第一人第三甲第一人称赐进士出身赐同进士出身皆授编修【国朝故事】
按洪武十八年三月既殿试以第一甲丁显等三人并为修撰至二十一年策进士以第一甲第一人任亨泰为修撰第二人唐震第三人卢原质为编修自是遂为定式
又按永乐二年定庶吉士散馆授职二甲除编修三甲除检讨
明英宗时选奇童及善书者充翰林院秀才【翰林记】
皇朝
国初设文馆於
盛京
太宗天聪十年三月改建内三院曰内国史院内秘书院
内弘文院
世祖顺治元年三月增设三院学士各一员十一月定翰林院为正三品衙门晋学士秩正三品侍读侍讲学士正四品侍读侍讲正五品修撰从六品编修正七品检讨从七品裁博士侍书待诏二年三月定内三院为二品衙门四月令翰林官由内院补授闰六月裁翰林院以归内三院定内三院大学士二员为二品学士四员为三品侍读六员为四品笔帖式三员为七品六年正月更定内院官制三院各设学士一员侍读侍讲学士各一员侍读侍讲各一员八年四月增设三院侍读学士各三员裁侍读各二员十年六月增设三院汉大学士各二员十五年七月裁内三院改三院大学士为殿阁大学士秩仍正五品置翰林院定掌院学士学士秩仍五品十六年五月设翰林院侍读侍讲学士及侍读侍讲各三员十八年六月裁内阁翰林院复设内三院七月设内三院满汉大学士各一员满学士各二员汉军汉学士各一员
圣祖康熙元年二月增设内三院侍读学士各二员正四品侍读各二员正五品八年七月裁三院满学士各一员九年八月复改内三院为内阁置翰林院十月改三院大学士学士衔加殿阁大学士兼尚书学士掌院学士并兼礼部侍郎十二月设翰林院侍读侍讲学士及侍读侍讲等官员品如顺治十五年定制
世宗雍正三年十二月晋翰林院侍读侍讲学士秩从四品侍读侍讲从五品如顺治元年定制
掌院学士
学士掌院事即承旨职也
国初设有专员
圣祖康熙二十八年五月
谕大学士翰林掌院一官职任紧要必文学淹通衆所推服者始克胜任凡翰林撰拟之文亦须掌院详加删润然後成章闻明代大学士有兼管掌院之例大学士徐元文着兼管翰林院掌院学士事
谨按掌院以重臣兼领实起於此
讲官
世祖顺治十二年三月
谕内院朕惟自古帝王勤学图治必举经筵日讲以资启沃今经筵已定於文华殿告成之日举行日讲深有禆益不宜刻缓尔等即选满汉词臣学问淹博者八员以原衔充讲官侍朕左右以备谘询
是年十一月
谕吏部日讲官侍从禁庭朝夕进讲国子监衙门较远职任难兼如遇祭酒司业员缺不必以日讲官推补十四年九月设经筵讲官满汉各八员
是年十二月增设日讲官十员
圣祖康熙九年置起居注馆於
太和门西廊设满记注官四员汉记注官八员俱以日讲官兼摄并设满文主事一员汉文主事二员汉军主事一员满文笔帖式满汉文笔帖式汉军笔帖式各四员十二年增设满记注官一员汉记注官二员十六年增设满记注官一员二十年增设汉记注官八员三十八年七月裁起居注满汉主事各一员五十七年三月停起居注
世宗雍正元年四月复起居注官
诏曰自古帝王临朝施政左史记言右史记动盖欲使一举动一出言之微无不可着为法则垂范百世也
皇考圣祖仁皇帝英年践阼即设日讲起居注官於词臣中择其才品优长者以原官充补钜典茂昭度越前代诚为圣帝哲王之盛事
御极六十一年绍精一执中之统厉敬
天勤民之心文谟武烈经纬万几盛德日新大业鸿显天下臣民仰瞻至治不啻日月丽天江河行地莫不敬信悦服记注之臣美不胜书
皇考圣祖仁皇帝谦德弥光圣不自圣惟恐史官或多溢美之辞故康熙五十六年以後裁省记注只令翰林五员於理事时轮侍班行凡有重务要旨仍命内阁诸臣记而存之意至周密也兹朕缵承大统夙夜兢业日昃不遑思所以上继
皇考功德之隆下致四海晏安之治顾惟凉德甚惧负荷之难今御门聼政之初益当寅畏小心综理庶事咸期举措允宜簪笔侍臣何可阙欤当酌复旧章於朕视朝临御
郊祀
坛
庙之时令满汉讲官各二人侍班不独记载谕旨政务或朕有一言之过一事之失皆必据实书诸简策朕用以自警冀寡悔尤庶几凛渊冰之怀以致久安慎枢机之
动而图长治其仍复日讲起居注官如康熙五十六年以前故事
是年十一月定制日讲官奉差以翰詹官列名请署停其开缺差满代还
十二年七月增设起居注汉主事一员
皇上乾隆元年十二月增设满日讲官二员
谨按经筵满讲官以内阁学士掌院学士读讲学士詹事少詹事及尚书侍郎左都御史副都御史通政使大理寺卿之曾任内阁学士掌院学士读讲学士者列名汉讲官以内阁学士掌院读讲学士詹事少詹事祭酒及尚书侍郎左都御史等官之由翰林陞任者列名以原衔补充康熙十六年令满洲小九卿之由翰林陞转者亦得列名其日讲官则自掌院学士詹事以下坊局编检以上皆得充补
又按日讲官侍直康熙九年初设记注定制满汉各一员雍正元年复设则令满汉各二员侍直翰林官内擢
世祖顺治十一年三月令翰林官陞转俱归吏部十六年
二月吏部题补吏部右侍郎缺得
旨内阁既不设学士翰林官无缺可陞嗣後吏部侍郎缺出着照礼部侍郎之例亦用翰林官补授谨按吏部侍郎一兼学士衔一不兼学士衔故事不兼学士衔者翰林官不得推补至是并予列名
圣祖康熙三十八年九月
命京堂员缺翰林官一体陞转五十七年八月以左都御
史蔡升元请复
命六部侍郎缺翰林官与京堂应陞者均列名请补世宗雍正元年正月定制满洲侍读侍讲谕德洗马司业等缺用各部应陞一人翰林编修检讨一人分班递补
谨按各部应陞亦以科目出身者推用
十年十月令翰林官陞转派差将曾经记名褒奬议叙及申饬训诲处分之处缮单随本以闻翰林官外调
世祖顺治十二年九月吏部议定正詹以布政使用支正二品俸少詹以布政使用侍读学士以按察使用侍读中允以参政用编修检讨以副使用十六年九月令翰林官侍读以下照科道例每年外转春季秋季各一员侍读侍讲以参政用修撰以副使用编修检讨以参议用十八年九月奉
命停罢
圣祖康熙三十七年十二月副都御史吴涵以编修检讨人员陞迁壅滞疏请酌复变通编检照李涛汪楫之例外补一二人讲读学士等照王士正徐潮顾藻王九龄之例以京堂各衙门调补一二人得
旨所奏极是朕已知之不必令部议也
谨按先是李涛汪楫丁廷楗并外用知府至是以吴涵请复改刘涵为扬州府知府其调补京堂并奉
明旨已见内擢中
三十九年四月令编修检讨等?选科道奉
旨改授者冯云驌汤右曾刘灏宋朝南彭始?张瑗六人
谨按编检授科道始此
世宗雍正元年十月
命大学士会同掌院教习秉公别择学问优长字画端楷或精於繙译者留衙门办事及各馆纂修或才具练达可当科道吏部之选或长於吏治编检可为道府庶吉士可为州县者分别具奏老病衰废愿自解退者以原官休致行止不端事蹟确实者奏闻革退
庶吉士散馆
世祖顺治初除授三院编检外改授科道数人至十六年散馆则有仍留教习者十余人外用者一人黜革者一人十八年散馆则有部用者十余人嗣是历科参用其制或中行评博或知县即用或归进士原班或用教职法为加备焉
谨按庶吉士改授科道历科散馆皆有之至康熙三十六年丁丑惟吴甫生江球二人自丁丑而下遂停其改授
庶吉士馆选
国初本无定员
世祖顺治九年七月
允科臣高幸允奏按直省大小取汉进士四十人直隶江南浙江各五人江西福建湖广山东河南各四人山西陕西各二人广东一人以二十人习
国书二十人习汉书其满洲进士取四人蒙古进士二人汉军进士四人一体读书厥後选取各员因地因才递有增减历科沿之
世宗雍正三年四月
谕大学士九卿等曰前日李锺峩奏称翰林为储材重地自康熙四十五年至六十年七科每省俱有庶吉士雍正元年癸卯科汉军及河南四川进士无馆选者雍正二年甲辰科蒙古及山西河南陕西四川广东湖南广西云南贵州进士俱无馆选者请广储才之路等语朕即位之後以培养人材最重翰林故加意详慎隆科多曾奏称
圣祖时馆选每省俱有庶吉士所以朕於雍正元年癸卯科馆选时试其文义观其人品於僻远省分之人亦酌量选取又每谕教习之臣尽心训廸迨後历经?择及考试文章其中惟江浙人文义实较各省为优因将各省人员分用於内外各衙门而江浙人留馆独多雍正二年甲辰科馆选亦详加考试朕因以文义优者选为庶吉士於是山西河南等省进士遂多不得与选盖翰林职司文章若以文义不及者处之则用违其才而其人或有他长反无以自见矣朕凡於用人行政无不审
慎筹画务求当理而选择翰林更为留意实欲使人人勿枉其才各効所长庶国家得收器使之效岂计及於各省翰林之多寡有无也今览李锺峩所奏是必外人有此议论故以入告朕甚嘉之嗣後馆选庶吉士或应考试文义选取或应每省额选几人或应分为南北两院向来教习止派满汉各一员今若按省分各选庶吉士或亦按省分各设教习可乎至各省未得馆选之进士中或有文义可充翰林之选者尔等确有所知即行举出毋使人有逸才之论寻议历科馆选之法尽善尽美更无遗逸之才李锺峩条奏无庸议从之
五年五月令进士殿试後复试论诏奏议诗各一篇先是进士殿试毕即待选庶吉士自顺治丙戌迄康熙辛丑皆然雍正元年癸卯进士对策後复引试於
保和殿并令九卿各举所知至是遂为定制时称朝考焉
谨按雍正元年十二月复令本科进士十七人在各馆効力及在内官学教习至三年四月授夏之芳姜頴新二人为编修黄岳牧陆宗楷二人为检讨虽未为着令亦掌故之足徵者
皇上乾隆十年乙丑选宗室达麟图一人为庶吉士谨按定制宗室不应科目之选自雍正初建立宗学宗人子弟以时读书其中自後五年一试取其文合格者
赐进士一体引对至是馆选达麟图与焉宗室入翰林
始此
改调馆职
国朝崇尚文治馆制修明自进士选除外复徵试词科并膺馆秩事载
恩遇卷中其由他官改授者如郎中张允钦王士正中书励杜讷高士奇俱为翰林讲读给事中王原祁为中允中书杜镇魏学诚主事陈聂恒知县赵申季教授王懋竑俱为编修御史陈学海为检讨左通政钱以垲按察使赵殿最则授少詹事给事中康五瑞则授侍读学士而进士方苞之授中允主事廖必琦之改庶吉士并称旷典云
兼衔
圣祖康熙十年正月令提督四译馆太常寺少卿关防内
增铸翰林院衔
世宗雍正四年十二月改直省学道为学院凡部曹奉差督学加翰林院衔二甲进士编修三甲进士检讨受代後仍还本任
皇朝会典
翰林院正官　满汉掌院学士各一员【俱兼礼部侍郎衔】满汉侍读学士各三员　满汉侍讲学士各三员满汉侍读各三员　满汉侍讲各三员　史官修撰　编修　检讨【无定员】　庶吉士【无定员】首领官　满汉典簿各一员　满汉孔目各一员
属官　满汉待诏各二员　满笔帖式四十二员汉军笔帖式四员
五经博士十八员
谨按我
朝五经博士孔颜曾孟四姓外其仲氏言氏卜氏端木氏东野氏与宋张氏邵氏皆有之崇儒重道之典视前代为加渥矣
起居注馆
日讲起居注官【不专设以翰詹坊局官兼充雍正元年复设满记注官六员汉记注官十二员乾隆元年增设满记注官二员】　满汉主事二员　满笔帖式十四员　汉军笔帖式二员
詹事府
汉
汉太子詹事有丞【汉书】
按汉詹事位在大长秋上韩安国传壶遂官至詹事史记称上大夫壶遂则詹事在汉为上大夫而百官表不着其秩故宋刘敞作汉官班序图遂以詹事为无秩臣瓒注詹事引茂陵书以为真二千石荀悦汉纪则云比二千石通典又以为真二千石未知孰是
汉太子中允四百石【汉仪注】
按中允始此汉百官表有中盾无中允中允特见於汉官仪盖即中盾也
後汉
後汉太子中庶子六百石太子庶子四百石太子洗马比六百石【後汉书】
按後汉承西京其宫官不得独无詹事而百官志无之或史氏之缺庶子名见燕礼及燕义中洗马名最古本吴越春秋勾践身为夫差洗马汉取此名官而中庶子本秦官汉仍用之刘敞班序图庶子洗马秩最卑位列县丞尉羽林郎上
晋
晋置詹事丞一人中庶子四人庶子四人洗马八人【晋书】
宋
宋置太子詹事一人丞一人中庶子四人庶子四人洗马八人【宋书】
齐
齐置太子詹事府丞一人太子中庶子太子洗马各一人【南齐书】
梁
梁为太子置詹事【古今图书集成】
按隋书百官志梁太子詹事视中护军中庶子四人庶子四人典经局洗马八人
陈
陈承梁置太子詹事【文献通考】
按隋书百官志陈承梁官制太子詹事中二千石太子中庶子二千石庶子洗马六百石詹事品第三中庶子品第四庶子品第五洗马品第六梁陈二史皆无志故魏徵作隋史采二代之制而兼补之
北魏
北魏太平真君五年选诸良吏给事东宫【北魏书】北齐
北齐为太子置詹事左右卫率典书坊各率其属【古今图书集成】
按隋书百官志後齐官制多循後魏有詹事丞功曹主簿录事员左右卫二坊各置司马
北周
北周置太子宫正宫尹【通典】
隋
隋置詹事门下坊置左右庶子二人典书坊右庶子二人【文献通考】
按凡詹事府坊局之称皆自南北朝始至唐乃改典经局曰司经而左右春坊相沿不改
唐
唐置詹事府太子詹事一人少詹事一人主簿一人录事二人左春坊左庶子二人中允二人左谕德一人左赞善大夫五人司经局洗马五人右春坊右庶子下皆如左春坊【唐书】
按唐左右春坊盖承魏齐二坊之设而为之名然考梁徐摛为太子宫官文体既别春坊皆效之则春坊固不始於唐矣又北周王褒皇太子箴春宫养德秋坊通梦似古东宫官属春坊外又有秋坊者或门下二坊初设以春秋分名之欤
宋
宋置太子詹事太子左庶子右庶子左谕德右谕德【宋史】
按宋史百官志云旧制不常设储闱之建随宜制官以备寮宷多以他官兼领
金
金制东宫设詹事谕德以下皆为僚属【古今图书集成】
元
元立詹事院置左右詹事各一员副詹事詹事丞院判各二员左右谕德左右赞善各一员庶子中允各一员【元史】
明
明洪武初建大本堂延名儒教太子亲王後设东宫官属有同知詹事院事副詹事等官以勲旧大臣兼之二十四年七月改院为府其堂上官与本院官互兼职事【翰林记】
明詹事府官
正官　詹事一员　少詹事二员　府丞二员首领官　主簿一员　录事二员　属官　通事舍人二员
坊官
左右春坊大学士各一员　庶子各一员　谕德各一员　中允各二员　赞善各二员　司直郎各二员　清纪郎各一员　司谏各一员
局官
司经局洗马二员　校书二员　正字二员按古东宫官属詹事外有太子太傅少傅太子率更令等二傅职辅导率更职防卫而詹事主统治内外各率其属以供事焉太傅少傅惟两汉为专官即诸侯王傅亦然魏晋以下则皆他官兼之至明设太子三师三少特为大臣加宠秩而已且自唐以後率更亦废惟詹事独存考之汉百官表詹事掌皇后太子家则又不独为宫官若与大长秋相表里大长秋皇后属卿也明代尤重詹事号为宫相实非三师三少之比盖春坊谕德赞善等则古二傅之属洗马则古率更令之属
又按明洪武十五年置左右春坊大学士至景泰三年商辂彭时刘俨等皆尝为之後复停罢又按明会典南京詹事府不设堂上官止设主簿一员
皇朝
世祖顺治元年置詹事府以少詹事一人掌府事其年十
一月
诏裁府署职掌统於内三院九年四月复置詹事府设詹事一员少詹事二员主簿一员録事二员通事舍人二员置左右春坊设庶子各一员谕德各一员中允各二员赞善各二员司经局设洗马一员正字二员俱令内三院官兼之时以府署止设汉员因专设满詹事一员掌管府事而司其印信其兼衔与汉官同十五年五月裁詹事府
圣祖康熙十四年十一月奉
诏复置定满汉詹事各一员少詹事各二员主簿各一员录事正字各二员左右春坊庶子各二员谕德各二员左右中允各四员赞善各四员司经局洗马各一员三十七年十二月裁满少詹事一员谕德中允赞善各一员正字录事各二员三十八年七月裁汉中允赞善各一员正字录事各一员五十二年闰五月裁汉谕德一员汉中允赞善各一员录事一员
皇朝会典
詹事府正官　满汉詹事各一员【汉詹事兼翰林院侍读学士衔】满少詹事一员　汉少詹事二员【兼翰林院侍讲学士衔】
首领官　满汉主簿各一员
左春坊　满汉左庶子各一员【汉左庶子兼翰林院侍读衔】满汉左谕德各一员【汉谕德兼翰林院修撰衔】　满汉左中允各一员【汉中允兼翰林院编修衔】　满汉左赞善各一员【汉赞善兼翰林院检讨衔】
右春坊　满汉右庶子各一员【汉右庶子兼翰林院侍讲衔】满汉右中允各一员　满汉右赞善各一员【兼衔同左】司经局　满汉洗马各一员【汉洗马兼翰林院修撰衔】
属官　汉正字一员　府坊局笔帖式六员
词林典故卷二

[book_title]卷三
钦定四库全书
词林典故卷三
职掌【附詹事府】
官有职职有掌各守尔典以供王事焉翰林地号储材异日将践更衆职然方其备员侍从制诰文章而外不以他职系之唐宋已来制略相等明并秘书着作之任统归翰林
皇朝既贵其官使益重所掌载笔
史宬陈书
讲幄入承儤直出奉皇华册府所垂犁然具已依件条
次用备职司
汉
汉尚书郎主作文书起草更直建礼门【翰林志】按李肇云盖比今翰林之制略同而所掌轻也林駉云汉西京制诰以侍中掌之李固云尚书出纳王命所由来久矣
後汉
後汉秘书监掌典图书古今文字考合同异【通典】魏
魏秘书令典尚书奏事【同上】
按魏黄初间既以秘书所典归中书领之其秘书惟掌艺文图籍之事
晋
晋中书掌赞诏命记会时事典作文书【文献通考】按中书地在枢近多承宠任人因谓之凤凰池荀朂自中书迁尚书令人有贺者朂曰夺我凤池又何贺焉後则槩以凤池凤沼称翰林矣
晋秘书监掌三阁图书【通典】
晋大着作郎专掌史任【同上】
宋
宋着作佐郎掌国史集注起居【同上】
齐
齐中书所掌与晋宋同【同上】
按红药当阶翻齐谢朓直中书诗也唐人诗中亦槩用为翰林故实
齐秘书着作所掌与晋宋同【同上】
梁
梁中书舍人掌诏诰兼呈奏之事【文献通考】
按马端临云魏中书舍人东晋省之宋复置四员掌入直阁内出宣诏命凡有章奏则舍人持入参决於中至梁除通事字直曰中书舍人自是诰命之任舍人专之
又按东汉以尚书郎主机事自魏以中书代之虽亦不废尚书然中书亲近而尚书转疎外矣东晋以後侍中常在左右谋议政事於是中书之权又分
又按六典云秦置尚书於禁中有令有丞掌通章奏通典又云秦时少府遣吏四人在殿中主?书故谓之尚书林駉谓西京以侍中掌之杜佑谓东汉尚书郎为诏诰而李肇因之遂以为比今翰林之制云
梁秘书着作所掌与齐同【通典】
陈
陈中书所掌与梁同【同上】
陈秘书着作所掌与梁同【同上】
北魏
北魏太和十一年诏秘书丞着作郎改析国记【魏书】北魏起居令史掌行幸宴会在御左右记录帝言及宴宾客训答【文献通考】
北齐
北齐中书舍人省掌署勅行下宣旨劳问之事【同上】北齐秘书省典司经籍【古今图书集成】
按北魏北齐着作皆掌撰述然仅存其名而已
北周
北周外史掌书王言及动作之事以为国志【通典】北周着作上士中士掌缀国录【同上】
按通考云北齐有文林馆学士亦掌着述然南北朝学士之名已杂出如齐竟陵王有西邸学士梁昭明太子时庾肩吾徐摛刘孝仪等为高斋十学士大抵文儒之通称耳齐文襄於文林馆集诸文士作华林编略邢子才等皆在焉其职实非学士也
隋
隋秘书掌领着作太史曹事【文献通考】
唐
唐中书掌诏旨制勅玺书册命皆按典故起草【六典】按六典云中书诏命其禁有四一曰漏泄二曰稽缓三曰遗失四曰忘误制勅既行有误则奏而正之凡王言之制有七一曰册书立后太子封藩宠命临轩备礼则用之二曰制书行大典赏罚授大官爵厘革旧政赦宥降虏则用之三曰慰劳褒赞遣劳则用之四曰?白勅增减官员废置州县徵?兵马则用之五曰勅旨为百司承旨而为程式奏事请施行者六曰勅书慰谕公卿戒约臣下则用之七曰勅牒随事承旨不易旧典则用之大事直出禁中不由两省不用中书六宝置书诏印学士院主之
唐秘书监丞掌经籍图书之事郎掌四部图籍校书郎掌校理典籍刋正错谬【唐书】
唐着作郎掌撰碑志祝文祭文与佐郎分判局事【同上】唐起居郎掌录天子起居法度舍人掌修记言之史录制诰德音如记事之制季终以授国史【同上】
唐史馆修撰掌修国史【同上】
唐弘文馆学士掌详正图籍教授生徒朝廷制度沿革礼仪轻重皆参议焉【同上】
按唐有弘文馆学生以大臣子弟与才俊之士充之故学士有教授生徒之事
唐集贤学士及修撰等官掌刋辑经籍凡图书遗佚贤才隐滞则承旨以求之谋虑可施於时着述可行於世者考其学术以闻凡承旨撰集文章校理经籍月终则进课於内岁终则考最於外【唐书】
唐翰林学士专掌内命凡拜免将相号令征伐皆用白麻入院一岁则迁知制诰未知制诰者不作文书【文献通考】
按欧阳修云侍从之臣论思为职林駉云持槖簪笔对立松阶朝趋青琐夕宿严卫参决疑难次典议论孰非侍从之职盖自唐开元以来内预密命发演丝纶於是翰林学士以为专职而至德之後台辅之命出车之诰并皆司之渐不及中书矣
宋
宋秘书监掌古今经籍图书国史实录天文历数之事【宋史】
宋直秘阁掌三馆藏书【同上】
按宋有三馆曝书之法凡三馆书籍皆秘书直阁校理等掌之每岁五月一日始至七月一日止出三馆之书与古图画墨迹以次陈而曝之苏轼诗三馆曝书防蠧毁是也校理等掌校讐文字有误者则以雌黄涂其处取善本正改之凡校讐秘书郎正字校勘等皆司之校讫亲书署其後曰某官某人校中兴馆阁录宋南渡後既建秘书省於临安每岁七月七日馆职举曝书会仍有诏严禁秘阁书籍不许关借
宋着作郎着作佐郎掌以宰相时政记左右史起居注所书会集修撰为一代之典【古今图书集成】
宋崇政殿说书掌进读书史讲释经义备顾问应对【宋史】
按宋经筵每岁春二月至端午日秋八月至长至日遇只日则学士入侍迩英阁轮官讲读
宋翰林学士掌内制制诰赦勅国书及宫禁所用之文辞凡后妃亲王公主宰相节度使除拜则学士草词授待诏书讫以进赦降德音则先进草大诏命及外国书则具本禀奏【文献通考】
按唐赐外国谓之蕃书宋与辽夏和有文辞往来则称国书
宋翰林学士知贡举【宋史】
按唐开元以前贡举事则考功郎中司之後以礼部侍郎主之谓之知贡举宋自太祖太宗以来南省主文多用翰林学士如李昉宋白等皆学士主贡举者礼部但领贡举之事与奏名而已而礼部知贡举之称相沿不替
宋翰林学士掌使命馆伴事【朝野杂记】
按宋与辽岁通使问正副使二人仁宗以後多用翰林学士一人如胡宿欧阳修刘敞苏颂并以学士出使又辽使至亦以翰林及他官一人为馆伴使如苏轼为学士而馆伴辽使是已
宋枢密直学士掌签书院事【宋史】
辽
辽翰林院掌天子文翰之事【辽史】
金
金国史院掌修国史翰林学士掌撰词命秘书监专掌书籍弘文院校译经史【古今图书集成】
元
元翰林院掌一切文字及颁降玺书【元史】
明
明学士之职凡赞翊皇猷敷敭人文论思献纳修纂制诰书翰等事无所不掌侍读学士之职凡遇上读习经史则侍左右以备顾问帅其属以从侍讲学士之职凡遇上讲究经史亦如之侍读侍讲视侍读侍讲学士凡入侍其职亦如之五经博士之职掌易者一人掌书者一人掌诗者一人掌春秋者一人掌礼记者一人人各专门明经同异得失究其指归以备讲读典籍之职掌四库书籍守扃钥以伺上命侍书之职明习六书之法凡遇上习书则侍左右以备考订点画音声待诏之职凡遇上宣问文义以备呼召编摩誊写等事亦如之史官之职修撰掌撰述编修掌纂缉检讨掌检阅凡史事俾专掌焉孔目以首领为职掌言语趋走会计簿书之事
按五经博士设於明初後四姓并程朱等世袭五经博士设而掌易诗书春秋礼以备讲读者遂废则自永乐时也典籍之职虽曰掌四库书实无所事盖明太祖初置秘书监後复停罢以典籍代其职然洪武时书藏文华堂则在禁内永乐十六年遣陈循往南京取书至燕则又在文渊阁以视宋代之贮於秘书省者异矣尝考黄佐云自正统以前翰林院官退朝犹得入阁中检所未见书至景泰中编修周洪谟辈犹然其後始为内阁所扃钥至正德中有为人盗窃者厥後舍人张萱作文渊阁书目已缺失不备而典籍久为虚设矣
又按翰林记永乐中华盖谨身奉天三殿灾杨荣麾武士三百人入文渊阁尽移御书图籍於东华门河次是时书籍淆乱无纪典籍周翰理葺之逾二载而後复时典籍尚未失职也後馆阁书目盖即其时所定
明撰拟诰勅正统时令学士专司其事嘉靖间停罢以讲读编检官五人司之
按古以学士为内制谓事不由中书而出自上意者其诏命皆学士掌之大政令大废举与大除授皆在焉明时学士虽初年有知制诰之名然自永乐以来一切诏勅实内阁主之其除官拜爵既不复如唐宋之用白麻唯遇覃恩貤赠忠节赠官则行词头谓之诰命然虽掌於学士或使院官分为之或借易旧诰辞用之非如唐宋轮日秉笔职有专司矣
明翰林院官掌修书史凡宝训实录国史玉牒及志史纂譔学士讲读史官皆职其事凡实录既成则学士会同内阁焚其稿於内府
按明时开局修书初则徵用山林隐逸继则兼用卿寺国子监中行评博曹郎而翰林实为专职
明讲筵知经筵事用内阁大学士讲书展书及日讲用本院及詹事府坊局官经筵讲章先三日进呈日讲直解先一日进呈
按讲义自宋时已有之宋范纯仁刘安世等文集中尚有经义数篇盖即当时经筵所撰进者但其体与明时不同明日讲所进谓之直解
明讲官记注起居日轮一员其编纂诸司章奏则别选讲读史官六员遇常朝御门日轮记注编纂官四员侍班郊祀耕耤幸学大阅亦如之
明学士凡郊坛庙社等祭及代祀皆得预焉其告祭册封亦得差遣
明翰林官凡国子监春秋祭则掌其分献
明翰林官掌会议典礼及朝廷大事当会议者本院官及詹事府坊局官国子监堂上官皆预
按明洪武初令儒臣陶安宋濂等与大臣议定制度典礼封爵名号至於刑律亦预议焉
明学士掌殿试读卷与大学士兼用凡殿试则拟策问以进其本院及坊局官兼充执事
按殿试以大臣读卷自宋始
明学士掌教习庶吉士
按明会典凡庶吉士以学士二员教习然洪武中宋濂永乐中解缙皆领庶吉士未尝抗顔为师也至正统戊辰乃为定制先是庶吉士俱於东阁进学至是令於本院外公署教习其教庶吉士文用文章正宗诗用唐诗正声
明翰林典试事凡会试用学士两京乡试及会试同考用讲读以下官武举武会试则学士以下皆司之
明翰林官掌诸处举到经明行修怀才抱德之士及学校岁贡生员举人就教职者皆送院考试
明学士掌本院之考察凡本院官历俸连閠计三年例考满六年九年亦如之先具事迹及过失有无呈印官以凭考核
按洪武十四年十月定考核之法以翰林院为近侍不系常选官员任满黜陟不由吏部十六年六月吏部奏定翰林院衙门属官俱从正官考核成化十四年令翰林院属官并带俸译字等官本院学士会同内阁考核至弘治元年始令翰林院官亦从吏部考察
明翰林学士掌稽考四译馆课程
按明洪武十五年命侍讲火原洁等编华夷译语以通天下之言明会典云永乐五年设四译馆选国子生习译宣德中又选官民子弟委官为之师而以学士稽其课业焉
明翰林院官掌评驳诸司奏启有艰辞难字及乡试录有舛谬若犯国讳者【已上并采明会典及翰林记】
按翰林记又有考汰官吏清理武官贴黄考试军士稽考监生课簿稽考精微文簿考试僧道等目
皇朝
太宗天聪十年三月定内三院职掌国史院掌记注起居诏令收藏
御制文字凡用兵行政事宜编纂史书撰拟郊
天告
庙祝文及
陞殿宣读庆贺表文纂修
祖宗实录撰拟矿志文编纂机密文移及各官章奏掌记
官员陞降文册撰拟功臣母妻
诰命印文追赠诸贝勒册文凡六部事宜可入史册者选择记载一应远方往来书札俱编为史册秘书院掌撰外国往来书札并录各衙门奏疏及词状
勅谕文武各官勅书告祭
文庙
谕祭文武各官文弘文院掌注释历代行事善恶进讲御前侍讲
皇子并教诸亲王颁行制度
世祖顺治十六年三月定翰林院职掌一
经筵日讲撰拟讲章一外国奏书令四译馆繙译一考选庶吉士一开列教习庶吉士职名一纂修繙译书史一开列纂修职名一会试乡试及武会试主考开列职名一撰拟封赠
诰勅开列翰林官职名一题补翰林官员及差遣俸满丁忧给假行文等项一侍直一侍班一扈从一贴黄一修
玉牒一捧
勅书一教内书堂一上
陵一分献一册封一齎
诏
讲筵
世祖顺治十四年九月以
文华殿未建先於
保和殿开讲厥後每岁春秋仲月举行各一次
圣祖康熙十四年二月讲官傅达礼进呈讲章得旨讲章内书写称颂之言虽系定例但凡事俱宜以实如秉至诚而御物体元善以宜民固已嫓美三王跻隆二帝等语似属太过着改奏
二十一年八月翰林院进呈讲章得
旨讲章须有劝诫箴规之意乃称启沃今讲章内有道备君师功兼覆载二语太过其易之
二十二年八月
谕讲官经筵大典自大学士以下九卿詹事科道俱侍班所讲之书必君臣交儆上下相成方有禆於治理向来进讲俱切君身此後当兼寓训勉臣下之意
五十年二月
谕大学士从来经筵之设皆帝王留心学问勤求治理之意但当期有实益不可止饰虚文朕观前代讲筵人主惟端拱而聼默无一言如此则虽人主不谙文义臣下亦无由而知之朕御极五十年聼政之暇勤覧书籍凡四书五经通监性理等书俱经研究每儒臣逐日进讲朕辄先为讲解一过遇有一句可疑一字未协之处即与诸臣反覆讨论期於义理贯通而後已盖经筵本系大典举行之时不可以具文视也
皇上乾隆五年八月
谕讲官经筵之设原欲敷宣经旨以献箴规朕观近日所进讲章其间颂扬之辞多而箴规之义少殊非责难陈善君臣咨儆一堂之意盖人君临御天下敷政宁人岂能毫无阙失正赖以古证今献可替否庶收经筵进讲之益若颂美过甚不能实践躬行反滋朕心之愧此後务剀切敷陈期有裨於政治学问勿尚铺张溢美之虚文而无当於稽古典学之实义谨按经书讲章讲官先期撰拟进呈届期讲官出班进讲先书次经敷陈既毕羣臣跪聆
御论精微广大具载简编笔难罄述重以
圣圣相继谦德弥隆颂美之文郤不以进诚足以光钜典
轶前闻矣
日讲定期每岁自二月
经筵後始夏至日止八月
经筵後始冬至日止每日於部院官奏事後进讲讲章缮录正副二本以正本先期进呈本日掌院学士率讲官二员或三员以副本进讲岁终汇写以闻
圣祖康熙十二年三月
谕学士傅达礼朕以修葺宫殿移驻瀛台暂留数日夫进讲所以致知蓄德期於日新未容少间讲官其日至瀛台照常进讲
十四年四月
谕讲官日讲原期有益身心增长学问今止讲官进讲朕不覆讲但循旧例日久将成故事不惟於学问之道无益亦非所以为法於後世也嗣後进讲时讲官讲毕朕仍覆讲如此互相讨论庶几有禆实学
十七年定制
日讲讲章停止岁终汇写止具本奏闻
二十二年八月
谕讲官朕每旦未明求衣坐待部院奏事奏事既毕然後入讲不惟迟延晷刻亦且稽悞工夫自後於未启奏前进讲方得从容议论多所?明自是讲官待漏宫门甫
辨色
上已御讲筵矣
谨按
圣祖勤於典学日有孜孜先是讲官等以夏至冬至例应
辍讲按期上请俱未
允行至康熙十三年九月以军务殷繁请间日进讲二十
四年三月以恭逢
万寿请暂停进讲复屡奉
明旨仍令日讲如常
又按日讲遇祀事致斋停止如遣官恭代则仍进讲
记注
凡
御门
陞殿
视祝版
经筵
殿试读卷及上元岁除外藩来
朝
锡宴记注官皆侍班有事
坛
庙谒
陵
亲耤
视学
大阅
校射
迎劳凯旋受俘及
驻跸南苑
廵幸蒐狩记注官皆扈从
太宗天聪五年正月
驾幸文馆遂入库尔纒直房问所修何书对曰记注上所行事
上曰此史臣之事朕不宜观
圣祖康熙九年初置起居注令满汉记注官每月各一员侍直事毕以本日应记之事用满汉文记注十四年四月
谕起居注官朕向诣
两宫问安尔等常随行记注朕思昏定晨省问安视膳为子孙者之恒礼嗣後朕诣
两宫问安侍直官不必随行
十八年九月
谕大学士等朕每日聼政一切折出票签应商酌者皆国家切要政务得失所系今後起居注官除照常记注外遇有折本启奏俱令侍班记注惟会议机密事情及召诸臣近前口谕记注官不必侍班
世宗雍正六年正月以大学士张廷玉请令八旗具奏及补授官职事宜并移送起居注馆以便记载七年八月以大学士陈元龙请令各省题奏本章俱增写掲帖一通送起居注馆记注後移交内阁贮之
谨按记注册籍书明月日及该直官姓名每月满汉文各一册至次年按月排纂凡记注官侍班所纪一一备载卷末汇为总跋册中用翰林院印钤缝贮以铁匦扃鐍封识岁十二月题明记注官会同内阁学士藏之内阁大库
入直侍班
太宗天聪三年四月令儒臣分直文馆
世祖顺治十年五月
驾幸内院以翰林官下直太早
谕曰承藉
天休猥图安乐人情尽然但欲希晏逸必先习勤劳俾国家大定其乐方永朕与诸臣果能共勤政务禆益生民
天必眷之自今以往始自朕躬有过即改卿等各宜黾勉勤为启沃朕将殚力修省焉
是年十月令内院大学士学士於
太和门内更番入直
十七年六月
谕翰林院翰林各官原系文学侍从之臣今欲於景运门内建造直房令翰林官直宿朕不时召见顾问兼以观其学术才品应分几班每班酌用几员即列名具奏寻掌院学士折库讷王熙请分翰林官为三班每班用讲读学士二员讲读二员编检四员依次入直周而复始又言臣等与各官职掌相同应否一体分日直宿得
旨是折库讷王熙着直宿
圣祖康熙十六年十月
谕大学士等朕不时观书写字近侍内并无博学善书者以致讲论不能应对今欲於翰林内选择二员常侍左右讲究文义但伊等各供厥职且在外城不时宣召难以即至着於城内拨给闲房停其陞转在内侍从数年之後酌量优用再如高士奇等能书者亦着选择一二人同伊等入直尔衙门议奏寻大学士等列名上请
命侍讲学士张英加食正四品俸供奉内廷书写之事止令高士奇在内供奉加内阁中书衔食正六品俸居住房屋内务府拨给又令大学士传
谕张英高士奇选尔等在内供奉当谨慎勤劳後必优用勿得干预外事
三十三年五月
谕掌院学士张英翰林乃近侍之臣向因日讲时时进见是以犹知伊等言语举止近来进见稀少讲官侍班不过顷刻难以悉其贤否着将翰林詹事官员每日派四员到南书房侍直令伊等学习文章字画亦可以知其人之高下以备擢用
五十七年十月令翰林官五员於奏事日侍班至六十一年停罢
世宗雍正三年六月复令翰林官四员於
御门日侍班
皇上乾隆五年十月令翰林院於轮班之日将编修检
讨十员带领引
见
纂撰进奏
凡纂修
实录
圣训掌院学士充副总裁官讲读学士以下充纂修官纂
修
玉牒则以修撰编检职名移宗人府充纂修官其编辑诸书掌院学士充正副总裁官讲读学士以下充纂修官
谨按编辑诸书刋刻告竣皆得奏请
颁赐其先经在事诸臣虽遇事故并许列衔
又按纂辑诸书词臣皆就馆局从事惟康熙二十八年十一月原任尚书总裁官徐乾学请假准以讐校诸书带归编次四十三年詹事陈元龙乞归令以历代赋汇携至其家校对增益
皇上乾隆十年三月传
谕在籍侍读齐召南令将承修礼记前汉书考证属草
後交原籍抚臣邮递进呈皆为
特典
凡
郊
庙
陵寝及
社稷
岳渎诸祀祝文并
册文宝文
诰勅文碑文祭文皆由本院官撰拟
谨按封赠
诰勅文顺治初内院开具翰林衔名奏请撰拟至康熙七年吏部奏准按品刋刻文式停其撰拟
圣祖康熙三十四年三月
谕大学士翰林官专委以文章之事撰拟文字外更无他务自是以後凡碑文祭文其撰拟之姓名并奉有俞允之旨及申饬之旨皆书於册三奉俞允之旨三奉申饬之旨者具以闻
五十二年十月令书局编校兼派用庶吉士
皇上乾隆元年二月
谕总理事务王大臣翰林以读书为职业然读书将以致用非徒诵习其文辞也古来制诰多出词臣之手必学问淹雅识见明通始称华国之选有裨於政事今翰詹官员甚多於诗赋外亦当留心诏勅掌院学士以下编检以上可各以已意拟写上谕一道陆续封呈朕览既可以觇其文艺之浅深并可以观其胸中之藴蓄倘有切於吏治民生者朕亦即颁?见诸施行则词曹非徒章句之虚文而国家亦收文章之
实用矣嗣後庶吉士散馆後即照此例行
二年三月
谕总理事务王大臣朕在潜邸六经诸史皆尝诵习自承大统勅毖万几少有余闲未尝不稽经读礼今祥练既逾科臣毕谊所奏令诸臣日缮经史奏议理得施行在朕广挹羣言可以因事鉴观随时触发而覧诸臣所进亦可考验其学识或召见讲论则性资心术必因此可觇但毕谊所奏止及史臣而朕意科道职司献替应令一体录呈其规条应如何酌定并分日按班呈奏事宜着定议具奏寻王大臣等议分翰詹为一班科道为一班日轮一人具奏摺式先标经文下注义疏或节略史文下注史断後皆附列所见曰【臣】案云云以千言为率奉
旨每日缮进书摺朕披閲後交南书房收存其或召见讲论朕所降旨令本人於次日缮写呈覧亦交南书房收存将来行之日久不特集思广益亦可荟萃成书以资观覧
教习庶吉士
国初多以内院学士为之侍读等亦间有预者自
圣祖康熙九年後专设翰林院历科皆以掌院学士领其事而内阁学士时参用焉至六十一年辛丑科始以工部尚书陈兀龙领教习事厥後尚书侍郎之不兼掌院事者亦得为之
又康熙三十三年
命教习学士等选讲读以下官资深学优者数人分司训课名小教习自甲戌科以下并仍其制至
世宗雍正八年庚戌科始停其选派
十一年五月
谕翰林院教习庶吉士所以造就人材使之沉潜经籍涵泳艺林可以典制诰之文鸣国家之盛也从前庶吉士皆就翰林院读书教习大臣不时策励是以身心约束学殖易增馆阁之间蔚然称盛朕意今科选拔庶常仍令在衙门读书俾教习诸臣得以朝夕训课兼厚给廪饩资其膏火庶几枕经葄史文藻可观克称词臣珥笔之职应察照前例及如何加与廪给之处其酌议以闻寻议庶吉士廪饩月给银四两五钱器用什物由工部支取并拨给官房一所为教习馆令庶吉士肄业其中颁给
上谕人各一部内府经史诗文每种各三部存贮馆内以
资课习从之
皇上乾隆十年乙丑
命复选小教习分司训课如庚戌科以前定制谨按康熙五十一年三月诸进士自选取庶吉士外俱交礼部令翰林官学优品端者数人司其教习
又按一甲进士虽授修撰编修并同庶吉士教习以待散馆其庶吉士年四十五以下者旧制皆教习
国书至雍正间每科只选庶吉士年少资敏者十余人令其教习乾隆二年五月停止满洲庶吉士教习
国书之制
暂摄批本
内阁学士职在批票本章或遇奉使请假需人代理则以翰林詹事坊局官及京堂之曾任翰林者请
简一二员暂行兼摄俟学士回署时受代而还谨按暂摄之制起於雍正八年十月至乾隆九年七月十一年九月阁臣皆循例请行
文衡
殿试读卷掌院学士充读卷官讲读学士以下充受卷弥封掌卷官其直省乡试
世祖顺治初惟顺天江南浙江江西湖广福建以讲读学
士以下充正副主考官至
圣祖康熙三年定制各省通行差遣会试则掌院学士并充主考官讲读学士以下充同考官先是顺治四年会试同考亦用庶吉士武会试则学士以下充主考官顺天武乡试侍读以下并充主考官其文武会试主考官兼用讲读学士则康熙九年定制
世宗雍正元年令文乡会试庶吉士亦充外帘官又国初各省设提学道惟顺天等大省称学院然亦不专用翰林
世祖顺治十年六月始以翰林五品以下官提督直隶江
南江北学政其学习
国书者不差
圣祖康熙二十三年十二月吏部议定顺天学政以侍读侍讲谕德洗马开列江南浙江以侍读侍讲谕德洗马中允赞善开列停其补用郎中道府三十九年七月令各省学道员缺翰林官与郎中并差
五十六年八月礼部题请顺天乡试主考官得
旨此次同考即於所开正副考官内每房各用二人不得派同省之人
世宗雍正元年二月令各房校閲仍用同考官一人三年三月以遣学试两差考试翰詹科道部属诸臣於
太和殿考取人员姓名识以牙籖贮以金筩临遣时大学士齎至
午门前每省掣正陪各一员引
见差用
皇上乾隆元年三月
谕内阁今年八月举行恩科乡试其正副考官必人品端方学问醇正者始足膺衡鉴之寄朕即位之初不能深知诸臣之底藴着鄂尔泰张廷玉朱轼徐本邵基任兰枝徐元梦福敏孙嘉淦杨名时於翰詹科道部属内各据所知多举数员於五日内交送内阁汇
奏候朕考试简用庶得才品兼优之员以副抡才之大典
谨按典试视学文臣之荣选试而後遣其典亦至为慎重乾隆三年既
诏大臣依元年例各举所知然其时未与荐剡者亦聼就试自是历科参用其制而甄别悉奉
睿裁法为兼备焉
又按磨勘直省乡试卷凡翰林开坊以上官皆预分阅
廷试就教举人及岁贡生试卷编检以上官皆预奉使
凡
册封亲王世子郡王及内外固伦和硕公主亲王世子郡王嫡妃以掌院学士充副使长子贝勒贝子及长子妃贝勒贝子夫人内外郡主县主郡君并外藩蒙古亲王郡王嫡妃以讲读学士讲读充正副使外藩蒙古贝勒以下公以上夫人以讲读充正副使
凡祭告使初用掌院学士及讲读学士康熙三十六年令讲读亦得列衔五十七年令检讨以上皆得列衔
凡出使外国翰林满汉官皆列名请
简
陪祀
凡本院五品以上官皆预国子监春秋展祀则以大学士具名上请而以资深编检二员司其分献谨按东轩笔录宋京师春秋社祭多差两制摄事又查慎行敬业堂集宋旧礼以祭酒博士三献新礼以三公後复差太尉太常光禄卿今
至圣前大学士行礼十哲分献用翰林监丞博士随後
参用宋时新旧礼也
编检官专掌
世宗雍正元年五月令掌院学士於俸浅编检内择才守
兼优者满汉各二员专办院事
八年三月令满汉编检各二员稽查六科史书录书
十一年八月令左右两翼宗学派编检教习各二员
詹事府
汉
汉詹事掌皇后太子家庶子主宫中并诸吏之适子及支庶版籍中允朝请问起居【文献通考】
晋
晋詹事掌宫事若释奠中庶子扶左庶子扶右洗马掌图籍释奠讲经则掌其事【同上】
晋中舍人与中庶子共掌文翰凡奏事文书皆综典之【同上】
宋
宋詹事庶子所掌与晋同【同上】
按齐梁陈北魏北齐後周至隋詹事等所掌史多逸文通考唯云北齐詹事事无大小皆统之梁中庶子掌行则负玺前後部护驾与功高中舍人一人共掌其坊之禁令庶子掌侍从左右献纳得失齐梁通事舍人掌传宣令旨内外启奏而已余不能详也
唐
唐詹事掌内外衆务纠弹非违总判府事庶子分掌左右坊事中允掌侍从礼仪駮正启奏谕德掌侍从赞谕赞善掌侍从翊养洗马掌侍奉及经史图籍【同上】
唐崇贤馆学士直学士掌经籍图书教授诸王属左春坊【同上】
宋
宋詹事遇东宫讲读日并往陪侍庶子谕德左右轮日入宫同供职事【同上】
元
元詹事院掌左右辅翼及鞍辔弓矢饮食供帐之事【元史】
明
明詹事之职於内外衆务无所不掌少詹事则贰之丞则掌文书以赞之通事舍人掌通谒宾赞禁令之事主簿掌勾稽录事掌传递左右春坊大学士综劝学辅德文翰记注之事庶子掌宫中并诸吏之适子及支庶版籍行则负玺护驾拜则左右扶掖之谕德掌侍从赞谕中允掌侍从礼仪駮正启奏并监药理刑赞善掌侍从翊养司直掌弹劾绳纠清纪掌伺察司谏掌谏诤司经局洗马掌太子出则前驱导威仪图籍经史之事校书掌校讐经籍正字掌刋正文字皆与翰林院互兼职事【翰林记】
皇朝
詹事府官职掌所系并与翰林院互兼惟每月看验月选官及每岁朝审则詹事少詹事与九卿科道入班其会议政事奉
旨下九卿詹事科道者亦入班会题
左右春坊掌讲读笺奏之事
司经局掌收贮书籍正字掌缮写讲章及?潢之事
凡
东宫千秋节及元旦冬至行庆贺礼其表笺文式由詹事府坊局官撰拟颁发
凡
东宫日讲讲章即用
皇帝日讲讲章正本先期送进届期日讲官恭捧副本
进讲
谨按定制
东宫满讲官二员汉讲官四员每日讲则用满讲官一员汉讲官二员
词林典故卷三
<史部,职官类,官制之属,词林典故>

[book_title]卷四
钦定四库全书
词林典故卷四
恩遇
人臣躬膺眷遇垂之简册於以见惠下之恩焉於以见礼贤之盛焉於以见逢时之幸焉非徒矜耀宠光流艳笔札而已我
朝
列圣加恩词苑诸臣
异数殊荣超轶往古
国史所録私集所传不可胜纪掇其尤着者彚叙於篇至前代东壁西清类多优遇第其间或迹涉乎燕私谊弛於庄敬不能髣髴我
朝之恭俭慈惠足以垂训方来者则阙而不书惧?也又翰林昉自开元其礼遇所加必自设有专官斯徵故实故是篇采撷旧闻断自唐始
唐
唐武德四年开馆以延文学之士杜如晦房玄龄虞世南褚亮姚思廉李通元蔡允恭薛元敬顔相时苏朂于志寜苏世长薛收李守素陆德明孔颖达盖文达许敬宗等十八人并以本官兼文学馆学士分番直宿恩礼优厚士大夫得与其选者时人谓之登瀛洲【通监】
按武德乃唐高祖纪元其文学馆学士则太宗为秦王时府中所署也李肇翰林志首载其事韦执谊翰林故事云贞观中秘书监虞世南等十八人或秦府故僚或当时才彦并以弘文馆学士会於禁中内参谋议出侍乘辔入陪燕私当时号为十八学士所记与史文微异
唐景龙二年始於修文馆置大学士四员学士八员直学士十二员於是李峤宗楚客赵彦昭韦嗣立为大学士李适刘宪崔湜郑愔卢藏用李乂岑羲刘子元为学士薛稷马怀素宋之问武平一杜审言沈佺期阎朝隐等为直学士其後被选者不一凡飨会游豫惟宰相直学士得从春幸梨园并渭水祓除则赐柳圈辟疠夏宴葡萄园赐朱樱秋登慈恩浮图献菊花酒称夀冬幸新丰历白鹿观登骊山赐浴汤池给香粉兰泽从行给翔麟马品官黄衣各一帝赋诗学士皆属和当时人所钦慕【全唐诗话】
唐孔帖张说进中书令诏说与礼官学士置酒集仙殿曰朕今与贤者乐於此当遂为集贤殿乃下制改丽正书院为集贤殿书院而授说学士知院事【渊监类函】
唐明皇於勤政楼以七宝装成山座高七尺召诸学士讲论古今胜者升座张九龄论辨风生首登此座【翰林志】
唐姚崇为学士明皇思崇欲与论时务令侍御者步辇召来时人荣之【唐书】
唐李白召见金銮殿草和蕃书思若悬河帝以七宝牀赐食御手调羮以饮之【翰林志】
按唐范传正作李白碑云天宝初召见金銮殿玄宗嘉之褐衣恩遇前古无比遂直翰林专掌密命而李肇韦执谊并云玄宗建翰林院韩紘阎伯璵陈兼李白等皆在焉虽假其名并不职事陆贽亦云玄宗建翰林止於倡和文章批答表疏其於枢密辄不预知四人与天宝相去未远然已不同如此碑文又云上泛白莲池召白作序时已被酒翰林院中乃命高力士掖以登舟而开宝遗记则云玄宗在沉香亭观牡丹盛放召白使作乐府白方醉甚乃令高力士扶掖升殿上自以水洗其面使醒於是作清平调辞亦与碑文互异
又按後世多称李白为翰林学士似有专官然碑文止曰直翰林即宋时刻白诗文皆曰李供奉集
唐玄宗置麴清潭砌以银甎泥以石粉贮三辰酒一万车以赐当制学士等【云仙杂记】
唐陆贽始入翰林年尚少天子常以辈行呼而不名在奉天朝夕进见然小心精密未尝有过由是帝亲倚至解衣衣之虽外有宰相主大议而贽常居中参裁可否时号内相【唐书】
按陆贽集序云贽扈从行在啓沃谋猷上特所亲信有时燕语不以公卿指名但呼陆九而已又从官相失上夜召不至令於禁旅曰得陆贽者赏千金顷之乃至太子诸王皆贺
唐韦处厚知制诰召入翰林院别充侍讲学士尝侍游蓬莱池延问六经大义退而进法言十二篇上优诏答之赐以金紫内署故事与外庭不同凡言学士必草诏书有侍讲者专备顾问至是上思有以宠之乃使内谒者申命去侍讲之称【刘禹锡序】
唐韦绶在翰林德宗尝幸其院绶方寝学士郑絪欲驰告之上不许时适天寒以从妃蜀缬袍覆之而去【唐书】
唐德宗幸金銮院问学士郑余庆曰近日有衣作否余庆对曰无之乃赐百缣令作寒服【唐国史补】
唐元和时馆阁汤饮待学士者煎麒麟草【云仙杂记】唐学士初上赐食皆蓬池鱼脍夏至须冰及酒以酒味浓和冰而饮禁中有郢酒坊【会要】
唐文宗赐翰林学士章服续有待诏亦欲赐者本司以名上上曰赐君子小人不同日且待别日【因话録】
唐令狐綯为翰林承旨夜对禁中烛尽帝以乘舆金莲华炬送还院吏望见以为天子来及綯至皆惊【唐书】
宋
宋太平兴国八年召阁下舍人李穆宋白贾黄中吕蒙正李至入院时承旨扈蒙赠诗贺之有五凤齐飞入禁林之句其或观稼於南薰门赏花於含芳园春尽严跸百司景从幸国西之金明池下雕辇登龙舟都人驾肩百乐具举憩琼林苑由复道御层楼临轩置酒以阅繁盛两制必侍从焉至上林春融千花万卉妍丽冠絶上必曲宴宰衡勳旧召两制词臣俯龙池垂金鈎举觞赋诗终日而罢太宗尝谓宰执近臣曰词臣实神仙之軄也翊日凡所进诗悉回御毫属和以赐焉【续翰林志】
宋太宗尝谕苏易简曰词臣清美朕恨不得为之夜幸本院易简已寝内侍以烛自窻照之俾具衣冠纱窻燃破後不复补以示优礼【同上】
宋苏易简撰翰林志成以献太宗太宗大悦特赐诗二篇皆奨饰褒美之旨其後御笔批云诗意者因卿进续翰林志美居清华之地也【次续翰林志】
宋太宗於红罗上御书飞白四字曰玉堂之署特以赐苏易简易简捧归私第耀其亲易简之母具命服焚香拜而观之喜叹之声动於邻里即命置本院中择日悬挂乃具扃鏁於玉堂之上待诏院吏而下咸列贺於庭易简曰自唐置学士已来几三百年今日方知贵矣【同上】
宋太宗御便殿案上有御书飞白一纸苏易简请赐焉上虽许而未即子适吕蒙正奏事入见之又以为请太宗曰已许苏某矣遽命易简取之左右无不健羡【同上】
宋苏易简尝奏事归院太宗即时宣召顾左右曰宣苏某来及对?而退上犹未起又曰召当直学士来及再对毕出未到?上又曰召承旨来盖政事多所咨访故一日三接见而三易其称特眷注之深厚耳【同上】
宋太宗以苏易简久在内署费用不足特为定草麻例物每除官者朝谢日命阁门督之自是无敢阙者易简好饮酒上尝作戒酒劝酒诗二章草书以赐【同上】
宋学士杨亿初为光禄丞太宗爱其材一日後苑赏花宴词臣亿不得预乃作诗以贻诸馆阁诸公不敢匿即以进呈上诘有司所以不召之故左右对以未帖职即命直学士院免谢令预晩宴其眷遇如此【渑水燕谈録】
宋杨亿为翰林学士以久疾初愈入直乞权免十日起居诏免半月仍令出宿私第亿具表谢真宗以诗批其末眷礼之盛古未有也【石林燕语】
按却埽编云亿初入馆时年甚少故事初授馆軄必以启谢先达亿启事有曰朝无绦灌不妨贾谊之少年坐有邹枚未害相如之末至一时称之
宋晁迥在翰林以文章德行为真宗所优异因草诏命坐赐茶既夕上顾左右取烛与学士中使执以前导出内门尝侍宴禁中赏花故事惟亲王宰相则使中使为挿花余皆自簪之上独令内侍为迥戴花观者荣之【太平盛事】
宋真宗一日晩坐承明殿召学士对既退中人就院宣谕曰朕适忘御袍带卿无讶焉学士将降谢中人止之云有旨放谢真宗礼遇词臣厚矣【渑水燕谈録】
宋陈彭年在翰林所兼十余职皆文翰清秘之目时人谓其署衔为一条冰【册府元龟】
宋钱惟演在翰苑时中秋有月上问当直学士是谁左右以姓名对命小殿对设二位召来赐酒惟演至殿侧侍班俄顷女童小乐引步辇至宣学士就坐惟演奏故事无君臣对坐之礼上云天下无事月色清美与其醉声色何如与学士论文若要正席则外庭赐宴正欲略去苛礼放怀饮酒固辞不已再拜就坐上引谢庄赋李白诗美其才又出御制诗示惟演惟演仰叹圣学高妙每起谢必勅内侍扶掖不令下拜夜漏下三鼓上悦甚令左右宫嫔各取领巾裠带或团扇手帕求诗应之略不停辍上云岂可虚辱须与学士润笔遂各取头上珠花一朶装於幞头簪不尽者置服袖中宴罢上命撤金莲烛令内侍扶掖归院翌日问学士夜来醉否奏云虽有酒不醉都下盛传天子请客【钱氏私志】
宋吕溱以侍读学士知徐州赐宴资善堂遣使谕曰此特为卿设宜尽醉也诏自今由经筵出者视为例【宋史】
宋曾公亮为天章阁待制赐金紫先是待制不改服仁宗面锡之曰朕自讲席赐卿所以尊宠儒臣也遂知制诰【同上】
宋学士王珪召对蕊珠殿设紫花墩命坐珪诗曾陪蕊珠殿独赐紫花墩纪其事【翰林记】
宋张方平在翰林仁宗尝手诏褒之曰卿文章典雅有三代风【言行録】
宋仁宗擢司马光为学士光上疏力辞上手以诰敇授光【司马家传】
宋苏轼在翰苑薄暮中使宣召入对内东门宣仁后曰学士前年为何官曰臣前年为汝州团练副使今为何官曰臣今待罪翰林学士曰何以遽至此曰遭遇太皇太后陛下曰不关老身事曰遭遇皇帝陛下曰亦不关官家事曰岂出大臣论荐曰亦不关大臣事轼惊曰臣虽无状不敢自他途以进宣仁后曰久欲令学士知此是神宗皇帝之意帝饮食停匕箸看文字宫人私相语必苏轼之作帝每曰奇才奇才但未及进用耳已而命坐赐茶撤御前金莲烛送归院【闻见後録】
宋旧制学士凡召入院止赐银鞍勒马暨後优待特异赐金镀银閙装鞍马对衣荔枝金带郊禋礼毕赐对衣金带或牯犀带金鱼副之十月朔旧赐对衣红锦袍上特以细花熟锦袍代之自是远方之珍果天府之法酿龙凤之茗荈伏腊之饼饵以时而赐悉加等焉【续翰林志】
宋绍兴十四年九月车驾幸秘书省至道山堂御幄降辇後进食毕催班右文殿下报引羣臣使相枢密侍从正任以上提举秘书省官以下各宣名奏万福讫候御乐降阶行礼毕上起诣秘阁宣羣臣观累朝御书御制书画古器等秘书少监以下合下侍立俟观书讫先退赴右文殿立班定上起归幄更衣臣僚从驾还内如来仪赏赉羣臣有差又诏秘书省实録院官各转一官秘书少监仍赐绯章服并御书扇【馆阁録】
按淳熙五年九月幸秘书省一如绍兴中故事
宋侍读史浩锡宴澄碧殿抵暮送以金莲烛宿玉堂直庐命作诗叙此会浩进古诗上御制俯同其韵【玉堂杂记】
元
元天历二年春肇开奎章阁延登儒流入侍燕闲万几之暇亲洒宸翰书奎章阁记刻置禁中凡墨本悉识以天历之宝或加用奎章阁宝应赐者必阁学士持诣榻前四复奏然後予之【黄文献集】
明
明太祖吴元年诏学士朱升年老特赐免朝谒【翰林记】明洪武初编修罗复仁者上喜其诚朴车驾一日幸其私第复仁方操涂具完壁不虞上之至也呼妻以櫈坐上上与语良久叹息而去即命工部赐第城南门外寻以为弘文馆学士及乞致仕从之赐以大布之衣谓曰表尔朴也【同上】
明洪武初编修张藻仲归娶诏赐驿舟宝钞【同上】明洪武七年皇太子临大本堂召东宫讃读及诸王府赞读等二十五人谕之曰尔等离父母去坟墓者三年矣今冬气向深草木揺落寜不恻然动怀土之情乎吾已为请於上宜各旋归归即遄至毋久淹为也因出内府钱分赐以为道涂费【同上】
明初宋濓为起居注卧病京师官舍六日不入侍上顾问近臣曰老宋起居何久不见或言其有疾上忧形於色曰宋起居纯饬之士侍我十五年犹一日不知何以有斯疾越三日问病势损否或对如初上曰尔往传命俾归养金华山中父子祖孙欢然同聚疾必易愈愈则速造朝国家文翰庶几有赖乃出太府金以赐候问之使相属於道时方严肩舆之禁虽相国亦不之许特命造安车给十六人以载尤异数也【同上】
明洪武六年学士宋濓詹同侍上宴於便阁同被酒而还时监生黄?在院中同爱其有俊才赋诗赠之少顷复召同与濓至右顺门上谓同曰卿醉犹未醒耶同对曰臣虽醉尚能作诗赠黄秀才谓?也上命取来观之笑谓濓曰朕和同诗卿为朕书之濓归与同列言之以为词坛盛事【同上】
明洪武七年以学士宋濓老而艰於行诏太子选良马以赐上亲作马歌令羣臣赓和示宠泽焉【同上】
明宋濓侍宴上亲赋楚辞一章以赐仍命侍臣赋醉学士歌【通纪会纂】
明洪武九年六月上谓学士承旨宋濓曰朕以布衣为天子卿亦起草莱列侍从为开国文臣之首俾世世与国同休戚不亦美乎趣令取子孙官之屡辞谢不敢有诏不允遂徵濓冢子瓒之子慎为殿廷礼仪司序班未几复召濓子璲为中书舍人上时休暇辄命题试璲与慎而戒勅之笑谓濓曰朕为卿教子孙濓或奏事久称倦上命璲慎共扶下殿【翰林记】
明洪武九年十一月学士承旨宋濓致仕诏特赠其父原赠礼部侍郎文招为嘉议大夫礼部尚书祖德政为亚中大夫太常寺少卿诰辞皆上亲制称濓有曰德量之宏如千顷波澄之不清挠之不浊天下荣之【同上】
明学士承旨宋濓致仕将行上曰卿去何时复来见朕幸相待数日姑徐徐行遂赐金币文绮问卿年几何对曰六十有八上曰藏此绮三十二年後作百岁衣也濓请岁一来朝明年入朝见於端门上大喜加劳再三特勅赐醪膳诸物於寓比归复遣中使赐上尊至於道所经行上亲为之指画既行数日上问其子璲汝父道中安否曰安未几复谓璲曰朕畴昔之夜梦见汝父笑谈如曩时汝父虽去其容仪俨然在朕目中也【同上】
明洪武十四年赐本院官罗衣各一袭【同上】
明洪武十六年正月以右赞善董伦为左春坊大学士赐文绮六疋钞五十锭十七年三月赐学士宋讷文绮帛各二疋钞十锭【同上】
明永乐初万寿圣节学士侍宴奉天殿近侍及修史官宴中左门正旦元宵端午重阳冬至腊日等节往往宴於禁庭皇后皇太子千秋节亦如之若御三殿筵宴於内阁学士尤隆至或有撤御筵玉食以遗其父母者【同上】
明沈度弟粲皆善书永乐初诏部简能书者入翰林度与选名出朝士右凡金版玉册用之朝廷藏秘府颁属国必命之书遂由翰林典籍擢检讨历修撰迁侍读学士粲自翰林待诏迁中书舍人擢侍读进阶大理少卿兄弟并赐织金衣镂姓名於象简泥之以金时号度粲大小学士【明史】
明永乐三年命学士解缙等选新进士才识英敏者就文渊阁进学於是选修撰曾棨等凡二十八人以应二十八宿时庶吉士周忱自陈年少愿进学上喜曰此有志之士也命增忱为二十九人人歆其荣【通纪会纂】
明永乐十三年七月学士杨士奇等侍文华殿上出赵孟頫所书滕王阁序赐之【翰林记】
明永乐十八年四月上在西内圆殿召学士杨荣金幼孜至殿外命坐赐食其羮糜盖出於御前调和珍异非常且复有上尊熟食酪浆樱桃之赐所赐上尊封识皆有墨印洞庭春色四字【同上】
明永乐二十年金幼孜与侍读王英扈从北征英尝奏事上喜曰秀才是二十八人读书者朕需尔为用正好宣力又谕太监孟骥曰秀才有事即令入见毋阻二十一年杨荣扈从西征一应军务悉命荣掌之日夕或三接或五接每以杨学士称之而不名【同上】
明永乐中上召学士杨士奇等七人谓之曰朕即位以来尔等朝夕在左右敬慎勿怠宜益谨厥终士奇等对曰臣等猥蒙委任敢不勉图报称上大悦赐象笏幞头公服寻赐二品织金紵丝衣士奇等入谢且言恩礼太过上曰卿等翊赞之功不在尚书下故特赐二品服以示旌异岂为过哉【同上】
明永乐中上时至阁中必有厚赉或阅诸学士及庶吉士所制诗文诘问评论以为乐【同上】
明仁宗建弘文阁於思善门作印章命翰林学士杨溥掌阁事侍讲王琏佐之亲举印授溥曰朕用卿等於左右非止助益学问亦欲广知民事为理道之助卿等如有建白即以此封识进【明典故纪闻】
明宣德初内阁学士杨士奇等被赐玉带玛瑙鹤顶龟筩琥珀花犀合香诸带及龙骨等系腰皮裘黑貂银鼠帽少詹事曾棨王直赐宝带王英赐金镶琥珀麒麟带各有差【翰林记】
明宣德三年七月召尚书兼学士蹇义夏元吉杨荣杨士奇等同游东苑上命临河举网得鱼数尾令中官具酒馔赐鱼羮既而赐以金帛縧环玉钩等物又赐宴於东庑被旨尽醉而归【同上】
明宣德四年十月车驾幸文渊阁周视大学士寓直之所命增益屋宇兼赐饮馔器用次日谢恩已而复赐诗及宝钞学士李时勉等皆预焉七年驾幸史馆赋招隐之歌学士钱习礼等迎谒俱被赐赉【同上】
明宣德八年四月命羣臣游西苑翰林则少傅杨士奇杨荣少詹事王英王直侍读学士李时勉钱习礼与焉中官传上命赐黄封之酒御厨之珍爵数行时久未雨忽隂云东来微雨沾席相与引满劝酬尽醉而出【东里集】
明宣德中赐杨溥第在东安门外天顺元年冬赐李贤甲第一区【同上】
明宣宗初即位起学士李时勉用之一日幸文渊阁赐诸学士饮呼时勉谓曰卿非朕安得饮此酒时勉顿首谢他日侍游东苑上赐时勉酒酌以上所御金瓯时勉辞曰臣可与陛下同饮不敢与陛下同器上悦命赐以银爵既醉上出御制诗俾和之【翰林记】
明宣宗初特诏翰林诸词臣还乡焚黄【同上】
按焚黄之式起於宋时盖为居官晋秩以封赠诰词别誊於黄纸而焚之荣其亲也
明天顺中赐大学士李贤陈文等玉带学士吕原等金带暨玉杯锦服貂帽之赉岁无虚月【同上】
明成化中学士王宪掌院事赐金带侍读学士彭华摄詹事亦赐金带故事学士非典密务侍日讲者不与是赐盖异数也【同上】
明成化中宪宗一日於内库得古帖断烂不可读命中使持至内馆使理之适检讨傅瀚在直次为韵语须臾而成上大悦有珍馔法酒之赐【同上】
明正德五年寜夏平赐大学士赏功金牌而詹事学士及日讲官皆预焉前此未有也【翰林记】
皇朝
祖宗嘉惠词臣宠荣备至
皇上亲临院署右文稽古备详
盛典卷中兹不载述若夫恩遇之见於
列朝者懿文洽礼皆类次焉
优眷
世祖顺治十年国史院检讨王熙
召见弘文院
命以国语奏对随擢国子监司业并
赐洪武宝训三国志二书十一年秋擢司经局洗马十月
熙侍直
南苑
上猝至直幄阅熙所译书称善久之令长直
南苑十二年随猎
赐乘御马十三年选日讲官熙未列名
特旨擢用其年冬
上幸景山臻禄阁
召讲官进讲熙讲尧典称
旨命每日进讲又
谕嗣後不必立讲遂侍坐十四年又
谕驾出即随不必请旨其年七月陞弘文院学士时熙父
崇简任国史院学士
上谕曰父子同官古今所少以尔诚恪特加此恩
十六年修撰徐元文以
廷对第一特蒙
眷注尝扈从
南苑
赐乘御马令学士折库纳为执鞚折库纳元文馆师也因
谢不敢乃改命侍卫又尝晩对
便殿夜分
赐馔
上问从者得毋饥乎复令侍卫赐之食
圣祖康熙十二年七月
谕讲官傅达礼朕或出郊外或幸南苑尝不辍讲以此翰林官员每次随从但翰林各官俱远离家乡京城毫无资产扈从不免艰苦殊为可念嗣後扈从讲官所用帐房及一切应用物件酌定数目由内府给与
是年十月编修张英孙在丰扈从
南苑入夜值大风雨
上在行宫谓侍臣曰两翰林恐油幕未具得毋有沾湿之苦时已漏尽三鼓
命中使至学士傅达礼帐中传
谕移於五店
皇庄安宿学士回奏臣已为二人料理何敢烦
圣虑时英等已就枕翌日学士传
旨英等诣
行在恭谢是月
上在南苑行宫方张灯伸纸作大书中夜传侍读学士喇沙里至前复问两翰林此时作何事对曰方在直庐读书
上曰可令两人各赋良马诗学士请问良马状
上曰此不必论古人以骐骥比君子所谓骥不称其力称其德也即日恭赋二律以进
十七年正月
召学士陈廷敬同户部郎中王士正见於
懋勤殿
命各以所作诗进呈
温语良久至诵廷敬
赐石榴子诗风霜历後含苞实只有丹心老不迷蒙恩褒美
命至南书房撤
御膳以赐内侍齎二题
命赋诗夜漏下乃退
是年夏
驾幸景山
命学士张英侍读高士奇从
上赋夏日登景山同翰林张英高士奇作诗一章七月复御书是诗以赐英等
驾幸西山将至潭柘寺
上命士奇於马上聨句二首
十八年五月
命内廷供奉周道写侍读学士张英小像装潢成轴赐之
是年学士孙在丰扈从
南苑翼围之内有麞铤走
上以御用弓矢授在丰射得麞遂
赐之谓大臣曰孙在丰文武材也及试武进士
上复命在丰射射连中
上大悦语侍卫是固曩日射麞者也後尝扈
驾南廵至苏州
上传谕云孙在丰家湖州去此不远可一往省亲濒行复谕汝来不必至江寜第於淮扬诣行在其金陵名胜有应留名处汝系从官必为尔题名也
二十年六月侍讲高士奇偶病时热
命御医诊视
上以御札令编修杜讷誊写於小牋之上遣内侍齎白金
五十两
赐之
二十五年四月讲官陈元龙侍班
乾清宫西煖阁启奏毕
上顾元龙曰尔精於楷书朕素知可写大字一幅因令就御案作书内侍濡毫伸纸
上降座立案前观书书毕
嘉奬良久出
御书阙里碑文赐观及退食昼漏已频移矣二十八年圣驾南廵至济南登城阅视毕
回辇将下城从官皆控马立女墙傍
上顾讲官陈元龙曰尔书生可即乘马随朕而行勿落後拥挤可虑随令中使扶元龙上马
是年
驾至浙江杭州
幸高士奇西溪山庄
赐五言诗一首并
御书竹窻二字
三十五年秋韩菼任翰林院掌院学士累陞至礼部尚书皆学士如故
上尝语大臣云韩菼天下才风度好奏对亦诚实又云韩菼学问优长文章古雅前代所仅有也又云韩菼所为文能道朕意中事凡应奉文字每进一篇辄称善馆阁
撰述菼必与焉
三十九年七月
谕大学士等翰林官及庶吉士内有极贫者此等如何施恩有益供职并给假回籍之翰林官庶吉士有生计艰难无力至京者该督抚酌量资助令其来京又各省学道不差翰林官嗣後应一并差遣尔等议奏寻议各省学道自讲读以下应列名请差翰林官贫乏者月给银三两得
旨依议翰林官所学优长朕俱知之但其为人尚未深悉此後学道缺出除告假在籍日期不论外较俸派出互
见职掌卷中
四十二年二月中允蔡升元恭迎
圣驾
召入御舟问对移时
天顔温霁问尔同年皆为大僚尔何故久不来京升元以
三代未葬为对行十余里
命中使引上副舟仍令移傍
御舟
上谕明日至杭州再赐尔字十六日恭进迎銮诗圣寿万年颂
上披阅之下再三称赏随令入
行殿
命侍卫海青传
旨蔡升元在讲筵甚久家计甚贫尔祖父葬事约须多少朕给尔所费升元感激涕零不知所对海青随传
旨赐银六百两且令事竣速即来京又
赐御书临黄庭经绢字一幅
四十三年詹事陈元龙以亲病乞归缮疏送通政司仍赴
苑中内直中使传
旨云尔告归之疏已达览阁票该部议奏俟部中具覆再下旨时几及一月尔思亲念切且天气渐热可即起身不必等候复
赐人葠二斤传
旨云可携归奉尔父也
四十四年三月詹事陈元龙迎
驾
上倚船窻慰问询及尔父老年无恙否元龙进呈臣民望
幸诗册四月
赐御书南陔日永堂扁额
御制诗集一部
皇舆表一部又
赐元龙父陈之闇内制砥石砚一方
御书金扇一柄闰四月又
赐之闇人葠二斤并追
赐元龙母陆氏慈教贻庥扁额传
谕云尔有老亲在家可从此辞归不必远送
是年五月
上御渊鉴斋召大学士张玉书陈廷敬尚书王鸿绪少詹蔡升元学士查昇陈壮履王原祁编修杨瑄励廷仪张廷玉钱名世查慎行蒋廷锡等入至云步石赐坐赐馔毕人赐荷花一瓶随命由蕊珠院延赏楼泛舟回直庐
四十八年三月
召内廷翰林入渊鉴斋乘舟至瑞景轩蕊珠院露华楼遍
观各种牡丹
皇上乾隆七年二月右庶子张鹏翀进奏经史召对便殿
温语移时
赐御书文绮鹏翀作纪恩诗六章次日画春林澹霭图
进呈即题其上
上用元韵俯和
龙章立就笔不停缀兼
命大学士张廷玉传
谕乘兴偶成非夸多鬭靡蹈翫物丧志之戒鹏翀复於宫门赓韵以进
上嘉其敏捷复
赉松花緑石砚一方鹏翀又尝进日长山静便面并诗上仍用其韵
立赐诗八章先後进和诗不可胜纪
谨按自古君臣倡和如帝舜臯陶之赓歌成王召穆公之遂歌尚已三代以下若唐太宗宋仁宗君臣间并得拜扬矢音之遗意然皆君倡臣和者为多
皇上於臣下之作
特赐和章且轸民依则廑乎重农望雨之心眷词臣则拟以撤烛送归之事视昔凤池荣遇倍万过之敬登
圣制鸿篇於艺文卷中以志旷典
是年十月
上於紫光阁阅武举骑射讲官张鹏翀侍班屡荷天语垂问试毕会瑞雪应时而降
上赋太液池泛舟咏雪示词臣张鹏翀五言律一章宣鹏翀登
御舟
赐坐给笔札
命和诗毕随
辇入朝赋咏雪纪恩诗四章进呈复
示诗二章
命翌日和进
沈德潜以乾隆四年己未入翰林
上知其绩学晩遇
眷顾有加
圣制诗成时
命赓和尝以所作诗文进
上赐和觉生寺大钟歌即用其韵有我惜德潜老始达之句至乾隆十一年丙寅德潜晋阶内阁学士九月朔请假葬亲
上赋五言长律一章以
宠其行
召见西暖阁
垂问何日还朝
恩礼款洽并
允德潜请
特赐诰封三代
上复赋五言律一章十二年丁卯假满赴
阙
上为赋沈德潜乞假葬亲毕还朝诗以赐之五古诗一
章以请假时奏对及还朝月日故
圣制有朋友重然诺况在君臣间之句以未还朝时先命随侍
皇子读书故有善为道孔顔之句并载艺文中迁擢
世祖顺治十年五月
谕吏部翰林官陞转旧例论资俸兼论才品朕思果有才品特出者何必拘於旧例右春坊右中允仍管内翰林秘书院修撰事吕宫文章简明气度闲雅朕所亲见着遇学士员缺即与推补以示破格用人之意
是月又
谕吏部内翰林弘文院修撰麻勒吉会试殿试皆居第一同庶吉士教习有志向学朕观其气度老成兼通清汉文义遇有侍读学士员缺即行推补
十一年正月
谕内院朕时莅内院每见秘书院侍讲卓彞在院供职勤慎可嘉着特陞一级以示奨劝
圣祖康熙元年正月
谕吏部原任大学士希福范文程甯完我额色黑皆自太宗文皇帝时历任内院赞理机务効力最久勤劳素着其子宜加擢用以示鼓励范文程子范承谟额色黑子塞色黑已补授内院学士希福甯完我各一子亦着以学士用
十六年三月大将军和硕康亲王杰书将福建不肯从逆之编修李光地等题请议叙得
旨李光地不肯从逆差人密奏地方机宜忠贞茂着深为可嘉着从优议叙寻授光地额外侍讲学士明年十一月镇东将军喇哈达疏言泉州在籍侍讲学士李光地遣人至臣军中为大兵乡导由漳平县朝天岭小路入安溪县复遣人修通险道接济军需又躬迎大兵文臣为国尽劳请加议叙得
旨李光地当闽地变乱之初不肯从逆具疏密陈机宜殚竭忠贞今又遣人迎接大兵指引道路平险隘治浮桥馈食物饷军率民兵备办粮米供给兵衆口粮矢志灭贼实心为国深为可嘉着从优授为学士
十九年四月
上以日讲起居注各官俱学行优长简备顾问讲解明晰
奉职勤劳
勅部从优议叙议上
上命掌院学士叶方蔼加礼部尚书衔詹事沈荃加礼部侍郎衔侍读学士蒋弘道侍讲学士崔蔚林严我斯加詹事衔侍讲董讷王鸿绪加侍读学士衔侍读学士张英授为翰林院学士兼礼部侍郎内阁中书高士奇授为翰林院侍讲食原品州同俸杜讷授为翰林院编修左春坊左庶子张玉书加詹事衔翰林院学士库勒纳詹事格尔古德侍读学士牛钮常书侍讲学士朱马泰侍读阿哈达俱於现任内各加一级
二十三年擢少詹严我斯侍讲董讷俱为礼部侍郎兼侍读学士
四十年擢侍读学士许汝霖为工部右侍郎四十四年四月
谕大学士等原任翰林院侍读徐倬年逾八十学问渊博可特授礼部侍郎衔以示优奨
五十一年正月擢原任大学士张玉书子编修张逸少为翰林院侍读学士
世宗雍正四年九月吏部奏翰林告病休致之员恭逢恩诏俱准补用嗣後凡患病告假者或仍令休致或准其
起用得
旨准其起用
谨按康熙五十三年二月以翰林编检庶吉士多告假者因令照致仕知县例不准补官至是复邀
寛典均得起用
五年二月以河清恩
命翰林院修撰编修检讨各加一级
皇上乾隆三年九月
谕内阁广东庶吉士刘起振年届九十远来京师着授为翰林院检讨准其回籍
谨按庶吉士例以三年散馆後授职或
恩加不次未及散馆先予授职者或已逾散馆之期免其补试即予授职者如顺治间则有宋德宜崔蔚林康熙间则有沈宗敬励廷仪汪灏蒋廷锡查慎行梅?成雍正间则有黄之隽张廷珩张泰基蒋溥张若霭至是刘起振以未经散馆特蒙
擢授前後如朱璂张若澄梁启心并除编检而已未之涂逢震以未散馆即陞中允尤为异数云又按雍正九年四月
命左都御史史贻直等率翰林院庶吉士等官前往陕甘
二省开导训谕十年四月事竣得
旨议叙鹿迈祖孙灏朱凤英佟保孙人龙俱授编修陈中
薛馧李贤经色通额俱授检讨
又按原任庶吉士董泰以分教庶吉士
国书於乾隆四年复授庶吉士七年免散馆授职编修皆非常格也
四年十月侍读王图炳请告
命加詹事衔并
赐内造缎宁紬各二端
侍宴
圣祖康熙十二年六月
上幸瀛台御迎薰亭赐诸王以下诸臣及翰林等官宴大
学士索额图兵部尚书明珠传
谕曰诸臣日理政务略无休暇今值荷花盛开夏景堪赏朕特召诸王贝勒等及尔诸臣同宴以示君臣偕乐其各尽欢以副朕优渥至意大学士图海奏曰臣等躬逢
盛世媿无寸长仰酬万一今荷
隆恩赐宴
天语殷懃虽家人父子无以踰此於是
上率诸王贝勒等於南河登舟各官次第於北河登舟往
来赏宴毕诸王及各官谢
恩出
十八年正月
上幸西苑泛舟词臣侍宴
二十年七月
赐内阁部院翰詹科道等宴於
瀛台
命侍读学士张英同内大臣主席又令内大臣佟国维等
传
谕曰内阁及部院各衙门诸臣比年以来办事勤劳今特召集尔等赐宴因朕方驻瀛台即以太液池中鱼藕等物赐诸臣共食之又
赐彩缎表里大学士率诸臣叩谢各依次坐
上命内大臣等以金尊
赐饮一廵宴毕诸臣各谢
恩出越日词臣各撰诗赋以献
二十一年正月
上御乾清宫宴内阁九卿及翰詹日讲官科道等九十三
员
上命学士张英侍讲高士奇传
谕曰向来内殿筵宴诸臣未与今因海内乂安时当令序特於乾清宫赐宴君臣一体共乐昇平用昭上下泰交之盛诸臣当欢忭畅饮以副朕怀大学士李霨奏曰
皇上特恩旷典千载一遇臣等不胜感激奏毕分左右班
以次序进乐作各就位一叩头坐
上进膳诸臣乃饭
上命各饱饫尽量少选撤馔更设肴核酒觞既陈大学士
勒德洪至
御前跪进酒上夀毕
上命大学士尚书都御史侍郎学士以次至
御座前亲赐饮以下诸臣俱令至
御前赐饮又令张玉书张英传
谕曰今日内殿嘉宴特勅诸臣笑语无禁诸臣奉诏畅饮极欢乐奏二阕
上复命张玉书张英传
谕宴毕时诸臣可近御座前观灯朕更赐以巵酒既撤筵
诸臣以次出
上命羣臣有沾醉者令内官扶掖而行
上召张玉书陈廷敬张英谕曰每见汉唐以来君臣同乐有赓和之诗今朕虽不敢效古先圣王亦欲纪一时之盛可仿柏梁体赋诗进览廷敬奏言臣等草野贱士得
覩
天家景物蒙
圣恩深厚真明良喜起之休臣等身际休明受恩逾深但
愧报称愈难於是廷敬等出宣
旨羣臣奏曰臣等敢不歌咏太平但恐不能赓扬圣德大学士李霨言柏梁体诗首一句当恭请
皇上御制廷敬复入奏
上曰明日早发翊日廷敬等至
宫门祗候侍卫捧
御制诗序出羣臣集
太和殿下以次赋诗凡九十三韵比诗成恭进
御书诗序诗则
诏詹事沈荃书之刻石养心殿摹榻装潢九月九日赐与宴诸臣人一册又
赐不与宴大学士王熙学士牛钮各一册
二十二年正月
召大学士九卿詹事日讲官科道等
赐上元节宴於
乾清宫宴毕诸臣谢
恩出复
召大学士明珠学士张玉书牛钮陈廷敬
谕曰今日因上元令节特赐卿等宴以示优眷尚有驯马内币令於掖门外颁赐朕念诸臣中有年力衰老不能久坐者故夜漏未阑遂尔罢讌恐口谕未悉朕怀兹书谕旨一道示卿等可传示诸臣知之谕曰从来君臣之分虽甚尊严上下之情贵相浃洽常观唐宋盛时堂廉不隔以成交泰之治卿等朝夕勤劳出入奏对朕心时切嘉念今将内廏马匹及滇中新到马匹择其驯良易於控御者颁赐卿等加以内紵卿等其各承受示朕优眷之怀大学士各表里六疋马一匹尚书左都御史各表里五疋马一匹侍郎学士副都御史各表里四疋马一匹通政使大理寺卿詹事日讲官各表里三疋科道各表里二疋
二十三年元旦
南书房翰林宴归
上复遣内侍以肴果二席各
赐於其家
世宗雍正四年正月
召大臣及内廷翰林等
赐宴於
乾清宫宴毕
颁赐
圣祖御批通监纲目各一部并蟒缎貂皮合包等物
是年九月九日
上御乾清宫西暖阁召
皇子诸王大学士九卿以下翰詹科道及武大臣之能
诗者九十四员赋栢梁体诗
钦定八庚韵朱书黄籖分给诸臣各一字授几赐坐笔墨
灿陈酒肴并列内侍传
谕今日赋诗式燕用昭君臣一体之谊诸臣毋得过拘礼节能饮者不必限以三爵诸臣聆
谕方共持杯染翰
御制先成
命大学士张廷玉捧示诸臣涵盖万有义藴精深诸臣诗
句次第构就书於分韵黄籖进呈
皇子诸王及大学士九卿等至
御前进酒上夀
上亲赐
皇子诸王大学士尚书都统等饮命
皇子诸王分赐诸臣饮诸臣叩首跪饮毕趋候於乾清门外少顷复召至
乾清宫
上陞宝座
皇子诸王及文武诸臣分东西两班序坐作乐进膳赐
食演剧宴毕王以下诸臣谢
恩趋出复
赐餻饼瓜果等物有差
五年九月九日
上御正大光明殿
赐诸王大臣宴及缎疋有差并以雍正四年重阳庆宴栢
梁体诗墨刻
赐诸王大臣及翰詹等官各一册
皇上乾隆四年正月
召集诸王大学士九卿翰詹科道等於
乾清宫赋栢梁体诗
锡赉有差
十一年八月
谕内阁康熙二十年七月我
圣祖仁皇帝驻跸瀛台特召大学士以下各部院衙门官员赐宴命内大臣传谕慰劳赏赉有差至今称为盛事朕临御以来仰赖
上天眷佑海宇乂安今岁京师雨阳应候百谷蕃昌畿辅
共获有秋各省亦多收获
天庥滋至我君臣应额手庆成今当秋风荐爽景物咸和念兹宗藩瓜瓞谊属本支大小臣工宣猷効力宜循往典锡之宴享以昭君臣一体之意叶笙簧酒醴之欢着於瀛台设宴本月二十七日宴王公及近支宗亲二十八日宴大学士九卿京堂翰詹科道载考古昔君臣有赏花钓鱼宴饮赋诗之事诸臣内或文学侍从或翰墨素嫺者着入宴赋诗以效赓扬喜起之风焉二十八日
赐大学士九卿京堂翰詹科道等宴於
瀛台
御笔亲定
涵元殿入宴者大学士以下凡四十有八人入宴崇雅殿者又若干人届期诸臣集
勤政门外只竢日既升
上御辇入
西苑门下辇升龙舟列卤簿於沙堤鼓吹并作
上升堤乘小辇入
勤政门至
涵元殿诸臣随入班齐乐作行礼如大朝仪礼毕诸臣以次诣席一叩头坐尚膳进茶诸臣皆跪
上御茶毕侍卫以茶分授诸臣皆跪饮尚膳进
御馔承应上陈栢梁台赋诗故事侍卫以馔分授诸臣
进爵大臣捧觞上夀
御前诸臣皆跪
上赐进爵大臣酒毕
召大学士讷亲张廷玉福敏史贻直尚书梁诗正来保阿克敦汪由敦哈达哈纳延泰侍郎傅恒至
御前赐酒又
召侍郎蒋溥舒赫德内阁学士沈德潜
赐酒侍卫以酒分授诸臣饮釂承应止诸臣趋阶下谢宴行礼如初是日也天和日晶景物融畅
上用唐李峤甘露殿应制诗韵
御制月字霞字二首大学士以下分韵者凡三十有八
人复
命两殿与宴诸臣仿栢梁体
御制首句诸臣以次赓韵诗成内侍传
旨令诸臣各泛舟选胜於是黄头并进锦缆齐牵至中
流复
宣大学士等选工诗者至流杯亭联句於是大学士陈世倌及侍讲学士周长发检讨陈兆仑编修朱荃程景伊朱佩莲修撰金甡偕三十八人俱赴亭中内侍传
旨各以意坐无拘班列
上用十一真韵赋起二句又出一句诸臣各蝉联对属
每臣工五人联毕
上仍续四句如是者数四
天章络绎泉涌风飞诸臣皆愧汗不能属谓自古帝王未有如此之淹雅鸿丽天纵神速者也维时内侍持钿榼列餖飣清流激湍中?萏承杯就所在而分布焉俄而不传警跸
玉趾亲临诸臣迎跪进诗
天顔晬穆
温谕再三
驾回复遍
宣与宴诸臣赴水亭垂钓柔丝芳饵锦鬛争飞既而复
赴
勤政门
赐御书文绮珍果鲜鳞诸臣拜赐而归翌日上表谢恩
赉予
【已上优眷迁擢侍宴中皆有赉子以】
【恩出一时未便分列仍各附本条外若赐宝翰第宅银币图籍笔砚服食等并详於此】
世祖顺治十三年二月以右庶子王熙精通
国书
赐御服貂裘一袭并表忠録一部是月复
赐王熙等八人满文资政要览人臣儆心録各一部圣祖康熙十二年二月
谕学士傅达礼尔衙门所进繙译大学衍义一书朕恭呈太皇太后御览奉
慈谕云人主居四海臣民之上所关甚钜然代天理物端在躬行致治兴化必先修已此书法戒毕陈诚为切要尔特加意是编命儒臣繙译刋刻更令颁赐诸臣予心欣悦特发内帑白金千两可即赉予在事诸臣朕仰遵
慈旨颁赐尔等其钦承之
是年十月
赐讲官紫貂白金文绮同时受赐者掌院学士熊赐履侍读学士杨正中杜臻陈廷敬侍讲孙在丰编修叶方蔼史鹤龄张英八人
十六年三月
命学士喇沙里以翰林官所作诗赋词章及真行草书进
呈
上召至懋勤殿亲自披阅令书汉字呈览以
御临苏轼楷书手卷一轴赐之
是年五月
赐讲官陈廷敬张英叶方蔼
御笔楷书清慎勤三大字草书格物二大字及赵孟頫所
书不自弃文石刻
是年六月
召侍讲学士张英至
懋勤殿
上讲中庸及太极西铭之学
命张英敷陈经书大义复
亲洒宸翰书忠孝存诚大字二幅以赐又
赐詹事沈荃龙飞凤舞忠恕等墨蹟
是年九月
上御懋勤殿
谕讲官喇沙里陈廷敬张英尔等每日进讲启导朕心甚有禆益嗣後天气渐寒特赐尔等貂皮各五十张表里缎各二疋
是年
赐张英高士奇居第各一所於西华门内互见职掌卷中
谨按词臣儤直
禁城向无邸第是以
特恩赏给同时如编修励杜讷检讨朱彞尊等均得被赐
焉
十七年闰三月
赐侍讲学士张英凉帽鞾袜及罗紵表里是时学士陈廷
敬叶方蔼侍读王士正同入内直
上频赐樱桃苹果及樱桃浆乳酪茶六安茶等物其茶以
黄罗缄封上有六安州红印四月复
赐天花
特颁手勅云朕召卿等编纂适五台山贡天花鲜馨罕有可称佳味特赐卿等使知名山风土也用乌丝阑书又
赐讲官陈廷敬叶方蔼王士正
御书人二幅士正得存诚二字唐人张继枫桥诗廷敬得龙飞凤舞四大字唐诗一首【曲江垂柳一条条云云】方蔼得存诚二字唐人崔国辅诗【遗却珊瑚鞭云云】别赐士正石刻二幅一清慎勤三大字一格物二字
谕云去冬曾以石刻赐讲筵诸臣时尔士正未与故特颁赐八月士正同陈廷敬叶方蔼张英入直和
御制赐辅国将军俄启诗仍令次日携名字印章入内各
书一幅即?
养心殿装潢随
御笔同赐之
是月
赐学士张英新贡龙井天池珍茗二瓶高丽人葠一函
十九年六月
上以御书卷轴赐学士库勒纳叶方蔼詹事格尔古德沈荃侍读学士牛钮常书崔蔚林蒋弘道侍讲学士张玉书严我斯侍讲董讷王鸿绪各一
谕曰尔等为文学侍从之臣即有成就德业之责故因所请辄以颁赐其悉朕意
二十一年二月学士张英请假葬父
特颁手勅曰谕张英尔素性醇朴侍从有年朝夕讲筵恪恭尽职兹因尔父未葬具疏请假朕念人子至情忠孝皆出一理准假南还特赐白金五百两表里二十疋既旌尔之勤劳兼资墓田之用尔其钦悉惓惓至意
二十三年十月
谕江寜廵抚汤斌曰吴中缙绅汪琬原系翰林为人厚重学问优通且居乡安静不预外事特赐御笔手卷一轴尔遣人付与不必令其来见着即在家谢恩
三十二年
赐掌院学士韩菼
御书笃志经学四大字
三十四年三月
赐讲官陈元龙
御书凤池良彦四大字三十七年复
赐御书手卷一轴三十八年复
赐内制松花緑石砚一方
是年学士张廷瓒扈
驾南廵
赐御书玉堂二大字又
赐御书传恭堂扁额
是年
驾至苏州在籍检讨尤侗进颂及诗
御书鹤栖堂三大字以赐
谨按词臣
恩赐宝翰皆在朝者为多先是惟汪琬以在籍蒙颁御书嗣如浙江在籍少詹事邵远平亦得
赐蓬观二字并称殊典云
四十年四月
上御便殿作书
召内直翰林赐观
谕云尔等家中各有堂名不妨自言当书以赐陈元龙跪
奏臣父年踰八十拟请爱日堂三字
上即挥毫赐之
谨按前此颁赐从臣堂顔多随其职任所在以寓奨励兹复
命书其所欲书者以进尤见体羣臣之盛意同时谕德查
昇拟上澹远二字亦得所请焉
四十一年
召大学士九卿翰詹等至
保和殿
颁赐御书有差
谕曰寻章摘句非帝王本务朕四十余年惟日兢兢未尝晷刻稍释万几政事之暇偶好书射历年所积临摹字幅以赐卿等
是年
圣驾南廵在籍诸臣来朝
特赐侍讲萧惟豫编修田需各
御书一幅传
旨以尔二人乃老翰林故有是赐
是年六月
御书道德仁艺四字赐翰林院德业仁义四字赐詹事府
四十二年春
圣驾南廵至吴又
赐在籍检讨尤侗字幅即於其家擢授侍讲
是年四月
赐内直翰林
御书扇五月
上避暑口外讲官被赐纱葛衣各一袭六月
驾幸钓台
召随驾讲官赐饍钓鱼又以玉馔红莲米饭柳根鱼羮赐之先後
赐食不可胜纪
四十三年三月庶吉士蒋廷锡以迎养其母请假归里
上赐第苑西以待之
是月
赐内直翰林食榆钱糁五月复
赐高丽米糉
谕曰此米出高丽自
太宗朝岁贡百石为端午上供
四十四年正月
赐少詹事蔡升元
御书世恩堂匾额
是年
上廵幸塞外
谕翰林张廷玉励廷仪蒋廷锡查慎行钱名世等曰昔太宗皇帝谓此地宜立田牧今果蕃息若此因
赐各官马一匹羊二头
是年七月
赐讲官查慎行
御书敬业堂扁额
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:47:09-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>