<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="东观汉记卷一,东观汉记卷二,东观汉记卷三,东观汉记卷四,东观汉记卷五,东观汉记卷六,东观汉记卷七,东观汉记卷八,东观汉记卷九,东观汉记卷十,东观汉记卷十一,东观汉记卷十二,东观汉记卷十三,东观汉记卷十四,东观汉记卷十五,东观汉记卷十六,东观汉记卷十七,东观汉记卷十八,东观汉记卷十九,东观汉记卷二十,东观汉记卷二十一,东观汉记卷二十二,东观汉记补遗,附录,本书辑佚校注引用书目和简称,东观汉记全文在线阅读,东观汉记全文在线下载,大玄古籍书库">
<meta name="description" content="记载东汉光武帝至灵帝时期事迹的纪传体史书。共一百四十三卷。汉明帝时令班固等始修此书,后陆续有陈宗、尹敏、孟异、刘珍、李尤、边韶、崔寔、蔡邕、马日等二十人先后参加编写。初名《汉记》,因修史处在洛阳南宫东观,后人称为《东观汉记》。成书于汉嘉平年间(约225年)。本书的编写,始于汉永平五年(62年),唐宋以后散佚,清朝修《四库全书》时辑有二十四卷。_东观汉记_全文在线阅读_东观汉记_全文在线下载_大玄古籍书库">
<title>东观汉记_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">东观汉记</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">汉代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]434038</span> <br/>
          说明： <span class="inputVal" id="bkdec">记载东汉光武帝至灵帝时期事迹的纪传体史书。共一百四十三卷。汉明帝时令班固等始修此书,后陆续有陈宗、尹敏、孟异、刘珍、李尤、边韶、崔寔、蔡邕、马日等二十人先后参加编写。初名《汉记》,因修史处在洛阳南宫东观,后人称为《东观汉记》。成书于汉嘉平年间(约225年)。本书的编写,始于汉永平五年(62年),唐宋以后散佚,清朝修《四库全书》时辑有二十四卷。</span> <br/>
          封面： <span class="inputVal" id="bkimg">Z_5528.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]东观汉记
[book_author]佚名
[book_date]汉代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]434038
[book_dec]记载东汉光武帝至灵帝时期事迹的纪传体史书。共一百四十三卷。汉明帝时令班固等始修此书,后陆续有陈宗、尹敏、孟异、刘珍、李尤、边韶、崔寔、蔡邕、马日等二十人先后参加编写。初名《汉记》,因修史处在洛阳南宫东观,后人称为《东观汉记》。成书于汉嘉平年间(约225年)。本书的编写,始于汉永平五年(62年),唐宋以后散佚,清朝修《四库全书》时辑有二十四卷。
[book_img]Z_5528.jpg


[book_title]東觀漢記卷一
紀一
世祖光武皇帝
世祖光武皇帝，〔一〕高祖九世孫，承文、景之統，〔二〕出自長沙定王發，〔三〕定王生舂陵節侯。〔四〕舂陵本在零陵郡，節侯孫考侯以土地下濕，〔五〕元帝時，求封南陽蔡陽白水鄉，因故國名曰舂陵。〔六〕類聚卷一二
皇考初為濟陽令，〔七〕濟陽有武帝行過宮，〔八〕常封閉。上將生，皇考以令舍下濕，開宮後殿居之。〔九〕建平元年十二月甲子夜上生時，有赤光，室中盡明。〔一０〕皇考異之，使卜者王長卜之。長曰：〔一一〕「此善事不可言。」是歲嘉禾生，〔一二〕一莖九穗，大於凡禾，縣界大豐熟，因名上曰秀。是歲鳳皇來集濟陽，〔一三〕故宮皆畫鳳凰。〔一四〕聖瑞萌兆，始形於此。上為人隆準，日角，〔一五〕大口，美鬚眉，〔一六〕長七尺三寸。在舂陵時，〔一七〕望氣者蘇伯阿望舂陵城曰：「美哉！王氣鬱鬱蔥蔥。」仁智明遠，〔一八〕多權略，樂施愛人。在家重慎畏事，勤於稼穡。兄伯升好俠，非笑上事田作，比之高祖兄。〔一九〕年九歲而南頓君卒，〔二０〕隨其叔父在蕭，入小學，後之長安，受尚書於中大夫廬江許子威。〔二一〕資用乏，〔二二〕與同舍生韓子合錢買驢，令從者僦，以給諸公費。〔二三〕大義略舉，因學世事。朝政每下，必先聞知，具為同舍解說。高才好學，〔二四〕然亦喜遊俠，鬥雞走馬，具知閭里姦邪，吏治得失。時會朝請，舍長安尚冠里，南陽大人往來長安，為之邸，闇稽疑議。為季父故舂陵侯詣大司馬府，〔二五〕訟地皇元年十二月壬寅前租二萬六千斛、芻稿錢若干萬。時宛人朱福亦為舅訟租于尤。尤止車獨與上語，不視福。上歸，戲福曰：「嚴公寧視卿邪？」王莽時，〔二六〕雒陽以東米石二千，莽遣三公將運關東諸倉賑貸窮乏，又分遣大夫謁者教民煮木為酪，酪不可食，重為煩擾，流民入關者數十萬人。置養贍官以廩之，盜發其廩，民餓死者十七八，人民相食。末年，天下大旱，蝗蟲蔽天，盜賊群起，四方潰畔。荊州下江平林兵起，〔二七〕王匡、王鳳為之渠率。時南陽旱餓，〔二八〕而上田獨收。宛大姓李伯玉從弟軼數遣客求上，〔二九〕上欲避之。先是時伯玉同母兄公孫臣為醫，〔三０〕伯升請呼難，伯升殺之。上恐其怨，故避之。使來者言李氏欲相見款誠無他意，上乃見之，懷刀自備，入見。固始侯兄弟為上言：〔三一〕「天下擾亂饑餓，下江兵盛，南陽豪右雲擾。」因具言讖文事。「劉氏當復起，李氏為輔。」〔三二〕上殊不意，獨內念李氏富厚，父為宗卿師，〔三三〕語言譎詭，殊非次第，嘗疾毒諸家子數犯法令，李氏家富厚，何為如是，不然諾其言。諸李遂與南陽府掾史張順等連謀。上深念良久，天變已成，遂市兵弩，〔三四〕絳衣赤幘。〔三五〕時伯升在舂陵亦已聚會客矣。上歸舊廬，望見廬南若火光，〔三六〕以為人持火，呼之，光遂盛，赫然屬天，〔三七〕有頃不見，異之。〔三八〕遂從南郭歸宅，乃與伯升相見。初，伯升之起也，諸家子弟皆逃自匿，曰：「伯升殺我。」及聞上至，絳衣大冠，〔三九〕將軍服，〔四０〕乃驚曰：「以為獨伯升如此也，中謹厚亦如之。」〔四一〕皆合會，共勞饗新市、平林兵王鳳、王匡等，因率舂陵子弟隨之，兵合七八千人。上騎牛與俱，殺新野尉後乃得馬。〔四二〕光武起義兵，〔四三〕暮聞塚上有哭聲，後有人著大冠絳單衣。使劉終詐稱江夏吏，〔四四〕誘殺湖陽尉。五威將軍嚴尤擊下江兵，〔四五〕上奉糗一斛，脯三十朐詣幕府營。進圍宛城。〔四六〕王莽遣大司徒王尋、大司空王邑將兵來征，更始立，以上為太常偏將軍。〔四七〕時無印，得定武侯家丞印，佩之入朝。〔四八〕二公兵到潁川，〔四九〕嚴尤、陳茂與合。〔五０〕尤問城中出者，言上不敢取財物，但合會諸兵為之計策。尤笑言曰：「是美眉目者耶？〔五一〕欲何為乃如此？」初，莽遣二公，〔五二〕欲盛威武，以振山東，甲衝輣，〔五三〕干戈旌旗，戰攻之具甚盛。至驅虎豹犀象，〔五四〕奇偉猛獸，以長人巨無霸為壘尉，〔五五〕自秦、漢以來師出未曾有也。上邀之於陽關。二公兵盛，漢兵反走，上馳入昆陽，諸將惶恐，各欲散歸。與諸將議：「城中兵穀少，宛城未拔，力不能相救。今昆陽即破，一日之間，諸將亦滅。不同力救之，反欲歸守其妻子財物耶？」諸將怒曰：「劉將軍何以敢如此！」上乃笑，且去，唯王常是上計。會候騎還，言大兵已來，長數百里，望不見其後尾，前已至城北矣。諸將遽請上，上到，為陳相救之勢。諸將素輕上，及迫急，上為畫成敗，〔五六〕皆從所言。時漢兵八九千人，〔五七〕留王鳳令守城，〔五八〕夜出城南門。二公兵已五六萬到，〔五九〕遂環昆陽城作營，〔六０〕圍之數重，〔六一〕雲車十餘丈，瞰臨城中，旗幟蔽野，塵熛連雲，〔六二〕金鼓之聲數十里。或為地突，〔六三〕或為衝車撞城，積弩射城中，矢下如雨，城中負戶而汲。二公自以為功成漏刻。有流星墜尋營中，〔六四〕正晝有雲氣如壞山，〔六五〕直營而霣，不及地尺而散，吏士皆壓伏。〔六六〕時漢兵在定陵郾者，聞二公兵盛，皆怖。上歷說其意，為陳大命，請為前行諸部堅陣。上將步騎千餘，前去大軍四五里。〔六七〕二公遣步騎數千乘合戰，上奔之，斬首數十級。〔六八〕諸部將喜曰：「劉將軍平生見小敵怯，〔六九〕今見大敵勇，甚奇怪也。」〔七０〕上復進，二公兵卻，諸部乘之，斬首數百千級，連勝。遂令輕足將書與城中諸將，言宛下兵復到，而陽墜其書。讀之，恐。上遂選精兵三千人，從城西水上奔陣。二公兵於是大奔北，〔七一〕殺司徒王尋，而昆陽城中兵亦出，中外並擊。會天大雷風，暴雨下如注，水潦成川，滍水盛溢。二公大眾遂潰亂，奔赴水溺死者以數萬，滍水為之不流。〔七二〕王邑、嚴尤、陳茂輕騎乘死人渡滍水逃去。漢軍盡獲其珍寶輜重車甲，連月不盡。五月，齊武王拔宛城。〔七三〕六月，上破二公於昆陽。破宛後數日，〔七四〕收伯升部將劉稷，而伯升強爭之。更始遂用譖訴，復收伯升，即日皆物故。上降潁陽，〔七五〕雖得入，意不安。門下有擊馬著鼓者，〔七六〕馬驚硠磕。鄧晨起走出視之，乃馬也。上在父城，徵詣宛，拜上為破虜大將軍，封武信侯。更始害齊武王，〔七七〕光武飲食語笑如平常，獨居輒不御酒肉，枕席有涕泣處。更始欲北之雒陽，以上為司隸校尉，先到雒陽整頓官府，文書移與屬縣，〔七八〕三輔官府吏東迎雒陽者見更始諸將過者已數十輩，皆冠幘，衣婦人衣，諸于繡擁〈衤屈〉，〔七九〕大為長安所笑。知者或畏其衣，奔走入邊郡。見司隸官屬，皆相指視之，極望老吏或垂涕曰：「粲然復見漢官威儀。」〔八０〕賢者蟻附。更始欲以近親巡行河北，〔八一〕大司徒賜言上第一可用。〔八二〕更始以上為大司馬，遣之河北。十月，上持節度孟津，鎮撫河北，安集百姓。〔八三〕上至邯鄲，〔八四〕趙王庶兄胡子進狗〈月枼〉馬醢。故趙繆王子臨說上灌赤眉。〔八五〕趙王庶兄胡子立邯鄲卜者王郎為天子，〔八六〕移檄購求公十萬戶。光武為王郎所追，〔八七〕至饒陽，稱邯鄲使者，入傳舍。廚吏方進食，官屬從者饑，遮奪之。吏卒驚起聚語，乃椎鼓數十通，詐言邯鄲將軍至，官屬皆懼失色。上臨升車還坐，曰：「請邯鄲將軍入。」久乃升，後有傳呼，寺門開之，是雒陽吏耳。上出，蒙犯霜雪。〔八八〕光武大會真定，自擊筑。〔八九〕上率鄧禹等擊王郎橫野將軍劉奉，大破之，〔九０〕還過鄧禹營，禹進食炙魚，上大餐啗。時百姓以上新破大敵，欣喜聚觀，見上餐啗，〔九一〕勞勉吏士，威嚴甚厲，於是皆竊言曰：「劉公真天人也。」〔九二〕世祖引兵攻邯鄲，連戰，郎兵挫折。郎遣諫議大夫杜長威持節詣軍門，〔九三〕上遣棨戟迎，〔九四〕延請入軍，見公據地曰：「實成帝遺體子輿也。」公曰：「正使成帝復生，天下不可復得也。況詐子輿乎！」長威請降得萬戶侯。公曰：「一戶不可得。」長威曰：「邯戰雖鄙，君臣并力城守，尚可支一歲，終不君臣相率而降但得全身也。」辭去。而郎少傅李立反郎，開城門。漢兵破邯鄲，誅郎。入王宮收文書，得吏民謗毀公言可擊者數千章，〔九五〕公會諸將燒之，〔九六〕曰：「令反側者自安也。」〔九七〕上圍邯鄲未下，〔九八〕彭寵遺米糒魚鹽以給軍糧，由是破邯鄲。更始遣使者即立公為蕭王。〔九九〕諸將議上尊號，上不許。又擊破銅馬，〔一００〕受降適畢，封降賊渠率，〔一０一〕諸將未能信，賊亦兩心。上敕降賊各歸營勒兵待，〔一０二〕上輕騎入，按行賊營。〔一０三〕賊將曰：〔一０四〕「蕭王推赤心置人腹中，安得不投死。」〔一０五〕由是皆自安。詔馮異軍鴈門，〔一０六〕卒萬餘人降之。光武北擊尤來、大搶、五幡於元氏，追至北平，〔一０七〕連破之。後反為所敗，軍中不見光武，或云已歿。上已乘王豐小馬先到矣，營門不覺。上破賊，〔一０八〕入漁陽，諸將上尊號，上不許。議曹掾張祉言：「俗以為燕人愚，方定大事，反與愚人相守，非計也。」上大笑。光武發薊還，〔一０九〕士眾喜樂，師行鼓舞，〔一一０〕鼓聲歌詠，〔一一一〕八荒震動。過范陽，命諸將收葬吏士。至中山，〔一一二〕諸將復請上尊號，曰：「帝王不可久曠。〔一一三〕大王社稷為計，萬姓為心。」耿純說上曰：〔一一四〕「天時人事，已可知矣。」初，王莽時，上與伯升及姊婿鄧晨、穰人蔡少公燕語，〔一一五〕少公道讖言劉秀當為天子，或曰是國師劉子駿也。〔一一六〕上戲言：「何知非僕耶？」〔一一七〕坐者皆大笑。時傳聞不見赤伏符文軍中所，〔一一八〕上未信，到鄗，上所與在長安同舍諸生彊華自長安奉赤伏符詣鄗，與上會。群臣復固請，上奏世祖曰：〔一一九〕「符瑞之應，昭然著聞矣。」乃命有司設壇於鄗南千秋亭五成陌。〔一二０〕六月己未，即皇帝位。燔燎告天，禋於六宗。〔一二一〕改元為建武，改鄗為高邑。〔一二二〕十月，帝入雒陽，幸南宮，遂定都焉。〔一二三〕光武破聖公，與朱伯然書曰：〔一二四〕「交鋒之日，神星晝見，太白清明。」二年正月，〔一二五〕益吳漢、鄧禹等封。上封功臣皆為列侯，〔一二六〕大國四縣，餘各有差。博士丁恭等議：「古帝王封諸侯不過百里，〔一二七〕故利以建侯，取法於雷。」〔一二八〕上曰：「古之亡國，皆以無道，未嘗聞封功臣地多而滅者也。」〔一二九〕乃遣謁者，即授印綬。自漢草創德運，正朔服色未有所定，高祖因秦，以十月為正，以漢水德，立北畤而祠黑帝。至孝文，賈誼、公孫臣以為秦水德，漢當為土德。至孝武，倪寬、司馬遷猶從土德。自上即位，案圖讖，推五運，漢為火德。周蒼漢赤，水生火，赤代蒼，故上都雒陽。制郊兆於城南七里，北郊四里，〔一三０〕為圓壇，〔一三一〕天地位其上，皆南面西上。行夏之時，時以平旦，服色、犧牲尚黑，〔一三二〕明火德之運，徽熾尚赤，四時隨色，季夏黃色。〔一三三〕議者曰：「昔周公郊祀后稷以配天，宗祀文王以配上帝。圖讖著伊堯赤帝之子，俱與后稷並受命而為王。漢劉祖堯，〔一三四〕宜令郊祀帝堯以配天，〔一三五〕宗祀高祖以配上帝。」有司奏議曰：「追跡先代，無郊其五運之祖者。故禹不郊白帝，周不郊帝嚳。漢雖唐之苗，堯以歷數命舜，高祖自感赤龍火德，承運而起，當以高祖配堯之後，還復於漢，宜脩奉濟陽成陽縣堯冢，雲臺致敬祭祀禮亦宜之。」上遣游擊將軍鄧隆與幽州牧朱浮擊彭寵，隆軍潞，浮軍雍奴，相去百餘里。遣吏上奏言：「寵破在旦暮。」上讀檄未竟，怒曰：「兵必敗，比汝歸可知。」吏還，未至隆軍，果為寵兵掩擊破。浮軍遠，至不能救，〔一三六〕以兵走幽州。咸曰上神。〔一三七〕南越獻白雉。〔一三八〕三年，光武征秦豐，幸舊宅。〔一三九〕十月，上幸舂陵，祠園廟，大置酒，〔一四０〕與舂陵父老故人為樂。以皇祖皇考墓為昌陵，〔一四一〕後改為章陵，因以舂陵為章陵縣。〔一四二〕隗囂上書，報以殊禮。〔一四三〕四年五月，上幸盧奴，為征彭寵故也。自王莽末，天下旱霜連年，百穀不成。元年之初，耕作者少，民饑饉，黃金一斤易粟一石。〔一四四〕至二年秋，天下野穀旅生，麻菽尤盛，〔一四五〕或生瓜菜菓實，野蠶成繭被山，民收其絮，〔一四六〕採獲穀果，以為蓄積。至是歲，野穀生者稀少，而南畝亦益闢矣。〔一四七〕建武五年，〔一四八〕初起太學，諸生吏子弟及民以義助作。〔一四九〕上自齊歸，幸太學，賜博士弟子有差。野穀彌多。〔一五０〕六年二月，吳漢下朐城，〔一五一〕天下悉定，唯獨公孫述、隗囂未平。上曰：「取此兩子置度外。」〔一五二〕乃休諸將，置酒，賞賜之。每幸郡國，下輿見吏輒問以數十百歲能吏次第，下至掾史。〔一五三〕簡練臣下之行，〔一五四〕下無所隱其情，道數十歲事若案文書，吏民驚惶，〔一五五〕不知所以，人自以見識，家自以蒙恩。遠臣受顏色之惠，坐席之間，以要其死力。當此之時，賊檄日以百數，憂不可勝，上猶以餘間講經藝，〔一五六〕發圖讖。制告公孫述，署曰「公孫皇帝」。〔一五七〕囂雖遣子入侍，尚持兩心。囂故吏馬援謂囂曰；「到朝廷凡數十見，〔一五八〕自事主未常見明主如此也。材直驚人，其勇非人之敵。〔一五九〕開心見誠，與人語，好醜無所隱諱。圖講天下事，極盡下恩。兵事方略，量敵校勝。〔一六０〕闊達多大節，與高帝等。經學博覽，政事文辯，前世無比。」囂曰：「如卿言，勝高帝耶？」曰：「不如也。高帝大度，無可無不可。今上好吏事，動如節度，不飲酒。」囂大笑曰：「如卿言，反復勝也。」〔一六一〕代郡太守劉興將數百騎攻賈覽，〔一六二〕上狀檄至，光武知其必敗，報書曰：「欲復進兵，恐失其頭首也。」詔書到，興已為覽所殺。長史得檄，以為國家坐知千里也。七年正月，詔群臣奏事無得言「聖人」。又舊制上書以青布囊素裹封書，〔一六三〕不中式不得上。既上，詣北軍待報，〔一六四〕前後相塵，〔一六五〕連歲月乃決。上躬親萬機，急於下情，乃令上書啟封則用，〔一六六〕不得刮璽書，〔一六七〕取具文字而已。奏詣闕，平旦上，其有當見及冤結者，常以日出時，〔一六八〕騶騎馳出召入，其餘以俟中使者出報，〔一六九〕即罷去，所見如神，〔一七０〕遠近不偏，幽隱上達，民莫敢不用情。追念前世，園陵至盛，王侯外戚，葬埋僭侈，吏民相效，浸以無限，詔誥天下令薄葬。〔一七一〕八年閏月，〔一七二〕車駕西征，河西大將軍竇融與五郡太守步騎三萬迎上。〔一七三〕隗囂士眾震壞，皆降，囂走入城。〔一七四〕吳漢、岑彭追守之。九年正月，隗囂餓，出城餐糗糒，〔一七五〕腹脹死。〔一七六〕十二年，吳漢引兵擊公孫述，入犍為界，〔一七七〕小縣多城守未下。詔書告漢直擁兵到成都，〔一七八〕據其心腹，後城營自解散。漢意難前，獨言朝廷以為我縛賊手足矣。〔一七九〕遣輕騎至成都，燒市橋，〔一八０〕武陽以東小城營皆奔走降，竟如詔書。漢兵乘勝追奔，述距守。詔書又戒漢曰：「成都十萬人，不可輕也。〔一八一〕且堅據廣都城，〔一八二〕去之五十里，待其即營攻城，罷倦引去，乃首尾擊之，勿與爭鋒。述兵不敢來，轉營即之，移徙輒自堅。」〔一八三〕十一月，眾軍至城門，述自將，背城而戰。吳漢攻之，述軍大破，刺傷述，扶輿入壁，其夜死。夷述妻子，傳首於洛陽。縱兵大掠，舉火燔燒。上聞之，下詔讓吳漢副將劉禹曰：〔一八四〕「城降，嬰兒老母，〔一八五〕口以萬數，一旦放兵縱火，聞之可為酸鼻。家有弊帚，享之千金。〔一八六〕禹宗室子孫，故嘗更職，何忍行此？仰視天，俯視地，觀於放麑啜羹之義，〔一八七〕二者孰仁矣。〔一八八〕失斬將吊民之義。」又議漢殺述親屬太多。是時名都王國有獻名馬寶劍，〔一八九〕直百金。馬以駕鼓車，劍以賜騎士。〔一九０〕苑囿池籞之官廢，弋獵之事不御。雅性不喜聽音樂，手不持珠玉，〔一九一〕衣服大絹，而不重綵。征伐嘗乘革輿羸馬。公孫述故哀帝時，〔一九二〕即以數郡備天子用。述破，益州乃傳送瞽師、郊廟樂、葆車、乘輿物，〔一九三〕是後乃稍備具焉。述伏誅之後，而事少閑，官曹文書減舊過半，下縣吏無百里之繇，〔一九四〕民無出門之役。十三年，〔一九五〕封殷紹嘉公為宋公，周承休公為衛公。〔一九六〕越裳獻白兔。〔一九七〕十四年，封孔子後孔志為褒成侯。〔一九八〕十五年，詔曰：〔一九九〕「刺史太守多為詐巧，不務實核，苟以度田為名，聚人田中，並度廬屋里落，聚人遮道啼呼。」〔二００〕十七年，〔二０一〕上以日食避正殿，〔二０二〕讀圖讖多，御坐廡下淺露，中風發疾，苦眩甚。左右有白大司馬史，病苦如此，不能動搖。自強從公，出乘，以車行數里，病差。四月二日，車駕宿偃師。病差數日，入南陽界，到葉。以車騎省，留數日行，黎陽兵馬千餘匹，遂到章陵，起居平愈。幸章陵，〔二０三〕修園廟舊宅田里舍。鳳皇至，〔二０四〕高八九尺，〔二０五〕毛羽五彩，集潁川，群鳥並從，蓋地數頃，〔二０六〕留十七日乃去。商賈重寶，〔二０七〕單車露宿，〔二０八〕牛馬放牧，道無拾遺。十九年，〔二０九〕光武下詔曰：「唯孝宣皇帝有功德，其上尊號曰中宗。」上幸南陽、汝南，至南頓，止令舍，大置酒，賜吏民，復南頓田租一歲。〔二一０〕吏民叩頭言：「皇考居此日久，陛下識知寺舍，〔二一一〕每來輒加厚恩，但復一歲少薄，願復十歲。」上曰：「天下重寶大器，常恐不任，日慎一日，安敢自遠期十歲。」復增一歲。二十年六月，上風眴黃癉病發甚，〔二一二〕以衛尉關內侯陰興為侍中，興受詔雲臺廣室。〔二一三〕甘露降四十五日。〔二一四〕二十五年，〔二一五〕烏桓獻貂豹皮，詣闕朝賀。二十六年正月，詔曰：「前以用度不足，吏祿薄少，乃自益其俸。」〔二一六〕自三公下至佐史各有差。初作壽陵，〔二一七〕始營陵地於臨平亭南。將作大匠竇融上言：「園陵廣袤，無慮所用。」帝曰：「古帝王之葬，皆陶人瓦器，木車茅馬，使後世之人不知其處。臨平望平陰，河水洋洋，舟船泛泛，善矣夫！周公、孔子猶不得存，安得松、喬與之而共遊乎！〔二一八〕太宗識終始之義，景帝能遵孝道，遭天下反覆，而獨完其福，豈不美哉！今所制地，不過二三頃，無為山陵，陂池裁令流水而已。〔二一九〕迭興之後，〔二二０〕亦無丘壟，使合古法。今日月已逝，當豫自作。臣子奉承，不得有加。」乃令陶人作瓦器。
上常自細書，〔二二一〕一札十行，報郡縣。旦聽朝，至日晏，夜講經聽誦。〔二二二〕坐則功臣特進在側，論時政畢，道古行事，次說在家所識鄉里能吏，次第比類。又道忠臣孝子義夫節士，坐者莫不激揚悽愴，欣然和悅。群臣爭論上前，常連日。皇太子嘗承間言：「陛下有禹、湯之明，而失黃、老養性之道。今天下大安，少省思慮，養精神。」上答曰：「我自樂此。」時城郭丘墟，掃地更為，上悔前徙之。〔二二三〕三十年，有司奏封襌。詔曰：「災異連仍，日月薄食，百姓怨歎，而欲有事於太山，汙七十二代編錄，〔二二四〕以羊皮雜貂裘，何強顏耶？」三十二年，〔二二五〕群臣復奏言：「登封告成，為民報德，百王所同也。」遂登太山，勒石紀號。改元為中元。〔二二六〕中元元年，〔二二七〕上幸長安，祠長陵，還洛陽宮。是時醴泉出於京師，郡國飲醴泉者，痼疾皆愈，獨眇蹇者不差。〔二二八〕有赤草生於水涯。〔二二九〕郡國上甘露降。群臣上言：「地祇靈應而失草萌，宜命太史撰具郡國所上。」上遂不聽，是以史官鮮記焉。冬十月甲申，〔二三０〕使司空馮魴告祠高廟曰：「高皇呂太后不宜配食。薄太后慈仁，孝文皇帝賢明，子孫賴福，延至於今，宜配食地祇高廟。今上薄太后尊號為高皇后，遷呂太后於園，四時上祭。」是歲，起明堂、辟雍、靈臺，及北郊兆域。〔二三一〕二年二月戊戌，帝崩於南宮前殿，在位三十三年，時年六十二。遺詔曰：「朕無益百姓，如孝文皇帝舊制，葬務從約省。刺史二千石長吏皆無離城郭，〔二三二〕無遣吏及因郵奏。」太子襲尊號為皇帝。群臣奏謚曰光武皇帝，廟曰世祖。三月，葬原陵。〔二三三〕御覽卷九０
漢以炎精布耀，或幽而光。〔二三四〕文選卷一一王延壽魯靈光殿賦李善注
上東西赴難，以車上為家，傳榮合戰，〔二三五〕跨馬操兵，身在行伍。〔二三六〕書鈔卷一三九
帝即有仁聖之明，氣勢形體，天然之姿，〔二三七〕固非人之敵，翕然龍舉雲興，〔二三八〕三雨而濟天下，蕩蕩人無能名焉。〔二三九〕御覽卷九０
光武詔曰：「明設丹青之信，廣開束手之路。」〔二四０〕文選卷二三阮籍詠懷李善注
光武功臣鄧禹等二十八人皆為侯，封餘功臣一百八十九人。〔二四一〕御覽卷二００
帝以天下既定，思念欲完功臣爵土，不令以吏職為過，故皆以列侯就第，恩遇甚厚，遠方貢甘珍，必先遍賜列侯，而大官無餘。有功輒增封邑，故皆保全。〔二四二〕聚珍本
光武封新野主子鄧泛為吳侯，〔二四三〕伯父皇皇考姊子周均為富波侯，〔二四四〕追封外祖樊重為壽張侯，〔二四五〕重子丹為射陽侯，〔二四六〕孫茂為平望侯，〔二四七〕尋玄鄉侯，〔二四八〕從子沖更父侯，〔二四九〕后父陰睦宣恩侯，〔二五０〕子識原鹿侯，〔二五一〕就為信陽侯，〔二五二〕皇考女弟子來歙征羌侯，〔二五三〕弟由宜西侯，〔二五四〕以寧平公主子李雄為新市侯，〔二五五〕后父郭昌為陽安侯，〔二五六〕子流綿曼侯，〔二五七〕兄子竟新郪侯，〔二五八〕匡發干侯，〔二五九〕以姨子馮邯為鍾離侯。〔二六０〕類聚卷五一
光武皇帝雖發師旁縣，人馬席薦羈靽皆有成賈，而貴不侵民，樂與官市。御覽卷三五九
〔一〕　「世祖光武皇帝」，即劉秀，字文叔，事詳范曄後漢書卷一光武帝紀、袁宏後漢紀卷一至卷八。汪文臺輯謝承後漢書卷一、薛瑩後漢書、司馬彪續漢書卷一、謝沈後漢書、袁山松後漢書亦略載其事。
〔二〕　「承文、景之統」，此句原無，聚珍本有，文選卷四張衡南都賦李善注引亦有此句，今據增補。
〔三〕　「發」，此字原無，聚珍本有，御覽卷九０引亦有，今據增補。
〔四〕　「舂陵節侯」，名買。
〔五〕　「考侯」，原作「孝侯」，後漢紀卷一同，皆誤。范曄後漢書城陽恭王祉傳云：「敞曾祖父節侯買，以長沙定王子封於零道之舂陵鄉，為舂陵侯。買卒，子戴侯熊渠嗣。熊渠卒，子考侯仁嗣。」又文選卷四張衡南都賦李善注云：「東觀漢記曰：『舂陵節侯，長沙定王中子買。節侯生戴侯，戴侯生考侯。』……『考』或為『孝』，非也。」今據校改。
〔六〕　「因故國名曰舂陵」，此條御覽卷六三、文選卷一班固兩都賦李善注亦引，字句簡略。此句下尚有「上隆準日角」云云一段文字，因與下條重複，今刪去。
〔七〕　「令」，原脫，聚珍本有，范曄後漢書光武帝紀論亦云：『皇考南頓君初為濟陽令。」今據增補「令」字。
〔八〕　「濟陽有武帝行過宮」，原脫「濟陽」二字。文選卷二０謝瞻九日從宋公戲馬臺集送孔令詩李善注引云：「濟陽有武帝行過宮。」玉海卷一五五引同，今據增補。
〔九〕　「開宮後殿居之」，范曄後漢書光武帝紀論李賢注引蔡邕光武碑文云：「光武將生，皇考以令舍不顯，開宮後殿居之而生。」與此相合。御覽卷八七三，合璧事類卷一九、卷二二，記纂淵海卷四引云：「光武生於濟陽縣舍。」類聚卷八五、卷九九，御覽卷八三九、卷九一五引云：「光武生於濟陽。」
〔一０〕「有赤光，室中盡明」，此二句類聚卷一０引同，書鈔卷一引作「赤光照室」，初學記卷二四引作「有赤光，堂上盡明如晝」，范曄後漢書光武帝紀論李賢注引作「光照室中，盡明如晝」。
〔一一〕「使卜者王長卜之，長曰」，「卜之長」三字原脫，不成文理。姚本、聚珍本有此三字，類聚卷一０引同，今據增補。范曄後漢書光武帝紀論云：「欽異焉，使卜者王長占之，長辟左右曰：『此兆吉不可言。』亦可證當有此三字。論衡吉驗篇云：「光武帝，建平元年十二月甲子生於濟陽宮後殿第二內中。皇考為濟陽令，時夜無火，室內自明，皇考怪之，即召功曹吏充蘭使出問卜工。蘭與馬下卒蘇永俱之卜王長孫所。長孫卜謂永、蘭曰：『此吉事也，毋多言。』」蔡邕蔡中郎文集卷五光武濟陽宮碑云：「世祖光武皇帝，考南頓君，初生濟陽令，有武帝行過宮，常封閉。帝將生，考以令舍下濕，開空後殿居之。建平元年十二月甲子夜帝生時，赤光，室中有明，使卜者王長卜之。長曰：『此善事不可言。』歲月嘉禾一莖生九穗，長於凡禾，因為尊諱。」「初生」當作「初為」，「空」當作「宮」。
〔一二〕「是歲嘉禾生」，水經注卷七，書鈔卷一，文選卷二０應貞晉武帝華林園集詩李善注，晏元獻公類要卷四、卷九亦引此事。
〔一三〕「是歲鳳皇來集濟陽」，「是歲」二字姚本、聚珍本作「先是」，類聚卷九九、御覽卷九一五引同。「皇」字玉海卷一九九引同，書鈔卷一引作「凰」，二字同。論衡吉驗篇云：「有鳳凰下濟陽宮，故訖今濟陽有鳳凰廬。」
〔一四〕「故宮皆畫鳳凰」，「宮」字下聚珍本有「中」字，事類賦卷一八引亦有「中」字，類聚卷九九、御覽卷九一五引皆無「中」字。
〔一五〕「日角」，額上之骨隆起如日，古人以為帝者之象。御覽卷三六七引云：「光武為人日角，大口，美鬚眉。」
〔一六〕「美鬚眉」，書鈔卷一引作「美鬚髯」。
〔一七〕「在舂陵時」，此句至「王氣鬱鬱蔥蔥」諸句原無。書鈔卷一五一引「望氣者蘇伯阿望舂陵城曰」以下三句。聚珍本有此數句，作「在舂陵時，望氣者言舂陵城中有喜氣，曰：『美哉！王氣鬱鬱蔥蔥。』」今據書鈔卷一五一引輯錄，并據聚珍本增補「在舂陵時」一句。
〔一八〕「遠」，姚本、聚珍本作「達」，書鈔卷六引亦作「達」。
〔一九〕「高祖兄」，「兄」字下聚珍本有「仲」字。仲為漢高祖劉邦兄，能治產業。史記高祖本紀云：「未央宮成，……高祖奉玉卮，起為太上皇壽，曰：『始大人常以臣無賴，不能治產業，不如仲力，今某之業所就孰與仲多？』」
〔二０〕「年九歲」，此上原有「伯升」二字，聚珍本無。按當無「伯升」二字，范曄後漢書光武帝紀云：「回生南頓令欽，欽生光武。光武年九歲而孤，養於叔父良。」可證，今刪去。
〔二一〕「受尚書於中大夫廬江許子威」，此句原作「受尚書經，師事廬江許子威」，今從范曄後漢書光武帝紀李賢注引校改。書鈔卷一二僅引「師事子威」一句。
〔二二〕「資用乏」，此句至「以給諸公費」諸句原無，姚本、聚珍本和范曄後漢書光武帝紀李賢注引有，今據增補。文選卷三八任昉為范尚書讓吏部封侯第一表李善注引亦有，「諸公」二字下有「之」字。
〔二三〕「以給諸公費」，書鈔卷三引「僦驢給費」四字，即括引此文。
〔二四〕「高才好學」，此句至「舍長安尚冠里」七句原無，姚本、聚珍本有，今據增補。
〔二五〕「為季父故舂陵侯詣大司馬府」，此句至「嚴公寧視卿邪」諸句原無，而有「嘗訟逋租於大司馬嚴尤，尤見而奇之」二句，今據范曄後漢書光武帝紀李賢注引增改。此段文字聚珍本作「嘗為季父故舂陵侯訟逋租於大司馬嚴尤，尤止車獨與帝語，不視祜。帝歸戲祜曰：『嚴公寧視卿耶？』」朱祜即朱福。據范曄後漢書朱祜傳李賢注，東觀漢記「祜」作「福」，避安帝諱改。光武帝為舂陵侯訟租事，書鈔卷三亦引，字句甚簡。
〔二六〕「王莽時」，此句至「四方潰畔」諸句原無，聚珍本有，今據增補。
〔二七〕「荊州下江平林兵起」，此下二句原無，聚珍本有，文選卷一班固兩都賦李善注引亦有，今據增補。
〔二八〕「時南陽旱餓」，此下二句原無。范曄後漢書光武帝紀云：「地皇三年，南陽荒餓，諸家賓客多為小盜。光武避吏新野，因賣穀於宛。」李賢注引東觀漢記云：「時南陽旱饑，而上田獨收。」今據增補。聚珍本亦有此二句，「上」字作「帝」。
〔二九〕「李伯玉」，聚珍本注云：「以下文事蹟推之，李伯玉蓋即李通，而范書李通傳止云字次元，不言其一名伯玉，是可補其闕略。」
〔三０〕「先是時伯玉同母兄公孫臣為醫」，范曄後漢書李通傳李賢注引續漢書云「先是李通同母弟申徒臣能為醫，難使，伯升殺之。」後漢紀卷一云：「初，通同母弟申屠臣善為醫術，以其難使也，縯殺之。」書鈔卷一二三引東觀漢記亦云李通同母弟為申徒臣，與此不同。
〔三一〕「固始侯」，原誤作「因始侯」，聚珍本作「固始侯」，今據改正。范曄後漢書李通傳云：「建武二年，封固始侯。」
〔三二〕「劉氏當復起，李氏為輔」，此二句讖語原無，聚珍本有，御覽卷八七二引亦有，今據增補。范曄後漢書光武帝紀載此讖語，但無「當」字。
〔三三〕「父為宗卿師」，范曄後漢書李通傳云：通父守，「初事劉歆，好星歷讖記，為王莽宗卿師」。李賢注云：「平帝五年，郡國置宗師以主宗室，蓋特尊之，故曰宗卿師也。」
〔三四〕「市兵弩」，書鈔卷三引「市弓弩」三字，即出於此。
〔三五〕「絳衣赤幘」，此四字上書鈔卷一二七引有「皆著」二字，御覽卷六八七、卷八一四、卷八七二引無。
〔三六〕「若火光」，此三字上御覽卷八七二引有「有」字。
〔三七〕「赫然屬天」，此句御覽卷八七二引作「曈曈上屬天」。
〔三八〕「異之」，此句姚本作「上異之」，御覽卷八七二引同。
〔三九〕「大冠」，范曄後漢書光武帝紀李賢注引董巴輿服志云：「大冠者，謂武冠，武官冠之。」
〔四０〕「將軍服」，此三字上聚珍本有「服」字。范曄後漢書光武帝紀李賢注、通鑑卷三八胡三省注引云：「上時絳衣大冠，將軍服也。」「將軍服」上亦無「服」字。
〔四一〕「中」，聚珍本作「仲」。按「中」字讀作「仲」。此指光武帝劉秀。御覽卷六九０引云：「光武起義，衣絳單衣，赤幘。初，伯升之起，諸家子弟皆曰：『伯升殺我。』及見上絳衣大冠，乃驚曰：『謹厚者亦復為之。』」御覽卷六八七、玉海卷八一亦引，字句簡略。
〔四二〕「殺新野尉」，「殺」字下原衍「進」字，姚本、聚珍本無，類聚卷九三、御覽卷二六九引亦無，今據刪。范曄後漢書光武帝紀云：「光武初騎牛，殺新野尉乃得馬。」
〔四三〕「光武起義兵」，此句至「後有人著大冠絳單衣」三句原無，書鈔卷一二八引此三句，今據增補。姚本作「光武起義兵，攻南陽，暮聞冢上有哭聲，後有人著大冠絳單衣」。聚珍本同，惟「光武」二字改作「帝」。二本所輯皆有「攻南陽」一句，係出陳禹謨刻本書鈔。聚珍本於「著大冠絳單衣」下注云：「此有闕文。考范書殺新野尉即在是時。」
〔四四〕「使劉終詐稱江夏吏」，此下二句原無，姚本、聚珍本有，今據增補。范曄後漢書光武帝紀云：「光武初騎牛，殺新野尉乃得馬。進屠唐子鄉，又殺湖陽尉。」李賢注引東觀漢記云：「劉終詐稱江夏吏，誘殺之。」姚本、聚珍本即據此增改。
〔四五〕「五威將軍嚴尤擊下江兵」，此下三句原無。書鈔卷一四七引作「上擢穀相，五威將嚴尤當擊江賊，上奉糗一斛，脯三十朐詣幕府營」。御覽卷八六０引作「嚴尤擊江賊，世祖奉糗一斛，脯三十朐」。聚珍本亦有此三句，作「嚴尤擊下江兵，帝奉糗一斛，脯三十朐」。今綜合三處文字增補。漢書王莽傳地皇三年載：「是時下江兵盛，……莽遣司命大將軍孔仁部豫州，納言大將軍嚴尤、秩宗大將軍陳茂擊荊州。……世祖與兄齊武王伯升、宛人李通等帥舂陵子弟數千人，招致新市平林朱鮪、陳牧等合攻拔棘陽。是時嚴尤、陳茂破下江兵。」
〔四六〕「進圍宛城」，據范曄後漢書光武帝紀，更始元年進圍宛城。更始元年即王莽地皇四年。
〔四七〕「更始立，以上為太常偏將軍」，四庫全書考證云：「按前漢書莽傳云：『莽地皇四年三月，漢立聖公為帝。四月，莽遣尋、邑發兵。』范書光武紀與前漢書同，惟謂更始即位在是年二月，今尋繹本文，則似更始之立，又在王莽發兵之後，與班、范二書異。」
〔四八〕「入朝」，此二字原無，御覽卷六八三引亦無此二字。姚本、聚珍本有，范曄後漢書光武帝紀李賢注引亦有，今據增補。
〔四九〕「二公」，聚珍本作「尋、邑」。
〔五０〕「嚴尤」，范曄後漢書光武帝紀李賢注引桓譚新論云：「莊尤，字伯石，此言『嚴』，避明帝諱也。」
〔五一〕「美眉目」，聚珍本作「美鬚眉目」，范曄後漢書光武帝紀作「美須眉」。
〔五二〕「二公」，聚珍本作「尋、邑」，以下皆同。御覽卷三三六、卷三三九引作「王尋、王邑」。
〔五三〕「甲衝輣」，此下三句原無，聚珍本有，御覽卷三三六引亦有，今據增補。書鈔卷一三九引作「甲衝棚，戰攻之具甚盛」。御覽卷三三九引作「甲衝輣，干戈旌旗甚盛」。「衝」，橦車，是一種陷陣戰車。「輣」，樓車。
〔五四〕「虎」，此字原脫，姚本、聚珍本有，書鈔卷一一八、類聚卷一二引亦有，今據增補。
〔五五〕「巨無霸」，漢書王莽傳云：「夙夜連率韓博上言：『有奇士，長丈，大十圍，來至臣府，曰欲奮擊胡虜。自謂巨毋霸，出於蓬萊東南，五城西北昭如海瀕，軺車不能載，三馬不能勝。』」「壘尉」，即壘校尉，主軍壘之事。姚本、聚珍本作「中壘校尉」，書鈔卷一一八引同。類聚卷一二引作「壘校尉」，范曄後漢書光武帝紀作「壘尉」。
〔五六〕「為畫成敗」，書鈔卷一四引作「圖畫成敗」。
〔五七〕「時漢兵八九千人」，此句原無，姚本、聚珍本有，類聚卷一二引亦有，今據增補。
〔五八〕「留王鳳令守城」，此下二句原無，聚珍本有，文選卷一班固兩都賦李善注引亦有，今據增補。
〔五九〕「五六萬」，聚珍本同，書鈔卷一一七引亦同。姚本作「五六十萬」，書鈔卷一二一、類聚卷一二引與姚本同。
〔六０〕「作」，原無此字，聚珍本有，類聚卷一二、御覽卷三三六引亦有，今據增補。尋、邑圍昆陽事，文選卷五七潘岳馬汧督誄李善注亦引，字句較簡。
〔六一〕「數重」，御覽卷三三六引同，司馬彪續漢書天文志云尋、邑「圍營數重」，後漢紀卷一亦云「圍之數重」。姚本作「數百重」，類聚卷一二引亦作「數百重」。聚珍本作「數十重」，與范曄後漢書光武帝紀同。聚珍本注云：「姚之駰本作『數百重』，參范書帝紀，則『百』字誤。」
〔六二〕「塵熛連雲」，此句文選卷七潘岳藉田賦李善注引作「埃塵連天」。
〔六三〕「地突」，范曄後漢書光武帝紀作「地道」，後漢紀卷一作「地窟」。
〔六四〕「尋」，此字原無，姚本、聚珍本有，類聚卷一二引亦有，今據增補。
〔六五〕「正晝有雲氣如壞山」，司馬彪續漢書天文志云：「晝有雲氣如壞山，墮軍上，軍人皆厭，所謂營頭之星也。占曰：『營頭之所墮，其下覆軍，流血三千里。』」劉昭注引袁山松書云：「怪星晝行，名曰營頭，行振大誅也。」
〔六六〕「壓」，聚珍本同，御覽卷八七七引亦作「壓」。姚本作「厭」，類聚卷一二引亦作「厭」。按二字通。
〔六七〕「前去大軍四五里」，此句聚珍本作「前去尋、邑軍四五里而陣」，范曄後漢書光武帝紀作「前去大軍四五里而陳」。
〔六八〕「數十」，原脫「十」字，姚本、聚珍本有，與范曄後漢書光武帝紀相合，今據增補。書鈔卷一一八引云「斬首千級」。
〔六九〕「劉將軍平生見小敵怯」，書鈔卷一四引此下二句，文字稍異。
〔七０〕「甚奇怪也」，此句姚本作「甚可怪也」，書鈔卷一一八引同。
〔七一〕「二公兵於是大奔北」，此下二句聚珍本作「尋、邑兵大奔北，於是殺尋」。
〔七二〕「滍水為之不流」，書鈔卷一三引「滍水不流」四字。
〔七三〕「齊武王」，即劉伯升，光武帝建武十五年，追謚伯升為齊武王。
〔七四〕「六月」，此句至「收伯升部將劉稷」四句聚珍本作「後數日，更始收齊武王部將劉稷」。
〔七五〕「上降潁陽」，此句至「乃馬也」諸句原無，御覽卷三九四引有此段文字。聚珍本把此段文字連綴於上文「即日皆物故」句下。按范曄後漢書光武帝紀云：「光武因復徇下潁陽。會伯升為更始所害，光武自父城馳詣宛謝。」據此，聚珍本所做連綴基本可信，今從之。
〔七六〕「擊」，聚珍本作「繫」。
〔七七〕「更始害齊武王」，此句至「枕席有涕泣處」諸句原無，聚珍本有，類聚卷三五，御覽卷三八七、卷四八八引亦有，今據增補。文選卷四０任昉百辟勸進今上牋李善注引亦有此段文字，字句稍異。
〔七八〕「文書移與屬縣」，此句原無，聚珍本有，范曄後漢書光武帝紀李賢注、通鑑卷三九胡三省注引亦有，今據增補。
〔七九〕「諸于」，漢書元后傳云：「是時政君坐近太子，又獨衣絳緣諸于。」顏師古注：「諸于，大掖衣，即褂衣之類也。」「于」即「衧」之省。「繡擁〈衤屈〉」，原「擁」字為空格，聚珍本有此字，今據增補。范曄後漢書光武帝紀云：「諸于繡镼。」李賢注云：「或『繡』下有『擁』字。」李賢又注云「字書無『镼』字，續漢書作『〈衤屈〉』，音其物反。楊雄方言曰：『襜褕，其短者，自關西謂之〈衤允〉〈衤屈〉。』郭璞注云：『俗名〈衤屈〉掖。』據此，即是諸于上加繡〈衤屈〉，如今之半臂也。」「擁〈衤屈〉」即〈衤允〉〈衤屈〉。
〔八０〕「粲然」，此二字原無，聚珍本有，文選卷三０謝朓五言詩始出尚書省李善注引亦有，今據增補。「復見漢官威儀」，書鈔卷一七引作「復見漢官儀」，文選卷三０謝朓詩李善注引作「復見官府儀體」。
〔八一〕「更始欲以近親巡行河北」，此下二句原無，御覽卷二０九引，今據增補。聚珍本亦有此二句，惟下句「上」字作「帝」。
〔八二〕「賜」，劉賜，光武帝族兄，事見范曄後漢書宗室四王三侯傳。
〔八三〕「安集百姓」，文選卷一班固兩都賦李善注引云：「聖公為天子，以上為大司馬，遣之河北，安集百姓。」
〔八四〕「上至邯鄲」，此下二句原無，聚珍本有，書鈔卷一四六引有此二句，今據增補。又書鈔卷一四五亦引，惟「上」字作「光武」。
〔八五〕「故趙繆王子臨說上灌赤眉」，原無此句。范曄後漢書光武帝紀云：「進至邯鄲，故趙繆王子林說光武曰：『赤眉今在河東，但決水灌之，百萬之眾可使為魚。』光武不答，去之真定。」李賢注云：「東觀記『林』作『臨』字。」是知東觀漢記有臨說光武帝事，今撮取范書大意增補此句。「趙繆王」，即劉元，以刃殺奴婢，謚曰繆。事見漢書景十三王傳。
〔八六〕「趙王庶兄胡子立邯戰卜者王郎為天子」，范曄後漢書光武帝紀云：光武帝「去之真定，林於是乃詐以卜者王郎為成帝子子輿，十二月，立郎為天子，都邯鄲，遂遣使者降下郡國」。胡子與臨是否為一人，無從確考。「天子」，原誤作「太子」，聚珍本不誤，今據改正。
〔八七〕「光武為王郎所追」，此句至「是雒陽吏耳」諸句原無，書鈔卷一三九引，今據增補。書鈔卷一三九所引無「光武為王郎所追」一句，此句係據書鈔卷一四四引增補。又「至饒陽」句上書鈔卷一三九引有「上發」二字，為使文義通順，刪此二字。此段文字聚珍本作「王郎追帝，帝自薊東南馳至饒陽。官屬皆乏食，帝乃自稱邯鄲使者，入傳舍。傳吏方進食，從者饑，爭奪之。傳吏疑其偽，乃椎數十通，紿言邯鄲將軍至，官屬皆失色。帝升車欲馳，而懼不免，還坐，曰：『請邯鄲將軍入。』久乃駕去」。姚本作「光武至饒陽，官屬皆乏食」，其下各句與聚珍本同，惟聚珍本「帝」字姚本作「光武」。此段文字書鈔卷一四三引作「光武至饒陽，稱邯鄲使者，如傳合。廚吏方進食，官屬從者饑，遮奪之」。
〔八八〕「上出，蒙犯霜雪」，此二句原無。文選卷二０應瑒五言詩侍五官中郎將建章臺李善注引「蒙犯霜雪」一句，今連綴於此。為使文理通順，又增「上出」二字。聚珍本把「蒙犯霜雪」一句繫於光武帝紀篇末，當作年代不可考者。據范曄後漢書光武帝紀所載，光武帝離饒陽傳舍後，「南出，晨夜兼行，蒙犯霜雪，天時寒，面皆破裂」。是文選李善注所引「蒙犯霜雪」一句當編次於此，聚珍本失考。
〔八九〕「光武大會真定，自擊筑」，此二句原無，書鈔卷一一０引云：「光武大會真定，王制楊自擊筑。」今據增補，刪「王制楊」三字。「制楊」二字義不可解，必有舛誤。此二句聚珍本作「大會真定，帝自擊筑」，其上又有以下一段文字：「夜止蕪蔞亭，大風雨，馮異進一笥麥飯兔肩。聞王郎兵至，復驚去。至南宮，天大雨，帝引車入道旁空舍，灶中有火，馮異抱薪，鄧禹吹火，帝對灶炙衣。」考之范曄後漢書，此段文字當入馮異傳。御覽卷九０未引此段文字，聚珍本輯者是據書鈔卷一二九、卷一三五、卷一四四所引連綴。
〔九０〕「上率鄧禹等擊王郎橫野將軍劉奉」，此句至「劉公真天人也」諸句原無。御覽卷九０屢引東觀漢記，有一處引云：「上破王郎，還，過鄧禹營，禹進食炙魚，上大餐啗。時百姓以上新破大敵，欣喜聚觀，見上餐，勞勉吏士，威嚴甚厲，於是皆竊言曰：『劉公真天人也。』」又卷九三五引云：「世祖率鄧禹等擊王郎橫野將軍劉奉，大破之。上過禹營，禹進炙魚，上餐啗，勞勉士吏，威嚴甚厲，眾皆竊言：『劉公真天人也。』」今綜合兩處所引增補。聚珍本有此段文字，字句微異。又書鈔卷一四五、御覽卷八四七、范曄後漢書鄧禹傳李賢注亦引，字句較簡略。
〔九一〕「餐啗」，書鈔卷一四五引作「食噉」。
〔九二〕「劉公真天人也」，杜工部草堂詩箋補遺卷二四贈太子太師汝陽郡王璡引云：「光武過鄧禹營，勞勉吏士，眾皆竊言：『劉公真天人也。』」節刪頗多。
〔九三〕「杜長威」，范曄後漢書王郎傳、袁宏後漢紀卷二亦載杜長威詣光武帝營請降事，「杜長威」作「杜威」。「持節詣軍門」，此五字及下二句原無，聚珍本有，今據增補。
〔九四〕「棨戟」，范曄後漢書杜詩傳云：「世祖召見，賜以棨戟。」李賢注：「漢雜事曰：『漢制假棨戟以代斧鉞。』崔豹古今注曰：『棨戟，前驅之器也，以木為之。後代刻偽，無復典刑，以赤油韜之，亦謂之油戟，亦曰棨戟，王公已下通用之以前驅也。』」
〔九五〕「得吏民」，此三字上類聚卷一二引有「尋」字。
〔九六〕「公會諸將燒之」，書鈔卷九引「燒吏民謗帝」一句，即係括引此文。
〔九七〕「令反側者自安也」，上文「漢兵破邯鄲」至此句，四庫全書考證云：「按范書光武紀文與此同，王郎傳則云：『郎夜亡走，道死，追斬之。』說復小異。又此數句，姚本有之，而文有異同，今從永樂大典本。」「反側」，范曄後漢書光武帝紀李賢注：「不安也。詩國風曰：『展轉反側。』」「者」，姚本作「子」，類聚卷一二、文選卷四三丘遲與陳伯之書李善注引亦作「子」，與范書光武帝紀、後漢紀卷二同。
〔九八〕「上圍邯鄲未下」，此下三句原無，聚珍本有，書鈔卷一四七引，今據增補。
〔九九〕「更始遣使者即立公為蕭王」，文選卷四０吳質答魏太子牋李善注引此一句，無「即」字，又「公」作「光武」。初學記卷九亦引更始立光武帝為蕭王事，字句極疏略。
〔一００〕「又擊破銅馬」，此句至「由是皆自安」諸句原無，類聚卷一二引，今據增補。聚珍本亦有此段文字，字句微異。
〔一０一〕「封降賊渠率」，此下二句類聚卷一二引無，今據文選卷四三丘遲與陳伯之書李善注引增補。
〔一０二〕「營」，此字類聚卷一二引無，聚珍本有，文選卷四三丘遲與陳伯之書李善注引亦有，今據增補。
〔一０三〕「按行賊營」，書鈔卷一四引此一句。
〔一０四〕「將」，此字類聚卷一二引無，今據文選卷四三丘遲與陳伯之書李善注引增補。
〔一０五〕「投」，聚珍本同，御覽卷三七一引亦同，又范曄後漢書光武帝紀、後漢紀卷二也作「投」，惟文選卷四三丘遲與陳伯之書李善注引作「效」。
〔一０六〕「詔馮異軍鴈門」，此下二句原無，聚珍本有，今據增補。姚本亦有此下二句，作「詔曰，馮異軍鴈門，囗卒萬餘人降之」。聚珍本注云：「『詔』字下原本衍『曰』字，今刪。考范書帝紀及馮異傳俱不載此詔，惟異拒朱鮪、李軼時曾北攻天井關，拔上黨兩城，則軍鴈門當即在是時。」
〔一０七〕「光武北擊尤來、大搶、五幡於元氏，追至北平」，此二句至「營門不覺」諸句原無。范曄後漢書光武帝紀云：「光武北擊尤來、大搶、五幡於元氏，追至右北平，連破之。又戰於順水北，乘勝輕進，反為所敗。賊追急，短兵接，光武自投高岸，遇突騎王豐，下馬授光武，光武撫其肩而上，顧笑謂耿弇曰：『幾為虜嗤。』弇頻射卻賊，得免。士卒死者數千人，散兵歸保范陽。軍中不見光武，或云已歿，諸將不知所為。」李賢於「追至右北平」句下注云：「東觀記、續漢書并無『右』字，此加『右』，誤也。營州西南別有右北平郡故城，非此地。」由此可知，東觀漢記原有光武擊尤來、大搶、五幡事。今據范書酌補「光武北擊尤來」至「或云已歿」諸句，以使上下文理通順。李賢又於「或云已歿」句下引東觀漢記云：「上已乘王豐小馬先到矣，營門不覺。」今亦補入。
〔一０八〕「上破賊」，此句至「上大笑」諸句原無，聚珍本有，御覽卷四九九引，今據增補。
〔一０九〕「光武發薊還」，此句至「命諸將收葬吏士」諸句原無，今據御覽卷五五三引增補。聚珍本有此諸句，文字微異。
〔一一０〕「師行鼓舞」，此句原無，聚珍本有，御覽卷四六八引亦有，今據增補。
〔一一一〕「鼓聲歌詠」，此句聚珍本作「歌詠雷聲」，御覽卷四六八引同。
〔一一二〕「至中山」，原有「上發薊」三字，為避免與上文重複，今刪去。
〔一一三〕「曰：帝王不可以久曠」，此二句至「萬姓為心」諸句原無。文選卷三七劉琨勸進表李善注云：「東觀漢記：『諸將上奏世祖曰：「帝王不可以久曠。」』」又注云：「東觀漢記：『群臣上奏世祖曰：「大王社稷為計，萬姓為心。」』」今綜合兩處所引增補。聚珍本未輯「帝王不可以久曠」句。范曄後漢書光武帝紀云：「光武從薊還，過范陽，命收葬吏士。至中山，諸將復上奏曰：『……大王初征昆陽，王莽自潰。後拔邯鄲，北州弭定。參分天下而有其二，跨州據土，帶甲百萬。言武力則莫之敢抗，論文德則無所與辭。臣聞帝王不可以久曠，天命不可以謙拒，惟大王以社稷為計，萬姓為心。』光武又不聽。」
〔一一四〕「耿純說上曰」，此下三句原無，聚珍本有，文選卷四九干寶晉紀總論李善注引亦有此三句，今據增補。
〔一一五〕「伯升」，姚本、聚珍本作「伯叔」，類聚卷一二引同。按「伯升」二字是，范曄後漢書鄧晨傳云：「光武嘗與兄伯升及晨俱之宛，與穰人蔡少公等讌語。」
〔一一六〕「劉子駿」，即劉歆。歆字子駿，哀帝建平元年改名秀，字穎叔。
〔一一七〕「何知非僕耶」，此句類聚卷一二引作「何用知僕非也。」
〔一一八〕「時傳聞不見赤伏符文軍中所」，此句姚本作「時傳聞赤伏符不見文章軍中所」，類聚卷一二引同。
〔一一九〕「上奏世祖曰」，此下三句原無，聚珍本亦未輯錄。文選卷三七劉琨勸進表李善注引，今據增補。
〔一二０〕「乃命有司設壇於鄗南千秋亭五成陌」，原無「五成陌」三字，文選卷一班固兩都賦李善注引云：「乃命有司設壇場於鄗之陽千秋亭五成陌。」今據增「五成陌」三字。
〔一二一〕「燔燎告天，禋於六宗」，此二句原無，聚珍本有，御覽卷五二八亦引，今據增補。范曄後漢書光武帝紀李賢注云；「精意以享謂之禋。續漢志：『平帝元始中，謂六宗為易卦六子之氣，水、火、雷、風、山、澤也。光武中興，遵而不改。至安帝即位，初改六宗為天地四方之宗，祠於洛陽之北，戌亥之地。』」
〔一二二〕「改鄗為高邑」，此句原無，聚珍本有，文選卷一班固兩都賦李善注亦引，今據增補。此句下聚珍本尚有以下一段文字：「詔曰：『故密令卓茂，束身自修，執節惇固，斷斷無他，其心休休焉。夫士誠能為人所不能為，則名冠天下，當受天下重賞。故武王誅紂，封比干之墓，表商容之閭。今以茂為太傅，封宣德侯，食邑二千戶，賜安車一乘，衣一襲，金五斤。』」御覽卷九０未引此段文字。據范曄後漢書，光武帝此詔在卓茂傳，今依范書編次。
〔一二三〕「遂定都焉」，此句原無，聚珍本有，又文選卷一班固兩都賦李善注引云：「建武元年十月，車駕入洛陽，遂定都焉。」今據補「遂定都焉」句。
〔一二四〕「光武破聖公，與朱伯然書曰」，此二句至「太白清明」諸句原無，御覽卷五引，姚本、聚珍本亦有此數句，今據增補。「朱伯然」，御覽卷五引誤作「伯叔」。書鈔卷一五０引云：「光武破二公，與朱伯然書曰：『交鋒之月，神星晝見，太白清明。』」今據改作「朱伯然」。姚本、聚珍本作「朱然」。聚珍本注云：「范書帝紀，未即位前使馮異、寇恂破更始大司馬朱鮪軍，即位後使鄧禹破更始定國公王匡軍，此云交鋒未知何時。又『朱然』太平御覽作『伯叔』。本文似有訛脫。」按朱伯然，不見范曄後漢書、後漢紀，此段文字的前後內容無從考知。
〔一二五〕「二年」，原誤作「三年」，聚珍本作「二年」，與范曄後漢書光武帝紀、後漢紀相合，今據改正。
〔一二六〕「上封功臣皆為列侯」，此句至「即授印綬」諸句原無，類聚卷五一引，今據范曄後漢書光武帝紀所載，將此段文字連綴於建武二年正月下。聚珍本把此段文字移入丁恭傳內，無所依據。
〔一二七〕「古帝王封諸侯不過百里」，史記漢興以來諸侯王年表序云：「武王、成、康所封數百，而同姓五十五，地上不過百里，下三十里」。
〔一二八〕「故利以建侯，取法於雷」，「雷」字御覽卷一九八引同，書鈔卷四七引作「周」。按「雷」字是，范曄後漢書光武帝紀作「雷」。李賢注云：「易屯卦震下坎上，震為雷，初九曰『利建侯』，又曰『震驚百里』，故封諸侯地方百里，以法雷也。」
〔一二九〕「聞」，類聚卷五一引無此字，聚珍本有，御覽卷一九八引亦有，今據增補。
〔一三０〕「制郊兆於城南七里，北郊四里」，此二句原作「制郊祀於城南」。御覽卷五二七引云：「上都雒陽，制兆於城南七里，北郊四里。」今據增改。聚珍本與御覽卷五二七引同，惟「上」字作「故帝」二字。
〔一三一〕「為圓壇」，此下三句原無，玉海卷九四引云：「光武於雒陽城南為圓壇，天地位其上，皆南面西上。」今據增補。姚本、聚珍本皆未輯此段文字。范曄後漢書光武帝紀云；「立郊兆於城南，始正火德。」李賢注引續漢書云：「制郊兆於洛陽城南七里，為壇，八陛，中又為重壇，天地位皆在壇上。」
〔一三二〕「時以平旦，服色、犧牲尚黑」，此二句原無「時以」六字，聚珍本有，御覽卷五二七引亦有，今據增補。
〔一三三〕「季夏黃色」，此句至「雲臺致敬祭祀禮亦宜之」諸句，原僅有「郊祀帝堯以配天，宗高祖以配上帝」二句，且「宗」下又脫「祀」字。今據御覽卷五二七引增補。聚珍本亦有此段文字，末句作「雲臺致敬祭祀之禮儀亦如之」。
〔一三四〕「漢劉祖堯」，原脫「堯」字，聚珍本有，今據增補。
〔一三五〕「宜令」，此二字原誤倒，今據聚珍本乙正。
〔一三六〕「至不能救」，此句聚珍本作「不敢救」。後漢紀卷四云：「浮遠，不能救。」四庫全書考證云：「按是時浮為幽州牧，彭寵攻浮於薊，則寵為客，浮為主，非浮遠至也。范書云：『帝讀檄，怒曰：「營相去百里，其勢豈得相及。」寵果大破隆軍，浮遠，遂不能救。』最得其實，本書『至』字疑衍。」按「至」字與「不能救」三字作一句讀，文義可通。考證誤以「至」字與上文連讀，遂疑「至」字為衍文。
〔一三七〕「咸曰上神」，後漢紀卷四云：「吏還說上語，皆以為神也。」
〔一三八〕「南越獻白雉」，此句原無，稽瑞引云：「光武建武二年，南越獻白雉。」今據增補。
〔一三九〕「光武征秦豐，幸舊宅」，此二句原無，聚珍本有，文選卷四張衡南都賦李善注、玉海卷一七五亦引，今據增補。聚珍本注云：「范書帝紀及岑彭傳，春三月，帝自將南征。夏四月，破斬鄧奉。五月，還宮，令岑彭等南擊秦豐。秋七月，大破於黎丘。至冬十月，乃幸舂陵。此牽連書之，殊未明晰。」
〔一四０〕「上幸舂陵，祠園廟，大置酒」，此事類聚卷三九、御覽卷五二六亦引，字句相同。書鈔卷一六引「置酒舊宅」四字，當為同一事。
〔一四一〕「以皇祖皇考墓為昌陵」，此下三句原無，聚珍本有，御覽卷五五七亦引，今據增補。
〔一四二〕「因以舂陵為章陵縣」，范曄後漢書光武帝紀云：「六年春正月丙辰，改舂陵鄉為章陵縣。世世復傜役，比豐、沛，無有所豫。」此蓋牽連後事言之。文選卷四張衡南都賦李善注亦引此句，文字微異。
〔一四三〕「隗囂上書，報以殊禮」，此二句原無，聚珍本有，書鈔卷九亦引，今據增補。書鈔卷一一引「待以殊禮」四字，與此為同一事。范曄後漢書隗囂傳云：「建武二年，大司徒鄧禹西擊赤眉，屯雲陽。禹裨將馮愔引兵叛禹，西向天水，囂逆擊，破之於高平，盡獲輜重。於是禹承制遣使節命囂為西州大將軍，得專制涼州、朔方事。及赤眉去長安，欲西上隴，囂遣將軍楊廣迎擊，破之，又追敗之於烏氏、涇陽間。囂既有功於漢，又受鄧禹爵，署其腹心，議者多勸通使京師。三年，囂乃上書詣闕。光武素聞其風聲，報以殊禮，言稱字，用敵國之儀，所以慰藉之良厚。」
〔一四四〕「一石」，書鈔卷一五六引作「一斗」。
〔一四五〕「天下野穀旅生，麻菽尤盛」，編珠卷四、類聚卷八五亦引此文。「旅」，范曄後漢書光武帝紀上李賢注云：「寄也。不因播種而生，故曰旅。」類聚卷八五引作「旋」，誤。
〔一四六〕「其」，聚珍本作「為」，文選卷三四枚乘七發李善注引亦作「為」。
〔一四七〕「野穀生者稀少，而南畝亦益闢矣」，稽瑞引云：「光武建武二年，野蠶自繭，披於山阜，民收其利，其後耘蠶稍廣，二物漸息。」與此文字出入較多。又引云：「光武建武二年，野穀櫓生。五年彌多。」「櫓」當作「穭」，與「旅」字古通。「五年彌多」句，諸書皆未引徵。
〔一四八〕「建武五年」，此句至「賜博士弟子有差」諸句原無，聚珍本有，御覽卷五三四引，今據增補。
〔一四九〕「諸生吏子弟」，其上原有「宮」字，係衍文，聚珍本無，書鈔卷八三、類聚卷三八引皆無此字，今據刪。
〔一五０〕「野穀彌多」，此句原無，稽瑞引云：「光武建武二年，野穀櫓生，五年彌多。」今據增補。「櫓」乃「穭」之訛，上文注已有說。
〔一五一〕「吳漢下朐城」，平定董憲、龐萌，見范曄後漢書光武帝紀、後漢紀卷五。
〔一五二〕「取此兩子置度外」，范曄後漢書隗囂傳云：「六年，關東悉平。帝積苦兵間，以囂子內侍，公孫述遠據邊陲，乃謂諸將曰：『且當置此兩子於度外耳。』」
〔一五三〕「至」，此字原脫，從文義來看，當有此字。聚珍本有，今據增補。
〔一五四〕「簡練臣下之行」，書鈔卷七引「簡練臣下」四字。
〔一五五〕「吏民驚惶」，後漢紀卷五云：「每幸郡國，見父老掾吏，問數十年事，吏民皆驚喜。」
〔一五六〕「上猶以餘間講經藝」，「講」字書鈔卷一四引作「謀」，誤。書鈔卷一０三、類聚卷五八引云：「光武數召諸將，置酒賞賜，坐席之間，以要其死力。當此之時，賊檄日以百數，憂不可勝，上猶以餘間講經藝。」御覽卷五九七、永樂大典卷二０八五０引同，惟脫「賞」字。
〔一五七〕「署曰『公孫皇帝』」，范曄後漢書公孫述傳云：「述亦好為符命鬼神瑞應之事，妄引讖記。以為孔子作春秋，為赤制而斷十二公，明漢至平帝十二代，歷數盡也，一姓不得再受命。又引錄運法曰：『廢昌帝，立公孫。』括地象曰：『帝軒轅受命，公孫氏握。』援神契曰：『西太守，乙卯金。』謂西方太守而乙絕卯金也。……又自言手文有奇，及得龍興之瑞。數移書中國，冀以感動眾心。帝患之，乃與述書曰：『圖讖言「公孫」，即宣帝也。代漢者當塗高，君豈高之身邪？乃復以掌文為瑞，王莽何足效乎！君非吾賊臣亂子，倉卒時人皆欲為君事耳，何足數也。君日月已逝，妻子弱小，當早為定計，可以無憂。天下神器，不可力爭，宜留三思。』署曰『公孫皇帝』。述不答。」
〔一五八〕「到朝廷凡數十見」，范曄後漢書馬援傳云：「前到朝廷，上引見數十。」李賢注云：「東觀記曰凡十四見。」通鑑卷四一胡三省注引同。
〔一五九〕「材直驚人，其勇非人之敵」，此二句書鈔卷一四引作「才直驚人，勇非人敵」。
〔一六０〕「校」，書鈔卷一四引作「受」。
〔一六一〕「反復勝也」，據范曄後漢書馬援傳，隗囂聽信馬援之言，遂遣長子恂入質。而此記載隗囂遣子入侍在馬援之言以前，彼此歧異。
〔一六二〕「代郡太守劉興將數百騎攻賈覽」，此句至「以為國家坐知千里」諸句原無，文選卷四０任昉奏彈曹景宗李善注引有，今據增補。聚珍本亦有此段文字，字句微異。書鈔卷七引，僅有「坐知千里」四字。范曄後漢書光武帝紀建武六年六月載；「代郡太守劉興擊盧芳將賈覽於高柳，戰歿。」又盧芳傳云：建武「六年，芳將軍賈覽將胡騎擊殺代郡太守劉興」。
〔一六三〕「又舊制上書以青布囊素裹封書」，此句書鈔卷一三六引作「上書以青布製囊素裹封書」。
〔一六四〕「報」，原誤作「執」，聚珍本作「報」，今據改。王先謙後漢書集解引亦作「報」。
〔一六五〕「塵」，聚珍本同，注云：「太平御覽作『屬』。」是聚珍本輯者所用御覽與影宋本御覽字異。按作「塵」作「屬」，於義均通，而以「塵」字義長。文選卷一五張衡思玄賦李善注；「塵，久也。」王先謙後漢書集解引作「塵」。
〔一六六〕「上書」，聚珍本同，王先謙後漢書集解引作「尚書」。
〔一六七〕「刮璽」，聚珍本同，注云：「太平御覽作『引經』。」與影宋本御覽字異。王先謙後漢書集解引作「刮璽」。
〔一六八〕「常以日出時」，「日」字下原衍一「日」字，聚珍本無，王先謙後漢書集解引亦無，今據刪。
〔一六九〕「其餘以俟中使者出報」，此句聚珍本作「其餘禺中使者出報」，字有脫誤，當以御覽卷九０所引為正。王先謙後漢書集解引作「其餘遇中使者出報」，亦有訛脫。
〔一七０〕「所見」，聚珍本脫，王先謙後漢書集解引亦脫。
〔一七一〕「詔誥天下令薄葬」，「詔」字下原衍「有」字，聚珍本無，王先謙後漢書集解引亦無，今據刪。
〔一七二〕「八年閏月」，此年閏四月。
〔一七三〕「五郡」，原誤作「五部」，聚珍本不誤，今據改。范曄後漢書光武帝紀：建武八年「閏月，帝自征囂，河西大將軍竇融率五郡太守與車駕會高平」。李賢注：「五郡謂隴西、金城、天水、酒泉、張掖。」後漢紀卷六云：建武閏四月，「竇融與五郡太守將步騎數萬、輜重五千兩與上會第一」。第一屬高平縣。
〔一七四〕「入」，聚珍本同，注云：「太平御覽作『西』。」聚珍本輯者所用御覽與影宋本御覽字異。
〔一七五〕「出城餐糗糒」，「餐」字下原衍「糧」字，聚珍本無，今據刪。范曄後漢書隗囂傳云：建武「九年春，囂病且餓，出城餐糗糒，恚憤而死」。李賢注云：「鄭康成注周禮曰：『糗，熬大豆與米也。』說文曰：『糒，乾飯也。』」
〔一七六〕「腹脹死」，此下聚珍本有以下一段文字：「十一年，幸章陵，修園廟舊宅田里舍。」注云：「文選李善注作『過章陵，祠園廟』。」按范曄後漢書光武帝紀云：「十一年……三月己酉，幸南陽；還，幸章陵，祠園陵。」後漢紀卷六云：「十一年春三月己酉，上幸南陽，過章陵，祠園廟。」通鑑卷四二云：「十一年春三月己酉，帝幸南陽，還幸章陵，庚午，車駕還宮。」皆不言修園廟舊宅田里舍。初學記卷二四引東觀漢記云：「建武十七年，幸章陵，修園廟舊宅田里舍。」顯然，聚珍本所輯是據初學記，把十七年事誤繫於十一年。范書光武帝紀十七年載：冬十月「甲申，幸章陵，修園廟，祠舊宅，觀田廬，置酒作樂，賞賜。……。乃悉為舂陵宗室起祠堂。……。十二月，至自章陵」。事又見通鑑卷四三。初學記所引與范書、通鑑完全相合。又光武帝在建武十一年幸章陵，來去匆匆，未能久停，不可能修園廟舊宅。而十七年幸章陵，停留兩月之久，故有時間修園廟舊宅。聚珍本編次失誤，可以肯定無疑。又按文選卷四張衡南都賦李善注引東觀漢記云：「建武中，更名舂陵為章陵，光武過章陵，祠園廟。」此所引乃東觀漢記光武帝紀建武三年文，已見前。聚珍本在此引李善注所引為注，舛亂失次。
〔一七七〕「入犍為界」，聚珍本注云：「范書帝紀，吳漢伐公孫述，出師實在十一年十二月。下『入犍為界』云云，乃在次年正月，方是十二年事，此蓋通始事言之。」
〔一七八〕「詔書告漢直擁兵到成都」，此「成都」乃「廣都」之誤。後漢紀卷六云：「漢入犍為界，諸縣多城守。詔令漢直到廣都，據其心腹，諸城自下。漢意難之。既進兵廣都，諸城皆降。」可為確證。
〔一七九〕「獨言朝廷以為我縛賊手足矣」，此句文義不明，必有脫文。
〔一八０〕「遣輕騎至成都，燒市橋」，此為拔廣都後事，上文敘事未完。范曄後漢書吳漢傳云：「入犍為界，諸縣皆城守。漢乃進軍攻廣都，拔之。遣輕騎燒成都市橋，武陽以東諸小城皆降。」
〔一八一〕「成都十萬人，不可輕也」，原無下句。此二句聚珍本作「成都十萬餘眾，不可輕也」，今據補下句。范曄後漢書吳漢傳云：「帝戒漢曰：『成都十餘萬眾，不可輕也。』」
〔一八二〕「且」，范曄後漢書吳漢傳作「但」。
〔一八三〕「移徙輒自堅」，此敘事未完。據范曄後漢書吳漢傳、後漢紀卷六所載，此下有吳漢違詔兵敗事，被引書者刪去。
〔一八四〕「下詔讓吳漢副將劉禹曰」，此句文選卷五二魏文帝典論李善注引作「上詔讓漢曰」。後漢記卷六作「詔讓吳漢、劉尚曰」。按范曄後漢書吳漢傳云：漢「副將武威將軍劉尚」。李賢注云：「東觀記、續漢書『尚』字作『禹』。」
〔一八五〕「嬰」，文選卷五二魏文帝典論李善注作「孩」，與范曄後漢書公孫述傳同。
〔一八六〕「家有弊帚，享之千金」，此二句原無，聚珍本有，文選卷五二魏文帝典論李善注、王應麟急就篇補注卷三亦引，今據增補。「家有弊帚，享之千金」，為民間習語，言人各自以其所有為善。
〔一八七〕「放麑」，韓非子說林云：「孟孫獵得麑，使秦巴西持之歸，其母隨之而啼，秦巴西弗忍而與之。孟孫歸，至而求麑，答曰：『余弗忍而與其母。』孟孫大怒，逐之。居三日，復召以為其子傅。其御曰：『曩將罪之，今召以為子傅，何也？』孟孫曰：『夫不忍麑，又且忍吾子乎？』」又載淮南子人間訓、說苑貴德。「啜羹」，戰國策魏策云：「樂羊為魏將而攻中山，其子在中山，中山之君烹其子而遺之羹，樂羊坐於幕下而啜之，盡一杯。文侯謂覩師贊曰：『樂羊以我之故，食其子之肉。』贊對曰：『其子之肉尚食之，其誰不食？』樂羊既罷中山，文侯賞其功而疑其心。」
〔一八八〕「矣」，聚珍本注云：「太平御覽作『且』。」與影宋本御覽字異。
〔一八九〕「名都王國」，聚珍本同，書鈔卷一三九、類聚卷九三、文選卷一四顏延之赭白馬賦李善注、玉海卷一四八引亦同。御覽卷三四二、事類賦卷一三引無「名都」二字。書鈔卷三一兩引，一引作「屠耆國」，一引作「屠耆」。
〔一九０〕「馬以駕鼓車，劍以賜騎士」，書鈔卷一五、卷一二二亦引此事。
〔一九一〕「手不持珠玉」，書鈔卷八引「不持珠玉」四字，與此相合。
〔一九二〕「公孫述故哀帝時」，此下有脫文。按范曄後漢書公孫述傳云：「公孫述，字子陽，扶風茂陵人也。哀帝時，以父任為郎。……述性苛細，察於小事。敢誅殺而不見大體，好改易郡縣官名。然少為郎，習漢家制度，出入法駕，鑾旗旄騎，陳置陛戟，然後輦出房闥。」由此可以推知下文大意是說述哀帝時為郎，習見漢家制度，據蜀時，以數郡之地備漢家威儀。
〔一九三〕「益州乃傳送瞽師、郊廟樂、葆車、乘輿物」，「郊」字原誤作「交」，「樂」字下又脫「器」字。聚珍本作「郊」，亦脫「器」字。范曄後漢書光武帝紀云：「益州傳送公孫述瞽師、郊廟樂器、葆車、輿輦，於是法物始備。」
〔一九四〕「下縣吏無百里之繇」，此下二句書鈔卷一五亦引。
〔一九五〕「十三年」，此句至「封孔子後孔志為褒成侯」諸句原無，聚珍本有，御覽卷二０一亦引，今據增補。「十三年」，御覽引誤作「建武二年」。
〔一九六〕「殷紹嘉公為宋公，周承休公為衛公」，聚珍本注云：「范書帝紀，建武二年，封周後姬常為周承休公，五年，封殷後孔安為殷紹嘉公，至是改封。」
〔一九七〕「越裳獻白兔」，此句原無，稽瑞引云：「光武建武十三年，越裳獻白兔。」今據增補。
〔一九八〕「封孔子後孔志為褒成侯」，范曄後漢書光武帝紀十四年載：「夏四月辛巳，封孔子後志為褎成侯。」李賢注：「平帝封孔均為褒成侯。志，均子。古今注曰志時為密令。」
〔一九九〕「十五年，詔曰」，此二句至「聚人遮道啼呼」諸句原無，聚珍本有，范曄後漢書光武帝紀李賢注亦引有此段文字，惟無「十五年，詔曰」五字，今據增補。
〔二００〕「聚人遮道啼呼」，聚珍本注云：「范書帝紀：十五年，『詔下州郡檢核墾田頃畝及戶口年紀』。十六年，『河南尹及諸郡守十餘人，坐度田不實，皆下獄死』。又劉隆傳：『天下墾田多不以實，戶口年紀互有增減。十五年，詔下州郡檢覈其事，而刺史太守多不平均，或優饒豪右，侵刻羸弱，百姓嗟怨，遮道號呼。隆坐徵下獄。』此所載詔文未完。」
〔二０一〕「十七年」，此句至「起居平愈」諸句原無，聚珍本有，范曄後漢書光武帝紀李賢注亦引，僅無「十七年」三字，今據增補。書鈔卷九六、卷一三九，御覽卷七四一亦引此段文字，字句皆較簡略。
〔二０二〕「上以日食避正殿」，范曄後漢書光武帝紀十七年載：「二月乙未晦，日有食之。」
〔二０三〕「幸章陵」，此下二句原無，初學記卷二四引，今據增補。聚珍本誤置於建武十一年。
〔二０四〕「鳳皇至」，此句至「留十七日乃去」諸句原無，初學記卷三０引，今據增補。「至」，聚珍本作「五」，御覽卷九一五引同，類聚卷九九引作「出」。范曄後漢書光武帝紀十七年十月載：「甲申，幸章陵，修園廟，祠舊宅，觀田廬，……有五鳳凰見於潁川之郟縣。」
〔二０五〕「高八九尺」，御覽卷九一五引同。姚本作「高八尺」，六帖卷九四、萬花谷後集卷四０、合璧事類別集卷六二、玉海卷一九九、范曄後漢書光武帝紀李賢注引亦作「高八尺」。聚珍本作「高八尺九寸」，類聚卷九九引同。
〔二０六〕「蓋地數頃」，此上范曄後漢書光武帝紀李賢注引有「行列」二字。
〔二０七〕「商賈重寶」，此句至「道無拾遺」諸句原無，聚珍本有，文選卷四九干寶晉紀總論李善注亦引，今據增補。此句上李善注引又有「建武十七年」五字。
〔二０八〕「單車露宿」，書鈔卷一五引此一句。
〔二０九〕「十九年」，此句至「其上尊號曰中宗」諸句原無，聚珍本有，惟「光武」二字作「帝」。御覽卷八九引亦有此段文字，僅無「十九年」三字。范曄後漢書光武帝紀云：「十九年春正月庚子，追尊孝宣皇帝曰中宗。」
〔二一０〕「一歲」，類聚卷三九引作「一年」。
〔二一一〕「陛下識知寺舍」，范曄後漢書光武帝紀李賢注云：「風俗通曰：『寺，司也。諸官府所止皆曰寺。』光武嘗從皇考至南頓，故識知官府舍宇。」
〔二一二〕「眴」，原誤作「昫」，聚珍本作「眩」，御覽卷七四一引亦作「眩」，按「眴」與「眩」，二字通。
〔二一三〕「廣室」，御覽卷七四一引作「廟室」。按當作「廣室」。范曄後漢書陰興傳李賢注云：「洛陽南宮有雲臺廣德殿。」通鑑卷四三胡三省注云：「余謂廣室者，寢殿也。據晉書元帝紀有司奏太極殿廣室施絳帳，帝令夏施青練帷，冬施青布，則廣室之為寢殿明矣。」
〔二一四〕「甘露降四十五日」，此句原無，聚珍本有，今據增補。按御覽卷一二引云：「光武帝時，甘露降四十五里。」又卷八七二引云：「光武時，甘露降四十五日。」合璧事類卷一九引同。所引皆未明言具體年代，范曄後漢書、後漢記、通鑑諸書亦未載降甘露事，聚珍本繫於建武二十年，不知何據。
〔二一五〕「二十五年」，此下三句原無，聚珍本有，類聚卷九五亦引，今據增補。御覽卷九一二引作「建武二十五年，烏桓詣闕朝賀，獻貂皮」。
〔二一六〕「乃自益其俸」，此句聚珍本作「今益其俸」，王先謙後漢書光武帝紀集解引作「□今益其奉」。
〔二一七〕「初作壽陵」，此句至「乃令陶人作瓦器」一段文字原引作「四月，始營陵地於臨平亭南。詔曰：『無為山陵，陂池裁令流水而已。迭興之後，亦無丘壟，使合古法。今日月已逝，當豫自作。臣子奉承，不得有加。』乃令陶人作瓦器」。而御覽卷五五七引云：「二十六年春正月，初作壽陵，將作大匠寶融上言：『園陵廣袤，無慮所用。』帝曰：『古帝王之葬，皆陶人瓦器，木車茅馬，使後世之人不知其處。太宗識終始之義，景帝能遵孝道，遭天下反覆，而獨完其福，豈不美哉！今所制地不過二三頃，無為陵地，裁令流水而已。』」卷九０又引云：「臨平望平陰，河水洋洋，舟船泛泛，善矣夫！周公、孔子猶不得存，安得松、喬與之而共遊乎！文帝曉終始之義，景帝所謂孝子也，故遭反覆，霸陵獨完，非成法耶？」今綜合各處所引增訂。聚珍本所輯重複竄亂。「壽陵」，范曄後漢書光武帝紀李賢注云：「初作陵未有名，故號壽陵，蓋取久長之義也。漢自文帝以後皆預作陵，今循舊制也。」
〔二一八〕「松、喬」，赤松子、王子喬，皆仙人。
〔二一九〕「陂池」，刊謬正俗卷五云：「陂池，東觀漢記述光武初作壽陵，云『今所制地，不過二三頃，為山陵陂池，裁令流水而已』。按陂池讀如吊二世賦『登陂陀之長阪』。凡陂陀者，猶言靡陀耳。光武言不須如前世諸帝高作山陵，但令小隆起陂陀然，裁得流泄水潦，不墊壞耳。今之讀者謂為陂池，令得流水，此讀非也。」
〔二二０〕「迭興」，通鑑卷四四胡三省注云：「謂易姓而王者。」
〔二二一〕「上常自細書」，此為建武二十六年事。此句上原有「臨平望平陰」至「霸陵獨完，非成法耶」一段文字，詳見注〔二一七〕。為避免與上文重出，今刪去。
〔二二二〕「夜講經」，書鈔卷一二僅引此三字。
〔二二三〕「時城郭丘墟，掃地更為，上悔前徙之」，此三句原無，聚珍本有，范曄後漢書光武帝紀二十六年李賢注亦引，今據增補。聚珍本注云：「范書帝紀，建武十五年，徙鴈門、代郡、上谷三郡民置常山、居庸以東。二十年，省五原郡，徙其吏人置河東。二十五年，南單于奉蕃稱臣。二十六年，遣中郎將段郴授南單于璽綬，令入居雲中。於是雲中、五原、朔方、北地、定襄、鴈門、上谷、代八郡民歸於本土。遣謁者分將弛刑補理城郭。所謂掃地更為者此也。」此三句下聚珍本有「草創苟合，未有還人」二句。按「草創」云云二句，范曄後漢書趙憙傳李賢注引，今歸入趙憙傳。
〔二二四〕「汙七十二代」，書鈔卷八引此五字。史記封禪書云：「管仲曰：『古者封泰山、禪梁父者七十二家，而夷吾所記者十有二焉。」正義引韓詩外傳云：「孔子升泰山，觀易姓而王可得而數者七十餘人，不得而數者萬數也。」說文解字敘云：「封於泰山者，七十有二代。」初學記卷九引桓譚新論云：「太山之上，有石刻凡千八百餘處，而可識知者七十有二。」論衡書虛篇云：「太山之上，封可見者七十有二。」是知封太山、禪梁父有七十二家，此為通行說法。
〔二二五〕「三十二年」，此句至「勒石紀號」諸句原作「三十年，群臣復奏宜封禪。遂登太山，勒石紀號」。聚珍本同，惟「三十年」作「三十二年」。書鈔卷九一引東觀漢記光武紀云：「中元元年，群臣復奏言：『登封告成，為民報德，百王所同也。』」今據聚珍本改「三十年」作「三十二年」，又據書鈔卷九一所引光武紀增補「群臣復奏言」云云四句。此段文字御覽卷五三六亦引，收入本書郊祀志。
〔二二六〕「中元」，原誤作「中平」，聚珍本不誤，今據改。
〔二二七〕「中元元年」，此句至「獨眇蹇者不差」諸句原無，聚珍本有，類聚卷九八亦引，今據增補。又御覽卷八七三亦引此段文字，字句較為簡略。中元元年即建武三十二年，是年四月改元。
〔二二八〕「差」，御覽卷八七三引同，聚珍本作「瘥」。按二字通。
〔二二九〕「有赤草生於水涯」，此句至「上遂不聽，是以史官鮮記焉」諸句原無，類聚卷九八引，今據增補。聚珍本亦有此段文字，惟「上遂」二字作「帝」，「記」作「紀」，又無「焉」字。餘與類聚卷九八引同。稽瑞引云：「光武中元元年，有赤草生於水涯。」又引云：「光武中元元年，祀長陵，醴泉出京師，又赤草生於水涯。」所引皆甚簡略。
〔二三０〕「冬十月甲申」，此句至「四時上祭」諸句原無，御覽卷一三六引云：「中元元年，告祠高廟曰：『高皇呂后不宜配食。薄太姬慈仁，孝文皇帝賢明，子孫賴福，延至於今，宜配食地祇高廟。今上薄太后尊號為高皇后，遷呂太后於園，四時上祭。」又卷五三一引云：「中元元年十月甲申，使司空馮魴告祀高祖廟，呂太后不宜配食，以薄太后配。遷呂太后於園，四時上祭。」今綜合兩處所引增補。聚珍本有此段文字，僅個別字歧異。書鈔卷二四僅引「太后慈仁，子孫賴福」二句。
〔二三一〕「是歲，起明堂、辟雍、靈臺，及北郊兆域」，此三句原無，聚珍本有，今據增補。初學記卷一三引云：「光武中元年，營造明堂、辟雍、靈臺。」類聚卷三八引同。惟無「光武中」三字。御覽卷五二七引云：「光武中元年，起明堂、辟雍、靈臺及北郊。」三書所引皆有脫文。此三句下聚珍本尚有「宣布圖讖於天下」一句，不知輯自何書。范曄後漢書光武帝紀中元元年載：「是歲，初起明堂、靈臺、辟雍，及北郊兆域。宣布圖讖於天下。」
〔二三二〕「長吏」，原脫「吏」字，聚珍本同，今據范曄後漢書光武帝紀、後漢紀卷八所載光武帝遺詔增補。
〔二三三〕「原陵」，通鑑卷四四胡三省注云：「帝王紀曰：『原陵，在臨平亭東南，去雒陽十五里。』水經注：『光武葬臨平亭南，西望平陰，大河逕其北。』」
〔二三四〕「或幽而光」，此條文選卷四三孫楚為石仲容與孫皓書李善注、卷四六王融三月三日曲水詩序李善注，玉海卷四六亦引，文字全同。書鈔卷四引「炎精布耀」四字，文選卷五０范曄後漢書光武紀贊李善注引「漢以炎精布曜」六字，書鈔卷三引「或幽而光」四字。按此條文字出自東觀漢記光武帝紀序，文選卷一一、卷四六、卷五０和玉海卷四六於此條文字前皆冠有「東觀漢記序」五字。
〔二三五〕「傳榮」，此二字有誤，無從校正。
〔二三六〕「身在行伍」，此條文字從內容上看，似為光武帝紀序中語。
〔二三七〕「天然之姿」，此四字書鈔卷五亦引。
〔二三八〕「龍舉雲興」，此四字書鈔卷一三亦引。
〔二三九〕「蕩蕩人無能名焉」，此條文字從內容上看，當是光武帝紀序中語。
〔二四０〕「廣開束手之路」，此條文字不見范曄後漢書、後漢紀，年代不可確考，姑繫於篇末。以下各條文字情況相同。
〔二四一〕「封餘功臣一百八十九人」，聚珍本注云：「范書帝紀：『建武十三年，功臣增邑更封，凡三百六十五人。』與此異。」
〔二四二〕「故皆保全」，此條文字聚珍本有，不知輯自何書。
〔二四三〕「新野主」，原誤作「新野王」，聚珍本不誤，今據改。「吳侯」，當作「吳房侯」。范曄後漢書鄧晨傳云：「晨初娶光武姊元。……漢兵敗小長安，……元及三女皆遇害。……光武即位，封晨房子侯。帝又感悼姊沒於亂兵，追封謚元為新野節義長公主，立廟於縣西。封晨長子汎為吳房侯，以奉公主之祀。」李賢注：「吳房，今豫州縣也。」
〔二四四〕「周均為富波侯」，聚珍本注云：「封均事范書不載。」
〔二四五〕「外祖樊重為壽張侯」，范曄後漢書樊宏傳云：建武「十八年，帝南祠章陵，過湖陽，祠重墓，追爵謚為壽張敬侯，立廟於湖陽」。
〔二四六〕「重子丹為射陽侯」，封於建武十三年，見范曄後漢書樊宏傳。
〔二四七〕「孫茂為平望侯」。封於建武二十七年，見范曄後漢書樊宏傳。
〔二四八〕「尋玄鄉侯」，原誤作「彝鄉侯」，今據聚珍本校改。據范曄後漢書樊宏傳，尋於建武十三年封玄鄉侯。
〔二四九〕「從子沖更父侯」，「沖」字范曄後漢書樊宏傳作「忠」。沖封更父侯在建武十三年，見范書。
〔二五０〕「后父陰睦宣恩侯」，「睦」字原誤作「隆」，「恩」字原誤作「陽」，今據聚珍本改。書鈔卷四七引東觀漢記云：「建武三年，追尊貴人父睦為宣恩侯。睦，皇后父也。」聚珍本陰睦傳「三年」作「二年」。范曄後漢書光烈陰皇后紀載，建武九年，下詔「追爵謚貴人父陸為宣恩哀侯」。陸即睦。
〔二五一〕「子識原鹿侯」，封於建武十五年，見范曄後漢書陰識傳。
〔二五二〕「就為信陽侯」，范曄後漢書陰興傳云：「興弟就，嗣父封宣恩侯，後改封為新陽侯。」李賢注：「新陽，縣，屬汝南郡，故城在今豫州真陽縣西南。」「信陽」與「新陽」，二者未知孰是。范書虞延傳、樂恢傳，井丹傳、吳良傳皆稱「信陽侯陰就」，馮衍傳、朱暉傳稱「新陽侯陰就」。
〔二五三〕「來歙征羌侯」，范曄後漢書來歙傳云：建武十一年，歙遇刺亡，帝「使太中大夫贈歙中郎將、征羌侯印綬，謚曰節侯，……改汝南之當鄉縣為征羌國焉」。
〔二五四〕「弟由宜西侯」，「西」字下聚珍本有「鄉」字。范曄後漢書來歙傳云：建武「十三年，帝嘉歙忠節，復封歙弟由為宜西侯」。李賢注：「東觀記曰：『宜西鄉侯』。」
〔二五五〕「寧平公主」，李通娶光武女弟伯姬，是為寧平公主。「李雄」，李通少子。范曄後漢書李通傳載雄封召陵侯，未言具體年月。
〔二五六〕「后父郭昌為陽安侯」，追封於建武二十六年，見范曄後漢書光武郭皇后紀。
〔二五七〕「流綿曼侯」，范曄後漢書光武郭皇后紀作「況綿蠻侯」。流之封在建武二年。
〔二五八〕「兄子竟新郪侯」，范曄後漢書光武郭皇后紀云：建武十七年，「后從兄竟，以騎都尉從征伐有功，封為新郪侯」。
〔二五九〕「匡發干侯」，范曄後漢書光武郭皇后紀云：建武十七年，「竟弟匡為發干侯」。
〔二六０〕「馮邯為鍾離侯」，不見范曄後漢書。

[book_title]東觀漢記卷二
紀二
顯宗孝明皇帝
孝明皇帝諱陽，〔一〕一名莊，世祖之中子也。〔二〕建武四年五月甲申，〔三〕皇子陽生，豐下銳上，顏赤色，〔四〕有似於堯，上以赤色名之曰陽。〔五〕年十歲通春秋，〔六〕上循其頭曰「吳季子」。〔七〕陽對曰：〔八〕「愚戇無比。」及阿乳母以問師傅，曰：「少推誠對。」師傅無以易其辭。母光烈皇后，初讓尊位為貴人，故帝年十二以皇子立為東海公，〔九〕三歲進爵為王。〔一０〕幼而聰明叡智，容貌壯麗，〔一一〕世祖異焉，數問以政議，應對敏達，謀謨甚深。溫恭好學，敬愛師傅，所以承事兄弟，親密九族，〔一二〕內外周洽。世祖愈珍上德，以為宜承先序。建武十七年十月，詔廢郭皇后，〔一三〕立陰貴人為皇后，以上為皇太子，〔一四〕治尚書，〔一五〕備師法，兼通四經，〔一六〕略舉大義，博觀群書，以助術學，無所不照。〔一七〕中元二年二月，〔一八〕世祖崩，皇太子即位。〔一九〕帝即祚。〔二０〕長思遠慕，至踰年，乃率諸王侯、公主、外戚、郡國計吏上陵，如會殿前禮。正月，上謁原陵，〔二一〕夢先帝、太后如平生，親率百官上陵，其日降甘露，〔二二〕積於樹，百官取以薦。會畢，上伏御床視太后鏡奩中物，感動悲涕，令易脂澤妝具。左右皆泣，莫能仰視。長水校尉樊鯈奏言，〔二三〕先帝大業，當以時施行，欲使諸儒共正經義，頗令學者得以自助。於是下太常、將軍、大夫、博士、議郎、郎官及諸王諸儒會白虎觀，講議五經同異。明帝封太后弟陰興子慶為鮦陽侯，〔二四〕子博隱強侯，〔二五〕陰盛為無錫侯，楚王舅子許昌龍舒侯。永平二年正月，〔二六〕上宗祀光武皇帝於明堂，上及公卿列侯始服冕冠、衣裳。祀畢，登靈臺。〔二七〕三月，〔二八〕上初臨辟雍，行大射禮。〔二九〕十月，上幸辟雍，初行養老禮。詔曰：〔三０〕「十月元日，〔三一〕始尊事三老，兄事五更，〔三二〕安車〈車耎〉輪，朕親袒割牲，祝哽在前，祝噎在後。〔三三〕三老常山李躬，〔三四〕年耆學明，以二千石祿養終身。五更沛國桓榮，〔三五〕以尚書教朕十有餘年，其賜爵關內侯，食邑五千戶。」甲子，上幸長安，〔三六〕祠高廟，遂有事十一陵。歷覽館舍邑居舊處，〔三七〕會郡縣吏，勞賜作樂。有縣三老大言：〔三八〕「陛下入東都，臣望顏色容儀，類似先帝，臣一驩喜。百官嚴設如舊時，臣二驩喜。見吏賞賜，識先帝時事，臣三驩喜。陛下聽用直諫，默然受之，臣四驩喜。陛下至明，懲艾酷吏，視人如赤子，臣五驩喜。進賢用能，各得其所，臣六驩喜。天下太平，德合於堯，臣七驩喜。」帝令上殿，〔三九〕欲觀上衣，因舉虎頭衣以畏三老。上曰：「屬者所言我堯，削章不如飽飯。」十一月，〔四０〕詔京兆、右扶風以中牢祠蕭何、霍光，出郡錢穀給蕭何子孫，在三百里內者，悉令侍祠。〔四一〕永平三年詔曰：〔四二〕「登靈臺，正儀度。」春二月，〔四三〕圖二十八將於雲臺，〔四四〕冊曰：「部符封侯，或以德顯。」秋八月，〔四五〕詔曰：「琁璣鈐曰：『有帝漢出，德洽作樂，名予。』」會明帝改其名，郊廟樂曰太予樂，〔四六〕正樂官曰太予樂官，以應圖讖。十月，〔四七〕上與皇太后幸南陽章陵，周觀舊廬，召見陰、鄧故人。上在于道所幸見吏，勞賜省事畢，步行觀部署，〔四八〕不用輦。〔四九〕甲夜讀眾書，〔五０〕乙夜盡乃寐，先五鼓起，率常如此。四年，〔五一〕詔書曰：「朕親耕於藉田，〔五二〕以祈農事。」五年十月，上幸鄴，趙王栩會鄴，〔五三〕賜錢百萬。六年，〔五四〕廬江太守獻寶鼎，出王雒山，納於太廟。詔曰：「易鼎足象三公，〔五五〕豈非公卿奉職得理乎？太常其以礿祭之日陳鼎於廟，〔五六〕以備器用。」七年，〔五七〕公卿以芝生前殿，奉觴上壽。八年十月，〔五八〕上臨辟雍，養三老、五更。禮畢，上手書赦令，〔五九〕尚書僕射持節詔三公。〔六０〕九年，詔為四姓小侯置學。〔六一〕十年閨月，〔六二〕行幸南陽，祠章陵。以日北至，〔六三〕復祠於舊宅。〔六四〕禮畢，召校官弟子作雅樂，〔六五〕奏鹿鳴，〔六六〕上自御塤箎和之，〔六七〕以娛嘉賓。〔六八〕至南頓，〔六九〕勞饗三老、官屬。是時天下安平，人無徭役，歲比登稔，百姓殷富，粟斛三十，牛被野。〔七０〕十二年，〔七一〕以益州徼外哀牢王率眾慕化，地曠遠，置永昌郡。十三年二月，上耕藉田畢，〔七二〕賜觀者食。有一諸生前舉手曰：「善哉！文王之遇太公也。」上書板曰：「生非太公，予亦非文王也。」有司奏楚王英聚姦猾。〔七三〕十四年，〔七四〕帝作壽陵，陵東北作廡，長三丈，五步出外為小廚，財足祠祀。明帝自制石槨，〔七五〕廣丈二尺，長二丈五。十五年二月，東巡狩。癸亥，帝耕於下邳。〔七六〕三月，幸孔子宅，〔七七〕祠孔子及七十二弟子。〔七八〕御講堂，〔七九〕命太子、諸王說經。幸東平王宮。〔八０〕上憐廣陵侯兄弟，〔八一〕賜以服御之物，又以皇子輿馬，悉賦予之。〔八二〕十七年春，甘露仍降，樹枝內附，〔八三〕芝生前殿，〔八四〕神雀五色，翔集京師。〔八五〕是夜，上夢見先帝、太后，〔八六〕夢中喜覺，因悲不能寐。〔八七〕明旦上陵，百官、胡客悉會，太常丞上言陵樹華有甘露，上令百官採甘露。受賜畢，罷，上從席前伏御床，視太后鏡奩中物，流涕，敕易奩中脂澤妝具。自帝即位，遵奉建武之政，〔八八〕有加而無損。初，世祖閔傷前世權臣太盛，外戚預政，上濁明主，〔八九〕下危臣子，漢家中興，唯宣帝取法。至於建武，朝無權臣，外族陰、郭之家，不過九卿，親屬勢位，〔九０〕不能及許、史、王氏之半。至永平，后妃外家貴者，裁家一人備列將校尉，在兵馬官，充奉宿衛，闔門而已無封侯豫朝政者。自皇子之封，皆減舊制。嘗案輿地圖，〔九一〕皇后在傍，言鉅鹿、樂成、廣平各數縣，租穀百萬，帝令滿二千萬止。諸小王皆當略與楚、淮陽相比，〔九二〕什減三四，〔九三〕曰：「我子不當與先帝子等。」又國遠而小於王，善節約謙儉如此。〔九四〕八月，〔九五〕帝崩于東宮前殿，在位十八年，時年四十八，謚曰孝明皇帝，葬顯節陵。〔九六〕十二月，有司奏上尊號曰顯宗，廟與世宗廟同日而祠，祫祭於世祖之堂，共進武德之舞，如孝文皇帝祫祭高廟故事。孝明皇帝尤垂意於經學，〔九七〕即位，刪定擬議，稽合圖讖，封師太常桓榮為關內侯，親自制作五行章句。每饗射禮畢，正坐自講，〔九八〕諸儒並聽，四方欣欣。是時學者尤盛，冠帶搢紳遊辟雍而觀化者以億萬計。〔九九〕御覽卷九一
〔一〕　「孝明皇帝」，事詳范曄後漢書卷二顯宗孝明帝紀，袁宏後漢紀卷九、卷一０。汪文臺輯薛瑩後漢書、司馬彪續漢書卷一、謝沈後漢書、袁山松後漢書、華嶠後漢書卷一亦略載其事。類聚卷一二引袁山松後漢書云：「皇帝諱陽，一名莊，字子麗。」四庫全書考證云：「明帝本名陽，建武十九年立為皇太子，始改名莊。范書明帝紀直作諱莊，蓋舉後以概前，觀光武建武十九年詔書可見。」
〔二〕　「世祖之中子也」，初學記卷一七、御覽卷四一一引云：「明帝，光武第四子。」范曄後漢書明帝紀云：「顯宗孝明皇帝諱莊，光武第四子也。」
〔三〕　「建武四年五月甲申」，此句至「師傅無以易其辭」諸句原無，御覽卷九一引，今據增補。
〔四〕　「顏」，類聚卷一二引同，范曄後漢書明帝紀李賢注引作「項」。
〔五〕　「以」，御覽卷九一引作「曰」，類聚卷一二引作「以」，今據改。
〔六〕　「年十歲通春秋」，原誤作「至十三年通春秋」。類聚卷一二引作「年十三通春秋」，「三」乃「歲」之訛。范曄後漢書明帝紀云：「十歲能通春秋。」可證。
〔七〕　「循」，撫摩。漢書李陵傳云：「立政等見陵，未得私語，即目視陵，而數數自循其刀環。」顏師古注云：「循謂摩順也。」「頭」，類聚卷一二引作「頸」。「季子」，即季札。
〔八〕　「陽對曰」，四庫全書考證云：「按東觀為本朝之史，不應稱帝名，當屬後人所加。」
〔九〕　「年」，此字原無，類聚卷一二引有，今據增補。
〔一０〕「三歲進爵為王」，原無「進」字，類聚卷一二引有，今據增補。范曄後漢書明帝紀云：「建武十五年封東海公，十七年進爵為王。」
〔一一〕「容貌壯麗」，書鈔卷一引此一句。
〔一二〕「親密九族」，書鈔卷六引此一句。
〔一三〕「詔廢郭皇后」，原無「詔」字，類聚卷一二引有，今據增補。范曄後漢書光武帝紀建武十七年載：「冬十月辛巳，廢皇后郭氏為中山太后，立貴人陰氏為皇后。」
〔一四〕「以上為皇太子」，此句類聚卷一二引作「上以東海王立為皇太子」。范曄後漢書光武帝紀建武十九年載：「六月戊申，詔曰：『春秋之義，立子以貴。東海王陽，皇后之子，宜承大統。皇太子彊，崇執謙退，願備藩國。父子之情，重久違之。其以彊為東海王，立陽為皇太子，改名莊。」
〔一五〕「治尚書」，范曄後漢書明帝紀云：「師事博士桓榮，學通尚書。」桓榮傳云：「建武十九年，年六十餘，始辟大司徒府。時顯宗始立為皇太子，選求明經，乃擢榮弟子豫章何湯為虎賁中郎將，以尚書授太子。世祖從容問湯本師為誰，湯對曰：『事沛國桓榮。』帝即召榮，令說尚書，甚善之。拜為議郎，賜錢十萬，入使授太子。」
〔一六〕「四」，原作「九」，聚珍本同。書鈔卷一二、類聚卷一二、唐類函卷二五引作「四」，今據改。
〔一七〕「無所不照」，此句以上一段文字，聚珍本據各書所引連綴為「孝明皇帝諱陽，一名莊，世祖之中子也。建武四年夏五月甲申，帝生，豐下銳上，項赤色，有似於堯。世祖以赤色名之曰陽。幼而聰明睿智，容貌莊麗，十歲通春秋，推誠對，師傅無以易其辭。母光烈皇后初讓尊位為貴人，故帝年十二以皇子立為東海公。時天下墾田皆不實，詔下州郡檢覆，百姓嗟怨，州郡各遣使奏其事。世祖見陳留吏牘上有書曰：『潁川、弘農可問，河南、南陽不可問。』因詰吏，吏抵言於長壽街得之。世祖怒。時帝在幄後曰：『吏受郡敕，當欲以墾田相方耳。』世祖曰：『即如此，何故言河南、南陽不可問？』對曰：『河南帝城，多近臣，南陽帝鄉，多近親，田宅踰制，不可為準。』世祖令虎賁詰問，乃首服，如帝言。遣謁者考實，具知姦狀，世祖異焉。數問以政議，應對敏達，謀謨甚深，溫恭好學，敬愛師傅，所以承事兄弟，親密九族，內外周洽。世祖愈珍帝德，以為宜承先序。十七年冬十月，詔廢郭皇后，立陰貴人為皇后。帝進爵為王，十九年，以東海王立為皇太子，治尚書，備師法，兼通九經，略舉大義，略覽群書，以助術學，無所不照」。其中「時天下墾田皆不實」至「具知姦狀」一段文字，係綜合類聚卷一六，御覽卷一九五、卷六０六所引輯錄。據范曄後漢書劉隆傳，此段文字當出東觀漢記劉隆傳，今從顯宗孝明皇帝紀中刪去，移入劉隆傳。
〔一八〕「中元二年二月」，「元」字原誤作「平」，聚珍本尚不誤，今據改正。「年」字下聚珍本有「春」字。據范曄後漢書光武帝紀，世祖光武帝卒於中元二年春二月戊戌。
〔一九〕「皇太子即位」，「皇」字下原有「后」字，顯係衍文，今刪去。
〔二０〕「帝即祚」，此句至「莫能仰視」，諸句原無，御覽卷四一一引，今據增補。原無「帝」字，據文義補入。初學記卷一七引云：「明帝，光武第四子，陰后所生。即祚，長思慕，至踰年正月，當謁原陵，夢先帝、太后如平生歡。朝率百官上陵，上伏御床視太后鏡奩中物，感動悲涕，令易脂澤妝具，左右皆泣，莫敢仰視。」字句稍略。
〔二一〕「上謁原陵」，通鑑卷四四云：「永平元年春正月，帝率公卿已下，朝於原陵，如元會儀。乘輿拜神坐，退，坐東廂，侍衛官皆在神坐後，太官上食，太常奏樂，郡國上計吏以次前，當神軒占其郡穀價及民所疾苦。」「原陵」，光武帝葬此。
〔二二〕「其日降甘露」，書鈔卷六引「甘露降」一句，即出於此。
〔二三〕「長水校尉樊儵奏言」，此句至「講議五經同異」諸句原無，聚珍本有，不知輯自何書，今據增補。
書鈔卷一二僅引「會儒白虎觀」一句，唐類函卷二五引同。
〔二四〕「明帝封太后弟陰興子慶為鮦陽侯」，此句至「楚王舅子許昌龍舒侯」諸句原無，聚珍本有，類聚卷五一亦引，今據增補。原脫「子慶」二字，范曄後漢書陰興傳云：「永平元年詔曰：『……其以汝南之鮦陽封興子慶為鮦陽侯，慶弟博為〈氵隱〉強侯。』」袁宏後漢紀卷九云：「永平元年四月癸卯，封故衛尉陰興子慶為鮦陽侯，博為隱強侯，楚王舅子許昌為龍舒侯。」今據校補。
〔二五〕「博」，原誤作「傅」，今據范曄後漢書陰興傳、袁宏後漢紀卷九校正。
〔二六〕「永平二年正月」，此句至「登靈臺」諸句原無，文選卷一班固兩都賦李善注引云：「永平二年正月，上宗祀光武皇帝於明堂，祀畢，登靈臺。」又引云：「永平三年正月，上宗祀武皇帝於明堂，禮畢，升靈臺。」「三年」乃「二年」之訛。又引云：「永平二年，上及公卿列侯始服冕冠、衣裳。」此段文字即據以上各處所引增補。范曄後漢書明帝紀云：永平「二年春正月辛未，宗祀光武皇帝於明堂，帝及公卿列侯始服冠冕、衣裳、玉佩、絇屨以行事。禮畢，登靈臺」。袁宏後漢紀卷九云：永平「二年春正月辛未，祀光武皇帝於明堂，始服冕、珮玉。禮畢，登靈臺，觀雲物，大赦天下」。
〔二七〕「登靈臺」，據范曄後漢書明帝紀，永平二年春正月宗祀光武帝於明堂，禮畢，登靈臺，遂使尚書令持節詔驃騎將軍、三公曰：「今令月吉日，宗祀光武皇帝於明堂，以配五帝」云云。文選卷一班固兩都賦李善注引云：「明帝宗祀五帝於明堂，光武皇帝配之。」即係括引詔文大意。此二句不便連綴於本書明帝紀中，姑置於注中。「五帝」，范書明帝紀李賢注引五經通義云：「蒼帝靈威仰，赤帝赤熛怒，黃帝含樞紐，白帝白招炬，黑帝協光紀。」
〔二八〕「三月」，此句原作「永平二年二月」。「永平二年」四字，為避免與上文重出，今刪去。「二月」乃「三月」之訛，文選卷一班固兩都賦李善注有一處引作「三月」，卷三張衡東京賦李善注亦引作「三月」，范曄後漢書明帝紀永平二年載：「三月，臨辟雍，初行大射禮。」通鑑卷四四同，今據改正。
〔二九〕「大」，此字原脫，文選卷一班固兩都賦李善注兩引皆有「大」字，又卷三張衡東京賦李善注引亦有「大」字，今據增補。
〔三０〕「詔曰」，此二字原無，據范曄後漢書明帝紀，下文「元日」云云為明帝詔文，此當有「詔曰」二字。聚珍本已補入，今從之。
〔三一〕「十月元日」，此句至「祝噎在後」諸句原無。范曄後漢書明帝紀李賢注於明帝詔「令月元日」句下引東觀漢記注云：「十月元日。」書鈔卷六七引云：「永平二年元日，始尊事三老，兄事五更，朕親袒割牲，祝哽在前，祝咽在後。」又引云：「明帝永平二年元日，始尊事三老，兄事五更，安車〈車耎〉輪。」又引云：「永平二年元日，始尊事三老，兄事五更。」文選卷三張衡東京賦李善注引云：「永明二年詔曰：『十月元日，始尊事三老，兄事五更，朕親袒割牲。』」「永明」乃「永平」之訛。此段文字即綜合以上諸書所引增補。
〔三二〕「尊事三老，兄事五更」，禮記文王世子云：「遂設三老五更，群老之席位焉。」鄭玄注：「三老、五更各一人也，皆年老更致仕者也，天子以父兄養之，示天下之孝悌也。」司馬彪續漢書禮儀志劉昭注引盧植禮記注云：「選三公老者為三老，卿大夫中之老者為五更。」漢書禮樂志云：「養三老、五更於辟雍。」
〔三三〕「祝哽在前，祝噎在後」，范曄後漢書明帝紀李賢注云：「老人食多哽噎，故置人於前後祝之，令其不哽噎也。」司馬彪續漢書禮儀志載養三老、五更之儀云：「養三老、五更之儀，先吉日，司徒上太傅若講師故三公人名，用其德行年老者一人為老，次一人為更也。皆服都紵大袍單衣，皁緣領袖中衣，冠進賢，扶王杖。五更亦如之，不杖。皆齋於太學講堂。其日，乘輿先到辟雍禮殿，御坐東廂，遣使者安車迎三老、五更。天子迎於門屏，交禮，道自阼階，三老升自賓階。至階，天子揖自禮。三老升，東面，三公設几，九卿正履，天子親袒割牲，執醬而饋，執爵而酳，祝鯁在前，祝饐在後。五更南面，公進供禮，亦如之。」
〔三四〕「三老常山李躬」，此下三句原無，書鈔卷六七引東觀漢記云：「明帝紀云：『永平二年詔曰：「三老常山李躬，年耆學明。」』」又唐類函卷四九引云：「三老常山李躬，年耆學明，以二千石祿養終身。」此下三句即據二書所引增補。聚珍本有李躬傳，輯入「三老常山李躬」云云三句。書鈔卷六七已明言此為明帝紀語，聚珍本不編於明帝紀，而置於李躬傳，失之。
〔三五〕「五更沛國桓榮」，此下四句原無，書鈔卷六七引云：「明帝永平二年詔曰：『五更沛國桓榮，以尚書教朕十有餘年，其賜爵關內侯，食邑五千戶。』」今據增補。本書桓榮傳亦載此詔，文字大同小異。范曄後漢書明帝紀永平二年載：「冬十月壬子，幸辟雍，初行養老禮。詔曰：『光武皇帝建三朝之禮，而未及臨饗。眇眇小子，屬當聖業。閒暮春吉辰，初行大射；令月元日，復踐辟雍。尊事三老，兄事五更，安車〈車耎〉輪，供綏執授。侯王設醬，公卿饌珍，朕親袒割，執爵而酳。祝哽在前，祝噎在後。……三老李躬，年耆學明。五更桓榮，授朕尚書。詩曰：「無德不報，無言不酬。」其賜榮爵關內侯，食邑五千戶。三老、五更皆以二千石祿養終厥身。……』」是此所輯詔語多所脫佚。
〔三六〕「甲子，上幸長安」，文選卷一班固兩都賦李善注引云：「永平二年十月，西巡，幸長安。」與此略有不同。卷三張衡東京賦李善注引云：「永明二年十月，幸長安，祠高廟。」「永明」乃「永平」之訛。
〔三七〕「歷覽館舍邑居舊處」，此句御覽卷四六七引作「歷覽宮館舊處」。范曄後漢書明帝紀永平二年十月載：「甲子，西巡狩，幸長安，祠高廟，遂有事於十一陵。歷覽館邑，會郡縣吏，勞賜作樂。」
〔三八〕「有縣三老大言」，此句惠棟後漢書明帝紀補注卷二引作「時有縣三老上章云」。此句至「臣七驩喜」諸句原無，御覽卷四六七引，今據增補。聚珍本亦輯錄此段文字，字句全同。
〔三九〕「帝令上殿」，此句至「削章不如飽飯」諸句原無。書鈔卷一二九引云：「明帝時，至長安，有縣三老上章云：『見陛下甚喜。』帝令上殿，欲觀上衣，因舉虎頭衣以畏三老。」又卷一四四引云：「顯宗西巡，三老懷章大言。上曰：『屬者所言我堯，削章不如飽飯。』」今據二處所引增補。
〔四０〕「十一月」，此句至「悉令侍祠」諸句原無，類聚卷三八引，今據增補。此段文字御覽卷五二六亦引，字句微異。范曄後漢書明帝紀永平二年載：「十一月甲申，遣使者以中牢祠蕭何、霍光。」
〔四一〕「祠」，御覽卷五二六引同，聚珍本作「祀」。
〔四二〕「永平三年詔曰」，「三年」原誤作「二年」，范曄後漢書明帝紀云：永平「三年春正月癸巳，詔曰：『朕奉郊祀，登靈臺，見史官，正儀度』」云云。是此詔在永平三年，今據改正。聚珍本把此詔輯入永平二年，不可信。
〔四三〕「春二月」，此句至「或以德顯」諸句原無，聚珍本有，今據增補。文選卷四０任昉到大司馬記室牋李善注引云：「明帝冊曰：『剖符封侯，或以德顯。』」疑聚珍本即據此輯錄，又依文意略有增補。
〔四四〕「圖二十八將於雲臺」，通鑑卷四四明帝永平三年二月載：「帝思中興功臣，乃圖畫二十八將於南宮雲臺，以鄧禹為首，次馬成、吳漢、王梁、賈復、陳俊、耿弇、杜茂、寇恂、傅俊、岑彭、堅鐔、馮異、王霸、朱祜、任光、祭遵、李忠、景丹、萬脩、蓋延、邳肜、銚期、劉植、耿純、臧宮、馬武、劉隆。又益以王常、李通、竇融、卓茂，合三十二人。馬援以椒房之親，獨不與焉。」胡三省注云：「雲臺功臣之次，以鄧禹、吳漢、賈復、耿弇、寇恂、岑彭、馮異、朱祜、祭遵、景丹、蓋延、銚期、耿純、臧宮、馬武、劉隆為一列，馬成、王梁、陳俊、杜茂、傅俊、堅鐔、王霸、任光、李忠、萬脩、邳肜、劉植、王常、李通、竇融、卓茂為一列。此序其次，不與前史合。」
〔四五〕「秋八月」，此句至「以應圖讖」諸句原無。范曄後漢書明帝紀永平三年載：「秋八月戊辰，改大樂為大予樂。」李賢注云：「尚書琁機鈐曰：『有帝漢出，德洽作樂名予。』故據琁機鈐改之。」文選卷一班固兩都賦李善注引東觀漢記云：「孝明詔曰：『琁璣鈐曰：「有帝漢出，德洽作樂名雅。」』會明帝改其名，郊廟樂曰太子樂，正樂官曰太子樂官，以應圖讖。」「雅」字乃「予」字之訛，「太子樂」乃「太予樂」之訛，「太子樂官」乃「太子樂官」之訛。今據文選李善注所引輯補，又參酌范書明帝紀增補「秋八月」三字。文選卷四六顏延年三月三日曲水詩序李善注引云：「孝明詔曰：『正大樂官曰大予樂官。』」字句較略。此段文字聚珍本輯作「秋八月，詔曰：『尚書璇璣鈐曰：「有帝漢出，德洽作樂名予。」其改郊廟樂曰大予樂，樂官曰大予樂官，以應圖讖。』」所輯字句多有改易。
〔四六〕「郊廟樂曰太予樂」，通鑑卷四四胡三省注引蔡邕禮樂志云：「漢樂四品，一曰太予樂，典郊廟、上陵殿諸食舉之樂。二曰周頌雅樂，典辟雍、饗射、六宗、社稷之樂。三曰黃門鼓吹，天子所以宴樂群臣。四曰短簫鐃歌，軍樂也。」
〔四七〕「十月」，此句上原有「三年」二字，與上複出，今刪去。
〔四八〕「步行觀部署」，「行觀」二字原誤倒，姚本、聚珍本作「行觀」，又書鈔卷一四０引云：「明帝幸南陽，所在見吏勞賜，步行觀部署，不用輦。」亦作「行觀」，今據改正。書鈔卷一六引云：「歷覽宮觀，步觀部署。」與此有異。
〔四九〕「不用輦」，此句下聚珍本尚有「車」字。御覽卷四三一引云：「明帝行部署，不用輦晝，甲夜乃解，偃讀眾書，乙夜盡寢，先五鼓起，率常如此。」「晝」乃「車」之訛。
〔五０〕「甲夜讀眾書」，「讀」字晏元獻公類要卷九引作「觀」。書鈔卷一二引「甲夜讀書」一句。
〔五一〕「四年」，此句至「以祈農事」諸句原無，文選卷三張衡東京賦李善注引，今據增補。范曄後漢書明帝紀云：永平「四年春二月辛亥，詔曰：『朕親耕藉田，以祈農事。京師冬無宿雪，春不燠沐，煩勞群司，積精禱求。而比再得時雨，宿麥潤澤。其賜公卿半奉。有司勉遵時政，務平刑罰。』」此所引刪削頗多。
〔五二〕「藉田」，范書明帝紀李賢注引五經要義云：「天子藉田，以供上帝之粢盛，所以先百姓而致孝敬也。藉，蹈也。言親自蹈履於田而耕之。」
〔五三〕「趙王栩會鄴」，此句原誤作「徽趙王會鄴」。聚珍本不誤，今據改正。范曄後漢書明帝紀云：永平五年「冬十月，行幸鄴，與趙王栩會鄴」。此句下聚珍本有「常山」二字，係衍文。
〔五四〕「六年」，此句至「以備器用」諸句原無，聚珍本有，今據增補。文選卷一班固兩都賦李善注僅引「永平六年，廬江太守獻寶鼎，出王雒山」三句，又引「明帝曰：『太常其以初祭之日，陳鼎於廟，以備器用』」四句。「初祭」乃「礿祭」之訛。范曄後漢書明帝紀永平六年載：「二月，王雒山出寶鼎，廬江太守獻之。夏四月甲子，詔曰：『昔禹收九牧之金，鑄鼎以象物，使人知神姦，不逢惡氣。遭德則興，遷於商、周。周德既衰，鼎乃淪亡。祥瑞之降，以應有德。方今政化多僻，何以致茲？易曰鼎象三公，豈公卿奉職得其理邪？太常其以礿祭之日，陳鼎於廟，以備器用。……』」
〔五五〕「易鼎足象三公」，通鑑卷四五胡三省注：「三公鼎足承君，故云然。此蓋易緯之辭。」按易鼎卦九四爻辭云：「鼎折足，覆公餗。」又繫辭下云：「子曰：『德薄而位尊，知小而謀大，力小而任重，鮮不及矣。』易曰：『鼎折足，覆公餗，其形渥，凶。』言不勝其任也。」此即括引易文大意，非出易緯。
〔五六〕「礿祭」，爾雅釋天云：「夏祭曰礿。」
〔五七〕「七年」，此句至「奉觴上壽」三句原無，御覽卷九八五引，今據增補。
〔五八〕「八年十月」，袁宏後漢記卷一０云「八年冬十一月」，月份有誤。
〔五九〕「赦」，聚珍本作「詔」。
〔六０〕「尚書僕射持節詔三公」，「持」字原誤作「待」，聚珍本不誤，今據改正。范曄後漢書明帝紀永平八年十月載：「丙子，臨辟雍，養三老、五更。禮畢，詔三公募郡國中都官死罪繫囚，減罪一等，勿笞，詣度遼將軍營，屯朔方、五原之邊縣，妻子自隨，便占著邊縣。父母同產欲相代者，悉聽之。
其大逆無道殊死者，一切募下蠶室。亡命者令贖罪各有差。凡徙者，賜弓弩衣糧。」
〔六一〕「九年，詔為四姓小侯置學」，此二句原無，聚珍本有，御覽卷六一三亦引，今據增補。范曄後漢書明帝紀永平九年載：「為四姓小侯開立學校，置五經師。」張酺傳載：「永平九年，顯宗為四姓小侯開學於南宮，置五經師。酺以尚書教授，數講於御前。」通鑑卷四五明帝永平九年載：「帝崇尚儒學，自皇太子諸王侯及大臣子弟、功臣子弟，莫不受經。又為外戚樊氏、郭氏、陰氏、馬氏諸子立學於南宮，號四姓小侯。置五經師，搜選高能以授其業。」外戚樊氏、郭氏、陰氏、馬氏諸子以非列侯，故稱「小侯」。東漢會要卷一八「小侯」條注云：「顏氏家訓謂以小年獲封，故曰『小侯』。」可備一說。
〔六二〕「十年閏月」，此年閏四月。聚珍本作「十年夏閏四月」。
〔六三〕「以日北至」，原無「北」字，聚珍本有。范曄後漢書明帝紀云：「日北至。」今據增補「北」字。范書明帝紀李賢注云：「北至，夏至也。」
〔六四〕「祠」，水經注卷二八引作「祀」。
〔六五〕「弟子」，聚珍本作「子弟」，御覽卷五八０引同。
〔六六〕「鹿鳴」，詩小雅中的一篇，為宴群臣嘉賓之作。毛詩鹿鳴序云：「鹿鳴，燕群臣嘉賓也。既飲食之，又實幣帛筐篚，以將其厚意，然後忠臣嘉賓，得盡其心矣。」
〔六七〕「上自御塤箎和之」，明帝幸南陽，自御塤箎事，書鈔卷一二、卷一六、卷八二，御覽卷五八０亦引，又書鈔卷一一一兩引，字句或詳或略。「塤」，風俗通義聲音篇云：「世本：『暴辛公作塤。』詩云：『天之誘民，如塤如箎。』塤，燒土為也，圍五寸半，長三寸半，有四孔，其二通，凡為六孔。」「箎」，風俗通義聲音篇云：「世本：『蘇成公作箎。』管樂，十孔，長尺一寸。詩云：『伯氏吹塤，仲氏吹箎。』」
〔六八〕「嘉賓」，水經注卷二八引作「賓客」。按「嘉賓」二字義長。
〔六九〕「至南頓」，原誤作「至頃」，聚珍本不誤，今據改正。范曄後漢書明帝紀永平十年夏四月閏月載：「閏月甲午，南巡狩，幸南陽，……還，幸南頓，勞饗三老、官屬。」
〔七０〕「牛被野」，「牛」字下聚珍本有「羊」字。
〔七一〕「十二年」，此句至「置永昌郡」諸句原無，文選卷一班固兩都賦李善注引，今據增補。「十二年」三字李善注引原無，係據聚珍本補入。范曄後漢書明帝紀云：永平「十二年春正月，益州徼外夷哀牢王相率內屬，於是置永昌郡，罷益州西部都尉」。西南夷傳云：「永平十二年，哀牢王柳貌遣子率種人內屬，其稱邑王者七十七人，戶五萬一千八百九十，口五十五萬三千七百一十一。西南去洛陽七千里，顯宗以其地置哀牢、博南二縣，割益州郡西部都尉所領六縣，合為永昌郡。」
〔七二〕「上耕藉田畢」，此事書鈔卷九０、類聚卷三九亦引，字句大同小異。
〔七三〕「有司奏楚王英聚姦猾」，書鈔卷七０引東觀漢記云：「明帝紀云：『永平中，有司奏楚王英聚姦猾。』」楚王英謀反在永平十三年十一月，敗後，國除，遷於涇縣。「有司奏楚王英聚姦滑」當在永平十三年或以前。因有司上奏具體年月不可確考，姑附置於此。姚本、聚珍本皆未輯此段文字。
〔七四〕「十四年」，此句至「財足祠祀」諸句原無。范曄後漢書明帝紀十四年載：「初作壽陵。」十八年又載：「帝初作壽陵，制令流水而已，石槨廣一丈二尺，長二丈五尺，無得起墳。」李賢注引東觀漢記云：「陵東北作廡，長三丈，五步出外為小廚，財足祠祀。」今據李賢注增補，又參酌范書增入「十四年，帝作壽陵」二句。此段文字姚本輯作「帝作壽陵，制令流水而已，陵東北作廡長三丈，五步外為小廚，財足祠祀」。聚珍本與姚本同，惟首句前增入「十四年」三字。
〔七五〕「明帝自制石槨」，此下三句原無，御覽卷五五二引，今據增補。聚珍本作「帝自置石槨，廣丈二尺，長二丈五尺」。
〔七六〕「癸亥，帝耕於下邳」，此二句原無，聚珍本有，今據增補。范曄後漢書明帝紀云：「十五年春二月庚子，東巡狩。……癸亥，帝耕於下邳。」
〔七七〕「幸孔子宅」，書鈔卷一六僅引「祀孔子宅」一句。
〔七八〕「祠孔子及七十二弟子」，「二弟」二字原無，聚珍本有，范曄後漢書明帝紀云：「幸孔子宅，祠仲尼及七十二弟子。」今據增補。
〔七九〕「御講堂」，書鈔卷一二僅引此一句。
〔八０〕「幸東平王宮」，「東平王」，謂劉蒼，光武帝子，建武十五年封東平公，十七年進爵為王。范曄後漢書東平王蒼傳云：永平「十五年春，行幸東平，賜蒼錢千五百萬，布四萬匹」。
〔八一〕「上憐廣陵侯兄弟」，光武帝子劉荊於建武十五年封山陽公，十七年進爵為王，明帝時因罪徙封廣陵王，後自殺。永平十四年，封荊子元壽為廣陵侯，服王璽綬，食荊故國六縣，又封元壽弟三人為鄉侯。見范曄後漢書廣陵思王荊傳。
〔八二〕「又以皇子輿馬，悉賦予之」，「以」字原誤作「聖」，今據聚珍本校正。范曄後漢書廣陵思王荊傳云：永平十五年，「帝東巡狩，徵元壽兄弟會東平宮，班賜御服器物，又取皇子輿馬，悉以與之」。
〔八三〕「內附」，范曄後漢書明帝紀李賢注云：「內附謂木連理也。」
〔八四〕「芝生前殿」，合璧事類卷一九引云：「明帝永平十七年，芝草生殿前。」
〔八五〕「翔集京師」，此句下聚珍本有「正月，當謁原陵」二句。通鑑卷四五明帝十七年載：「春正月，上當謁原陵，夜，夢先帝、太后如平生歡，既寤，悲不能寐」云云。
〔八六〕「上夢見先帝、太后」，類聚卷九八引作「明帝夜夢見先帝、太后」，御覽卷一二引作「明帝永平十七年，夢見先帝、光烈皇后」。
〔八七〕「夢中喜覺，因悲不能寐」，書鈔卷六僅引「真覺不能寐」一句，「真」字又誤，當作「喜」。
〔八八〕「遵奉建武之政」，書鈔卷六有「奉建武王之政」句，即出東觀漢記明帝紀。「王」字係衍文。
〔八九〕「上濁明主」，此下二句原無，聚珍本有，范曄後漢書明帝紀李賢注、東漢會要卷二三引亦有，今據增補。
〔九０〕「勢」，此字事文類聚前集卷二二、合璧事類卷二三、范曄後漢書明帝紀李賢注引皆作「榮」。
〔九一〕「嘗案輿地圖」，此句至「帝令滿二千萬止」諸句原無，聚珍本有，范曄後漢書孝明八王傳論李賢注引亦有，今據增補。范書明德馬皇后紀云：永平「十五年，帝案地圖，將封皇子，悉半諸國。后見而言曰：『諸子裁食數縣，於制不已儉乎？』帝曰：『我子豈宜與先帝子等乎？歲給二千萬足矣。』」
〔九二〕「諸小王皆當略與楚、淮陽相比」，原無「小」字，聚珍本有，范曄後漢書孝明八王傳論李賢注引亦有，今據增補。
〔九三〕「什減三四」，書鈔卷七０引東觀漢記云：「明帝紀云：『十八年，食租且餓。』」疑「食租且餓」句當在此句下。姚本、聚珍本皆未輯錄。
〔九四〕「又國遠而小於王，善節約謙儉如此」，此二句王先謙後漢書明帝紀集解載惠棟說引東觀漢記作「又國遠而小，易於為善，節儉謙約如此」。
〔九五〕「八月，」此為永平十八年八月。
〔九六〕「顯節陵」，通鑑卷四五永平十八年胡三省注引帝王世紀云：「顯節陵，故富壽亭也，西北去雒陽三十七里。」
〔九七〕「孝明皇帝尤垂意於經學」，書鈔卷一二僅引「垂意經學」一句，即出於此。此句以下一段文字聚珍本繫於永平二年「食邑五千戶」句下。
〔九八〕「正坐自講」，書鈔卷一二引「正坐自講，稽合圖讖」二句，即出於此。
〔九九〕「冠帶搢紳遊辟雍而觀化者以億萬計」，「萬」字原脫，聚珍本有，今據增補。漢書儒林傳云：「中元元年，初建三雍。明帝即位，親行其禮。天子始冠通天，衣日月，備法物之駕，盛清道之儀，坐明堂而朝群后，登靈臺以望雲物，袒割辟雍之上，尊養三老、五更。饗射禮畢，帝正坐自講，諸儒執經問難於前，冠帶縉紳之人，圜橋門而觀聽者蓋億萬計」。
肅宗孝章皇帝
孝章皇帝諱炟，〔一〕孝明皇帝太子。〔二〕永平三年二月，〔三〕以皇子立為太子。年四歲，幼而聰達才敏，〔四〕多識世事，動容進止，〔五〕聖表有異。壯而仁明謙恕，溫慈惠和，〔六〕寬裕廣博，親愛九族，矜嚴方厲，威而不猛。〔七〕既志於學，始治尚書，遂兼五經，周覽古今，〔八〕無所不觀。於是上敬重之，〔九〕每事諮焉。以至孝稱，孜孜膝下。〔一０〕永平十八年，孝明皇帝崩，帝即位。御覽卷九一
詔曰：〔一一〕「行太尉事趙憙，〔一二〕三世在位，為國元老，其以憙為太尉。」〔一三〕書鈔卷五二
建初二年，詔齊相其止勿復送冰紈、方空縠、吹綸絮也。〔一四〕御覽卷八一九
建初四年，詔諸王、諸儒會白虎觀，講五經同異。〔一五〕初學記卷二一
章帝元和元年，日南獻白雉、白犀。〔一六〕御覽卷八九０
章帝行幸，〔一七〕敕御史、司空，道橋所過歷樹木，〔一八〕今方春月，〔一九〕無得有所伐，〔二０〕輅車可引避也。御覽卷一九
章帝元和二年，東巡狩，〔二一〕至於岱宗，柴望畢，〔二二〕有黃鵠三十從西南來，經祀壇上，東過於宮，翱翔而上。孔子後褒成侯等咸來助祭。〔二三〕祀五帝於汶上明堂，〔二四〕耕於定陶。〔二五〕稽瑞、初學記卷一三、御覽卷九一六、范曄後漢書卷三章帝紀李賢注
祠禮畢，命儒者論難。〔二六〕司馬彪續漢書祭祀志中劉昭注
章帝東巡狩，祠泰山，還，幸東平王宮，涕泣沾襟。御覽卷四八八
章帝元和二年，鳳皇三十九、麒麟五十一、白虎二十九、黃龍四、青龍、黃鵠、鸞鳥、神馬、神雀、九尾狐、三足烏、赤烏、白兔、白鹿、白鷰、白鵲、甘露、嘉瓜、秬秠、明珠、芝英、華平、朱草、木連理實，日月不絕，載於史官，不可勝紀。〔二七〕類聚卷九八
鳳皇見肥城句窳亭槐樹上。〔二八〕范曄後漢書卷三章帝紀李賢注
章帝元和二年，三足烏集沛國。三年，代郡高柳烏子生三足，大如雞，色赤，頭上有角，長寸餘。五月戊申，詔曰：〔二九〕「乃者白烏、神雀、甘露屢臻，〔三０〕降自京師。」〔三一〕又有赤烏、白燕。永樂大典卷二三四五
元和三年，白虎見彭城。〔三二〕玉海卷一九八
章帝章和元年，嘉穀孳生。〔三三〕稽瑞
章和中，有華平生也。〔三四〕稽瑞
章帝時，白狐見，群臣上壽。稽瑞
章帝時，〔三五〕美陽得銅酒樽，采色青黃，有古文。御覽卷七六一
章帝賜尚書劍各一，〔三六〕手署姓名，韓稜楚龍泉，〔三七〕郅壽蜀漢文，〔三八〕陳寵濟南鍛成。〔三九〕一室兩刃，其餘皆平劍。其時論者以為稜淵深有謀，故得龍泉。壽明達有文章，故得文劍。〔四０〕寵敦朴，有善於內，不見於外，故得鍛成劍，皆因名而表意。初學記卷一一
明德太后姊子夏壽等私呼虎賁張鳴與敖戲爭鬥，上特詔曰：「爾虎賁將軍，蒙國厚恩，位在中臣，宿衛禁門，當進人不避仇讎，舉罰不避親戚。今者反於殿中交通輕薄，虎賁蘭內所使，至命欲相殺於殿下，不避門內，畏懦恣縱，始不逐捕，此皆生於不學之門所致也。」〔四一〕御覽卷二四一
章帝時，嘉禾嘉麥，日月不絕。御覽卷八七三
章和元年詔：「芝草之類，歲月不絕。」〔四二〕合璧事類卷一九
序曰：〔四三〕孝乎惟孝，友于兄弟，〔四四〕聖之至要也。乾乾夕惕，〔四五〕寅畏皇天，〔四六〕帝王之上行也。明德慎罰，湯、文所務也。〔四七〕密靜天下，〔四八〕容於小大，高宗之極致也。肅宗兼茲四德，以繼祖考。臣下百僚，力誦聖德，紀述明詔，不能辨章，豈敢空言增廣，以累日月之光。御覽卷九一
〔一〕　「孝章皇帝」，事詳范曄後漢書卷三肅宗孝章帝紀，袁宏後漢紀卷一一、卷一二。汪文臺輯司馬彪續漢書卷一、華嶠後漢書卷一、袁山松後漢書、薛瑩後漢書亦略載其事。
〔二〕　「太子」，聚珍本作「第五子也」。范曄後漢書章帝紀云：「肅宗孝章皇帝諱炟，顯宗第五子也。」
〔三〕　「永平三年二月」，聚珍本無「二月」二字。下文「年四歲」移至此句下。
〔四〕　「幼而聰達才敏」，書鈔卷七引「幼而聰達」一句。
〔五〕　「止」，原誤作「正」，書鈔卷八、晏元獻公類要卷九引作「止」，今據改正。
〔六〕　「壯而仁明謙恕，溫慈惠和」，文選卷五七顏延年陽給事誄李善注僅引「章帝壯而仁明」一句，書鈔卷五僅引「溫茲惠和」一句，卷七引此二句，又脫「壯而」二字。
〔七〕　「矜嚴方厲，威而不猛」，書鈔卷八僅引此二句，文字全同。
〔八〕　「周覽古今」，書鈔卷一二僅引此一句，文字全同。
〔九〕　「於是上敬重之」，此句聚珍本作「由是明帝重之」。
〔一０〕「以至孝稱，孜孜膝下」，此二句原無，姚本、聚珍本有，今據增補。初學記卷一七引云：「章帝殂，明帝子，以至孝稱，孜孜膝下。」「殂」字係衍文。姚本、聚珍本即據此輯錄。
〔一一〕「詔曰」，明帝於永平十八年八月卒，章帝即位，十月即下此詔。
〔一二〕「趙憙」，原作「趙喜」，下同。按字當作「趙憙」，范曄後漢書趙憙傳作「趙憙」，文選卷一０潘岳西征賦李善注引趙憙他事，字亦作「趙憙」，今據改正。
〔一三〕「其以憙為太尉」，本書趙憙傳、范曄後漢書趙憙傳亦載此詔。但此條文字當繫於章帝紀，書鈔卷五二明言此條文字出「東觀章帝紀」。
〔一四〕「詔齊相其止勿復送冰紈、方空縠、吹綸絮也」，此條御覽卷八一六亦引，卷八一九又一處引徵，字句皆較簡略。范曄後漢書章帝紀李賢注云：「紈，素也。冰言色鮮潔如冰。釋名曰：『縠，紗也。』方空者，紗薄如空也。或曰空，孔也，即今之方目紗也。綸，似絮而細。吹者，言吹噓可成，亦紗也。」漢書貢禹傳載禹奏言：「故齊時三服官輸物不過十笥，方今齊三服官作工各數千人，一歲費數鉅萬。」顏師古注云：「三服官主作天子之服，在齊地。」東漢亦然，故詔齊相止送冰紈等物。
〔一五〕「講五經同異」，此條御覽卷六一五亦引，字句稍略。范曄後漢書章帝紀載，建初四年十一月，下詔命「太常、將、大夫、博士、議郎、郎官及諸生、諸儒會白虎觀，講議五經同異，使五官中郎將魏應承制問，侍中淳于恭奏，帝親稱制臨決，如孝宣甘露石渠故事，作白虎議奏」。通鑑卷四六建初四年載：「校書郎楊終建言：『宣帝博徵群儒，論定五經於石渠閣。方今天下少事，學者得成其業，而章句之徒，破壞大體。宜如石渠故事，永為世則。』帝從之。冬十一月壬戌，詔太常：『將、大夫、博士、郎官及諸儒會白虎觀，議五經同異。』使五官中郎將魏應承制問，侍中淳于恭奏，帝親稱制臨決，作白虎議奏，名儒丁鴻、樓望、成封、桓郁、班固、賈逵及廣平王羡皆與焉。」
〔一六〕「日南獻白雉、白犀」，范曄後漢書章帝紀元和元年春正月載：「日南徼外蠻夷獻生犀、白雉。」南蠻傳載：「肅宗元和元年，日南徼外蠻夷究不事人邑豪獻生犀、白雍。」
〔一七〕「章帝行幸」，書鈔卷一三九引無此句，而有「元和三年」一句。「三年」乃「元年」之誤。據范曄後漢書章帝紀，此為元和元年事。
〔一八〕「樹」，書鈔卷一三九引作「林」。
〔一九〕「今」，此字原無，書鈔卷一三九引有，今據增補。
〔二０〕「無得有所伐」，此句書鈔卷一三九引作「毋得斫伐」。
〔二一〕「章帝元和二年，東巡狩」，此為元和二年二月事。
〔二二〕「柴望畢」，此句姚本作「柴，望秩山川群神」。聚珍本同，惟「神」下有「畢」字。
〔二三〕「孔子後褒成侯等咸來助祭」，此句下聚珍本有「大赦天下」一句。
〔二四〕「祀五帝於汶上明堂」，漢書郊祀志云：武帝「封泰山，泰山東北阯古時有明堂處，處險不敞。上欲治明堂奉高旁，未曉其制度。濟南人公玉帶上黃帝時明堂圖。明堂中有一殿，四面無壁，以茅蓋，通水，水圜宮垣，為復道，上有樓，從西南入，名曰昆侖，天子從之入，以拜祀上帝焉。於是上令奉高作明堂汶上，如帶圖。及是歲修封，則祠泰一、五帝於明堂上座」。章帝祀五帝於汶上明堂，仍沿武帝舊制。
〔二五〕「耕於定陶」，稽瑞引云：「章帝元和二年巡狩至岱宗，燔柴望祀畢，有黃鵠從西南來壇上，東北過於宮，翱翔而上。」初學記卷一三引云：「章帝東巡狩，至于岱宗，祀五帝於汶上明堂，耕於定陶。」御覽卷九一六引云：「章帝至岱宗，柴望畢，白鵠三十從西南來，經祀壇上。」范曄後漢書章帝紀李賢注引云：「孔子後褒成侯等咸來助祭。」此條即據以上諸書所引輯錄。又類聚卷三九、卷九０，事類賦卷一八亦引，字句較略。范曄後漢書章帝紀元和二年二月載：「丙辰，東巡狩。己未，鳳凰集肥城。乙丑，帝耕於定陶。……辛未，幸太山，柴告岱宗。有黃鵠三十從西南來，經祠壇上，東北過於宮屋，翱翔升降。進幸奉高。壬申，宗祀五帝於汶上明堂。」
〔二六〕「命儒者論難」，范曄後漢書章帝紀元和二年載：「三月己丑，進幸魯，祠東海恭王陵。庚寅，祠孔子於闕里，及七十二弟子，賜褒成侯及諸孔男女帛。」「命儒者論難」即在此時。
〔二七〕「不可勝紀」，此條他書引徵較多，皆略於此，而且間有異同。稽瑞引云：「章帝元和中，有嘉瓜生。」類聚卷九九引云：「章帝時，鳳皇百三十九見。」御覽卷九一五引云：「章帝時，鳳皇三十九見。」類聚卷九八引云：「章帝時，麟五十一見。」御覽卷八八九、事類賦卷二０引同。玉海卷一九八引云：「麒麟五十二。」類聚卷九八引云：「章帝元和二年，黃龍四見。」玉海卷一九八引同，僅無「章帝」二字。類聚卷九九引云：「章帝元和二年，九尾狐見。」卷九九又引云：「章帝元和二年，白兔見。」又引云：「章帝元和二年，白鹿見。」玉海卷一九八引同，僅無「章帝」二字。玉海卷一九七引云：「章帝元和二年，芝英、華平，日月不絕，載於史官，不可勝紀。」范曄後漢書賈逵傳李賢注引云：「章帝時，鳳皇見百三十九，麒麟五十二，白虎二十九，黃龍三十四，神雀、白燕等，史官不可勝紀。」玉海卷一三、卷二００引同。玉海卷二００引云：「又有青龍、黃鵠、鸞鳥、神馬、九尾狐、三足烏、赤烏、白兔、白鹿、甘露、嘉瓜、秬秠、明珠、芝英、華平、朱草、木連理，日月不絕，載於史官，不可勝紀。」疑此條係彙集符瑞之文而成。
〔二八〕「鳳皇見肥城句窳亭槐樹上」，玉海卷二００亦引此條，「樹」作「木」。據范曄後漢書章帝紀，此為元和二年事。
〔二九〕「詔曰」，原脫「曰」字，文選卷一班固兩都賦李善注引云：「章帝詔曰：『乃者白烏、神雀屢臻，降自京師。』」今據增補。
〔三０〕「乃者」，此二字原無，今據文選卷一班固兩都賦李善注引增補。
〔三一〕「降自京師」，此句原無，今據文選卷一班固兩都賦李善注引增補。范曄後漢書章帝紀元和二年五月戊申詔曰：「乃者鳳凰、黃龍、鸞鳥比集七郡，或一郡再見，及白鳥、神雀、甘露屢臻。祖宗舊事，或班恩施。其賜天下吏爵，人三級，高年、鰥寡孤獨帛，人一匹」云云。則此所載章帝詔文刪削頗多。此條六帖卷九四、御覽卷九二０、合璧事類別集卷七二、玉海卷九八亦引，字句稍略。
〔三二〕「白虎見彭城」，此條姚本、聚珍本皆未輯錄。
〔三三〕「孳」，與「滋」字同，蕃也。
〔三四〕「華」，與「花」字同。
〔三五〕「章帝時」，具體年代無考。聚珍本繫於代郡高柳烏生子事後，今從之。玉海卷八九引此條，亦云「章帝時」，未言確切年代。
〔三六〕「章帝賜尚書劍各一」，此事不知確切年月，姑繫於此。
〔三七〕「韓稜楚龍泉」，書鈔卷一九引「賜龍州」一句，即出此。「泉」字范曄後漢書韓稜傳作「淵」，「州」乃「泉」或「淵」之訛。
〔三八〕「壽」，原誤作「燾」，下同，姚本亦作「燾」。聚珍本作「壽」，書鈔卷一二二、御覽卷二一二、萬花谷後集卷九、合璧事類後集卷二六、翰苑新書卷一四皆作「壽」，與范曄後漢書郅壽傳合，今據改正。
〔三九〕「鍛成」，書鈔卷一二二引作「椎成」。范曄後漢書韓稜傳云：稜「五遷為尚書令，與僕射郅壽、尚書陳寵，同時俱以才能稱。肅宗嘗賜諸尚書劍。唯此三人持以寶劍，自手書其名曰：『韓稜楚龍淵，郅壽蜀漢文，陳寵濟南椎成。』時論者為之說，以稜淵深有謀，故得龍淵。壽明達有文章，故得漢文。寵敦朴，善不見外，故得椎成」。李賢注云：「漢官儀『椎成』作『鍛成』。」姚本、聚珍本皆作「鍛成」，御覽卷二一二、萬花谷後集卷九、合璧事類後集卷二六、翰苑新書卷一四亦皆作「鍛成」。
〔四０〕「文劍」，此二字聚珍本作「漢文劍」，書鈔卷一二二引作「漢文」，御覽卷二一二引作「蜀漢文劍」。
〔四一〕「此皆生於不學之門所致也」，范曄後漢書未載此事，章帝下詔的具體時間無從確考。今參考聚珍本，姑將此條編置於此。
〔四二〕「歲月不絕」，范曄後漢書章帝紀章和元年載壬戌詔曰：「朕聞明君之德，啟迪鴻化，緝熙康乂，光照六幽，訖惟人面，靡不率俾，仁風翔於海表，威霆行乎鬼區。然後敬恭明祀，膺五福之慶，獲來儀之貺。朕以不德，受祖宗弘烈。乃者鳳皇仍集，麒麟並臻，甘露宵降，嘉穀滋生，芝草之類，歲月不絕。朕夙夜祗畏上天，無以彰於先功。今改元和四年為章和元年。」則此所引章和元年詔，刪削頗多。
〔四三〕「序曰」，此句下聚珍本有「書曰」二字。
〔四四〕「孝乎惟孝，友于兄弟」，論語為政篇云：「或謂孔子曰：『子奚不為政？』子曰：『書云：「孝乎惟孝，友于兄弟，施於有政。」是亦為政，奚其為政？』」作偽古文尚書者把「惟孝，友于兄弟」二句採入君陳篇。
〔四五〕「乾乾夕惕」，書鈔卷九引作「朝乾夕惕」。易乾卦九三爻辭云：「君子終日乾乾，夕惕若厲。」「乾乾」，自強之意。「惕」，懼也。
〔四六〕「寅畏皇天」，尚書無逸篇云：「周公曰：『嗚呼！我聞曰，昔在殷王中宗，嚴恭寅畏，天命自度，治民祗懼，不敢荒寧』」云云。「寅畏」，敬畏。此序所言即本尚書無逸篇。
〔四七〕「明德慎罰，湯、文所務也」，書鈔卷五僅引「明德慎罰」一語。尚書康誥篇云：「王若曰：『孟侯，朕之弟，小子封，惟乃丕顯考文王，克明德慎罰，不敢侮鰥寡，庸庸祗祗，威威顯民，用肇造我區夏』」云云。左傳成公三年載申公巫臣言云：「周書曰：『明德慎罰』，文王所以造周也。」此序所言即本尚書康誥篇。
〔四八〕「密靜天下」，書鈔卷一五僅引此一句。
穆宗孝和皇帝
孝和皇帝諱肈，〔一〕章帝之中子也。〔二〕母曰梁貴人，早薨。上自岐嶷，〔三〕至於總角，孝順聰明，寬和篤仁。〔四〕孝章由是深珍之，〔五〕以為宜承天位。年四歲，以皇子立為太子，初治尚書，遂兼覽書傳，〔六〕好古樂道，〔七〕無所不照。章和二年春二月，章帝崩，太子即位。永元元年，〔八〕詔有司京師離宮園池，悉以假貧人也。二年二月壬午，〔九〕日有食之，史官不覺，涿郡言之。三年春正月，〔一０〕帝加元服。〔一一〕時太后詔袁安為賓，〔一二〕賜束帛、乘馬。詔曰：〔一三〕「高祖功臣，蕭、曹為首，有傳世不絕之誼。〔一四〕曹相國後容城侯無嗣，〔一五〕朕甚愍焉。望長陵東門，見二臣之墓，〔一六〕生既有節，終不遠身，誼臣受寵，古今所同。遣使者以中牢祠，〔一七〕大鴻臚悉求近親宜為嗣者，須景風紹封，〔一八〕以彰厥功。」〔一九〕四年春正月，〔二０〕單于乞降，賜玉具劍，羽蓋車一駟，中郎將持節衛護焉。六月，〔二一〕大將軍竇憲潛圖弒逆，〔二二〕幸北宮，詔收捕憲黨射聲校尉郭璜，〔二三〕使謁者收憲大將軍印綬，遣憲及弟篤、景就國，到皆自殺。五年正月，宗祀五帝於明堂，遂登靈臺，望雲物，大赦天下。自京師離宮果園上林廣成囿悉以假貧人，〔二四〕恣得收捕，〔二五〕不收其稅。六月，〔二六〕郡國大雨雹，大如鴈子。六年六月，和帝初令伏閉晝日。〔二七〕七月，〔二八〕京師旱。幸洛陽寺，〔二九〕錄囚徒，舉冤獄。未還宮而澍雨。〔三０〕九年春正月，永昌徼外蠻夷及擅國重譯奉貢。〔三一〕改殯梁皇后於承光宮，〔三二〕儀比敬園。〔三三〕初，后葬有闕，竇后崩後，乃議改葬。十年五月丁巳，〔三四〕京師大雨，南山水流出至東郊，壞民廬舍。十一年，〔三五〕復置右校尉官，置在西河鵠澤縣。十二年，象林蠻夷攻燔官寺。〔三六〕秭歸山高四百餘丈，〔三七〕崩填谿水，厭殺百餘人。〔三八〕十一月癸酉夜，〔三九〕白氣長三丈，起國東北，指軍市十日。是月，西域蒙奇、疏勒二國歸義。十三年春正月上日，〔四０〕上以五經義異，〔四一〕書傳意殊，親幸東觀，覽書林，閱篇籍。〔四二〕十六年十一月己丑，行幸緱氏，登百坯山。〔四三〕元興元年五月，右扶風雍地裂。〔四四〕朝無寵族，〔四五〕政如砥矢，惠澤沾濡，鴻恩茂篤。〔四六〕外憂庶績，內勤經藝，〔四七〕自左右近臣，皆誦詩、書。〔四八〕德教在寬，仁恕並洽。是
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:39:51-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>