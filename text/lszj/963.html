<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卽位年,元年,二年,三年,四年,朝鲜王朝实录【景宗修正实录】全文在线阅读,朝鲜王朝实录【景宗修正实录】全文在线下载,大玄古籍书库">
<meta name="description" content="朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[景宗修正实录]。《景宗实录》经历了5年多的岁月，于英祖8年（1732）时编纂完毕。正祖初期，在编纂《英祖实录》的过程中，发现了《景宗实录》里面存在的问题，因此展开了修正作业。在位不过4年的《景宗实录》的编纂之所以拖了这么久，其原因在于英祖初期发生了戊申之乱（李麟佐之乱）等复杂的政治动乱。正因为《景宗实">
<title>朝鲜王朝实录【景宗修正实录】_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">朝鲜王朝实录【景宗修正实录】</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]149176</span> <br/>
          说明： <span class="inputVal" id="bkdec">朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[景宗修正实录]。《景宗实录》经历了5年多的岁月，于英祖8年（1732）时编纂完毕。正祖初期，在编纂《英祖实录》的过程中，发现了《景宗实录》里面存在的问题，因此展开了修正作业。在位不过4年的《景宗实录》的编纂之所以拖了这么久，其原因在于英祖初期发生了戊申之乱（李麟佐之乱）等复杂的政治动乱。正因为《景宗实录》是在英祖初期复杂的政局之下编纂而成的，所以，正祖初期在编纂《英宗实录》时，《景宗实录》的问题开始暴露，最成问题的就是对景宗即位初期的所谓“辛壬狱事”（或“辛壬士祸”）所作的叙述。该事件指的是景宗即位后，少论派掌握政权。之前，金昌集、李颐命、李健命、赵泰采等老论四大臣曾促使延礽君（日后的英祖）被册封为世弟并代理听政。对此，少论派心怀不满，从而诬告并肃清老论四大臣。日后，英祖当上国王，就这一事件，站在老论派一边，制定了明确的评判基准。而关于英祖所下的这一处分，《景宗实录》中的记载却没有将其如实地反映出来。因此，正祖初期对“辛壬士祸”的记述部分进行了修正，之后印刷出来的便是《景宗大王修正实录》（5卷），该书同《英祖实录》一起共印刷了5件，分别收藏在春秋馆和地方的四大史库里。负责编纂《英祖实录》的黄景源、蔡龙臣、赵、李命植等人参与了《景宗大王修正实录》的编纂。</span> <br/>
          封面： <span class="inputVal" id="bkimg">Z_6413.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]朝鲜王朝实录【景宗修正实录】
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]149176
[book_dec]朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[景宗修正实录]。《景宗实录》经历了5年多的岁月，于英祖8年（1732）时编纂完毕。正祖初期，在编纂《英祖实录》的过程中，发现了《景宗实录》里面存在的问题，因此展开了修正作业。在位不过4年的《景宗实录》的编纂之所以拖了这么久，其原因在于英祖初期发生了戊申之乱（李麟佐之乱）等复杂的政治动乱。正因为《景宗实录》是在英祖初期复杂的政局之下编纂而成的，所以，正祖初期在编纂《英宗实录》时，《景宗实录》的问题开始暴露，最成问题的就是对景宗即位初期的所谓“辛壬狱事”（或“辛壬士祸”）所作的叙述。该事件指的是景宗即位后，少论派掌握政权。之前，金昌集、李颐命、李健命、赵泰采等老论四大臣曾促使延礽君（日后的英祖）被册封为世弟并代理听政。对此，少论派心怀不满，从而诬告并肃清老论四大臣。日后，英祖当上国王，就这一事件，站在老论派一边，制定了明确的评判基准。而关于英祖所下的这一处分，《景宗实录》中的记载却没有将其如实地反映出来。因此，正祖初期对“辛壬士祸”的记述部分进行了修正，之后印刷出来的便是《景宗大王修正实录》（5卷），该书同《英祖实录》一起共印刷了5件，分别收藏在春秋馆和地方的四大史库里。负责编纂《英祖实录》的黄景源、蔡龙臣、赵、李命植等人参与了《景宗大王修正实录》的编纂。
[book_img]Z_6413.jpg


[book_title]卽位年
六月
6月8日
○初八日癸卯，上昇遐于慶德宮之隆福殿。越六日，戊申王世子卽位于崇政門。
○前一日，禮曹進服制節目：
王世子斬衰三年，衣裳、〈用極麤生布。〉冠、〈用稍細生布以麻繩爲武及纓〉首絰、腰絰、絞帶、〈竝生麻。〉竹杖、菅履，嗣位冕服。卒哭後視事服，白袍、素翼善冠、〈笠則用白。〉布裹烏犀帶、白皮靴。凡喪事服衰服。十三月練祭，練冠去首絰、負版、辟領衰。二十五月祥祭，黲袍、翼善冠、烏犀帶、白皮靴。二十七月禫祭，玄布、翼善冠、烏犀帶、白皮靴。禫祭後，袞龍袍、玉帶。王妃斬衰三年，大袖、長裙、〈用極麤生布。大袖本國長衫，長裙卽裳。〉蓋頭、頭𢄼，〈用稍細生布。〉蓋頭，代以本國首帊，竹釵、〈箭筓。〉布帶、〈用麤生布。〉布履。〈用白綿布。〉卒哭後，白布大袖、長裙、蓋頭、頭帊及帶、白皮靴。二十五月祥後，深染玉色大袖、長裙，黑蓋頭、頭𢄼及帶白皮靴，不用金珠、紅繡。二十七月禫後，服吉服。王世子嬪斬衰三年，大袖、長裙、〈用極麤生布。〉蓋頭、頭𢄼〈用稍細生布。〉竹釵、布帶〈用麤生布。〉布履。〈造以白綿布。〉卒哭後，白布大袖、長裙、蓋頭、頭𢄼及帶白皮靴。內命婦嬪以下服，與王妃服同。親子服，與王世子服同。卒哭後權着白衣、布裹紗帽、布裹角帶、白皮靴。凡喪事服衰服。十三月練祭，練冠去首絰、負版、辟領衰。二十五月祥祭，服深染玉色衣、烏紗帽、黑角帶、白皮靴。二十七月禫祭，服黑衣、烏紗帽、黑角帶、白皮靴，禫後吉服。親子妻服，與王世子嬪服同。宗親一品以下及文武堂上官妻，齊衰期年。大袖、長裙、〈用次等麤生布。〉蓋頭、頭𢄼、〈用稍麤生布〉竹釵、布帶、〈用次等麤生布。〉布履〈造以白綿布。〉卒哭後，白布大袖、長裙、蓋頭、頭𢄼及帶、白皮靴。文武三品以下妻，白布大袖、長裙、蓋頭、頭𢄼及帶白皮靴，卒哭而除。各道大小使臣及外官服，與百官服同，妻服與宗親及百官妻服同。同姓、異姓緦麻以上親，內侍、散三品以下妻服，與宗親妻服同，同姓、異姓緦麻以上女服，與親孫女服同，親孫女服，與親女服同。守陵官及侍陵內侍，斬衰三年，衰絰之制及練、祥禫服，與親子服同。別監各差備人，極麤生布直領衣、頭巾、麻帶、白繩鞋。卒哭後，白衣、黑頭巾、黑帶，終三年。有職事前銜各品及成衆官，〈內禁衛、忠義衛、忠贊衛、忠順衛、別侍衛、族親衛之類。〉白衣、白布裹帽、布裹角帶、白皮靴，卒哭後，白衣、烏紗帽、〈笠則用白。〉黑角帶，終三年。錄事、書吏，白衣白平頂頭巾、〈有角者去鐵，用布垂帶。〉麻帶白皮靴，卒哭後，黑平頂頭巾、〈笠則用白。〉黑帶，終三年。社稷署、宗廟署官及諸陵殿參奉等官，入直幷服常服，烏紗帽、黑角帶，出外與百官服同。甲士、正兵，白衣、白笠、麻帶、白皮靴，卒哭而除。百官服制別單：宗親、文武百官斬衰三年，布冠、〈梁，三品以上三梁，五品以上二梁，九品以上一梁，以麻繩爲武及纓。〉布巾、布衫，〈用極麤生布。〉加衰、辟領、負版、掩袵、帶下尺、布裙、〈用極麤生布。〉麻腰絰、首絰、麻帶、菅屨、竹杖，網巾仍前，而〈後邊白緣，去金玉貫子。〉文、武、蔭內外百官，無論實職前銜，幷同。宗親從二品以上，六曹、三司、承政院、漢城府、成均館、掌隷院以上長官，兩都留守、外方諸道監司，武時任大將，外方統制使、統禦使，文、武、蔭時任及曾經正卿以上，幷扙。同姓、異姓緦麻以上親內，無論時任、前銜及無職人，與百官衰絰服同。內侍、司謁、司鑰、書房色、飯監，與百官實職者同，而無杖。文武百官時、散官公服，團領衣、〈用極麤生布，緝邊。〉布裹帽、〈用麤生布裹紗帽。去鐵角，以布作帶後垂。〉布裹角帶、白皮靴，卒哭後，白衣、白帽、〈笠則用白。〉布裹角帶。十三月練祭，練布裹紗帽。二十五月祥祭，服深染玉色衣、烏紗帽、黑角帶。二十七月禫祭，服黑衣，禫後服吉服。生員、進士、幼學，白笠、生布衣、麻帶，生徒，白衣、白帶、白皮靴，〈生員、進士、生徒入學，白頭巾，卒哭後黑頭巾。〉終三年。臣謹按永樂二十有一年，太宗皇帝遣太監劉景、禮部郞中楊善，欽賜恭定諡，諭祭于廣孝殿，使者入，臨見百官皆服衰絰，謂儐者曰：「中於禮矣。」此莊憲王初正喪制也。至肅宗時，詢大臣及儒林、經學之士，講定三年服制，於是乎喪禮大備，而未及行於國中也。至是，上遵肅廟已定之禮，乃斷然擧而行之，何其盛也？何其盛也？孔子曰：「父作之，子述之。」肅宗大王，雖已定儀節，然苟非後嗣王述其事，則烏能復先王之禮哉？
○頒敎中外臣民：
王若曰，寧王棄群臣朝，奄罹巨創；小子陞大寶位，勉循舊章。攀號莫逮，播告用亶。粤若列聖之垂統；式多有殷之歷年。宗德祖功，軼三代之隆洽；治成制定，啓百年之後昆。恭惟大行大王，允矣丕承丕顯。至行天賦，孝弟通於神明；治道日升，風敎達於封域。崇儒重道，而文化大闡；正義明倫，而人紀克修。恤民窮而賙賑，惠澤覃被；敬天威而修省，孚應靡差。四紀憂勤，積致榮衛之損；十載疾疚，終蔑藥餌之功。啓籥金縢，惟冀卜體之罔害；宣命玉几，忍言夢齡之無徵？何辜于天，降割于我？承顔無日，奉虛殿而摧心；問寢隔晨，尙玉音之在耳。矧當枕塊處苫之日，何安負扆受寶之儀？念遺大投艱于躬，宗社之責甚重；勉繼志述事之義，臣僚之請彌堅。仰體慈聖之溫綸，遹遵成周之故典。主重器而怵惕，臨黼扆而號呼。視龍袞之加身，若無憑托；對鵷班之趨陛，增我哀傷。傳次在予，若何而纉承基緖；艱虞溢目，若何而緝綏家邦？惟思不懈於夙宵，庶幾無隳於堂搆。旣擧渙汗之諭旨，詎無解澤之推恩？於戲！若隕深淵，詎忽圖功？惟卒今在初服，宜思與物竝生。故玆敎示，想宜知悉。〈大提學李觀命製進。〉
○下內醫李時聖等于禁府。憲府、諫院論內局諸醫之罪曰：「大行大王，積年違豫，內局諸醫等，不能對證用藥，終至有崩天之痛。侍藥諸醫，請竝拿鞫定罪」上允之。
6月15日
○庚戌，賓廳啓曰：「仁廟國恤時，仍用長陵之號。大行陵號，今亦當仍稱明陵。」上從之。仍上大行諡號曰：「章文憲武敬明元孝。」法度大明曰章，道德博聞曰文，賞善罰惡曰憲，剛强以順曰武，夙夜儆戒曰敬，照臨四方曰明，立義行德曰元，大慮行節曰孝。廟號曰：「肅宗。」剛德克就曰肅。殿號曰：「孝寧。」
○尊惠順王妃爲王大妃，封嬪魚氏爲王妃。追封端懿嬪沈氏爲端懿王后，殿號永徽，陵號惠陵。
○王大妃下內帑銀於都監。初肅宗寢疾彌留，令內帑貯銀三千七百兩，爲大喪都監之費。至是，大妃諭都監曰：「大行恐傷民力，貯之久矣。」乃下所儲銀。嗚呼！先大王寢疾彌留之中，聖慮及此，益可見盛德深仁，度越前軌，而王大妃於哭擗之餘，明諭大行之遺意，以揚駿惠，吁其盛矣哉！
6月17日
○壬子，正言申晳上疏言：
成服後廷臣朝夕之臨，宜不可闕，而朔望陪祭之外，雖禁省入直者，不得一臨。皇朝，有三日朝夕臨，七日朝臨之制。宜詢禮官，亟定哭臨之節。各司官長之外，宰列從班，皆不許受杖，曾經侍從專奏事之官，皆令受杖。是朱子定論，令卽變通，恐不可已。宣政殿設殯，實有大行遺敎，因山之前，擇吉移封，可以無憾於繼述之孝。
上答以上奉慈敎，奉移重大，當議大臣處之。哭臨受杖事，令禮官稟處。領議政金昌集獻議：「廷臣朝夕臨之節，禮經及前史，旣有可據之文。百官各有事，餘暇無多，易致事務之曠廢。只令闕內入直官，參朝夕哭，限以公除。受杖事，朱子之議，有所謂嘗侍從以上，專奏事者，皆許受杖。今之曾經堂上、侍從，或臺侍以上者，許以受杖，恐無妨。朱子以郡守列於受杖之中。今之守令，與古郡守不同，而兵使、水使，亦當許受杖。」判中樞府事李頣命議：「以禁直中兵曹、摠府堂上，亦宿衛，近臣竝與政院、玉堂同參，可以成班。藥房問安之官，二品以上三司，以公事入闕者及凡謝肅拜辭者，幷令同入於朝哭，適當哺時，亦許臨，限以因山前，恐爲參酌得宜。」上命受杖，依領相議，哭臨，依判府事議行之。
○禮曹又以移殯之節，議于大臣，判府事李頣命議：「以今違失末命，循事勢也，啓殯菆塗，非其時也。如有終不可變者，追告事由，恐不可已。」上以仰稟慈殿，則先王遺敎，爲慮資政殿狹窄，故奉安于宣政殿也。到今移奉梓宮，事體重難，大臣之意，正合予意。依判府事議行之。
○持平洪鉉輔疏曰：
陵寢素祭，專出於勝國崇佛之餘風。況上食設素，尤極無義。自今殯殿朝夕奠及其餘祀典，一遵禮意，以肉膳設行。各陵節祀與忌辰祭，亦宜變通。今此斬衰之制，實數千載所無之擧。臣庶服喪，不可以曾前未備之故事，援以爲例。朔望殷奠之日，罷散官及館學生，望哭外班，宜如成服儀。
上令禮官稟處。禮官議于大臣，領議政金昌集曰：「魂殿素膳，誠若不合于古禮，而自內旣用供上魚肉，兼設素膳，何至大害？陵寢素膳，先臣曾獻議，數百年遵行之禮，一朝難變之意，反復敷陳，何敢別有他見？殷奠日，罷散官及館學生望哭外班，似合情文。」判府事李頣命議：「以殯殿、魂殿，則文昭殿舊例，可以旁照。且聞自內兼有供上魚肉，此亦得宋朝幷薦牙盤食之義，恐當先許變通。外班望哭，雖無前例，禮宜從厚，亦當許行於因山之前。」上命以大行誠孝，先朝不行之肉膳，到今爲之，在天之靈，必不安矣。依祖宗朝例施行，望哭，依領相議行之。
6月18日
○癸丑，山陵摠護使李健命奏：「奉審山陵埋標，則爲甲坐庚向矣，仁顯王后陵分金，則庚寅、庚申，刻標則丙寅、丙申。蓋以庚寅、庚申，拘忌於大王年甲，有此相左。曾見崇陵酉坐、卯向，兩陵皆同，而大王陵，以癸酉、癸卯分金，王后陵則以辛酉、辛卯分金，外向則兩陵如一。蓋地家，不以外向爲大段關係，故今此分金與王后陵少異，而外向當依崇陵例，從前陵爲之。曾見長陵假丁字閣，體樣差小。以王妃陵在先，而大王陵在後，故新梓宮排設於舊丁閣，而移奉王妃神位、床卓於假丁閣，三年後毁撤。今當用長陵例，王妃神位、床卓，移設於假丁閣矣。」上竝從之。
6月26日
○辛酉，右議政李健命言：「明陵虛位處，埋置石刻，旣以草單書入，灰隔尺數，當依刻書爲之。且有退壙減尺之敎，退壙制度，似爲狹小。自前退壙所藏明器甚多，而今此退壙不廣，則勢將變通。且石刻，亦載遺衣服外，書冊、衣襨勿入之敎。己亥、甲寅國恤，衣襨、書冊，雖幷入於退壙，而當依辛巳傳敎，衣襨、書冊，幷爲勿入矣。」上從之。
6月30日
○乙丑，流星出五車星，狀如鉢，尾長三四尺，色赤。
○典獄死囚破獄門而逃。時，明火賊在囚承款，十六名共作黨，打碎圄門，突出逃躱。刑曹啓請，獄官及巡邏將拿問，上從之。
秋七月
7月1日
○朔丙寅，日有蝕之。
7月4日
○己巳，公除。
○院相率諸承旨啓曰：「自前國恤時，院相本以成服爲限，至於限公除仍直，元非例規。況旣過公除，宜許臣等罷黜。」上從之。
○正言申晳啓：「日者嗣位庭請時，左尹尹就商，身在闕中，不出庭班，臺監促出，反加詬叱。請罷職。」允之。
7月5日
○庚午，祭酒李喜朝上疏曰：
臣於上年，投進所編《東賢奏議》，幷錄先正臣李彦迪《九經衍義》中所爲說者。仍請早晩進講《衍義》本書，大行大王，褒以精切。聞明、宣兩朝於大喪卒哭前，亦御經筵。今日，雖不得備禮開筵，若引接儒臣，講以此書，則必有所補。
上嘉納之。
7月6日
○辛未，右議政李健命言：「誌石蓋上，當刻大字，而山陵謄錄各異。己亥只書廟號，遷陵時及甲寅春，則幷書諡號，秋國恤則幷書廟號，庚申、癸亥、辛巳，則幷書諡號、徽號。卽今外議皆言：『字多而小，易致漫滅，諡、徽號，不必盡書，只書廟、諡，欲大字畫，以取省約矣。」上從之。
7月8日
○癸酉，判中樞府事李頣命啓曰：「召對，講《綱目》，治道汚隆、政令得失，盡載此書，而古人居喪，必讀喪禮。《禮記》之關於喪禮者，抄出進講於卒哭之前，似有益於服禮之道。請令儒臣，問議領事。」上從之。頣命曰：「今番喪服儀節，屢改，事涉顚倒，猶有未盡。卒哭後上下服色，皆以白布、白帽啓下，而《五禮儀》則卒哭後，上下用烏帽、帶、白衣。曾在宣廟朝，閔純請改以白布、白帽，至今遵爲成式矣。今則群臣已受縗，練時當練其縗。縗服與視事服雖異，縗服未練，而視事服徑用白布，似爲未安。臣意則卒哭後，上下視事服，仍用布帽、衣帶，待練用白袍帽，恐爲得宜。宜令禮官，問議諸大臣而稟處。」上從之。頣命曰：「國恤卒哭前，士大夫家忌祭，或有略設者，或有不行者，墓祭或有廢之者，朔望參或行或否。此雖不關於國家典禮，宜有定制。亦令禮官，酌定稟處。」上從之。
○禮曹啓曰：「判府事李頣命所奏服色事，議于大臣，則領議政金昌集以爲：」今日喪制旣定，上下服縗，練時當練，則視事之服，宜無異同。國恤卒哭前，士大夫家忌、墓祭、朔望參，諸賢之論，亦多不一，而文純公朴世采，私有所錄以爲：『忌、墓祭，則文純公李滉、文成公李珥、文簡公成渾，皆言其當行。』文正公宋時烈、文正公宋浚吉又言：『其師文元公金長生，每遇國恤，廢墓祭，而忌祭則以單獻行之，謂得酌變之宜。』大抵禮家於禮節，不能盡同，朝廷不必立爲一定之制。許令各自隱度，求其安於心者爲之，俱不外於先正之論。行之者近乎仁，廢之者近乎義，處之如斯，恐或無失。「上命依議行之。
○弘文館啓曰：「進講冊子，問議於領事金昌集，則以爲：『居喪讀禮，意有所在，而《禮記》，篇秩浩多，如《樂記》等篇，又非今日之所當講。其可合進講篇目，令儒臣，商確抄出，進講似宜』云。」上命依議施行。
7月11日
○丙子，以李光佐爲禮曹參判。光佐自肅廟丙申處分以後，不復造朝，大漸之際，昇遐之後，一不參庭班，至是，始出而仕。
7月13日
○戊寅，又以召對進講冊子，命議于諸經筵官，弘文館請議于諸大臣。領議政金昌集以爲：「《朱書》名目最多，曾在先朝，取《節酌通編》，每於召對時進講。今亦以此進講，而此書不可一時涉獵。每講不過六七板，以講究義理爲務，則有補於聖學矣。」上命從之。
7月14日
○己卯，校理洪廷弼上疏曰：
嗚呼！《詩》之《訪落》、《敬之》等篇，亦皆成王朝廟所作，而其首章曰：「敬之。敬之。天惟顯思，命不易哉。」其下章曰：「日就月將，學有緝熙于光明。」今我殿下召對之擧，亦可謂旣敬而又學矣。日者儒臣疏末，引明、宣兩朝事，而誠恐其間，不無差別之端。夫明廟承乾之日，春秋十有二歲。其時以爲王方幼沖，學問最急，卒哭前請開講筵。至於宣廟端臨之初，春秋纔十有六歲，則非可引據於今日也。恭惟聖學，固宜典于終始，而比諸沖年，一日爲急，則猶有間矣。今者甫經公除，旋開講席，哭擗不撤，講讀幷行，參以情禮，豈不未安？肆惟孝廟在疚之日，禮曹啓議，儲宮卒哭前書筵服色，則下敎曰：「經者，萬世之常，不可以一時之故，便用權道，而況孝悌之道乎？予惡夫末世之純用權道。」遂不許。今殿下之臨筵進講，雖不可謂之純用權道，而亦非喪禮之常經。伏願一遵禮經，差俟卒哭而開講焉。
上優批嘉納。
7月15日
○庚辰，大司憲李喜朝上疏曰：
臣嘗見朱子，於宋孝宗喪後，赴寧宗之召，箚論君臣服制，竝及軍民男女方喪之禮。旣去國，與其門人余正甫，往復申論，有曰：「燕居服，白絹巾、白涼衫，選人、小使臣，旣祔除衰，而皂巾、白涼衫、靑帶以終喪。庶人、吏卒，不服紅、紫，三年如此。綿蕝似亦允當。初喪，便當制古喪服以臨，別制布幞頭、公服、布革帶以朝，乃爲合禮。」臣妄謂國家若用此議，臣下皆以縗服成服，則燕居服，亦當依此爲之。得接服制節目，則奉承先大王遺敎，遵用朱子議，千古陋習，曠然一洗，獨於燕居服一款，終無擧論。自哭班成服，退歸時旣不仍着縗絰，則不可不以燕居服出入，而旣不定式，人各自行。臣意與其箚用他帶，此有朱子定論，可以爲據，遂作白生布帶以着矣。追聞朝士、大夫，以至儒生庶人，燕居出入，率多着麻帶，故其始着布帶者，往往亦改着麻，且以臣之布帶爲非。蓋臣若不信朱子，從衆着麻，則人言必不如此也。仍念此事，若無朝令，則紛紜斑駁，終無歸一之時。願命參考朱子諸說，燕居服色，磨鍊頒布，使中外曉然。且從前國侐時，臣下之在父母喪者，其服及常着之服，論議不一，私家大小祭祀，先賢所論，亦多異同。往在辛巳年間，因大臣所達，私家虞、卒、練、祥、脫服等事，朝家旣已定式，則此亦一體講定，有所指揮。
上命令該曹稟處。禮曹請議于大臣及知禮諸臣，領議政金昌集以爲：「朱子所論服制，有三件。一是古喪服，猶今之衰服也，一是布幞頭巾，猶今之視事服也，一是白絹巾、白帶，卽所謂燕居服。而今番磨鍊時，燕服一節，初不擧論，故朝紳、士庶，皆仍服麻帶矣。然而燕服，本不甚重。如黑縗豈非朱子所服。而今之禮家，未嘗有服之者，不特白絹巾之不遵行而已。麻帶視白帶，不無輕重，捨輕服重，未見其失。至於在喪者，《禮》云：『有君喪，服於身，不敢私服。』隆古以義斷恩之制，猝不可復行。但於成服之日，一以職品，如例受服，如朔望、靷葬、練祥之日，赴臨國喪，則服其服，在家與私出入時，許服私喪，恐或無妨。」左議政李健命以爲：「朱子白絹巾、白涼衫、白帶，似由於其時喪制，未盡復古也。到今喪禮大定之後，朝士之受衰者，燕居雖或變用白帶，衰絰尙在，儒生則受衰，只有麻帶一節，出入燕居，皆用白帶，則將於何，表其受之之制乎？在喪人成服及常着之服，首相議斟酌得宜矣。」行司直鄭齊斗以爲：「朱子書白布、白帶及布公服、布革帶，諸說如此，己亥、甲寅，亦無燕服麻帶，遂因着布帶不疑，與都憲疏陳，同一事也。儒士以下，皆以布笠、麻帶成服，他無燕服之節，而以其麻帶常着，則與燕服之布帶，遂成斑駁。然今日朝中公服，亦用布帽、布裹帶，此亦本於朱子說也。今以燕服之布帶爲異，則朝中布裹帶，獨不與儒生、庶人等麻帶，反爲倒置耶？臣謂通融定制，可以大小相稱。至於喪人成服，在前前銜士人，無衰麻，故疑於服。今旣著令衰麻，則其成服衰麻，將何異於諸人也？其常着之服，古禮大夫、士，其在爵無變。《曾子問》所謂：『有君喪服於身，不敢私服，其殯葬，亦常之君所。』云云，以此故也。後世公卿、大夫，若一朝有親喪，卽解官歸家，無復之公，同一士人矣，此禮無復用之。今在喪，旣去職在家，則其在家私服，似與士人同也。今日前銜、士庶，雖曰：」服衰，其實與《曾子問》所述在官者不同。若使擧國，皆如古大夫在爵之禮，不敢私服，則朱子《君臣服議》義其例，豈有如此耶？「上命從領相議。
○減世子宮、嬪宮柴炭。工曹判書閔鎭遠啓曰：「先王盛德，惟尙儉節用，殿下必須加勉，然後可救斯民之塗炭，允合繼述之孝也。宣惠廳貢物中所謂其人者，卽各處祭享及闕內各殿諸上司進排之貢物也。甲寅年，先王卽位後，世子、嬪宮進排柴炭，特命勿罷，蓋其時闕中用度不足故也。今日殿下嗣位後，世子、嬪宮柴炭，仍爲進排，通前後進排之價，多至米一萬一千石。其勢必將加賦於民，世子、嬪宮進排，非但柴炭，勿論某物，宜盡數減除。」上命減除。
7月18日
○癸未，禮曹啓曰：「卒哭後，上下視事服色，因大臣陳達，收議判下，今當改付標以入，而《五禮儀》，王妃、王世子嬪、親子妻、女官、文武百官妻服色，亦於卒哭後，皆用白色衣，故從上服以生布磨鍊。至於掖屬及有職事前銜、成衆官、錄事、書吏、生、進、生徒，卒哭後白衣，亦改以練後。掖屬以下至皂隷、邏將，卒哭後黑布、黑帶、烏帽、烏帶、黑平頂頭巾，當遵《五禮儀》之制，有乖於宣廟朝白衣冠帶改制之意。當此禮節大正之日，不可因循，故皆改以白色。甲士、正兵、庶人服及百官服制別單中杖條，依收議判下，改付標以入。」上從之。
○罷李光佐職。初，正言徐宗燮上疏曰：
殿下越自聽政，惟以淵默爲主，事端之疑晦，輒靳問難。凡有陳白，只是曰：「唯。」曰：「留意而已。」吐辭發言之際，過於愼重，若不出口，臣僚之昵侍者，多有聽瑩之患。臣願渙發德音，有疑必問，明白賜敎。前參判李光佐，昨年以來，大行大王王候添㞃，候班連設，而身居宰列，一不進參，侍藥設廳，略不變動。雖以情勢爲諉，元非大段，故今番出膺敦匠之命，處義無據，責罰不可已也。
答以憂愛之忱，深用嘉歎。可不體念？李光佐處義無據，特罷其職。
○以趙泰耉爲吏曹判書。臣謹按，聖人於《易》明陰陽、屈伸之理，君子、小人進退之幾，以戒後世。故《泰》之六四曰：「翩翩不富，以其隣不戒以孚。」言三陽已過于中，而三陰翩然來也。肅宗享國四十年，升平已極，而辛壬大禍將作，趙泰耉入判吏曹，亦翩翩不富之象也。三陽已極，而三陰將復於下，豈非天哉？
○禮曹啓曰：「國恤成服後，新授職名者，時無追服與否定奪之事。議者或以爲：『士庶人，以布笠麻帶受服，則除職後，雖受衰，實無追服之嫌。』或以爲：『睿宗朝，有喪服不可追製，新授職者，以素衣就仕之命。朱子不許喪服之改製，古禮又有不補喪服之文，則已經成服後，不可續續追改。』請議大臣及知禮之臣。」上允之。
○領議政金昌集議曰：「士庶旣服布衣麻帶，則實與斬衰無異。新入仕者，從而受衰，亦似無追服之嫌，而但旣練之後，亦當有入仕者，一體受衰，則恐涉太晩，若以練前後爲別，則亦似斑駁。新入仕者，雖不受衰，未見其大段欠闕。」司直鄭齊斗議曰：「國恤卒哭前，前銜復職，筮仕初階者，皆以白布爲帽爲公服，熟麻爲帶。蓋凡服不得再製，初不衰麻者，事異聞喪，則不得追服故耶？皆已爲衰麻也，但士人無正服冠裳耳。然其冠裳，難於再製，與達官之不得追服無異也。不得已仍其舊服，而只加以常用公服而已耶？」上命從領相議。
○流趙重遇三水府。重遇疏曰：
帝王之德，莫過於孝，而追報之道，《禮經》明訓，母以子貴，《春秋》大義。今殿下爲宗社、神人之主，而所生之親，尙闕名號，寂寥窮閭，祠屋蕭條，一抔丘墓，宿草荒涼。文武朝臣，秩視二品，尙有榮贈之典。以殿下堂堂千乘之尊，獨無爵號之加於誕育之親，其何以尊國體而伸至情哉？臣記向日先大王鑑殿下之情，而特許遷葬，達殿下之志，而復令望哭。以此推之，則先大王陟降之靈，必弗咈於今日之擧矣。臣伏覩《璿源譜略》一書，前後纂輯，悉稟睿裁，而禧嬪二字，未嘗刪去，則亦豈非先大王微意存於其間者乎？伏願特命禮官，亟定名號，以伸至情，以尊國體焉。
行都承旨洪致中、左承旨權熀、右承旨韓重熙、右副承旨洪啓迪、同副承旨尹陽來等啓曰：「幼學趙重遇來呈一疏。臣等見其疏本，則上陳慈聖復膳之請，下款則以母以子貴爲言，敢曰：『先大王陟降之靈，必弗咈於今日之擧。』又曰：『先大王微意存於其間。』噫嘻！是豈今日臣子之所忍發口者哉？先大王當初處分之後，前後下敎，不趐嚴截。頃在丙戌備忘記，有曰：『暗行御史書啓中，敢以爵號書之，事之可駭，莫此爲甚』，仍命罷職。又於丁酉咸一海之上書也，以敢書爵號，亦甚絶痛爲敎。聖意所在，昭如日月，布人耳目，則凡我臣庶，孰敢容議，而今於梓宮在殯，仙寢未冷之日，已有如此陰邪之輩，欲逞其眩惑嘗試之計，矯誣先旨，用意陰慝。如使此輩，苟有追念先旨，嚴畏先朝之心，則其何敢以誣罔之言，肆然加之於不敢加之地，而無少憚哉？此等鬼蜮之徒，若不嚴懲痛斥，則不但日後隄防之漸弛，抑恐有歉於我聖上遵先無改之道。臣等驚痛之極，不敢循例捧入，附陳所懷。」上降備忘記曰：
今觀趙重遇疏本，一篇主意，專在於亟定名號，而其下款，則以母以子貴爲言，敢曰：「先大王陟降之靈，必弗咈於今日之擧。」又敢曰：「先大王微意，存於其間。」此豈臣子所忍發口，亦有乖於處分之意。矧今仙寢未冷之日，何敢以誣罔之言，若是其肆然哉？不可不痛斥，趙重遇邊遠定配。
○下趙重遇獄。執義趙聖復啓曰：「趙重遇疏，假托慈聖復膳之請，一篇精神，專在下款。一則曰《春秋》大義，一則曰先王微意。噫嘻！此何言也？母以子貴，《春秋公羊》之說，而胡氏極論其非，程、朱之訓亦甚嚴截。至於先王微意及弗咈於今日之擧等說，尤爲絶痛。前則有答朴萬鼎、朴涏之批，後則有特罷御史，痛斥一海之敎。處分嚴正，堅如金石，旨意昭揭，皎如日星，則爲今日臣子者，何敢以此等矯誣之言，肆然發口哉？一種奸凶餘孽，潛相揣摩，闖起躑躅，乃於仙寢未冷之日，忍以誣罔之辭，敢加於不敢加之地，欲累聖上遵先無改之孝，欲售邪黨眩惑嘗試之計。幸賴聖鑑，洞燭奸狀，特下屛裔之命，第此陰慝之疏，決非幺麿一重遇所能獨辦。請趙重遇嚴刑究問。」上不從，己丑，依允。
7月27日
○壬辰，刑曹刑趙重遇，重遇供曰：「今月望間，在鄕構疏，來于泥峴本家。士人朴景洙適訪，示草，則景洙曰：『此疏極善思，而此草不可用，吾當改搆。』前後往返，凡三次，而景洙以爲：『某日可呈。』初欲呈疏時，妹夫李受漸挽之曰：『鄕曲之人，不知妙理，呈此等疏，將若之何？』」更推：「當初指嗾注子洞居尹天運，曾有一面之分矣，忽來訪曰：『君欲陳疏，然否？』答曰：『果有是事。』其後景洙來問陳疏與否。必是天運傳通，而初無同情之事，妄聽人言，陷此罔測。若與景洙面質，則謀議之人，自可指告。」於是，刑曹請拿問景洙等，上從之。景洙供曰：「今月望間，李受漸來言曰：『其妻娚龍仁居趙重遇，爲張氏復爵號事，欲上疏，未知何如？』答曰：『疏語是非，姑無論，國葬之前，事非其時，君其挽止。』受漸曰：『吾意亦然。』後數日，重遇請見曰：『張氏，卽我聖上誕育之親，而嗣位已久，尙在庶人之位，吾欲上疏矣。如我者，草野之人，猶尙慨然，如君京華有識之士，何爲此委靡之論而挽止乎？』仍自袖出一紙曰：『此吾所搆疏，請詳見刪潤。』答曰：『吾非文士，何以下手？』某日可呈事，初無發說。果有謀議處，則安能逆覩今日之禍，不言于重遇乎？」天運供曰：「李受漸入居泥峴趙重遇家，故日前往見，受漸曰：『此吾妻娚』，故暫接談。後，又見於受漸家，重遇果來訪，而其家無接客處，揖於門間而已，元無議疏之事。景洙兒時有面分，而在喪不相弔問，便成絶交」云云。刑曹啓言：「朴景洙罪均重遇，請一體邊遠定配，尹天運、李受漸減等定配。」上從之。
八月
8月4日
○戊戌，承旨金一鏡上疏曰：
臣劾李禎翊逼尊之罪矣，及過十載，禎翊遽復舊踐，反罵狼藉。臣所以聲罪者，市恩徼福，四字緊按也，禎翊之疏，乃以市恩徼福，猥許以深憂過慮，將此十三字，勒成諸大臣之罪。元老諸臣，憂之深而慮之過者，只爲一人，而禎翊市恩徼福四字上下對待，指逼之罪，興情同憤。禎翊且謂凶潜，嘗有所藉口於一鏡之言。夫潜之原疏、供辭，俱載公家文字。顧何有絲毫髣髴於臣之啓語，而禎翊乃敢白地自做，隱然以嘗有所三字，依俙閃出？眞所謂莫須有者也。臣旣受此厚誣，何可揚揚於出納之地？
上答以凶人之言，何足掛齒？因政院微稟，改批。始，禎翊論南九萬市恩徼福，一鏡言：「恩從誰出，福自何生？市於何地，徼於何時？」至是乃復言市恩徼福，隱然有沽寵之意，痛矣夫！
8月13日
○丁未，吏曹判書趙泰耉辭不就，免。
8月17日
○辛亥，以閔鎭遠爲吏曹判書。
8月24日
○戊午，吏曹判書閔鎭遠上疏曰：
昔我仁顯王后，每以臣名位漸顯爲憂，先王載其語於親製誌文中。辛巳後臣之兄弟，皆躋宰列，而於東銓則未嘗一下天點。所以追思聖妃之雅意，曲加保護而全安也。
批不許。領議政金昌集，以大政遷就，箚請許遞，從之。
8月25日
○己未，以宋相琦爲吏曹判書。
8月30日
○甲子，承旨宋成明上疏，以承旨黃璿微稟，請改金一鏡疏批，請譴罷，上從之。承旨權熀、趙鳴鳳等啓請還收曰：「宋成明疏，其所臚列，專在壞亂朝廷之計，而至於攙論黃璿事，尤極巧憯。伊時疏批之下也，璿與僚員，相議稟旨，卽承改下之批，則其非暗昧秘諱之狀，夫孰不知，而今其爲言，勒加以密地秘諱之科。卽此槪見其用意之慘毒，而殿下未暇審察，其熒惑之情，竊不勝憂歎之至。」不報。
九月
9月1日
○朔乙丑，罷承旨宋成明職。正言金龍慶上疏曰：
殿下沈靜寬仁，天質美矣，旣有其德，必有偏係。沈靜，或歉分曉，寬仁，却欠明斷，不見綜核、奮發之效，漸成因循、委靡之習。引接之際，諸臣進言，而殿下若不關聽，畢竟發落，只依允二字外，無他問難。殿下以今日臣子，不足與有爲耶？抑有所言而慮不中理，逡巡退縮耶？若此不已，竊恐罔有稟令，而國事將日非矣，臣不勝泄沓。自今改圖，論事之際，審問詳辨，辨是非，論可否，有都兪吁咈之美，無優游、叢脞之弊，豈不休哉？宋成明疏，專事捃摭，一篇精神，都在排擊銓地，敲撼廟堂，必欲空朝廷而後已。臣不欲效其伐異之尤，而辭令施措之可以匡輔者，大臣之隨事陳白，職耳。今乃捏合成案，驅之罔測，用意危怕。成明自處以不喜乖激，而其言至此，甚矣，黨論之痼人心術也。宜施譴罰，以懲投抵，以明好惡。
答曰：「宋成明疏，殊極謬戾，罷職。」
9月2日
○丙寅，館學儒生李箕重等上疏，請立何蕃、陳東、歐陽澈祠於成均館側，上許之。先是，肅宗九年，始有立祠之敎，而因循未擧，至是箕重等疏請，上從之。
9月7日
○辛未，太學齋生捲堂。大司成黃龜河招諸生問其故，掌議尹志述書納所懷曰：
昨以三人建祠事，陳請蒙允。誌文中小而輕者，旣已疏論，則重而大者，不敢泯默不言，以負我先大王崇節義激士氣之盛意。故以辛巳、丙申事未盡者，請改之意，發論，設疏廳，而方外士友，無一人相應，已極駭然，而東、西齋、四學齋生，擧皆不參。至於上齋生，幾盡謀避，僅與留齋七八人，艱成議事之會。不得已以居齋生安宅仁充疏頭，則又以無所據之說，引嫌逃走。臣以齋任，主張是事，而言行不能見重，致此狼狽，其何晏然入堂，自廁衿紳哉？然臣之所蘊蓄於中而欲陳者，庶幾因此陳暴，使天下後世，知有一脈不死之公議，則其亦不幸而幸矣。洪惟我大行大王，臨御四十餘年，仁覆如天，明斷若神，使綴旒之國勢，措之泰山，陷溺之人心，免爲禽獸。此四方含生之類，所以沒世而不能忘盛德至善者也。嗚呼！日月有時，菆途將啓。曲阜之履已遺，昌歜之好莫追，則今日臣子之所可自效其萬一者，惟在於發揮平日之志事，以之垂萬世貽燕之謨，慰一國如喪之慟，而惟我殿下所以無憾於誠信之道者，亦惟在是。苟於此一有未盡，則殿下何從而伸其無窮之孝思，臣子烏得免於《春秋》不臣之誅哉？嗚呼！先大王謨訓、政敎，動合規則，前後事業，度越百王，而若辛巳、丙申事，其處變之當道，衛道之盡誠，實千萬古所未有者也。伏見判府事李頣命所撰進幽宮之誌，則於辛巳事，沒而不書，於丙申事，微婉其辭，使是非相混，臣不勝驚駭痛惋。夫辛巳之變，暗密難測，而我先大王明於燭機，謹於防患，快恢乾斷，明示典章，使宮闈肅而輿憤洩。其處分之嚴正、志慮之深遠，求之簡冊，亦所罕見。若丙申事，變起師生，而民彝日壞，其流之害，將至於父子薄而君臣絶，幸上賴聖學高明，洞辨是非，旣明正尹拯背師之罪，繼又勉戒我殿下無得或撓。其淑人心正士趨之功，眞可以建天地而不悖，此斯文之所以永賴而不墜者也。嗚呼！先大王旣有此盛德事，而今不可以復見焉，則爲先大王臣子者，孰不欲飮泣追思，盡表章於來世，而頣命白首之年，猶且顧瞻利害，費盡機巧，忘先王際遇之恩，而藉他日讒賊之口，此豈人臣所可忍爲，而及其公議譁然，終不可以逃罪，則敢又以諱親之說，作爲義理，有若殿下眞有可諱之親，而臣子自有當諱之義者然。噫！此何言也？先王旣受祖宗付托之重，傳序於殿下，嗣登寶位，爲社稷生民之主，則殿下不敢復有私親，義理至明。況辛巳處分，寔出於先大王爲國家萬世之慮，而前後章奏之批，明示聖志所存，炳如日星，則殿下之不敢復以他意，存於淵衷，道理當然，而頣命旣自怵迫於禍福，使先大王懿美之德，不免掩醫而不章，又復傅會經訓，文致奸言，要以自掩其心迹，而誣一世耳目。嗚呼！先大王若在於今，則頣命猶敢以此等語，肆然陳於章奏之間哉？其不忠無狀之罪，可勝誅哉？伏願殿下，亟命他大臣改撰，於其所不書者，痛快說去，無令盛德、大業，終至剝蝕，則實國家之大幸，而先大王在天之靈，亦可以少慰矣。
龜河以聞，因請勸入，答曰：「聖廟捲堂，事體未安，斯速勸入。」初李頣命譔明陵誌，不書辛巳、丙申事，志述問於閔翼洙曰：「陵誌不書兩事何如？」翼洙曰：「此我先王盛德大業也，烏可不書乎？」志述初欲率諸生抗疏爭之，不果上，因進所懷，竄扶安。
○日本對馬島主弔慰差倭來，差送接慰官。國恤時，無通訃日本之規，只使譯官，傳于倭館，館守報于對馬島，島主遣差倭，致書禮曹，我國差送接慰官，接待差倭，是例也。進賀差倭，亦如之。
9月11日
○乙亥，雷電。
9月13日
○丁丑，命因山時，用掖庭所藏帷幕，減永徽殿宮人米饌。戶曹判書趙泰耉言：「因山時幕次，當用麻綿布二百七十餘同。請以新造帷幕之藏於司鑰房者，仍用之，以省經費，永徽殿所屬宮人，依永昭殿、敬寧殿例，參酌省減。」故有是命。
9月15日
○己卯，四學儒生趙徵等上疏曰：
尹志述所懷，義理明甚，辭氣痛快，足以感發士氣。我先王盛德休烈，無非萬世法程，而若其大處分大是非，則此尤聖慮之宏遠，聖學之高明處也。在今日狀德之道，固當謹書、特書，惟恐其或泯，而今反闕遺焉，糊塗焉，物情之齊憤，士論之朋興，固其所也。志述以藐然一少年，嘅然自奮，倡率多士，直欲叩閽，及其見敗，猶且書陳所懷，而激切慷慨，則此誠頹俗中差强人意者也。伏願念先王培養之盛意，亟收志述遠配之命焉。
上不納。
9月21日
○乙酉，妖人陸玄有罪杖死。玄善於推數，又能爲幻術，行止詭秘，捕盜大將李弘述杖殺之，人以爲快。後虎龍，以此搆成弘述之罪。
9月26日
○庚寅，雷。領議政金昌集，以雷變，上箚祈免，批以雷變非常，咎實在予，卿其安心勿辭。
9月28日
○壬辰，弘文錄，取趙文命、鄭錫五、李箕鎭、申晳、金民澤、金濟謙等六人。
冬十月
10月1日
○甲午，夜，雷。都堂錄，選李箕鎭、申晳、申昉、金鎭商、李重協、趙文命、李德壽、鄭錫五、徐宗爕、洪鉉輔、金民澤、金濟謙、尹㝚等十三人。
10月4日
○丁酉，左承旨柳重茂、右承旨李正臣等，因雷異，啓請求言，答曰：「遇災憂懼，不遑寧處矣。爾等之言至此，可不留意焉？」
10月6日
○己亥，改量慶尙、全羅、忠淸三道田。慶尙道田稅，總二十六萬二千結，全羅道二十四萬五千五百結，忠淸道十六萬三百結。臣謹按，自井田廢而富民兼幷之患，蓋已久矣。當是時，三南田改量定稅，豈不盛哉？然朝廷，徒慕均田之名，而不求均田之實，觀察使、郡守、縣令，不得其人，使奸鄕猾吏之輩，從中用事。勢家之田，置於下等，窮民之田，置於上等，虛僞相蒙，奸弊百出，結負數比舊稍增，而民怨反有甚焉。世言：「三南失人心，由於改量。」信矣。
10月7日
○庚子，正言趙最壽上疏曰：
今日廷臣，不知何故，自生疑懼，爲計日深，凡所以操切上躬，無所不至，而至於尹志述事而極矣。殿下嗣服之後，苟有爲私親過隆之擧，爲臣子者，雖以死爭之，未爲不可，而今殿下於此事，未嘗一毫議及，則在庭者，本無可言之端。至於誌文一款，爲君父諱親，乃臣子至當之義。志述何人，乃敢忽然提起，必欲暴揚往事，以增我殿下傷痛之私懷者，已是不忍，而若其有若有可諱之親等語，勒令君父，自絶其所生之恩，加非理於君父，若是無嚴，豈不萬萬絶痛哉？嗚呼！人於所生私親，不幸遇變故者，情雖未伸，恩不可便絶，玆誠古今不易之義。故志述之倡此擧也，館學儒之與志述同氣味者，亦皆相顧驚愕，盡數奔散，人心所同，於此可見，而志述攘臂獨當，抑何意哉？非獨君臣之分，擧皆掃盡，抑恐彝倫之重，因此而斁絶也。律止編配，已是寬典，而一時之人，紛然救解，終使聖上不能獨抵衆口，還寢成命而後已，是則義理乍明而復晦，主威稍行而猶奪也。臣謂志述，宜施絶島竄配之律，以正王章。兩司諸臣之交章營護，不少顧忌，其在分義，安敢如是？國子堂上之憑藉勸入，附陳己見，脅持操切，有浮於儒生所懷。似此擧措，無嚴極矣，兩司及國子堂上，竝宜一體罷職也。臣又聞本院，有前承旨宋成明削奪之啓。噫！其亦縱恣甚矣。臣意以爲，削奪之請，不惟嚴辭揮斥，頃日特罷之命，亦宜亟令還寢也。
答曰：「侵詆大臣，語欠和平，未知其得當也。」
10月8日
○辛丑，罷正言趙最壽職。諫院啓：「正言趙最壽，憑藉泮儒事，欲售網打之計，投進一疏，語意陰險。館儒被罪，實非聖朝之美事。此輩亦豈不知其爲過擧，而乃敢潛相揣摩，妄謂此機之可乘，恐動天聽，構陷朝紳，致令莫重習儀，不擧於正日，論其罪狀，萬萬痛惋。請削奪官爵，門外出送。」答曰：「不允。趙最壽罷職。」
10月12日
○乙巳，以趙泰耉爲右議政。上初命加卜，以鄭澔卜入，再命加卜，乃拜泰耉。
10月15日
○戊申，以閔鎭遠爲戶曹判書。
10月20日
○癸丑，大行大王發引。上陪至慕華館，哭辭還。
10月21日
○甲寅，葬肅宗大王於明陵。曉靈駕至陵上，右議政趙泰耉捧巾拭梓宮訖。內侍加柩衣三重，柩衣上，展銘旌。禁漏官奏時至，摠護使帥舁官，奉梓宮，安于羡道內。工曹判書擧手作推樣，內外掖隷等，鱗立把大紅絨緪，纏定梓宮，下方每警蹕一聲，輒一徐引，漸就玄門內，安於榻上。王子以下諸臣，臨壙俯伏哭，哭止，四拜訖。領議政詣玄門外，奉哀冊，安羡道西，置玉帛于哀冊南。內侍納遺衣，都監堂上進翣，納明器、樂具、木奴婢、服玩、符信于玄門外，遂閉玄宮。執義謹署封鎖，右議政覆土九鍤。諸臣退就奉辭位拜哭訖，王子及摠護使、禮曹判書、都監堂上、承旨、史官，俱詣吉帷宮，行題主禮。大祝奉出虞主，假安于卓上，題主官西平君橈，西向題。寫字官用漆補畫訖，大祝安于靈座上，行立主奠，遂返虞。諸臣皆以吉服從，至慕華館，上出迎。通禮詣神輦前，啓請小住，上哭拜訖，遂奉至孝寧殿，行初虞祭。
○濟州、㫌義、大靜三邑民百餘人，越海而來，請執役於因山，且獻四種土産，許其請，却其獻，仍命優賜回糧。
10月22日
○乙卯，右議政趙泰耉，隨返虞至西郊，留疏還鄕，上優批不許。
十一月
11月1日
○朔甲子，領議政金昌集，請高陽以山陵地方官，凡百責應，比他邑有倍，春大同量減三斗，以示德意，從之。左議政李健命，以上淵默太過，引《周易》天地交泰之義，請卒哭後開講，與大臣、儒臣，論難文義，講求治道，上不答。
11月4日
○丁卯，京畿幼學金行進等上疏曰：
《春秋》，子無絶母之道，子無讎母之義。殿下私親，非殿下所生之母乎？《詩》曰：「哀哀！父母，生我劬勞。欲報之德，昊天罔極。」父母之於子，其劬勞顧復之恩，自天子至庶人一也。焉有子爲帝王，割斷所生之恩，而莫之恤乎？殿下嗣位後，則道理、事體，與前自別，而今志述乃敢曰：「殿下之不復有私親，義理甚明。」似此道理，出何傳記？在昔宋桓公夫人生襄公，而出歸于衛，襄公卽位，夫人思之，乃作河廣之詩。先儒曰：「天下豈有無母之人？爲襄公者，當生則致其孝，沒則盡其禮而已。」夫襄公之母，旣見黜於其父，而先儒之論，若是其推廣天理，曲盡人情者，豈不以母之道，終不可絶，生育之恩，在所必報乎？今若推此義而言之，殿下所以追報私親，臣子所以仰體聖情者，宜各有其道，而今志述乃敢曰：「殿下無可諱之親，臣子無當諱之義。」噫嘻！其將使殿下，待私親以罪人，絶所生之大恩，而爲殿下臣子者，亦皆惡言相加，無所諱避，然後快於心歟？母子之間，人所難言，雖於敵以下，亦不敢顯言直斥，以傷孝子之心，而志述乃敢曰：「明施典章，而輿憤洩。」有若幸殿下罔極之變，快國家不幸之事者然，其斁敗倫紀，慢蔑君父，可謂無餘地矣。伏願先將志述，付之有司，亟正邦刑，使彝倫無壞。
忠淸道幼學洪潝等，亦上疏請斬志述，與行進疏同入，竝留中不下。
11月8日
○辛未，命改賜寧嬪第。寧嬪，先朝後宮金氏也。過卒哭後，當出去，而以前第之不合，改賜第。
○令設局，纂修先王實錄。以領議政金昌集兼摠裁官。
11月10日
○癸酉，淸使內閣學士額和納、副使一等侍衛宜都額、眞德祿，以弔祭事出來。義州府尹馳聞，以兪命雄爲遠接使。各站迎慰使李挺周、安重弼等，稱病終不進，政院啓稟，幷命罷職。
11月11日
○甲戌，尹慤爲兵曹參判。慤未經兩局將任，而除是職，金昌集進之也。
11月12日
○乙亥，親臨行宗臣殿講，居首二人幷加資。
11月13日
○丙子，同副承旨鄭亨益上疏，請展謁山陵，上納之，命該曹，擇日擧行。
11月14日
○丁丑，告訃使李頣命等，在燕京，以諺書附奏勑行言：
封典表、咨呈禮部，則郞中以堂上意來問，世子未及奉旨封王，追封與邀封，何以一倂擧請？答以前例皆然，則其後久無聲息矣。會同館提督尙崇坦，自初頗示慇懃之色，密示侍郞慶一陳所攝覆奏結語，有王妃冊封，俟其聲名奏請之日，再了議封等語。崇坦仍言：「此人作事不良，我方宣力，以回其心」，顯有索賂之意，譯輩彌縫而答之。甲寅年使行時，亦有此執言之事，至於呈文禮部辨爭，特旨準請，而不無他逕周旋之事矣。其所執爲釁端，極涉痛駭，而事勢如此，不可不參用甲寅之例云。
○親臨試文臣講，命居首錫馬。戶曹判書閔鎭遠進曰：「宗臣、文臣殿講，連爲親臨，此實出於勸奬才藝之意，第卒哭旣過，聽政方始，此等事，元非第一急務。今日所急，莫過於親近儒臣，講論書史。俾留聖意，是所望也。」上納之。又請善加調攝，時時親臨朔望祭奠，亦納之。又言：「寧嬪家舍，有命改造，而後宮第宅，曾無造予之例。只參酌予價，而使內司看檢宜矣。」上從之。
11月17日
○庚辰，兵曹判書李晩成免，崔錫恒代之。
11月20日
○癸未，平安道觀察使權𢢜、遠接使兪命雄等狀聞以爲：
在安州時，譯官張文翼等來傳淸勑之言，渠發燕京時彼國有旨，使渠直往山陵，設行弔奠之禮，抵宿弘濟院後，翌日當往陵所行禮云。申飭譯輩，善辭防塞，而勑使固執前說，此不過藉重索賂之計。更加嚴飭諸譯，使之極力爭執，期於回聽，而先此馳啓。
領議政金昌集、左議政李健命，率館伴閔鎭遠、李觀命，請入對奏：「曾於己丑國恤時，淸使亦有直往山陵之言，以事體有別爲答，而回還時，拜陵之請則許之。今當別遣重臣，開論停當，而李觀命方任館伴，請使帶率解事譯官下送。」健命曰：「彼若請拜陵，則似難違拒矣。」鎭遠言：「彼人若稱勑旨，必往山陵，則表石所書崇禎二字，殊涉不便。障以板壁，而彼設有問答，以服御物所藏處爲宜矣。」上幷從之。
11月22日
○乙酉，遠接使兪命雄、黃海道觀察使金有慶等復馳啓言：「首譯金弘祉，以往奠山陵，旣非前例，又無勑旨文字，決難創行，以此縷縷言說，則謂有命，固持前說。又言：『朝廷特遣吾輩，往奠山陵，而又令跪奠哭拜者，皆是無前特恩。俺等往山陵時，爾國主上，亦當率百官進詣山陵，以示稱謝隆恩之意。』又到鳳山，淸使言：『別有勑旨一度，當於奠陵後，與國王相見時，始當親傳』云，終始揮却，不爲先示。」領議政金昌集等復請對言：「淸使必欲直往山陵者，似以彼俗，歸重山陵而然。更爲開諭，終不回聽，則似當許之。彼往山陵時，上雖不得擧動，當遣大臣接待，而大臣及都承旨出往弘濟院，仍爲偕往宜矣。」健命曰：「彼無魂殿弔祭之事，則自上接見一節，極爲難便。且旣無主客弔慰之禮，則淸使留館時，亦難無端往見，而彼則欲見世子、宗室子姪云。此等許多難便節目，請令遠接使，反覆講定後，卽速擧行。」又言：「彼以姑無冊封之事，故謂之世子，而且欲見宗室，則何以爲之？」鎭遠請竝分付儐臣，上從之。
11月25日
○戊子，領議政金昌集、禮曹判書李觀命請對言：「臣出往弘濟院，行見官禮後，彼言有相議事，故與之相見。仍言陵所設祭，本非禮意，返虞後則魂殿爲重之意，縷縷開諭，則勑使果有許諾之意，乃曰：『我國則惟重山陵，故有此別恩，而今若不祭陵所而還，則未免違命之歸。朝鮮大臣，若以此成送文字，則可以歸告其國。』云。勢未及仰稟，事且不甚關重，故臣果書贈淸使。又言：『以御帖請來，則明當入城。』請令禮郞，奉御帖請來。」上從之。昌集又言：「雖無勑書，旣有香幣，則當有迎勑之節矣。」上曰：「然。」
11月26日
○己丑，淸使入城，上出迎于慕華館。
○吏曹判書宋相琦免，權尙游代之。
○右議政趙泰耉上箚曰：
臣自退還鄕廬，廟堂凡務，一無來問者，邈然無所聞知，晩始得見北使所謂知會文字謄本，略其大旨以爲，例遣大臣致祭之外，特旨揀選近御大臣往唁云云，意欲直往山陵拜奠，其下又有相見世子竝弟子姪，見後急回被旨云云。是果眞傳消息，則其意不可測。豈不驚心，而此若不思防塞，其可謂國有人乎？只以事理言之，上國弔列國之君，而竝及弟姪之爲陪臣者，古無是焉。上國行之爲失禮，陪臣受之爲冒嫌。彼雖不可責之以禮義，今日王子諸宗室，豈敢安於此哉？山陵拜奠，爭之不得，則猶可勉從，至於此事，決不可聽許。伏願另飭廟堂，與儐接諸臣，使之據例嚴防焉。其所防之，不患無辭也。
上答以令廟堂商確議施，仍命作速就途。
11月27日
○庚寅，上御齋室。領議政金昌集、左議政李健命、御前通事金在魯等，請對入侍。昌集言：「淸使稱以勅旨，特遣大臣致祭，山陵邀見宗室子姪後，急急還歸爲言，故右議政趙泰耉聞此報陳箚矣。淸使之請見，未知何意，而當以宗室相見，元無前例，據理爭執，且言：『卽今宗室，皆是踈遠之親，只有王弟一人，病勢甚重，不能出入，今日設奠，亦無强病來參之勢』，峻辭防塞，似爲得宜矣。」健命曰：「當初遠接使狀啓有此語，而若使防塞，則往復之際，必多辭說。勅使來弔之時，若果問之，以王子只有一人，而病未參祭爲答，則便是循例問答，不必致慮。設或强請，亦當據理爭執而已矣。」昌集請於接見勑使之時，自上親爲下敎，使通事，傳諭於淸使。健命仍言：「延接之時，一動一靜，彼人無不致察。請於酬應之際，勿爲泛忽。」在魯亦陳先朝接待淸使之節，仍請回顧臣等，使依笏記往傳之意，親賜下敎，使彼人見殿下親自有言。健命等請茶禮及宴享時，親自下箸，以示彼人，許之。
○淸使奉香幣，奠于魂殿內卓上。上立于殿庭，淸使請上同參奠酌。金昌集爭以非禮，淸使始三上香哭拜。上亦率諸臣，哭行四拜禮。上升自西階，入殿內東向立，淸使奉勑旨，致上前，上跪受。李健命展讀其辭，讀畢，上使通事傳致謝恩之意。淸使以欲見國王弟姪爲言，承旨李正臣請據理防塞。健命請上接見淸使於便殿，淸使辭而出。
○迎接都監啓曰：「差備譯官來言：『淸使稱以勑旨，要見國王、弟子、姪及宗室事，自中路發說，入館後每以此爲言。』譯官等依臣等指揮，以國王姑無儲嗣，王弟二人，而一則昨年無子身死，一則疾病沈篤，不得運動，亦無子，宗室則元無近屬之親等語，詳細言及。今日又曰：『王弟雖病，必欲相見。王弟何妃嬪所出，娶某氏爲婦，詳細錄示，諸宗親今日便殿接見時，令陪侍於御座之後』云。譯官等以爲：『此是事大以後所無之事，決不可奉行』，則淸使曰：『不欲奉行，則亦以不得奉行之意，領相仰稟上旨，作爲文字，以示爲宜，而領相以其所錄文字，親爲來傳，然後當與領相同爲詣闕。若不奉行，則領相亦宜親傳其文字，俺等見此後，不爲詣闕，當卽復路』云。請令廟堂，急速稟處。」領議政金昌集將進館所，覆奏曰：「淸使必欲持我國文字者，似爲歸奏之計。不可不依其言書贈，故文字搆出，依其言書示爲宜。」答曰：「知道。」昌集見淸使後，還詣闕求對，上召見。昌集奏：「臣見淸使，則彼言：『致奠行禮後，意謂國王，必有問候之禮，退而等待矣，終無是擧，故還歸』云，臣答以『魂殿非問候之所，故不敢爲之。今日大人入來便殿，則國王欲行問候之禮，仍及感祝之意。聞大人欲見大臣，停當後入來，故敢此來詣』云，則彼顯示未便之色曰：『明日國王，不可不親臨館所問候矣。』臣權辭答之曰：『不待大人之言，國王明日將欲來臨矣。』彼又曰：『明日與國王奉接時，王之弟，必欲邀見。』臣答以病勢甚重，不能出入，而移時力爭，則彼乃曰：『不可無端不見而去，貴國如欲不施，須以王弟病重曲折，書出小紙而贈我，則吾當歸奏，而王弟某氏出娶某氏，亦書贈。』臣搆出文字曰：『僉大人請見國王、弟子姪，似因勑旨中均諭之盛意，而國王時無嗣續，先王有王子二人，一則前冬身死，一則身病方重，不得出入。宗室則先王與先祖王，皆無兄弟，故無强近族屬。時存王子，先王嬪崔氏出，妻故郡守徐宗悌之女。』以此書贈，則彼又以此文字太涉支繁，更請刪削。又問上春秋幾何，嗣子亦幾何，王弟年歲與嗣續亦幾何，臣一一答之。彼以胡書翻謄，臣以我國文字翻譯以來。」遂出小紙于袖中，置于上前。其紙云：「朝鮮國世子，今年三十三歲，時無子女，世子弟，今年二十七歲，娶郡守徐宗悌女，其母崔氏，時無子女。」上覽後，還下。昌集仍付史官，又啓曰：「彼人初則又有宗室邀見之語，今日問之，則答以元無是語。彼人情狀倐忽難信。且臨罷邀見王弟事，臣答言：『勑旨雖嚴，王弟實病如此，豈無容恕之道乎？』彼又曰：『明日國王來臨時，當夬斷』云矣。」仍請明日必須親臨問候，上從之。又請彼人例贈，比前優贈。
11月29日
○壬辰，以趙泰采爲謝恩正使。
○上幸館所，以玄冠服，行問候禮，改着時服，與淸使接見。淸使請行茶禮，仍曰：「我國以爲先王五十年卽位，恪謹奉職，俺等出來時，追念先王恤民之德，使以此意，謄出小紙，頒布一路，使百姓，皆曉知其先王之德。此乃我朝特旨也。且百姓聚會處，俺等每散予茶啖矣。」上致以謝意。淸使又問：「先王諸子幾人？俺等欲與邀見，均諭此意而去。」上使通事傳言：「王子只有一人，病不能出入。」淸使曰：「此非我心，乃我朝旨意。不得奉行，則當以此歸奏，仔細書贈宜矣。」點茶而罷。
十二月
12月1日
○朔癸巳，國葬時，摠護使以下堂郞及執事人員，論賞有差。
○禮曹參判朴泰恒上疏曰：
客使稱以皇旨，要見國王弟、姪及諸宗室，此何擧揩？其心所在，極其非常。事非常道，而旣無勑書，則豈可一從口傳聽許乎？此正使臣、諸宰所當往復爭執，必塞乃巳者也。遠接使狀啓，已有此說，意謂泛言，今從淺入深，問所不當問之事，極可異也。此皆任譯輩，不善導諭，苟有所言，不敢强拂，慫慂成習，馴致此境，誠可痛也。首譯爲先嚴囚極罰，然後客使之意可回，朝廷之體可尊也。
是時，淸使稱勑旨，求見王弟，群壬疑惑，故泰恒之疏如此。
○右議政趙泰耉上箚曰：
又得見迎接都監及備局啓辭，則皆云：「勑使，稱以勑旨，求見國王弟子姪及宗室」，而至於備局書示王子某嬪出，娶某氏。噫！此何擧措耶？已示之書，今無可奪之勢，而竊見偕來承旨所示政院小報中，所謂皇旨謄本，則其末端只云：「這表章，傳于朝鮮國王妻子姪，均諭。」凡十四字而已。何嘗有弟宗室等語？亦何嘗有王子某嬪出娶某氏之文耶？承旨示臣之本，謄傳之際，豈有缺文誤字而然耶？若無缺誤，則客使與都監、備局之所示勑旨中，弟宗室三字及王子某嬪出娶某氏者，據何而言耶？何不以勑旨中所無，據理力塞耶？設令眞有勑旨，豈無方便之道，而一從其所言，書以示之惟謹耶？此事關係甚大，乞令廟堂，更思從長善處之道，使國體毋至虧損，異國不敢輕侮焉。
上答以書示事，首揆再三牢塞，終不能得，出於不得已也。縷縷進言，可不感佩？令廟堂稟處。
12月3日
○乙未，延接都監啓曰：「淸使言，謝恩使行表咨文措語，與其歸奏之語，或有相左，則大段未安，錄示大意，請使大臣，親傳於館所。廟堂請依其言錄示。」都監又啓：「使譯官傳示表、咨文措語，則淸使言：『此是兩國事，欲左相及都承旨親來傳示，彼此商確後，各着署於紙尾』，又索別贈。請令廟堂稟處。」廟堂覆奏：「請令譯官，防塞無前之例。別贈則參酌贈給，兩勑別贐，各銀五百金。」勑使少之，言於譯官曰：「今番兩件事，皆有勑旨，而曲從爾國之請，今則吾輩之功，歸虛矣。國王旣賜款待，又有贐物，心甚不安。餞筵時欲親還贈單不受」云。都監又以此啓請，令廟堂預講善處之策。廟堂又請加贈，上從之。
12月5日
○丁酉，領議政金昌集、左議政李健命，聯名箚曰：
王弟姪要見之說，始出於儐臣狀聞，而徑先往復，易生葛藤。且中路儐臣，雖有所言，似難回聽，故姑欲待其到館而處之矣，到館之後，彼又發端，不待僚相之言。臣等亦知其決不可從，以病爲辭，牢拒其言。及至聖上親臨館所之日，彼乃以勑旨如此之意，雖有所言，亦無力請之意，其事仍得寢止。雖未知彼言之必出於勑旨，旣以此爲言，亦不可直歸之矯命，致有觸激生梗之患，倉卒之間，方便之道，自不得不然。是以山陵奠祭，亦不見於文字，而未嘗質辨勑旨之眞僞，但以禮意事勢爭之者，皆此意也。至於某嬪出娶某氏一句語，勑旨有無之難測，旣如所陳，而比諸請見之事，不但無甚關重，而自山陵事以來，節節相爭，智力已竭，彼方以爲：「不奉行，則不爲詣闕，當卽復路。」都監屢言聖上坐待接見之狀，而終始堅持，無意變動，其爲困辱，莫此爲甚。苟有一段必爭之義，不宜一味揮斥，以惹事端，而今乃不諒事情之如何，只因末後枝葉，幷與其所已彌綸之本事，而囫圇說出，莫曉其所以也。
上答曰：「右相箚語，斷斷無他。卿等爲國忠勤之誠，予已稔知，勿以介懷，共濟國事。」
12月8日
○庚子，吏曹判書權尙游免，宋相琦代之。
12月11日
○癸卯，右議政趙泰耉上疏曰：
得見請對說話，則所謂請見弟姪一款，初無防塞之請，只以何以爲之，仰稟而已，臣何以預料其到館後防塞，而不爲之一言哉？徑先往復之難，勢或然矣，筵席稟定之際，顧何葛藤之慮，而不爲直陳牢塞之意，而泛然仰稟也？厥後得見所謂勑旨謄本，然後始知自初操縱者，太半非出於勑旨，而彼乃憑藉於均諭二字，有此意外無理之擧，豈不痛甚？旣非勑旨中語，則宗戚多少、某出某娶，勿論關重與否，寧有公然書示彼人之理哉？直以勑旨中所無，明白爲辭，據理嚴斥，則彼復何辭而難之？不此之爲，乃書贈許多剩語。此路一開，從此以往，彼人所要，雖有無理加於是者，更將何以違覆也？此臣所以仰屋吁歎，不知善後之圖者也。
上賜優批兩解之，仍召還偕來承旨。臣謹按淸使入城，稱勑旨求見王弟，將以均諭勑旨也，初無深意，而昌集書贈淸使，亦不過稟旨擧行，而泰耉詆以冒嫌何哉？自李頣命獨對以後，泰耉疑之，及淸使求見王弟，乃有此冒嫌之說，不自知其歸於惡逆。其後有鳳輝之疏，又有虎龍誣告之變，終至於麟佐、希亮，稱兵犯闕，而禍亂極矣。然溯其爲逆之源，則出於冒嫌之說，嗚呼痛矣！
○忠淸道幼學李夢寅上疏曰：
《春秋》之法，有罪必討，莫大於慢君父而斁彝倫。有一於此，其罪當討。況兼此二者乎？嗚呼！君臣分義之嚴、母子倫常之重，經天緯地，亘古亘今。此而一壞，則人不人國不國矣。豈料殿下新服之初，彼志述，遽發無倫、不道之說，慢君父而斁彝倫哉？殿下光承先王之統，尊處千乘之位，忍令一小竪揚臂，僇辱我殿下誕生之親，無復餘地，而猶不能出一言下一令，小懲其凶恣之罪，則分義、倫常，至此而盡滅無餘矣。臣等寧裂冠毁冕，逃入山林，不欲與此賊，竝立於孝治之世也。噫！帝王家變怪，如殿下所遭者，雖或有之，而未聞有以獲罪於先朝，便絶其天性之親，亦未聞爲其臣子者，對君父而斥其所生之親，勒令棄絶，如志述之爲者也。其心必曰：「此先王罪人也，今亦不可不待之以罪人。」是以，罪人之子，視殿下也。天下寧有是哉？迹其萠孽，所由來漸矣。臣請推本而論。惟我先大王春秋鼎盛，未有儲嗣，晩得元良，一國歡慶。及其定策儲位之後，一種凶陰之徒，常懷不滿之意，而惟我先大王，以止慈之意，嚴加隄防，保護之道，至深且切。己巳下政院之批，有曰：「元子名號已定，君臣分義大定之後，以早定國體，顯加不滿之意，人心世道，可以推知。」又於甲戌時下備忘記，至有强臣、凶孽，動搖國本者，論以逆律之敎，故妖孽不得逞其凶矣。今弔慰冊封，俱無消息而無勑，北使一朝出來，多般恐喝，莫側端倪。一自金昌集與北使往復說話之後，臣民疑懼，驚惶罔措，有若何樣禍機，迫在朝夕。此何時世，此何爻象？當國首相，書給一張紙，致右揆之驚慮，今日人心，安得不波蕩，而國人皆曰其可誣乎？伏願亟下明敎，先斬志述之頭，以明旣晦之彝倫，快正昌集之罪，以定已散之人心。喉院壅蔽之罪，亦爲一體快治，則宗社幸甚。
夢寅持斫刀入闕，敺打軍卒，兵曹參議尹陽來啓言：「夢寅攔入敦化門，擧措悖惡，令攸司囚禁科罪，守門將金弼興，常時不能禁斷，宜推考。」允之。
12月12日
○甲辰，太白見於巳地。
12月18日
○庚戌，太白見於巳地。
○行初覆，殺人死囚二人，命待三覆，更議處之。
12月19日
○辛亥，太白見於巳地。
12月22日
○甲寅，行三覆。斷殺人死囚二人，命依律。
12月28日
○庚申，同副承旨李眞儉上疏曰：
近日人心陷溺，世道波蕩，乘機旁伺者，敢擧不敢議之事，欲售慫慂嘗試之計，竊權閃弄者，追提不忍聞之說，敢肆操切脅迫之習，趙重遇、尹志述，卽其所使者也。重遇之疏，托恩以悖義，志述之言，假義以絶恩，此皆殿下之罪人，而國人之所同惡者也。彼重遇者，妄揣天意，伺釁闖發，終不顧大義之重，圖逞希覬之心。議者以必殺爲過重，而臣愚竊有妄度，或者聖意，主於隄防，以爲寧失於過也。信如是，則誠國家之福也。殿下施措之間，旣無毫末可爭之端，則今日臣子，亦不當更提往事，不顧諱親之義，以傷殿下之心者明矣。彼志述者，獨何心腸，了不顧忌，惟以斥言爲快，是可忍耶？謹按《詩》之《衛風》《河廣》章註，豐城朱氏論宋桓公夫人之事曰：「母出而因與廟絶，母之與子，初無絶道也。宗廟之中，不以恩掩義，閨門之內，不以義勝恩。襄公能盡其誠心，於宗廟則外旣不失乎承重之義，盡其孝敬，於慈母則內不失於愛親之仁，庶乎恩義兩全而無憾矣。」以此觀之，子無絶母之義，旣已昭載於經傳矣。使天下無諱親之義，則已自孔子已行之，而《春秋》無讎母絶母之義者，昭如日星。果如志述之言，必使殿下，絶所生之恩，而後方可快於心耶？重遇則處分旣嚴，其身已死，固無暇論，然嘗試嫁禍之徒，接踵繼至者，將不知其幾何，則此正殿下益加隄防處也。志述之罪，輿情所共憤，殿下旣下嚴敎，而罰止遠配，今日廷臣，固當同辭嚴斥，以雪君父之辱，而不惟不此之爲，又從以極力伸救，終至於操持君父，反汗後已，必使殿下，甘受其辱而無所措手，此何心術，此何義理？臣謂更正志述辱君之罪，仍治黨與之伸救者，以嚴方來焉。金槹，身居法從，遣辭之悖妄，無異於志述，則志述定罪之後，唯當縮伏引罪，而乃反挺身伸護，縱恣無忌憚，臣謂不與志述同罪，則竊恐此輩無所懲畏也。趙最壽之一疏，辭嚴義正，則臺啓迎擊，其習絶痛。況其被斥於最壽之諸臺，不恤人言，冒沒仍蹲，臣謂一倂澄汰，以重臺閣也。行進、潝之疏，語意雖挾雜，只是論志述事，與重遇疏，條貫不同，今乃白地成罪，盡逐諸承旨。況頃年賊敞疏中不道之語，衆口傳播，其叔弘望，恐禍及己，陳章首實，聞潝之疏，竝論敞罪，而任泂以其從弟，敢生搪護之計，移鋒喉院，擊去乃已，放恣無嚴，奚至此極？臣謂泂，宜加嚴懲也。且臣於丁酉獨對時事，嘗有所欲言者。其事先已發端於入診之時，則獨對之由，入對大臣，宜有所默揣者，而不待承史導前，接足於延英一步地，己非人臣光明底道理。入對時說話，史官不得書之，則非外人所敢知，而旣曰匡救，則不可謂必無是事。至今四年之間，中外人心，莫不以此爲大臣之罪。臣愚則以爲，遽然獨對，爲可罪，入侍以後事，不欲抑勒深罪，以傷仁恕之道。第大臣之膺命赴燕也，上箚請得銀貨，乃敢以丙子使行時，彼人所引《大明會典》事爲言者，實非人臣之所敢言。《會典》事，事在久遠，殿下亦何得其詳乎？丙子請封儲位時，故相臣徐文重膺上价之命，彼中言《會典》中諸侯王年滿五十，正室無子孫，然後始許承重爲嗣之語，而不許封典，其後再請，而乃得準副。思之至今，爲東方臣子者，莫不憤惋，而我殿下正位春宮，殆將三十年所，代理萬機，屢待北使，則雖彼人必不容他議於其間，而大臣乃敢逆探彼人未萠之心，敢忍援引於今日，以爲恐動之計者，此何心也？況其所請於彼者，自是應行常典，雖不費一錢，自可順成，而六萬餘銀貨，其將用之於何處耶？至於誌文事，尤有所未解者。始則不欲斥言者，蓋出於諱親之義，而末乃在途封章，自作物議，請改文字於刻役已始之後者，似若啓志述今日之事者然，人心之疑惑，烏得免乎？
12月30日
○壬戌，命孝寧殿四享大祭，親行，朔望殷奠攝行。校理金濟謙上箚論之曰：
殿下積年焦灼之餘，卒罹此巨創，疾病之作，理勢則然，每當祭日，有攝行之命，則群臣莫不驚動，深憂聖體之未康矣。愆候有所難强，則雖四享大祭，容或有不得親行之時，如其不然，朔望殷奠，獨何可攝行，以貽如不祭之歎哉？今若預爲定式如此，則臣恐其未足於遠邇之聽聞也。乞收成命，而聖候不至難强，則仍命親行明日之奠。
上下敎曰：「今觀金濟謙箚本，力請親享，滿紙臚列，其在事體，殊甚未便。遞差。」承旨南道揆、鄭亨益等，覆逆爭之，答曰：「忽焉思惟，濟謙箚陳，亶出忠愛，予實愧之。爾等之言，尤爲切至，可不允從焉？」
〈景宗德文翼武純仁宣孝大王修正實錄卷之一

[book_title]元年
（辛丑）元年清康熙六十年
春正月
1月1日
○朔癸亥，太白見於巳地。
1月3日
○乙丑，右議政趙泰耉上疏言：
懋聖學以資德性，篤孝友以和宮闈，勤聽斷以應萬機，立紀綱以振國勢，擧賢能以責職事，恢言路以廣聰明，恤民隱以固邦本。
仍歷論曰：
殿下自在東宮，已著典學之效，及夫嗣服之初，尤以是爲急，公除甫過，卽降召對之命。然學問之功，不徒在於章句之末，伏願頻御經筵，討論問難，體之身心，發之事爲，以爲聖德之本。周文視膳之節、滕廬深墨之容，己仰殿下事親之至孝，而友者亦孝之推也。今殿下只有一弟，益篤親愛，以及九族，其於孝友施政之道，豈不休哉？昔我孝廟奉莊烈大妃，盡其孝養，待麟坪大君，盡其友愛。伏願必法孝廟，以盡其孝友焉。惟我先大王，臨御四紀之間，憂勤庶政，罔敢怠忽，公車無留章，几案無滯牘，寧考貽燕之美，豈非聖子之所當趾繼者乎？近年疏章之批，或至經月不下。伏願益勤聽斷，以幸國事焉。我國家昇平日久，大玩小愒，文恬武嬉，馴至於權綱弛而法紀紊。伏願先之於心術之微，發之於事爲之末，飭勵群工，修擧百度，以尊國體焉。任賢使能，是有國之先務。況今叔世，人才眇然，而所拘廢錮者，殆三之二。聖世掄才之道，不當如是。伏願公聽幷觀，俱收幷蓄，勿拘朋黨，惟賢是擧，無論彼此，惟能是仗，使才彦竝進而無隳焉。舜察邇言，禹拜昌言。聖人猶然。況下於此乎？目今交公車者，或多黨伐之辭，進紸䌙者，罕有謇諤之言，而殿下亦未嘗鑑別其公私，明示其取舍，嘉猷石畫，旣不上聞，翕受敷施，未曾多見。伏願必以舜、禹爲法。國之興亡，係於民之向背，頃年以來，民窮極矣。荐歲飢荒，甁罌無儲，連年疾疫，死亡相繼，民皆相率而爲盜，邦本之憂，不其大乎？先大王捐金而補諸路之賑，船粟而救島民之飢，深仁厚澤，浹人骨髓。伏願上體先志，下飭有司，發政施仁，必先鱞寡，濟窮賑飢，如捄焚溺，以之固結人心，使邦本永賴焉。今三南，纔行量田，兩西荐當客使，畿甸新經山陵大役，諸道之困瘁益甚，不可不量減大同，蠲除宿逋，以紓燃眉之急。且大小需用，務加節省，一意救民焉。
上優批賜答，下款事，令廟堂商確稟處，仍遣史官諭之。初趙泰耉陳王弟冒嫌之說，群議譁然，泰耉懼乃上箚，言殿下只有一弟。蓋其意欲自解也。
1月5日
○丁卯，太白見於巳地。
1月13日
○乙亥，太白見於巳地。
1月29日
○辛卯，左議政李健命上箚曰：
寧嬪第宅，有改建之命，地部折給之價，至於二千金。其第乃前日貴戚之家，必不狹陋，何乃廣張規模，務爲宏麗耶？公私第宅，漸益張大，視祖宗朝舊制，不趐倍蓰，識者之憂歎久矣。矧當國有大慼，連歲荐飢，方講賑政，而妃嬪第宅，又費許多財貨，豈不有歉於崇儉節財之意哉？
上敎以有舊例，不從之。
二月
2月1日
○朔壬辰，太白見於巳地。
2月2日
○癸巳，下敎，流宦官咸熙春、金夏瑞於極邊，政院請下其罪目，卽命收還備忘記。翌日，都承旨李肇等啓曰：「兩宦罪犯，必知其非微眚薄過，而俄頃之間，卽令還寢。人君一言一動，書之國史，傳之四方，乍命乍寢，事涉顚倒。請付有司，照律勘斷。」上敎以罪輕，命置之。
2月11日
○壬寅，淸使査柯丹、羅瞻等齎冊封詔入城，上具吉服，出迎于慕華館。還宮受勑行禮于明政殿訖，改具視事服，與淸使相見。行茶禮而罷。
2月15日
○丙午，禮曹啓曰：「國恤時，朝臣、士庶燕居帶，收議大臣，以麻帶定式，而凡公服與燕居服有異。朝士旣有布團領、布裹帽、布裹角帶，則今此生進放榜時，所着服色，當用生布頭巾、生布團領，而帶則不可仍用，燕居麻帶，所當一依朝士布裹角帶之制，以生布帶，參酌定式矣。」左議政李健命議曰：「服用公服，帶用燕居之帶，殊甚斑駁。一依朝士布團領、布裹角帶之例，宜以布帶定式。」命依其議施行。
2月16日
○丁未，迎接都監啓曰：「勑使求請雜物，比前勅尤多。就乙卯謄錄，加其數，使譯輩傳示，則兩勅大有不滿之色矣。昨夕禮曹郞廳，來傳行祭日期，則因此作梗，擧措駭怪，以小紙書示云：『擬於十七日祭祀，十八日起身，聞王駕欲臨，斷不敢當，卽或降臨，亦不敢面晤。』臣等不善周旋，致有逆境，遣大臣勸留，似合於接待之道。」上允之。大臣勸留後，又啓曰：「勑使令通官，前日館所之書示，顯有輕視之意。又言：『自有大事之未了者，必得明白之言，可以決定。』所謂大事，似指前冬勑行時密贈也。臣以我國凡事，一遵謄錄，今番封典，只用己亥、乙卯謄錄而已。至於密贈，乃前例所無，決難變改爲答，而終不回聽。明日行祭後，當爲更稟於前席矣。」批以知道。
○淸使以淸主命，又行別祭于魂殿。
2月19日
○庚戌，迎接都監啓曰：「問安中使及承旨，來到館所，則勑使必欲親見，迫令譯官延入，再三爭執，終不回聽，咆哮不已。蓋以禮單及求請，不滿其意，又不許其折銀，盛怒都監，欲爲告訴，故不得已，以啓達決定。請令政院，卽速稟旨擧行。」政院又以無前例，啓稟，上命議大臣。備局遂論都監不能違拒之罪，推考堂上，拿問首譯，上從之。
2月20日
○辛亥，淸使發京城。上遣承旨，諭以病未郊送。
2月29日
○庚申，設庭試，文取尹心衡等七人，武取朴龍采等一百四十八人。
三月
3月13日
○甲戌，地震。
3月24日
○乙酉，白虹貫日。
3月28日
○己丑，上敎曰：「內官宋尙郁，操切予躬，其習可惡。不可尋常處之，拿問定罪。」及金吾讞奏，命罷職放送。自尙儉用事後，宦官貳於尙儉者，無不抵罪。
夏四月
4月3日
○癸巳，設式年別試，文科取吳聖兪等三十四人，武科取李弘楨等八十六人。
4月20日
○庚戌，戶曹判書閔鎭遠疏曰：
三春亢旱，徂夏愈酷，癘氣薰染，死亡相續，加以盜賊，處處竊發，至有騎馬放砲，白晝殺越之變。國家存亡，將決於呼吸之間，而殿下方且深居九重，厭見臣僚，諸臣方且次第引退，思保其身，在朝者亦多呈病引嫌，不念職事。衙門長事閉印，朝儀不成班行，享官無以塡差，試官無以擬望，而備局樞密之地，閱月不得開坐，賓廳日次，雖或備員，殿下有時不許賜對。至於遇旱祈雨，自是循例應行之事，而亦未有聞，臣不敢知，若是悠悠泛泛，泄泄沓沓，而尙可以迓續景命，保守其國耶？殿下，何不日召大臣、諸宰，使之進前，親出玉音，懃懃懇懇，日日如是，又日日如是？亦惟誕降綸音，布告諸臣曰：「爾以先朝舊臣，何忍棄予？縱不我足，獨不念先朝之恩遇耶？」開視誠意，反復曉諭，且日開講筵，親近儒臣，援據古今，講劘治道。夫如是，則諸臣雖未有奇謀異策，可以轉危爲安，而上下情志，自然流通，大小臣僚，各殫心思，凡可以利益於國者，必將靡策不擧。目今急務，無過於此矣。竊見中外，蓄積俱竭，京司則祭享御供之價，多未充給，百官頒祿、軍兵放料，苟簡百端，賑廳宿儲，已竭於京外賙賑。外邑則通八路，糶糴之穀，本是累百萬斛，而卽今見存者，不過數十萬斛，麥前旣已散盡，麥秋若無所收，則民將盡劉。外邑如此，京司又如此，更將何穀而接濟乎，亦將何策而可辦無麪之不托乎？見今饑死之報日聞，流丐之類塡壑，而臣嘗夙宵區劃，終無可救之策。然亦何可諉之無可奈何，而恬然不爲之動念？殿下果能至誠惻怛，日講拯救之道，則雖其勢窮力盡，不能有濟，而塡壑之鬼，亦必無憾矣。臣有數件稟定事，書笏以待者，已至兩朔，而煩瑣不敢幷陳，只以關係聖德、朝廷之大者，流涕而言之。
上答曰：「縷縷進言，出於憂愛之忱，予深嘉尙。可不留心焉？」時，上寢疾已久，不御經筵，卿大夫怠於奉職，綱紀大壞，而百度陵夷者多矣。唯鎭遠，日夜憂之，入則竭忠貞之節，爲上規戒，出則協弼亮之志，謀國盡悴。方上之疾發也，皇皇涕泣，而朝衣爲之盡濕，廷中莫不感動焉。
4月28日
○戊午，戶曹判書閔鎭遠言：「禮曹練服磨鍊中，殿下腰絰，以葛，百官以熟麻，似涉斑駁。且冠及腰絰纓子，用繩用布，不爲擧論，此亦踈漏。請令該曹，更考禮書稟定。」禮曹覆奏曰：「今此節目，取考庚子、乙卯兩年謄錄，則殿下腰絰用葛，宗親及文武百官腰帶用熟麻，守陵官、侍陵官腰絰用熟麻。其時百官服制，旣不從古禮，則腰絰、熟麻之云，雖難準的，而守、侍陵官，則服衰諸節，與百官逈別，猶且如此。此足爲今日百官從服之例，而至於練冠及腰絰、纓子之用繩用布，不但前後謄錄，俱不擧論，上年本曹節目，亦不幷載，至今節目之如此，勢所固然。以臣等孤陋之見，不敢考據古禮，有所裁定，請議大臣稟處。」上允之。領議政金昌集議曰：「練時腰絰，受之以葛，古禮則然，無葛則熟麻亦可，旣載於《喪禮備要》，庚子、乙卯兩年，亦有已行之例，則本曹之以熟麻磨鍊，果有可據。或葛或熟麻，隨其所備者，似無斑駁之嫌。練冠腰絰、纓子，《儀禮》有用素之文。素卽布屬，用布亦宜矣。且該曹節目，菅屨以仍用磨鍊矣，練前綰屨，練後繩鞋，亦在禮書喪服諸節，幷皆漸吉，而獨於屨不變，似爲未安。此亦改以繩鞋，恐或得宜，亦宜博詢而處之。」左議政李健命與昌集議同，上命依其議施行。
五月
5月5日
○乙丑，副校理趙文命上疏曰：
臣聞善醫人者，先治其受傷之本，善醫國者，先治其受病之源。今國家受病之源，則唯朋黨是已，爲今日之計，莫如打破朋黨一事而已。夫朋黨之爲害者，其目有五，曰：「是非不眞也，用人不廣也，紀綱不立也，言路不開也，廉恥都喪也。」其所以救之之道，不過曰：「皇建其有極。」臣請條陳而繹言之。奚謂是非之不眞也？自有黨論以來，論議各有所宗，甲者所是，乙者非之，乙者所是，甲者非之，於其所是也，以一善掩百過，於其所非也，以微眚棄大德。及至今日，義理晦塞，人心陷溺，各以彼此所爭，專爲得失之機關，一進一退，輾轉層激，甚至於各自藉重一時之王言，或弁棄經訓，創開新設者有之，勒斷國是，箝制衆口者有之。主之者先立標幟，通塞而威之，詬辱而脅之，故人莫不望風靡然。間有稍知自好者，不過不入推助中而已，其餘則色目一定之後，更不得出入於一箇塗轍中，見聞所蔽，鮮有不失其好惡之本心。言議之矯激，愈往而愈甚，風俗之乖敗，時異而月不同，誠欲祛此之弊，盍亦建其極焉？奚謂用人之不廣也？古之爲國者，隨才隨用，不拘一例，自有黨論以來，分割門戶，或進或退，此入彼出，取舍、銓衡之際，不問其人之賢否，只計言議之異同。及至今日，一室之中，視同化外，公器之重，攬爲私物。向來配對雙執之規，固已可駭，而自今視之，便若上古時事。陞擢者，不是扳聯之親，率多出入其門之人，臺閣之上，或恐異己之參錯，物色排擬，俱有妙理。其所奬噓而扙收拭之者，皆從一隊約束中出來，故庸品常調，爲鷹犬之徒，類多橫騖於要津，文學、才華，蔚爲民望者，未免棲遑田野。究其論議之本領，則過中失當，無彼此也，論其立心之偏陂，則吹覓、傾軋，同一套也。迭進迭退之際，跡其得失之著者，則或有此勝於彼者，非關係惡逆，干犯倫常，如向時之人，則不害爲一般士類耳。唯是貪榮嗜利之輩，務欲自專寵祿，惟恐他人之攫而取之也，則遂强爲名目，以邪正相命，必欲擧半國之人，歸之於罔測之科。誠欲祛此之弊，盍亦建其極焉？奚謂紀綱之不立也？自有黨論以來，愛憎僻而私意勝，倖門啓而公道絶，賞罰不明，好惡失正，及至今日，上不能統攝，下無所懲畏。邑民之於守宰，卽有君臣之分，而肆然毆打，盜賊行於白晝，或張軍兵之威，而恣行殺掠。世稱儒相，一武夫而呼如小兒，國之大臣，非合啓，而叱若奴隷。至於關節公行，干囑成風，各司隷皂，至微賤也，而一窠之缺，大臣爲之救乞，御史廉問，至嚴秘也，而修啓之際，私札或有往復。習尙波頹，變怪百出，未有若此而國不亡者。誠欲祛此之弊，盍亦建其極焉？奚謂言路之不開也？凡於政令施措之間，必使臺閣論之，草野言之，可否相濟，是非相難，而自有黨論以來，當國者，類皆樂於自用，而憚於周詢，喜人侫己，而惡人議己，肆然號令於上，而使人不敢言其長短。及至今日，好勝之心，固已敝之於前，而强隣勁敵，左右窺覬，則得失之慮，又以撼之於後，故一倍團束，有若戒嚴，或有指斥之言，發於局外之人，則目之曰傾軋也壞亂也，露刃而迎之，叢鏃而擬之，惟恐其或闖然而入也。甚至於疏章勿捧之規創，而因仍憑藉，沮格成風，此固爲亡國之第一兆矣。今也，壅遏阻搪之不足，竝與官師相規而廢之，豈非大可寒心者乎？誠欲祛此之弊，盍亦建其極焉？奚謂廉恥之都喪也？自有黨論以來，禮讓漸壞，傾奪成風，凡諸進退所關，得失所在，鮮不撓奪，及至今日，擧世如狂，橫目營營。方其未得之也，東窺西伺，闖機乘時，利在於激感上意，則上意是要，利在於擊逐當路，則當路是攻，凡可以得之者，靡不用其極焉，方其患失之也，左拳右踢，前攔後遮，利在媚悅君上，則癰痔是吮，利在壅蔽聰明，則言路是塞，只知有得失，不知有士大夫廉隅一節。噫！患得者固小人矣，而患失者亦非小人乎？揣摩經營，必欲攘取者，固非美習，而冒沒盤礴，略無忌憚者，豈可謂好事？要之，孔夫子二字題目，皆不得以辭之矣。誠欲祛此之蔽，盍亦建其極焉？嗚呼！是非勒定而公議鬱，用舍太偏而賢路塞，紀綱不立而主威不能伸於下，言路不開，而下情不能通於上，廉恥之節喪，而一世之風化大壞。凡此五者，蓋皆害政之大蠧，病國之根祗也，究厥所由，惟一箇私字爲祟，而所謂朋黨，正是私意窠窟也。噫！朋黨之禍，古豈無之？然蓋皆賢邪類從，其分截然，若漢之南、北部，宋之元祐、熙、豊是也。惟今日之黨則不然，善惡優劣，無甚異同，陰陽黑白，無甚分別，將擧一黨而引用之，則未必皆賢，將擧一黨而盡棄之，則未必皆惡，將不得已而參用兩邊，務爲均平，則范忠宣調停之論，又未免爲苟且之歸，終莫如克盡建極之道而已。然其所謂建極者，無他道，唯在於懋學，惟願殿下，孜孜典于學。臣深知此事之必爲亡國之厲階，玆敢流涕而言之。儻聖上，以臣疏，下示朝堂，仍降明旨，頒告中外，上下臣庶，曉然知上意之所在，則標準所立，衆足咸趨，風動神速，將不日而有於變之休矣。
答曰：「疏陳至切至懇，可不留心？予深嘉之」，令廟堂稟處。領議政金昌集白於筵中曰：「趙文命疏陳時弊，大體爲好，而無別樣奇策，亦無可以覆奏者矣。」
5月8日
○戊辰，上親臨疏決。憫旱也。
○修撰李重協曰：「孝寧殿祭享攝行已久，諸臣多以爲言：『殿下誠孝必，不待自下勸勉。此或由於殿下，必有難强之疾患』，而人君之一動一靜，爲萬民之瞻仰，後嗣之準則，固不可以節目間事而放過也。且外人，不知殿下疾患，實不無抑鬱疑惑之心。今後朔望殷奠，亦必親行，若有疾患難强之時，則亦爲明白下敎，以解外人之惑也。」領議政金昌集等，亦以爲言，上敎以留意。翌日，特下備忘記曰：「孝寧殿殷奠攝行，實由於脚痛，不得親行，尋常悲恨。昨日筵中，修撰李重協，以玉署承候之臣，未知予之病症，縷縷煩達，語甚至懇，心切慙恧，而縱欲强爲，其勢末由。如許厥咎，中外諸臣，知悉焉。」
5月15日
○乙亥，吏曺判書宋相琦免，李宜顯代之。
5月20日
○庚辰，始微雨。
5月21日
○辛巳，尙衣院啓曰：「今此練祭時，自上所御縗服布，當自戶曹進排，而布品稍劣於初喪時所用，故以練服漸次從輕，改備進排事，言于戶曹，則戶曹考證禮書，以斬衰衣裳，用極麤生布，練祭衰裳，當用七升布，初喪時用此布，未免失禮，似當一依禮文，用大功七升布。自尙方，依此織造以用，實合於禮意，而事係服制節目，令禮曹稟處，則禮曹以爲，不可以當初之失，仍用尤細之布，益乖禮意。今戶曹所儲廣布，升品雖或不足，一依乙卯二月、八月及己巳八月、甲子十二月練祭時例取用，恐涉便當。」命依乙卯年例爲之。戶曹判書閔鎭遠白於筵中曰：「齊、練之服，自天子達於庶人，雖是御服，至於衰服，不當別用細布。今番練服，一依古禮行之爲宜。若以衣袖之不長爲嫌，則依《喪禮備要》，聯幅用之，亦不至於違禮。請詢大臣、禮官。」領議政金昌集曰：「初喪則事在急遽，以戶曹廣布取用，故升數不能如禮經，旣以先大王遺敎，上下服制，一遵古禮，則初喪雖或失禮，練時則宜用禮文所載升數矣。」禮曹判書宋相琦曰：「自今練祀爲始，以七升布，依禮文用之爲宜矣。」上從之。
5月28日
○戊子，行召對，講《節酌通編》。初，大司憲李縡上疏曰：
卽阼以來，凡百施措，委靡怠豫，了無一言一事，可以答天心慰民望者。以親享事進諫者衆，而不得感回天聽，中外憂鬱日甚，日昨備忘，少可解群下之惑矣。雖微聖敎，群下固意其如此。苟非然者，殿下豈爲是哉，若臣之憂，猶不敢遽己。夫疾病之來，聖人不免。殿下上爲宗社若慈聖，宜不敢自輕，而若其哀慟、慘怛之出於天者，則是欲抑而不可得。雖於拜跪之際，不能如禮，所自盡者，惟有瞻展、哭泣之節，而開歲以後，尙未一番省拜，大小祭祀，動有如不祭之歎。筋力不及，固無可奈，而隱之於心，其果自安乎？殿下前後下敎，輒有愧悔之意，良心眞切，善端發見，油然有泉達、火燃之勢，卽此而充之，當庶幾也。嗚呼！日月易得，孝思無窮，往者不可挽，來者猶可追。今況練前殷奠，獨有此朔，而受鍼停止，脚部酸疼之候，亦少減。殿下不於此展哀，更待何時？頃者四享之定式，已大違事體、禮典，而殿下又不克一踐其言，則及今改圖，尤有光於日月之更矣。伏乞亟下明敎，親行朔奠。如或難於拜跪，則祼薦一節，令大臣代行，此後享祀，亦必量筋力而行，要自盡於聖情，則方可以大慰中外之心，永繫神人之望矣。苟或不然，而但曰：「前日備忘，足以使人曉然」，每每攝行而已，群下又從而莫敢言，則是上而禦人之諫，下而成主之過。臣爲是，不敢不妄陳先事之戒，惟殿下恕察。人主，深居九重，其本源之微，似未易窺測，而所以有諸內形諸外者，自不能掩。殿下臨朝視政，專尙淵默，凡於是非、黑白之間，殆若無適無莫，大小政令，一切置之於悠泛之域，若與一箇身心，不相關涉者然。以是下之所以奉承者，牽補玩愒，苟度時日，茫然若墮深井之中。如是而能爲國者，未之有也。殿下試看前史。曷嘗有臨御之初，終年不一開講者乎？承宣入對之規遂廢，而進見益踈焉，殿講、親政之擧或有，而緩急倒置矣。賓廳次對，國之重事，而廈氈吁咈，不過一唯字。苟如是而止，則雖三接之勤，亦何益之有？殿下，深拱九重，罕見臣僚，未敢知居常所親近者誰歟，所做措者何事歟？人君蠱心喪德，非徒聲色馳騁爲然，一念未克，足爲喪邦根柢，甚可畏也。嗚呼！天災日臻，人心日離，私意日益肆，義理日益紊，紀綱日益頹。然而猶不至於遽亡者，惟先王德澤之在人也。殿下其可恃而自逸乎？首將從前豫怠之習，濬發德音，痛自克責。至於諸臣奏章，非不懇切，聖批亦非不嘉納，而卒未聞採用之實，此殆近於悅而不繹，從而不改。今臣所陳，竊附先格之義。殿下若又曰留意而已，則臣復何望？
仍請遞解，答曰：「日月易逝，祥期倐迫。哀痛之中，見卿疏陳誡誨，至切至懇，予用嘉納。卿辭如此，本職今姑許遞，卿其勿辭入來。」縡少好學，有淸名。登第薦入藝文館爲檢閱，遷至侍讀，賜暇湖堂。癸巳，公卿上尊號，縡言尊號不可受，出爲北道評事。及旣還，其母閔氏謂縡曰：「余年已老，無他子，汝從王事，余日夜煢然在堂。汝何不陳情終養耶？」縡由是不敢從仕，其後爲均田使，固辭不就。上之元年，金一鏡大殺忠良，縡仲父晩成下獄死。縡與其母入麟蹄深山之中，治儒學，力行不怠，名重當世，四方學者，師尊之。
六月
6月4日
○甲午，大司諫金在魯疏論以爲：「喪服之制，元無上下貴賤之殊，親子服則曰：『改服不練衰服及裳』，而不言升數，文武百官服，則只曰：『改服衰服及裳』，而幷沒升數及不練二字。元節目初不明著，使人疑眩。」禮曹覆啓，依疏辭改付標。一，殿下腰絰用葛，三重四絞。在魯疏以爲：「熟麻，雖見於《喪禮備要》，乃是無葛者代用之物，則固當先言古禮，後言代用。雖代用熟麻，亦當爲三重四股，而今於親子及百官服，不書葛絰，直書以熟麻腰絰，亦不言三重四股。今宜改熟麻爲葛，又以三重四股及無則用熟麻等語作註，絞字爲誤，宜改以股字。葛絰，用治與生葛，先儒之論各異，而揆以禮意，比生葛漸輕，則治葛之說，恐是。當添書以治字於上下之服。」禮曹覆啓：「依疏辭改付標，而四絞之絞字，禮經有之，前後謄錄，亦皆如此，仍存無大害。殿下腰絰用葛之葛字上，添書治字，親子服以下，旣用熟麻，則不必添書。」後因在魯再疏，竝依疏辭改付標。一，冠纓。在魯疏以爲：「禮絰只曰：『斬衰冠繩纓。』元無練冠改纓之文。絞帶至練變布，亦非經文，只據疏說，則繩纓之變爲布纓，足爲旁照，而布之練，大臣收議，元不擧論，而節目以練布爲之，冠旣練則屬於冠者，恐當幷練。至於承冠之巾，似當與冠纓一例，而節目元無見處，當練與否，不可不明白講定，添註於練冠之下。」禮曹覆啓，依疏辭以練布添註。一，冠之升數。在魯疏以爲：「古禮冠布升數，比衰裳稍細。今雖無虞變一節，而小祥衰裳，旣用七升，則當於練之下，添註用八升布四字。」禮曹覆啓：「《五禮儀》只曰：『稍細生布。』殿下冠布，以八升布改付標。」一，斬衰絞帶。在魯疏以爲：「絞帶變麻爲布，元非《儀禮》經文，乃是疏家之說，而本文不言用練。且衰裳不練，則帶亦從而不練似是，而節目中練布帶，恐當講定。」禮曹覆啓：「布帶用練，庚子年因先正臣宋浚吉獻議定行。其後乙卯年，亦遵用，今不可變改。」在魯復疏言：「古禮只言練冠、練布衣，疏家有絞帶變麻服布之說，而元無用練之文。圖式亦只曰：『變麻服布七升布爲之。』今若幷練衰裳，則帶之從練，猶可，而衰裳旣不練，而獨練其帶，恐非禮意。先正臣宋浚吉獻議有曰：『練時腰絰，旣從古禮用葛，則絞帶亦當用練布。』此其本意，只言熟麻絞帶之非禮，而謂當從古禮變服布帶，初非因用練當否而發也。此一段本是《喪禮備要》，而《備要》無練字。先正之下，一練字，臣未知其果有意也。殿下及群臣，只練其冠，大妃殿、中宮殿，只練其帶，而正服則皆不練，實合於重首重腰之意。然則外服冠與帶之竝練，無乃有違於此歟？不可不詢問講定。」禮曹覆啓：「取見庚子練祭時謄錄，則以先正臣宋浚吉獻議，收議于諸大臣，而付標於節目中。先正所謂旣如此，前後國制，又皆遵用，請更議大臣、儒臣處之。」一，王大妃殿、中宮殿，去腰帶改御，不練衰服及裳，用大功七升布，白大袖長裙，用練布，練布蓋頭、頭𢄼及帶。在魯疏以爲：「旣曰：『改御不練衰服及裳。』又曰：『白布大袖長裙。』所謂大袖長裙，卽是成服之衰裳，未知練除時，大袖長裙之外，別有成服時所無之衰裳耶？旣曰：『白布大袖長裙』，而又以用練布爲註，或曰白布，或曰練布，幷宜詳察改定。」禮曹覆啓：「《五禮儀》卒哭後，白布大袖長裙云，而上年初喪節目磨鍊時，以卒哭旣無變除之節，故移用此條於練祭之下。今番節目，則一遵上年磨鍊節目，而不練衰裳與白布大袖長裙，混同磨鍊。小註用練布云者，又與白布各異，不可不釐正。幷依疏辭改付標。」一，祭時節目，大妃殿、中宮殿，就幄次去腰帶，改具不練衰服及帶，練布蓋頭、頭𢄼、練長裙，內命婦及嬪以下同。在魯疏以爲：「此與變除節目相左。不練衰服下有裳，而此則無之，元節目有大袖，而此則無之，元節目內練有帶，而此則曰不練布帶。不可不改定。」禮曹覆啓：「此遵甲寅練祭時節目，似是甲寅謄錄踈漏之致。今依疏辭改付標，而以練布擧行。」一，生、進、幼學、生徒、甲士、正兵，白笠、白衣、布帶。在魯疏以爲：「所謂布帶，亦當明言生布、練布、白布之別。」禮曹覆啓，以練布改付標。一，宗親、文武百官，改服不練衰服。在魯疏以爲：「罷散官前銜堂下官條，與闕內入直諸官條，則曰：『改服練服。』此必省文從簡之致。兩條幷宜改付標。」禮曹覆啓，依疏辭改付標。在魯疏，又以爲：「絞帶旣變爲布帶，則練後常服帶，自當用布。兵曹、摠府侍衛將士，亦似無異，而節目，白天翼、熟麻細帶。侍衛臣獨用熟麻細帶，未知何議。亦當更爲講定。」禮曹覆啓，以布帶改付標。
○領議政金昌集議曰：「《儀禮》疏曰：『小祥，着練冠、練中衣，故曰練也。』以是觀之，服之當練者，似止於此。若帶則是係於正服者，恐不當與中衣同練也。古禮卒哭受服時，帶已變麻服布帶，而至於小祥，別無再變爲練之文，故練服圖，亦言絞帶未詳。古者卒哭受服之節，今行之於小祥，則帶之變麻，爲己有從吉之義。何必復練其帶而後爲變除也？崔氏變除之說，只云：『斬衰十三月練』，而布帶而已，亦不言其必以練布爲帶，則布帶之當練，終無明證。如其輕改而或失，不若傳疑之爲得。」左議政李健命以爲：「今此變除時布帶一節，載於禮書，而練不練，不爲明言，中衣及冠絰之外，皆從不變正服之義而然耶？第庚子獻議，先正臣宋浚吉，旣言練布，其時諸儒賢在朝，而未聞異議，甲寅國恤，亦用此禮，則自此便爲朝家之定制矣。今也因古禮之不爲明言，欲義起者，或不如遵用定制之無大過差。惟在聖上博詢而審處。」行判中樞府事權尙夏議以爲：「冠用練布，則絞帶用練.未爲不可。腰絰用熟葛，或熟麻，則絞帶乃承絰之物也，用練亦何妨？文正公臣宋浚吉，臣之師也。其庚子獻議，絞帶旣以練布爲定論。旣有師說，則臣何敢背之，而折入於時論哉？」前承旨金榦以爲：「謹按《喪禮圖式》曰：『絞帶，虞後變麻服布，七升布爲之。』又按喪服斬衰章傳曰：『冠六升，鍜而勿灰。』疏曰：『鍜而勿灰者，以水濯而勿用灰而已，六升勿灰，則七升已上，故灰矣。』又按《禮記》間傳曰：『斬衰旣虞卒哭，冠七升。』以此三說觀之，虞後之絞帶、虞後之冠布，同是七升布也。今旣曰七升爲之，則正合於疏家七升已上，故灰之說。所謂故灰者，非練之類而何？且所謂大功七升布者，以斬衰章疏七升已上用灰，大功章註大功鍜治及疏鍜治可以加灰，《服問》旣練用切衰，張子鍜練大功布爲衣，朱子大功布用熟等說，合而觀之，大功七升之爲練布者，可知。蓋旣云大功七升，則練自在其中矣。臣又觀文正公宋浚吉庚子獻議，則其言絞帶布之用練者，不啻明白。臣師文純公朴世采，亦以用練爲是，多見於知舊間問答，則兩先正，於此豈無所見而言哉？大抵練除之服，是漸次降殺，用輕加开之意也。故初喪麻絰，至練變爲葛，而其葛旣用治葛，則初喪麻絞，至練變爲布，而其布之用練布，似無不可也。但用練之說，旣不十分明白，而不練之說，又無端的可據，故人各以己意行之，而無所準式也。然所謂用練者，間傳、註疏諸說及圖式及先正之說，足以爲證，所謂不練者，似不過因今番衰裳改制不練之說，而推及於絞帶者也。據此則其於練不練，恐不無取舍之分矣。」命依權判府事議施行。
6月8日
○戊戌，流星出房星下。
6月12日
○壬寅，黃海道龍媒鎭西海邊，巖石翻起自立。
6月25日
○乙卯，命納黃蠟二百斤，戶曹判書閔鎭遠爭之，乃止。鎭遠啓曰：「自內命納黃蠟二百斤，且自二月，逐朔命納帖金。閭巷之間，或言爲造佛像，或言作爲畫龍燭，全然塗金云。佛像之說，固不近理，而至於三年內祭享，宜象生時。先王儉德，超出尋常，今若用以金燭，則實有違於如事生之禮。況今國計孔棘，自上宜軫惜費之念，而祭享諸節，一依己亥、甲寅兩謄錄，毋或達越宜矣。」許之。
6月28日
○戊午，上將行親禱于社稷，終日雨下，政院請停止，上從之。
閏六月
閏6月3日
○壬戌，江原道通川郡，雹。
閏6月15日
○甲戌，江華留守李台佐上疏陳：
本府丁丑死義人姜興業、具元一、黃善身子孫及皇朝摠兵李如梅五世孫葂等錄用事，先朝甲午，守臣陳疏蒙允。其在聖朝念舊報功之義，固當別樣收錄，而葂沈淪海島，將至虛老。本府所管草芝萬戶，今當瓜滿。若以葂差擬此窠，庶可以遵先朝錄用之命，而爲一方激勸之道矣。
上命依施，兵曹以李葂曾經別將，覆啓不施。
閏6月27日
○丙戌，太白見於巳地。
秋七月
7月2日
○辛卯，太白見於巳地。
7月8日
○丁酉，大風折木拔屋。
7月12日
○辛丑，吏曹判書李宜顯免，崔錫恒代之。
7月15日
○甲辰，太白見於巳地。
7月24日
○癸丑，領敦寧府事金柱臣卒。柱臣字厦卿，仁元王妃父也。肅宗二十二年，擧生員爲順安縣令，仁元王妃，正位中宮，柱臣進領敦寧府事，封慶恩府院君。持身謹密，至誠爲國。上卽位，宦官用事，領議政金昌集，嘗與柱臣言：「王室朝夕將亡。」因流涕，柱臣亦泣。昌集曰：「先王介子，延礽君，仁孝有行。公如白于王大妃，立爲儲嗣，宦官可誅，而宗國亦可安矣。」柱臣曰：「敢不盡力？」已而，柱臣卒，年六十一。上發哀，進素膳，諡曰孝簡。柱臣旣卒之二十六日，王大妃立延礽君，爲世弟。嗚呼！宗社之得至今日，基億萬斯年之業者，皆柱臣之力也。
7月29日
○戊午，判府事李濡卒。濡字子雨，莊憲王苗裔也。少登第，慷慨喜言時務。由吏曹佐郞，奉使燕都。是時，倭奴欲搆釁，肅宗修城以待寇。淸主果問修城事，濡具以實對，燕中人賀其善對。領議政李端夏，擧爲備邊司副提調，擢平安道觀察使，入判戶曹，改吏曹，經理北漢，擢右議政，至上相入耆社。以疾卒，年七十七。諡曰惠定。
八月
8月2日
○庚申，謝恩使趙泰采等，回自北京。
8月6日
○甲子，以李秉常爲吏曹參判。
8月20日
○戊寅，領議政金昌集、左議政李健命、判中樞府事趙泰采、戶曹判書閔鎭遠、判尹李弘述、工曹判書李觀命、兵曹判書李晩成、右參贊任埅、刑曺判書李宜顯、大司憲洪啓迪、大司諫洪錫輔、左副承旨趙榮福、副校理申昉，請建儲嗣，上從之，以延礽君爲王世弟。初，正言李廷熽上疏曰：
殿下春秋鼎盛，未有儲嗣。竊伏想我慈聖，巨創哀疚之中，必益憂念，我先王在天之靈，亦必眷顧悶鬱。況我祖宗有已行之令典，豈非今日之所當遵者乎？方今國勢岌嶪，人心渙散，尤宜念國家之木本，爲宗社之至計，而大臣尙無建請之擧，臣竊慨然。願殿下，亟以此上稟慈聖，下議大臣，卽定社稷之大策，以繫億兆之顒望。
上命議大臣稟處。昌集、健命詣賓廳，請命招原任大臣、六卿、政府西壁、判尹、三司長官，會議稟定，判中樞金宇杭、禮曹判書宋相琦、吏曹判書崔錫恒，違召不至。昌集等，遂竝請對，上引見于時敏堂。昌集曰：「聖上春秋鼎盛，尙無儲嗣。臣忝在大臣，夙夜憂慮，只緣事體至重，不敢仰請。今臺言至當，孰有異議？」泰采言：「宋仁宗喪兩皇子，《春秋》雖不晼晩，諫臣范鎭疏請建儲，大臣文彦博等，力贊定策。今臺言旣發，不可遲延。請亟賜處分。」健命言：「慈聖下敎，每曰：『憂念國事，强進粥飮。』雖在哀疚之中，其爲宗社慮深矣。此事不容一刻少緩，臣等敢於深夜請對。願加聖思，亟定大計。」諸臣以次陳請訖，昌集、健命、泰采，復申請不已。承旨趙榮福曰：「大臣、諸臣之言，皆宗社大計，請速允從。」上命允從。諸臣皆曰：「此宗社無疆之福也。」昌集、健命言：「臺臣所云祖宗令典，似指恭靖大王時事。聖上上奉慈殿，不可不入稟慈旨得手筆，然後奉行。臣請退俟閤外。」上乃入大內，久不出臨。昌集等招承傳內官口啓，請更入對，曉漏後，上命引對于樂善堂。昌集曰：「其已稟啓慈聖乎？」上曰：「唯。」健命言：「必有慈殿手札，可以擧行。」上指案上曰：「封書在此。」昌集受而坼之，封內有二紙，一以楷書，寫延礽君三字。一以諺札敎曰：「孝宗大王血脈，先大王骨肉，只主上與延礽君而已，有何他意？予意如此，下敎大臣宜矣。」諸臣皆讀而泣。健命請令史官，以楷字翻書諺敎，下政院，令承旨，書傳旨，上可之。榮福於榻前，書傳曰：「以延礽君〈諱。〉爲儲嗣。」仍請命招禮曹堂上擧行，諸臣乃退。後英宗癸丑，閔鎭遠告于英宗曰：「庚子國恤後，諸臣相對，輒聚首憂遑曰：『嗣王聖候不豫，尤斷求嗣之望，國事將奈何？』於是，有建儲之議。臣言：『國事雖急，而卽位未逾年，卽爲建儲，則中外未知聖候之如此，而必有疑惑。戮力夾輔，過三年後，當議建儲。』金昌集曰：『王子衆多，則當早議建儲，以係人心，而吾君之子，只有一位，天命人心，更歸何處乎？三年後之說，誠是矣。』其後廷臣，皆以建儲爲急，而昌集，終執前見，故判書李晩成責臣曰：『宗社之計爲急，何爲緩緩？』及至辛丑，臺疏猝發，臣以爲此國家大事，一臺官之猝然上疏何耶？』批下後，昌集歷見臣於詣賓廳之路，言於臣曰：『欲待三年之後，今有臺疏。旣已發言，則力請何如？』臣曰：『此論旣發之後，不可頃刻遲延，必於今夜，竭誠力陳，期於定策。若或遲延，宗社之變，必生矣。』昌集以爲然，卽詣闕，請召諸宰臣，留門入來，仍爲請對，以入稟東朝，決定大策後，更召臣等，而下敎爲達，而退出閤外以待矣。至三四更，召命不下，臣以爲：『此事，頃刻甚急，今更請對爲宜。』趙泰采曰：『如是則若催促於君父，不可爲也。』罷漏後，臣以爲：『事若催促者，小節也，求對入侍者，大事也，卽速請對宜矣。』諸大臣曰：『然。』卽請承傳色求對，欲明時入侍，則御座傍有書案，案上有書。上顧指書案，大臣取而奉覽，則慈殿諺敎及景廟親筆也。左相李健命奉而讀之，入侍諸臣，皆失聲涕泣而退出矣。」
8月21日
○己卯，王世弟上疏曰：
臣愚騃不肖，比數是爵，而已踰涯分，尋常愧懼，若隕淵谷，不料千萬意外，遽下萬萬不敢當之命。臣聞此命，心膽俱墜，驚惶涕泣，不知置身之所也。臣之性情，本以踈闊，惟以徒守己分，安於聖世，心常自畫者矣。臣之衷悃，非但天地神明可質，先大王陟降之靈，抑亦照燭。聖明在上，焉敢誣也？伏願聖慈，仰稟慈聖，亟收成命。
上答曰：「預建儲嗣，所以重宗社也。予以不穀，已過立年，尙無嗣續，又有奇疾，言念國事，無計可施。玆以仰稟慈聖，俯從群下之請，委以儲貳之重，小心翼翼，勤勤孜孜，以副國人之顒望。」遣承旨宣傳。
○禮曹啓：「延礽君旣定儲嗣。仍處私第未安，請亟命入處闕內。」又啓：「延礽君，以倫序言之，雖是介弟，以位言之，乃是儲嗣，而祖宗故事，定宗冊太宗爲世子，豈帝王家繼序爲重，倫序反輕而然耶？抑其時太祖在上王位，至尊所壓，無嫌於世子之稱而然歟？今日事勢，與此不同。自古歷代人君，立其弟爲後，皆封太弟。今玆名號，定以世弟，名義禮節，皆似允合，而事體至重，請議于大臣稟處。」上從之。領議政金昌集、左議政李健命言：「今日事勢，與定宗時有別。李彦迪當仁宗違豫時，明宗方爲大君，而有封爲世弟，以定國本之議。延礽君位號，宜定爲王世弟。」命依昌集議施行。臣謹按，昔韓琦冊立英宗，未嘗與張昇素議，昇詰琦曰：「公何不與之素議？」琦不應，及昇旣退，琦笑曰：「若素議，豈不壞了社稷事？」金忠獻公，汲汲焉中夜定策，似若太遽，而又不與泰耉素議，其亦有琦之智歟！〈史臣曰：「始，上在東宮時，李頣命獨對臥內，人或疑頣命，翼戴延礽君，而惟上已知頣命之所以獨對矣。及上卽位，領議政金昌集等請建儲嗣，上欣然立延礽君爲世弟，若不知獨對之事，未嘗有秋毫芥滯。非天下之至仁大度，曷若斯乎？」〉
8月22日
○庚辰，王世弟再疏曰：
伏以無似不肖之身，猥蒙萬萬不敢當之命，臣心驚惶，罔知攸措。敢陳一疏，以冀天日之回燭，伏承批旨，辭意懇至，尤非臣所可承當者。噫！臣之才力，雖有可堪之勢，決不當冒居是位。況臣本愚騃，蒙無才識，而迫於成命，黽勉以進，則臣之一身僨敗，固不足恤，而其於宗社國事何？百爾思量，萬無冒進之勢。伏願上念宗社，下副臣民，亟稟慈聖，收還成命。
上遣承旨，諭以已悉於昨日批旨，復何多誥？無庸更辭，以安予心。
○柳鳳輝攻王世弟定策事，王世弟上疏辭位，上慰諭，下鳳輝獄，趙泰耉請宥，從之。鳳輝疏曰：
國有建儲，何等重大，而時任大臣之在外者，漠然不知，原任卿宰之初招不進者，亦不更招，猝遽忙急，略無顧念國體之意，臣未知此何擧措也？惟我殿下，再聘中壼，嘗藥憂遑，仍居諒闇，嗣續有無，姑無可論，而殿下寶齡方盛，中壼年纔踰筓，日後螽斯之慶，此固擧國臣民之所顒望。或者兩宮有疾患，妨於誕育，則保護之地，固當竭誠醫藥，靡不用極，而未聞有念及此者，乃於卽阼元年，猝然有此擧，此其故何哉？臣民方拭目新化，而臺諫則謂國勢岌嶪，人心渙散者，未知何所據而發也？當軸大臣，所宜博訪廷議，從容陳白，使中外，曉然知其爲某緣某由，而今乃不然，使廷熽癡獃無識者，草草疏請，有若嘗試，及得稟處之敎，乃於更皷已深之後，登對力請，必準乃已，與廷熽和應之狀，昭不可掩。至若事之不可不仰稟慈聖者，則亦當以稟定之意仰達，而退以俟下敎，事理當然，而旣請入稟，旋請出宣，便同使令，殆同催督，此可謂無臣禮者耳。曾在戊辰殿下之誕生也，仁顯王后，久無嗣續。伊時主嗣非不急矣，而前席下詢之際，諸臣以姑觀數年，正宮無斯男之慶，而王子年長，則有司當建請爲言，蓋所以重國本尊國體也。人臣事君之道，當如此，而今則忙忙急急，有若不宜踰過時刻者然，半夜嚴廬，一請再請，使莫重莫大之擧，終至草率之歸，人心疑惑，久而未定。臣誠莫曉其何以至此。雖其成命已下，無容更議，大臣諸臣愚弄迫脅之罪，不可不明。伏願聖明，自今凡事爲之間，必斷自宸衷而行之，無使威福下移，仍正大臣以下負犯，以謝國人。
疏至政院，承旨韓重熙請對，持疏入侍于進修堂，上命重熙，讀鳳輝疏。讀訖，重熙言：「成命已下儲位旣定，爲臣子者，宜不敢容議，而鳳輝乃有此疏，自上不可循例下批。宜招大臣、三司，詢問處分。」上敎以當稟于慈聖處之，令重熙置疏而出。重熙固請命招大臣以下，上允之。大臣三司，來詣閣外，久不賜對，至夜始下備忘記曰：
先大王以日月之明，深慮予之無嗣矣，到今予之疾𧏮漸加，無望斯男，敬承付托之重。晝夜憂懼，不遑寧處。日昨臺疏，爲宗社定國本，正合先王之盛慮及予憂嘆之志，故仰稟慈聖，則曰：「孝宗血脈，先王骨肉，只有予與延礽君。」慈敎至切，不覺涕泗。予有一分嗣續之望，則有何此敎乎？旣定儲嗣，實是宗社無疆之福，抑亦予之所大望也。柳鳳輝之疏，出於千萬慮外，語涉狂妄，此何人斯，何如是乎？不可置之，卿等論以啓達。
領議政金昌集、左議政李健命、大司憲洪啓迪、大司諫兪崇、司諫申晳、掌令宋道涵、副校理申昉、正言李聖龍啓言：「殿下嗣續之憂，不但殿下憂之。今奉聖旨，先王之所深慮，慈聖之所下敎，則今日臺疏之建請，諸臣之力贊，亦云晩矣。有何忙急之失，而鳳輝之言，乃至於此耶？況其愚弄迫脅等說，蓋出聲罪諸臣之計，而以人主之尊，爲群下之愚弄迫脅，則果何如也？名位已定，神人有托，而若曰愚弄迫脅，成此大計，則春邸之心，安乎否乎？成命一下，萬姓延頸，擧國含生，莫不歡欣慶抃，彼鳳輝，抑何心腸，獨自驚惶憂惑，內懷不滿，顯有動搖國本之意？其無將不道之罪，若不嚴加懲治，亂臣賊子，必將接跡而起。請設鞫嚴問，以正王法。」上允之。王世弟上疏曰：
臣之衷悃，罄盡於前疏之中，猶有所蘊於心者，何不一陳於黈纊之下哉？嗚呼！以臣不肖無狀，忍見崩天之慟，苟延視息，已極冥頑，而歲月荏苒，練事奄過。追慕號絶，永無生世之念，不料千萬夢想之外，遽下臣子所不敢聞之敎。臣驚惶罔措，寧欲鑽地以入，而不可得也。臣之賦性庸魯，百無一能。儲嗣之位，是何等重大，而忽加於萬萬不近之臣身，奚但爲臣心之兢惕悚懍也？抑恐我聖上付托匪人，以孤先大王遺大投艱之盛意耳。卽伏見慈聖所敎，孝宗大王血脈，先大王骨肉之語，臣不覺其失聲長號，涕血交逬。噫！雖以臣托體先王，特加以祖宗朝已行之典，而顧臣不才，何敢以冒叨匪分之任乎？臣之頑喘，旣不能從先王於地下，今日反承此敎，瞻天痛哭，日以繼夜。何敢飾辭虛讓而有此煩瀆乎？惟願逃遁山野，以終餘年，而又不可得。伏願察臣至懇，亟收成命。
疏入翌日，答曰：「已悉於前後批旨中矣，夫復何諭？慈聖下敎，至切至懇，曾有已行之令典，欽承敬奉，須勿連章焉。」令承旨往宣。
○鳳輝當就鞫，上下備忘，敎以反復思惟，柳鳳輝妄上疏章，極其謬戾，似當嚴處，而鞫問過當。命參酌極邊遠竄。大臣、三司請對爭論，上令依前下敎，鞫問。泰耉箚曰：
國有大慶，處分已定之後，柳鳳輝有此進言，可謂謬妄，而其心卽爲國之赤忱，斷斷無他。故相臣李敬輿，當孝廟升儲之日，力主守經，雖被竄逐，而孝廟卽阼，首先登庸，卒爲名相。戊辰諸臣，無非體國盡忠之人，而何嘗以一時爭論，有鞫問之事乎？今日之忠殿下者，後必盡忠於儲君。設令所言狂妄，爲國盡忠，遽命鞫治，豈不有傷於容諫之道乎？導人主以撲殺言者，非聖世之福。願特加三思，亟收成命。「
上答以今觀卿箚，始知設鞫之過。命更議大臣稟處。〈史臣曰：」嗚呼！儲君定位，爲臣子者，有不敢議到，而輝之疏、耉之箚，無忌憚至於此，復以鏡疏繼之，英宗大王之得至甲辰者，亦天也。「〉 ○憲府〈大司憲洪啓迪等。〉啓：「建儲之日，吏曹判書崔錫恒、禮曹判書宋相琦，違召不進，請罷職。」不允。
○命新除宮官，謝恩於世弟私邸。一員直宿邸門外，師傅、賓客，俟入宮乃謝。從禮曹之啓也。
8月25日
○癸未，以世弟冊封，將奏請燕中，以金昌集爲正使，陞趙泰億爲副使，兪拓基爲書狀官。
○領議政金昌集，以右議政趙泰耉箚批，獻議曰：「鳳輝動搖國本，罪關惡逆，而泰耉之箚，或曰：『其心出於爲國之赤忱，斷斷無他。』或曰：『爲國盡忠，遽命鞫治，有傷於容諫之道。』或曰：『導人主以撲殺言者。』臣未知忠於國者，果何言耶？動搖國本者，其可謂忠耶？臣等指鳳輝爲逆，必欲討以不道，大臣謂鳳輝爲忠，奬之以無他，彼此意見不啻霄壤，且所引乙酉、戊辰事，諸臣所達，皆在詢問之際。今則名號已定，神人有托，苟有秉彝之心，孰有孽芽其間，而鳳輝敢以凶悖之說，欲爲沮敗之計，其所設心，千萬絶痛。設鞫嚴問，乃所以治凶逆，而亦欲歸之於撲殺言者，事體義理，果何如也？伏願聖明，毋或撓於庇護之言，使國本固而王法行。」上答以「鳳輝之言，只是狂妄，元無鞫問之事。東宮又有不安之節，遠地竄逐，以定人心爲宜。」依前判付施行。
○大臣二品以上，詣賓廳，啓請柳鳳輝嚴鞫處斷，上不從。
○大司憲洪啓迪、大司諫兪崇、校理申昉，三司合啓論：「右議政趙泰耉，罔念沐浴請討之義，徒懷容護私黨之計，投進一疏，欺罔聖聰，左袒凶逆。前冬疏中冒嫌二字，已極非常，而今又營救凶賊，肝膽盡露。請削黜。」兩司合啓：「判府事金宇杭，建儲之日，不赴召命，國有大慶之後，全無頌抃之語。請罷職。」上竝不允。
○當柳鳳輝之命鞫也，上不卽下傳旨，鳳輝得未及就囚，而趙泰耉箚入，遂得免鞫。時，三司日日伏閤，大臣率諸宰，啓請嚴鞫，宗室、館學生上疏論之，鳳輝席藁待命於金吾街上，了無怖色，都人咸聚見。
○王世弟上疏曰：
臣之不材，冒叨是任，早晩僨敗，已爲自料，而昨得見柳鳳輝之疏，語極危險，臣之毛骨俱竦，心肝如墜。此又臣難冒之一端。雖微官末職，旣有人言，則其在自靖之道，決不當蹲仍。況儲副之位，是誠邦國之重本，而不顧言議之峻發，怵於嚴命，冒沒承當，則臣之一身羞恥，固不足惜，而其於國家何？千思萬量，斷無承命之路，不得不敢陳危苦之狀。伏願上念宗社之重，俯察臣臲卼之情，以其諸衛之屬，亟命罷歸，仍收成命，使臣以守其分，則生當聖世之臣，死亦瞑目而歸。
答曰：「國家莫重大事，旣已稟定，而明其柳鳳輝之罪狀，則狂妄之說，有何介懷？如此之時，如此之人，何代無之？小無不安之端，上以爲宗社，下副國人之顒望，更勿控辭，亟斷來章，以安予心。衛屬，亦以如儀焉。」遣承旨往宣。
8月30日
○戊子，王世弟上疏曰：
臣前疏，以柳鳳輝疏，略有仰陳者，其疏適出於臣惶蹙悶鬱之中，故不得不以終難冒承之意，呼籲於仁覆之天，而至於危險二字，不過行語所陳，而臣之一言，添爲鳳輝之罪案，縉紳章甫，相繼力爭，鎭日不止，臣不安之端，尤益萬萬。伏願聖明，俯垂照察，終使柳鳳輝，不至大戾，則奚但臣心之少安？抑亦聖朝寬大之典矣。
上答曰：「前疏中，危險二字，不必深惡於柳鳳輝事，予已知之，故賓廳、三司之啓，終不允從。今觀疏辭，斷斷無他，正合予意，亦出好生之道，可不留意，以安爾心？」令承旨，往宣。
○左議政李健命，以首相金昌集，耆耋之年，爲國元輔，不堪出壃之行，箚請身自代之，上從之。後，上敎以國有大事，大臣不可出壃，命遞之，以礪山君枋代之。大臣復請對言：「宗臣差遣，非重其事之道。」健命申請自往，許之。
九月
9月2日
○庚寅，判中樞府事文純公權尙夏卒。尙夏，字致道，堅確重厚，攻學甚勤篤。尙夏師事宋時烈，時烈甚重之，題其所居之室曰寒水齋。時烈被禍於楚山，以世道托尙夏，仍以衣書付之，衣卽倣朱子所製野服而製之者，書卽李珥手書《經筵日記》草本，金長生傳之時烈者也。始，時烈嘗欲依張栻虞帝祠之義，立大明神宗祠，未及就。尙夏始建於淸州之華陽洞，名之曰萬東廟，以四邊、四豆，祀神宗、毅宗二皇帝。及甲申，肅廟以太歲涒灘，感皇朝舊恩，欲設壇墠以祭之，密訪於尙夏，尙夏力贊之，遂築大報壇。丁酉，肅廟幸溫泉，尙夏始膺召命，入見於行宮，及回鑾，尙夏亦還山，不復起。至是卒，年八十一。後賜諡文純。門人李柬、韓元震，最知名。
9月5日
○癸巳，上引見大臣、備局堂上。戶曹判書閔鎭遠言：臣不能紏正廚院用奸作弊之一宦官，貢物人困於宦侍之索賂，無以應役而坐視，其將至於渙散。乞遞臣廚院、惠廳兩任。「上許之。左議政李健命力陳其不可遞，上復從健命言。鎭遠曰：」臣何可與此薛里同事？勿論輕重，有責罰然後，臣可行公。「健命請先遞薛里，仍施罪責，上唯唯。鎭遠、健命繼言：」旣許責罰，當爲罷職。「上終不答。三司、兩司申啓柳鳳輝等事於榻前，上不允。大臣、諸臣力言：」鳳輝之罪，末減以遠竄，人心不可鎭定。上若以好生之德，不欲置極刑，宜減死島棘。「上終不聽。
9月6日
○甲午，王世弟及世弟嬪徐氏入宮。自私邸，具布翼善冠、白布袍，當乘輿，涕泣固辭，宮官强請乃乘。至弘化西夾門下輦，欲却輿步行，宮官又力請乘輿，乃許。下輿于明政門外，入就殿庭，請大妃殿、大殿、中宮殿承傳內官，問安。仍入孝寧殿齋室，改具衰絰，入就殿前展拜訖，世弟問宮官曰：「何以無哭禮？」宮官對曰：「該曹節目，似踈漏，而倉卒，今難稟定于大朝，請姑依儀註行禮。」世弟又欲入審殿內，宮官亦以爲：「未經禮官磨鍊，不可行。」世弟從之。出具視事服，由賓陽門入內。
○以李頣根爲世弟侍講院諮議，不就。
9月26日
○甲寅，上御仁政殿，冊王世弟及世弟嬪徐氏。有升龍見於東方。臣謹按升龍之祥，有足以知天命之所在也，而趙泰耉、柳鳳輝等，不知天命，必欲動搖，先之以尙儉之變，繼之以虎龍之誣，禍機危急，而王世弟卒得保全，享國升平五十年，彼逆臣，雖欲動搖，其於天何哉？
9月27日
○乙卯，上頒敎中外臣民。王世弟御時敏堂，受朝賀，國人莫不讙悅。
王若曰，禁中決策，卿士從而庶民從；儲貳定名，國本定而萬品定。肆將敷心之誥，用答延頸之望。念昔先王，受天景命。祖功宗德之嵬煥，軼三代隆；文昭武穆之繼承，衍百世慶。逮予嬛嬛之日，恒軫昧昧而思。主鬯之位久虛，疇與奉宗廟事；監國之任靡托，無以繫億兆心。眷玆介藩之賢，幸叶橫庚之吉。聰明孝友，令譽夙彰；儉約溫恭，雅操愈飭。周旋紫闥，幾載嘗藥之同憂；密邇靑闈，童年削葉之相戲。以親則寧考之所親愛，以命則慈聖之所命宣。玆予意之允諧，亦衆謀之畢協。重离闡曜，賴神明默佑之休；寶籙延祥，抑社稷靈長之會。旣經縟儀之備擧，詎緩霈澤之旁流？自本月二十七日昧爽以前，雜犯死罪以下，咸宥除之，在官者，各加一資，資窮者代加。於戲！天與人歸，萬姓之嚮戴咸切；星輝海潤，八域之歌詠方興。宜推同慶之恩，幷囿無疆之福。故玆敎示，想宜知悉。〈大提學李觀命製進〉
冬十月
10月1日
○朔戊午，獻納李箕鎭，上疏請令銓曹，極擇東宮僚屬，巖穴之士，或授進善、諮議，及桂坊陪衛之職，勿拘格例，朝夕出入，俾有薰陶啓沃之益，上令該曹稟處。
10月3日
○庚申，王世弟及嬪冊禮都監都提調以下員役工匠，賞格有差。
10月6日
○癸亥，夜，雷電。上親行孝寧殿冬享大祭。王世弟行亞獻。
10月8日
○乙丑，司諫魚有龍、正言愼無逸，因雷異上箚言：
政令或有所悠緩，刑法或有所解弛，忠良或有所抱枉。經筵講討，所以成就君德，而講學作輟，日次延接，所以商確治務，而淵默太過，結役、良丁，變通之大者，而殿下初不經意於可行不可行之端，審度於或從或不從之間，畢竟銷刻，重傷事體。至於閑漫批旨，尋常公案，或引日留時，多至淹滯，今日咎徵之出於政令悠緩者，此也。《春秋》之法，將則必誅。柳鳳輝之罪，律以《春秋》，在所必誅。殿下或以謬妄恕之，而動搖國本，陰逞凶逆者，尙可謂謬妄乎？殿下或以有礙吉事爲慮，則殆近婦人姑息之仁。閭巷細瑣之說，非聖人明法之義也。凶逆失刑，神人交憤。今日咎徵之出於刑法解弛者，此也。李頣命獨對之忠，可質神明，而會典、銀貨等說，已歸白地做出，殿下復何疑於大臣，而未有一言開釋？孤忠鬱結，白首棲遑，今日之咎徵，出於忠良抱枉者，此也。伏願益懋修省，奮發聖志，使政令無或悠緩，卽從臺言，夬正刑憲，使刑法無或解弛，亟降別諭，必返耆德，使忠良無或抱枉。
上答以陳戒切至，可不留意？
10月10日
○丁卯，上命王世弟，裁斷國事，旋寢之。執義趙聖復上疏曰：
近者殿下，上體先志，內稟慈旨，亟定國本，允屬元良。殿下此擧，誠卓越於百王，罕觀於往牒。第离筵勸講，實爲今日急務，謂宜勉勵春宮，書筵法講，毋或暫輟，雖値齋戒，輒引僚屬，討論書史，俾無十寒一曝之憂也。曾在先朝丁丑年間，廷臣有以引對臣隣之際，令殿下，傍侍參聞，敎習國事之意，上章陳請者。臣謂爲此言者，誠得訓迪儲君之法。殿下其時尙在沖年，而猶且云然。今日東宮年貌之壯盛，不啻倍蓰於殿下之當年，則明習庶政，尤豈非當務之急？殿下倘於臣僚引接之際，政令裁決之間，輒引世弟，侍側參聽，商確可否，隨事訓習，則其必明練於庶務，而有補於國事矣。伏願殿下，深留聖意，仰稟慈旨而進退焉。
上答曰：「所陳好矣，可不留意？」初昏，仍下備忘記曰：
予有奇疾，十餘年來，差復無期，乃先朝之軫念，酬應萬機誠難矣。往在丁酉，有聽政之命，則靜攝中，爲其調便。至於予躬，他不暇顧，及自登極，夙夜憂懼。近日症勢，尤爲沈痼，酬應亦難，政事多滯。今世弟年壯英明，若使聽政國事，可有依托，予得安意調養。大小國事，竝令世弟裁斷。
承旨李箕翊、南道揆、應敎申晳、校理李重協卽請對，上引見。箕翊等咸言：「先王臨御四十餘年，閱歲違豫，且有眼患，遂下代理之命，實出於不得已也。今殿下踐阼纔一年，春秋鼎盛，且無疾患，機務不停滯，何遽爲此敎？臣等雖死，不敢奉承，請還收成命。」上無酬答，但道勿煩。箕翊、道揆、晢、重協，更進迭諫不已，上輒曰：「勿煩。」箕翊等曰：「夜氣漸寒，恐傷玉體。臣等姑爲退去，而丙枕之中，更加深思，特爲收還，則人心可以鎭定矣。今闕門已閉，故如是寂寥，而朝廷將必咸造力爭。如此則一國人心，莫可收拾。臣等雖退，決難奉承矣。」晢仍言：「卽今臣僚之所望於東宮者，只在於敦孝友勤講學而已，至於參聽裁斷，非今日之所宜。丁丑之事，其時殿下，以沖年在先王膝下，在傍參聞，實出遇物則誨之意。今此商確可否之說，其無識謬妄甚矣。請罷聖復職。」重協、道揆相繼力請，上從之。
○是日，領議政金昌集、左議政李健命詣闕。左參贊崔錫恒聞報大駭，獨先詣闕門外，請留門入對，政院啓稟，上命留門入。錫恒引見，承旨、玉堂，亦隨錫恒入侍。錫恒曰：「自古帝王，有如此處分，皆由於人主春秋壽考，或在位已久，勞悴成疾，或身有篤疾，積年沈痼，萬不得已而爲之。今殿下，春秋纔三十，在位未一年。若以疾病，則臣待罪藥院，每見問安之批，以無事爲敎。所謂不安之節，不過痰火引飮，小便頻數，此豈沈痼之疾乎？無此三件事，而卽位元年，猝下此敎者，何也？先王使殿下聽政，付之以無疆休恤之業者，欲其勤勵國事，以做至治。今殿下卽位之初，付諸世弟，豈不有乖於先王遺意乎？殿下疾病如先王，春秋如先王，則今日之擧，固無足怪，而以鼎盛之年，無形顯之疾，而爲此擧，臣等所以憂遑罔極者也。請加三思，亟收成命。」箕翊、道揆、晢、重協，復各陳請。錫恒曰：「曾在乙酉冬，先王有傳禪之敎。其時百僚咸造，在庭苦爭屢日。臣以大諫入侍，合辭爭執，終至回天。先王聽納之美德，至今頌之不衰。玆豈非今日之所當法者乎？一轉移之間，萬事順理，殿下何不念此？」上曰：「予當思之。」錫恒曰：「此事更無可思之道。宜賜夬從。」重協亦曰：「此非可思之事也。殿下新承寶位，惟當勵精圖治，而世弟則孜孜講學可矣。殿下雖欲釋負就閒，何可任自爲之？」錫恒曰：「重協之言，誠懇惻。殿下雖欲就閒，獨不念先大王付托之意耶？事或有一思而定者，或有再思三思而後定者。此事一思可斷，何待三思？」上猶不從。錫恒曰：「臣受先朝罔極之恩，致位至此，追先帝報陛下之義，惟在殿下，而老而不死，復見此事，只恨尙遲一死，未能褥蟻於泉下。自古聖王，於大處分，必須愼重。《洪範》曰：『謀及乃心，謀及蓍龜，謀及卿士，謀及庶人。』愼重之道，有如此者。今因幺麿聖復之言，輕擧莫大之事，今日國事，更無可恃矣。」上曰：「重臣縷縷陳達，依施焉。」錫恒又言：「趙聖復罪重，不可罷職而止。請施屛裔之典。」上不從。王世弟，初聞敎下，泣謂宮僚曰：「余本安於守分，泰伯、仲雍之事，亦豈不知，而慈敎中，孝廟血脈，先王骨肉之語，不忍違拒，黽勉承命，冒當是位，又承此萬萬意外之敎，雖死將無拜先王之面矣。」將上疏力辭.及錫恒入對，寢命乃止。
10月11日
○戊辰，戶曹參判趙泰億請對言：「去夜有非常之命，重臣請對回天，臣家在城外，晩始得聞，而雖是事過之後，關係重大者，臣忝在卿列，不可不言。乙酉年間，先王有疾，下傳禪之命，殿下屢陳疏懇辭，至於雪夜露立。今聞東宮，再接宮僚，涕泣嗚咽。此政殿下乙酉心事。殿下何不念此乎？先王自乙酉，有付托殿下之意，丁酉遂下聽政之命。至于今日，嗣無疆曆服，春秋鼎盛，此非倦勤之日，而一朝因幺麿一小臣之言，遽有意外之敎，處分輕遽，四方疑惑。今雖收還，此後願堅持聖心，毋更爲如此率爾之擧，以安春宮之心，答一國之望。備忘中大小國事，竝令裁斷之敎，非特參決也。喉司請對，不得請而徑退。若無重臣請對，其將奉行成命乎？李肇追到，請對於重臣入對之後，筵席未罷之前，而終始阻搪，使不得入，未知日後之弊，至於何境。喉司之臣，不可不責罰也。且殿下此擧，何等重事？大臣恬然退坐，袖手傍觀，乃於成命收還之後，左議政李健命及兵曹參判金在魯，始到闕外，旋卽退歸，此何道理？臣來坐閤外，又見健命箚本，以崔錫恒之請對深夜，啓稟攻斥承旨。國有事變，深夜蒼黃，旣不能上疏，赴闕請對，孰不可爲，而此猶防塞，言路自此壅蔽矣。聖復之疏，雖不直請聽政，實出無將之心，前頭無窮之憂，不可勝言。若不明示典刑，無君、不道之言，將日陳於前。宜命遠配，以正人心。玉堂只請罷職，聖復之罪，豈止於薄罰？當此國有大事之日，在京時任大臣、三司諸臣，無一人詣闕爭請，倫常絶矣，分義蔑矣。大臣三司，竝加譴罰，然後方可以爲國矣。」都承旨洪啓迪曰：「臣以病不能仕進，未見聖復疏，昨日批下後，始得見之。世間，安有如許之疏乎？論其罪狀，合施屛裔之典，而大臣之與崔錫恒，不過詣闕有先後，而適已收還成命，不能復請而已。爲今日臣子，孰有歇後於玆事者乎？若有一分歇後之心，其罪與聖復無異，寧有臣子之義乎？泰億亦同一臣子，他人之心，可以推知，而如是論人，不亦過乎？泰億以三司之不言爲非，而兩司方在避嫌中，且昨日處分，在於深夜，何能及知？玉堂則請罷之外，無他論罪之例，泰億之言，不諒事實矣。」泰億曰：「此皆周遮護黨之言也。聖復之疏，國言喧藉，輿情咸憤，三司之不爲請討，烏得免罷軟不職之罪？大臣亦何可自外徑歸乎？」啓迪曰：「成命旣收，大臣有何更爲請對之事？泰億之言，都是挾雜，不過欲使大臣、三司，皆至不安之境也。」泰億曰：「臣於大臣、三司，只欲規警，而啓迪深持臣至此，不幾於箝人之口乎？」啓迪、泰億互爭不己。啓迪曰：「泰億論聖復之罪，則與臣無異。聖復必施屛裔之典，人心可定。殿下無發落，臣不敢退。」上曰：「屛裔過矣。」啓迪曰：「此豈太過？群情皆如此矣。」上不答。
○諫院啓請趙聖復絶島圍籬安置，趙泰億罷職不敍，竝不允。
○領議政金昌集乞致仕，許之。左議政李健命、判中樞府事趙泰采等上箚，請收還昌集致仕之命，上不聽。
10月12日
○己巳，司果韓世良上疏曰：
伏見下政院備忘，有大小國事，竝令世弟裁斷之敎。繼見趙聖復疏，有曰：「政務裁決之際，輒引世弟參聽，商確可否。」噫嘻！天無二日，地無二王。北面殿下者，何敢以此等語，萠於心發之口哉？雖無直請使世弟臨朝之語，而其曰輒引參聽商確可否者，非請臨朝而何？爲人臣子，敢懷陰移天位之計，其罪安得一日容息於覆載之間乎？向於儲位請建之時，似指恭靖王時事云者，蓋引以弟爲儲之意，而卽末後一事，猶未免國人之疑惑。臣以爲此而不正邦刑，大義滅而綱常斁，亂臣賊子，將接迹而起矣。
行司直朴泰恒等二十八人上疏言：
今日具僚，孰非殿下之臣子？半夜禁中，尺紙猝降，而大臣熟睡，三司寂默，其心所在，路人所知。且聞大臣陳箚，至以重臣之深夜請對，咎責承宣。嗚呼！名爲大臣，而當國家非常之擧，一則高枕而傍觀，〈指金昌集〉一則投章而反攻。〈指李健命。〉大臣如此，其他可知。請竝施兩相及三司譴罰。聖復雖有栫棘之命，而其罪不宜止此。亦願亟加顯戮，以正常憲。
政院啓斥二疏，上不答。
○左議政李健命，請寢領議政金昌集致仕之命，上從之。自昌集致仕以後，群凶大喜，謂朝廷無可畏者。健命請對，上不許，令書入所懷。健命啓曰：「曾在先朝，首相亦嘗屢請休致，終不許者，非欲踈於禮節也。竊覵御製畫像贊，其眷注奬許之隆，實千古君臣所罕有。今於嗣服之初，遽然許退，豈不有歉於追先志任舊人之道哉？乞寢首相休致之命。」上答曰：「領相年老多病，慮或傷損，暇閑調便，更思之，未免輕率，玆已收還矣。」仍命還入昌集休致疏，改下批旨。
○安置趙聖復于珍島郡。
10月13日
○庚午，命招時、原任大臣、二品以上、三司，會于賓廳。備忘記曰：
予之病根，日漸層加，痊可無期。早定儲嗣，實欲代理。以此稟于慈聖久矣，冊禮纔過，故未果。今諸臣不知予本意，有若因臺疏而發者，爭論紛紜，故姑爲收還，以示予意，以正趙聖復妄率之罪也。公事積滯，酬應切迫，一依再昨備忘擧行，以全調攝之道焉。
政院及大臣、二品以上、三司諸臣，竝請對，上不許，命書進所懷。大臣以下復申請者三，上終不聽。領議政金昌集等啓曰：「殿下新升寶位，春秋鼎盛，夙夜孜孜，勵精圖治，是殿下今日之所勉，而何可一朝，遽有此養閑之敎乎？殿下雖以疾恙之久，酬應之難爲敎，以殿下之英睿，鍊習裁處之際，寧有難事？若値神氣稍倦之時，不必一向勤勞，或隨便宴息，以爲頣養之道，少無所妨。殿下何不出此，而直爲此非常之擧，自輕丕子之責，强拂億兆之情，而莫之顧乎？丁酉之事，與今絶異。先王聖候沈綿，雖有萬不獲已之擧，此豈今日所比擬者乎？有死而已，決不敢奉行，所下備忘，謹此繳還。」上答曰：「予病已悉於前後之批。若不趁今治療，實有難言之憂。且代理，乃是祖宗朝故事，何以至此？卿等毋以困我，更勿煩瀆。」三司啓曰：「殿下春秋鼎盛，神氣方旺。雖以疾患爲敎，旣無形現之症，政宜益加奮勵，期恢至治，以無負先大王付托之旨，而只爲便適之道，有此釋務之念，臣等實未知前代史牒，曾有如此事者也。伏乞亟回聖心，收還備忘。」諸承旨亦啓請收還兩度備忘，上竝答以已諭於廷臣之批。三司、政院，再啓，亦不允。大臣以下再啓，略曰：「聖批中祖宗故事，似指世宗朝事，而其時英廟臨御多年，且有宿患，文宗以儲嗣，參決庶務，實由於此。此豈一分近似於今日事乎？」上答曰：「病根內傷，心火滋漫，火熱升降之際，精神索漠，昏不覺察。倦怠若此，豈不嗟惜？今則國本已定，予之火熱，漸至難醫之境。强而行之，必有後悔，專意調治，則有妨公務。到此地頭，使世弟，分憂之外，更無他道。此非特惜予一身也，乃所以爲國家也。卿等愛予而動念也。」
○王世弟上疏曰：
乃於日昨，千萬意外，遽下臣子所不忍聞之敎。臣驚惶罔措，將欲瀝血陳章之際，聖鑑回悟，卽賜反汗，伏不勝其頌祝，而餘悸未定之中，又伏見下賓廳之敎，臣心膽俱戰，寧欲溘然而不可得也。噫！今日與丁酉時事，大有所不同者。殿下春秋鼎盛，正當勵精圖治之日。雖有欠安之節，神明所祐，可臻勿藥，而遽以莫重莫大之事，欲加於如臣不肖。臣旣昧學問，亦無知識，何敢望其承當於萬一乎？殿下今日之敎，雖出於代勞之意，反恐貽憂於聖慮也。玆敢冒死泣血，哀籲於仁覆之天。伏乞上念宗社，下循群情，亟收成命，千萬幸甚。
上答曰：「予之病沈，前已詳知，實非飾讓之比。今此國事波蕩，艱虞溢目之日，因予病痼，機務多滯，可不憂懼哉？不得已命爾代理，乃是祖宗朝古事。何以讓焉？嗚呼！付托至重且大，夙夜寅畏，敬之愼之，式克欽承，毋庸更辭，以副擧國臣民之望。」遣承旨往宣。
10月14日
○辛未，藥房請入診議藥，上敎曰：「病根非特一時之症。若從吾願，安心調治，或有一分之效，不此之爲，徒費心慮。晝夜勤勞，則雖有奇藥，將焉用哉？今有勿藥差病之道，而卿等欲試苦口之藥，不亦難乎？快從吾願，是治病萬全之道，勿爲入診議藥。」
○王世弟上疏曰：
臣昨上瀝血之章，仰冀聖意之回悟，而及承批旨，辭意愈懇，戒誨尤至，臣益不勝惶悚，繼之以抑塞也。噫！臣之所叨儲位，固已不堪當者，而況於今日，又下此不敢當之命，瞻天涕泣，繞壁彷徨，寧欲自盡而無知也。百爾思量，斷無堪承之勢。玆敢不避鈇鉞，更瀆天聽。伏願亟收成命，俾國事萬幸。
答曰：「昨日批旨中，已悉心腹之懇，更何多誥？爾且旣知予之病勢，而胡不諒哉？予志牢定，斷無允從之理也。」遣承旨往宣。
○上下敎政院曰：「世弟，予所訓戒，不爲擧行，憂悶戚戚。師傅賓客，齊往慰勞可也。」世弟傅李健命、賓客宋相琦、崔錫恒、李晩成、李觀命等，與宮僚兪拓基、尹淳、徐命均、趙顯命，入見，請務積誠意，期於感回，勿過自憂傷，以貽兩殿之憂。世弟遂復上疏曰：
罄瀝肝血，再瀆宸嚴，微誠未格，天聽愈邈，臣於此，益復驚惶煎迫，罔知攸措。臣旣不能終守己分，冒居震邸之位，又不能感回天心，遽當非常之命，則臣於他日，將何面，而瞻望於先王在天之靈哉？伏乞聖慈，亟賜反汗之命。
上答曰：「弟兄間深思分苦分痛之義，使予病裏頣養補身之道，是所望也。且予志堅定，雖日呈十章，萬無允從之理。更勿煩陳，以安予心。」遣承旨往宣。
○大臣二品以上，請對者三，上終不許。領議政金昌集等率百官庭請啓曰：「臣等相率叫閤，聖批每以疾病爲敎。竊念火熱上升之
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:38-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>