<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="陆德舆序,赵序,陈昉序,章铸序,吕邦燿序,卷一。太祖皇帝,卷二。太宗皇帝,卷三。真宗皇帝,卷四。仁宗皇帝。上,卷五。仁宗皇帝。下,卷六。英宗皇帝,卷七。神宗皇帝。上,卷八。神宗皇帝。下,卷九。哲宗皇帝。上,卷十。哲宗皇帝。下,卷十一。徽宗皇帝。上,卷十二。徽宗皇帝。下,卷十三。钦宗皇帝,卷十四。髙宗皇帝。上,卷十五。髙宗皇帝。中,卷十六。髙宗皇帝。下,卷十七　孝宗皇帝。上,卷十八。孝宗皇帝。下,卷十九。光宗皇帝,卷二十。寧宗皇帝,徐居谊跋,吴革跋,宋宰辅编年录【标点本】全文在线阅读,宋宰辅编年录【标点本】全文在线下载,大玄古籍书库">
<meta name="description" content="二十卷。南宋徐自明撰。徐自明,字诚甫,号慥堂,永嘉(今浙江温州)人。官富阳主簿,除太常博士、国子博士,终永州知州。除此书外,尚编著有《零陵志》十卷,《浮光图志》三卷。全书以皇朝世系划分卷帙,上起太祖建隆元年(960),下迄南宋宁宗嘉定八年(1215),对两宋十三朝二百五十余年间宰相、副宰相,枢密院长官、副长官的任命、罢免情况,以及这些大臣的籍贯、行状,都作了介绍。全书除太宗朝为三卷、仁宗、神宗、哲宗、徽宗、孝宗诸朝为二卷外,其余诸朝皆为一卷。其史料来源于《续资治通鉴长编》、《建炎以来系年要录》、《宋大诏令">
<title>宋宰辅编年录【标点本】_徐自明_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">宋宰辅编年录【标点本】</span> <br/>
          作者： <span class="inputVal" id="bkauthor">徐自明</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]548250</span> <br/>
          说明： <span class="inputVal" id="bkdec">二十卷。南宋徐自明撰。徐自明,字诚甫,号慥堂,永嘉(今浙江温州)人。官富阳主簿,除太常博士、国子博士,终永州知州。除此书外,尚编著有《零陵志》十卷,《浮光图志》三卷。全书以皇朝世系划分卷帙,上起太祖建隆元年(960),下迄南宋宁宗嘉定八年(1215),对两宋十三朝二百五十余年间宰相、副宰相,枢密院长官、副长官的任命、罢免情况,以及这些大臣的籍贯、行状,都作了介绍。全书除太宗朝为三卷、仁宗、神宗、哲宗、徽宗、孝宗诸朝为二卷外,其余诸朝皆为一卷。其史料来源于《续资治通鉴长编》、《建炎以来系年要录》、《宋大诏令集》及《东都事略》、《丁未录》等五十余种宋人所著史书、笔记。其体例是以年月日为经,以人物事迹为纬。在每位宰辅之下,首列拜罢时间,次列拜罢制词,再次记载人物的字号籍贯、拜罢因由,事迹行状。全书体例严谨、眉目清楚,便于阅读。此书所引用的文献资料,有些已经缺佚,有些已经遗散,幸被此书摘引,才得以保存。例如现存的宋代最重要史料李焘《续资治通鉴长编》,早已严重散佚,后人从明代《永乐大典》中辑出,是为今本,共计五百二十卷,而原书实为一千零六十三卷。《长编》的缺佚,是书则多有记载,可补其不足。对其他缺佚之书,本书同样有拾遗补缺的作用。因此,此书对研究宋史具有很重要的价值。此书在现今残存之《永乐大典》中尚有最早刻本之部分内容。现存最早刻本有明万历年间吕邦耀本,其次有《四库全书》本、《敬乡楼丛书》本。今人王瑞来先生博采群书,著成《宋宰辅编年录校补》一本,对此书漏误多加订正。王氏之书已于1986年由中华书局印行。</span> <br/>
          封面： <span class="inputVal" id="bkimg">Z_6084.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]宋宰辅编年录【标点本】
[book_author]徐自明
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]548250
[book_dec]二十卷。南宋徐自明撰。徐自明,字诚甫,号慥堂,永嘉(今浙江温州)人。官富阳主簿,除太常博士、国子博士,终永州知州。除此书外,尚编著有《零陵志》十卷,《浮光图志》三卷。全书以皇朝世系划分卷帙,上起太祖建隆元年(960),下迄南宋宁宗嘉定八年(1215),对两宋十三朝二百五十余年间宰相、副宰相,枢密院长官、副长官的任命、罢免情况,以及这些大臣的籍贯、行状,都作了介绍。全书除太宗朝为三卷、仁宗、神宗、哲宗、徽宗、孝宗诸朝为二卷外,其余诸朝皆为一卷。其史料来源于《续资治通鉴长编》、《建炎以来系年要录》、《宋大诏令集》及《东都事略》、《丁未录》等五十余种宋人所著史书、笔记。其体例是以年月日为经,以人物事迹为纬。在每位宰辅之下,首列拜罢时间,次列拜罢制词,再次记载人物的字号籍贯、拜罢因由,事迹行状。全书体例严谨、眉目清楚,便于阅读。此书所引用的文献资料,有些已经缺佚,有些已经遗散,幸被此书摘引,才得以保存。例如现存的宋代最重要史料李焘《续资治通鉴长编》,早已严重散佚,后人从明代《永乐大典》中辑出,是为今本,共计五百二十卷,而原书实为一千零六十三卷。《长编》的缺佚,是书则多有记载,可补其不足。对其他缺佚之书,本书同样有拾遗补缺的作用。因此,此书对研究宋史具有很重要的价值。此书在现今残存之《永乐大典》中尚有最早刻本之部分内容。现存最早刻本有明万历年间吕邦耀本,其次有《四库全书》本、《敬乡楼丛书》本。今人王瑞来先生博采群书,著成《宋宰辅编年录校补》一本,对此书漏误多加订正。王氏之书已于1986年由中华书局印行。
[book_img]Z_6084.jpg


[book_title]陸德輿序
本朝《大詔令》，登載相麻不及執政之制，《宰輔拜罷録》僅紀歳月、名氏，而揚廷之命無述焉，覽者病之。故太常博士徐君自明纂成《宋朝宰輔編年録》二十卷，首起建隆庚申，至于嘉定乙亥，凡二百五十餘年，本之以《長編》、《繋年録》，緯之以《大詔令》、《拜罷録》，與夫《玉堂制草》諸書，而一時黜陟之由，羣公評品之論，奉常行實之攷，旁引曲彚，靡有漏略，其用心亦勤矣。
夫一代之盛，則有一代之元勲碩輔，鉅徳豐功，銘于烝〈闕〉彞鼎，書于旂常竹帛，固不待賛述，其間賢佞進退，正邪消長，關于世道泰否者，瞭然一覽之頃，辭令云乎哉！彼齊魯大臣，史失其名，漢相列傳，獨書免冊，是編也，其亦足為信史羽翼歟？
君之子居誼，宰永陽，有㢘稱，輟奉鋟梓于學，可謂能成先志者。我宋億萬年無疆，惟休臣亦有無窮之聞，續而書之，未有艾云。
寳祐丁巳清明，寳章閣學士、通議大夫、提舉隆興府玉隆萬壽宫、嘉興縣開國子、食邑六百户陸德輿序

[book_title]趙序
永嘉徐常博自眀，作《宋朝宰輔編年録》，其子永陽邑大夫居誼，刋之于梓，謁序于予，予曰：「宰輔者，安危治亂之所寄也。」漢四百年，稱蕭、曹、丙、魏；唐三百年，稱房、杜、姚、宋，豈不戞戞乎其難矣哉！國朝自建隆以至嘉祐，趙韓王普、李公昉、宋公琪、張公齊賢、呂公䝉正、呂公端、李公沆、向公敏中、畢公士安、㓂公凖、李公廸、王公旦、王公曾、晏公殊、杜公衍、富公弼、文潞公彦博、韓忠獻王琦，又何其彬彬然盛也。中間不幸而王安石相，姦庸相繼——庸則陳升之、吳充、韓綘；姦則王珪、蔡確、韓縝。元祐更化，幸而有司馬文正公光、呂正獻公公著、范忠宣公純仁數人，又不幸而章子厚相，姦兇復相繼，蔡京過于章子厚，王黼過于蔡京，若曾布、趙挺之、何執中、劉正夫、余深、鄭居中，㣲不及子厚、京、黼，造禍者姦，成禍者庸，禍極于吳敏、何㮚輩，而不可制矣！若二人者、又姦庸相半者也。嗟夫！人耶？天耶？天將開建隆以来之治，故名臣相項背；天将兆靖康之禍，故姦兇接武。李公忠定綱言驗于䟽水，功驗于圍城，髙皇帝以其為命世之英而相之，不越七十有五日，間之者黃濳善也。忠定，昭武人；濳善，亦昭武人。並生而並相，豈非天乎？濳善罷，忠定亦竟不得志。趙公鼎、張公浚，忠定之亞也，相皆不得久，而久于其位者，秦檜也。忠定、張、趙，金所惡也；檜，金所喜也。其久其近，天意可知矣！自後相有可稱者，陳公康伯、陳公俊卿、趙公汝愚而已，中興而後，又何其太寥落耶？𠈁胄之徒，則世目以為京、檜者也，賢者則不得久，而𠈁胄之徒皆得久于其位，此豈人耶？予甞論三代而上，伊、傅、周、召皆以儒者相，大儒如孔子，不過攝相而已，孔子而後，以儒得相者，惟司馬文正公，豈非盛哉！然亦不得久，向若神宗以所以待安石者，早相司馬公及程公顥，天下豈不被儒相之福耶？論皇宋宰輔者，每為之三太息。常博之為是録也，于美惡皆不沒其實，賢于世之類書多矣。
寳祐五年五月　日，龍圗閣學士。朝奉大夫、新知西外宗正事趙

[book_title]陳昉序
故太常博士徐公，永嘉之經師宿儒，容止靖嚴，言悉中節，行不越矩，論著滿室，蠅頭手筆，無一字不端楷，皆有益于世敎。其録宰輔也，昉時年十八九，執冊應對其間，粗審㒹末，後三十餘歲，欲板于三山郡齋而未果，會公之子居誼，来宰永福政，成能以俸金刻之縣學，為一代之盛典，可敬也。公字誠甫，號慥堂，終零陵郡守云。
寳祐五年五月五日，朝散郎、集英殿脩撰、提舉建寕府武夷山冲佑觀、永嘉縣開國男、食邑三百户、賜紫金魚袋陳昉謹書

[book_title]章鑄序
司馬温公既體《春秋左氏傳》為《編年》一書，又欲倣班史，叙宋興以来百官㳂革、公卿除拜，作《百官公卿表》以便省覽。今觀徐公《編年》，惟及宰輔，而百官不及，則于省覽為尤便。宋朝歴代名徳，布滿百職，輝映史冊，先後相望，温公猶思表而出之，夫豈不足于夷攷？而公之《編年》，曰姑舍是非略也，嫓諸作室之工，書于棟者，惟都料匠與副之，而梓人不與焉，公之《編年》意或以是夫？
大臣之進退臧否，國之否泰繫焉，關渉至大，故公之為此書也，自建隆庚申，訖嘉定乙亥，其間元臣碩輔，誥命所褒，建議所否，出處之㒹末，徳業之汚隆，《長編》、《繫年》所不載，《拜罷錄》、《年表》所不具，而雜出于他書，旁搜逺括，靡有遺棄，釐為卷帙，用工雖勤，然操其樞要，舉其宏綱，賢于勞而寡要者逺矣。談者咸謂是書之成，可觀世道。吁！豈惟是哉。觀慶厯之盛，則杜、富、韓、范之事業在所勉，觀熈、豐之事，則荆舒之學在所懲。下不負所學，則景行先哲，區别邪正，以丕寅亮之規；上不負吾君，則追法前猷，吹虀徃轍，益謹乎若時登庸之道。則是書有補于世，所以續皇家萬億年無疆之休，自此《編年》始，真作宋一經者也。
公諱自眀，嘗為太常博士。子居誼，宰永陽，以㢘名，鳴琴之暇，取家藏之袐，鋟于邑序，使垂世懿範，不至無傳，厥功不在《編年》下。
寳祐丁巳八月朔，中奉大夫、福建路轉運判官章鑄序

[book_title]呂邦燿序
官制至唐宋之間紊矣，而宰執爲甚。始唐因隋制，以三省長官 —— 尚書令、中書令、侍中，爲真相之任，而品位崇高，中葉以後，不復獨授，故常以他官兼宰相，或稱參預朝政、參議朝政，則參知政事之始也。自僕射李靖以疾，間日至中書門下平章事，而平章事之名昉焉；李勣以詹事同中書門下三品，而同三品之名日昉焉。自是以降，或稍有更定，要以二名爲准。晚世頗兼衆職，用兵則爲節度使，崇儒則爲大學士，理財則領度支鹽鐵轉運，至太清宮諸使，皆宰相兼攝，以百揆之尊，分理庶職之務，相體輕矣。
宋制大率因唐，初惟同平章事爲真相，皆以三省之貳或他官貴要者充其任，又有昭文、集賢二大學士、監修國史，以近密示重，而二三相臣，次第居之。至神宗元豐間，詳定新制，革平章之名爲尚書左右僕射，各兼門下、中書侍郎，行侍中、中書令事，以通三省之政，而又別置門下、中書侍郎、左、右丞爲僕射之佐，實即參知原事也。徽宗政和中，狥蔡京意，改左右僕射爲太少宰，正公相位，元豐之制大壞。南渡，建炎中，乃復其舊，乾道中，稱左右丞相，以終宋之世。其最隆者爲平章軍國重事，而或兼樞密使、御營使、制國用使、都督諸路軍馬，皆因時取名，而責實寡，效其軒輊疑信之，端惟時君之所命之，不在於名之新員之衆也。然獨以樞密院本兵柄，與宰相並稱兩府，則舊無此制，雖兵民判若兩途，真、仁而後，實皆儒臣專任，間有武勳授者，百之一二而已，其源本唐宦官之職，朱梁名崇政院，最爲親臣，後漢乾祐中，除樞密使，降麻比宰相，宋因而不改，有使、有副、有知院、有同知、有簽書，其兼官叙進，兩府畧同，執國之政，均可以宰輔稱者也。
宋自太祖以至徽、欽，有實録無編年，神宗嘗命陳繹作二府《拜罷録》。元豐中，司馬温公取宋興以來百官進退歲月爲年表，上之史館，是後曾鞏、譚世講、蔡幼學、李燾諸人，紀述不一，而辭簡事畧，未有傳者。比見宋太常博士永嘉徐自明所纂本朝《宰輔編年録》二十卷，起建隆庚申，止嘉定乙亥，凢二百五十餘年，兩府大臣，名氏爵里，封拜罷免，犂然備具，而當時黜陟之由，世主頗正之迹，據事直書，媺惡自見，時賢評品，家乘野録，悉識其要者。余徧考《宋史》及近世柯氏《新編》、唐氏《左編》諸書，似猶未覩不無遺漏，固可以補其闕而參其異也。若夫麻辭制誥、密札內批、一一該存，雖事涉曖刺，文未雅馴，使人疑恠憤悒，不可爲觧，信乎趙甡《遺史》之論曰：「一人之身，拜相之辭如此其美，罷政之辭如此其惡，議者謂本朝進退人才之弊，專尚文華，遂失真實。」斯言得之矣。第取其詳贍，探其賾隱，亦博採者所不廢也。余嘗反覆宋事，始未究於一統中，自陷于播遷，卒淪胥於澌滅，所由得國之幸，立國之弱，亡國之酷，皆非前代所有，而其人才，自開創以迄亂亡，亦皆大遜于前代，摠之以粉飾自侈，以虗假自愚，則習尚之偏，適以自害而已，故輙爲之語曰：宋之人才負宋之天下，宋之習尚負宋之人才，此語期可俟之百世，而未暇言其詳也。
是書也，抄本得之焦太史先生處，中間字句訛缺甚多，仍其舊文，不敢臆改，而孝宗一卷全缺，惜非完本，但作者苦心，不宜泯沒，故付之剞劂氏，而董正之者：駕部損仲王公、周藩伯榮宗正也。
萬曆戊午又四月望日，河南督學副使，都人呂邦燿序
又
萬卷堂者，伯榮蔵書之所也，萬卷堂書目已自卷帙浩煩，覽之終日不能竟，書可知矣。書目中所有者，或梓本，或勦本，皆善本也，而漏卷漏葉及錯亂之甚者，則寘之敝篋，中有其書而無其目。
《編年録》梓完，已裝成帙矣，適月之六日，伯榮曬書於萬卷堂下，偶檢敝篋，而新刻所逸之十七、十八卷，則宛然在也。噫！竒矣哉！始也索之於千里之外，失之於一室之內，今也得之於一室之內，合之於千里之外，其始也，孰秘之？今也，孰現之耶？豈非造物者有數存乎其間耶？天生神物，終當合耳，此事之竒，何讓豐城劒也。然畢竟合之於伯榮，豈文獻之家，卽造物之所注耶？固知宇內竒事，未有不天人參焉者也。
六月望日，呂邦燿撰

[book_title]卷一 太祖皇帝
建隆元年 庚申
二月乙亥，周宰相范質司徒加兼侍中。自守司徒兼門下侍郎，同中書門下平章事，昭文館大學士，參知樞密院事，依前守司徒加兼侍中
王溥加司空。自尚書右僕射兼門下侍郎，同中書門下平章事，監脩國史，參知樞密院事，加守司空兼門下侍郎，同平章事
魏仁浦加尚書右僕射。自樞密使行中書侍郎，同中書門下平章事，集賢殿大學士，依前樞密使加尚書右僕射兼中書侍郎，同平章事
國朝沿唐故事，以太尉，司徒，司空爲三公，以尚書令，侍中，中書令爲三省長官，以同中書門下平章事爲宰相，以左右僕射爲宰相官，守司徒司空。唐故事，雖三公亦必冠以文散階，國初因之。宰相所居省謂之中書門下，國政所出也。宰相初拜，無有不帶中書門下侍郎者。舊制，三師三公，左右僕射平章事，並兼兩省侍郎。首相兼門下侍郎，次相兼中書侍郎。宰相分領三館，亦因唐及五代之故。首相爲昭文館大學士，其次爲監脩國史，又其次爲集賢殿大學士。樞密院起于後唐，莊宗以郭崇韜爲使，始分掌朝政，與中書抗衡。晉廢，復置，自是相承不改。周宰相范質，王溥兼參知樞密院事，魏仁浦兼樞密使。至是，質，溥皆罷參知樞密院事，魏仁浦獨仍舊兼樞密使。《官制沿革》
制曰：「虞舜有納麓之功，弗迷風雨。夏后享錫圭之瑞，乃奠山川。然後大洽謳謠，光符揖遜。顧惟涼德，驟集鴻名。既用心以公，思與物而更始。式宜景化，屬在冢司。乃眷弼臣，宜疇異數。具官范質鎮時雅量，緯俗宏材。明去就于幾先，識變通之可久。巖廊益峻，衡石無欺。十載于茲，萬邦咸乂。具官王溥策名藩府，佐命前朝。冠顏子之四科，陳皋陶之九德。秉彝不紊，惠迪有光。寅亮之功，搢紳允矚。具官魏仁浦謙和有立，謹重自持。周旋三事之司，練達萬幾之務。言無洩露，望洽彌綸。康濟之才，邦家所注。咨爾三后，弼予一人。而皆稽玄象以酌羣情，率具僚而遵外禪。是用進爲常伯，命作司空。叙百揆以奮庸，張四維而是賴。於戲，託王公之上，既開國以承家。倚輔相之臣，期代天而理物。各踐厥位，時維欽哉！」本朝《大詔令》
國初，命周朝三相同爲一制，至罷相亦然。後太宗命宋琪、李昉並相及李昉、張齊賢並相，其制亦同。自後，二相並命皆各自爲制云。國朝范魯公質、王文獻溥、魏宣懿仁浦秉鈞史館、昭文、集賢，三相俱全。自後，太宗初卽位，薛文惠居正、沈恭惠倫、盧大戎多遜；真宗咸平二年，李文靖沆、向文簡敏中、呂文穆蒙正；仁宗至和二年，劉文忠沆、文潞公彥博、富韓公弼；元祐初，司馬温公爲左僕射，文潞公平章軍國重事，呂正獻平章軍國事，皆三相也。至三年，温公薨，文、呂二公在位，而呂汲公大防、范忠宣純仁爲左右僕射，始四相，然不久也。【五朝俱立三相】
本朝宰相兼公師者，范魯公、王文獻 、趙韓王、薛文惠。自後，王文正、丁晉公、馮文懿、王文公、呂文靖、韓忠獻、曾宣靖、富韓公、文潞公、呂正獻、蔡師垣、陳魯公而已，餘皆罷政後方拜。《揮塵錄》【宰相兼師公】
質，字文素，魏州宗城人。溥，字齊物，太原榆次人。仁浦，字道濟，衛郡汲縣人。
初，質、溥皆舉進士。仁浦少爲刀筆吏，隸樞密院。周世宗朝，自樞密承旨拜中書侍郎、同中書門下平章事兼樞密使。始，議者以仁溥不由科第進。世宗曰：「顧才如何耳。」遂用之。王稱《東都事略》
太祖以是年正月甲辰受禪于周，二月乙亥，首用周朝三相。范質嘗奏言：「宰相者，以舉賢爲本職，以掩善爲不忠。所以上佐一人，開物成務。端明殿學士呂餘慶、樞密副使趙普富有時才，精通治道，經事霸府，歷歲滋深。自陛下委以重難，不孤倚仗。每因款接，備覩公忠。伏乞授以台司，俾申才用。今宰輔未備，久難其人，以二人器能，攀附幸會，孰謂不然！」上嘉納之。李燾《通鑑長編》
先是，宰相見天子，必命坐，有大政事面議之，常從容賜茶而退。自餘號令除拜、刑賞廢置，但入熟狀，畫可降出卽行之。唐及五代皆不改其制，猶有坐而論道之遺意焉。質等自以前朝舊臣，稍存形迹，且憚上英睿，每事輙具劄子進呈，退批所得聖旨，而同列署字以志之。嘗言于上曰：「如此則盡稟承之方，免妄庸之失矣。」上從之。由是，奏御寖多，或至旰昃。賜茶之禮尋廢，固弗暇于坐論矣。遂爲定式，蓋自質等始也。
慶曆二年，二邊用兵，富文忠公爲知制誥建言：「邊事繫國安危，不當專委樞密。周宰相魏仁浦兼樞密使，國初，范質、王溥爲宰相，兼參知樞密院事。今兵興，宜使宰相以故事兼領。」仁宗然之。遂降制以宰相呂夷簡兼判樞密院事，章得象兼樞密使。《南窗紀談》
同日，樞密使吳延祚同中書門下二品
延祚，字慶之，太原人。太祖卽位，仍舊爲樞密使，除同中書門下二品，以父名璋故也。是年五月詔親征李筠，以延祚爲東京留守。及征李重進，又爲東京留守。
八月甲申，趙普樞密副使。自右諫議大夫、樞密直學士、兵部侍郎除
唐制，省部寺監之官備員而已，無所職掌，別領內外任使，而省部寺監別設主判官員額。本朝尚循唐制，六部尚書侍郎與左右諫議大夫等官，皆空存其名，而無其實。
普，字則平。太祖領定國軍節度使，移鎮滑、許，普皆在幕府。最後爲歸德軍節度掌書記。太祖受禪，普以佐命功授右諫議大夫、樞密直學士。既誅李筠，普以功遷兵部侍郎，除樞密副使。《事略》本傳
建隆三年 壬戌
六月癸巳，吳延祚罷樞密使
先是，制下前一日，太祖謂延祚曰：「卿久在樞要，年齒漸高，今與卿秦州，以均勞逸。明日制當出，恐卿以離朕左右，不能無憂，故先告汝云。」范沖《宰輔拜罷錄》
延祚仍舊爲樞密使，凡二年五閱月。延祚好儒學，聚書數千卷，卒贈侍中。子元扆尚太宗女蔡國公主。聚書至數萬卷，積官至山南東道節度使，國朝以來尚主者獨稱其賢。《事略》
十月辛丑，趙普樞密使。 自兵部侍郎、樞密副使除檢教太保兼御史大夫充
御史臺雖有大夫員，而不除四色憲銜。自監察御史至御史大夫，號爲憲銜。檢校則自國子祭酒至三公，亦唐及五代舊制也，而國朝遵之。元豐新制，官名削去憲銜檢校官。《官制沿革》
制曰：「王者端居九重，馭朽敢忘于大業。躬決萬務，坐籌思得於良臣。而况簫曹故人，燕趙奇士，霸府早推于佐命，公朝允協於陟明。具官趙普識洞化原，才優王佐。契風雲之玄感，稟象緯之純精。首參開國之功，實負致君之略。已升宥密，方隆乃睠之恩。未正樞機，豈稱疇庸之典。俾膺重任，用獎元勳。爾其佐佑沖人，緝熙庶績。無忝股肱之寄，勉伸帷幄之謀。往其欽哉，服我光寵。」
普在樞府四年而相。
同日，李處耘樞密副使。 自宣徽北院使、右羽林衛大將軍除宣徽南院使、檢校少保兼
宣徽南北院使，唐末舊官也。置院在樞密之北，總內諸司及三班內侍等事。國朝立南北宣徽院，各置使以待久次侍從，或寵前執政作帥。位亞僉樞，俸同執政。武臣勳舊，建節久次，多以北院使處之，或同簽書帶此官。事見《筆談》與《官制舊典》　　國朝小使臣供奉官而下，皆隸宣徽院使。恩禮遂同二府，而班樞密副使之上。雍熙中置三班院事，專領小使臣授任，而宣徽院使如舊，其後班綴遂下樞密副使矣。
處耘，潞州上黨人。初，周世宗以處耘隸太祖帳下，爲都押牙。陳橋推戴，處耘臨機決事，謀無不中，太祖奇之，累遷至宣徽北院使。至是遂有此除。
乾德元年 癸亥
九月丁卯，李處耘罷樞密副使。 責授淄州刺史
制曰：「昨者南出師徒，俾令監護，所宜宣力，以副朕心。但聞動恣胸襟，每多率易。旣乖倚注，合正刑章。尚念已著徽勞，特從寬典，俾提郡印，用示優恩。」
處耘自建隆三年十月除樞密副使，至是年九月罷，在樞府僅一年。
初，朗州亂，遣使求救于朝廷。太祖命襄州慕容延釗帥師赴之，以處耘爲湖南道行營都監。處耘自以受非常之遇，思有以報。臨事專制，不顧羣議，由是與延釗不協，更相論奏。朝廷以延釗宿將，止罪處耘，處耘亦不敢自明云。《拜罷錄》
太宗明德皇后，處耘女也。處耘累贈韓王，子繼隆積官至山南東道節度使、開府儀同三司，配享真宗廟庭。
乾德二年 甲子
正月戊子，宰相范質、王溥、魏仁浦並罷政事。質自司徒兼侍中除太子太傅；溥自司空兼門下侍郎、同平章事除太子太保；仁浦自樞密使兼中書侍郎、同平章事依前守尚書右僕射
東宮師傅以下官屬，舊制不常設，乃以三太三少師傅除。前宰執爲致仕官，若太子太師太傅太保以待宰相。官未至僕射者及樞密使致仕，亦隨本官高下除授。太子太師太傅太保皆位一品。《官制舊典》
制曰：「開物成務，既伸佐國之功。以逸代勞，宜舉優賢之典。其有位參四輔，功著兩朝。始終克茂於嘉猷，進退敢忘于異禮。具官范質貞規鎮俗，清德服人。具官王溥經緯全才，搢紳雅望。具官魏仁浦素通儒術，兼練武經。而皆挺金石之淳誠，廓江湖之偉量。夙夜匪懈，知無不爲。佐予開創之基，賴爾緝熙之績。雖位隆三事，所宜勉輔於冲人。而日有萬幾，安可久煩於舊德。俾令就第，用解持衡。升一品於春官，總六卿於會府。永保崇高之秩，用光翊戴勳。」
三相自建隆元年二月拜相，至是年正月罷，並相太祖四年。南郊畢，並再表求退。仁溥以疾請告，太祖幸其第，賜黄金器二百兩，錢二百萬。表乞骸骨，至是同制罷相。或告病未寧，或勤勞可憫，並從優禮云。李攸《通今集編》
李淑《奏議》曰：「太祖用周朝三相，五年而後，以趙普代之，凡十年，始以薛居正、沈倫代之。」
質，乾德初封魯國公。質在相位，所下制勑，未嘗破律。命刺史縣令，必以版籍爲急。使者按民田及獄訟，皆召見，爲述天子憂勤之意乃遣之，時號賢相。《事略》
以乾德四年卒。質寢疾，上數幸其第觀臨。質以廉介自將，五代以來，宰相多取給於方鎮，質始絕之。及卒，上甚惜悼之，贈中書令。其後太祖因講求輔弼，謂左右曰：「朕聞范質居第以外，不殖資產，真賢相也。」太宗亦素重質，嘗對近臣稱累朝宰相，以爲循規矩、重名器、持廉節，無出質之右者。其所不足，但欠世宗一死耳。《長編》
溥自乾德元年十二月加特進，二年正月除太子太保，開寶二年除太子太師。入謝，上顧曰：「溥十年作相，三遷一品，福履之盛，近世所未有也。」《長編》
故事，一品班於臺省之後。太祖因見溥，謂左右曰：「溥舊相，當寵異之。」卽令分臺省班於東西，遂爲定制。《拜罷錄》
太平興國初，封祁國公。卒贈侍中，謚文康。孫貽永，尚太宗女鄭國長公主，仁宗朝拜樞密使。
仁浦開寶二年從征太原，遇疾而卒。謚宣懿，以子咸信尚太宗女永慶公主，追封齊王。咸信積官至保平軍節度使平章事。
庚寅，趙普拜相。自樞密使、檢校太保，授門下侍郎、同平章事、集賢殿大學士
制曰：「閎散同功，歸馬遂隆於周道，蕭張協力，斷蛇因肇於漢基。必資佐命之臣，以輔興王之業。具官趙普功參締造，業茂經綸。稟象緯之純精，契風雲之良會。洎贊樞機之務，屢陳帷幄之謀。沃心方佇於嘉猷，調鼎宜膺於大用。俾踐台衡之任，仍兼書殿之榮。爾其罄乃一心，熙予庶績。君臣相正，勿忘獻納之規。夙夜在公，勉致隆平之化。往服休命，無愧前脩。」
范質等三相罷，遂相趙普。上既除普及樞密使李崇矩，乃無宰相署勑，普因入奏其事。上曰：「卿但進勑，朕爲卿署字，可乎？」普曰：「此有司所行，非帝王事也。」乃使問翰林學士，講求故實。竇儀曰：「今皇弟開封尹、平章事，卽宰相之任也。」上從儀言，乃命皇弟署勑。《長編》
普既拜相，事無大小皆決於普。太祖待普如左右手，是日監脩國史。故事，宰相兼勑皆用內制處分，今止用勑。趙普監脩國史，非舊典也，蓋失之。五年三月，除尚書左僕射兼門下侍郎充昭文館大學士。自唐以來，方鎮多以賦入自擅，而上供殆鮮。場院率令部曲主之，厚斂以自利。其屬三司者，輸額之外輒歸己，或私納貨賂，以事貢奉，用冀恩獎。普勸太祖革其弊，方鎮闕帥，命文臣權知。所在場院，間遣京朝官廷臣監臨。諸道置轉運使，諸州置通判，使主錢穀，自是利歸公上矣。又數遣使者分詣諸道，選本道兵驍勇者，籍其名送京師，以備宿衞。教習精練，太祖每御便殿親臨試之。不數年，兵甲精銳，府庫充實，皆普之謀也。普薦曹彬、潘美可用，其後太祖征嶺南用潘美，伐江南任曹彬，而二國卒平。《事略》
普佐太祖、太宗定天下，平僭偽，大一統，當其爲相，每纔歸第，則亟闔户，自啟一篋，取一書而讀之有終日者，雖家人不測也。及翼旦出，則是事決矣。用是爲常。後普薨，家人始得開其篋而見之，則《論語》二十篇。普獨相凡十年，沉毅果斷，以天下事爲己任，上倚信之，故普得成其功。嘗欲除某人爲官，不合上意，不用。明日，普復奏之，又不用。明日，又奏之，上怒，裂其奏投諸地，普顏色自若，徐拾奏，歸補綴。明日，復奏之，上悟，乃可其事。後果以稱職聞。《長編》
世多言本朝任相不專，自罷坐論之禮始。嘗觀趙普相太祖十年，雖置參知政事，而不押班不知印，普亦自信不撓，訖用成功。上嘗欲使天雄節度符彥卿典兵，普屢諫不聽，宣已出，復懷之請見，事遂中上。又嘗怒殿前都指揮使韓重贇，欲誅之，普以爲不可，上怒猶未解。普開陳愈切，竟納其言。兵權所在，人臣最難言，而趙普罷符彥卿成命於已行之後，貸重贇之死於將戮之時，任相猶謂之不專乎？陳傅良《建隆編》乞罷符彥卿事，乃普爲樞密使時事耳。
同日，李崇矩樞密使。自宣徽北院使、右監門衞大將軍判三司遷檢校太保除
制曰：「出司財賦，既彰幹蠱之功。入掌樞機，宜舉疇庸之典。具官李崇矩夙懷器業，久著勞能。守素履以不渝，秉純誠而益固。洎居近列，兼筦利權。均用愛人，不加於常賦。濟時成務，但見於豐財。考績斯多，陟明惟允。是用擢升宥密，特示倚毗。參予帷幄之謀，罄爾彌綸之效。沃心造膝，朕有望焉。勉服訓詞，無忘率勵。」
崇矩，上黨人。始，樞密、中書門下同一幕，趙中令末年，太祖惡其專。而樞密使李崇矩乃其子婦之父，故特命析之，迄今不改。事見《筆談》
國朝中書、樞密先後上所言，兩不相知，以故多成疑貳。然祖宗亦賴此以聞異同之論，用分宰相之權。《南窗紀談》
己亥，王仁贍樞密副使。自內客省使、樞密院承旨除
仁贍，字子豐，唐州方城人。初，永興軍節度使劉詞薦其材可用，太祖素知其名，請於世宗，隸帳下。及授禪，遂擢用之。
四月乙丑，薛居正、呂餘慶並參知政事。並自樞密直學士、兵部侍郎除
梁改樞密院爲崇政院，唐莊宗復舊名，遂改爲樞密直學士。 《石林燕語》
居正，字子平，開封浚儀人。餘慶，世本燕人。太祖初卽位，以歸德軍興王之地，居正遂自觀察判官權爲給事中，累遷兵部侍郎。太祖歷滑、許、宋三鎮，餘慶並在幕府。及卽位，累遷兵部侍郎。是年，初置參知政事，爲宰相副貳，命居正及呂餘慶爲之。三年二月，餘慶以參知政事出權知成都府。時蜀初平，以執政蒞藩，自餘慶始也。開寶五年，以參知政事薛居正子惟吉、呂餘慶子惟恭並爲西頭供奉官。是年十一月，命參知政事薛居正兼提點三司淮南、湖南、嶺南水陸轉運使事，呂餘慶兼提點三司荊南、劍南諸州水陸轉運使事。
上欲爲趙普置副而難其名稱，召翰林學士承旨陶穀，問曰：「下丞相一等有何官？」對曰：「唐有參知機務、參知政事。」遂以樞密直學士、兵部侍郎薛居正、呂餘慶並本官參知政事，不宣制，不押班，不知印，不升政事堂，止令就宣徽使廳上視事，殿庭別設塼位於宰相後，勅尾署銜降宰相數字，月俸雜給皆半之。蓋上意未欲令居正等與普齊也。至開寶六年，上因雷有鄰上章告普私庇堂後官，始有疑普意，普恩益替。六月壬寅，始詔參知政事陞都堂與宰相同議政事。庚戌，復詔薛居正、呂餘慶更知印押班奏事，以分其權。《長編》
史臣李沆等曰：按唐故事，裴寂爲僕射知政事，杜淹爲御史大夫參議朝政，魏徵爲秘書監參預朝政，蕭瑀爲特進參議政事，劉洎爲黄門侍郎參知政事，劉幽求爲中書舍人參知機務，皆宰相之任也。又高宗欲用郭待舉等參知政事，既而謂崔知温曰：「待舉等歷任尚淺，未可與卿等同名稱。」遂令於中書門下同受進止平章事。以此言之，平章事亞於參知政事矣。今穀不能遠引漢御史大夫亞相爲對，飜以參知政事爲下丞相一等，穀失之矣。議者惜之。
太祖始命參政與宰相互知印，時議者謂穀爲失。然唐參知政事固宰相之任，曾何以爲百王不易之制，殆稱謂適同爾，官制輕重因時，蓋可見矣。《南窗紀談》
乾德五年 丁卯
正月甲寅，王仁贍罷樞密副使。責授右衞大將軍，罷歸本班
舊制，二府侍從有薄責，多以本官歸班，奉朝請而已，初無職掌。然班著請給並只從見存官，初不以嘗經歷爲高下也。《南窗紀事》
議王全斌、王仁贍等罪詔曰：「王全斌等出總偏師，遠征全蜀，銳旅才臨於劍外，降書已至于軍前。朕念其伏罪畏威，祈哀請命，尋頒詔旨，務在撫綏。應孟昶宗親，及偽命官吏，諸軍將士，一境生民，並令安存，不得驚擾。而全斌等違吾約束，侮乃憲章，專殺降兵，擅開官庫，豪奪婦女，廣納貨財。斂萬民之怨嗟，致羣盜之充斥。以至再勞徵發，方獲平寧。洎命抽歸，尚欲含忍，而訴寃者日擁國門。今且據先次有狀，隱落金銀犀玉錢帛一十六萬七百餘貫文，受偽蜀臣寮賂饋九萬餘貫，擅打開豐德庫門，除點檢外，諸色納虧欠二十八萬一千餘貫。遂令中書門下喚王全斌、王仁瞻、崔彥進與訴索錢帛等人質正，而全斌等具伏。其令御史臺於朝堂集文武百官議罪以聞。」本朝《大詔令》
仁贍自乾德二年正月除樞密副使，至是年正月罷，在樞密三年。初，詔王全斌等平蜀，以仁贍爲西川行營都監。及蜀平，而全斌等違約束殺降兵，以致郡盜充斥。諸將還，仁贍歷詆諸將，冀自免。上曰：「納李廷珪妓女，開豐德庫取金貝，此豈諸將所爲邪？」仁贍皇恐不能對。以其新有功，不欲付獄吏，令中書門下省追問，皆具伏。所取受隱沒爲錢六十四萬四千八百餘貫。詔御史集百官議全斌等罪，當死，上特赦之。
二月乙丑，沈義倫樞密副使。自西川隨軍轉運使、給事中遷户部侍郎除
義倫，陳留太康人。名上一字避太宗舊名，後去之。太祖領同州節制，辟在幕府。繼領滑、許、宋三鎮，皆從焉。既受禪，遂擢用之。平蜀之役，義倫爲西川隨軍轉運使，獨居佛寺蔬食，有以珍異奇巧獻者，皆却之。東歸，篋中惟圖書數卷而已。時曹彬自蜀還，上嘗從容問以官吏善否，彬惟薦義倫可任。上亦聞義倫清節過人，故有是命。義倫在樞府六年，至開寶六年九月拜相。
開寶五年 壬申
二月庚寅，劉熙古參知政事。自端明殿學士、兵部侍郎除
後唐明宗時，孔循始議置端明殿學士二人，專掌顧問。以馮道、趙鳳爲之，班翰林學士上。蓋樞密職事官也。詳見《石林燕語》　　國朝舊制，職掌官外有學士待制等員。端明殿學士等職，皆爲侍從清望之選，並無職掌，多帶職以領。在內省府寺監，在外藩方任使。《舊典》
熙古，字義淳，睢陽人。太祖領宋州節制，熙古爲節度判官。及受禪，遂召用之。
九月癸酉，李崇矩罷樞密使。爲鎮國軍節度使
崇矩自乾德二年正月除樞密使，至是年九月罷，在樞府凡八年。時趙普爲相，與崇矩分秉國政。崇矩以女妻普子承宗，厚相交結，太祖頗不悅。有鄭伸者，客崇矩門下十年，至是上書摭其陰事訴之。于是罷崇矩。及卒，贈太尉，諡元靖。以子繼昌之子遵勗尚太宗女萬壽公主，追封河東郡王。遵勗積官至鎮國軍節度使。
開寶六年 癸酉
六月庚申，劉熙古罷參知政事致仕。
熙古自開寶五年二月除參知政事，至是因足病以户部尚書致仕，執政凡二年，卒贈右僕射。
八月甲辰，趙普罷相。除檢校太尉、河陽三城節度使、同中書門下平章事
凡以檢校官兼中書令侍中同平章事，並謂之使相。唐制皆署勅，五代以來不預政事，朝會則綴本班，正衙見謝則押班。凡宣制除授者，敕尾存其銜而不署，側注使字。《南窗紀談》　　故事，宰相去位，例除本官，稍優，則進官一等，或易東宮三少。惟趙韓王以開國舊臣，且相十年，故以使相罷，蓋異恩也。自是訖太宗、真宗，皆不易舊制。《石林燕語》　　祖宗以節度使中書令、節度使侍中、節度使平章事待勳賢故老久次。宰相罷相，隨其舊職加節度使出判大藩，及召入未還相位而拜樞密使者，則加樞密使以易節度，故遂謂之使相。雖中書令敍位，亦在同中書門下平章事之下。《舊典》
制曰：「代天治物，厥功已成。仗鉞臨戎，所委尤重。雖弼諧而是賴，且勞逸以惟均。睠惟孟津，介於河洛，素爲奧壤，況乃近藩。爰命台臣，俾分閫寄。具官趙普昔在霸府，實爲元勳。始當草昧之初，首贊經綸之業。千載起興王之功，十年居調鼎之司。帷幄伸謀，股肱宣力。燮和萬彙，已施濟物之功。鎮撫三城，適表出藩之貴。帥壇受任，相印兼榮。永隆屏翰之權，更勵始終之節。」
普自乾德二年正月拜相，至是年八月罷，獨相凡十年。普之爲政也專，廷臣多疾之。是時官禁私販秦隴大木，普嘗遣親吏往市屋材，至京師治第，權三司使趙玭廉得之以聞。太祖怒，便令追班，將下制逐普，而王溥奏解之。故事，宰相、樞密使每候對長春殿，同止殿廬中。太祖聞普子承宗娶樞密使李崇矩女，卽令分異之。自崇矩罷，上於普稍有間。普又嘗以隙地私易尚方蔬圃，以廣其居及營邸店。翰林學士盧多遜因召對，屢攻其短。會雷德驤子有鄰怨普之擠其父，求所以報普。時上知堂吏擅中書權，多爲姦贓。有鄰于是擊登聞鼓，訟堂後官私事皆普庇之。太祖怒，令下御史府按治，各抵罪。上始有疑普意矣。普自是恩益替。始詔參知政事陞都堂，與宰相同議政事，復詔薛居正、呂餘慶更知印押班奏事，以分其權，未幾遂罷去。普嘗設大瓦壺於視事前閣中，中外表疏，普意不欲行者，必投之壺中，束縕焚亡。其多得謗咎，殆由此也。
趙普自乾德二年，至開寶六年罷，獨相凡十年。是後李昉自雍熙二年，至端拱元年罷，凡四年；王旦自景德元年，至祥符五年罷，凡七年；呂夷簡自天聖七年，至明道元年罷，凡三年；皇祐三年，龐籍亦三年；紹聖元年，章子厚亦七年；皆獨相。而淳化元年，呂蒙正亦獨相踰年。事見《筆談》
九月丁卯，呂餘慶罷參知政事。爲尚書左丞
尚書丞郎自兩省遷至者，謂之百官之貴近，與兩制兩省學士待制一等除任，唯不預扈從。《舊典》
餘慶自乾德二年四月除參知政事，至是年九月罷，執政凡九年。太祖幕客，餘慶居其先。趙普、李處耘首大用，餘慶略不介意。餘慶執政時，會普忤旨，左右爭傾普，餘慶仍力爲辨析，人稱其長者。至是有疾，上章求解機務，故有是命。
己巳，薛居正、沈義倫並拜相。居正自吏部侍郎、參知政事除門下侍郎、同平章事仍前監脩國史。義倫自户部侍郎、樞密副使除中書侍郎、同平章事、集賢殿大學士。
居正拜相制曰：「財成天地者，元后之道。燮理陰陽者，冢宰之權。其有早踐巖廊，久參機務。既著彌綸之效，宜升輔相之資。具官薛居正文作國華，才爲人傑，夙推雅望，久服大寮。朕自膺寶圖，茂建皇極，酌用舊制，簡求輔臣，特命豫大政於萬機，下丞相之一等。顧惟全德，無忝明恩。于今歷年，厥有成績。疇庸之典，無所吝焉。是用擢正台司，仍兼史職。懋官進秩，真食增封。於戲！知臣者君，予雖慚於往聖。以道佐主，汝宜念於前賢。永保令圖，以承休命。」
義倫拜相制曰：「輔弼之臣，邦家是寄。緝熙庶政，必賴其嘉謀。鎮撫四夷，實資於重德。睠機衡之近列，有霸府之舊僚。疇佐命之功，俾當爰立。委調元之任，允契具瞻。具官沈義倫儒行飭躬，貞規邁俗。保晏嬰之儉德，富韋賢之經術。自首逢興運，歷踐通班。掌漕坤維，清風播於遠俗。詢謀密地，素履光於盛時。是用擢踐鼎司，倚爲國相。正中樞之貴位，冠仙殿之羣儒。式重元勳，且符公望。於戲！創業垂統，予方致於治平。當國秉鈞，爾宜思於經制。務恢遠略，以贊丕圖。」
居正開寶九年十月除尚書左僕射兼門下侍郎、昭文館大學士，太宗太平興國四年十月除守司空。義倫開寶九年三月上將幸洛陽以爲東京留守，尋召赴西京，十月除尚書右僕射、監脩國史。太宗親征太原，以義倫留守判開封府事。師還，太平興國四年加尚書左僕射。
同日，盧多遜參知政事。多遜自翰林學士、兵部員外郎遷中書舍人除
楚昭輔樞密副使。昭輔自左驍衞將軍判三司除
多遜，懷州河內人。昭輔，宋城人。多遜博涉經史，善伺人主意。太祖好讀書，每問書中事，多遜伺知，應答無滯。太祖寵異之。執政三年，至九年十月拜相。
太祖初典禁衞，嘗召昭輔置左右。及卽位，以其有心計，遂擢權判三司。至是除樞密副使。開寶九年以樞密副使昭輔，右衛大將軍判三司王仁贍分領南北院事，自後宣徽使闕，卽命樞密使副兼領院事。樞密使副兼領宣徽南北院自此始。
開寶九年 丙子
二月庚戌，曹彬樞密使。自宣徽南院使、義成軍節度使除檢校太尉、忠武軍節度使充
彬，字國華，真定人。太祖伐江南，彬進圍金陵，誓克城之日不妄殺一人。既克，金陵城中，皆安堵如故。始，彬之行，上許彬以使相爲賞。及還，語彬曰：「今方隅尚有未服者，汝爲使相，品位極矣，豈復力戰邪？且徐之，更爲我取太原。」因密賜錢五十萬。未幾，拜樞密使，領忠武軍節度使。樞密領節度自彬始，賞江南之功也。太宗卽位，加同平章事。彬初以節度使爲樞密使，不罷旄鉞。至是加同平章事，仍充樞密使，卽罷旄鉞。太平興國三年十一月，以郊祀恩加檢校太師。四年十月，以平定太原，加兼侍中。

[book_title]卷二 太宗皇帝
開寶九年 十二月改太平興國元年
十月庚申，盧多遜拜相。自吏部侍郎參知政事，除中書侍郎同中書門下平章事、集賢殿大學士。制闕。
太宗以十月癸丑日卽位。庚申，多遜拜相。太平興國四年十月，除兵部尚書。
同日，楚昭輔樞密使。自樞密副使除
太平興國三年十一月，以郊祀恩加檢校太尉。四年十月，以平定太原加檢校太師。
太平興國四年 己卯
正月庚寅，石熙載簽書樞密院事。自樞密直學士除簽書樞密院事
熙載，字凝積，洛陽人。太宗初領泰寧節度，辟為掌書記。及卽位，遂擢用焉。是年除簽書樞密院事。簽書樞密院，自熙載始。四月庚戌，除樞密副使。
兵部隸樞密院，承五代之制，有使、副使。至太宗朝初，命石熙載以樞密直學士簽書樞密院事。治平中，郭逵以檢校太尉同簽書樞密院事。《官制沿革》
太平興國六年 辛巳
六月甲戌，司空、平章事薛居正卒。
居正自開寶六年九月拜相，至是年六月薨于位。相太祖三年，相太宗六年。方入奏事，疾作，輿歸而卒。年七十。贈太尉、中書令，諡文惠。咸平二年，配享太宗廟廷。居正操行方正，為相任寬簡、不苛察，士君子以此多之。
九月辛亥，趙普再入相。自太子太保除守司徒兼侍中、昭文館太學士
制曰：「協比耆德，皇王之大猷。圖任舊人，邦家之令典。其有功高締創，望著巖廊。出領蕃宣，入奉朝請。輿望所屬，嘉言孔彰。宜膺作礪之求，再授秉鈞之寄。具官趙普建邦元輔，命世偉才。早踐台衡，載更時序。蕭何畫一之法，著於廟堂。甘盤舊學之臣，屈在班列。朕方寤寐良弼，寅亮天工。詢于元龜，歷選羣后，用煩舊德，弼予眇躬。外以鎮撫四夷，內以平章百姓。康濟庶務，常思舟楫之言。品題羣材，俾適輪轅之用。佐佑寡昧，臻于治平，毋使丙魏房杜專美於前代也。」
太宗卽位，以普為太子太保。普奉朝請累年，盧多遜益毀之，鬱鬱不得志。上寤，拜司徒守侍中，封粱國公。廷美廢，多遜南遷，普之力也。
同日，石熙載樞密使。自刑部侍郎、樞密副使除户部尚書
制曰：「文昌之設，益重於六官，温室之任，聿參于萬務。自非忠謹敦厚，温恭明允，則何以追武帳之三接，贊鴻樞之百度？職茲宥密，以奉論思。我之得人，無愧前古。具官石熙載挺生間氣，符會昌期。早事初潛，屢進苦口之說；洎參樞近，益勵匪躬之誠。進思盡忠，言必循理。補袞無闕，循牆益恭。朕之使能，人實受賜。用尊名數，式示倚毗。俾兼喉舌之司，以重股肱之寄。往踐樞軸，必也正名，克勵乃誠，同底于道。」
用文資正官充樞密使，自熙載始也。
十一月癸丑，楚昭輔罷樞密使。為左驍衛上將軍
昭輔自開寶六年九月除樞密副使，九年十月拜樞密使，至是年十一月罷，在樞府凡十年。昭輔性勤謹介直，掌樞務，人不可干以私，然無他材略。至是以足疾就第，在告數月，始命石熙載代其任。會郊祀畢，乃有是命。及卒，贈侍中，謚景襄。真宗祀亳回，再贈中書令。
太平興國七年 壬午
四月甲子，竇偁、郭贄並参知政事。偁自右正議大夫、樞密直學士，贄自中書舍人並守本官除
正議大夫，本諫議大夫，避太宗舊諱。國朝給事中、中書舍人、諫議大夫並係兩省官，給事、左諫議隸門下，中書舍人、右諫議隸中書。《舊典》
柴禹錫樞密副使。自如京使除宣徽北院使兼
偁，字日彰，薊州漁陽人。贄，字仲儀，開封人。禹錫，字元圭，大名人。
偁父周諫議大夫禹鈞，五子曰：儀、儼、侃、偁、僖，皆相繼登科，時人謂之「竇氏五龍」。偁先與賈琰同在太宗幕府，琰便佞希旨，偁常疾之。太宗與諸王宴射，琰頗稱贊德美，詞多矯誕，偁叱之。太宗不樂，因罷宴，遂出偁知涇州。既大用，太宗謂曰：「汝自揣何以至此？」偁曰：「陛下以藩邸之舊，出於際遇。」太宗日：「非也，以汝嘗面折賈琰，賞卿之直耳。」十月卒，詔輟視朝，贈工部尚書。偁喜同幕丁顥子謂，謂尚幼，偁以女妻之，後果至宰相。
贄自太宗任京尹時得侍讀藩邸，及卽位，遂擢用之。
禹錫亦事太宗于晉邸，太宗以藩府之舊，多訪以外事。遂告秦王廷美陰事，故寵用之。八年六月，遷宣徽南院使。
戊辰，盧多遜罷相。責授兵部尚書
制曰：「調梅作礪，中外之所瞻。加膝墜淵，古今之攸戒。矧於輔相之任，必全進退之宜。具官盧多遜早中科名，亟更臺閣。久迴翔於近列，嘗際會於先朝。擢預中書，俾參庶政。洎予臨御，首正台衡。補袞之效蔑聞，由徑之蹤盡露。節虧忠藎，道有依違。尚塵廊廟之榮，曷厭搢紳之論。爰伸念舊，用示匿瑕。俾領夏官，以奉朝請。用全始終之義，以彰廣大之恩。」
多遜自開寶九年十月拜相，至是年四月罷，為相凡八年。
趙普為相，多遜屢短之于上前，普由是罷相。多遜在相位，普之子及親屬多為所抑。普既復相，多遜不自安。普屢諷多遜令引退。多遜貪權固位，不能自決。會普廉得多遜與秦王廷美交通事，遂以聞。多遜坐秦王事，責下御史，劾其狀得實，詔文武常參官集議之。太子太保王溥等參議言：「多遜身處台司，心懷顧望，大逆不道，干紀亂常。上負國恩，下虧臣節。請削奪官爵，準律誅斬。」有旨配崖州，充長流百姓。
多遜削奪官爵配隸崖州制曰：「臣之事君，貳則有辟。下之謀上，將而必誅。兵部尚書盧多遜頃自先朝，擢參大政。洎予臨御，首正台衡。職在爕調，任當輔弼。邦家之務，一以咨之。朕既倚成，汝合思報。而乃交結藩邸，窺伺君親，指斥乘輿，謀危社稷。大逆不道，非所宜言。因遣近臣，雜治其事。醜跡共露，具獄已成。既有司之定刑，俾外廷而集議。僉以梟夷其族，汗瀦其宮，用正憲章，以合經義。尚念嘗居重位，久事明廷，特寬盡室之誅，止用投荒之典。實汝有負，非我無恩。爾羣臣當體念兹意。其盧多遜在身官爵及三代封贈、妻子官封，並宜削奪追毁，一家親屬，並配隸崖州，充長流百娃，仍終身禁錮。縱更大赦，不在量移之限。其期周以上親屬，並配隸邊遠州郡禁錮。」
庚辰，沈倫罷左相。責授工部尚書。本名義倫，避太宗舊諱
制曰：「具官沈倫頃自諸生，幸逢興運。亟登廊廟，遂踐鼎司。閥閱無聞，際會斯極。洎予臨御，尤所倚毗。七年于兹，恩寵備至。所宜盡心竭慮，知無不為，使內外和平，苛慝不作，此宰相之任也。昨盧多遜包藏逆節，結構異端。豈無姦邪之謀，見于舉措之際。汝則與之同列，積有日時，安然坐觀，曾不先覺，稔其醜跡，上瀆朝經。離我友于之親，傷我寬仁之德。貪榮竊位，於汝安乎？雖復謝病引年，拜章上綬，倘更優其爵秩，何以肅於搢紳。非我無恩，蓋全大體。六卿之任，位望特隆。深屈憲章，粗伸警勵。其子都官郎中繼宗本由父蔭，不宜更在朝行，可落班薄。」
倫以開寶六年九月拜相，至是年四月罷，相太祖凡四年，相太宗七年。倫清介，在相位自守而已。先是倫與盧多遜同列，多遜坐秦王廷美通謀事發，而倫前已病在告，求致仕，責其坐觀同列，稔其醜跡，乃至於貶。後請老，復授左僕射致仕。卒年七十九，贈侍中，謚恭惠。
太平興國八年 癸未
正月戊寅，曹彬罷樞密使。自侍中罷為天平軍節度使
制曰：「萬機鞅掌，温室之任斯勤；十乘隱轔，齋壇之寄尤重。式均勞逸，用示倚毗。具官曹彬說禮敦詩，體仁利物，臨事克彰於忠謹，接下彌盡於謙恭。兩朝備罄於腹心，終日不離於帷幄。折衝千里，雖藉樽俎之籌；節制百城，宜分旄鉞之任。輟兹禁中之位，賜以汶上之田。式勞申伯之蕃宣，毋忘段木之偃息。」
彬自開寶九年二月除樞密使，至是年正月罷，在樞府凡八年。酒坊使彌德超驟被委遇，上急變云：「彬秉政歲久，得士眾心。」又誣彬有不軌之謀。太宗頗疑之。彬不自辨，遂有是命。趙普嘗薦彬，見太宗，因為辯其誣。太宗大悟，德超既得罪，而待彬如故。其後太宗從容謂普，自愧聽斷不明。普對曰：「陛下知德超有才而任用之，察曹彬無罪而昭雪之。有勞者進，有罪者誅，此所以彰陛下之明聖也。」太宗於是釋然，繼封魯國公。
己卯，王顯、彌德超並樞密副使。顯自東上閤門使遷宣徽南院使兼；德超自酒坊使遷宣徽北院使兼
顯，開封人。德超，滄州人。少皆嘗給事太宗於潛邸。德超既譖曹彬，彬遂罷。顯與德超為南北院使並兼樞密院副使。
三月庚申，宋琪參知政事。自右諫議大夫、同判三司遷左諫議大夫除
琪，范陽薊州人。太宗為開封尹，琪為府推宮，禮遇甚厚。及卽位，遂擢用之。七月庚辰，加刑部尚書，班參政李昉上。執政未幾一年，十一月拜相。
四月丁未，彌德超罷樞密副使。削官爵流瓊州
制曰：「具官彌德超闒茸常材，斗筲小器。朕昔在藩府，嘗齒中涓。洎入纂於丕圖，亦累遷於近職。錄其尺寸之效，陞于宥密之司。而高則疾顛，盈而亟覆。詬詈同列，指斥朕躬，為臣若斯，於法何逭！朕求治斯切，益急於用人，引咎實深，詎忘於有罪。御史閱實，有司定刑，合寘嚴誅，以禦魑魅。凡爾在位，體兹好生。其彌德超在身官爵並宜削奪，其一家配隸瓊州禁錮。」
德超在樞府纔數月。德超嘗上急變，巧誣曹彬以他事。太宗疑之，出彬為天平軍節度使。德超謂事成，期得樞密使，及是失意，居常怏怏。嘗詬王顯等曰：「我為國家言大事，有安社稷功，但得如綫許大名位。爾等何人，反在我上？度上無執守，為汝輩所眩惑！」顯等告之，太宗怒，令鞠其事，故抵於罪。
六月巳亥，王顯樞密使。自宣徽南院使、樞密副使加檢校太保充
制曰：「漢以尚書平章奏議，魏以中書參掌機密。邦國之務，率繫於樞衡；軍旅之謀，多出於帷幄。授受之際，厥惟艱哉！具官王顯器量恢宏，襟靈秀拔。嘗事藩邸，備極公忠。累踐榮班，遂膺顯用。風雨如晦，益勵匪躬之誠，夙夜惟寅，愈定致君之志。樞密之任，獻納攸資。宜正名稱，用伸毗倚。益堅許國之節，式副知人之明。」
七月辛未，郭贄罷參知政事。責授秘書少監
制曰：「具官郭贄簪筆持橐，獲侍於初潛，曳組鳴珂，久塵於清切。頃參台席，實代天工。而啟沃蔑聞，尸素斯極。飲酒過量，自貽沈湎之譏，發言無稽，益彰容易之態。所宜左降，尚屈典刑。」
贄執政凡一年。曹彬為彌德昭所譖，贄為辨其誣。宰相趙普因是重之，遂不次擢用。至是，以晨朝被酒，遂致罷黜。尋知荊南府。真宗卽位，累遷禮部尚書。及卒，贈左僕射，諡文懿。贄長者，喜延譽後進，宋白、趙昌言皆其所薦也。
庚辰，李昉參知政事。自文明殿學士、工部尚書除守本官充
太平興國五年，置文明殿。九年，殿災，改建為文德殿，遂廢此職。《官制沿革》
昉，字明遠，深州饒陽人。郭贄既貶，中書惟趙普、宋琪。時普恩禮稍替，將復命相。廷臣獨工部尚書李昉宿舊，上欲用昉參政，以琪先入，當班列昉上，加琪刑部尚書，昉守參知政事。昉執政僅半年，十一月拜相。
六部尚書，以吏部為冠，兵部次之，户部次之，刑部又次之，禮部又其次，而工部居下。
八月庚戌，石熙載罷樞密使。為尚書右僕射
制曰：「宥密之矜，蓋總於萬機；師長之任，實參乎百揆。職事斯設，在勞逸而則殊，名器所先，固授受而惟允。具官石熙載達識兼濟，偉量旁通。早在初潛，實預賓佐。韋弦之戒，動靜有常。金石之誠，夷險如一。自總樞軸，屢進讜言。方參帷幄之謀，遽嬰寒暑之病。抗章引退，瀝懇彌堅。宜推加等之恩，卽俟有瘳之喜。勉思頤養，式副倚毗。」
熙載自太平興國四年正月除簽書樞密院事，四月除樞密副使，六年九月除樞密院使，至是年八月罷，在樞府凡五年。熙載以足疾多請告，太宗幸其第臨問。久而不愈，遂抗表求解機務，故以優禮罷。卒贈侍中，諡元懿。熙載有文學，立朝無顧避。稱薦善人，有長者之譽，與薛居正配享太宗廟庭。子中立，景祐四年拜參知政事。
十月己酉，趙普罷相。自司徒兼侍中罷為檢校太尉兼侍中，武勝軍節度使，出鎮鄧州
制曰：「入總國政，實冠三司之崇；出分閫寄，聿當二老之任。所以推恩禮於輔弼，伸倚注於勳賢。斯為大猷，豈敢虛授。具官趙普挺鍾間傑，富稟誠明。草昧之初，締創之功夙著；巖廊之上，啟沃之效居多。朕疇咨老成，參用舊德，再授鹽梅之寄，用師藥石之言。彌縫之績既彰。調燮之勤斯著。煩我耆艾，職兹樞衡。授以蕃宣，均其勞逸。用加掌武之秩，以增衛社之雄。大啟南暘，夾輔王室。」
普自太平興國六年九月再入相，至是年十月罷，再相凡二年。普罷時，太宗眷禮甚厚，作詩餞之，又謂之曰，普於國家有勳力，朕疇昔與之游，今齒髮衰矣。不欲煩以樞務，俾之善地卧治云。雍熙三年，移山南東道節度使，自梁國公改封許國公。
十一月壬子，宋琪、李昉並拜相。琪自刑部尚書、參知政事，昉自工部尚書、參知政事並本官同中書門下平章事
制曰：「平章百姓，唐堯所以疇咨；總領衆職，漢宣由是致治。非賢罔乂，得士則昌。聿求經濟之才，爰授弼諧之任。枚卜斯允，成命是行。具官宋琪宇量冲深，規模宏遠。具官李昉鬱有公望，久服大寮。而皆罄竭謨明，裨贊樞輔。君臣之際，人無間言。公家之事，行有餘力。脩經術以自輔，體方直而糜渝。是用擢正公台，職兹調燮。朕所注意，不假審象之求；汝則致君，更思補袞之效。唯用虛己，竚兹沃心。欽若訓詞，往踐乃位。」並相同制
琪自庶僚一歲中為宰相，其速如此。昉初與盧多遜善，待之不疑。多遜屢譖昉，人或告昉，昉曰：「盧與我厚，不爾。」於是，上語及多遜事，昉頗為解釋。上因言多遜居常毀卿不直一錢。昉始悟，上由此益重之。昉請復時政記，先進御，然後付史館。時政記進御自亡昉始。《長編》
雍熙元年十一月，南郊畢，琪遷門下侍郎、昭文館大學士，昉遷中書侍郎、監脩國史。
太宗始卽位，詔秦王廷美、武功郡王德昭位在宰相上。至是，詔自今宰相序立宜在親王之上。李昉，宋琪頓首請遵故事，上不許。琪等又叩頭固辭，久之，上曰：「宰相之任，實總百揆，與羣官禮絕。藩邸之設，亦奉朝請而已。元佐等尚幼，欲其知廉損之道，卿勿多辭也。」琪等拜舞稱謝。今宰相班在諸王上，自此始。
壬申，李穆、呂蒙正、李至並參知政事。穆自翰林學士遷左諫院除。蒙正自翰林學士、都官員外郎除。至自翰林學士、都官郎中、知制誥除
穆，字孟雍，開封陽武人。蒙正，字聖功，河南人。至，字言幾，真定次人。
穆文學操履為太祖所知，太祖嘗謂盧多遜曰：「李穆，士大夫之仁者也。」多遜曰：「穆臨事不以死生易節，所謂仁者必有勇也。」穆等既命對于玉華殿，上謂之曰：「朕為官擇人，惟恐不當，今兩制之臣十餘，皆文學適用，操履方潔。穆居京府。尤號嚴肅，故兹獎擢惟公也。」朕思閭里間每旦焚香，祝天子萬歲，次則大臣眉壽，朕與卿等焉得不思善事，以副億兆之禱耶！」皆再拜謝。《長編》
穆執政未幾，丁母憂。不數日，起復本官，穆固辭，不得已視事，未終喪而卒。太宗臨哭出涕，謂宰相曰：「穆潔己守道，操履純正，真不易得。朕方爾擢用，遽兹淪謝，非斯人不幸，乃朕之不幸！」輟視朝，贈工部尚書。呂蒙正舉進士第一，執政四年，端拱元年拜相。
同日，張齊賢、王沔同簽書樞密院事。並自樞密直學士遷右諫議大夫除
齊賢，字師亮，曹州寃句人。沔，字楚望，齊州又。雍熙元年十二月，齊賢、沔並遷左諫議大夫。三年，齊賢以給事中知代州。時大舉北伐，代州楊業戰沒。太宗訪近臣以策，齊賢請行，卽有此授。初，太祖幸西都，齊賢時以布衣獻策，太祖召至便坐，令面陳其事。齊賢以手畫地條陳十策，內四說稱旨，齊賢堅執其六說皆善。太祖怒，令武士拽出。及車駕還，語太宗曰：「我幸西都，唯得一張齊賢耳。我不欲爵之以官，異時汝可收之，使輔汝為相也。」至太宗初卽位，放進士牓，決欲置於高等。有司偶失掄選，等在三甲之末。太宗不悅，及注官有旨，一牓盡與京官通判。齊賢釋褐授將作監丞、通判衡州，不十年為相。
雍熙二年　乙酉　　太平興國九年十一月改雍熙元年
十二月丙辰，宋琪罷相。為刑部尚書
制曰：「王者欽若大猷，允釐庶政，必藉台輔，以張化原。上所以燮理隂陽，下所以康濟黎獻，唯公是務，與衆共之。其或時望有虧，物情未允，進退之際，公議在焉。具官宋琪早以時才，嘗依藩邸。薦更嵗月，乆効官常。洎朕纉承，載懐求舊。攀附鱗翼，騰躍風雲。擢於㑹府之中，處以公台之任。而識非逺大，望屈具瞻。曾無端謹之稱，但有詼諧之誚。朝章政典，無所建明。百度彞倫，如何式叙。豈可以承倚毗之重，當憂責之任哉！宜以秋卿，俾還相印。退之以禮，不謂無恩。勉務欽承，自求安逸。」
琪自太平興國八年十一月拜相，至雍熈二年十二月罷，入相凢二年。樞宻使柴禹錫同罷。上謂宰相李昉等曰：「朕於大臣，豈容易進退！事不獲已，方行此命。朕欲展宫城，禹錫有别第在表識中，上言願易闤闠中官邸，朕極不樂。自此朕薄其為人，乃潜與宋琪相結，為琪請流人盧多遜第。朕命即賜之。多遜犯罪籍沒，為宰相復請居之，不避惡名，豈大臣之體乎！然不欲暴其状，止以詼諧無大臣體罷云。」《拜罷録》
琪有吏能而寡學識。在相位，百執事謁見，或有干請，必面折之。後拜右僕射，卒年八十。贈司空，諡惠安。
國朝宰相享耆壽者十人：宋惠安八十，其後張鄧公八十六，陳文惠八十二，富文公八十一，杜祁公八十，宋元獻七十九，李文定七十七，曽宣靖八十，龎穎公七十六，蘇丞相八十二，文潞公雖至九十四而薨貶秩，蔡師垣亦八十，晩節謫籍南遷，殂於中路，不得全有富貴考終。
同日，柴禹錫罷樞宻副使。自宣徽南院使罷為左驍衛大將軍
制曰：「樞宻重地、宻勿近司。倚注所先，無加於此。茍輿情之未洽，在公議以難安。具官柴禹錫早自中涓，升於近侍。載承求舊之寵，驟遷宥宻之司。而不能盡瘁於事，傾輸乃誠，茍且因循，孤予委遇。退居散地，猶示優恩，尚叅翊衞之榮，無忘欽承之意。」
禹錫自太平興國七年除樞宻使，至是年十二月罷，在樞府凡四年。
雍熙三年　丙戌
正月戊戌，李至罷叅知政事。自給事中罷授禮部侍郎
至自太平興國八年十一月除叅知政事，至是年正月罷，執政凡二年。至以目疾，連表乞罷職養病，詔不許。固請，從之，特賜月俸錢十萬。
六月戊戌，辛仲甫叅知政事。自御史中丞遷給事中
仲甫，字之翰，汾州人。
八月丁酉，王沔、張宏並樞宻副使。沔自左諫議大夫、簽書樞宻院事除。宏自樞宻直學士拜右諫議大夫除
宏，字巨卿，青州益都人。
雍熙四年　丁亥
四月癸巳，張宏罷樞宻副使。自樞宻副使左遷御史中丞
趙昌言樞宻副使。自御史中丞除樞宻副使
昌言，字仲謨，汾州孝義人。時河朔用兵，張宏循黙，備位無所建明，而御史中丞趙昌言數上北邊利害，故兩易之。群臣皆竦動云。宏在樞府幾一年。
王稱賛曰：「朝論以張宏循黙，故罷其政，使與趙昌言更其任。夫御史之職在觸邪，而中丞之位，號執法事之利害，人之忠佞皆得而言之，其責豈不重哉！循黙之人使充其位可乎？」《事畧》　　太宗時張宏，真宗時李惟清，皆自樞宻使為御史中丞，盖重言責也。仁宗時亦多命前執政，如晏元獻、王安簡公皆是。自嘉祐後迄今，無為之者。《石林燕語》
端拱元年　戊子　　雍熙五年正月改元
二月庚子，李昉罷相。為尚書右僕射
制曰：「端拱崇資，文昌右相。盖非賢而不授，諒出綍以惟公。告爾具寮，舉兹明命。具官李昉巖廊舊德，文學名儒，踐臺閣之通班，素髙聞望；處鈞衡之大任，乆展謀猷。謙和秉君子之風，純懿擅古人之美。今者輟從三事，總彼六卿。董齊喉舌之官，載光北斗。領袖搢紳之列，首冠南宫。用資鎮俗之清規，式表尊賢之茂典。異數適尊於表著，睠懐别視於股肱。佩服渥恩，優游名器。恭踐厥位，惟徃欽哉！」
昉自太平興國八年十一月與宋琪同拜相，至是年二月罷，入相凡六年。
先有翟馬周者擊登聞鼓，訟李昉身任元宰，屬北戎入冦，不憂邊思職，但飲酒賦詩，并置女樂等事。上以方講籍田，稍容忍之。於是，召翰林學士賈黃中草制，授昉右僕射罷政。且令黃中切責之。黄中言：「僕射，師表百僚，舊宰相之任。今自工部尚書拜，乃殊遷，非黜責之義也。若以文昌務簡均佚為辭，庻幾得體。」上然之。《長編》
同日，趙普、吕蒙正並拜相。普自檢校太師兼侍中、山南東道節度使除太保兼侍中、昭文館大學士，三入相。蒙正自給事中、叅知政事除中書侍郎兼戸部尚書、監脩國史、並同中書門下平章事
普昭文相制曰：「尊賢養老，上古格言；念舊録勲，前王令典。而况再登廊廟，三秉節旄，始終不易於純誠，出入咸膺於大用。爰疇茂德，用降徽章。具官趙普大昴儲祥，維嵩挺秀。翊天飛之景運，名冠公王；藴台輔之嘉謨，功書簡䇿。早從黄閤，旋擁高牙。隆中盡偃於仁風，峴首更歌於善政。加以心惟許國，道在安民，封章屢納於忠言，致理率陳於正道。佐予涼德，繄乃宗臣。朕所以卜在㑹朝，委之論道。彞倫未叙，將俟於緝熈；庻政闕然，佇期於寅亮。是以輟從藩輔，復踐巖廊。加帝保之崇資，冠鸞臺之舊列。咨上公而詢庶政，彌切倚毗；昌洪業以永丕圖，更資光輔。」
蒙正拜相制曰：「天道無私，日月星辰助其照；皇王不宰，股肱輔弼代其功。所以端拱仰成，垂衣致治，建千年之昌運，追三代之令猷。其有業茂經綸，才推謹厚，叅大政而再罹寒暑，秉純誠而無替初終。宜推爰立之恩，式副至公之選。具官吕蒙正四氣均和，五行鍾秀。藴濟時之明略，輔之以温恭；挺命代之宏材，守之以淵黙。凡膺歴試，早振芳猷，公忠推社稷之臣，凝重見廟堂之噐。睠兹大體，乆鬱具瞻，爰資作礪之功，用正秉鈞之任，崇階馭貴，列爵増封，兼脩太史之書，載踐地官之秩。爾宜周旋庻政，左右眇躬，緩兹宵旰之憂，翊我隆平之運，同底于道，豈不美歟！」
普至是凡三入相。上親耕籍，普表求入覲，太宗從其請。禮成冊拜，上諭普曰：「卿勿以位髙自縱，勿以權重自驕，但能謹賞罰，舉賢能，彌愛憎，何憂軍國之不治？朕若有過，卿勿面從，古人耻其君不及堯舜，卿其念哉！」蒙正質厚寛簡，有重望，不結黨與，遇事敢言，毎論政有未允者，必固稱不可。上嘉其無隱，故與普俱命，藉舊徳為之表率也。蒙正晩輩，與普同位，普甚推許之。《長編》
普次子趙承煦自襄州衙内都虞候為六宅使，普再入相，未始為求官，上特命之。普嘗戒其子弟曰：「吾本書生，偶逄昌運，受寵踰分，固當以身許國。私家之事，吾無預焉，汝等宜各勉勵，勿重吾過。」故自宥宻升朝輔，出入三十餘年，未始為其親屬求恩澤者。宰相子為六宅使　近制，宰相子起家即授水部員外郎，加朝散階。先是，盧多遜為相，其子雍即授此官，後遂以為常。吕蒙正固讓，止授九品京官將作監丞，因以為定制《長編》
宰相子，止授九品京官，自吕蒙正始。
本朝三入相者：趙韓王、吕文穆、文靖、張鄧公、文潞公。蔡元長雖四入而不克有終。《揮麈録》
同日，王沔叅知政事。自樞宻副使遷戸部侍郎除
張宏樞宻副使。自御史中丞遷工部侍郎除
楊守一簽書樞宻院事。自客省使遷宣徽北院使除
宏前已為樞宻副使，後以循黙無所建明，乃用御史中丞趙昌言為樞副，而改宏為御史中丞，至是復為樞宻副使。
守一初為晉邸涓人，太宗即位，遂擢用之。守一在樞府纔七月，是年九月卒。贈太尉、忠武軍節度使。
三月甲戌，趙昌言罷樞宻副使。自工部侍郎責授崇信軍節度使行軍司馬
責趙昌言等詔曰：「朝廷詔爵位以待賢，能明刑法以馭群下。茍囘邪之自露，在典憲以宜行。具官趙昌言早以㣲才擢居重任，訏謨之效，未見於盡忠；險詖之蹤，頗聞於植黨。交結非類，玷辱清朝，合首從之原情，正刑書之顯戮。特寛窮究，以示包荒。俾出佐於藩垣，仍不奪於章綬。噫！予之待士，無愧於至公；爾之戴君，頗乖於誠節。宜思自咎，勿謂無恩。」
昌言在政府幾一年，昌言與户部侍郎陳象輿、刑部郎中董儼、知制誥胡旦、直史館梁顥厚善，四人日常㑹於昌言之第，故京師有陳三更、董半夜之語。旦又作大言恠誕之詞，使翟馬周者上之，其言多排毁時政，自薦可為大臣，力舉旦等十數人皆公輔之噐，俾昌言内為之助。㑹京尹許王廉知其事，白之太宗，大怒，捕馬周，繫獄究治，流海島。昌言與旦等皆貶黜云《拜罷録》
端拱二年　己丑
七月己卯，張齊賢樞宻副使。自右諫議大夫、簽書樞宻院事遷刑部侍郎除
張遜簽書樞宻院事。自鹽鐡使遷宣徽北院使
遜，博州人。太宗在藩邸，得隸帳下，及即位，遂擢用焉。
時中書門下言：「所録《時政記》，縁皇帝毎御前殿，樞宻院已下先上，宰臣未上，所有宣諭聖語，裁製嘉言，無由聞知，慮成漏略。自今樞宻副使二人，逐旋抄録送中書。」遂詔樞宻副使張宏、張齊賢同抄録。自後樞宻院事皆送中書，同脩為一書而授史官，副使知院二員同掌之。《長編》
淳化元年　庚寅　　端拱三年正月改淳化元年
正月戊子，趙普罷相。罷為太保兼中書令充西京留守、河南尹
國初，沿唐故事，尚書令、侍中、中書令為三省長官。未改官制前，異姓未有兼中書令者，惟贈官有之。 《國史》并《放談》
制曰：「帶河之誓，蕭相首於羣臣；分陕之寄，周公冠於二老。矧乃功宣締創，績著巖廊，懇辭金鉉之榮，願遂安車之志，不加殊禮，曷報茂勲。具官趙普宇量淵深，風規震肅。翊戴先帝，實有佐命之勲；弼諧冲人，益見匪躬之節。而自再持將鉞，三冠鼎司，𩱛假宣猷，寅恭協德，小大之務，知無不為，夙夜之勤，浸以成疾。聿遵賜告之典，懇陳避位之言，喻之再三，終不可奪。鞏洛之地，成周舊壤，王畿之廣，實切於保釐；京邑之重，允瞻於表則。乃兼八柄之秩，徃撫千里之邦。勉荷寵章，式資卧理。」
普自端拱元年二月三入相，至是年正月罷，居相位二年。初，太宗欲相吕蒙正，以其驟進，人望未允，藉普舊德以鎮之，遂再用秉政。普自去秋以病免朝謁，止日赴中書治事，有大政則召對，及冬，病益甚，車駕屢幸其第省問，賜予加等，遂稱疾篤，三上表致仕。上不得已，以普為西京留守、河南尹，加中書令。懇辭再四，太宗賜手詔曰：「開國元勲，惟卿一人，不同他等，毋至固避。俟首途有日，當就第與卿為别。」普捧詔涕泣，力疾請對，頗言及國家事，上嘉納之。普以衰病，再乞骸骨，進位太師，封魏國公，給宰相俸，令於西京私第養疾。
祖宗以三師三公為宰相親王使相之官，及宰臣官至僕射致仕者，即較在位乆近，拜太尉、太傅等官。若太師，即為異恩。本朝惟趙韓王普以勲，文潞公彦博以年得之外，曠世不拜，仍自司空五遷方至太師。有若王文正公旦、吕文靖公夷簡，皆任相二十年，纔以太尉致仕，可見國家重太師官也 《舊典》
淳化三年，太師、魏國公趙普卒，年七十一。太宗聞訃震悼，謂近臣曰：「普國初元勲，事先帝與朕，最為舊故，能斷大事，盡忠國家，真社稷之臣。」因出涕。贈尚書令，封真定郡王，諡忠獻。輟視朝五日，命右諌議大夫范杲持節䕶䘮事。至道二年，進封韓王。咸平二年二月，配饗太祖廟庭。普之子孫至今顯榮不絶。
國朝稽西漢非劉氏不王之制，只封皇之期親為王，其近親以年勞乆次，止封郡王而已。至於贈典，非后之父祖，亦不預王爵，惟祖宗以趙忠獻佐命興邦，以建宗社。若曹彬之封秦王，潘美之封鄭王，雖功亞趙忠獻，終縁有若孫為后而得之。 《舊典》
淳化二年　辛卯
三月乙丑，辛仲甫罷㕘知政事。給事中罷為工部尚書知陳州
仲甫自雍熈三年六月除叅知政事，至是年三月罷，執政踰三年。仲甫從容自守而已，至是，以足疾罷，出知陳州。後告老致仕，進太子太傅。卒年七十四，贈太子太保，諡康節。
四月辛巳，張齊賢、陳恕並叅知政事。齊賢自刑部侍郎、樞宻副使除。恕自鹽鐵使遷給事中除
齊賢執政凡七年，九月遂拜相。
恕，字仲言，洪州南昌人。恕為鹽鐵使，有心計，釐去宿弊，太祖深器之曰：「真鹽鐵使也。」太宗即位，遂大用焉
同日，張遜、温仲舒、寇準並樞宻副使。遜自宣徽北院使、簽書樞宻院事除。仲舒、準俱自樞宻直學士遷左諫議大夫除
仲舒，字秉陽，河内人。準，字平仲，華州下邽人。
同日，張宏罷樞宻副使。為吏部侍郎
宏自端拱元年二月復為樞宻副使，是年四月罷，在樞府一年餘。後進工部尚書，卒贈右僕射。
九月丁酉，王沔、陳恕並罷叅知政事。沔自户部侍郎、恕自給事中並罷守本官
沔自太平興國八年十一月除簽書樞宻院事，雍熈三年八月除樞宻副使，端拱元年二月除叅知政事，是年九月罷，執政凡八年。恕自淳化二年四月除叅知政事，至是亦罷，執政纔數月。
自趙普出守西洛，蒙正以寛簡居相位，辛仲甫從容其間，王沔怙恩招權，政事多决於沔。沔聰察敏辨，善敷奏，有適時材用。先與張齊賢同被進擢，掌樞務，頗不叶，齊賢出守代州，沔遂為副使，叅知政事。陳恕筦鹽鐵，性苛察，亦嘗與沔忤。於是，齊賢與恕並在中書，沔心不自安，慮群官有以中書事告齊賢等。左司諫王禹偁上言，中書、樞宻不得於本㕔接見賔客，並於政事堂同見，以防請託，沔心喜，即奏可下其事，左正言謝泌上言以為：「如此是疑大臣以私也！陛下聰明寄於輔臣，茍非接見群官，何以悉知外事？若令都堂候見，則群官咨事無時。是大臣常湏百執事於都堂，無觧衣之暇。設若杜公堂請謁之禮，豈無私室乎？塞相府請求之門，豈無它徑乎？」上覽奏嘉歎，即命追還前詔，事遂止。沔又以弟淮故，數為樞宻使寇準所詆，上亦寤沔任數好詐，非廊廟噐，詔書切責之。恕執政未幾，以洩禁中語，遂與沔同日俱罷。沔性苛刻，不以至誠待人，群官謁見，必甘言以㗖之，皆喜過望，既而進退非允，人胥怨矣。《長編》
乙亥，吕蒙正罷相。自戸部尚書罷為吏部尚書
制曰：「宰相之任，所以代天工，執　柄，内以平章百姓，外以鎮撫四邊。華夏具瞻，安危攸繫。其有訏謨獻納，蔑聞苦口之言，朋黨比囘，深失蒼生之望。宜行䇿免，以肅朝經。具官吕蒙正擢自單平，累遷清要，驟登三事，于兹九年，所宜盡瘁公家，厲精庶政，任當補衮，而曷嘗有聞。知在挈缾，而曾無所守，但務引援於親嫟，寧思澄汰於品流。竊禄偷安，莫斯為甚，匿瑕藏垢，誠合自知。儻更倚於弼諧，是自貽於蒙蔽。政之有闕，悔不可追。用全進退之宜，式表始終之分。尚居㑹府，俾領天官，允謂優隆，勿忘循省。」
蒙正自端拱元年二月與趙普同拜相，至是年九月罷，凡四年。先是上封事者言立儲貳事，太宗謂近臣曰：「此事朕自有時耳。」㑹正言宋沆等請建立許王元僖，詞意狂率，沆乃蒙正妻族，遂斥為團練副使。又金部員外郎張紳知蔡州，坐贓免，有為紳營觧於太宗，謂蒙正以舊憾文致其罪，即命復紳官，而䝉正亦不自辨。至是，縁宋沆事罷免。後因考院得紳舊事實状，黜為團練副使，蒙正復入相云 《事畧》
同日，李昉、張齊賢並拜相。昉自尚書右僕射守本官兼中書侍郎、同平章事、監脩國史。齊賢自刑部侍郎、叅知政事除吏部侍郎、同平章事
昉、齊賢並相制曰：「國家並建庻官，歴選群后，聿求公輔之器，付以調燮之權，上以增三光之明，下以慰兆民之望。叅用耆老，所以坐鎮雅俗；疇咨俊乂，所以垂拱仰成。得人惟艱，枚卜斯允。具官李昉學窮緗素，識茂經綸，乆服大寮，嘗居台席。奉行故事，蔚有賢相之風；師長庻僚，聿為外廷之表。具官張齊賢臨事能斷，好謀而成。再總樞機，備觀獻替。勵蹇蹇之節，知無不為；體恂恂之規，動必由禮。而皆乆積問望，深練謨明，屬兹宵旰之勤，宜符夢卜之選。是用並命，陟於黄扉。汝其澄汰九流，緝熈百度。以昉畫一之法，足以申昭舊章；以齊賢不貳之心，足以斟酌元化。同德盡瘁，底予于休。當念致君於唐虞，無使專美於丙魏，服是休寵，欽若訓詞。」自後並相，各自一制
昉初以太平興國八年十一月與宋琪同拜相，至端拱元年二月以尚書右僕射罷，是年九月復入相。
同日，賈黄中、李沆並叅知政事。自翰林學士並遷給事中除
黄中，字媧民，滄州人。沆，字太初，洺州人。黄中年六嵗中神童，十五嵗舉進士。沆初判吏部銓，因侍曲宴，太宗目送之曰：「李沆風度端凝，真貴人也。」不數月，遂與黄中俱䝉大用。
癸卯，王顯罷樞宻使。自檢校太傅責授随州刺史、崇信軍節度觀察處置等使
制曰：「禆賛元首，實頼於股肱；緝熈庻務，允歸於樞軸。茍依違而無状，必黜陟之是行。具官王顯早自中涓，亟陞近列。一掌樞務，十年於兹。叅幃幄之籌，曾無補職之効；居負乗之地，實有致㓂之虞。而乃植立私黨，紊撓紀綱，蔽賢傷善，固寵偷安，盖非據之使然，於盡瘁而何有！揣斗筲之器，既有覺於滿盈；畏搢紳之言，始懇求於引退。朕以情深念舊，志在包荒，百拜祈恩，有足哀者。九命作牧，舉而授之。勉思全度之仁，無忘惕厲之戒。」
顯自太平興國八年兼樞宻副使，六月遷樞宻使，是年九月罷，在樞府凡八年。顯自三班，不數年正樞，任奬擢之速，無與為比，居位僅十年，屬蕃戎㓂邊，河决近郡，機務煩急，朝夕咨訪，顯無謀略，不任職，太宗切責之。顯再拜謝過，遂有是命。
甲辰，張遜知樞宻院事。
温仲舒、寇準同知樞宻院事。遜與仲舒、準並自樞宻院副使除
知院、同知院之名，自此始。遜與仲舒、準仍並帶副使，自後或以正官或檢校官為之，秩與副使同，未即真則稱檢校。
淳化四年　癸巳
六月丙寅，張齊賢罷相。自吏部侍郎罷為尚書左丞
制曰：「居元首者，實賴於股肱；濟大川者，必資於舟楫。其有自陞廊廟，載歴星霜，粗彰夙夜之勤，宜全進退之禮。具官張齊賢服膺儒術，䇿名清途，乆叅宥宻之司，嘗委折衝之寄，毎好談於方略，輙自許於功名。驟遷鈞軸之權，尋正燮調之任，疇兹俊德，輔佐眇躬，而力不逮心，名浮於實，况多居於假告，特宜解於鈞衡。俾遷左轄之崇資，勉奉南宫之故事。」
齊賢自淳化二年九月拜相，至是年六月罷，居相位僅二年。先是，殿中丞朱貽業，叅政李沆之姻，與諸司副使王延德同監京庾。延德託貽業白沆求補外官，沆以語齊賢，齊賢以聞。太宗曰：「延德嘗事晉邸，不自陳而輙干執政。」遽召見責之，延德言未嘗有請，遂召齊賢質之，齊賢言得於貽業，而貽業不以實對，齊賢不欲援沆為證，乃自引咎。由此太宗疏之，遂至罷相。事涉干請，而辭連叅知政事李沆，齊賢獨任其責，物論美之。
壬申，張遜罷樞宻副使知院事。自宣徽北院使責授右領衛將軍
寇準罷樞宻副使同知院事。自左諫議大夫罷守本官
遜罷樞副制曰：「具官張遜早在初潛，備觀勤藎，尋遷近列，嘗總利權。倚其帷幄之謀，擢在樞機之地；而乃植置朋黨，交構是非。貝錦之詞，聿彰於萋菲；挈瓶之智，已極於滿盈。特推求舊之恩，俾示從輕之典，列兹環衞，勉荷寵光。」
準罷樞副制曰：「具官㓂準擢賛樞衡，荐更嵗律。雖頗彰於勤瘁，而自掇於悔尤。交構是非，煩黷公上，所宜罷免，勿忘省循。」
遜自端拱二年七月除簽書樞宻院事，淳化二年四月遷樞宻副使，九月遷知院事，至是年六月罷，在樞府凡四年。準自淳化二年四月除樞宻副使，九月同知樞宻院事，至是年六月罷，在樞府凡三年。張遜素與寇準不協，毎奏事，頗相矛盾，太宗將罷之。至是，準與温仲舒偕行歸第，有狂民舞蹈於馬前，街使王賓與遜雅相善，知準與遜有隙，因奏言之，太宗以為詰，準自辨實與仲舒同行，遜執王賔奏，斥準詞氣悖厲，互發其私，上怒故貶遜而罷準。
同日，柴禹錫知樞宻院事。自涪州觀察使遷宣徽北院使除
劉昌言同知樞宻院事。自樞宻直學士遷右諫議大夫除
吕端叅知政事。自右諫議大夫、樞宻直學士守本官除
昌言，字禹謨，泉州南安人。端，字易直，叅政吕蒙正之弟。
禹錫太平興國七年四月嘗為樞宻副使，雍熈二年十二月罷，至是，除知樞宻院事。
端執政二年，至道元年四月拜相。
十月辛未，李昉罷相。依前尚書右僕射罷知政事
賈黄中、李沆罷叅知政事。黄中、沆自給事中並罷守本官
温仲舒罷同知樞宻院事。自右諫議大夫罷守本官
昉罷相制曰：「燮和隂陽，輔相天地，秉至公而貞百度，熈庶績而刑四方，此宰相之任也。茍或依違在位，啟沃無聞，雖居廊廟之崇，莫著彌綸之効，宜敷詔㫖，用罷鼎司。具官李昉夙仕昌辰，薦升華貫。朕嗣膺丕構，渴見老成，驟遷侍從之班，再荷鹽梅之寄，所宜翊宣帝載，啟廸皇猷，竭智慮以代天工，體誠明而操國柄，歲時屢換，績用闕然。朝廷損益之彞章，宗社安危之大計，疇咨關决，屬在廟堂，汝自處機衡，曾無規畫，壅化源而斯乆，孤物望以何深！朕纂服臨民，虛心待理，倘黄樞要務，尚委於具臣；則蒼昊景靈，懼貽于深譴。宜免公台之重，庻全進退之私，俾長中臺，尚為優渥。」
昉自淳化二年九月與張齊賢同拜相，至是年十月罷，再入相凡二年餘。黄中自淳化二年九月除叅知政事，至是年十月罷，執政凡二年。沆自淳化二年九月除叅知政事，至是年十月同罷，執政凡二年。仲舒自淳化二年四月除樞宻副使，九月除同知樞宻院事，至是年十月罷，在樞府凡二年。
先是，去年夏旱蝗，因問闕政，太宗憂形於色，翼日雨，昉等拜賀，太宗切責曰：「乆愆時雨，何由而致？」昉與宰相張齊賢、叅知政事賈黄中、李沆慙懼，上表待罪。四年，昉以私家哀戚求罷，不許，後日，召學士張洎草制，除左僕射罷相，洎因上言：「近霖雨百餘日，昉職在燮調隂陽，乖戾如此，而無歸咎引避之意。矧中臺僕射之職，百僚師長，不减於左，低昻輕重不侔，因而授之，何以勸人臣之盡節？宜加黜削，以儆具臣。」太宗以昉耆舊，不欲譴黜，乃批洎奏守本官，奉朝請焉。 《拜罷録》
後昉上章引年，拜司空致仕，太宗嘗謂侍臣曰：「李昉可謂善人君子矣。」卒年七十二，贈司徒，諡文正。子宗諤，景德二年為翰林學士，及卒，真宗悼之，謂宰相曰：「國朝宰相，以聲名自立門閥者，惟昉與曹彬家爾。」
黄中多知臺閣故事，朝之典禮，資以損益，當時名士皆出其門，雖小心畏謹，然執政循黙，政事多稽留不决，物論以此少之，未幾遂罷，卒贈禮部尚書。
同日，吕蒙正再入相。自吏部尚書守本官同中書門下平章事
制曰：「昔者虞舜之時，優游於巖廊之上，周武王垂拱而天下理，此無他術，盖得人而委之以政也。因念萬機之務，屬在中樞，民具爾瞻，朕所注意，是用疇咨庻尹，對越上玄，敷求良材，付以兹任。具官吕蒙正卷懷經濟，蹈泳中和。而自踐歴華資，弼諧庻政，識謨明之大體，罄勤瘁之小心，出領天官，坐鎮雅俗，炎凉載貿，望實彌優。方今百度將隆，兆民思泰，朕勵精更始，昭德塞違。載詢廟廊之訏謨，用建朝廷之經濟。若涉大水，浩無津涯，爰資髦碩之賢，再踐公台之位，秉國鈞而建皇極，允人望而代天工。汝其薦藥石之讜言，輔兹不逮，賛金玉之王度，致於無為。弼予一人，永底于道。」
蒙正以端拱元年二月拜相，至淳化二年以吏部尚書罷，是年十月再入相。先是，淳化二年，吕蒙正罷為吏部尚書，復相李昉，是年昉罷，蒙正復入相。
太宗因上元觀燈，蒙正侍宴，謂蒙正曰：「五代之際，生靈凋䘮，謂無復太平之日矣。朕躬覽庻政，萬事粗理，毎念上天之貺，致此繁庻，乃知理亂在人。」蒙正避席曰：「乗輿所在，士庻走集，故繁盛如此。臣嘗見都城外不數里，饑寒而死者甚衆，不必盡然。願陛下視近以及逺，蒼生之幸也。」太宗變色不言，蒙正侃然復位，同列咸多其諒直。 《事畧》
太宗欲遣人使朔方，諭中書選材而可責以事者，蒙正退以名上，太宗不許，它日凡三問，終不易其人，因固稱其人可使，餘人不及，且言臣不欲用媚道，妄隨人主意以害國事，同列皆惕息不敢動，太宗退謂親信曰：「蒙正氣量我不如」而卒用蒙正所選者，果稱職。
同日趙鎔、向敏中並同知樞宻院事。鎔自樞宻都承㫖遷宣徽北院使除。敏中自樞宻直學士遷右諫議大夫除
蘇易簡叅知政事。自翰林直學士遷給事中除
鎔，滄州人。敏中，字常之，開封人。易簡，字太簡，梓州人。
鎔初以刀筆事太宗于晋邸，及即位，遂擢用焉。
敏中與張詠俱有時名，太宗嘗飛白書向敏中、張詠二名付中書，語宰相曰：「此二臣者名，臣也朕，將用之矣。」與詠並為樞宻直學士，遂决意大用。
易簡自知制誥除翰林學士充承㫖。易簡多振舉翰林故事，太宗為飛白書院額曰「玉堂」，及以詩賜之。易簡為學士，年未滿三十，在翰林八年，特受人主之遇，敻絶倫等，或一日至三見，李沆後入，在易簡下，及先執政，乃以易簡為承㫖，錫賚與叅政等，上意欲遵舊制，且俟稔其名望，乃正台席，而易簡以親老，急於進用，因召見，頗言時政得失，沆等罷，即命易簡代之。
丁丑，趙昌言叅知政事。
雍熈四年，昌言嘗為樞宻副使，因坐翟馬周事，貶為崇信軍行軍司馬，後以右諫議大夫知大名府。是年，召為給事中，叅知政事。
淳化五年　甲午
九月乙亥，寇準叅知政事。自左諫議大夫知青州召除
淳化二年，寇準為同知樞宻院事，與張遜不協，罷知青州。太宗對左右數語及凖，有間言，至終不能移上意也。是年召為叅知政事，因奏對切直，太宗怒起，準輙挽上衣，留以俟處决。太宗歎曰：「真宰相才也。」又嘗語左右曰：「朕得寇準，猶唐太宗之得魏鄭公也。」加給事中《長編》
至道元年　乙未　　淳化六年正月改元
正月癸亥，趙昌言罷叅知政事。自給事中出為川峽都部署，尋改戸部侍郎罷政事，知鳯翔府
昌言自淳化四年十月除叅知政事，是年正月罷，再執政踰一年。李順搆亂，太宗命昌言為川陜五十二州招安行營馬步軍都部署，既行，有奏昌言無嗣息，鼻折山根，不宜遣握兵入川，即詔駐鳯翔。蜀平，改戸部侍郎，罷政事，知鳯翔府。及卒，贈吏部尚書，諡景肅。昌言善推奬後進，嘗薦李沆，以為有公輔之噐，又以女妻王旦，二人皆賢相也。昌言臨事果斷，無所顧避，雖屢經擯斥，未嘗少自抑損。
戊辰，錢若水同知樞宻院事。自翰林學士遷諫議大夫除
若水，字淡成，河南新安人
同日，劉昌言罷同知樞宻院事。
昌言自淳化四年六月除同知樞宻院事，至是年正月罷，在樞府凡二年。太宗既寵用昌言，或言其委母妻鄉里十年不迎侍者，詔令迎歸京師，昌言竟用是罷，除給事中知襄州。卒贈工部尚書。
四月癸未，吕蒙正罷相。自吏部尚書罷為尚書右僕射，出判河南府
制曰：「邦國政治，盖出於中樞；朝廷紀綱，盡歸於㑹府。矧乃端揆之任，聿居師長之崇，茍非台鉉之賢，曷慰搢紳之望。具官吕蒙正挺生英氣，符合昌期，自光夢卜之求，遂荷鹽梅之寄。謨明匪懈，亮直不渝，爰自天官，再持政柄，洎和鼎實，時維老成。朕欽若丕圖，建用皇極，雖彌綸大體，固未恊於康哉。而勵翼小心，亦備觀於勤止。頗鬰隆平之望，宜均勞逸之功，長是中臺，式兹百辟，地髙務簡，足以養頥，勉服寵光，徃踐乃位。」
蒙正自淳化四年十月復相，至是年四月罷，再入相踰一年。蒙正既罷政，入謝，太宗曰：「僕射，師表百僚，朝廷重臣。朕以中書政事煩多，俾均勞逸。」蒙正頓首謝。
同日，吕端拜相。自左諫議大夫、叅知政事除戸部侍郎、同平章事
制曰：「王者對越穹壤，司牧蒸黎，必求髦碩之賢，寘於輔相之任，總領衆職，俾朱紫之洞分，鎮撫四邊。使金革之不用，夙夜宥宻，朝夕論思，聿求其人，乃命以位。具官吕端簡直夷曠，宣慈惠和。挺王佐之偉才，負人倫之碩望。頃自擢叅樞軸，再歴炎凉。運竒兵於廟堂，詢謀惟允，貢昌言於帷幄，謇諤可嘉。適當求理之辰，益見匪躬之節。矧又周知大體，多識舊章，用晦而明，中立不倚。王商厚重，既逺懾於羗戎；謝傅玄虛，可坐鎮於雅俗。宜踐公台之位，允符師尹之瞻。汝當思堯舜以致君，無使其不及；體黄老而行化，用致乎無為。欽若告言，以終令聞。」
二年正月，南郊畢，進門下侍郎兼兵部尚書。三年四月，真宗即位，覃恩除尚書右僕射、監脩國史。端歴官四十年始大用，太宗常恨任用之晚。端持重，識大體，同列奏對或多異議，一日内出手批，戒諭自今中書事，經吕端裁决乃得聞奏。
同日，柴禹錫罷知樞宻院事。自宣徽北院使罷為鎮寜軍節度使、知涇州
蘇易簡罷叅知政事。自給事中、叅知政事罷為禮部侍郎，出知鄧州
禹錫自淳化四年六月除知樞宻院事，至是年四月罷，再登樞府凡二年。及卒，贈太尉。子宗慶，尚太宗女魯國長公主。
易簡自淳化四年十月除叅知政事，至是年四月罷，執政踰年。易簡與同列趙昌言有隙，多争忿上前，太宗頗優容之。又素與張洎不協，頗為洎所攻，遂罷政事。易簡性嗜酒，卒時年三十九，贈禮部尚書。
同日，張洎叅知政事。自翰林學士除
洎，滁州全椒人。初仕江南李煜，後歸朝。洎與蘇易簡同在北扉，易簡被殊遇，且先大用，洎惡之，力排易簡，遂代為叅知政事。
甲申，趙鎔知樞宻院事。自宣徽北院使同知樞宻院事除
鎔與柴禹錫並掌機務，禹錫出鎮，鎔知院事。
至道二年　丙申
二月庚辰，李昌齡叅知政事。自御史中丞除
昌齡，字天錫，應天府楚丘人。
七月丙寅，寇準罷叅知政事。為給事中
準自淳化五年九月再入政府，踰年而罷。先是，郊祀行慶，中外官吏皆進秩，準遂率意輕重，其素所喜者，多得臺省清秩，所惡者及不知者，即序進焉。廣州左通判馮拯轉虞部員外郎，右通判太常博士彭惟節乃轉屯田員外郎，拯嘗與準有隙，故準抑之，惟節自以素居拯下，章奏列銜皆如舊不易，準怒以中書劄子陞惟節於拯上，切責拯，仍特免勘罪。拯忿曰：「上日閲萬機，寧察見此細事，盖準㺯權爾！」上䟽極言，幷及嶺南官吏除拜不均凡數事，又封中書劄子以進，上大怒準，準持中書簿領論曲直於上前，上益不悦，遂罷歸班，㝷出知鄧州。
至道三年　丁酉
正月丙子，温仲舒、王化基並叅知政事。仲舒自户部侍郎除，化基自禮部侍郎除
化基，字永圖，真定人。
時邊境多事，上垂欲相仲舒而罷吕端，㑹不豫乃止。
初化基累遷左拾遺，抗䟽自薦，太宗曰：「化基自結人主，慷慨之士也。」召試知制誥。至是，遂有此除。
同日，李惟清同知樞宻院事。
惟清，字直臣，齊州人。
同日，張洎罷叅知政事。為刑部侍郎
洎自至道元年除叅知政事，是年正月罷，執政凡二年。洎性險詖，好攻人之短。洎諂事寇準，準力推輓之，故同秉大政。既與準同列，知太宗眷準稍衰，乃面奏準退有誹謗，準色變，不敢辯，由是罷政。未幾，洎亦疾罷，尋卒。

[book_title]卷三 真宗皇帝
至道三年
四月乙未，李至、李沆並叅知政事
初，李至以太平興國八年十一月除叅知政事，雍熙二年正月以目疾罷，授禮部侍郎。李沆以淳化三年除叅知政事，四年罷歸故官，守給事中。真宗為皇太子，以至與沆並為賔客。是年三月癸巳，真宗即位，四月以李至為工部尚書，李沆為工部侍郎，並叅知政事。沆再執政踰年，咸平元年十月拜相。
五月壬申，李昌齡罷叅知政事。自户部侍郎責授忠武節度行軍司馬
責昌齡等詔曰：「具官李昌齡擢列台司，預聞國政，恣行請託，深亂朝經，可責授忠武節度行軍司馬。」
昌齡自至道二年二月除叅知政事，至是年五月罷，執政踰年。昌齡之貶，坐與王繼恩、胡旦謀立楚王元佐故也。
六月乙巳，錢若水罷同知樞宻院。自工部侍郎罷為集賢院學士判院事
秘書省即昭文館、史館、集賢院，謂之三館。集賢院有學士、修撰、直院、校理。 《官制沿革》
若水以至道元年正月同知樞宻院事，是年六月罷，執政二年。上即位，若水以母老請解機務，章再上，乃得請。告謝便殿，命坐慰勞，入對苑中，従容數刻。上問近臣誰可大用者，若水言：「中書舍人王旦，有徳望，宜任大事。」上曰：「此固朕心之所属也。」遂以本官判集賢院事。卒贈户部尚書，諡宣靖。
八月己亥，曹彬樞宻使。自鎮海軍節度使、檢校太師兼侍中，依前官充
向敏中、夏侯嶠並樞宻副使。敏中自户部侍郎同知樞宻院事除，嶠自給事中除
嶠，字峻極，濟州人。
彬除樞宻使制曰：「朕夤恭守位，寤寐求賢，逖懐三代之英，用濟萬幾之務，咨諏舊徳，夾輔皇家。具官曹彬歴任三朝，折衝千里，有功不伐，惟善是師，早自中樞，出臨外閫，奠邦撫俗，嘉績藹然。傳召入朝，體貌斯厚，俾登樞近，以弼事功。書所謂心膂股肱，兹有望也。」
彬自太祖朝初拜樞宻使，太宗嗣位，加中書門下平章事，居職八年，出鎮天平，後以北伐契丹，攻涿州失利，責右驍衛上將軍，至雍熙四年，起彬為武寜軍節度使。真宗即位，復平章事，召入為樞宻使兼侍中，罷旄鉞，仍以向敏中、夏侯嶠並為樞宻副使。上謂之曰：「宥司要領尤重，必素有名望端亮謹厚處之，乃可鎮静而責成。彬以耆舊冠樞衡之首，敏中及嶠助之，兵機邊要有所望矣。」敏中明辨有材略，遇事敏速。先是，西北用兵，敏中専主謀議，至於二邊道路斥堠走集之所，莫不周知。嶠在藩府最舊，故首加擢用焉。令曹彬赴中書禮上，彬請就樞宻院，上以彬位兼將相，特寵異之。 《長編》
同日，趙鎔罷知樞宻院事。自宣徽南院使罷為夀州觀察使
李惟清罷同知樞宻院事。自刑部侍郎罷為御史中丞
國朝待遇大臣終始恩禮，前執政苟不以罪去，有復為三司使者。御史中丞知通進銀臺司者，兼秘書監者。 《南窗紀談》
鎔自淳化四年十月除同知樞宻院事，至道元年四月知院事，至是年八月罷，在樞府踰二年。
惟清自至道三年正月除同知樞宻院事，亦以是年罷，在樞府凡八閱月。惟清俗吏，在西府無人望，用是罷為御史中丞，惟清怫欝，乃肆情弹擊。
咸平元年 戊戌
十月戊子，吕端罷相。為太子太保
制曰：「朕以冲眇，獲紹慶基，台宰舊臣，素所尊任，而夙夜盡瘁，腠理愆和，言念勤勞，式申褒禮。具官吕端朝之雋老，人所具瞻，茂同寅亮采之勛，罄送往事居之節。允繄重徳，共守成規，而體力未康，保頥是切，不欲重煩於機務，庻諧嗇飬於清眀，用解鈞衡，載崇天秩，尚賢叙舊，不其至歟！」
端自至道元年四月拜相，至是年十月罷，相太宗凡二年，相真宗踰年。
上居憂日，對輔臣於禁中，每見吕端等，必肅然拱揖，不以名呼，端等再拜而請，上曰：「公等顧命元老，朕安敢上比先帝。」及御崇政殿，召端等訪以軍國大事，經久之制，端陳當世急務，皆有條理，上甚嘉納。端久被疾，詔免朝謁，累上疏求解。至是，得罷，因入謝，上謂端曰：「以卿有假告，不欲煩以政事，庻就頥飬。」凡在告三百日，賜祿如故。卒，贈司空，諡曰正惠。
同日，張齊賢、李沆並相。齊賢自户部尚書、知安州召拜兵部尚書、同中書門下平章事復相。沆自户部侍郎、叅知政事依本官同中書門下平章事、監修國史
齊賢拜相制曰：「王者司牧黎元，誕敷於政典，注意台宰，登翊於化源。以爾具官張齊賢早事先朝，歴登二府，藹然碩望，久服大寮。肆朕纂承，熟聞風采，爰旌舊徳，俾賛鴻機。冠乎政庭，付以樞柄，使予垂拱而治者，兹有望於良弼也。」
沆拜相制曰：「朕奉若先憲，思皇政經，疇咨濟治之賢，光輔守成之業，詢於公論，俾正台衡。具官李沆挺操塞淵，含章博雅，翊賛先聖，賔䕶承華，挹其肅哲之風，資予輔導之益，纉戎在始，敷政是毗，堅眀納忠，練逹成務，俾膺爰立，用副具瞻。謹憲度而叙九功，乂臣工而安四鄙，勉於補職，副此注懐。」
齊賢自淳化二年九月與李昉並相，四年六月罷為尚書左丞，至是自安州召拜復相。二年十一月，南郊畢，拜門下侍郎兼兵部尚書。
沆既拜相，二年十一月，契丹㓂邊，上幸河北，命沆留守，京師肅然。南郊畢，除中書侍郎。四年三月，除門下侍郎。五年十一月，南郊畢，除右僕射，十二月，以宰臣吕蒙正、李沆各兼門下侍郎。舊制，三公、三師、左右僕射平章事並兼兩省侍郎。學士宋白、梁周翰草二相制書，匆遽遺忘舊制，既而上問白等，不能對，第請改正，不復䧏制，止帖麻用印，别書告賜之，故沆初自門下侍郎加僕射，輒去其兼官，葢失之也。
上之初即位，沆日取四方水旱盗賊奏之。叅政王旦以為此細事，不足煩聖聽，沆曰：「人主少年，當使知人間疾苦；不然血氣方剛，不留意聲色犬馬，則土木兵甲禱祠之事作矣。吾老不及見此，叅政他日之憂也。」沆沒後，真宗朝陵展禮、封山行慶，鉅典盛儀，無所不舉，旦為相，每思沆之言，嘆曰：「文靖，聖人也！」時號「聖相」云 《長編》
時西北用兵，邊奏日聳。便殿延訪，或至旰昃，弗皇暇食，旦慨然謂沆曰：「安能坐致太平，吾人得優㳺宴息乎？」沆曰：「國家強敵外患，足為警懼。異時天下宴然，人臣率職，未必髙拱無事，君奚念哉？」沆在中書，未嘗宻進封章，上嘗詢其故，沆曰：「臣備位宰相，公事當公言之。茍背同輩，宻有所啟，此非讒即佞，臣實嫉此事，豈復自為之耶？」上再三嘆賞。真宗嘗遣使持手札問沆，欲以後宫劉氏為貴妃，沆對使者自引燭爇之，附奏曰：「但道臣沆以為不可」其議遂寢。上雅敬沆，嘗問治道所宜先，沆曰：「不用浮薄新進之人，此為先。」上問其人，沆曰：「如梅詢、曽致堯等是矣。」上深然之，故終沆之世，數人卒不進用，皆得厚重之士，由沆之力也。沆自言「居重位實無補萬分，惟四方言利害事者，未嘗一施行，聊以此報國爾。朝廷防制，纎悉備具，或狥所請，妄有更張，所傷多矣。」沆重厚淳質，對賔客寡言，人有請求，無所辨别，既抑退失望，則多歸咎焉，沆亦不以介意。弟維嘗乘間勸沆，稍屈意接納士大夫，沆曰：「吾非不知也。然今羣臣皆得升殿言事，無所壅蔽，封章論奏多下有司，吾悉見之矣。至於西北大計，朝廷所欲聞者，搢紳中如李宗諤、趙安仁，皆一時英秀，與之談猶不能啟發吾意，餘又何足與之接語乎？勉強酬言，吾不能也。」沆不求聲譽，嘗喜讀《論語》，或問之，曰：「為宰相，而《論語》中『節用愛人，使民以時』兩句尚未能行，聖人之言終身誦之可也。」
元城先生語錄曰：先生與僕論本朝名相，先生曰：「本朝名相固多矣，然最得大臣體者，惟李沆丞相。」僕曰：「何以眀之？」先生曰：「李丞相每謂人曰：『沆在政府，無補報國，惟四方所上利害，一切不行耳。』此大似失言，然有深意。且祖宗之時，經變多矣，故所立法度極是稳便，如老醫看病極多，故用藥不至孟浪殺人，且其法度不無少害，但其利多耳，後人不知，遂欲輕改，此其害所以紛紛也。李丞相每朝謁奏事畢，必以四方水旱盗賊不孝惡逆之事奏聞，上為之變色，惨然不恱，既退，同列以為非，問丞相曰：『吾儕當路，幸天下無事，丞相每奏以不美之事以拂上意，然又皆有司常行不必面奏之事，後幸已之。』公不答，數數如此，因謂同列曰：『人主一旦豈可不知憂懼，若不知憂懼，則無所不至矣。』惟此兩事最為得體，在漢之時，惟魏丞相能行此兩事，後之為相者，則或不然，好逞私智，喜變祖宗之法度，欺蔽人主，惡言天下之災異。喜變法度，則紀綱亂，惡言災異，則人主驕，此大患也。」
同日，李至罷叅知政事。自工部尚書罷為檢校太傅武勝軍節度使
制曰：「晉軍謀帥，本詩禮以兼資；申伯于宣，仗文武而為憲。眷吾舊徳，力賛洪鈞，俾因分閫之雄，式叶建侯之利。具官李至風規俊異，器業該詳，頃以夙名，賔于望苑，儀刑斯属，實望載隆。爰疇羽翼之勤，荐領股肱之任，正辭亮節，盡瘁首公，是用裂右地之山河，建元戎之旌纛。茂遵曩制，誕布崇恩，期偃息以作藩，庻愷悌而綏福。」
至太宗朝執政二年，以目疾求罷，遂為太子賔客。真宗即位，復叅大政踰年。至以目疾解機務，及授旌鉞，入見懇辭，上曰：「此唐朝故事，廢之久矣，特命振舉，示優賢也。」又賜御製詩寵其行。
己丑，温仲舒罷叅知政事。自户部侍郎罷為禮部尚書
夏侯嶠罷樞宻副使。自給事中罷為户部侍郎、翰林侍讀學士　翰林學士自夏侯嶠始
仲舒自至道三年正月除叅知政事，至是年十月罷，執政幾二年，以禮罷去。仲舒有應務才，與寇準同進，人謂之温寇。吕蒙正為相，嘗援進仲舒，及用，乃反攻蒙正，君子非之。卒，贈左僕射，諡恭肅。
嶠自至道三年八月除樞宻副使，亦以是年十月罷，在樞府踰年。嶠在東宫最久，故率先擢用，至是以疾求罷，除翰林侍讀學士兼秘書監。嶠淳謹無過，在近列恩顧甚異。景徳元年，卒，贈兵部尚書。
講讀之職，自唐有之。五代以来，時君右武，不暇嚮學，故此職亦廢。太宗崇尚儒術，嘗命著作郎吕文仲侍講，寓直禁中，然名秩未崇。真宗奉承先志，首置此職，班秩次翰林學士，祿賜如之侍讀，以命嶠及楊徽之，侍講以命邢昺焉。 《事畧》
同日，向敏中叅知政事。自給事中、樞宻副使遷兵部侍郎除
楊礪、宋湜並樞宻副使。礪自翰林學士、給事中、知制誥遷工部侍郎除，湜自翰林學士、中書舍人遷給事中除
礪，字汝礪。湜，字持正。並京兆人。
敏中自淳化四年十月除同知樞宻院事，至道元年四月除叅知政事，三年八月除樞宻副使，咸平元年十月復命為叅知政事。三年正月，敏中従幸大名，属宋湜被疾，命兼權同知樞宻院事。真宗命重臣撫邊，六月，為河北河南宣撫大使。執政僅四年三月，召入拜相。
礪舉進士第一，真宗為襄王，以礪為記室。東宫建，兼右諭徳，及即位，遂召用焉。居樞副幾一年，二年八月卒。真宗冒雨臨其䘮，礪居委巷，乗輿不能入，真宗為步進，益嗟悼之，謂宰相曰：「礪介直清苦，方當任用，遽此淪謝，甚可憫也。」贈兵部尚書。
太宗嘗稱宋湜為佳士，以右補闕知制誥，與王化基、李沆並命。既除副樞，従真宗幸澶淵，遇疾，真宗許其先歸，賜以衾褥，且曰：「此朕所常御者，雖故弊，亦足以禦道途之寒也。」又遣中使護送之，次澶州卒。及真宗再幸河朔，追悼之，加贈刑部尚書，諡忠定。湜秀頴有噐識，又善引重後進云。
咸平二年 己亥
六月戊午，樞宻使兼侍中曹彬卒。
彬自至道三年八月復為樞宻使，是年六月卒，居樞府三年。彬性仁恕清謹，遜言恭色。在朝廷未嘗抗辭忤㫖，亦未嘗言人過失。博覽強記，善談論，被服雅同儒者。伐二國，秋毫無所取，位兼將相，未嘗以等威自異。彬歸休，閉閤門無雜賔，保功名守法度，近代良將，稱為第一。彬被疾，真宗臨視，手和藥賜之，賜白金萬兩，因問以後事，對曰：「臣無事可言。臣二子材噐可取，臣若内舉，皆堪為將。」真宗問其優劣，對曰：「璨不如瑋。」卒年六十九。訃聞，上震悼流涕，廢朝五日，親為發哀於後苑。贈中書令，諡武恵，追封濟陽郡王。璨仕至河陽節度使、同平章事。瑋為宣徽北院使、簽書樞宻院事。父子俱配食清廟。彬與趙普配享太祖廟庭。瑋配享仁宗廟庭。慈聖光獻皇后，彬第五子尚書虞部員外郎玘之女也。第七子琮，仕至馬軍副指揮使，琮孫詩，尚魯鄒國大長公主。
本朝曹武恵配享太祖，武穆配享仁宗；韓忠獻配享英宗，文定配享徽宗。父子配享自昔所無也 《揮麈錄》
七月己丑，王顯樞宻使。自横海軍節度使兼御史大夫依前檢校太尉充
制曰：「朕纘承大寳，臨御萬邦，常念機務之繁，蒸黎之重，若渉未濟，惕然靡遑，圖任舊人，冀成元化。具官王顯忠厚成性，沉䧺有謀，翊佐先朝，亟居大任，齋壇授鉞，鉅屏臨戎，克樹風聲，布於遐邇。俾司宥宻，為朕股肱。」
顯自太平興國八年六月拜樞宻使，淳化二年罷，是年復召拜樞宻使。
咸平三年 庚子
二月癸亥，王顯罷樞宻使。自檢校太尉罷為山南東道節度使、同中書門下平章事
顯再入樞府踰半年。顯従真宗伐契丹，車駕還京，乃以使相罷之。四年五月，顯以定州駐泊都部署兼河北諸州水陸計度都轉運使。
同日，周瑩、王繼英並知樞宻院事。瑩自宣徽北院使遷宣徽南院使除，繼英自客省使遷宣徽北院使除
王旦同知樞宻院事。自中書舍人翰林學士除
瑩，瀛州人。繼英，開封人。旦，字子眀，大名人。
瑩少給事于晉邸，太宗即位，擢簽書樞宻院事、宣徽院諸房公事。諸房自後不復置云。
繼英事真宗于藩邸，至是並知樞宻院事。
旦少好學，父祜噐之。嘗手植三槐于庭，曰：「吾之後必有為三公者。」真宗即位，旦為翰林學士，嘗奏事下殿，真宗目送之，曰：「與朕治平天下必此人也。」是年遂有此除。錢若水名䏻知人，嘗見旦曰：「真宰相噐也。」若水為樞宻副使罷，召對苑中，問誰可大用者，若水言旦可大用，真宗曰：「吾固已知之矣。」 《事畧》
十一月丙申，張齊賢罷相。罷歸兵部尚書班
制曰：「昨以陽律肇升，㑹朝典禮，笙鏞備樂，冠劒在廷。不意宰司，忽虧儀範，用眀常憲，誕告具寮。具官張齊賢頃忤先帝，亟歸外藩，洎朕纂承，復膺委任，位崇喉舌，職在鈞衡，居三事之崇，享萬鍾之厚，屬當大禮，表率周行，而乃酣醟杯觴，欹傾冠弁，瀆兹朝著，悖我盛儀，合寘典刑，用紏違慢。念久更於大用，尚曲示於寛恩，期乃省躬，知予宥過。」
齊賢自咸平元年十月與李沆並相，是年十一月罷，居相位凡二年。
齊賢與沆共事，情好不叶，自負有致君之術，每敷奏不直，致議者以為疎闊。日南至，羣臣朝㑹，齊賢被酒，冠弁欹側，幾顛仆殿上，御史中丞劾齊賢失儀，齊賢自陳，因寒威飲酒禦之，遂致酒醉，謝罪，上曰：「卿為大臣，何以率下？朝廷自有典憲，朕不敢私。」由是下制，齊賢罷守本官歸班。㝷令為涇原等州安撫經略使，遷右僕射。五年十月丁亥，齊賢自右僕射判永興軍府事，貶太常卿分司西京。
齊賢貶分司西京制曰：「早階顯重，荐陟公台，位居端揆之崇，任總藩維之劇，官師之重，儀刑式瞻，而乃恱媒氏之甘言，利寡婦之私帑，訟端是搆，物議交喧，宜用小懲，俾循深咎。」
先是故相薛居正孫安上不肖，嘗詔毋得貿易其第。向敏中違詔貿之，㑹居正子惟吉嫠婦柴氏，將携貲産適張齊賢，安上訴其事。柴復訴敏中賤質居正故第，又嘗娶已不許，故教安上訴其事，誣告母，且隂庇之。真宗既罷敏中，時齊賢已先罷相，自右僕射降為太常卿分司西京，下制責之。景徳初，起廢，従東封還，復拜右僕射。従祀汾隂，進左僕射。請老，除司空致仕，歸洛得唐裴度午橋庒，有池榭松竹之盛，日與親舊觴詠其間。卒，年七十二。贈司徒，諡文定。齊賢姿儀豐碩，議論慷慨，有致君大略，趙普嘗薦齊賢於太宗，遂用為相，种放之起，乃齊賢所薦也。齊賢四登兩府，九居八座，晚嵗以三公就第，康寕福壽，人罕䏻比，然不事儀矩，頗好治生。再入相，數起大獄，又與寇準相傾，人以此少之。
咸平四年 辛丑
三月庚寅，吕蒙正、向敏中並相。蒙正自行尚書左僕射除同中書門下平章事充昭文館大學士，三入相。敏中自行兵部侍郎叅知政事除同中書門下平章事、集賢殿大學士
蒙正拜昭文相制曰：「外撫四邊，内親百姓，壹統類，調隂陽，時惟弼臣，兼縂其職。具官吕蒙正綽有文行，冠於羣倫，粤在先朝，已更大用，久勞于外，民具爾瞻，宜復鼎司，再持國論，祗若前憲，毗予一人。」
敏中拜集賢制曰：「表正萬邦，宣揚百度，眷是股肱之任，其惟楫礪之求，俯詢僉同，用頒眀命。具官向敏中噐宇宏逺，風規淑清，鍳洞化原，績周時務，粤踐鈞衡之任，茂成飪實之和，予嘉乃勲，爰立作相，佐王興化，兹有望焉。」
蒙正以端拱元年二月拜相，淳化二年九月罷，四年十一月復入相，至道元年四月罷，判河南府，至是年三月復入相，凡三拜相，在國朝以来，凡三居相位，唯趙普與吕蒙正。五年十一月，南郊畢，除守司空兼門下侍郎。
敏中為河北河南安撫大使，至是召入。
辛卯，王化基罷叅知政事。自兵部尚書罷為工部尚書知揚州
化基自至道三年正月叅知政事，至是年三月罷，在政府凡四年。化基在中書，不以任補諸子官，然䏻訓導，皆有所立，子舉正為叅知政事，舉元為天章閣待制。卒，贈右僕射，諡恵獻。
同日，王旦叅知政事。自給事中、同知樞宻院事遷工部侍郎除
馮拯、陳堯叟並同知樞宻院事。拯自樞宻直學士、祠部員外郎遷右諫議大夫除。堯叟自樞宻直學士、主客郎中遷右諫議大夫除
拯，字道濟，河陽人。堯叟，字唐夫，閬州人
景徳元年十二月，王旦従上幸澶州，雍王元份留守京師遇疾，詔旦馳還，權留守事，改尚書左丞。執政凡六年，至三年二月拜相。
拯少時以文謁趙普，見而竒之，謂曰：「子位與壽，他日我若也。」
堯叟舉進士第一，至是並拜同知樞宻院事。
四月乙未，王欽若叅知政事。自知制誥、翰林學士遷左諫議大夫除
欽若，字定國，臨江新喻人。舉進士甲科，欽若以翰林學士使西蜀，還對于崇政殿，即日有是除。
六月己卯，周瑩罷知樞宻院事。自宣徽北院使罷為永清軍節度使
瑩自咸平三年二月除知樞宻院事，是年六月罷，在樞府踰二年。瑩在右府無他謀畧，及莅軍旅，畏懦自全，所歴藩鎮率無善状。
十月丁亥，向敏中罷相。罷為户部侍郎歸班
制曰：「廟堂之上，輔弼之臣，實代天工，式隆政夲，或狥私踰矩，㒺上圖安，其在公朝，曷副僉属。具官向敏中逮事先帝，嘗列中樞，暨朕纂承，遂正台宰，翼賛之功未著，亷潔之操蔑聞，喻利居多，敗名無耻，始營故相之第，終興嫠婦之詞，對朕食言，為臣自昧，宜従罷免，用肅群倫。」
敏中自咸平四年三月與吕蒙正同拜相，至是年十月罷，入相踰年。初，故相薛居正子惟吉婦柴氏無子，欲改適張齊賢，惟吉有子曰安上，訴其事，柴因上書訟敏中，質其第虧價，又嘗欲娶已不許，上問敏中，敏中言實買安上居第，近䘮妻不復議姻，且未嘗求婚於柴，既而聞其娶王承衍女弟，責其不實，乃罷相，知永興軍，而貶齊賢。先是，翰林學士宋白，嘗就敏中假金不與，白草制極力詆之，有「對朕食言，為臣自昧」之語，敏中讀之流涕 《長編》
咸平六年 癸卯
九月甲辰，吕蒙正罷相。為太子太師
制曰：「國有承弼，時惟股肱，入既頼於告猷，退亦全其飬素。具官吕蒙正文雅之行，簮紳所推，出入兩朝，揚踐三事，經百度之繁㑹，集九功之惟和，夙夜致勤，腠理生疾，願辭衡石，屢削疏封，重違至懐，式隆優命。」
蒙正自咸平四年三月，三拜相，至是年九月罷，入相踰二年。蒙正以苦風眩，凡七上表求退，至是許之，封萊國公，後改封徐，又封許。景徳二年，春，歸洛。祥符四年，真宗過洛，兩幸其第，問蒙正諸子孰可用，對曰：「臣之子，豚犬耳。猶子夷簡，宰相才也。」蒙正客富言，令其㓜子在書院習讀，蒙正見其子，驚曰：「此兒他日名位與吾相似，而勲業逺過吾！」言之子，即富弼也，其知人如此。
景徳元年 甲辰
七月丙戍，右僕射平章事李沆卒。
沆自咸平元年十月拜相，至是年七月薨于位，為相凡七年。卒，上聞之驚嘆，趣駕幸其第，哭之慟，謂左右曰：「沆為人忠良純厚，始終如一，豈意不享遐算！」言畢淚下。年五十八，贈太尉、中書令，諡文靖。他日上與輔臣論舊執政，因言吕蒙正性淳厚，李沆温和寡言，嘗廷議政事，而向敏中獨無言，沆乃曰：「敏中素同此議，何得對上緘黙。」亦足見沆之純誠也。乾興元年十一月，配享真宗廟庭。
庚寅，畢士安叅知政事。自翰林侍讀學士、兵部侍郎遷吏部侍郎除
士安，字仁叟，代州雲中人。真宗為開封府尹，以士安為判官。及即位，令士安攝府事。李沆言中書無宰相，上意欲擢任三司使寇準，乃先置宿徳以鎮之，遂自翰林侍讀遷士安叅知政事，士安入謝，真宗曰：「未也，行將相卿。誰可與卿同進者？」士安因言：「寇準忠義，䏻斷大事，臣所不如。」上曰：「聞準剛，使氣柰何？」士安曰：「準忘身為國，秉道疾邪，故不為流俗所喜。今天下之民，雖蒙休徳，涵飬安逸，而北戎跳梁未服若，準者正宜用也。」不閱月遂，與準並相　《長編》
八月己未，畢士安、寇準並相。士安自行尚書吏部侍郎叅知政事拜同中書門下平章事、監修國史。準自三司使行尚書兵部侍郎拜同中書門下平章事、集賢殿大學士
士安拜相制曰：「璿樞觀象，三階騐乎太平；金鉉調元，四輔佐於神化。朕纂承鴻緒，恢闡皇猷，思欲固大業於隆平，躋兆姓於仁壽，寤興為念，惕厲于懐，爰得老成，簡兹圖任。具官畢士安性體純厚，徳包元和，羽翼沖人，夙昭彝範，佪翔近著，實壯嘉猷，中外迭更，矩儀斯茂，遂贊大鈞之任，勤宣百揆之功，屬鼎席之求賢，命槐庭而正秩。併加徽數，以叶舊章，膺兹眷懐，徃踐于位。」
準拜相制曰：「朕繼體二聖，光宅萬方，旰食宵衣，愛民治國，敢忘欽翼，仰奉燕詒，思得忠良，弼于機務。具官寇準甞以公望，佐于昌朝，讜議嘉猷，清規直道，冠于當代，休有令聞。自膺屏翰之權，洎商金穀之任，藹然茂績，副我精求，用詢朝僉，委以柄政，允頼股肱之力，罄宣帷幄之謀。徃欽訓詞，勿懈於位。」
初，翰林學士夏侯嶠卒，閲數月，士安為相，士安撫座嘆曰：「夏侯峻極在，吾豈當據此髙位？」二年十一月，南郊畢，除中書門下侍郎兼工部尚書。
上每得進奏院奏邉事，必付中書，謂畢士安、寇準曰：「軍旅之事，雖属樞宻院。然中書總文武大政，號令所出，鄉者李沆或有所見，往往别具機宜，卿等當詳閱邊奏，共叅利害，勿以事干樞宻院而有所隐也。」因言：「樞宻之地，尤須謹宻，漏泄禁中語，古人深戒，若與同列及樞宻彰不協之迹，則中外得以伺其間隙，實非便。卿等志之。」　《長編》
同日，王繼英樞宻使。自宣徽南院使檢校太保知樞宻院事除
馮拯、陳堯叟並簽書樞宻院事。拯、堯叟自同知樞宻院事並遷工部侍郎除，仍詔俸秩恩例並同樞宻副使
繼英以景徳二年十一月南郊畢，除檢校太傅。三年二月卒，在樞府凡六年。真宗幸其第，臨哭久之，翼日，謂宰相曰：「繼英久在左右，小心畏謹，奄忽淪逝，良可念也。」廢朝五日。贈太尉兼侍中，諡恭懿。
景徳二年 乙巳
四月癸卯，王欽若罷叅知政事。
欽若自咸平四年四月除叅知政事，是年四月罷，遷刑部侍郎、資政殿學士。未幾，改為兵部侍郎、資政殿大學士，執政凡四年。景徳元年八月，契丹入冦，上欲擇大臣使鎮大名，以叅政王欽若判天䧺軍兼都部署。二年，自天䧺軍来朝，遂加階邑實封，又賜襲衣金帯鞍馬。故事，輔臣加恩無所賜，上以欽若守藩有勞，特寵異之，遂為故事。輔臣加恩，賜衣帶鞍馬自欽若始欽若素與寇準不協，自天䧺再表求罷，繼以面請，上敦諭不得奪，乃置資政殿學士，以欽若為之，仍遷刑部侍郎，中書定其班在翰林院學士之下，侍讀學士之上。未幾，改為兵部侍郎、資政殿大學士，班在文眀殿學士之下，翰林學士承㫖之上。置資政殿學士大學士自欽若始
同日，馮拯叅知政事。自工部侍郎簽書樞宻院事除
大中祥符元年十二月，東封，除尚書左丞。四年四月，祀汾隂，除工部尚書。
十月乙酉，吏部侍郎平章事畢士安卒。
士安以景徳元年八月拜相，是年十月薨于位，入相凡一年餘。士安初與寇準同拜，而士安多疾在告，求罷，不許。至是，晨朝下殿廬，疾作輿歸而卒，車駕臨哭，謂寇準曰：「士安，善人也。事朕於南府、東宫，以致輔相，飭躬畏謹，有古人之風，遽此淪沒，深可悼惜。」詔贈太傅、中書令，諡文簡。
景徳三年 〈丙午〉
二月戊戍，寇準罷相。為刑部尚書
制曰：「弼諧之任，體貌宜隆，其有踐歴台階，資遷嵗律，彌綸事務，盡瘁夙宵，俾従進退之宜，用保始終之分，聿頒眀命，誕告具寮。具官寇準蔚有嘉猷，出逢昌運，噐幹標于國棟，符采冠於時髦，向以先帝舊臣，虛懐厚遇，擢進㑹府，遽列台司，左右朕躬，緝熙帝載，眷言機務，不欲重煩，解黄閤之劇權，正秋卿之峻秩，荷兹寵命，式保令猷」
準自景徳元年八月與畢士安同拜相，是年二月罷，入相踰年。時河北罷兵，契丹既和，朝廷無事，寇準頗矜其功，雖上亦自徳為也，待準極厚，王欽若深害之，一日㑹朝，準先退，上目送準，欽若譛準曰：「澶淵之役，陛下寇準之孤注也，斯亦危矣。」由是上頋準稍衰。在中書，喜用寒畯，每御史闕，輒取敢言之士用之，他舉措多自任，同列忌之，嘗除官，同列屢目吏持例簿以進，準曰：「宰相所以噐百官，用例，非所謂進賢退不肖也。」因郤而不視。既罷相，遂相王旦，旦入謝，上謂寇準以國家爵賞過求虛譽，無大臣體，罷其重任，庻得終吉也。既而命凖出知峽州，又遣近侍傳㫖戒約。他日，上謂輔臣曰：「執政之地，百寮具瞻，品藻擬倫，當務公共，輕諾寡信，怨是用長，不可不戒也。寇準之居相位，多致人言，豈不由此。」馮拯曰：「吕蒙正嘗云準輕脫好取名譽，不可不察。」 《長編》
同日，王旦拜相。自尚書左丞叅知政事除工部尚書、同中書門下平章事
制曰：「作朕股肱，斯為輔相，詢求讜議，精擢寳臣，允符審象之求，乃降即真之命。具官王旦五行鍾秀，四氣均和，有華國之文，負經邦之業，言皆中禮，動不違仁。頃由近宻之司，陟預鈞衡之列，盡規納誨克纂前修，正色直躬，聿隆時望，居然國噐，簡在朕心。俾正位於中書，且升榮於起部，同底于道，爾其欽哉。」
四年八月除監修國史，大中祥符元年十二月東封，除中書侍郎兼刑部尚書。時親王皆進封，上謂王旦等曰：「先帝每命宰臣、親王，降制則不御崇徳殿視朝，應有故事，其㫖以命宰相親賢，示帝王不專邪。」四年四月祀汾隂，除尚書右僕射兼中書侍郎。五年二月撰《汾隂頌》成，除昭文館大學士。十一月，聖祖降，除兼門下侍郎，充玉清昭應宫使。初置玉清昭應宫使，宰臣王旦為之。七年，玉清宫成，除守司空。九年二月，國史成，除守司徒。天禧元年二月，恭謝畢，守太保，旦以司徒復加太保，以三公併除䨇員，自旦始。
大中祥符五年，玉清昭應宫成，王魏公為首相，始命充使，宫觀置使，自此始，然每為見任宰相兼職。天聖元年，吕申公為相，時朝廷崇奉之意稍緩，因請罷使名。 《石林燕語》
自真宗崇道教，建玉清昭應宫，乃命宰相兼使，執政副之。應在朝従官皆兼領提舉在京宫觀，至玉清昭應災，罷使副，其提舉宫觀不廢，盖使従官仍就添給之俸耳。元豐官制行，悉罷祖宗官制 《舊典》
二年，上謂輔臣曰：「今封疆寧謐，序氣均調，所謂人情和天道順也。」王旦等曰：「陛下虛心求治，屈已為民，逺人懐来，嵗豐人樂，此太平之應也。」咸再拜賀，上曰：「亦卿等之力也。觀古今事，若君臣道合，上下同心，何憂不治。今四方無虞，卿等宜謹守經制，審於出令耳。」 《長編》
旦端重堅正，眀達國體，接物若甚和易，而風儀峻整。當官蒞事，莊厲不可犯。是時契丹既已請盟，趙徳眀亦納誓約，願守河南故地，二邊兵罷不用，天下無事，且以謂宋興三世，祖宗之法具在，其為相務遵法度，重改作。妙於啟奏，言簡理順，每與同列論事上前，或枉直相戾，雖未嘗廷争，然自守直道，不為曲辨所遷，有謗於上者，旦輒引咎，亦未嘗自辨，人主盛怒，可辨者辨之，必得而後已。有識略，善鎮定大事，不以名譽，必求其實，苟賢且才矣，必久其官，而衆以為宜某職然後遷，其所薦引，人未嘗知，士雖咈於己者，亦不以私廢，當國嵗久，上益倚信，進退能否，所言無不聽，雖他宰相大臣有所議，必曰：「王某以為何如？」事無大小，非旦言不决，當是時海内富實，羣工百司各得其職，故天下至今稱賢宰相。七年，王旦至自兖州，旦言河北轉運使李士衡、張士遜，知兖州王臻等，蒞事幹集，望賜詔褒諭；萊州通判徐懐式等，於輿論頗無治聲，望令轉運提刑司察之，詔可。或謂旦曰：「公為元宰，將命出使，而所舉官吏，僅得褒詔，不遂遷擢，無乃太輕乎？」旦曰：「既稱薦之，又請亟用，則上恩皆出於已矣，此人臣之大嫌也。」入内押班周懐徳實與旦同行，或請間，必竢従者皆集，整衣冠見之，白事已則退，未嘗私焉，議者以為得體。將作監丞李惟簡不樂仕進，屏居二十餘年，上特召對，面命以為太子中允致仕，初召惟簡，使者不知其所止，上令至中書問王旦，然後人知惟簡乃旦所薦。務匿名迹，逺權勢，他所薦士尤多，類不以告人，其後史官修真宗《實錄》，得内出章奏，乃知朝廷士，多旦所薦云。中書嘗請以工部侍郎、知制誥盛度權知開封府，上曰：「可更問王旦。」時属疾在告，中書具聖語就問之，旦曰：「度必不樂此任。」既而度果詣中書，自言幸以文字進，不願處繁劇，中書倂以聞，上曰：「王旦銓量才品極當，人人各得其所，此豈可不問也？」乃以知制誥樂黄目權知開封府，而度知制誥如故。知秦州曹瑋數上章求解州事，上問王旦：「誰當代瑋？」旦薦禮部郎中李及可任，上即命為太常少卿，代瑋秦州，衆議皆謂及雖謹厚，非守邊才，不足以繼瑋，祕書監楊億以衆言告旦，旦不答，及果有聲，億復見旦，且言旦之知人，旦曰：「夫以曹瑋知秦州，羗戎讋服，邊境之事，瑋處之宜矣。使他人往，必矜其聰眀，多所變置，敗壊瑋之成績。旦所以用及，以及重厚，必能謹守瑋之規模而已。」億由是服旦之識度。宦者劉承珪病且死，求為節度使，真宗語旦曰：「承珪待此以瞑目。」旦執以為不可，曰：「他日將有求為樞宻使者，柰何？」自是内臣官不過留後。其他又言榮王元儼宫火，不當歸咎於人，又辨朝臣與日者往還，不當坐罪，上皆納之。又沮同列賀死蝗，㑹二府方奏事，飛蝗蔽天，墮於殿庭間者，上以語旦，執政皆頓首曰：「王旦逺識，非臣等所及。」　《長編》
景徳四年，宰相班位與樞宻使叅政重行，上每見王旦班，王欽若等位太逼，謂左右曰：「殿庭儀石以南頗隘狹，故朝集僅若同行。」即詔閤門移宰相於儀石之北，餘立其南。八年，賜宰相御製《良臣正臣忠臣姦臣權臣論》。
己亥，王欽若、陳堯叟並知樞宻院事。欽若自資政殿大學士、兵部侍郎遷尚書左丞除。堯叟自刑部侍郎簽書樞宻院事遷兵部侍郎除仍兼羣牧制置使
趙安仁叅知政事。安仁自知制誥、翰林學士遷右諫議大夫除
韓崇訓、馬知節並簽書樞宻院事。崇訓自樞宻都承㫖、四方館使遷檢校太傅除。知節自樞宻都承㫖、東上閤門使遷檢校太保除
安仁，字樂道，洛陽人。崇訓，字知禮，殿前指揮使韓贇之子。知節，字子元，開封祥符人。
時馮拯以刑部侍郎為叅知政事上不欲拯居欽若上，遂以欽若為尚書左丞、知樞宻院事，而以拯為兵部侍郎並知樞宻院事。詔叙以欽若、拯、堯叟、安仁、崇訓、知節為次，令即日視事，欽若喜迎人主意，其寵遇如此。 《長編》
欽若既譛寇準為城下之盟，真宗愀然不樂，欽若曰：「惟有封禪泰山，可以鎮服四海，誇示逺人；然當得天瑞，前代盖有人力為之者。」於是天書降于左承天闕之上。大中祥符初，㤗山父老請封禪，禮成，累遷吏部尚書。　《事畧》
堯叟大中祥符元年従祀東封，除尚書左丞。正月，真宗朝謁諸陵，㽞守京師，累除户部尚書。
安仁初議封禪，與王欽若並為泰山經度制置使判兖州，累除刑部侍郎
崇訓長厚謙畏，未嘗忤物；知節折節讀書，至是並拜簽書樞宻院事。當是時，契丹已盟中國，無為大臣方言符瑞，知節每不然之，言天下安，不可去兵忘戰之意，大中祥符元年十二月，従祀東封，除檢校太傅。四年四月，祀汾隂，除宣徽北院使。
景徳四年 丁未　五月改大中祥符
八月庚子，韓崇訓罷簽書樞宻院事。為齊州防禦使
崇訓自景徳三年二月除簽書樞宻院事，是年八月罷，在樞府踰年。崇訓以目疾累表求罷，従之。
大中祥符四年 辛亥
七月甲午，馮拯罷叅知政事。為刑部尚書、知河南府兼西京留守
拯自咸平四年三月除同知樞宻院事，景徳元年八月，除簽書樞宻院事，二年四月，除叅知政事，是年七月罷，執政踰十年。拯以疾求解，優詔不許，真宗仍作詩以喻之，拯復三上表求退，真宗重違其請，故有是命。
大中祥符五年 〈壬子〉
四月戊申，向敏中拜相。自資政殿大學士、行刑部尚書兼秘書監拜同平章事充集賢殿大學士
制曰：「王者奉若天憲，裁成物宜，萬樞之繁，實總於元弼，六府之重，乃法於泰階。必惟其人，乃底諸道。具官向敏中誠符忠恪，識洞幾微，經以懿文，彰乎雅用，山甫之志，式古訓以惟精；魏綘之仁，利公室而斯在。早以一徳，賛乎先朝，洎登翊於朕躬，旋正名於台席，出納大命，懋昭永圖，沃心居多，宣力盡瘁。出撫方面，荐著於風聲；再委居留，能鎮於雅俗。自嚴凝之入侍，固體貌之有加，洽聞辰告之猷，増仰時中之道。英規爾茂，雋望攸歸，是用陟于巖廊，對掌鈞軸，代工之任，仰成在兹。蕃錫徽章，式申褒異。於戯！朕承積累之慶，以致乎小康，念輔弼之難，豈忘於枚卜，咨乃耆舊，佐于眇冲，所宜遵臣鄰之言，謹幾康之戒，總率衆職，寅亮九功。欽哉朂哉，無懈于位。」
敏中咸平四年三月與吕蒙正拜相，五年十月罷，是年三月復相。景徳初，敏中為京兆安撫使，真宗幸澶淵，宻詔敏中便宜従事，邊境以安，真宗有復用之意。東封西祀，皆以敏中留守京師，及再掌留任，人情帖然，上愈嘉之，故使復相。 《事畧》
十一月聖祖降，進中書侍郎兼刑部尚書，累遷吏部尚書。七年八月，除景靈宫使，時初置使，以敏中為之。天禧元年八月，除尚書右僕射兼門下侍郎、監脩國史。除僕射日，真宗使人宻覘之，云敏中方謝客，門闌悄無一人，真宗笑曰：「向敏中大耐官職。」二年閏四月，除玉清昭應宫使。三年十二月，南郊畢，除左僕射、昭文館大學士。
九月戊子，王欽若、陳堯叟並拜樞宻使。欽若自行吏部尚書知樞宻院事、修國史，堯叟自行戸部尚書知樞宻院事、修國史，並除檢校太傅同平章事充樞宻使
欽若拜樞相制曰：「任摠樞機，事兼軍國，匪勲勞之夙著，洎學術之該通，則何以輔弼皇圖，羽儀近列，眷予茂選，今得其人。具官王欽若江山萃靈，風雲玄感，藴長才而命世，挺壯節以致君，峻擢先朝，飛榮景運，叅毗政理，典領事功，知無不為，綽有餘裕，登封之日，先置甚勤，未極疇庸，豈忘注意。俾登黄閤，特正鴻樞，兼絶席之崇資，増爰田之異數，往踐休寵，懋揚徳聲。」
堯叟進樞宻使制曰：「宻勿之地，事機頗煩，或兼列於槐庭，用燮和於鼎鉉，，任惟要劇時所式瞻，必有宏才，克膺殊拜。具官陳堯叟䧺文㧞俗，深識造微，冠異等於先朝，展壯猷於當代，治盤錯之務，聿彰幹䏻，陟嚴近之司，協宣規畫，賛横汾之吉祀，成奠玉之上儀，夙夜交脩，羣倫胥仰，俾紆相印，就正使名，加帝傅之榮資，進井田之采邑，朂増懿績，用沃僉諧。」
同日，馬知節樞宻副使。
趙安仁罷叅知政事。
安仁自景徳三年二月除叅知政事，是年九月罷，執政踰五年。安仁小心畏謹，處事精審，特㽞意於刑名，内外詔書闗要切者，必歸安仁裁損之。上嘗與王欽若論方今大臣，孰為長者，欽若欲排安仁，乃譽之曰：「無若趙安仁。」上曰：「何以言之？」欽若曰：「安仁昔為故相沈義倫所知，至今不忘舊徳，常欲報之。」上黙然，始有斥安仁意矣。嘗謂王旦曰：「聞趙安仁在中書，絶不親事。每奏對亦未嘗有一言，可罷之。」旦對曰：「安仁頗知大體，居常進擬，皆同列議定方敢取㫖，臣每見臨時變易於上前者，皆迎合陛下意。安仁無異議，且有執守。」上曰：「能如是耶？朕不知也。卿可諭之，令更宣力。」退以語安仁，安仁曰：「上誤㧞擢至此，以不才斥去，宜矣。使與衆人騁辯取容，安仁不為也。」旦喜曰：「適保安仁於上前，不誤知人矣。」及罷政事，仍領玉清宫使依前脩國史《長編》
安仁善議論，好誘掖後進，學士大夫以清徳崇之。操履純正，寛恕謙和，有所獻納，必焚草藁。尤練典故，近世衣冠人物制度，悉䏻記之。雖至貴顯，簡儉若平素。卒，贈吏部尚書，諡文定。
同日，丁謂叅知政事。自鹽鐡使、右諫議大夫權三司使遷戸部侍郎除
謂，字公言，蘇州人。舉進士，居第四。初議封禪未决，因謂言遂定，朝廷每有營造，莫不兼領，及奏祥瑞事，皆謂與欽若與焉。初，翰林學士李宗諤與王旦善，旦欲引宗諤為叅知政事，嘗以告欽若，欽若唯唯，旦曰：「當白上。」宗諤家貧，禄廩不足以婚嫁，旦前後資借之甚多，欽若知之。故事，謝叅政日，所賜之物，幾三千緡。欽若因宻奏宗諤負王旦私錢，不䏻償，旦欲引宗諤叅知政事，得賜物以償已債，非為國擇賢也。明日，旦果以宗諤名聞，上變色，不許。及趙安仁罷，謂時奉詔謁亳州太清宫，猶未還，即命謂代之，葢欽若所薦。欽若與劉承珪、陳彭年、林特及謂等交通，蹤跡詭異，時人謂之「五鬼」。
八年，禮部尚書張詠臨終奏疏言：「不當造宫闕竭天下之財，傷生民之命，此皆賊臣丁謂，誑惑陛下，乞斬謂頭，置國門以示天下，然後斬詠頭，置丁氏之門以謝謂。」上亦不為忤 並《長編》
大中祥符七年 〈甲寅〉
六月乙亥，王欽若、陳堯叟並罷樞宻使。欽若自行吏部尚書檢校　。堯叟自行戸部尚書、檢校太尉、同平章事罷為戸部尚書
馬知莭罷樞宻副使。自檢校太傅、宣徽北院使
欽若罷樞宻使制曰：「鴻樞之任，基命是毗，言念忠賢，久叅翊亮，荷倚毗於中外，罄効誠於夙宵，俾全進退之宜，是曰優隆之命。具官王欽若風規俊茂，噐識深冲，首賛近司，實傾亮莭，悉心補職，盡瘁當官。舉封嶽之上儀，嘗資先置；接禮神之嚴蹕，莫匪従行。歴嵗滋深，服勞斯至，俾冠外庭之秩，仍増采邑之封，式遂飬恬，用符均逸。膺兹眷奬，無怠欽承。」
堯叟罷樞宻使制曰：「朕仰膺丕命，思乂庻邦，實賴股肱之臣，早罄訏謨之効均勞念舊，方切於虛懐。徙職推恩，抑存於令典。具官陳堯叟識度精明，才能間傑，自升位序，克奉官箴，弼事典以無違，裁物宜而惟允。洎汾睢之親祭，掌經畫以惟寅。僉論所歸，乃庸斯茂，属當久次，宜就安閒，加奉邑之殊榮，處中臺之顯秩。載申命數，式示朝恩。當體眷懐，無忘欽翼。」
欽若自景徳三年二月除知樞宻院事，大中祥符五年九月除平章事樞宻使，至是年六月罷，在樞府八年。
堯叟自咸平四年三月除同知樞宻院事，景徳元年八月除簽書樞宻院事，三年二月除知樞宻院事，大中祥符五年九月除同平章事樞宻使，至是年六月罷，在樞府凡十三年。
知節自景徳三年二月除簽書樞宻院事，大中祥符五年九月除樞宻副使，至是亦罷，在樞府踰八年。
欽若性傾巧，敢為矯誕，知莭薄其為人，未嘗詭随，遇事敢言，不少自屈。每廷議，得其不直，輒面斥之。上嘗以《喜雪詩》賜近臣，而誤用旁韻，王旦欲白之欽若曰：「天子詩豈當以禮部格校之」遂止，欽若退遽宻以聞，已而上諭二府曰：「前所賜詩，微欽若言，為衆笑。」旦唯唯，知莭斥其姦状，上亦不罪也。欽若每奏事，或懐數奏，但出其一二，其餘皆匿之，既退，則以已稱上㫖行之。知莭嘗於上前顧欽若曰：「懐中奏何不盡出？」寵顧方深，知莭愈不為之下，争於上前者屢矣。
瀘州都巡檢王懐信等上平蠻之勞，欽若久不决，知莭因面詆其短，争於帝前，及帝趣論賞，欽若乃擅除懐信等官，上怒謂向敏中等：「敢以爵賞之柄髙下為己任，近位如此，朕束手也！」又曰：「欽若等異常不和，事無大小，動輙争競，朕於臣下止可如此爾？其如事君之禮，人所具瞻何！知莭力詆朝列，審刑、審官、兩制、三館、諫官、御史都無其人，其薄人厚已如此！」於是三人皆罷 《長編》
欽若、堯叟各守本官。未幾，復羣牧之職。明年，復為樞相。知莭以檢校太傅、宣徽北院使兼副使，但除防禦使，㝷出知潞州。
同日，寇準樞相。自行兵部尚書除檢校太尉兼同平章事充樞宻使
制曰：「樞衡列位，邇天極之崇髙；鼎鼐須才，賛朝經之熙洽。非勲勞之夙著，洎望實之俱優，允契具瞻，曷嘗虛授。具官寇準冲和毓粹，端厚存誠，素推讜直之風，謹守莊方之操，奮庸當代，陳力先朝，宻勿近司，叅禆宰政，逮兹纉紹，尤切倚毗，尋致位於公台，復分憂於屏翰。一昨順風展禮，清蹕戒塗。司管鑰以惟　，致鳴柝之絶警。誕彰懿績，休有令聞，適當注意之辰，聿頼登樞之効，宜加甄寵，用委財成。體予求舊之懐，罄乃弼違之志，往踐厥職，爾其朂哉。」
準自景徳元年八月與畢士安同拜相，至三年二月罷，尋出知峽州，又知天䧺軍，入判尚書都省。六年，真宗幸亳州，以準留守京師，是年，遂有是命。
七月癸卯，王嗣宗、曹利用並樞宻副使。嗣宗自同州觀察使，利用自内客省使、嘉州防禦使，並除檢校太保
嗣宗，字希亮，汾州人。利用，字用之，趙州人。
嗣宗舉進士，試藝講武殿，嘗程力以取甲科。真宗親征契丹，有求和意，時利用為殿前承㫖，適奏事行在，以利用使于兵間，仍嵗遺銀絹三十萬，成約而還。至是，自内客省使、嘉州防禦使除，不帶正官，葢用趙普例。天禧元年二月，恭謝畢，除檢校太保。
大中祥符八年 乙卯
四月壬戌，寇準罷樞宻使。自行兵部尚書依前檢校太尉同平章事充武勝軍莭度等使
制曰：「褒徳顯庸，兹為邦範；出藩入輔，實賴時英。詢于至公，乃有成命。具官寇準敏才多識，茂噐不羣，服文雅以馳稱，藴誠明而待物。匪躬盡瘁，知無不為，履信資忠，行有餘力，而乃徊翔宻勿，登翊隆平，正色當官，百度以之允洽，清規鎮俗，庻邦由是咸寜。頃圖掌鑰之勲，且佇為霖之効，再當機要，俄貿嵗時。試盤錯之至難，罄弼諧之大莭，誕彰懿績，綽茂嘉猷，朕寵待老成，永言勤止，特推異數，茂舉徽章，俾仍金鉉之司，往踐油幢之任，勉為儒將，式鎮翰垣。」
準自大中祥符七年六月除中書門下平章事充樞宻使，至是年四月罷，在樞府未踰年。先是，準惡三司使林特姦邪，數與忿争上前，上謂王旦等曰：「準年高，屢更事，朕意其必能改前非，今觀所為，似更甚於疇昔。」旦等曰：「準好人懐惠，又欲人畏威，皆大臣所當避，而準乃以為己任，此其所短也。非至仁之主，孰䏻全之。」 《長編》
準之未為樞宻也，旦嘗得疾未愈，上命肩輿入禁中，見於便殿，問曰：「卿今疾亟，萬一有不諱，使朕以天下付之誰乎？」旦曰：「知臣莫若君，惟明主擇之。」再三問，不對，上曰：「張詠何如？」又問：「馬亮何如？」不對，上曰：「試以意言之。」旦強起舉笏曰：「以臣之愚見，莫若寇準。」上憮然有間，曰：「準性剛褊，更思其次。」旦曰：「他人，臣所不知也。」遂辭退。及準為樞宻使，中書行事闗送樞宻院，礙詔格，準即以聞，上謂旦曰：「中書行事如此，施之四方，奚所則？」旦再拜謝曰：「此實臣等過也。」中書吏既坐罰，樞宻院吏皇皇告準曰：「中書、樞宻院日有相干，舊例止令諸房改易，不期奏白而使宰相待罪。」既而樞宻院有事送中書，礙詔格，吏得之，欣然以呈旦，旦却送與樞宻院，吏白準，準大慙，翼日，謂旦曰：「王同年大度如此耶！」旦不答。旦每對上必稱準之才，而準數短之。一日上謂旦曰：「卿雖談其美，彼專道卿惡。」旦曰：「理固然，臣在相位久，政事闕失必多，準對陛下無所隐，益見其忠直，此臣所以重準也。」上由是愈賢之。及準自知當罷，使人私於旦，求為使相，旦大驚曰：「使相安可求耶？且吾不受私請。」準恨之，既而上問旦：「準罷，當何官可為？」旦曰：「準年未三十，已蒙先帝擢置二府，且有才望。若使相令處方面，其風采亦足為朝廷之光也。」及制出，準入見，流涕曰：「非陛下知臣，何以至是。」上具道旦所以薦準者，準便愧嘆出，語人曰：「王同年噐識非準所可測也。」 同上
同日，王欽若、陳堯叟並樞相。欽若自判尚書都省、知通進銀臺司兼門下封駁事依前吏部尚書同平章事充樞宻使。堯叟依前户部尚書、檢校太尉同平章事充樞宻使兼羣牧制置使
本朝令：北省侍中不除，有給事中、左右諫議大夫、起居郎、起居舎人、左司諫、右正言、中書門下檢正諸房等官。舊惟判門下省、直諫院、知銀臺司兼門下封駁為差遣。今南省有尚書令、左右司、六書、六侍、二十四司員外郎中等官，舊惟判尚書都省、三司使、判官等職，判吏部南曹、流内銓、判祠部、判刑部等職為差遣。
欽若拜樞相制曰：「朕纂承基構，摠覽寰區，思馴致於治平，式疇咨於輔弼。粤有良佐，時惟傑才，宜允僉偕，再伸圖任。具官王欽若英竒間出，純粹挺生，精識敏於蓍龜，廣學該於流俗。懿文緯國，端操事君，自典機衡，屢移年律。首謀盛舉，講封岱之縟儀；總覈羣材，助興邦之大略。乃庸居最，雋望攸歸，一昨解印中樞，均勞㑹府，進退之際，餘裕且多，夙夜之勤，竭誠匪懈，是用俾調元化，重陟近司，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:42:48-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>