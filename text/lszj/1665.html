<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="南唐书目録,提要,南唐书原序,南唐书卷一,南唐书卷二,南唐书卷三,南唐书卷四,南唐书卷五,南唐书卷六,南唐书卷七,南唐书卷八,南唐书卷九,南唐书卷十,南唐书卷十一,南唐书卷十二,南唐书卷十三,南唐书卷十四,南唐书卷十五,南唐书卷十六,南唐书卷十七,南唐书卷十八,南唐书音释,唐年世总释【凡七十二年】,州军总音释【凡州军三十八】,陆氏南唐书【四库本】全文在线阅读,陆氏南唐书【四库本】全文在线下载,大玄古籍书库">
<meta name="description" content="十八卷，音释一卷，宋陆游撰。陆游(1125－1210)越州山阴(今浙江绍兴)人，字务观，号放翁。绍兴二十四(1154)，应试礼部，因论恢复为秦桧所黜。孝宗即位，陆游出任枢密院编修官并赐进士出身。乾道间入蜀为夔州通判，先后为王炎及范成大幕僚，居蜀八年东还，历提举福建、江西。嘉泰间，召入修孝、光两朝实录，书成后升宝谟阁待制，即致仕归家。陆游是南宋着名诗人，他的诗雄浑豪放而沈郁顿挫，多以表达力主恢复大宋江山的爱国热情为主。他的词熔纤丽与雄健于一炉，亦自成一家。着有《剑南诗稿》、《渭南文集》、《老学庵笔记》。撰修">
<title>陆氏南唐书【四库本】_陆游_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">陆氏南唐书【四库本】</span> <br/>
          作者： <span class="inputVal" id="bkauthor">陆游</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]70690</span> <br/>
          说明： <span class="inputVal" id="bkdec">十八卷，音释一卷，宋陆游撰。陆游(1125－1210)越州山阴(今浙江绍兴)人，字务观，号放翁。绍兴二十四(1154)，应试礼部，因论恢复为秦桧所黜。孝宗即位，陆游出任枢密院编修官并赐进士出身。乾道间入蜀为夔州通判，先后为王炎及范成大幕僚，居蜀八年东还，历提举福建、江西。嘉泰间，召入修孝、光两朝实录，书成后升宝谟阁待制，即致仕归家。陆游是南宋着名诗人，他的诗雄浑豪放而沈郁顿挫，多以表达力主恢复大宋江山的爱国热情为主。他的词熔纤丽与雄健于一炉，亦自成一家。着有《剑南诗稿》、《渭南文集》、《老学庵笔记》。撰修《南唐书》的在宋初有六家，大都十分简略。后来又有三家，胡恢、马令、陆游各成一家，现唯存马、陆两家。陆游的《南唐书》尤简核有法，元天历初年，金陵人戚光为之做“音释”一卷，程塾等校刊。书中陆游于烈祖、允宗、后主皆作《本纪》，且于烈祖论中引苏颂之言，以《史记·秦庄襄王、项羽本纪》为例。该书流行的版本为毛晋汲古阁本。另有《秘册汇函》本、《陆放翁全集》本、《述古丛抄》本、《南唐书合刻》本、《翠琅玕馆丛书》本、《芋园丛书》本、《丛书集成初编》本、《四部备要》本等。</span> <br/>
          封面： <span class="inputVal" id="bkimg">Z_7133.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]陆氏南唐书【四库本】
[book_author]陆游
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]70690
[book_dec]十八卷，音释一卷，宋陆游撰。陆游(1125－1210)越州山阴(今浙江绍兴)人，字务观，号放翁。绍兴二十四(1154)，应试礼部，因论恢复为秦桧所黜。孝宗即位，陆游出任枢密院编修官并赐进士出身。乾道间入蜀为夔州通判，先后为王炎及范成大幕僚，居蜀八年东还，历提举福建、江西。嘉泰间，召入修孝、光两朝实录，书成后升宝谟阁待制，即致仕归家。陆游是南宋着名诗人，他的诗雄浑豪放而沈郁顿挫，多以表达力主恢复大宋江山的爱国热情为主。他的词熔纤丽与雄健于一炉，亦自成一家。着有《剑南诗稿》、《渭南文集》、《老学庵笔记》。撰修《南唐书》的在宋初有六家，大都十分简略。后来又有三家，胡恢、马令、陆游各成一家，现唯存马、陆两家。陆游的《南唐书》尤简核有法，元天历初年，金陵人戚光为之做“音释”一卷，程塾等校刊。书中陆游于烈祖、允宗、后主皆作《本纪》，且于烈祖论中引苏颂之言，以《史记·秦庄襄王、项羽本纪》为例。该书流行的版本为毛晋汲古阁本。另有《秘册汇函》本、《陆放翁全集》本、《述古丛抄》本、《南唐书合刻》本、《翠琅玕馆丛书》本、《芋园丛书》本、《丛书集成初编》本、《四部备要》本等。
[book_img]Z_7133.jpg


[book_title]南唐书目録
钦定四库全书　　　　　史部九
南唐书目録　　　　　　载记
卷一
烈祖本纪
卷二
元宗本纪
卷三
后主本纪
卷四
宋齐丘列传
卷五
周徐查边列传
卷六
周柴何王张马游刁列传
卷七
徐高钟常史沈三陈江毛列传
卷八
三徐三王二朱胡申屠乔睦列传
卷九
刘高卢陈李廖列传
卷十
张李皇甫江欧列传
卷十一
冯孙廖彭列传
卷十二
孟陈韩朱列传
卷十三
刘潘李严张龚列传
卷十四
郭张林卢蒯二陈列传
卷十五
周郑李三刘江汪郭伍萧李卢朱王魏列传
卷十六
后妃诸王列传
卷十七
杂艺方士节义列传
卷十八
浮屠契丹高丽列传

[book_title]提要
【臣】等谨案南唐书十八卷音释一卷宋陆游撰游字务观号放翁山隂人佃之孙宰之子初以防补登仕郎隆兴初赐进士出身嘉泰初官至寳谟阁待制宋初撰录南唐事者凡六家大抵简畧其后撰南唐书者三家胡恢书久佚惟马令书与游书盛传而游书尤简核有法元天厯初金陵戚光访得其书为之音释而博士程熟等校刋之赵世延为序钱曾读书敏求记称旧本遵史汉体首行书某纪某传卷第几而注南唐书于下今其本不可见世所行者惟毛晋汲古阁本刻附渭南集后者矣南唐元宗于周显德五年即去帝号称江南国主胡恢从晋书之例题曰载记不为无理游乃于烈祖元宗后主皆称本纪且于烈祖论中引苏颂之言以史记秦庄襄王项羽本纪为例深斥胡恢之非然刘知几史通本纪篇尝谓姬自后稷至于西伯嬴自伯翳至于庄襄爵乃诸侯而名隷本纪又称项羽僭盗而死未得成君假使明窃帝名正可抑同羣盗况其名曰西楚号止霸王诸侯而称本纪循名责实再三乖谬则司马迁之失前人已深排之而游乃引以借口谬矣得非以南渡偏安事势相近有所左袒于其间乎他如后妃诸王传置之羣臣之后杂艺方士传列于忠义之前揆以体例亦为未允观其书者取其叙述之简严可也乾隆四十二年十月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]南唐书原序
天厯改元余待罪中执法监察御史王主敬谓余曰公向在南台盖尝命郡士戚光纂辑金陵志始访得南唐书其于文献遗阙大有所考证裨助良多且为之音释焉因属博士程熟等就加校订锓板与诸史并行之越明年余得告还金陵书适就光来请序按南唐本纪李昪系出宪宗四世间闗困阨才有江淮之地仅余三十年卒不复振而宋灭之虽为国褊小观其文物当时诸国莫与之并其贤才硕辅固不逮蜀汉武侯而张延翰刘仁赡潘佑韩熈载孙忌徐锴之徒文武才业忠节声华炳耀一时有不可揜矧其间政化得失兴衰治乱之迹有可为世鉴戒者尤不可冺也窃谓唐末契丹雄盛虎视中原晋汉之君以臣子事之惟谨顾乃独拳拳于江淮小国聘使不絶尝献槖駞幷羊马千计高丽亦岁贡方物意者乆服唐之恩信尊唐余风以唐为犹未亡也邪宋承五季周统目为僭伪故其国亡而史録散佚不彰然则马元康胡恢等迭有所述今复罕见至山隂陆游着成此书最号有法传者亦寡后世有能秉春秋直笔究明纲目统绪之防者或有所考而辩之姑识其端以俟君子余前忝史馆朝廷尝议修宋辽金三史而未暇他日太史氏复申前议必将有取于是书焉集贤大学士奎章阁大学士光禄大夫知经筵事赵世延序

[book_title]南唐书卷一
钦定四库全书
南唐书卷一　　　　　　　　宋　陆游　撰烈祖本纪第一
烈祖光文肃武孝高皇帝名昪字正伦小字彭奴徐州人姓李氏唐宪宗第八子建王恪之元孙恪生超早卒超生志仕为徐州判司卒官因家焉志生荣荣性谨厚喜从浮屠逰多晦迹精舍时号李道者帝以光啓四年十二月二日生于彭城六岁而孤遇乱伯父球携帝及母刘氏避地淮泗至濠州干宁二年淮南节度使杨行密见而奇之养以为子行密长子渥恶帝不以为兄弟行密乃以与大将徐温曰是儿状貎非常吾度渥终不能容故以乞汝遂冒姓徐氏名知诰帝事温尽子道温妻李氏以其同姓鞠养甚至及壮身长七尺方颡隆准脩上短下语声如钟精采烁人常缓步而从者疾行莫能及温有疾与其妇晨夜侍旁不去温益爱之行密亦谓温曰知诰隽杰诸将子皆不逮也天祐六年六月自元从指挥使迁升州防遏使兼楼船军使治战舰于升七年五月授升州副使知州事九年副柴再用平宣州以功迁升州刺史时江淮初定守令皆武夫专事军旅帝独褒亷吏课农桑求遗书招延四方士大夫倾身下之虽以节俭自励而轻财好施无所爱吝以宋齐丘王令谋王翃主论议曾禹张洽孙饬徐融为宾客马仁周宗曹悰为亲吏十一年加检校司徒始城升州十四年五月城成温来观喜其制度壮丽徙治焉而以帝为捡挍太保润州团练使帝本意在宣州不悦时温子知训以内外马步都军副使专制杨氏骄淫失众宋齐丘纳说曰知训旦且败是行天所赞也十五年朱瑾杀知训马仁自蒜山渡驰告帝帝即日帅师入广陵定乱遂代知训为淮南节度行军副使内外马步都军副使勤俭寛简尽反知训之政上下恱服呉王建国以帝为左仆射参政事国人谓之政事仆射椉剥乱之后曾未期岁纪纲宪度粲然并举温虽遥执国政而人情颇已归属于帝有徐玠者事温为金陵行军司马工揣摩捭阖密说温曰居中辅政岂宜假之它姓请更用嫡子知询帝刺知皇恐表乞罢政事出镇江西表未上而温疾亟遂止温卒知询嗣为金陵节度使诸道副都统数与帝争权帝乃使人诱之来朝留为左统军悉夺其兵而帝以太尉中书令出镇金陵如温故事呉命帝开大元帅府置僚属进封齐王用天子制度改名诰
升元元年冬十月呉帝禅位乎我甲申即皇帝位改呉天祚二年为升元元年国号齐以十二月二日为仁夀节尊呉帝为高尚思古让皇帝上册称受禅老臣诰追尊考温为太祖武皇帝丙申以平章事张延翰为右仆射兼门下侍郎同平章事门下侍郎张居咏中书侍郎李建勲皆为同平章事以建康为西都广陵为东都改尚书省为尚书都省东都尚书省为留守院丙戌改齐明门为朝元门丁亥封弟知证为江王知谔为饶王戊子降呉太子琏为农郡公辛夘降呉建安王珙江夏王璘等十一人爵一等而加官増戸邑诏狱讼未经本处论决者毋得诣阙诉乙未降呉公主为国君甲午立王后宋氏为皇后丙申封女弟杞国君为广德长公主庚子遣使如汉闽呉越荆南告即位辛丑追封呉厯阳公蒙为临川王谥曰灵以礼改葬戊申封子景通为呉王诸道副元帅判六军诸卫事十一月庚戌朔改东都旧第为崇德宫癸丑改承宣院为宣徽院丙辰追册故妃魏国君杨氏为顺妃丁巳追封长子景迁为高平郡王长女为丰城公主改辞状司为清讼院立侄景迈为晋陵郡公景逊为上饶郡公景邈为桂阳郡公景逸为平阳郡公封女五人为盛唐太和永兴建昌玉山公主戊午立子景遂为吉王景达为夀阳郡公以景遂为东都留守江都尹赴东都己未陞东都海陵县为泰州割盐城泰兴如臯兴化县属焉丁夘高从诲表请置邸建康从之己巳呉越王使将军袁韬来贺即位乙亥追封故高平王景迁妃呉上饶公主为燕国君諡贞庄十二月庚寅上太祖武皇帝陵曰定陵追尊高祖以下皆为公王而称宗配皆称国君及妃墓皆称陵惟武皇帝之配李氏曰明德皇后丙午有星孛北方
升元二年春正月己酉朔日有食之避殿停朝贺甲子高从诲使厐守规来贺即位甲戌诏臣僚三品以上追赠父母将相赠三世二月壬戌闽使内客省使朱文进来贺即位夏五月让皇屡请徙居南平王李德诚等亦引汉隋故事以请戊午改润州州治为丹阳宫以平章事李建勲充迎奉让皇使己未汉使集贤殿学士邹禹谟来贺即位甲寅徙让皇居丹阳宫丁夘广济仓灾焚米二十万石作浑天仪六月庚辰月入太微西华门犯右执法辛巳犯东垣上相甲申陞池州为康化军是月高丽使正朝广评侍郎柳勲律来朝贡秋七月壬申以左丞相宋齐丘为平章事八月戊寅陞洪州防滩镇为清江县不州丁亥契丹使摩哩尼噜古来聘冬十月丙子立太学命删定礼乐癸未新罗使来朝贡壬辰命呉王璟勒步骑八万讲武铜駞桥十二月辛丑让皇殂诏不视朝二十七日帝率百官素服举哀是岁徙呉王璟为齐王
升元三年春正月庚戌江王知证饶王知谔表请帝复姓李氏不许癸亥右丞相齐丘平章事居咏建勲枢密使同平章事宗等表请复姓甲子御札详议复姓乙丑齐丘等议宜如所请从之丙寅至壬申齐王璟等三上尊号曰应干绍圣文武孝明皇帝不许诏曰乃者干戈相寻地茀而不蓺桑陨而弗蚕衣食日耗朕甚闵之民有向风来归者授之土田仍给复三岁二月乙亥改太祖武皇帝庙号义祖已夘帝御兴祥殿复姓为考妣发哀与皇后皆服斩缞居庐如始丧礼服考妣丧各二十七日凡五十四日不视朝旦暮临诏国事委宋齐丘惟军旅以闻羣臣固谏诏以墨缞听政帝初欲更名昻以犯文宗讳乃名晃或云朱全忠名也又更名坦御史王鹄言字从旦犯睿宗讳庚寅诏更名昪甲午月犯南斗第六星乙未契丹使赫噜来以兄礼事帝蜀使来贺即位追尊高祖建王恪曰定宗孝静皇帝贞妃程氏曰贞静皇后曾祖超曰成宗孝平王配崔氏曰平贞妃祖志曰恵宗孝安王配卢氏曰安庄妃考荣曰庆宗孝德皇帝配刘氏曰德恭皇后庚午作南郊行宫千间夏四月庚辰朝享于太庙辛巳有事于南郊以高祖神尧皇帝配用上辛也大赦百官进位将士劳赐有差民三年艺桑及三千本者赐帛五十疋每丁垦田及八十亩者赐钱二万皆五年勿收租税诏曰朕以躬托于民上常惧弗以羞高祖太宗之遗业羣公卿士顾欲举上尊号之礼朕甚不取其勿复以闻戊子进封李德诚赵王徐知证韩王知谔梁王辛亥进封景遂夀王景逹宣城王丙寅以齐王璟为诸道兵马大元帅丁未呉越王使左武卫上将军沈韬文荆南高从诲使王崇嗣来贺南郊作北郊于武湖西荧惑犯月秋七月丙午放诸州所献珍禽奇兽于钟山命有司作升元格与呉令并行甲寅岁星昼见自五月不雨至于闰七月冬十月丁丑御后楼阅战马
升元四年春二月诏罢营造力役毋妨农时三月丁未颁中正厯厯官陈承勋所譔也丙戌汉人闽人来聘夏五月晋安州节度副使李金全来降六月癸亥罢宣州岁贡木瓜杂果太师中书令赵王李德诚卒秋八月立齐王璟为皇太子仍兼大元帅録尚书事璟固让从之丁夘月掩岁星九月戊辰契丹使摩哩鲁库梅棱来聘献狐白裘冬十月癸巳朔日荧惑填岁星聚于南斗壬寅以齐王璟让储贰赦殊死以下京师赐酺内外诸军给优赐禁表奏言圣睿二字违者以大不敬论乙巳诏幸东都命齐王璟监国庚戌帝自保德门御舟辛亥次迎銮镇甲寅至东都入建元门帝感念畴昔然流涕不巳遣使问东畿士民不能自存者己未高丽使广评侍郎栁兢质来贡方物十一月乙丑宴羣臣于崇德宫故第也以听事为光庆殿庚辰改东都文明殿为乾元殿英武殿为明光殿应干殿为垂拱殿朝阳殿为福昌殿积庆宫为崇道宫西都崇英殿为延英殿凝华内殿前为升元殿后为雍和殿兴祥殿为昭德殿积庆殿为穆清殿乙酉赐东畿高年疾苦独米人二石汉使都官郎中郑翺闽使客省使葛呉越使刑部尚书杨严来贺仁夀节十二月丙申帝至自东都
升元五年春二月己未杀泰州刺史褚仁规五月戊辰契丹使来秋七月诏曰右仆射兼中书侍郎同平章亊监修国史李建勲幸处台司且聮戚里靡循纪律敢黩彞章其罢归私第八月有星孛于天市长数尺七十日没遣使振贷黄州旱伤戸口是岁呉越水民就食境内遣使振恤安集之
升元六年春正月甲子月犯填星退行在毕闰月甲申朔改天长制置使为建武军庚寅汉使区延保来聘癸巳闽使尚食使林嗣来聘都下大水秦淮溢东都火焚数千家二月己丑以左丞相太保宋齐丘知尚书省事初齐丘累求预政帝许中书视事又以两省事多委给事舍人剧务多在尚书省又求知省事许之夏五月左丞相太保宋齐丘罢为镇南军节度使六月常宣歙三州大雨涨溢汉使萧规来告哀废朝三日庚午契丹使鲁库梅棱来聘献马五驷大蝗自淮北蔽空而至辛未命州县捕蝗瘗之庚辰荧惑犯房次将辛巳禁节度刺史给摄署牒秋八月甲申汉使法物使公孙恵来谢袭位九月庚寅颁升元删定条冬十月诏曰前朝失御四方崛起者众武人用事德化壅而不宣朕甚悼焉三事大夫其为朕举用儒者罢去苛政与吾民更始十二月闽使徐绩汉使滕绍英呉越使右武卫大将军蒋璠来贺仁夀节
升元七年春正月契丹使达噜噶等二十七人来聘献马三百羊三万五千二月庚午帝崩于升元殿年五十六十一月壬寅葬永陵帝临崩谓齐王璟曰德昌宫储戎器金帛七百万汝守成业宜善交邻国以保社稷吾服金石欲延年反以速死汝宜视以为戒帝生长兵间知民厌乱在位七年兵不妄动境内赖以休息性节俭常蹑蒲履用铁盆盎暑月寝殿施青葛帷左右宫婢裁数人服饰朴陋建国始即金陵治所为宫惟加防尾设阑槛而已终不改作元宗为太子欲得杉木作板障有司以闻帝曰杉木固有之但欲作战舰以竹代障可也江淮间连年丰乐兵食盈溢羣臣多请恢拓境土帝叹息曰吾少在军旅见兵之为民害深矣诚不忍复言使彼民安吾民亦安矣呉越国大火焚其宫室帑藏甲兵几尽将帅皆言椉其弊可以得志帝一切不听遣使厚持金币唁之仁厚恭俭务在养民有古贤主之风焉论曰昔马元康胡恢皆尝作南唐书自烈祖以下元康谓之书恢谓之载纪苏丞相颂得恢书而非之曰夫所谓纪者盖摘其事之纲要繋于岁月属于时君秦庄襄王而上与项羽皆未尝有天下而史迁着于本纪范晔汉书又有皇后纪以是质之言纪者不足以别正闰陈夀三国志呉蜀不称纪是又非可法者也苏丞相之言天下之公言也今取之自烈祖而下皆为纪而用史迁法总谓之南唐纪云
南唐书卷一
钦定四库全书

[book_title]南唐书卷二
宋　陆游　撰元宗本纪第二
元宗明道崇德文宣孝皇帝名璟字伯玉烈祖长子母曰宋皇后初名景通风度高秀幼工属文起家驾部郎中累进诸卫大将军烈祖为齐王立为王太子固让升元初烈祖受禅封呉王徙齐王四年八月立为皇太子复固让曰前世以嫡庶不明故早建元良示之定分如臣兄弟友爱尚何待此烈祖为下诏称其守亷退之风师忠贞之节有子如此予复何忧赦殊死以下臣民奉牋齐王如太子礼七年二月烈祖病疽秘之人皆莫知庚午疾亟太医呉廷绍密遣人告帝帝驰入宫侍疾于东閤是夕烈祖崩秘不发丧而下诏命帝监国大赦颁赉有差丙子始宣遗诏
保大元年春三月已夘朔烈祖殂已旬日帝犹未嗣位方泣让诸弟奉化节度使周宗手取衮冕衣帝曰大行付陛下神器之重岂得固守小节是日即皇帝位大赦改元不待逾年遽改元识者非之百官进位二等将士皆有赐蠲民逋负租税赐鳏寡孤独粟帛尊皇后为皇太后立妃钟氏为皇后以镇南军节度使宋齐丘为太保兼中书令奉化军节度使周宗为侍中徙封夀王景遂为燕王宣城王景达为鄂王闽使来吊祭升濠州为定逺军秋七月徙燕王景遂为齐王鄂王景达为燕王仍以景遂为诸道兵马元帅居东宫景达为副元帅仍诏中外以兄弟国之意八月乙夘立弟景逷为保宁王冬十月庚戌有星孛于东方岭南妖贼张遇贤犯防州诏遣洪州营屯都虞严恩帅师讨之以通事舍人边镐监其军其后擒遇贤及其党黄伯雄曹景全斩于金陵市十二月以太保中书令宋齐丘为镇海军节度使
保大二年春正月侍中周宗罢为镇南军节度使左仆射兼门下侍郎平章事张居咏罢为镇海军节度使辛已诏齐王景遂总庶政惟枢密副使魏岑查文徽得奏事余非召对不得见初烈祖尤爱景遂帝奉先志欲传以位故有是诏宋齐丘萧俨皆上书切諌未见听侍卫都虞贾崇叩閤请见曰臣事先帝三十年孜孜询察下情犹患壅隔陛下始即位所委何人而顿与臣下疎絶如此因呜咽流涕帝感悟命坐赐食遂收所下诏夏五月闽将朱文进弑其君曦自称闽王遣使来告帝囚其使将讨之议者谓闽乱由王延政当先讨乃释闽使遣还秋九月庚午朔日有食之冬十二月枢密院使查文徽请讨王延政诏以文徽为江西安抚使往觇建州文徽固请乃以边镐为行营招讨共攻延政败绩于盖竹
保大三年春二月以何敬洙为福建道行营招讨祖全恩为应援使姚凤为诸军都监防查文徽进讨秋七月星见而风雨八月甲子朔日有食之克建州执王延政归于金陵拜羽林大将军升建州为永安军冬十月皇太后宋氏殂是岁升建州延平津为劒州以建州之劒浦汀州之沙县焉
保大四年春正月以青阳公宋齐丘为太傅兼中书令昭武军节度使李建勲为右仆射兼门下侍郎及中书侍郎冯延已皆平章事夏五月以枢密使陈觉为福建宣谕使使谕李宏义入朝不克觉擅发汀建抚信州兵趋福州帝遂命王崇文魏岑冯延鲁防攻福州秋九月淮南虫食稼除民田税冬十月庚辰围福州改漳州为南州
保大五年春正月立齐王景遂为皇大弟徙燕王景达为齐王拜诸道兵马元帅徙南昌王冀为燕王副元帅晋密州刺史皇甫晖棣州刺史王建来归契丹耶律德光以灭晋来告捷且请防盟于境上帝不从遣工部郎中张易聘之请命使者如长安脩奉诸陵契丹亦不从三月己亥呉越救福州兵自海道至我师与之战败绩诸营皆溃夏四月壬申诏即军中斩陈觉冯延鲁余将帅皆赦不问已而复诏械觉延鲁还都既至贷死觉流蕲州延鲁流舒州五月帝闻契丹弃中原遁归诏曰乃眷中原我之故地以李金全为北面行营招讨使六月闻汉入汴兵遂不出而金全犹不罢秋闰七月丁丑夜有彗出东方近浊其尾迹近侧扫少微及长垣至八月壬辰乃没八月太傅兼中书令宋齐丘罢为镇南军节度使
保大六年夏六月庚寅朔日有食之九月汉防国军节度使李守贞间道表求援师以镇海军节度使李金全为北面行营招讨使救河中师次沂州冬十一月退保海州
保大七年春正月淮北盗起以神卫都虞皇甫晖将军张峦萧处赟监军散骑常侍张义方帅师万人出海泗招降纳亳州防城镇将咸师朗等以归夏六月癸酉朔日有食之冬十月我师度淮攻正阳败绩十二月泉州刺史刘从効兄南州刺史从愿杀刺史董思安据南州自称刺史我不能问因升泉州为清源军以从効为节度使
保大八年春正月李金全始罢北面行营招讨使二月福州遣谍者诣建州留后查文徽告呉越戍卒乱杀李义弃城去文徽信其言袭福州大败被执而别将建州刺史陈诲以战櫂败福州兵执其将马先进俘于金陵秋七月归马先进于呉越而求查文徽八月尚书郎周濬等三人奔汉九月楚朗州节度使马希蕚表请师诏加同平章事赐以鄂州今年租税命楚州团练使何敬洙帅师援之冬十月呉越归查文徽十一月甲子朔日有食之十二月马希蕚攻陷潭州弑其君马希广楚将李彦温刘彦瑫各以千人来归
保大九年春二月楚王希蕚使掌书记刘光翰来贡方物三月壬戌朔以右仆射孙晟客省使姚凤为楚王防礼使又以洪州营屯都虞边镐为湖南安抚使便宜进封淮南饥夏五月辛未有星大如五升器自西南流坠西北光烛地声如雷六月楚静江军指挥使王达执朗州节度使马光恵归于金陵推辰州刺史刘言为朗州留后来请命秋九月楚将徐威等废其君希蕚命边镐出萍乡以讨楚乱冬十月壬寅武安留后马希崇请降镐入潭州癸丑武昌节度使刘仁赡帅舟师取岳州湖南遂平南汉来攻陷郴州周兖州节度使慕容彦超来乞援师从之
保大十年春正月陞洪州高安县为筠州以清江万载上高三县焉援兖州之师败绩于沭阳周人执我指挥使燕敬权二月周人归敬权使来言曰吾贼臣背叛尔国助之岂长计哉且使颍州郭琼遗我夀州刘彦贞书曰自古有国皆恶叛臣贵邦何为常事招诱呉中多士无乃浅图帝颇愧其言以翰林学士江文蔚知礼部贡举放进士王克贞等三人及第旋复停贡举三月以太弟太保冯延已为左仆射前镇海节度使徐景运为中书侍郎及右仆射孙忌并同平章事帝以南汉乘楚乱据桂宜等州将取之以知全州张峦兼桂州招讨使夏四月丙戌朔日有食之命统军侯训帅五千人防张峦攻桂州败绩于城下训死之峦收余众保全州周兴顺指挥使白进福以族来归秋九月召朗州刘言入朝冬十月刘言将王逵周行逢攻潭州壬辰防益阳寨戍将李建期死之丙申潭州节度使边镐弃城遁辛丑刘言将蒲公益攻岳州刺史宋德权监军任镐弃城遯十一月刘言尽据故楚地诏流边镐于饶州斩宋德权任镐于太社斩裨将申洪泰尹建于都门外平章事冯延已孙忌皆罢为左右仆射十二月雩都令赵暹奔周洪州大都督楚王马希蕚来朝留不遣是岁大旱
保大十一年春三月以左仆射冯延已同平章事金陵火逾月焚官寺民庐数千间复设贡举夏六月不雨井泉竭涸淮流可渉旱蝗民饥流入周境冬十月筑楚州白水塘以溉屯田遂诏州县陂塘湮废者皆脩复之于是力役暴兴楚州常州为甚帝使亲吏车延规董其役发洪饶吉筠州民牛以往吏缘为奸强夺民田为屯田江淮骚然百姓以数丈竹去节焚香于中仰天诉寃者不可胜数知制诏徐因奏事白之帝曰吾国兵数十万安肯不食捍边事有大利则举国排之奈何又力陈其弊帝乃遣行视利害至楚州悉取所夺田还民诘责车延规欲榜之百姓感恱而帝左右交谮以为擅作威福帝大怒趣归将沉之江中既至怒少解流舒州而白水塘等役亦赖以止
保大十二年春正月有大星霣于西北声如雷二月命吏部侍郎朱巩知礼部贡举自十一年六月至于今年三月大饥疫命州县鬻粥食饿者秋七月契丹使其舅来聘夜宴清风驿盗斩契丹使亡去捕之不得或以为周人也自是契丹遂不至
保大十三年春二月以中书侍郎知尚书省严续为门下侍郎平章事夏六月周攻秦凤蜀使闲使来告难周下诏罪状我遣将李谷王彦超韩令坤等侵我淮南攻自夀州帝乃以神武统军刘彦贞为北面行营都部署帅师三万赴夀州奉化节度使同平章事皇甫晖为北面行营应援使常州团练使姚凤为应援都监帅师三万屯定逺县召镇南节度使宋齐丘入朝谋难冬十二月以安定郡公从嘉为沿江巡抚使是岁天裂东北其长二十丈
保大十四年春正月壬寅周帝亲征刘彦贞与周师战于正阳败绩彦贞战死二月周师兼道袭清流闗皇甫晖败保滁州周师破城俘晖及姚凤以归壬戌有星孛于参芒东南指帝遣泗州牙将王承朗奉书至徐州求成于周称唐皇帝奉书于大周皇帝愿以兄事岁献方物太弟景遂亦移书周将帅皆不报己夘遣翰林学士钟谟文理院学士李德明使周奉表至下蔡行在贡金器千两银器五千两锦绮纹帛二千疋及御衣犀带茶药又奉牛五百头酒二千石犒军请罢兵乙酉周师陷东都执副留守冯延鲁丁亥左神卫使徐象等十八人自夀州奔周天长制置使耿谦以城降于周遣园苑使尹廷范防迁让皇之族于润州廷范杀其男子六十人诛廷范以谢国人周师陷泰州刺史方讷弃城遯帝遣间使求援于契丹至淮北为周人所执呉越侵常州宣州静海制置使姚彦洪奔呉越三月遣司空孙晟及礼部尚书王崇质使周削去帝号奉表请为外臣犹不许光州兵马都监张延翰以城降于周刺史张绍遯还丁酉周师陷舒州刺史周祚赴水死蕲州将李福杀知州王承隽降于周戊戌天成军使蔡晖自夀州奔周周师陷和州诏斩李德明于都市坐奉使请割地也呉越陷常州之郛执团练使赵仁泽燕王冀遣龙武都虞侯柴克宏救常州壬子大败呉越兵于常州斩获万计俘其将数十至润州冀悉斩之壬戌夀州军校陈延贞等十三人奔周是月命诸道兵马元帅齐王景达拒周夏四月复泰州五月周帝北还秋七月复东都舒蕲光和滁州惟夀州之围愈急冬十月周人害我行人孙晟从者二百人皆死独贷钟谟以为耀州司马是岁诏省淮南屯田之害民者
保大十五年春二月乙亥周帝亲征齐王景达自濠州遣边镐许文稹朱元帅兵数万援夀州景达用监军使陈觉言谋夺朱元兵以杨守忠代之元遂举寨降周裨将时厚卿独不从见杀壬辰周师尽破我诸寨执边镐许文稹杨守忠余众悉奔溃景达亦遯归金陵是役也所丧四万人三月诛朱元妻子丁未夀州刘仁赡病革副使孙羽等代仁赡署表降于周辛亥昼晦雨沙如雾夏四月周帝北还冬十一月周帝复亲征十二月濠州刺史郭廷谓泗州刺史范再遇皆举城降帝知东都必不守遣使焚其官私庐舍徙其民于江南周师入扬州丁丑周师攻陷泰州都城大火一日数发
交泰元年春正月改元中兴丙戌周师陷海州壬辰周师陷静海军丁未陷楚州防御使张彦卿兵马都监郑昭业死之周师屠其城焚庐舍殆尽周师次雄州刺史易文赟举城降州天长县也三月大赦改元交泰以皇太弟景遂为天防上将军晋王立燕王冀为皇太子参治朝政丁亥周帝次扬州辛夘遂至迎銮镇壬辰耀兵江口帝惧周师南渡遣枢密使陈觉奉表贡方物请位太子冀以国为附庸周帝始采唐报囬纥可汗故事答帝玺书称皇帝致书敬问江南国主帝遣閤门承防刘承遇上表称唐国主尽献江北郡县之未陷者鄂州汉阳川二县在江北亦献焉岁输土贡数十万乞海陵盐监南属不许后岁给赡军盐三十万石庚子周帝赐书许帝奉正朔罢兵而不许传位太子甲辰遣平章事冯延已等使周犒军及买宴夏五月下令去帝号称国主去交泰年号称显德五年置进奏邸于汴都凡帝者仪制皆从贬损改名景以避周信祖讳告于太庙告庙之日金陵大雾通夕不解左仆射平章事冯延已罢为太子太傅门下侍郎平章事严续罢为太子少傅己酉周帝遣太府卿冯延鲁卫尉少卿钟谟赐国主御衣金玉带锦帛羊马及犒军帛十万凡士卒俘于周者皆遣还凡五千七百五十人冬十月甲午周帝归我臣冯延鲁许文稹边镐周廷构国主皆不复用十一月己亥暴宋齐丘陈觉李徴古罪放齐丘归九华山觉安置饶州征古削官爵觉征古寻皆赐自尽齐丘明年正月亦幽死
显德六年秋七月铸大钱文曰永通泉货一当十与旧钱并行又铸唐国通宝钱一当开通钱之二九月丙午太子冀卒冬十一月建洪州为南都南昌府
建隆元年春正月遣何莅诛钟谟于饶州诛张峦于宣州大宋太祖皇帝受周禅放江南降将三十四人来归二月始铸鐡钱三月遣使朝贺于京师秋七月遣礼部郎中龚慎仪朝于京师贡椉舆服御自是贡献尤数岁费以万计冬十月宋扬州节度使李重进叛来求援不许十一月丁未太祖平李重进国主遣右仆射严续犒军蒋国公从镒戸部侍郎冯延鲁朝贡
建隆二年春二月国主迁于南都立呉王从嘉为太子留金陵监国国主舟行旌麾仗卫六军百司凡千余里不絶所过劳问高年疾苦大宴于当涂至宋家洑暴风飘国主舟几至北岸翼日从官皆椉轻舟奔问三月国主至南都太祖以国主迁都遣通事舍人王守贞来劳问南都迫隘羣下皆思归国主亦悔迁北望金陵郁郁不乐澄心堂承防秦承常引屏风障之复议东迁未及行国主寝疾不复进膳惟啜蔗浆嗅藕华六月己未疾革亲书遗令留葬西山累土数尺为坟且曰违吾言非忠臣孝子夕有大星霣于南都庚申殂于长春殿年四十六后主不忍从遗令迎丧还秋八月至金陵丁未殡于宫中万夀殿告哀于京师且请追复帝号太祖许之
三年正月戊寅葬顺陵元宗多才艺好读书便骑善射在位几二十年慈仁恭俭礼贤睦族爱民字孤然有人君之度少喜栖隐筑馆于庐山瀑布前盖将终焉迫于绍袭而止然自以唐室苗裔訹于斥大境土之説及福州湖南再丧师知攻取之难始议弭兵务农或曰愿陛下十数年勿复用兵元宗曰兵可终身不用何十数年之有防周师大举寄任多非其人折北不支至于蹙国降号忧悔而殂悲夫
论曰元宗举闽楚之师境内虚耗及契丹灭晋中原有隙可椉而南唐兵力国用既已弗支熟视而不能出世以为恨予谓不然唐有江淮比同时割据诸国地大力强人材众多且据长江之险隐然大邦也若用得其人椉闽楚昏乱一举而平之然后东取呉越南下五岭成南北之势中原虽欲睥睨岂易动哉不幸诸将失律贪功轻举大事弗成国势遂弱非始谋之失所以行之者非也且陈觉冯延鲁辈用师闽楚犹丧败若此若北乡而争天下与秦晋赵魏之师战于中原角一旦胜负其祸可胜言哉故予具论其实如此后之览者得以考观焉
南唐书卷二
钦定四库全书

[book_title]南唐书卷三
宋　陆游　撰后主本纪第三
后主名煜字重光元宗第六子初名从嘉母曰光穆皇后钟氏从嘉广颡丰颊騈齿一目重瞳子文献太子恶其有奇表从嘉避旤惟覃思经籍厯封安定郡公郑王文献太子卒徙呉王以尚书令知政事居东宫建隆二年遂立为太子元宗南巡太子留金陵监国以严续殷崇义辅之张洎主牋奏六月元宗殂太子嗣立于金陵更名煜居丧哀毁几不胜赦境内尊钟后曰圣尊后以后父名太章也立妃周氏为国后徙信王景逷为江王邓王从善为韩王立弟从镒为邓王从谦为宜春王从信为文阳郡公从度为昭平郡公从度景迁子也令诸司四品至九品无职事者日二员待制于内殿以右仆射严续为司空平章事余进位有差遣中书侍郎冯延鲁于京师奉表陈袭位太祖赐诏答之自是始降诏秋九月太祖遣鞍辔库使梁义来吊祭冬十月太祖遣枢密承防王文来贺袭位初元宗虽臣于周惟去帝号他犹用王者礼至是国主始易紫袍见使者使退如初服十二月置龙翔军以教水战
建隆三年春三月遣冯延鲁入贡京师泉州节度使中书令晋江王刘从効卒子绍镃自称留后四月泉州将陈洪进执绍镃归金陵推副使张汉思为留后六月遣客省使翟如璧入贡京师太祖放降卒千人南还冬十一月遣水部郎中顾彞入贡京师
干德元年春正月太祖遣使来赐羊马槖駞三月太祖出师平荆湖国主遣使犒军夏四月泉州副使陈洪进废张汉思自称权知军府来告国主即以洪进为节度使秋七月太祖诏国主遣还显德以来中朝将士在江南者及令扬州民迁江南者还其故土十二月国主表乞罢诏书不名之礼不从
干德二年春三月行铁钱每十钱以铁钱六权铜钱四而行其后铜钱遂废民间止用铁钱末年铜钱一直铁钱十比国亡诸郡所积铜钱六十七万缗命吏部侍郎脩国史韩熈载知贡举放进士王崇古等九人国主命中书舍人徐覆试舒雅等五人雅等不就国主乃自命诗赋题以中书官莅其事五人皆见黜秋八月太祖于江北置折博务禁商旅过江九月立子仲防为清源郡公仲宣宣城郡公十月甲辰仲防卒国后周氏已寝疾哀伤増革遂亦卒十一月太祖遣作坊副使魏丕来吊祭
干德三年夏五月司空平章事严续罢为镇海军节度使秋九月雨沙圣尊后钟氏殂冬十月太祖遣染院使李光图来吊祭
干德四年秋八月国主遣龚慎仪持书使南汉约与俱事中朝九月慎仪至番禺被执
干德五年春命两省侍郎谏议给事中中书舍人集贤勤政殿学士更直光政严召对咨访率至夜分
开宝元年春三月戊申以枢密使右仆射殷崇义为左仆射同平章事境内旱太祖赐米麦十万石冬十一月立国后周氏
开宝二年三月以游简言为左仆射兼门下侍郎同平章事夏五月简言卒是岁右仆射同平章亊殷崇义罢为润州节度使同平章亊
开宝三年夏太白昼见二日相触
开宝四年冬十月国主闻太祖灭南汉屯兵于汉阳大惧遣太尉中书令郑王从善朝贡称江南国主请罢诏书不名从之有商人来告中朝造战舰数千艘在荆南请密往焚之国主惧不敢从
开宝五年春二月国主下令贬损仪制改诏为教中书门下省为左右内史府尚书省为司防府御史台为司宪府翰林院为文馆枢密院为光政院大理寺为详刑院客省为延宾院官号亦从改易以避中朝初金陵殿阙皆设鸱吻元宗虽臣于周犹如故干德后遇中朝使至则去之使还复设至是遂去不复用降诸弟封王者皆为公从善楚国从镒江国从谦鄂国内史舍人张佖知礼部贡举放进士杨遂等三人清耀殿学士张洎言佖多遗才国主命洎考覆遗不中第者于是又放王伦等五人闰月癸巳太祖命进奉使楚国公从善为泰宁军节度使留京师赐第汴阳坊示欲召国主入朝也国主遣戸部尚书冯延鲁谢从善爵命延鲁至京师疾病不能朝而归
开宝六年夏太祖遣翰林院学士卢多逊来国主闻太祖欲兴师上表愿受爵命不许以司空殷崇义知左右内史事冬十月内史舍人潘佑上书切諌佑素与戸部侍郎李平交厚国主以为事皆由平始先以平属吏遣使收佑佑自杀平缢死狱中皆徙其家外郡
甲戌岁秋国主上表求从善归国不许太祖遣閤门使梁迥来使从容言曰天子今冬行柴燎之礼国主宜往助祭国主不答九月丁夘复遣知制诰李穆为国信使持诏来曰朕将以仲冬有事圜丘思与卿同阅牺牲且谕以将出师宜早入朝之意国主辞以疾且曰臣事大朝冀全宗祀不意如是今有死而已时太祖已遣颍州团练使曹翰率师先出江陵宣徽南院使曹彬侍卫马军都虞李汉琼贺州刺史田钦祚率舟师继发及是又命山南东道节度使潘美侍卫步军都虞刘遇东上閤门使梁迥率师水陆并进与国信使李穆同日行冬十月国主遣江国公从镒贡帛二十万疋白金二十万斤又遣起居舍人潘慎修贡买宴帛万疋钱五百万筑城聚粮大为守备闰十月王师拔池州国主于是下令戒严去开宝纪年称甲戌岁辛未王师进拔芜湖及雄逺军呉越亦大举兵犯常润国主遗呉越王书曰今日无我明日岂有君一旦明天子易地赏功王亦大梁一布衣耳呉越王表其书于朝王师次采石矶作浮桥成长驱渡江遂至金陵每岁大江春夏暴涨谓之黄花水及王师至而水皆缩小国人异之国主以军旅委皇甫继勲机事委陈乔张洎又以徐元瑀刁衎为内殿传诏而遽书警奏日夜狎至元瑀等辄屛不以闻王师屯城南十里闭门守陴国主犹不知也初烈祖有国凡民产二千以上出一卒号义军分籍者又出一卒号生军新置产亦出一卒号新拟军客戸有三丁者出一卒号拔山军元宗时许郡县村社竞渡毎嵗重午日官阅试之胜者给防帛银椀皆籍姓名至是尽取为卒号凌波军民奴及赘壻号义勇军募豪民以私财招聚亡赖亡命号自在军至是又大搜境内自老弱外皆募为卒号排门军民间又有自相率拒敌以纸为甲农器为兵者号白甲军凡十三等皆使捍御然实皆不可用奔溃相踵
乙亥嵗春二月壬戌王师拔金陵闗城三月丁巳呉越攻我常州权知州事禹万诚以城降诛神卫都指挥使皇甫继勲彗出五车色白长五尺夏六月转见西方犯太防六十日灭王师及呉越围润州留后刘澄以城降呉越遂防王师围金陵洪州节度使朱令赟帅胜兵十五万赴难旌旗战舰甚盛编木为栰长百余丈大舰容千人令赟所椉舰尤大拥甲士建大将旗鼓将断采石浮桥至皖口与王师遇倾火油焚北船适北风反焰自焚我军大溃令赟及战櫂都虞王晖皆被执外援既絶金陵益危蹙王师百道攻城昼夜不休城中米斗万钱人病足弱死者相枕籍国主两遣徐等厚贡方物求缓兵守祭祀皆不报冬十一月白虹贯日昼晦乙未城陷将军呙彦马承信及弟承俊帅壮士数百力战而死勤政殿学士钟蒨朝服坐于家乱兵至举族就死不去光政使右内史侍郎陈乔请死不许自缢死国主帅司空知左右内史事殷崇义等肉袒降于军门明年正月辛未至京师乙亥授右千牛卫上将军封违命侯太宗即位加特进改封陇西公太平兴国三年七月辛夘殂年四十二是日七夕也后主盖以是日生赠太师追封呉王葬洛阳北邙山后主天资纯孝事元宗尽子道居丧哀毁杖而后起嗣位之初属保太军兴之后国削势弱帑庾空竭専以爱民为急蠲赋息役以民力尊事中原不惮卑屈境内赖以少安者十有五年宪司章疏有绳纠过讦皆寝不下论决死刑多从末减有司固争乃得少正犹垂泣而后许之常猎于青山还如大理寺亲録系囚多所原释中书侍郎韩熙载奏狱讼有司之事囹圄非车驾所宜临幸请罚内库钱三百万以资国用虽不听亦不怒也殂问至江南父老有巷哭者然酷好浮屠崇塔庙度僧尼不可胜算罢朝辄造佛屋易服膜拜以故颇废政事又置澄心堂于内苑引能文士及徐元机元榆元枢兄弟居其间中防由之而出中书密院乃同散地兵兴之际降御札移易将帅大臣无知者皇甫继勲诛死之后夜出万人斫营招讨使但署牒遣兵竟不知何往盖皆澄心堂直承宣命也长围既合内外隔絶城中之人惶怖无死所后主方幸净居室听沙门德明云真义伦崇节讲楞严圆觉经用鄱阳隠士周惟简为文馆诗易侍讲学士延入后苑讲易否卦赐惟简金紫羣臣皆知国亡在旦暮而张洎犹谓北师已老将自遁去后主益甘其言晏然自安命戸部员外郎伍乔于围城中放进士孙确等三十八人及第其所施为大抵此故虽仁爱足以感其遗民而卒不能保社稷云
南唐书卷三
钦定四库全书

[book_title]南唐书卷四
宋　陆游　撰宋齐丘列传第一
宋齐丘字子嵩世为庐陵人父诚与钟传同起兵高騈表传为洪州节度使以诚副之卒官因家洪州齐丘好学工属文尤喜纵横长短之説烈祖为升州刺史齐丘因骑将姚克赡得见暇日陪燕游赋诗以献曰养花如养贤去草如去恶松竹无时衰蒲栁先秋落烈祖奇其志待以国士从镇京口入定朱瑾之难常参秘画因説烈祖讲典礼明赏罚礼贤能寛征赋多见听用烈祖为筑小亭池中以桥度至则彻之独与齐丘议事率至夜分又为高堂不设屏障中置灰炉而不设火两人终日拥炉画灰为字旋即平之人以比刘穆之之佐宋高祖然齐丘资躁褊或议不合则拂衣径起烈祖谢之乃已义祖独恶其为人每欲进拔辄不果浮沉下僚十余年义祖末年议者多请以徐氏诸子执国政烈祖闻之亟欲自请出镇齐丘请徐之俄而义祖殂自殿直军判官擢右司员外郎进右谏议大夫兵部侍郎居中用事且倚以为相齐丘自以资望尚浅或不为国中所服乃告归洪州改葬因入九华山累啓求致仕不许时元宗已为大将军烈祖以呉主命命元宗躬往迎之于是齐丘谊不得已而起遂拜中书侍郎迁右仆射平章事烈祖出镇金陵以元宗入辅委齐丘左右之初烈祖权位日隆举国皆知代谢之势呉主谦恭无失德烈祖惧羣情未协欲待嗣君与齐丘议合已而都押衙周宗揣微指请急至都以禅代事告齐丘齐丘黙计大议本自己出今若遽行则功归周宗欲因以钓名乃留与夜饮亟遣使手书切諌以为时事未可后数日驰至金陵请斩宗以谢国人烈祖亦悔将从之徐玠固争才黜宗为池州副使玠乃与李建勲等遂极言宜从天人之望复召宗还旧职齐丘由是颇见疎忌留为诸道都统判官加司空无所闗预从容而已数请退烈祖以南园给之俄而齐国建犹以勲旧为左丞相而不预事李德诚周本自广陵持呉帝诏来行传禅齐丘谓德诚子建勲曰尊公呉室元勲今日扫地矣独称疾卧家不预劝进烈祖既受禅徐玠为侍中李建勲为中书侍郎同平章事周宗为枢密使齐丘但迁司徒中懐不平及宣制至布衣之交忽抗声曰臣为布衣时陛下亦一刺史耳今为天子可不用老臣矣烈祖优容之尝夜燕天泉阁李德诚曰陛下应天顺人惟宋齐丘不悦因出齐丘讽止劝进书烈祖却之曰子嵩三十年故人岂负我者齐丘顿首谢自是为求媚计更请降让皇为公侯絶呉太子琏婚乆之表言备位丞相不当不闻国政又自陈为人所间烈祖大怒齐丘归第白衣待罪而烈祖怒已解谓左右曰宋公有才特不识大体尔孤岂忘旧臣者命呉王璟持手诏召见遂以丞相同平章事寖复委任兼知尚书省事与张居咏李建勲更日入閤议政契丹耶律德光遣使来齐丘隂谋间契丹使与晋人相攻则江淮益安密请厚其原币遣还至淮北潜令人刺杀之契丹与晋人果成嫌隙齐丘亲吏夏昌图盗库金数百万特判傅轻典烈祖命斩昌图齐丘惭称疾求罢省事许之遂不复朝谒帝遣夀王景遂劳问许镇故乡始入朝因召与宴饮齐丘酒酣辄曰陛下中兴实老臣之力乃忘老臣可乎烈祖怒曰太保始以游客干朕今为三公足矣齐丘词色愈厉曰臣为游客时陛下亦偏裨耳今不过杀老臣遂引去烈祖颇悔明日手诏曰朕之性子嵩所知少相亲老相怨可乎拜镇南节度使至镇起大第穷极宏丽坊中居人皆使修饰垣屋民不堪其扰有逃去者初赴镇烈祖曰衣锦昼行古人所贵赐以锦袍亲为着之遂服锦袍视事元宗即位召拜太保中书令与周宗并相齐丘之客最亲厚者陈觉元宗亦以为才冯延已延鲁魏岑查文徽与觉深相附结内主齐丘时人谓之五相与造飞语倾周宗宗泣诉于元宗而岑觉又更相攻于是出齐丘为镇海军节度使齐丘怏怏力请归九华旧隠从之赐号九华先生封青阳公食青阳一县租税元宗欲传位齐王景遂诏景遂总庶政惟魏岑查文徽得奏事余非特召不得见国人大骇齐丘自九华上疏极论不可防言者众元宗乃收所下诏或谓齐丘先帝勋旧不宜乆弃山泽遣冯延已召之不起遣燕王景达再持诏往乃起拜太傅中书令封卫国公赐号国老奉朝请然不得预政益轻财好客识与不识皆附之荐陈觉使福州谕李义入朝觉至福州不敢言而専命出兵败事佥谓必坐诛齐丘上表待罪置不问觉亦不死齐丘方且怒韩熙载议其党与黜之元宗不悦复使镇洪州周侵淮北起齐丘为太师领剑南东川节度使进封楚国公与谋难齐丘固让仍为太傅建议发诸州兵屯淮泗择偏裨可任者将之周人未能测虚实势不敢轻进及春水生转饟道阻彼师老食匮自当北归然后遣使乞盟度可无大丧败元宗惶惑不能用又力陈割地无益与朝论颇异及明年暑雨周弃所得淮南地北归议者谓扼险要击可以有功且惩后齐丘乃谓击之怨益深不如纵其归以为德由是周兵皆聚于正阳而夀州之围遂不可解终失淮南方是时陈觉李征古同为枢密副使皆齐丘之党躁妄専肆无人臣礼自度事定必不为羣臣所容若齐丘专大柄则可以无患觉乃椉间言宋公造国于艰危如此陛下宜以国事一委宋公元宗意谋出齐丘大衔之防钟谟使还挟周以为已重所言率见听而谟本善李德明欲为报讐屡陈齐丘椉国危殆窃懐非望且党与众谋不可测元宗遂命殷崇义草诏曰恶莫甚于无君罪莫深于卖国放归九华山而不夺其官爵初命穴墙给食俄又絶之以馁卒諡丑缪觉征古皆诛死未几元宗燕居见齐丘为厉叱之不退遂迁南都后主立召其家还金陵廪给甚厚方齐丘败时年七十三且无子若谓窥伺谋簒窃则过也特好权利尚诡谲造虚誉植朋党矜功忌能饰诈防非富贵满溢犹不知惧狃于要君闇于知人衅隙遂成防大恶以死悲夫
论曰世言江南精兵十万而长江天堑可当十万国老宋齐丘机变如神可当十万周世宗欲取江南故齐丘以反间死方五代之际天下分裂大乱贤人君子皆自引于深山大泽之间以不仕为得而冯道有重名于中原齐丘擅众誉于江表观其人可以知其时之治乱矣周师之犯淮南齐丘实预议论虽元宗不尽用然使展尽其筹防亦非能决胜保境者且世宗岂畏齐丘机变而间之者哉盖钟谟自周归力排齐丘杀之故其党附防为此説非其实也予论序齐丘事尽黜当时爱憎之论而録其实览者得详焉
南唐书卷四
<史部,载记类,陆氏南唐书>
钦定四库全书

[book_title]南唐书卷五
宋　陆游　撰周徐查边列传第二
周宗字君太广陵人少遇乱孤穷事烈祖为给使闲于摈相辞令方时艰难每使四方輙称职端敏可仗恩顾日洽烈祖镇金陵为都押衙时用宋齐丘议迎呉让皇都金陵缮府治为宫马步都虞蔡业为宫城营奉使徙都统府于古台城使都教练使孔昌祚营之都统府成凡二千四百间环一千五百步烈祖已徙居且迎让皇矣宗请问曰若主上西迁则公当东驾劳费方始怨嗟将日闻矣烈祖纳之托以岁不利而止自是宗益预议论齐丘始忌之一日烈祖临镜理白须太息曰功业成而吾老矣奈何宗适侍侧悟防指乃请如广陵讽让皇以禅代事亦请谕齐丘齐丘心忌大议自宗发及其将还留与饮酒而遣骑以手疏切谏烈祖得之大悔惧后数日齐丘驰至金陵为险语动烈祖请斩宗以谢国人烈祖将从之徐玠固争事乃已但黜宗为池州副使玠又与李建勲等言天人之望已集密定大计复召宗还旧职烈祖受禅宗躐进至内枢使同平章事迁侍中时以枢密为内枢者犹避呉武王讳也烈祖常召宗及宋齐丘马仁宴于崇英院欢燕道旧为乐他将相莫预然待宗尤亲厚不甚以职务婴之宗亦能澹然畏逺权势居家节俭俸赐皆积不用故齐丘党虽日谗之不能害乆之乃罢为江州节度使有俞文贞者早游烈祖幕府宗及马仁裕皆趋走执事左右及宗出镇文贞仕宦蹭蹬犹为其州巡官方旅见輙越次问曰马押衙亡恙宗曰马相公已镇庐州文贞顾同列匿笑而退他日预公设宗劝以酒文贞俛首曰下官小戸令公所熟知也闻者大骇而宗怡然不动其寛厚如此徙宣州节度使入觐赐燕元宗亲为折襆头脚以表殊礼复出留守东都请老以司徒致仕归金陵冯延鲁代为留守防周师陷广陵延鲁自髠而逃见执于周人束桎梏仅得免死时人益以宗享福终始为异俄而宗病卒年七十余宋齐丘时以太傅奉朝请抚其棺哭曰君大黠来亦得时去亦得时元宗闻之不平宗二女皆为后主后徐锴字楚金防稽人父延休字德文风度淹雅故唐干符中进士昭宗狩石门无学士草诏延休来调官适在旁近逆旅左右言其工文词即召见命视草昭宗善之及还长安不得用梁蒋晖辟为其佐延休弃去依钟传于洪州呉取江西得延休仕至光禄卿江都少尹卒二子锴遂家广陵锴四嵗而孤母方教就学未暇及锴锴自能知书稍长文词与齐名升元中议者以文人浮薄多用经义法律取士锴耻之杜门不求仕进与常梦锡同直门下省出锴文示之梦锡赏爱不已荐于烈祖未及用而烈祖殂元宗嗣位起家秘书郎齐王景达奏授记室时殷崇义为学士草军书用事谬误锴窃议之崇义方得君诬奏锴泄禁省语贬乌江尉嵗余召还授右拾遗集贤殿直学士论冯延鲁有罪无才人望至浅不当为巡抚使重忤权要以秘书郎分司东都然元宗爱其才复召为虞部员外郎后主立迁屯田郎中知制诰集贤殿学士改官名拜右内史舍人赐金紫宿直光政殿兼吏兵部选事与兄俱在近侍号二徐初锴久次当迁中书舍人游简言当国每抑之锴乃诣简言简言从容曰以君才地何止一中书舍人然伯仲并居清要亦物忌太盛不若少迟之锴颇怏怏简言徐出妓佐酒所歌词皆锴所为锴大喜乃起谢曰丞相所言乃锴意也归以告叹息曰汝痴絶乃为数阕歌换中书舍人乎锴凡四知贡举号得人后主裒所制文命为之序士以为荣锴酷嗜读书隆寒烈暑未尝少辍后主尝得周载齐职仪江东初无此书人无知者以访锴一　一条对无所遗忘其博记如此既久处集贤朱黄不去手非莫不出少精小学故所讐书尤审谛每指其家语人曰吾惟寓宿于此耳江南蔵书之盛为天下冠锴力居多后主尝叹曰羣臣勤其官皆如徐锴在集贤吾何忧哉李穆来使见锴及叹曰二陆之流也尝夜直召对论天下事因及用人才行孰先后主曰多难当先才锴曰有人才如韩彭而无行陛下敢以兵十万付之乎后主称善时国势日削锴忧愤郁郁得疾谓家人曰吾今乃免为俘虏矣开寳七年七月卒年五十五赠礼部侍郎谥曰文着説文通释方舆记古今国典赋苑嵗时广记及他文章凡数百卷锴卒逾年江南见讨比国破其遗文多散逸者
查文徽歙州休宁人幼好学能自刻苦手写经史数百卷稍长任气好侠闻人困乏虽不识必济之家本富坐是穷空不悔也或遗以金帛一夕盗入其家尽取去文徽不言虽邻里莫知者乆之盗败于旁邑移文讯验人始知之咸推其量烈祖辅政初入谒烈祖召与语伟其论宋齐丘亦称荐之徐知谔领浙西以文徽为其判官或献玉杯知谔喜酧以钱百万趣开宴出杯行酒至文徽偶堕地碎一坐皆惊而文徽自若烈祖受禅入为监察御史元宗立进諌议大夫中书舍人枢密副使闽主延义与其兄延政相攻延政以建州建国称殷而延义为其下所杀推立大将朱文进元宗欲讨文进文徽以为延政首乱当先致讨有翰林待诏臧循者与文徽同里巷少尝为贾入闽习知其山川险易为陈进兵之防文徽本好言兵遂请行元宗乃以为江西安抚使令至境上审观可否文徽鋭于成功至上饶复命盛言必克诏发洪州屯兵以边镐为将从文徽攻建州建人厌王氏之乱伐木开道迎我师行次盖竹遇建州兵至又闻泉漳汀州皆归延政恐惧退保建阳时臧循亦为别将屯邵武延政袭破之获循斩于建州军声大剉元宗遣何敬洙等来援敬洙镐与建州兵相持文徽得建之降将孟坚使潜师出其后击之建州兵大败溃去遂傅其城虽下建州诸军无纪律杀掠不禁民始失望有叛志矣元宗知而置不问防功迁抚州观察使又拜建州留后由是文徽益自用时李义挟呉越兵据福州伪遣谍来告福州乱文徽喜率剑州刺史陈诲赴之诲将舟师至福州城下击败其兵执呉越将马先进等三人文徽以步骑继至义阳遣卒数百人出迎而设伏西门以待文徽传令径入其城陷伏中大败坠马被执送钱塘将士死者万人元宗遣使归马先进于呉越而求文徽呉越王遣还将发为置酒寘毒归至金陵毒始作元宗使医视之医以珠置口中有顷珠色变黒医曰疾不可为然犹十年乃死文徽遂病瘖以工部尚书致仕朱元降周坐亲党安置宣州卒年七十距遇毒之岁正十年云谥曰宣子元方元规元素元范元赏元方事后主为水部员外郎吉王从谦掌书记从谦朝京师太祖命知制诰卢多逊燕从谦于馆多逊奕棋次顾元方曰江南竟何如元方敛衽曰江南事大朝十余年极君臣之礼不知其他多逊推枰愧谢曰勿谓江南无人使还通判建州卢绛据宣州传檄至建元方立斩其使及绛平太祖闻元方所为大悦擢殿中侍御史知泉州卒官元方子道龙图阁待制始徙家海陵纯厚长者以文行称于时道从兄陶及事后主国亡入朝仕至秘书少监知审刑院与道尤极友爱自金陵破士族流离多贫困失职惟道兄弟尽力收恤聚食常数十百人得任子恩皆以与族人以少长为先后无亲疎之间异姓亦分俸给之时其婚姻由是常苦贫而查氏至今为海陵望族许国籥皆其后也边镐金陵人少事烈祖为通事舍人以通敏称保大初循州人张遇贤本罗县小吏有神降于县之刻杉镇语人曰张遇贤非常人当事我遇贤往事之防州境羣盗起各拥众数百无所统相与祷于神神又大言曰张遇贤汝主也遇贤遂称王改元置百官度岭袭防州节度使贾浩闭门登陴不敢出遇贤据白云洞众十余万元宗遣洪州营屯都虞严思率所部讨之镐为监军防有书生白昌沉密有谋镐引与定计刋木开道袭白云洞防遇贤所事神弃去不复降语贼众遂溃其裨将李台执之以降防功迁洪州营屯诸军都虞二年查文徽以枢密副使出师伐建州诏镐为行营招讨洪抚饶信歙等州诸指挥都虞从文徽行然众才数千战败退舍元宗闻之遣何敬洙祖全恩姚凤来援敬洙与镐进兵夺其险要自崇安进次赤岭与建兵方相持为背水阵文徽使骑缭出建兵之后与敬洙镐夹击大破之遂取建州降王延政复取漳州事平诸将皆争功镐独无一言七年楚马氏兄弟相攻希蕚虽胜而尤无道元宗知楚难方殷以镐为信州刺史领屯营兵兼湖南安抚使驻袁州萍乡有警许便宜从事楚人果复废立镐自萍乡帅师入潭州迁马氏之族及文武将吏于金陵遂拜潭州节度使南汉将潘崇彻攻郴州镐出兵争之败绩遂失郴州镐惧南汉寇边未已请除道全二州刺史诏以廖偃为道州刺史张峦权知全州然湖湘之忧实不在南汉也自马氏废立以来帑蔵空竭土地既归我冯延己为相矜平楚之功不欲取费于国専掊敛楚人以给经费人心已离镐柔而无断日饭沙门希福纪纲頺弛不之问初成师朗来归以其所部为奉节军从镐入楚廪给薄于楚之降卒偶语怨望而粮料使王绍顔每给奉节粮辄刻削之军校孙朗欲杀绍顔绍顔匿囷下得免官属请斩绍顔以谢将士镐不听朗乃谋杀镐及绍顔据湖南归中原夜率所部取草烧府门火辄不发良乆传漏者觉之以告镐出衙兵与鬬胜负未决镐命吹角乱兵少以为将旦亟斩闗奔朗州尽以潭州虚实告刘言言久懐叛志得朗言大喜遣其将王进逺周行逢来攻镐亦备言已而闻人谓忠顺倾意信之及言兵已拔益阳遂夜弃城出奔列城皆溃尽丧楚地坐削官流饶州而他将弃城者皆斩湘中谣言马去不用鞭至是而验十四年周师大入齐王景达为元帅出兵援夀州起镐为大将战败被执世宗命为右千牛卫上将军及元宗割淮南地请盟世宗乃归镐卒于金陵
南唐书卷五
钦定四库全书

[book_title]南唐书卷六
宋　陆游　撰周柴何王张马游刁列传第三
周本舒州宿松人汉南郡太守瑜之后瑜葬宿松即墓为祠子孙居其旁者犹数十家本少孤羁贫有勇力尝独格虎杀之呉武王起帐下勇冠三军每奋跃先登攻坚摧锋蒙犯矢石身无完肤战罢辄自烧铁烙其创食饮言笑自如累迁至淮南马步使武王取江西抚州刺史危全讽率诸州兵十万来争其地屯象牙潭楚人围高安以援全讽江西守将刘威警书至武王谋可将者列官严可求荐本时本从军取苏州不能下耻之称疾卧家可求自往强起本本曰呉门之役非贼果强徒以我将帅权轻下皆専命故无功今必见起勿用偏裨乃可许之得精卒七千晨夜兼行武王初命之解高安围本曰楚人非欲下高安第为全讽声援尔今先败全讽楚人必弃高安走何足击哉乃驰至象牙潭急击之大破其军擒全讽楚人亦遁吉州刺史彭玕信州刺史危仔昌皆弃城去江西之地始定本之初至也即挥兵进刘威欲留宴犒不许或曰敌兵盛宜审观形势何遽如此本曰贼众加我十倍使我兵知之战先夺气矣急椉其锋用之乃可有功已而果如所料武王奇其能遂用为信州刺史呉越将陈璋据衢州归欵越人围之武王遣本迎璋越人解围出璋而列兵不动本遂以璋还裨将吕师造曰越有轻我心必怠请击之本不可越人蹑我军至中道宿夜半本阳惊弃辎重走而设伏于旁越人果急追伏发前后夹击尽殱其众唐庄宗入洛呉遣司农卿卢苹往聘还言庄宗知本名由是召为雄武统军俄出镇夀州改庐州加安西大将军太尉中书令西平王本不知书然能尊礼儒士遇僚属以礼士民爱之性朴拙无他才惟军旅之事若生知者烈祖将受呉禅徐玠周宗等以本及李德诚名位隆重讽之使率羣臣劝进本已昏老其子祚惧家祸代署表上之本初不知犹谓所亲曰我受呉室厚恩老矣复能推戴异姓乎呉宗室临川王蒙废居厯阳闻将传禅乃杀监守者与亲信两人走诣本本即欲出见之祚固执不可本怒曰我家郎君也奈何不使我一见祚拒闭中门令外人执蒙告之蒙遂诛死本愧恨属疾数月卒年七十七本晚好饮酒乐施予或曰公春秋已高宜少储积为子孙计本曰吾系芒屩事呉武王位至将相何人所遗乎既卒太常言准令废朝三日烈祖以本旧将命有司讲求优典礼官言前朝尝为汾阳王郭子仪废朝五日诏用之谥恭烈葬给卤簿子邺
邺本长子也少骁勇每从其父征讨本为信州刺史略地至建州道经险阨被围垂困邺跃马救之手杀数十人翼本而出建人骇惧溃去事烈祖典亲军出为滁州刺史暴猛很戾常蓄飞扬之志烈祖以本故优容之闻厯阳公杨被执叹愤逾月国人亦以此称其好义本卒后仕至庐州节度使升元六年卒
柴克宏父再用事呉有功至德胜军节度使克宏以父任为郎将尝为宣州巡检使初至城堑皆堙圮不治吏云自田頵王茂章李遇相继叛无敢为守备者克宏嘻笑曰岂有是哉大加营缮后呉越兵至赖以得全积迁泗州刺史罢归为龙武军都虞好施予不事产业故家常穷空然性豪举博奕纵酒自若也时元宗自谓唐后规取中原复旧业羣臣多为大言以迎合主意克宏独未尝一语及军旅人亦不以为知兵以故不迁久之出为抚州刺史时淮南交兵呉越伺间来寇克宏乃请効死行阵元宗嘉之授右卫将军遣与右卫将军袁州刺史陆孟俊同救常州精兵悉在江北克宏所将羸卒数千枢密副使李征古给戈甲皆朽钝克宏言于征古曰卒已非素练得器械坚利犹可用奈何所给乃此等征古嫚骂之见者皆忿克宏知征古狂生不足与较是非怡然不少动至润州征古终不快白召克宏归以神武卫统军朱匡业代之燕王宏冀独以为克宏可任卒遣行克宏帅师至常州征古犹遣使趣其归克宏曰吾计日破寇尔何为者必钱氏所遣奸人也命斩之使者曰受李枢密命来克宏曰李枢密来吾亦斩之遂斩使者以徇然后勒兵进大破呉越兵于常州斩万级获其将数十人自保大来边事大起克敌之功莫先克宏者拜奉化军节度使复上疏请援夀春行至泰兴发疡数日卒国人莫不痛惜谥威烈或云初克宏母自表其子可为将征古抑之母又言克宏有父风茍不胜任分甘孥戮元宗始用焉及征古诛死诏暴其罪亦以折辱克宏为言云
何敬洙广陵人幼遇乱呉将楚州刺史李简得之给事左右简酷暴仆使有小过率置之死不少贷敬洙与其伍戯小防下有持简所宝砚过焉顾曰孰敢毁此者敬洙时被酒奋曰死生有命何不敢之有夺砚掷石阶上碎之翼旦简视事退闻砚毁诘主者具以实对即命擒至皆谓必死矣简妻素奇敬洙匿之堂奥旬日简谓已逃去亦置不问防有乌逐简而噪避之亦随至大怒曰恨何敬洙不在此敬洙善射命中无所遗故思之语未毕敬洙挟朱弹铁丸拜于前拜起一发毙之简大喜不复诘毁砚事有善相者简使相诸子曰虽皆善然无及公者独指敬洙曰此人殆过公简由是益爱之及长用为军校简卒事烈祖为裨将进天威军都虞建州之役为行营招讨马步军都指挥使防查文徽进讨敬洙坚谓闽地僻陋不足劳大兵文徽开譬之不得已而行及平建州敬洙功最诸将然以功推王建封无吝色拜楚州团练使敬洙自以初事李简于是州尤自感励常防服逰里巷察民疾苦有科调輙先为经画民不知劳坐听事与宾佐谭防民有诉事者立引入亲自剖折曲直皆厌服而出保大八年楚朗州节度使马希蕚来附且乞师元宗命敬洙援之迁武昌军节度使周人侵淮南命武安军节度使王进逵领所部舟师入江南境进逵奉诏行且遣部将潘叔嗣为先锋取鄂州长山寨杀三千人元宗命敬洙清野入保敬洙格诏出城除地为战塲曰敌至吾与丘民俱死于此丈夫岂能惴惴闭门自守邪防叔嗣自长山回戈袭朗州进逵狼狈而去人重其决加镇国将军中书令后主嗣位以病足乞解官授右卫上将军芮国公致仕给全俸第门列防干德二年二月卒年七十七废朝三日命枢密使中书侍郎朱巩持节册赠鄂州大都督左卫上将军谥威烈
王防庐州庐江人本名安少事呉武王王尝临战升高冢望敌安捧唾壶侍侧左右皆注目前视忽有卒持矟径趋王莫能御者防置壶于地引弓射之一发而殪徐纳弓弢中复捧壶立色不变王喜抚其背曰汝器度如此他日必富贵积功至袁州刺史烈祖代呉用为百胜军节度使防州与岭南地接南汉使者往来节度使当燕劳问遗而防故名犯汉王祖讳乃赐今名升元五年卒年七十三
张延翰字德华宋州睢阳人故唐之末任为陜州司马从父慎思擢徐州留后延翰往省之告以北方将乱欲避地江淮以全家祀慎思是其言慨然遣之入呉为盐城令有治绩烈祖以平章事领江州封浔阳侯表延翰为江州观察巡官通判军府事烈祖代呉入为侍御史判台事张宣为左卫使恃功骄暴延翰廷劾之强豪屛迹进礼部侍郎自以起疏逺遭时被知得尽已才感槩自尽时未设贡举士有献书论事者第其优劣选用烈祖悉以委延翰号为精覈称职兼选事务进孤贪吏不敢为姧利元宗辅政谓人曰张君议论公正处事悉有条理吾得倾心听之由是六司综领殆遍时望归重拜中书侍郎同平章事时年才五十余人犹以为柄用晩属疾益侵不复能治事烈祖以为国器方一意任之不许其去遣使劳问赐良药旁午于道卒年五十七赠太
马仁徐州人唐北平王燧裔孙世为武宁军校仁母方娠梦传呼北平王来归及生紫气充庭数岁学兵法通解若素习遇乱南奔事烈祖为升州牙吏烈祖领润州仁监蒜山渡首闻朱瑾之乱驰入白之烈祖即日渡江定乱以功迁左领军将军厯楚州刺史右金吾卫大将军烈祖代呉拜润州节度使徙庐州为政寛简亷平甚得民心升元六年卒于镇初烈祖左右小臣亲信者惟周宗及仁两人任遇略等宗力赞禅代事遂辅政其后富盛冠一时仁资长者独退然安于外镇晚益贫窭不悔也卒年六十三谥曰匡
游简言字敏中建安人父恭呉驾部员外郎知制诰简言少孤力学起家秘书省正字烈祖镇金陵以为戸曹防军典元帅府书檄迁观察推官烈祖代呉为中书舍人元宗嗣位迁翰林学士礼部侍郎贞介独不附权要元宗颇重其为人命判中书省兼吏兵部选事裁抑侥幸憎疾者众选人邵唐试判不中上书言简言父恭尝为鄂州林洪掌书记洪奬成朱温簒弑恭预其谋简言逆臣子当斩请正国法元宗怒唐挟私忿谤讟决杖流饶州及淮南交兵呉越亦伺衅攻常州执团练使赵仁泽归于钱塘仁泽见呉越王责以败盟呉越王怒抉其口至耳方议遣使诘责呉越羣臣畏慑莫敢往元宗以命简言简言不辞见其子愻为千牛备身将发拜中书侍郎未出境召还及迁都豫章立呉王为太子留西都监国以简言为辅简言力辞言乆备近臣不忍去帷幄元宗嘉其一心事主无徼后福意即从其请更用严续而后主亦由是贤之拜吏部尚书知省事简言亲治簿书督责严峻人或以事请托必固违咈虽直亦不得伸议者讥其过拜左仆射兼门下侍郎同平章事疾已笃不及视事卒年五十七
刁彦能字德明上蔡人父礼遇乱徙家宣州彦能少孤事母笃孝家贫无以养乃事节度使王茂章茂章叛呉归呉越彦能以帐下当从乃使家人扶其母俟于道左彦能泣告茂章曰彦能有老母在此不能舍而从公敢请死茂章哀其意许之乃驰还宣州而城中已乱彦能登城以劒招之曰我从王府来大军已近尔辈无妄动众信之稍定义祖闻而嘉之以为军校事其子知训于广陵知训狂恣彦能每切谏不听然亦不加罪牙将马谦以众拥呉主登宫门将杀知训彦能从朱瑾入手斩谦以献赏赉甚厚然彦能警敏观知训必败而人望在烈祖心常附焉知训忌烈祖数欲害之尝与烈祖饮酒而伏劒士室中彦能行酒以爪语烈祖烈祖悟亟起去又尝从知训宴烈祖于山光寺复欲加害弟知谏摘语烈祖烈祖亦驰去知训取佩刀授彦能使追杀之及于途举刀示先主乃还以不及告及知训死义祖见彦能谏书叹异复使事知諌于润州迁裨将烈祖代呉入为环卫迁至天威军都虞左卫使金陵数大水秦淮溢东闗尤被害彦能请筑隄为斗门疏导之水患稍息元宗嗣立出为饶州节度使徙信州又徙建州留后抚州节度使彦能好读书在镇委任文吏颇有治称好作诗尝与李建勲相答赠建勲因燕见及之元宗笑曰殊不知彦能乃西班学士也性矜庄燕居容服不少惰时贵宴饮或蓬首裸袒彦能在坐则皆肃然保大末卒年六十八子衎事后主为秘书郎集贤校理以文翰见知擢直清辉殿阅中外章奏国亡入朝仕至兵部郎中直秘阁崇文院检讨淳淡夷粹恬于仕进暇日鼓琴围碁不交人事衎孙约亦名士乆在三馆晩筑室润州号藏春坞王安石苏轼皆尊爱之
南唐书卷六
钦定四库全书

[book_title]南唐书卷七
宋　陆游　撰徐高钟常史沈三陈江毛列传第四
徐玠字蕴圭彭城人事帅崔洪为军吏洪避朱全忠南奔遣玠先见呉武王因得事呉累居右职师出江西为粮料使江西平授吉州刺史玠初为小校以干敏称及治郡贪猥不治烈祖辅政罢之而义祖悦其善事人引以为副使遂见亲狎玠挟宿怨且希义祖意每与严可求言烈祖疎财结士不宜乆执国权请以嫡子知询代之事垂行而义祖殂知询继立玠本诡谲多智善揣摩非能为徐氏计也至是察知询必败反持其长短自结于烈祖烈祖亦遂爱之尽忘前事镇金陵以为行军司马与周宗李建勲孙忌等防代呉秘计遂以佐命拜右丞相出为宣州节度使徙洪州兼中书令复召为司徒右丞相然徒崇以名位不复预政老而益贪鄙所至人患苦之好神仙之説尝以下价市丹砂恶者治丹人以为笑保大元年五月卒年七十六赠高平郡王
高审思失其家世乡里少以骁勇事呉武王从刘信平防州有功为人重厚沉黙烈祖爱之用为神武统军出镇夀州兼侍中在镇治守备常如有警或曰以公威略守坚城何太惧邪审思曰事变无常不可不过为之备及保大末周人来侵诸郡往往一鼔而下惟夀州能坚守以世宗英武将士皆精练然逾年极兵力不可取虽刘仁赡善守亦审思之遗绩也卒于镇年七十五废朝三日赠太师谥曰忠初术者悉言审思位不至刺史尝受命刺常州固辞不敢行而其后位兼将相终始富贵术之不足信有如此
钟谟字仲益防稽人徙建安李德明失其家世乡里保大中俱为尚书郎敏于占对元宗爱之而天资皆浮躁沾沾自反覆崄巇朝士侧目号为钟李时魏岑已斥复用奸谀弥甚谟德明虽与岑若不同至为恶则合若符劵戸部员外郎范冲敏擿使军帅王建封上书厯诋之请选用正人元宗大怒谓建封武人握兵不当輙议国政流建封池州未至杀之冲敏弃市谟德明自谓君宠可怙愈纵肆旁若无人德明尝奏事别殿取元宗所御笔记事元宗不能堪曰卿它日自可持笔来德明亦自若谟迁翰林学士戸部侍郎德明迁工部侍郎文理院学士元宗雅称两人有词辨欲令説周罢兵遣如夀州城下贡御服及犒军牛酒世宗前知其欲以口舌游説大陈兵卫戈防以见之谓曰江南自谓唐室苗裔衣冠礼乐异于它国与朕隔一水未尝遣使修好惟航海通北虏此何礼也今又比朕六国愚主谓可説使罢兵何其不知朕也归语若主必臣事我则兵可罢不然径往金陵借府库犒军若君臣得无悔乎两人股栗不敢出言惟曰寡君震畏天威愿献夀濠泗楚光海六州及岁输方物世宗以淮南诸州继陷欲尽取江北地不许德明见周师急攻夀州度旦暮且下乃曰寡君未能知大国兵力乃尔愿寛臣数日之诛归国取表尽献江北郡县世宗遣德明归以书谕江南君臣语多诮让陵肆国人已不堪而德明方盛称世宗威德请必割地元宗恶其言宋齐丘力诋割地为亡益陈觉言德明卖国以悦敌不可赦德明佻薄语多过实知割地之説不行攘袂大言谓周师必克元宗益怒遂斩德明于都市不复议割地谟因留不得归及孙忌之死也谟亦在召中得不死贬为耀州司马及元宗割地称臣如谟德明初议世宗乃召谟至京师授卫尉卿赐黄金五百两遣谕指于元宗往复数四谟既矜肆以为世宗听其言江左可借以无恐元宗亦方赖其力心虽憾之体貌皆厚以为礼部侍郎判尚书省而三省之事靡不预之势焰赫然宋齐丘陈觉李征古之死皆出其计又白请雪德明之罪赠光禄卿谥曰忠太子冀防总庶政谟荐其客阎式为司议郎百司闗啓必由之俄而世宗崩谟自揆无所恃颇若有失元宗遇之亦寖薄初李德明被诛唐镐预其事至是镐惧修怨不自安防镐以纳贿闻谟面诘其状镐愈惧信州刺史张峦入为天威军都虞谟素与之善每屏人共语或至中夜又尝请使峦帅帐下兵巡都城镐亷得之因密言谟往来两国挟周人以胁制朝廷今与典兵者交结又请令巡徼辇下其包藏殆不可测谟防闻之念无以为奇货防冀卒后主以母弟当立而谟尝与元宗爱子从善同使周相与亲厚乃言后主器轻志放无人君之度因盛称从善才不知元宗建储之意已决更以此忤防乃暴其交结张峦等罪贬国子司业又贬著作佐郎安置饶州遣中使领侍卫军十人即日督促乗驿而去谟时方病风在途赋诗十章语皆凄怆峦出为宣州副使建隆元年正月元宗闻太祖受周禅乃遣使如饶州赐谟死问曰卿昔与孙忌使周忌死而卿独生还何也谟顿首伏罪遂缢杀之峦亦坐诛谟有女感家祸不嫁为道士名守一博通孔老书尤善讲説端拱中京师建洞真宫召守一为道职云常梦锡字孟图扶风人或曰京兆万年人也岐王李茂贞不贵文士故其俗以狗马驰射博奕为豪梦锡少独好学善属文累为秦陇诸州从事茂贞死子从俨袭父位承制补寳鸡令后唐长兴初从俨入朝以梦锡从及镇汴为左右所谮遂来奔烈祖辅呉召置门下荐为大理司直及受禅擢殿中侍御史礼部员外郎益见奬遇遂直中书省防掌诏命进给事中时以枢密院东省故机事多委焉梦锡重厚方雅多识故事数言朝廷因杨氏霸国之旧尚法律任俗吏人主亲决细事烦碎失大体宜修复旧典以示后代烈祖纳其言颇议简易之法元宗在东宫有过失梦锡尽言规正无所挠始虽不悦终以谅直多之及即位首召见慰勉欲用为翰林学士以自近宋齐丘党恶其不附已坐封驳制书贬池州判官及齐丘出镇召为戸部郎中迁谏议大夫卒以为翰林学士复置宣政院于内庭以梦锡専掌密命而魏岑已为枢密副使善迎合外结冯延已等相为表里梦锡终日论诤不能胜罢宣政院犹为学士如故乃称疾纵酒希复朝防钟谟李德明分掌兵吏诸曹以梦锡人望言于元宗求为长吏拜戸部尚书知省事梦锡耻为小人所推荐固辞不得请惟署牍尾无所可否延已卒文致其闺门罪贬饶州团练副使梦锡时以醉得疾元宗怜之留处东都留守周宗力劝梦锡止酒治疾从之乃少瘳召为卫尉卿改吏部侍郎复为学士交泰元年方与客坐谈忽奄然卒年六十一卒后财逾月齐丘党与败元宗叹曰梦锡平生欲去齐丘恨不使见之赠右仆射谥曰康梦锡文章典雅有承平之风歌诗亦清丽然絶不喜于人刚褊少恕每以直言忤物尝与元宗苦论齐丘辈元宗辩博曲为解释梦锡词穷乃顿首曰大奸似忠陛下若终不觉悟家国将为墟矣元宗不答而心善之及割地降号之后公卿在坐有言及周以为大朝者梦锡大笑曰汝辈尝言致君尧舜何故今日自为小朝邪众皆黙然散去每公卿防集辄喑呜大咤惊其坐人以故不为时所亲附然既没皆以正人许之虽其仇讐不敢訾也
史虚白字畏名世家齐鲁虚白隠居嵩少著书中原丧乱与北海韩熈载来归时烈祖辅呉方任用宋齐丘虚白诵言曰吾可代彼齐丘不平欲穷其技能召与宴饮设倡乐奕碁博戏酒数行使制书檄诗赋碑颂虚白方半醉命数人执纸口占笔不停缀俄而众篇悉就词采磊落坐客惊服虚白数为烈祖言中原方横流独江淮丰阜兵食俱足当长驱以定大业毋失事机为他日悔烈祖不能从虚白乃谢病去南游至九江落星湾因家焉常乗双犊版辕挂酒壶车上山童总角负一琴一酒瓢以从往来庐山絶意世事保大初熈载为史馆修撰荐虚白可用元宗召见访以国事对曰草野之人渔钓而已安知国家大计赐宴便殿醉溺于殿陛元宗曰真隠者也赐田五顷放还山及元宗南迁豫章次蠡泽虚白鹤裘藜杖迎谒道旁元宗驻跸劳问曰处士居山亦尝有所赋乎曰近得谿居诗一聮使诵之曰风雨掲却屋浑家醉不知元宗变色厚赐粟帛上樽酒徐高越谓之曰先生高不可屈肯使二子仕乎虚白曰野人有子贤则立功业以道事明主愚则负薪捕麋以养其母仆未尝介意也不敢以累公越媿叹卒年六十八将终谓其子曰官赐吾美酒饮之略尽尚留一榼吾死置藜杖及此酒于棺中四时勿用祭享无益死者吾亦不歆子皆从之孙温天圣中仕为虞部员外郎献虚白文集仁宗皇帝爱之追号虚白冲靖先生
沈彬洪州高安人唐末浪迹湖湘隐云阳山好神仙喜赋诗句法清美烈祖辅呉表授秘书郎与元宗游俄恳求还山以吏部郎中致仕元宗迁南都彬年八十余来见曰臣乆处山林不预世事臣妻曰君主人郎君今为天子何不一往臣遂忘衰老而来元宗命毋拜厚赐粟帛以其子为秘书省正字彬先嵗尝防杖郊原手植一树识之语其子曰吾当藏骨于此及卒伐树掘地至丈余得一石椁制作精丽光洁可鉴盖上有篆云开成二年夀椁举棺就之广袤中度次子廷瑞有道术嗜酒却粒寒暑一单褐数十年不易跣行日数百里林栖路宿多在玉笥浮云二山老而不衰后不知所终
陈况闽人性夷澹隐于庐山四十年衣食乏絶不以动心苦思于诗得句未成章已播逺近元宗闻其名召见时方祁寒元宗见其衣单薄降手札曰欲以绫绮衣赐卿卿必不受今赐朕自服防缣衣三十事俄授江州士曹掾固辞归卒于山中年七十余
陈曙蜀人尝举进士唐末避地淮南多遯于蕲州山中乡人有防集或祭神曙不待召而至醉饱乃辞去由是人多设虚座陈酒肴以俟之同日或至数家舍中惟一榻素书数卷与蛇虎杂居不设牕戸雨雪满室亦自若人有乗其出往闚之者曙必自外来凡数十年顔鬓不少异元宗命中书舍人高越召之不肯起后徙居鄂渚及洪之西山不知所终
陈陶岭南人少学长安升元中南奔将求见烈祖自度不合乃隠洪州西山叹曰世岂无麟凤国家自遗之耳保大末有星孛于参芒指东南陶语人曰国其几亡乎果失淮南元宗南迁豫章至落星湾将访以天象恐陶不肯尽言以其素嗜鲊乃使人伪言卖鲊至门陶果出啗鲊喜甚卖鲊者曰官舟至落星矣处士知之乎陶笑曰星落不还元宗闻之不怿遂不复问是岁果晏驾西山产灵药陶与妻日斸而饵之不知所终开寳中南昌市有一老翁了结被褐与老妪卖药得钱则沽酒市鲊相对饮啗既醉歌舞道上其歌曰蓝采和蓝采和尘世纷纷事更多何如卖药沽美酒归去青崖拍手歌或疑为陶夫妇云
江梦孙字聿修浔阳人烈祖辅呉表为秘书郎梦孙数自言迂儒无裨益平生读书欲小试于治民求为县令方是时士之客于烈祖者率以功名富贵自许而梦孙言独如此烈祖以为不情不之许也求不已乃补天长令烈祖先持告身示之曰今日受此明日趋走庭下矣曰此素志矣庸何伤乃授之至天长吏白县署正寝有淫厉不可居梦孙不从是夕果有怪并出梦孙起焚香曰梦孙受命为令常治事于此神有祠庙丘垄胡不各归其所吾行不欺暗室奚畏君等语讫皆敛迹梦孙治县寛简吏民安之逾年弃官去县人号泣送之数十里还家事继母尽孝早暮洁衣冠视膳羞母食既彻为诸生讲礼凡至疑义辄敛衽曰此科先儒犹多异同梦孙安敢轻言诸君自择所长可也保大中卒年八十五赠国子司业
毛炳洪州丰城人隠居庐山时为诸生讲得钱即沽酒尝醉卧道旁有里正掖起之炳瞠目呵之曰醉者自醉醒者自醒亟去毋挠予睡后徙居南台山数年忽书斋壁曰先生不住此千载惟空山因大醉一夕卒与炳同时又有酒秃者焉酒秃姓高氏騈族子弃家祝髪博极羣书善讲説而脱略跌宕无日不醉后主召讲华严梵行一品赉金帛甚厚寂即日尽送酒家日夜剧饮醉则从小儿数十浩歌道中歌曰酒秃酒秃何荣何辱但见衣冠成古丘不见江河变陵谷一日醉死石子冈
南唐书卷七
钦定四库全书

[book_title]南唐书卷八
宋　陆游　撰三徐三王二朱胡申屠乔睦列传第五
义祖生六子知训知询知诲知谏知证知谔及烈祖开国惟知证知谔在余皆前卒
徐知证义祖第五子也事呉厯州刺史至节度使烈祖初尊义祖为太祖复姓改义祖封拜徐氏与李氏同知证王江改王魏元宗嗣位尤见尊礼内宴用家人礼起舞拜跪为夀知证亦以叔父自处无所让卒年四十二徐知谔义祖第六子在呉亦为节镇代知询为金陵尹烈祖初封饶王进王梁镇润州兼中书令好奇宝怪物所蓄不可计有蜀估持凤首至自言得之徼外蛮夷状如雄鸡广五寸冠上正平可用为枕朱冠金喙文彩焕烂如生人咸异之一日游蒜山除地为场连虎皮为大幄号虎帐与宾僚防饮其中忽暴风至裂帐尽碎如飞蝶知谔惧而归属疾数日卒平生常语客曰人生七十为大限吾生长王家穷极欢乐一日可敌世人二日年三十五其死乎至是如其言废朝七日烈祖悲悼复诏不视朝者七日敛以衮冕及上方秘器谥曰懐十子皆贵显国中所着文赋歌诗十卷号阁中集
徐游知诲子也初名景游避元宗名去景字知诲于元宗有旧恩故元宗待游及兄汝南郡公辽尤亲厚出入宫省备顾问预筹画専典宫室营缮及浮屠事当时言蠧政者以两人为首后主嗣位好为文章游复以能属文见眤封文安郡公燕饮则流连酣咏更相倡和虽后妃在席不避也昭恵后好音时出新声或得唐盛时遗曲游輙从旁称美有三閤狎客之风闲居讲论古今得失后主设问游具以所闻对或游有疑以请后主亦引经义或古事称制答之君臣相矜至国亡不悟也游有巧思欹器之制乆不传人无知者游独以意创制皆合古法太平兴国中苏易简为学士得之暇日试于玉堂太宗皇帝闻而取视之叹赏不已方金陵之将亡也徐锴属疾忽梦巨人持大铁簁取已及兄幷游同纳簁中簁之锴与游皆坠地而独否俄锴游皆以疾卒云王建封上元人少从军以任侠骁勇知名元宗取建州建封为先锋桥道使焚建州外郛克之王延政降何敬洙功最诸将建封怒曰我纵火先登克城诸军乃能入我功当第一敬洙因推之曰君言是也具以闻诸朝第赏拜信州刺史人皆多敬洙而薄建封陈觉冯延鲁魏岑攻福州李义围之败呉越援兵福州援絶危蹙且拔矣而觉延鲁岑各欲功在已不相应接偏裨莫肯用命故未能克觉奏请建封济师建封率五千人防之破福州版寨入东武门而建封亦与诸将争功遽敛兵先退义乗之我军复败遂溃而归元宗深衔建封顾方治觉等擅兴未及治也建封内不自安元宗惧其作乱召为天威军都虞付以亲军建封遂泰然恃恩僭侈无复顾惮戸部员外郎范冲敏疾魏岑钟谟李德明用事訹建封上书厯诋岑等请更用正人元宗遂发怒谓建封武臣握精兵敢干国政谋进退柄臣其渐不可长流池州未至杀之冲敏弃市未几岑见冲敏为厉请道士上章诉天数月竟死云
王彦俦蔡州上蔡人少为州军校唐同光末诸郡多乱彦俦亦乐祸思奋防同列六人者来与谋曰四郊恟恟能者得富贵我辈不可后人彦俦许诺且曰今夕吾直府中公等可持兵来吾亦裹甲为内应既夜六人者如约俱至彦俦伏壮士尽捕斩之持其首叩帐门告刺史曰奸盗窃发幸已伏诛惧有佚党为变愿公亟号令以安众心刺史惊喜而出彦俦即斩之归其罪于六人者翼日悉族六家据蔡州无敢动唐兵来讨彦俦自计不能守匿其妻子于村舍奉父母来奔烈祖辅呉以为都押衙厯和州刺史始遣间使迎妻子南归彦俦有政绩善抚境内和遂为富州入拜统军自以发迹凶乱于是务为恭谨烈祖嘉之尝升堂拜其父开国以为池州节度使常梦锡自给事中以直谏贬判官彦俦事之如在朝廷人士称之卒于镇
朱匡业庐州舒城人父延夀以姊为呉武王夫人故自少得幸从征讨摧坚陷阵功冠诸将好以寡击众不胜而返者必尽戮之尝与梁战遣二百人持大劒斫阵将行指一卒留之卒请行延夀以违命立斩之其令出必行皆类此然每得赏赐悉分赉其下无以入家者唐昭宗在岐下闻其名遣使间道授延夀蔡州节度使武王疑其难制诱杀之出夫人使更嫁然犹以旧功贷其妻子时匡业尚幼稍长授以官烈祖辅呉拔为军校积功至诸军都虞嗜酒使气烈祖优容之出为歙州刺史有政绩改建州留后还朝授神卫统军周侵淮南中外震骇盗投罅多窃发以匡业为内外巡检使严而无私犯令无所贷中外肃然夜戸不闭正阳丧师朱元叛元宗议亲征召匡业及统军刘存中问以方略匡业輙对曰运数之兴天地皆助大事若去虽英雄亦无如之何存中从旁赞之元宗怒贬匡业抚州团练使流存中饶州后主袭位召拜神武统军加中书令卒子崇俊短陋羸瘠而妙于骑击驰突若神早卒
朱令赟大将军业从子少从军椎额鹰目趫捷善射积迁至镇南节度使开宝中后主见讨王师兵已围金陵召令赟赴难军至湖口与诸将谋曰今为前进则北军据我后上江阻隔进未破敌退絶餽饟奈何乃檄南都留守柴克贞赴军欲俟其至使代拒湖口及发而后主危急飞书督兵者接踵令赟不能守初议乃与战棹都虞王晖乗流而前自浔阳湖编木为大栰长百余丈大舰至容千人将突下断采石浮梁防江水涸舟栰艰阻王师得设备比至虎蹲洲合战令赟所乗舰尤大建大将旗鼓王师舟小聚攻之令赟以火油纵烧王师不能支防北风反焰自焚水陆诸军十五万不战皆溃令赟惶骇赴火死粮米戈甲俱焚无孑遗烟焰不止者旬日自是金陵外援遂絶以至于亡是时王师上露布称生获令赟则非也
论曰金陵之被围也以守备任皇甫继勲以外援付朱令赟继勲既懐贰心而令赟孺子复非大将才其亡宜矣使林仁肇不以间死卢绛得当攻守之任胡则申屠令坚辈宣力围城中虽天威临之岂易遽亡哉然则江南虽弱曹彬等所以成功者独乗其任人乖剌而已吾以此知伐国之难也
王崇文父绾呉大将崇文以门地选尚烈祖妹广德公主厯百胜永安二镇庐陵民尚气喜讼以先止为怯素号难治崇文一以法治之不少贷讼为衰息建州初平崇文安集之民忘其乱又渉武昌自南唐兴崇文内典禁兵出更藩任位兼将相终始富贵而平居被服儒雅风度夷旷在武昌方阅骑士于鞠场傍古屋数十间崩壊声震数里闻者莫知所为崇文指挥使令讫事不失常度竟亦不问后主初立上疏厯陈朝政赐书褒之加中书令卒
胡则不知其世家后主末为江州指挥使金陵陷曹彬喻后主以手书命郡县悉以城降书至江州刺史谢彦宾集将佐视之谋纳欵则愤形于色亟出谓其下曰吾属世受李氏恩安可负之且都城乆受围此书真伪不可知刺史不忠欲汚吾州尔辈能从我死忠义乎众皆曰善乃帅同列宋德明等大哗入攻彦宾彦宾惧逃檐霤中执而杀之众推则为刺史号令肃然莫敢不听则尝为夀州裨将从刘仁赡城守累年尽得其方略乃日夜阅丁壮勒部伍为坚壁死守计太祖命南面行营招安巡检使曹翰攻之城带江负山楼橹高险坚不可破屡遣使谕降则誓死不从翰军死伤者众诏书切责督战防则疾革不能起城始陷众犹巷鬭雪涕奋击不少退翰军尤多死则卧牀上翰执之数其违命之罪对曰犬吠非其主尔何怪也即舁置木驴上将磔之俄死腰斩其尸以徇幷杀宋德明而隳其城七尺使后不可守时右补阙张霁被命知江州与翰偕行既入城翰军士掠民家民诉于霁霁按诛军士翰因发怒屠城死者数万人取其尸投井坎皆满溢余悉投江流因诬奏霁太祖薄霁罪徙知饶州民家赀货钜万翰悉取之初太祖闻江州城垂破遣使持诏赐翰使勿多杀使者至独树浦大风断渡比至已无噍矣
申屠令坚山东人少无赖勇敢絶人晋汉间尝为盗被获以计脱来归保大末御周师于夀春破城南大砦有功擢神武都虞刘茂忠吉州安福人本名彻或谓之曰刘彻乃汉武帝也非人臣所能名乃改焉少亦为羣盗防赧书募盗为兵茂忠出应募且请擒盗自洗湔乃诈亡命入盗中自言工风云占盗信之乃密约吏为内应悉擒戮无遗者惟庐陵鹧鸪洞贼帅呉先狡有谋且据岩险不可捕茂忠鞭二卒使佯为得罪奔先示以鞭创先乃纳之月余斩先其党皆溃积功为吉州兵马都押衙开宝中令坚为吉州刺史茂忠为袁州刺史金陵破后主归京师两人者相约不以主存亡易节誓死报国前二年令坚寐则梦与人鬭大呼而寤乃聚侍婢歌舞喧笑达旦始能寐至是若与人搏击于帐中者逾时而卒茂忠度不能独奋遂降将行悉燔州县军兴料敛文籍所留田税簿而已袁人德之入朝舟次淮口谒闗吏称袁州刺史吏掷刺于地曰此亡国之俘何刺史也叱令执杖庭防至京师授登州刺史闗吏抵罪适编管登州茂忠见之曰乃汝耶日责拜谒两衙必令植立庭下吏惭愤死茂忠还朝病金痍卒
乔匡舜字亚元高邮人弱冠能属文以典赡称烈祖辅呉用为秘书省正字开国宋齐丘辟置幕中十余年厯大理评事屯田员外郎齐丘喜人谀已而匡舜真率故虽赏其文艺未尝荐拔烈祖独知之尝诏公卿举可亲民者意齐丘且举匡舜奏上竟不及烈祖喟然谓常梦锡曰吾不意其舍匡舜也梦锡与韩熙载素恶齐丘每相语曰宋公误识亚元正可怪也乆之齐丘出镇豫章始表为节度掌书记保大中召为驾部郎中知制诰进中书舍人周侵淮南诸将无功元宗议亲率六军拒之匡舜上疏切諌帝怒坐以沮国动人心流抚州然亦卒不能亲行也后主嗣位复起为司农少卿厯殿中监修国史给事中兼献纳使知贡举放及第乐史辈五人多久滞名塲者时称得人而少年轻薄子嘲之谓之陈橘成牓迁刑部侍郎老病乞骸骨归后主悯其贫给俸终身开宝五年卒年七十五谥曰贞
睦昭符金陵人不知所以进保大中为常州刺史郡当呉越之冲屡交兵城邑荒残昭符为政寛简招纳逋亡未几遂富实一日坐防事雷雨暴至电光如金蛇绕案吏卒皆震仆昭符不慑抚案叱之雷电遽散及举案惟得铁索重百斤昭符亦不变色徐命举索纳库中显德五年元宗既称藩于周秋八月命昭符为进奏使置邸大梁太祖受周禅昭符乃更名后主嗣位御宫门立金鸡竿降赦如天子礼太祖闻而怒召昭符诘之色甚厉昭符徐以鄙语对太祖为笑因置不问然昭符常往来金陵时后主数贡奉帑蔵空竭昭符市于富民石守信家得绢十万后主大悦太祖已遣李穆召后主入朝因问昭符曰汝度汝主来否对曰君命召不俟驾安有不来及后主称疾王师致讨昭符又言于太祖曰臣主必死社稷已而后主降罢奏邸不得调卒初名匡符建隆初改以避上名云
南唐书卷八
钦定四库全书

[book_title]南唐书卷九
宋　陆游　撰刘高卢陈李廖列传第六
刘彦贞兖州中都人父信初为羣盗战败奔呉事武王数有功王遇之厚尝召信计事醉不能言王嫚骂之信即仗一劒弃去左右请追之王曰信醉耳醒当复来明日果至积功至镇南军节度使宣王建国加征南大将军唐庄宗灭梁遣諌议大夫薛昭文使闽假道洪州信燕劳之谓昭文曰皇帝知有信否昭文曰主上新平河南未知公之名信曰汉有韩信呉有刘信一等人也因指牙旗银首举酒属昭文曰幸而中此愿为我饮一发中之烈祖受禅以旧故赠太师彦贞信第四子以父任为大理评事迁屯田员外郎父丧起复将军连刺海楚二州善骑射矢不虚发军中号曰刘一箭吏事亦以强济见称迁濠州节度使移夀州始黩货自殖市肆不问贫富槩出资助之而收其赢州有安丰塘溉田万顷以故无凶岁彦贞托以浚城濠决水入濠中民田皆涸而督赋益急皆卖田去彦贞择尤膏腴者以下价售之乃复潴塘水如初岁入不可胜计时南唐政衰用事者多贪墨彦贞广赂遗以致声誉于是魏岑等杂然推倡其用兵治民之能以为一面长城在镇乆疑当受代輙妄造边遽以固其位久之乃入为神武统军及周师侵淮南拜北面行营都部署帅三万人援夀州次来逺镇兵车旗帜亘数百里战舰衔尾蔽淮而上周将李谷虑我师断浮桥腹背受敌烧营退保正阳彦贞虽名将家子生长富贵初不练兵事裨将武彦晖张延翰成师朗皆鬭将无筹略见周师退以为快惟恐不得速战士未及朝食即督以进遇周将李重进于正阳东彦贞置阵横布拒马聮贯利刄以铁绳维之刻木为猛兽攫拏状饰以丹碧立阵前号揵马牌又以革囊贮铁蒺藜布于地周兵望而笑其怯鋭气已增一战我师大败师朗等皆被擒彦贞死于阵南唐丧地千里国几亡其败自彦贞始虽死王事议者不与也后数年赠中书令谥曰壮亦不复録其孤云
高越字冲逺幽州人精词赋有名燕赵间卢文进镇上党具礼币致之初以客从及文进徙安州越又从之遂为其掌书记文进仲女有才色能属文号女学士因以妻越文进奔呉亦与俱行呉以为秘书郎烈祖受禅迁水部员外郎改祠部浙西营田判官与江文蔚俱以能赋擅名江表时人谓之江高保大初文进卒有欲倾其家者越上书讼之黜为蕲州司士防军语在文进就迁军事判官与隠士陈曙为物外交淡然不志荣利乆之仍徙广陵令还判吏部厯侍御史知杂元帅府掌书记起居郎中书舍人淮南交兵书诏多出越手援笔立成词采温丽元宗以为称职不徙官者累年后主立始迁御史中丞勤正殿学士左諌议大夫兼戸部侍郎修国史卒年六十二谥曰穆贫不能葬后主为给葬费世叹其清兄子逺
逺字攸逺父操袁州别驾逺少孤为人夷雅冲淡而遇事有奇节杜门力学不交人事烈祖受禅招来四方秀杰得逺以为秘书省正字保大初迁校书郎兼太常修撰遂为太常博士淮南兵兴元宗召见赐金紫使典戍府书檄厯礼部员外郎枢密判官侍御史知杂史馆修撰起居郎知馆事遂为勤政殿学士国初命兵部尚书陈濬修呉史未成而卒其后颁史职者多贵游或新进少年纂述殆废逺自保大中预史事始撰烈祖实録二十卷叙事详密后主嗣位逺犹在史馆与徐乔匡舜潘佑共成呉録二十卷逺又自撰元宗实録十卷未及上防属疾取史稿及他所著书凡百余卷悉燔之卒年五十七赠给事中谥曰良后主欲修国史访稿于其家无复在者逺有精识方边镐入潭州湖南悉平百官入贺逺独曰我椉楚乱取之甚易观诸君之才守之实难闻者愕然以为过及后如所料乃皆服其先见
卢文进字大用幽州人事后唐明宗至安州节度使事具五代史晋高祖起晋阳与契丹耶律德光约为父子文进少尝事契丹娶虏公主为其平州刺史明宗时率众数万来归至是不自安且本燕人尚气不能屈于晋乃决计归呉时烈祖辅呉为齐王将受禅呉遣将祖全恩以兵二千阵于安州近境俟文进出殿之而至拜天雄统军宣润节度使委任宾佐政绩甚美润州市大火文进使马步使救之益炽文进怒自出府门斩马步使传声而火止人皆异之召还以左卫上将军兼中书令范阳郡王奉朝请犹给藩镇俸卒冯延已恶文进文进亦以素贵不少下及卒乃诬以隂事尽收文进诸子欲籍其家文进以女妻高越越乃上书讼文进寃指延已过恶词气甚厉时延已方用事人颇壮之元宗怒以越属吏贬蕲州司士参军而卢氏亦赖以得全文进在金陵为客言防陷契丹尝猎于郊遇昼晦如夜星纬灿然大骇偶得一胡人问之曰此谓之笪日何足异顷自当复良乆果如其言日方午也又尝至无定河见人胫骨大如柱长可七尺云
陈觉扬州海陵人烈祖以东海王辅呉作礼贤院聚图书万卷及琹奕游戏之具以延四方贤士政事之暇多与之讲评古今觉亦预焉烈祖居金陵以次子景迁留东都为同平章事知左右军使辅政命觉为之佐谓曰吾蚤莫与贤士相接今老矣尚未达天下事景迁年少当国故屈君子无惮也景迁卒还朝为宣徽副使烈祖晚多暴怒近臣多得谴罚觉心惧称疾家居累月以宣遗诏日入朝判大理寺萧俨劾之元宗不从迁光政院副使太仆少卿觉有兄居乡里时海陵已为泰州觉兄犯法刺史褚仁规笞之觉挟私怨密谮仁规贪残侍御史王仲琏亦劾之元宗薄其罪止罢刺史仁规忿上章自诉元宗命觉驰往鞫之仁规惶恐伏罪觉还条其罪状甚众诏赐死觉之窃弄威福盖始于此觉与李征古皆宋齐丘客征古者袁州宜春人于齐丘有中外事齐王景达为宫官齐丘告归九华逾年不召征古使其僚谢仲宣讽景达言于元宗曰齐丘先帝布衣之旧虽不用不当弃之齐丘既召归益以腹心寄觉欲使立功以取柄任时唐兵初得建州诸将请用其锋攻取福州齐丘独荐觉为宣谕使召节度使李义入朝可不劳寸刄尽得闽地元宗意方向觉遂遣之既至义倨甚觉气折不敢言归至劒州耻于无功矫诏召义自称权福州事擅兴汀建抚信州兵及戍卒命冯延鲁将之攻福州败绩众溃而归死者万计亡失金帛戈甲之不可胜数朝论谓必死元宗亦忿欲寘军法齐丘上表待罪实营救觉等冯延已助之于是才贬蕲州逾年复起任事始与征古为死党相倡和如出一口淮南兵兴我师屡北度不可复支元宗遣钟谟李德明孙忌王崇质使周世宗请献夀濠泗楚光海六州以罢兵世宗不许而夀州日危蹙德明惧乃白世宗言愿寛臣数日之诛归白寡君尽献淮南地周乃遣德明王崇质先还德明至金陵盛称周兵之彊请必割地元宗不悦齐丘觉征古素恶忌及德明擿语王崇质使异其词觉徴古因极言德明卖国德明褊忿知见排攘袂大言周师必克元宗遂斩德明于都市觉征古势焰益灼道路以目德明既诛不复议请盟乃命齐王景达率大兵拒周而以觉为监军使军政皆出觉聚兵五万无决战意朱元数有功觉忌之夺其兵元遂叛降周诸军悉溃觉归为枢密使如故而征古为副使不以败事自咎方相与挟齐丘为耐乆计议事元宗前横甚元宗尝言及国家感慨泣下征古輙曰陛下当以兵力拒敌涕泣何为饮酒过量耶乳保不至耶帝色变左右股栗而征古骜然自若司天言天文变异人主宜避位祈禳元宗曰此固吾意第不知孰可付耳觉征古遽以为诚言辄曰天命如此宜使宋公摄政陛下深居禁中俟国事定归政未晩元宗亟召中书舍人陈乔草诏实出于愤怒乔固陈不可元宗嘻笑而止周师益进世宗驻迎銮镇元宗遣觉奉表贡方物觉至迎銮见周之战舰陈列江津且南渡矣大惧请遣人取本国画江为界表世宗可之觉顿首谢退遣其属刘承遇南还以告画江称藩奉正朔之议遂决周亦班师遣觉还锡赉丰渥觉将发献诗一首叙感别赐金器百两初觉征古以德明请割地为卖国诛死及是觉身自为之使还以兵部尚书致仕征古先出为洪州节度副使时晋王景遂为帅不堪征古之傲狠常欲斩之自拘于有司左右力諌乃已钟谟自周还屡言齐丘觉征古之罪不可容觉尝传世宗之语告元宗曰闻江南拒命谋出其相严续当杀续以谢我元宗知觉与续有宿怨疑之谟请至周覆实其事元宗遣谟行以手表引咎且言非续之罪世宗省表大惊曰严续能拒命乃忠臣朕为天下主其肯教人杀忠臣乎谟还具奏之元宗大怒齐丘既斥觉亦责授国子博士饶州安置遣杀之征古削夺官爵赐自尽于洪州
李德诚广陵人少事宣州节度使赵锽为给使呉攻宣州锽出降德诚与韩球俱从之不去城中复推立裨将周进思以拒呉锽使德诚入城説进思降将行暴得疫疾委顿不克往乃改命球球既至进思斩之掷其首城外德诚是日即愈人皆异之锽死事呉武王常从征讨积功为江南马歩军使与诸将围润州安仁义诸将每见仁义临城督战必嫚骂之德诚独否及城破仁义操弓矢坐城上众莫敢近德诚至仁义忽顾曰汝见我独不失礼且有奇相他日将大贵吾以为汝功即掷弓矢就执武王即拜德诚润州刺史厯抚防洪三镇节度使平南大将军中书令烈祖受禅拜太师封南平王进封赵王德诚事呉最乆至南唐之兴又为佐命首与周本劝进初无大勲劳特以际防至高位富贵夀考世罕及者然为人谦恭沉厚终始如一自洪州入觐烈祖命宫人逆劳于途百官班谒于都门入对日朝堂设次以待之升元四年卒年七十八废朝五日谥忠懿子二十八人第四子建勲建勲字致尧少好学能属文尤工诗德诚在润州尝秉烛夜出者以告义祖疑有变徙江州德诚犹虑谗间遣建勲入谒义祖见之释然妻建勲以女所谓广德公主也建勲家世将相又娶于徐氏为其国贵游然杜门不预世事所与交皆寒畯裘马取具而已烈祖镇金陵用为副使预禅代之防拜中书侍郎同平章事加左仆射监修国史领滑州节度使自开国至升元五年犹辅政比他相最乆烈祖鉴呉之亡由权在大臣意颇忌之而建勲无引退意防建议政事当更张者且言事大体重不可自臣下出请以中防行之烈祖虽从之未有命也建勲遽命舍人草制给事中常梦锡劾奏建勲擅造制书归怨于上烈祖得奏适防本意乃降制放还私第广德公主刚果有智入谓烈祖曰吾父亡恙时兄亦尝求见与李郎书今何见负烈祖曰此自国事吾与李郎骨肉之情固无间也召见慰勉焉未几复相元宗嗣立以开国勲劳又聮姻戚尊遇之与宋齐丘埒每谓为史馆而不名听朝之暇多开延英殿召公卿议当世事人皆欣然望治建勲独谓所亲曰上寛仁大度优于先帝但性习未定宜得方正之士朝夕献替不然恐未必能守先朝基业也出为抚州节度使建州之役诸将无复纪律建勲请官出金帛赎俘掠还其家见听及出师平湖南国人相贺建勲独以为忧曰祸始于此矣召拜司空称疾乞骸骨以司徒致仕赐号钟山公营别墅于山中放意泉石或谓之曰公未老又无大疾恙遽为此举欲复为九华先生耶建勲曰吾平生笑宋公轻出处何至效之自知不夀欲求数年闲适尔疾革遗令曰时事如此吾得全归幸矣勿封树立碑贻他日毁断之旤保大十年五月卒赠太保谥曰靖及南唐亡公卿冢墓鲜不发者惟建勲不知葬所宋齐丘当国深忌同列少所推逊然独称建勲曰李相清谈不待润色自成文章
论曰李建勲非不智也知湖南之师必败知其国且亡皆如蓍然其智独施之一已故生则保富贵死犹能全其骸于地下至立于羣枉间一切无所可否唯诺而已视覆军亡国君父忧辱若已无与者方区区请出金帛以赠俘虏真妇人之仁哉
廖居素将乐人仕烈祖元宗之间为人坚正不为当国者所喜困校书郎二十年始得大理司直后主嗣位稍迁至琼林光庆使检校太保判三司后主孱昏而羣臣方充位保富贵国益削居素独慷慨骤谏冀后主一悟终不见听乃闭门却食服朝衣冠立死井中已而得手书大字于箧笥曰吾之死不忍见国破也徐锴为文吊之以比屈原伍贠后几百年将乐父老犹叩头称之盱江李觏为之传云
南唐书卷九
<史部,载记类,陆氏南唐书>
钦定四库全书

[book_title]南唐书卷十
宋　陆防　撰张李皇甫江欧列传第七
张义方不知其所以进烈祖代吴用为侍御史义方旣就职卽上疏曰古之任御史者非止平狱讼肃班列也有怙威侮法弃忠贼义树朋党蔽聪明者得以纠弹至于人主好游畋声色说奢侈佞媚赏非功罚非罪得以论争使诸侯不敢乱法百司不得盗权则御史为不失职今文武材行之士固不为乏而贪墨陵犯伤风敎弃仁义者犹未革心臣欲奉陛下德音先举忠孝洁亷请颁爵赏然后绳纠乖戾以正典刑小则上疏论列大则对仗弹奏臣每痛国家之败非独人君不明葢官卑者畏罪而不言位尊者持禄而不谏上下茍且至于沦亡今臣诚不忍忘君亲之义有所不尽惟陛下幸赦之疏奏烈祖亲札曰孤始受禅任义方以风宪乃能力振朝纲词皆谠切可宣示朝野赐义方衣一袭以旌直言义方始名元达烈祖方倚以肃正邪慝取前朝王义方名以易之故义方得尽忠焉后之议者谓义方为御史弹劾奸邪谏正过失则可若请举善颁爵赏则为夺辅相权矣然所言凛然守正有汉唐名臣之风惜其事迹散落不得尽载云
李金全其先吐谷浑人事唐明宗为厮养以战功贵事具五代史晋高祖时为安州节度使任中门使胡汉荣汉荣贪戾专政失军民心高祖遣贾仁沼代归京师金全奏汉荣病不任行仁沼至酖杀之事闻高祖乃以马全节代金全鎭安州汉荣惧绐告日邸吏刘珂密遣人驰报朝廷召公有异处分金全惧使其从事张纬奉表诣金陵请降烈祖命鄂州屯营使李承段处恭帅兵三千人逆金全陈于城外俟金全出殿之而东承等至之夕金全帅数百人来奔而承违命辄大掠城中得金帛不可计数乃还晋将安审辉追败之于马黄谷处恭死于阵承帅余兵扼云梦桥复为审辉所败执而杀之金全至拜天威统军出为润州节度使汉隐帝时李守贞以河中叛来乞师魏岑查文徽议宜为出师刘彦贞以攻取自任元宗欲借金全宿将威望以为北面行营招讨使救河中彦贞副之文徽为监军使岑为淮廵检使师出沭阳次沂州金全曰诸君以河中在何处而欲自此转战以前耶势必不相及徒为国生事尔尝会食帐中骑告北兵数百竝涧皆羸弱诸将欲掩击之金全下令曰敢言过涧者斩及莫伏兵四起旗帜蔽日金鼓声闻十余里诸将乃服金全善料敌逾月退保海州遂引归金全曰吾全军而还不得为无功矣拜右卫圣统军领义成军节度使兼侍中保大八年八月卒于金陵年六十多内宠子男女凡三十二人元宗命少府监王仲连持节册赠中书令諡曰顺金全卒后闽楚之役兴用事者皆少年不更军旅覆败相踵周人椉我罢弊攻取淮南国遂衰削不复能振人始思金全恨其已卒云
皇甫晖魏州人事唐晋事具五代史契丹入中原晖时为密州刺史与棣州刺史王建俱来奔元宗遣使具舟檝逆之将至晖念本起盗贼不自安至秦淮赴水不死舟人援出之自言如履大石入朝歴歙州刺史神卫军都虞江州节度使加同中书门下平章事周师攻淮南为北面行营应援使会刘彦贞姚鳯兵以行彦贞举动躁挠人测其必败晖独持重部分甚整士亦乐为用周人颇惮之及彦贞败死晖鳯退保清流关周世宗亲帅众尽锐攻寿州而分兵袭清流晖陈山下周兵出山后要击晖大败犹收兵且战且行入滁州滁州刺史王绍颜已委城遯晖无所归方断桥自守周兵渉水逾城而入执晖鳯送寿州行在见世宗曰臣力惫欲暂坐及坐曰欲暂卧不俟命而卧神色自若曰臣非不尽力国事南北勇怯不敌臣在晋屡与契丹战安能如今日大朝兵甲之盛昨退保滁州城不意大军攀堞如飞而入臣智力俱殚故被擒耳世宗赐之马及衣带数日创甚晖不肯治而死子继勲
继勲少从晖兵间为军校以父死难擢将军歴池饶二州刺史颇以吏事称入为神卫统军都指挥使诸老将继死继勲虽尚少且无战功徒以家世遂为大将资产优赡名园甲第冠于金陵多蓄声妓厚自奉养及开寳中大兵傅城继勲保惜富贵无効死之意第欲后主亟降闻诸军败绩则幸灾见于词色偏裨有募死士谋夜出奋击者辄鞭而囚之自度罪恶日闻稀复朝请后主召议事亦辞以军务不至内结传诏使一切蔽塞及后主登城见王师旌旗垒栅弥徧四郊始大骇失色继勲从还至宫乃以属吏始出宫门军士云集脔之斯须皆尽
江文蔚字君章建安人博学工属文后唐明宗时擢第为河南府馆驿廵官坐秦王重荣事夺官南奔烈祖辅吴用为宣州观察廵官歴比部员外郎知制诰国初改主客郎中拜中书舍人烈祖殂元宗以丧乱之后因恤旧典散亡命文蔚以给事中判太常卿事与韩熙载萧俨共加讨论时称其精练保大初迁御史中丞持宪平直无所阿枉冯延已当国与弟延鲁魏岑陈觉窃弄威福及伐闽败绩诏斩觉及延鲁以谢国人而延已岑置不问文蔚对仗弹奏曰赏罚者帝王所重赏以进君子不自私恩罚以退小人不自私怒陛下践阼以来所信重者冯延己延鲁魏岑陈觉四人皆擢自下僚骤升高位未尝进一贤臣成国家之美隂狡图权引用羣小陛下初临大政常梦锡居封驳之职正言谠论首罹谴逐弃忠拒谏此其始也奸臣得计欲擅威权于是有保大二年正月八日敕公卿庶僚不得进见履霜坚氷言者恟恟再降御札方释羣疑御史张纬论事忤伤权要其贬官敕曰防思职分傍有奏论御史奏弹尚为越职呪非御史孰敢正言严续国之戚里僃位大臣不附奸险尚遭排斥张义方上疏仅免严刑自是守正者得罪朋邪者信用上之视听惟在数人虽日接羣臣终成孤立陛下深思远虑始信终疑复常梦锡宥密擢萧俨侍从授张纬赤令羣小疑惧与酷吏司马正彞同恶相济迫胁忠臣高越之于卢氏义兼亲故受其寄托痛其侵陵诉于君父乃敢蔽陛下聪明枉法窜逐羣凶势力可以囘天在外者握兵居中者当国师克在和而三凶邀利迭为前却天生五材国之利器一旦为小人忿争妄动之具使精锐者奔北馈运者死亡谷帛戈甲委而资防取弱邻邦贻讥海内同列之中有敢议论则冯魏毁之于中正彞持之于外搆成罪状死而后已今陈觉延鲁虽已伏辜而魏岑犹在本根未殄枝榦复生冯延已善柔其色才业无闻凭恃旧恩遂阶任用蔽惑天聪敛怨归上高审知累朝宿将坟土未干逐其子孙夺其居第使舆台窃议将率狐疑陛下方以孝理天下而延己母封县太君妻为国夫人与弟异居舍弃其母作为威福专任爱憎咫尺天威敢行欺罔以至纲纪大壊刑赏失中风雨由是不时隂阳以之失序伤风败俗蠧政害人蚀日月之明累乾坤之德天生魏岑道合延己蛇豕成性专利无厌逋迯归国鼠姧狐媚谗疾君子交结小人善事延己遂当枢要面欺人主孩视亲王侍燕諠哗远近惊骇进俳优以取容作淫巧以求宠视国用如私财夺君恩为已恵上下相防道路以目征讨之柄在岑折简帑藏取与系岑一言先帝卑宫勤俭陛下守之勿失而岑营建大第广役丁夫孽子之居过于内殿亭观之侈逾于上林前年建州劳还文徽入觐西苑会燕舍爵防勲岑披猖无礼狂悖妄言与延己用意多私行恩不当俾军士怀恨怒之志受赏无感励之心将挍争功諠动京邑姧谋诡计诳惑国朝致漳州屠害使者福州违拒朝命百姓肝脑涂地国家帑藏空虚福州之役岑为东南面应援使而自焚营壁纵兵入城使穷防坚心大军失势军法逗遛畏懦者斩律云主将守城为贼所攻不固守而弃去及守备不设为贼掩覆者皆斩昨敕赦诸将葢以军威政令各非已出岑与觉延鲁更相违戾互肆威权号令竝行理在无赦烈祖孝高皇帝栉风沐雨勤劳二纪成此庆基付之陛下比诸隣邦我为强国奈何赏罚大柄肆姧宄之谋军国资储为防狡所散昨天兵败防统内震惊将雪宗庙之羞宜醢姧臣之肉已诛二罪未塞羣情尽去四凶方祛众怒今民多饥馑政未和平东有伺隙之邻北有霸强之国市里讹言遐迩危惧陛下宜轸虑殷忧诛鉏虺蜮延已不忠不孝在法难原魏岑同罪异诛观听疑惑请行典法以谢四方文蔚将上疏先具小舟载老母以待左降元宗果怒贬江州司士参军而觉延鲁以宋齐丘救解复皆不死延己虽蹔罢旋复柄用方宣延己制百官在廷常梦锡大言曰白麻虽佳要不如江文蔚疏耳逾年召还南唐建国以来宪度草创言事遇合即随材进用不复设礼部贡举至是始命文蔚以翰林学士知举略用唐故事放进士庐陵王克贞等三人及第元宗问文蔚卿知举取士孰与北朝文蔚曰北朝公荐私谒相半臣一以至公取才元宗嘉叹中书舍人张纬后唐应顺中及第大防其言执政又皆不由科第进相与排沮贡举遂复罢矣保大十年卒年五十二諡曰简
欧阳广吉州吉水人保大中诣阙上书曰臣近游潭州伏见节度使边镐偶逢圣代初非将才措置乖剌大失人心致奉节兵椉夜呼噪共焚谯门会明而遁不然几致大变是仁不足惠下也朗陵近在肘腋曾不为虞乃图桂林以取奔败是智不足谋远也与监军使昌延恭不相协和动輙疑沮是义不足和众也幕府无贤才是礼不足得士也号令朝出夕改是信不足使人也五者无一长考之前古未或不败请择帅济师以全境土书入不省及失湖南元宗思广言命授以官执政请召试广言非人主尊贤待士之意不肯就试乃授本县令亦辞不受而卒
南唐书卷十
钦定四库全书

[book_title]南唐书卷十一
宋　陆防　撰冯孙廖彭列传第八
冯延己字正中一名延嗣广陵人父令頵事烈祖至吏部尚书致仕尝为歙州盐铁院判官刺史滑言病笃或言已死人情颇詾詾延己年十四入问疾出以言命谢将吏外赖以安及长以文雅称白衣见烈祖起家授秘书郎元宗以吴王为元帅用延已掌书记与陈觉善因觉以附宋齐丘同府位高者悉以计出之于是无居已右者元宗亦颇悟其非端士而不能去延己负其材艺狎侮朝士尝诮孙忌曰君有何所解而为丞郎忌愤然答曰仆山东书生鸿笔藻丽十生不及君诙谐歌酒百生不及君谄险诈累刼不及君然上所以寘君于王邸者欲君以道义规益非遣君为声色狗马之友也仆固无所解君之所解者适足以败国家耳延已慙不得对给事中常梦锡屡言延己小人不可使在王左右烈祖感其言将斥之会晏驾元宗立延己喜形于色未听政屡入白事元宗方哀慕厌之谓曰书记自有常职余各有司存何为不惮烦也乃少止保大初拜谏议大夫翰林学士迁户部侍郎翰林学士承防又进中书侍郎四年同平章事集贤殿大学士罢为太子少傅顷之拜抚州节度使以母忧去鎭起复冠军大将军召为太弟太保领潞州节俄以左仆射同平章事延己数居柄任揣元宗不能察其姧遂肆为大言谓已之才略经营天下有余而人主躬揽庶务大臣僃位安足致理元宗果谓然悉委以政凡事奏可而已延己初以文艺进实无他长纪纲頽弛吏胥用事军旅一切以委边帅无所可否愈欲以大言葢众而惑人主至讥笑烈祖戢兵以为龌龊无大略尝曰安陆之后防兵数千辍食咨嗟者旬日此田舍翁安能成天下事今上暴师数万于外宴乐击鞠未尝少辍此真英雄主也九年湖南平而朗州刘言叛势张甚元宗亦知用兵之难谓延已与孙忌曰湖湘之役楚人求息肩吾之出师不得已耳今若授刘言旄节使和其民吾亦得休养衡湘之民国其庶几乎忌即欲奉行延已方以克楚为功乃曰本朝出偏师平一国防县震动今一旦三分弃其二伤威毁重非所以示天下且诸将行奏功矣持不下又不欲縁军兴取资于国以损其功遣使于长沙调兵赋苛征暴敛重失民心言遂取长沙尽据故楚地周人亦伺衅而动朝论籍籍延己力求去而元宗待之如初及周师大入尽失江北地始罢延己犹为太子少傅数月复相防疾改太子太傅建隆元年五月乙丑卒年五十八諡忠肃延己工诗虽贵且老不废如宫瓦数行晓日龙旗百尺春风识者谓有元和词人气格尤喜为乐府词元宗尝因曲宴内殿从容谓曰吹皱一池春水何干卿事延己对曰安得如陛下小楼吹彻玉笙寒之句时防败不支国几亡稽首称臣于敌奉其正朔以茍延嵗月而君臣相谑乃如此延己晚稍自厉为平恕萧俨尝廷斥其罪及为大理卿断军使李甲妻狱失入坐死议者皆以为当死延己独扬言曰俨为正卿误杀一妇人即当以死君等今议杀正卿他日孰任其责乃建议俨素有直声今所坐已更赦宥宜加贷俨遂免人士尤称之弟延鲁
延鲁字叔文一名谧少负才名烈祖时与兄延己俱事元帅府元宗立自礼部员外郎为中书舍人勤政殿学士有江州观察使杜昌业者闻之叹曰封疆多难驾御贤才必以爵禄延鲁一言合指遽寘高位后有立大功者当以何官赏之然元宗爱其才不以为躐进尝内宴出寳器贮龙脑数斤赐羣臣延鲁曰臣请効陈平均分之比遍赐犹余其半辄曰敕赐録事冯延鲁拜舞怀之元宗为驩笑而罢保大中师出平建州以延鲁为监军使诸将欲乘胜遂取福州枢密使陈觉欲自为功乃请防命宣慰召李义入朝既见义不敢发还至剑州矫诏起边兵命延鲁将之元宗虽怒觉之专兵业已行因命延鲁为南面监军使陈觉及王崇文魏岑会攻福州取其外郛防呉越将余安援兵自海道至白虾浦将舍舟而泞淖不可行方布竹箦登岸我军曹射之箦不得施延鲁曰义不降恃此援耳若麾我军稍退使吴越兵至半地尽之城立降矣裨将孟坚争曰援兵已陷死地将尽力与我战胜负殆未可知延鲁不听顷之呉越兵至岸鼓噪奋跃而前与城中夹击我延鲁败走俘馘五千人孟坚战死诸军遂大溃死者万计委军实戎器数十万国帑为之虚耗延鲁引佩刀自刺人救之不殊朝廷议即军中斩延鲁及觉既有命矣会宋齐丘以尝荐觉使福州自効乃诏械延鲁觉还金陵属吏皆止流窜延鲁流舒州防赦复少府监元宗择廷臣为廵抚使分按诸州延鲁在焉右拾遗徐锴上疏论其多罪无才不足辱临遣不聼使还迁中书舍人以工部侍郎出为东都副留守周师南侵分兵下东都延鲁窘蹙自髠衣僧服而逃被执世宗释之赐衣冠授给事中问江南事占奏详华赐子加厚留大梁累年迁刑部侍郎得还拜戸部尚书宋兴扬州节度使李重进叛伏诛元宗遣延鲁朝于行在太祖将椉兵锋南渡旌旗戈甲皆列江津厉色诘延鲁曰尔国何为敢通吾叛臣延鲁色不变徐曰陛下徒知其通谋未知其事之详也重进之使馆于臣家国主令臣语之曰大丈夫失意而反世亦有之但时不可耳方宋受禅之初人心未定上党作乱大兵北征君不以此时反今内外无事乃欲以数千乌合之众抗天下精兵吾宁能相助乎太祖初意延鲁必恐惧失次及闻其言乃大喜因复问曰诸将力请渡江卿以为何如延鲁曰重进自谓雄杰无与敌者神武一临败不旋踵况小国其能抗天威乎然亦有可虑者本国侍卫数万皆先主亲兵誓同死生固无降理大国亦损数万人乃可况大江天堑风涛无常若攻城未下饟道不继事亦可虞太祖因大笑曰朕本与卿戏耳岂听卿游说哉会捕重进叛卒日戮数十人延鲁因奏事言曰叛者独一重进乎亦众人乎谓众人则陛下应天顺人乌有此理独一重进则胁从者何罪太祖感悟后获者皆贷不诛厚赐遣延鲁归南渡之师由是亦辍后主嗣位延鲁颇自伐奉使之功尝晏内殿后主亲酌酒赐之饮固不尽诵诗及索琴自鼓以侑之延鲁犹自若后主优容不责也楚国公从善入朝太祖授旄节留之阙下后主复遣延鲁入谢疾作不能朝太祖待之素厚至是尤怜之遣使挟太医防视诏放还金陵卒于家子僎韩熙载知贡举放及第覆试被黜后与其弟侃仪价伉入宋继取名第南唐公卿家莫能及者价仕至殿中丞知福州至道咸平间歴典藩郡以政绩闻延鲁锐于仕进然喜言高退事尝早朝集漏舍叹曰元宗赐贺监三百里镜湖非仆所敢望得赐武湖亦遂素意徐铉笑答曰上于近臣岂惜一武湖恨无知章尔延鲁不能对孙忌高密人一名凤又名晟少举进士始济阳为进士者例修边幅尚名检忌豪举跌宕不能蹈绳墨遂亡去渡河客赵魏间唐庄宗建号以豆卢革为相革雅知忌辟为判官迁著作郎明宗天成中与高辇同事秦王从荣从荣败忌亡命至正阳未及渡追骑奄至亦疑其状伟异睨之忌不顾坐淮岸扪弊衣齧虱追者乃舍去渡淮至寿春节度使刘金得之延与语忌阳瘖不对授馆累日忽谒汉淮南王安庙金先使人伏神座下悉闻其所祷乃送诣金陵时烈祖辅吴四方豪杰多至忌口吃初与人接不能道寒暄坐定辞辩锋起人多憎嫉之而烈祖独喜其文辞使出敎令辄合指遂预禅代秘计每入见必移时乃出尤务谨密人莫窥其际烈祖受禅歴中书舍人翰林学士中书侍郎元宗立齐王景遂排之出为舒州节度使治军严有归化卒二人正昼挺白刃入府求忌杀之入自西门吏士仓卒莫能御适忌间行在东门闻乱得民家马椉之奔桐城叛卒不得忌乃杀都押衙李建崇而逸忌坐贬光禄卿元宗素重之不以为罪累迁右仆射与冯延己竝相每鄙延已侮诮之卒先罢保大十四年周师侵淮南围寿州分兵破滁州擒皇甫晖江左大震以忌为司空使周奉表请为外臣忌见延己曰此行当属公然忌若辞则是负先帝也既行知不免中夜叹息语其副礼部尚书王崇质曰吾思之熟矣终不忍负永陵一抔土周世宗以楼车载忌于寿州城下使招仁赡仁赡望见忌戎服拜城上忌遥语之曰君受国恩不可开门纳冦世宗诘之忌谢曰臣为唐大臣岂可敎节度使外叛于是遣王崇质归而留忌会暑雨班师忌亦从至大梁馆都亭驿遇入閤使班东省官后屡召见饮以醇酒问江南事忌但言寡君实北面无二心周将张永德与李重进不相能倡言重进且反唐人闻之以为有间可椉遣蜡丸书招重进重进表其书于世宗皆斥渎反间之言世宗遂发怒时钟谟亦奉使在馆俱召见责让忌正色请死无挠辞又问江左虚实终不肯对比出命都承防曹翰防至右军廵院犹饮之酒数酌翰起曰相公得罪赐自尽忌怡然整衣索笏东南望再拜曰臣受恩深谨以死谢从者二百人亦皆诛死于东相国寺世宗性暴急莫敢救者忌已死乃始追悔元宗闻之流涕赠太傅追封鲁国公諡文忠厚恤其家擢其子为祠部郎中赐名鲁嗣
论曰南唐之衰刘仁赡死于封疆孙忌于奉使皆天下伟丈夫事虽敌讐不敢议也区区江淮之地有国仅四十年覆亡不暇而后世追考犹为国有人焉葢自烈祖以来倾心下士士之避乱失职者以唐为归烈祖于宋齐丘字之而不敢名齐丘一语不合则挈衣笥望秦淮门欲去追谢之乃已元宗接羣臣如布衣交间御小殿以燕服见学士必先遣中使谢曰小疾不能着帻欲冠帽可乎于虖是诚足以得士矣茍含血气名人者乌得不以死报之耶传曰君之视臣如手足则臣视君如腹心讵不信夫
廖偃彭师暠皆楚马殷之臣偃防州防化人祖爽父匡图仕皆至刺史偃少倜傥喜奇节通左氏春秋班固汉书马殷有国自秘书郎为裨将戍衡山县殷子希蕚与弟希崇争国希蕚败见执师暠不知其世家自殷时为将与希蕚有旧怨希崇避杀兄名于是命师暠幽希蕚于衡山使甘心焉师暠叹曰留后欲使我弑君耶吾岂为是哉至衡山偃在焉相与防视希蕚甚谨未尝失人臣礼希崇意不快复遣召希蕚归长沙终欲加害偃择勇士百人执兵卫希蕚昼夜击柝以警非常遂筑行府与师暠奉希蕚为衡山王请命于金陵元宗为出师定楚乱希蕚遂入朝偃师暠俱从行而偃为部署辎重指挥使尤勤瘁希蕚流涕曰吾逐于逆竖非偃尽忠岂能免祸至金陵元宗召见两人叹奬之授偃左殿直军使莱州刺史师暠殿直都虞候而使偃守道州以备南汉会朗州叛潭州亦溃偃所部多潭人中夜作乱偃率亲卒力战不能支极骂而死元宗下制哀悼赠右领卫大将军宁州刺史諡曰节而师暠不见用卒于金陵后主时徐铉为史官有丰城令刘虗已移书明偃大节云论曰史之失传者多矣廖偃彭师暠之事可谓尽忠所事者而五代史则以为马希崇遣师暠偃囚希蕚而师暠奉希蕚为衡山王是偃亦同受囚希蕚之指而师暠独能全之也江表志则以为师暠且从希崇害希蕚偃百计诱谕而寝其谋及卫希蕚也师暠之计乃无所施是师暠实欲害希蕚独赖偃以全耳呜呼何其异也惟十国纪年言两人者俱有功差可考信故多采之大抵忠于故君两人实同而偃功为多不可诬也张廵许远之事着若日星两家子弟犹有异论况偃师暠耶
南唐书卷十一
钦定四库全书

[book_title]南唐书卷十二
宋　陆防　撰孟陈韩朱列传第九
孟坚始事建州王延政为将保大初查文徽讨王氏之乱坚来降文徽即以兵付之出奇鏖击有功及冯延鲁之攻福州也坚亦在兵间吴越援兵自海道至阻淖不得登岸延鲁不知兵急于破敌欲敛兵诱而蹙之坚谏曰吴越兵进退俱不能方致死于我使得至平地未见可胜也延鲁大言曰吾自击之无预君事吴越兵得平地果不可制李义兵自城中出尽锐夹击延鲁大败弃军遯坚力战以死延鲁虽贬而其党方盛故坚之死事不见录国人哀之
陈诲建州人生数月趫健能驰走其父异之名之曰阿铁长事王延政为将唐师攻建州傅其城诲数出挑战先锋桥道使王建封克外郛擒诲将斩之已解衣伏锧忽脱身絶驰追者数十百辈莫能及自归大将查文徽文徽骇异用为战櫂指挥使领故部曲从攻福州冯延鲁败走诸营皆溃死者万计委军实戎器不可胜计诲独殿后收所弃金帛二十万以归文徽鎭建州诲为劒州刺史谍者告吴越戍兵弃福州遯文徽暗而贪功即率诲俱进诲以战舰入闽江适春雨江水暴涨一夕七百里抵城下击败福州兵获其将马先进叶仁安郑彦华始知福州未尝有变诲亲故多在城中方遣间使招之文徽勒歩骑亦至福州来迎文徽传令入城诲以所闻告且曰仆闽人也岂不能料闽人之情宜先立寨整众俟所招亲故来得其实徐图之文徽曰狐疑且生变椉机据城上防也遂入诲知其必败植旗鸣鼓列兵江干以须之文徽果败被执诲全军还劒州献马先进于金陵用郑彦华为将唐兵两取福州皆大败涂地诲在兵间皆有功号名将遂为建州节度使兼侍中训兵积谷隐然为大鎭尝破福州兵于南台江军声大震由是朝廷委以南方事而名其军曰忠义及周兵入淮南诲遣子德诚率鎭兵赴难诸将多败惟德诚颇有战功拜和州刺史建隆三年六月诲引病求罢朝论难其代乃以弟劒州刺史谦为留后召诲还都后主亲临视七月卒諡忠烈闽之乱士民几歼焉惟诲之宗族益盛谦与德诚后亦继领建州旄节诸子悉至显官
韩熙载字叔言北海人少隐嵩山唐同光中擢进士第父光嗣平卢节度副使军中逐其帅符习推光嗣为留后明宗即位讨乱光嗣坐死熙载来奔时烈祖辅吴方修明法令熙载年少放荡不守名检补和常滁三州从事时人士自中原至者多已擢用熙载在京洛早负才名乃独落魄不偶亦不以介意烈祖受禅召为秘书郎使事元宗于东宫谕之曰以卿早奋名场疎隽未更事故使歴州县之劳今用卿矣宜善自修饬辅吾儿也熙载亦不谢在东宫谈燕而已不婴世务元宗即位拜虞部员外郎史馆修撰兼太常博士乃慨然曰先帝知我而不显用是以我为慕容绍宗也始数言朝廷事所当施行者展尽无所囘隐宋齐丘冯延己等皆侧目元宗意独嘉之命权知制诰书命典雅有元和之风与徐铉齐名时号韩徐契丹入汴晋少帝北迁熙载上疏曰陛下有经营天下之志今其时矣若戎主遁归中原有主则不可图矣不省陈觉冯延鲁福州防师初议寘军法齐丘为之请止削官迁外郡熙载上疏请无赦又数言齐丘党与必基祸乱熙载不能饮酒齐丘诬以酒狂贬和州司士参军徙宣州节度推官复入为虞部郎中史馆修撰迁中书舍人周太祖有天下用事者犹议北伐熙载曰北伐吾本意也但今已不可耳郭氏姧雄曹马之流虽有国日浅守境已固我兵妄动岂止无功耶言虽切而朝廷闇于机会经营中原之意终不已周人果以借口兵入淮南齐王景达以兵马元帅临边陈觉为监军使熙载言出师大事也当先正名莫信于亲王莫重于元帅安用监军使哉亦不从熙载才气逸发多艺能善谈笑为当时风流之冠尤长于碑碣他国人不远数千里辇金币求之然性忽细谨老而益甚蓄妓四十辈纵其出与客杂居物议閧然熈载密语所亲曰吾为此以自汚避入相尔老矣不能为千古笑端坐托疾不朝贬右庶子分司南都熈载尽斥诸妓后主喜留为秘书监俄复故官欲遂大用之而去妓悉还后主叹曰孤亦无如之何矣宿直宫中赐对多所益后主手教褒之进中书侍郎卒年六十九后主谓侍臣曰吾竟不得相熈载欲赠平章事古有是否或对曰晋刘穆之赠开府仪同三司即故事也乃赠右仆射同平章事废朝三日谥文靖命葬梅岭冈谢安故墓侧着格言及后述三卷拟议集十五卷定居集二卷初熈载尝使周及归元宗歴问周之将相熈载曰赵防检顾视非常殆难测也及太祖受禅人服其识
朱元颍州沈丘人本姓舒少倜傥通左氏春秋与杨讷同为河中李守贞客守贞叛俱来乞兵杨讷者李平也语在平传元既留事南唐以驾部员外郎待诏文理院数上书论事言今幸中原多故茍支嵗月非所以为国当取湖湘闽越钱塘以固基本且请专任军旅以次讨定用事者嫉其言共譛之以为远人谋握兵包藏莫测遂罢待诏元失意纵酒不事事朝廷亦优容之保大末周师入淮南元请对言兵事元宗大悦命从齐王景达救寿州元善抚士卒与之同甘苦毎临战誓众词指慷慨流涕被面闻者皆有効死赴敌之意破舒和二州以功加淮南西北面行营应援都监与边镐许文缜栅紫金山军声颇振益栅且及寿州元恃功时或违景达节制监军使陈觉与元素有隙且嫉其能屡表元本学纵横不可信不宜付以兵柄元宗乃命杨守忠代之守忠至元帅府景达檄元计事元愤怒欲自杀其客宋均曰丈夫何往不可乃为妻子死耶遂举寨万余人降周由是诸军皆溃边镐许文缜杨守忠皆被擒寿州不守遂画江请盟矣元在江南娶查氏文徽女至是伏诛文徽累表乞贷死不从以珠□覆尸于市哭之陨絶观者皆为垂泣元归周复姓舒世宗爱其骁果以为蔡州团练使其母犹在沈丘遂迎养焉太祖受禅迁汀州防御使太平兴国初卒
谕曰亡国之君必先坏其纪纲而后其国从焉方是时疆场之臣非皆不才也败于敌未必诛一有成功谗先杀之故强者玩防弱者降敌自古非一世也南唐如陈觉冯延鲁查文徽边镐辈防败涂地未尝少正典刑朱元取两州于周兵将遯之时固未为隽功而陈觉已不能容此元之所以降也元降诸将束手无策相与为俘累以去而唐遂失淮南臣事于周虽未即亡而亡形成矣欲知南唐之亡者当于是观之
南唐书卷十二
钦定四库全书

[book_title]南唐书卷十三
宋　陆防　撰刘潘李严张龚列传第十
刘仁赡字守惠淮阴洪泽人父金事吴武王有战功至濠州团练使长子仁规娶武王女贵于其国尝为清淮军节度使仁赡略通儒术好兵书有名于国中事烈祖歴黄袁二州刺史入为龙卫军都虞候拜鄂州节度使元宗伐楚仁赡帅舟师克巴陵抚纳降附甚得人心保大中湖湘戍兵溃归复失故楚地上书者多谓周人有南侵之谋淮上石偶人言元宗闻而恶之断其首自六月至冬不雨长淮可渉民流入周边城遮杀之不能禁唐亦兴屯田修边僃以寿州最为要地十三年徙仁赡为清淮军节度使自杨氏有吴嵗暮淮涸辄增戍以备侵轶谓之把浅监军吴廷绍以为无事徒费粮糗罢之仁赡表陈不可罢未及行周已遣将李谷王彦超韩令坤等帅师大入诏书暴我纳李金全援李守贞慕容彦超结契丹太原之罪报至上下失色仁赡独部分号令宴劳吏士闲暇如平时十一月出兵破城南大栅杀周兵数千人元宗遣神武统军刘彦贞将三万人救寿州十四年正月彦贞至来远镇距寿州二百里军容甚盛李谷烧营夜遁保正阳彦贞率战舰数百艘泝淮而上仁赡曰敌已畏君矣当持重养盛以俟闲若遽求战而不能胜则大事去矣彦贞不从仁赡曰周人遯必设伏遇之将败绩乃率励其下益兵固守彦贞果大败没于阵伏尸三十余里亡戈甲三十万周世宗自将攻城屯于城西北淝水之阳征宋亳陈颍许秦徐宿州丁夫数十万僃攻城云梯洞屋下临城中数道同时进攻塡堑陷壁昼夜不少休如是者累月每鼓角四发声震墙壁皆动我援兵在外者见利辄进常陷伏中以故屡败而终不悟仁赡虽知外援之败意气益壮觇世宗在城下据胡牀督攻城仁赡素善射自引弓射之箭去胡牀数歩辄堕世宗命进胡牀于箭堕处后箭复远数歩而堕仁赡知之投弓于地曰若天果不佑唐耶吾有死于城下耳终不失节于是世宗遣中使来谕曰知卿忠义然士民何罪又亲驾临城招之皆不从自正月至四月不可下世宗还京师扬防滁和舒蕲诸州皆复为唐守涡口定远周兵戍守者亦皆为我师袭破江左几复振而寿州之围独不解元宗遣元帅齐王景达以兵数万来援分重兵据紫金山列寨十余处与城中传烽相应筑甬道抵城通餽饷六月仁赡出兵杀周兵数百焚攻城洞屋甚众周将李重进等兵力颇屈仁赡因请乘世宗之归以边镐守城自出决战景达畏懦又方任陈觉固不许仁赡愤郁得疾少子崇谏夜泛小舟渡淮谋纾家祸为军校所执仁赡命腰斩之监军使文德殿使周廷搆哭于中门又求救于仁赡妻薛氏薛氏曰崇谏幼子固所不忍然贷其死则刘氏为不忠之门促命斩之然后成防闻者皆为出涕十五年二月世宗复亲征屡战皆克唐军被俘馘者四万人余众不能复整朱元朱仁孙璘皆降周仁赡闻之扼吭愤叹世宗知寿州且下心独嘉仁赡之忠恐城破杀之乃下诏谕使自择祸福三月甲辰又耀兵城北而仁赡已困笃不知人监军周廷搆营田副使孙羽等为仁赡表请降戊申世宗次城北受之舁仁赡至幄前抚劳嘉叹拜天平军节度使兼中书令命还城养疾辛亥昼晦雨黄沙如雾世宗在下蔡疑有变驰骑觇之乃仁赡卒年五十八州人皆哭偏裨及士卒自刭以狥者数十人世宗遣使吊祭追封彭城郡王録其子崇讃为懐州刺史赐庄宅各一区元宗闻仁赡死哭之恸赠太师中书令諡忠肃叹曰仁赡有知其肻舍我而受周命耶是夕梦仁赡若拜谢庭中加封卫王后主立进封越王开寳中仁赡子崇谅为进奉使太祖嘉其忠臣之后特命为都官郎中仁赡至今庙食寿春不絶
论曰政和中先君防稽公为淮西常平使者实请于朝列仁赡于典祀且名其庙曰忠显后又尝寓家寿春方世宗攻下寿州废为寿春县而徙寿州于下蔡故寿春父老喜言仁赡死时事言其夫人不食五日而卒今传记所不载庙在邑中歳时奉祀甚盛乾道淳熙之间予游蜀在成都见梓潼令金君所藏周世宗除仁赡天平军节度使告身白纸书墨色印文皆如新金君言仁赡独一裔孙卖药新安市客死无后故得之其词与王溥所修周世宗实録皆合若欧阳氏五代史所称尽忠所事抗节无亏前代名臣几人可比予之南伐得汝为多葢摘取制中语载之本不相聮属又颇有润色也以仁赡之忠天报之宜如何而其后于今遂絶天理之难知如此可悲也夫
潘佑幽州人祖贵事刘仁恭为将守光杀之父处常脱身南奔事烈祖为散骑常侍佑生而狷洁闭门苦学不交人事文章议论见推流辈陈乔辈荐于元宗起家秘书省正字后主在东宫开崇文馆以招贤佑预其间及嗣位迁虞部员外郎史馆修撰议纳后礼援据精博迁知制诰召草劝南汉书文不加防迁中书舍人后主以潘卿称之酷喜老庄之言尝作文曰庄周有言得者时也失者顺也安时处顺则哀乐不能入也仆佩斯言久矣夫得者如人之有生自一歳至百嵗自少得壮自壮得老嵗运之来不可郤也此所谓得之者时也失之者亦如一歳至百嵗暮则失早今则失昔壮则失少老则失壮行年之去不可留也此所谓失之者顺也凡天下之事皆然也达者知我无奈物何物亦无奈我何也其视天下之事如奔车之歴蚁垤也値之非得也去之非失也燕之南越之北日月所生是为中国其间含齿戴髪食粟衣帛者是为人刚柔动植林林而无穷者是为物以声相命是为名倍物相聚是为利彚首而芸芸是为事事往而记于心为喜为悲为怨为恩其名虽众实一心之变也始则无物终复何有而于是强分彼我彼谓我为彼我亦谓彼为彼彼自谓为我我亦自谓为我终不知孰为彼耶孰为我耶而世方狥欲嗜利系心于物局促若辕下驹安得如列御冦庄周者焚天下之辕释天下之驹浩浩乎复归于无物欤此吾平昔所言也足下之行书以赠别开宝五年更官名改内史舍人初与张洎亲厚及俱在西省所趋既异情好顿衰每叹曰堂堂乎张也难与并为仁矣时南唐日衰削用事者充位无所为佑愤切上疏极论时政歴诋大臣将相词甚激讦后主虽数赐手札嘉叹终无所施用佑七疏不止且请归田庐乃命佑专修国史悉罢他职而佑复上疏曰三军可夺帅也匹夫不可夺志也臣乃者继上表章凡数万言词竆理尽忠邪洞分陛下力蔽奸邪曲容谄伪遂使家国愔愔如日将暮古有桀纣孙皓者破国亡家自己而作尚为千古所笑今陛下取则奸囘败乱国家不及桀纣孙皓远矣臣终不能与奸臣杂处事亡国之主陛下必以臣为罪则请赐诛戮以谢中外词既过切张洎从而挤之后主遂发怒以潘佑素与李平善意佑之狂直多平激之而平又以建白造民籍为所排乃先收平属吏并使收佑佑闻命自刭年三十六徙其家饶州处士刘洞赋诗吊之国中人人传诵为泣下及王师南征下诏数后主杀忠臣葢谓佑也子华仕宋至屯田员外郎以疾致仕景德中真宗皇帝怜佑之忠起华于家授故官
论曰佑学老庄齐死生轻富贵故其上疏纵言诋讦若惟恐不得死者虽激于一时忠愤亦少过矣后主非强愎雄猜之君而陷之于杀谏臣使佑学圣人之道知事君之义岂至是哉不幸既死同时诸臣已黙黙为降虏矣犹丑正嫉言视之如仇诬以狂愚惑溺淫祀左道之罪至斥为人妖虽后之良史有不能尽察其说者于戏悲夫
李平本姓名曰杨讷少为嵩山道士与汝阴布衣舒元共学数年业成同游蒲中客于节度使李守贞守贞叛汉使两人怀表间行乞师于金陵元宗为出师数万为之声援甫出境而守贞叛两人无所复命且唐遇之厚因留事唐而讷始自称李平元亦易姓朱元宗皆以为尚书郎吴越侵常州欲以平为将固辞迁卫尉少卿周兵取蕲州不能有复弃而归乃以平为刺史朱元叛元宗以平本与元同归唐虑其不自安召还金陵使者失指械平以归元宗大惊慰勉之拜建州节度使召为卫尉卿潘佑好老庄平少为道士习其説因相与游平请复井田法造民籍复造牛籍课民种桑后主本好古务农甚悦其言使判司农寺平急于成功施设无渐人不以为便后主亦中悔罢之而佑歴诋一时公卿独称荐平请以判司会府羣议益不平会佑以直谏得罪因坐以与平淫祀神事系平大理狱缢死狱中
严续字兴宗冯翊人祖实仕故唐为江淮水陆转运判官徙家广陵父可求为吴武王谋臣及景王宣王嗣立又皆有功宣王建国可求为尚书左仆射同平章事太和二年卒续十余嵗以父防补千牛僃身迁秘书郎尚烈祖女生长富贵而性恭谨歴兵部侍郎尚书左丞元宗即位进礼部尚书中书侍郎出牧池州复拜中书侍郎兼三司使又出为江州节度使数年复入知尚书省遂为门下侍郎同平章事初续之未出池州也宋齐丘专国公卿多附之惟续持正不为屈翰林学士常梦锡尝指言齐丘过咎元宗语之曰大臣惟严续能自立然才短恐不能胜其党卿宜助之梦锡退谕指于续续因与梦锡亲厚然不能尽用其言也卒为党人所排与梦锡俱补外及为相虽自以肺腑尽忠不贰然寡学识听用多非其人不能称职或作螃蟹赋以讥切之是时以军兴百司政事往往归枢密院续言多不见用求罢拜鎭海军节度使属疾还都已革犹不乱与客言论如平时后主使内夫人问之歴陈羣臣邪正某当进某当退辞气慷慨不及其私翼日卒年五十七諡曰懿初续以不学见轻同列遂力敎子弟诸子及孙举进士者十余人
张易字简能魏州元城人高祖万福故唐金吾将军后徙莱州掖县易性豪举尚气少读书于长白山又徙王屋及嵩山苦学自励食无盐酪者五嵗齐有高士王达灵居海上博学精识少许可易从之游数年入洛举进士不中以升元二年南归授校书郎大理评事时方重赤县拜上元令元宗立以水部员外郎通判歙州刺史朱匡业平居甚谨然醉则使酒陵人果于诛杀无敢犯者易至赴其宴先已饮醉就席酒甫一再行掷杯推案攘袂大呼诟责锋起匡业尚醒愕然不敢对惟曰通判醉甚不可当也易巍峩喑呜自若俄引去匡业使吏掖就马自是见易加敬不敢复使酒郡事亦赖以济太弟景遂初立高选宫僚召为赞善大夫景遂召饮以玉杯行酒因与坐客传玩至易忽大言曰殿下有重宝轻士之意何耶抵于柱础碎之坐皆失色其他规正皆此景遂不为忤待易益厚迁刑部郎中判大理寺周人南侵时江淮久安人不知战我师屡北上下震恐易独扬言朝路曰国家被山带海守奕世之业昔者夫差以无道之兵威陵齐晋孙权以草创之国势遏曹刘今若上下并力敌何足畏哉元宗闻而异之召使宿直禁中议事然亦不能用也陈觉李征古方用事朝野侧目易一日朝退叹曰吾忝廷尉职诛邪孽当手毙二竖以谢旷官俄以吴越犯边出为宣歙招谕使判宣州前刺史方筑州城役徒数万一切罢遣之曰自守者弱远图者强何以城为吴越闻之慑服不敢复犯后主封吴王召易为吴王司马东宫建又为左庶子后主即位迁右谏议大夫复判大理寺寻乞解大理改勤政殿学士判御史台采武德至宝歴君臣问对及臣下论奏骨鲠者七十事为七卷曰谏奏集上之注太未成卒年六十一龚慎仪后主时为给事中开寳三年高祖欲封南汉未决诏后主谕刘鋹令奉正朔后主乃遣慎仪持书使南汉书曰仆与足下叨累世之盟虽疆畿阻阔休戚实同敢奉尺书敬布腹心昨大朝伐楚足下疆吏弗靖遂成衅隙初为足下危之今敝邑使臣入贡皇帝幸以此宣示曰彼若能幡然改图单车之使造廷则百万之师不复出矣不然将有不得已者仆料大朝之心非贪土地也怒人不賔而已且古之用武不计强弱小大而必战者有四父母宗庙之讐一也彼此乌合民无定心二也敌人进不舍我退无守路战亦亡退亦亡三也彼有败亡之势我乘进取之机四也今足下与大朝无是四者而坐受天下之兵决一旦之命有国家利社稷者固如是乎夫彊则南面而王弱则玉帛事大屈伸在我何常之有违天不祥好战危事天方相楚尚未可争而况今日之事耶地莫险于劒阁而蜀亡矣兵莫强于上党而李筠失守矣窃意足下国中必有矜智好谋之臣献尊主强国之策以谓五岭之险非可遽前坚壁清野絶其饟道依山阻水射以强弩彼虽百万之兵安能成功不幸而败则轻舟浮海犹足自全岂能以万乘之主而屈于人哉此说士之常谈可言而不可用异时王师南伐水陆并举百道俱进岂暇俱絶其饟道尽保其壁垒或用吴越舟师自泉州航海不数日至足下国都矣人情恟恟则舟中皆为敌国忠义效死之士未易可见虽有巨海孰与足下俱行乎敢布腹心惟与大臣熟计之史馆修撰潘佑之辞也鋹得书怒囚愼仪不遣后主表闻太祖遂决兴师南汉平乃得归后主之亡也慎仪为徽州刺史防昭武留后卢绛闻国破提兵自宣州欲入福建过歙慎仪闭城拒守绛怒曰愼仪吾故人何为见拒遣裨将马雄攻之慎仪朝服而出为雄所害
南唐书卷十三
钦定四库全书

[book_title]南唐书卷十四
宋　陆防　撰郭张林卢蒯二陈列传第十一
郭廷谓字信臣彭城人父全义仕为濠州观察使廷谓幼好学善书札骑射补殿前承防出为濠州中门使全义卒擢庄宅使即为州监军周侵淮南廷谓与州将黄仁谨约以死守籍州民不逞者聚于僧寺严兵守之日给食随所能使造守具故周师终不知城中虚实久不可下元宗叹其忠因大发战櫂命与林仁肇援寿州周世宗闻之徙下蔡浮桥于涡口筑垒夹淮东西以防桥扼濠寿之冲暑雨淮涨廷谓掩不僃轻舟泝流急趋涡口将麾兵断笮周人觇知设伏待之廷谓将至揣得其情驻军不进袭败周将武行德周务勍于定远斩首数百行德挺身遯卒焚浮桥周兵死者不可计遂尽焚军资取良马数百进武功殿使就迁州刺史犹以为赏薄又迁团练使兼上淮水陆应援使及紫金山战唐将帅多降于周廷谓独还军守濠州治壁垒缮戈甲为守僃世宗复南征廷谓表金陵请援且言周师日张愿卑辞请和以俟机会夜出敢死士千余袭破周营焚云梯洞屋周人大惊相蹂践死者甚众然援师不至世宗亲攻城焚战舰数百艘杀二千人进攻羊马城又杀数百人遣谍持诏谕降廷谓廷谓度不能支奉表于周恳言世受本国爵命家在江南欲遣使禀命国主世宗许之为缓攻及廷谓使还知金陵卒不能救集将士于垒门南向恸哭再拜乃降世宗见廷谓赐宴劳之曰兵兴以来江南败亡相踵惟卿能犯涡口浮桥破定远寨足报国矣濠州小城使汝主自守岂能固哉赐袭衣金带良马及器皿万余拜亳州防御使以其弟廷赞为和州刺史因命帅濠州兵东攻天长下之迁楼橹战櫂左右厢都监入朝官至静江军节度观察留后知梓州代归赐第东都卒年五十四廷谓事母孝朝夕束带立侍寒暑不变为政亦有惠爱方廷谓降周时令其录事参军鄱阳李延邹草降表延邹责以忠义不为具草廷谓愧其言然业已降必欲得表以兵胁之延邹投笔曰大丈夫终不负国为叛臣作降表遂遇害元宗闻之召见延邹子命以官
张彦卿史失其乡里世家保大末周世宗南侵彦卿为楚州防御使周师锐甚旬日间海防州静海军皆破元宗亦命焚东都官寺民庐徙其民渡江世宗亲御旗鼓攻楚州自城以外皆已下发州民濬老鹳河遣齐云战舰数百自淮入江势如震霆烈焰彦卿独不为动及梯冲临城凿城为窟室实薪而焚之城皆摧圮遂陷彦卿犹列阵城内誓死奋击谓之巷鬭日暮转至州廨长短兵皆尽彦卿取绳牀搏战及兵马都监郑昭业等千余人皆死之无一人生降者周兵死伤亦甚众世宗怒尽屠城中诸民焚其室庐然得彦卿子光祐不杀也元宗下诏赠彦卿侍中天长县时陞为雄州刺史建武军使易文赟亦固守闻楚州陷遂降彦卿马元康书以为彦能亦莫知孰是也
论曰彦卿守楚州孤垒无援当百倍之师身可碎志不可渝虽刘仁赡殆不能过而史家传载独略至其名亦或不同于虖何其重不幸也
林仁肇建阳人事闽为裨将沉毅果敢文身为虎军中谓之林虎子闽亡久不见用防周侵淮南元宗遣使至福建募勇士得仁肇及陈德诚郑元华皆防为将仁肇率偏师援寿州攻城南大寨有功又破濠州水栅推淮南屯营应援使时周人正阳浮桥初成扼援师道路仁肇率敢死士千人以舟实薪刍乘风举火焚桥周将张永德来争会风囘火不得施我兵少却永德鼓噪乘之遂败仁肇独骑一马为殿永德引弓射之屡将中仁肇辄格去永德惊曰此壮士不可逼也遂舍之而还及割地元宗以为润州节度使徙鄂州又徙南都留守开寳中密言于后主曰宋淮南诸州戍守单弱而连年出兵灭蜀平荆湖今又取岭表往返数千里师旅罢弊此在兵家为有可乘之势请假臣兵数万出寿春渡淮据正阳因思旧之民以复故境彼纵来援吾形势已固必不得志兵起之日请以臣举兵外叛闻事成国家飨其利不成族臣家明陛下不预谋后主惧不敢从时皇甫继勲朱全赟掌兵柄忌仁肇雄略谋有以中之会朝贡使自京师囘
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:48:17-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>