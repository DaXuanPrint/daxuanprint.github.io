<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="编辑题记,编辑再题记,编辑三题记,一　家谱一页,二　孝义清寒之家世,三　一门风雅,四　别号与自谥,五　少年狂态,六　师友渊源,七　一攀丹桂三趁黄槐,八　山川万里归图画,九　湘上躬耕,十　课徒自给,十一　入山惟恐不深,十二　幕府生涯之第一期,十三　幕府生涯之第二期,十四　功名所始,十五　皖赣援师之前期,十六　肃清两浙,十七　皖赣援师之后期,十八　扫荡闽粤边境,十九　平定浙闽时之涉外事件,二十　东征经费,二十一　协剿西捻,二十二　五年期之平定陕甘,二十三　平定镇靖堡,二十四　平定董志原,二十五　平定金积堡,二">
<meta name="description" content="秦翰才著。写成于1949年初，历时十几年，四易其稿，是首部系统研究左宗棠的专著。为撰写《全传》，作者参考了大量历史资料和前人著作，引用书目多达360余种，在已有的左宗棠研究著作中，无能出其右者。为了查找史料，有一段时期，秦翰才先生在上海鸿英图书馆将《申报》从创刊号始至左宗棠逝世止十多年的报纸逐日翻阅一过，而书中引用的《申报》材料不过十数条。这种严谨的治学态度是极可称道的。总之，《左宗棠全传》足可作为学界进一步研究的基石。《左宗棠全传》以治军理政为中心，全面评述了传主的一生事迹。_左宗棠全传_全文在线阅读_左宗棠全传_全文在线下载_大玄古籍书库">
<title>左宗棠全传_秦翰才_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">左宗棠全传</span> <br/>
          作者： <span class="inputVal" id="bkauthor">秦翰才</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,传记,完结</span> <br/>
          字数： <span class="inputVal" id="bknum">[book_length]522752</span> <br/>
          说明： <span class="inputVal" id="bkdec">秦翰才著。写成于1949年初，历时十几年，四易其稿，是首部系统研究左宗棠的专著。为撰写《全传》，作者参考了大量历史资料和前人著作，引用书目多达360余种，在已有的左宗棠研究著作中，无能出其右者。为了查找史料，有一段时期，秦翰才先生在上海鸿英图书馆将《申报》从创刊号始至左宗棠逝世止十多年的报纸逐日翻阅一过，而书中引用的《申报》材料不过十数条。这种严谨的治学态度是极可称道的。总之，《左宗棠全传》足可作为学界进一步研究的基石。《左宗棠全传》以治军理政为中心，全面评述了传主的一生事迹。</span> <br/>
          封面： <span class="inputVal" id="bkimg">Z_6134.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]左宗棠全传
[book_author]秦翰才
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,传记,完结
[book_length]522752
[book_dec]秦翰才著。写成于1949年初，历时十几年，四易其稿，是首部系统研究左宗棠的专著。为撰写《全传》，作者参考了大量历史资料和前人著作，引用书目多达360余种，在已有的左宗棠研究著作中，无能出其右者。为了查找史料，有一段时期，秦翰才先生在上海鸿英图书馆将《申报》从创刊号始至左宗棠逝世止十多年的报纸逐日翻阅一过，而书中引用的《申报》材料不过十数条。这种严谨的治学态度是极可称道的。总之，《左宗棠全传》足可作为学界进一步研究的基石。《左宗棠全传》以治军理政为中心，全面评述了传主的一生事迹。
[book_img]Z_6134.jpg


[book_title]编辑题记
有清同治中兴名臣，以胡公林翼、曾公国藩、左公宗棠与李公鸿章并称。顾在一般社会，对于左公，知之较鲜。余好读名人传记及其著述，颇怪若胡、曾、李三公世人传述其生平者甚多，何于左公独付阙如，即其遗著亦不多见也。
距今约二十年，有以阳湖史氏家藏左文襄公手札见贻者，读之始想慕左公之为人。其后获读左公年谱，又后获读左公家书。二十四年(一九三五)秋，在武昌复得左公文集而读之，始益知左公之生平。二十五年(一九三六)重读家书与年谱，作为札记，刊入拙著《开心集》。
二十六年(一九三七)抗日军兴，淞沪沦陷。十月终，余由上海赴杭州。十一月中，又由杭州赴首都。已而循公路西行，历芜湖、宣城、屯溪、景德镇、南昌，而止于长沙。一夕，忽有友人招至司马桥寓中晚餐。至则乃知友所居，即左公故邸也。庭院宏畅而已陈旧失修，盖左公之后人式微矣。前此读其书者，今于流徙中亲履其居，何幸如之。又尝访问书肆，知有左公全集，欲购而读之，则有一百数十本，以卷帙繁重，迟回未决。已而离长沙，赴香港，心中犹不无留恋也。
二十七年(一九三八)岁首，折回长沙，将有长期居留，蓄意必欲获致左公全集，顾仍迁延不果。侨居长沙三阅月，须赴汉口。濒行，方下一决心购之。同时，并得《左太傅与陈少保书》两册，挟与俱，满拟到汉口后一读。不久，徐州沦陷，武汉垂危，余须再度折回长沙，乃先将诸书往。已而余不去长沙而赴重庆，则复将诸书运经宜昌，转至重庆。十月中，余驰抵重庆，始发箧卒读之。因发现中有缺页，当函嘱余弟之在长沙者代为觅补。而十一月十二日长沙大火，全市成墟，闻此书原版犹存左公故邸，由其后人刷印出售。则念此版当已同付劫灰，而此书以后益复难得，余于飘泊中犹能拥此巨著，不可谓非厚幸也。
在余读左公全集之过程中，择其论议有意义者，别册记之。全书读竟，复于市上觅得左公家书，摘记之。积帙已不鲜，颇思分类编成嘉言录一种。已而念记载左公整个之为人者，尚无其书，余何不试为之。遂拟摘取书中事实，编成评传一种。惟左公一生事功繁复，为使属笔时检点时期，并照顾前后计，其间又参酌左公年谱，编成年表一种，而将不能叙入评传者附隶焉。然仅赖全集取材，自嫌不足。盖集中奏稿、书牍、批札，均以左公自作者为限，故每一事首尾常未能完具也。而旅次无从取得参考书，适余在长沙时，尚购有《曾文正公(国藩)全集》、《胡文忠公(林翼)全集》(两种)及年谱、郭嵩焘氏《养知书屋诗文集》、《郭侍郎奏疏》，及《玉池老人自叙》、郭崑焘氏藏《八贤手札》、王闿运氏《湘绮楼诗文集》及《笺启》、王先谦氏《虚受堂全集》、周寿昌氏《思益堂全集》、《骆文忠公(秉章)自订年谱》、《沈文肃公(葆桢)政书》等，幸已与左公全集俱来。其先固非为欲作左公评传而购，此时恰可供作左公评传之参考。许长卿君(元方)对于太平天国文献，颇感兴趣，有时人著作数种，举以见赠。未几，许君赴兰州，甘肃故左公立功地也，复承采示若干资料。更不足，则从蟾秋图书馆、巴县图书馆、交通部图书馆借取。惟见书既夥，又从稗官野史中刺取其有关左公者，辑为轶事篇一种。而间就左公全集中事实，引以为论断。至二十八年(一九三九)四月，全稿粗毕，评传部分凡得七十七篇，拟更为审订。而重庆自被一再空袭，公私藏书均移郊外，无法觅致，至七月而赴香港，遂益置之。
留香港半年，对于关系左公资料，仍不断搜集。在中国经济建设协会中，获阅《李文忠公(鸿章)全集》、薛福成氏《庸盦全集》，及史地书多种。并托友人在上海购得《湘军志》、《湘军记》、《平浙记略》、《平定关陇记略》、《戡定新疆记》、《中兴将帅别传》、《江忠烈公(忠源)集》、《罗山(泽南)遗集》、《彭刚直公(玉麟)奏议》、《曾惠敏公(纪泽)日记》及《湘绮楼日记》等书，均为在重庆欲见而未见者。所得既多，于二十九年(一九四○)二月，发旧稿覆校，并补充评传十三篇，合成九十篇。嗣复于学海书楼、冯平山图书馆、华商总会图书馆等处，获见参考书多种，用以对勘，其年表亦校补数处，轶事篇则更增益不少。并将不载左公全集之作品，辑为集外文，与夫左公薨逝后故旧哀悼之作，辑为挽辞，均列为附录，此皆副收获也。此时，全稿较以往已加多百分之三十，则更发全集，复阅一过，逐加增改。然是书最重要之部分，自推评传。而余反复检校，发现不少缺点，爰重为删并，卒成八十五篇。评传之中，尤以叙述战事诸篇，头绪纷繁，略则不明源委，详则过占篇幅，极难着笔，往往再三易稿。终以此仅为全书之一小部分，不欲过事铺张左公武功，仍一以简要为主。然如此长篇作品，余实初度尝试，欲使前后贯串呼应，自知才力不足以副之，不禁时用慨叹。顾昔者王闿运氏撰《湘军志》，诩为杰作，其后自承书中叙光复江宁省城时，不著诸将帅封赏，为一大漏洞，因益感著述之难。夫以闿运为文坛宿将，犹有似此之遗憾，况不学如余者乎？
会余颈后生一疖，俗称落头疽，割治后，医戒静养，暂辍笔。逾月余，幸得保首领，继续整理；其中年表一种，向常滋觉不满，而颇惮于修正。至是发愤彻底改作，将原分五部门者，括为三部门，原仅按年记事者，更分月日系列。同时，就书中引述人物，按其仕履行谊可考者，各作一小传，以为读者知人论世之一助，并使益了然于与左公之关系。复就书中引述地名，于今已有变更者，作一考证。至全书每一部门之体例，与夫用意所在，别撰为说明若干条，分系于其后。
余编是书，罗致参考书，自信不可谓不尽力，大致具如另编参考书目。然既在战时，又值客中，得之亦綦难，至今欲阅而未获之书犹众，官书如平定粤匪、捻匪与回匪诸方略，即未能觅得。因又忆王闿运氏始草《湘军志》，尝托友力求平定粤捻方略，而又不欲必得，以为官书本不尽精详，且此志又不资公家言云云，余亦窃引以为解嘲焉！
离家三载，颇拟于岁尾返沪，一视妻孥，亟将是稿重行补正完成，为记其始末如此。
二十九年(一九四○)十月，作者

[book_title]编辑再题记
是稿既写成，沈君怡先生为介绍于中华书局刊行，幸承接受。会余中止返沪，复逐篇检校，为最后之修正，忽忽又一年矣。其中经过，更多可述者，作编辑再题记。
许长卿君归自甘肃。一日者，因王君绍斋之导，偕余访见柳亚子先生。谈及余是稿，极承嘉许。越日，赋诗记之： “星轺驰许劭，史笔重秦嘉。双美忽然合，咸来集寓斋。长谈销永晷，逸事述名家。多谢王摩诘，招邀与子偕。”原注：“长卿自兰州来，颇谙左季高故实，而翰才方写季高评传，其稿有十余册之巨云。”嗣长卿就旅甘两年之所闻见，参考余藏书，写成《忆兰州》一书，并为余述左公佚闻，余以辑入轶事篇。
黄伯樵先生知余是稿，为介见曾公后人约农先生。先生索观原稿，并畅谈曾左关系，谓左公晚年，虽与曾公绝交，然仍善待曾公之后。又谓左公为人，虽传其暴戾，实则尚不如言者之甚。因余欲得左公若干未见著作，嘱余往晤香港大学教授许地山先生。盖许夫人湘潭周氏，左公夫人之再女侄也。余初不识地山先生，往则一见如故，欣然谓余，周氏藏书本在彼处，比已移往湘潭，然当为余致之。逾数日，以电话见告，已得《慈云阁诗钞》一种，余亟走其校中取之，而先生忘携书，则复以电话嘱其男女公子取来。余得书，就左公夫人及诸女公子所作，录为一帙。还书之日，地山先生又欣然谓余，适在马季明先生(鉴)处，见有若干关于左公资料，遂引余晤之。季明先生藏清人笔记甚夥，余从而抄得左公轶事数则，乃曾不逾半载而地山先生忽焉殂谢，可胜悼叹。
约农先生又嘱余与左公之曾孙景鸿先生通讯。余发为问题若干求答。适景鸿先生病，由令十三叔罗隐先生代复。此次最珍贵之收获，为左公中式举人时之礼经文一篇。此作在当时甚驰誉文坛，并曾进呈宣宗皇帝御览。始余读陈夔龙氏花近楼诗，知左公乡试墨卷十四篇，犹存左氏。试求之，果幸获如愿。
余所需参考书，犹以在上海所得为多。此则悉仗陈仲瑜、姚仲良、王维文诸君搜求之力。余又默揣，余所需参考书，多属湘贤著作，还求之湘中，或易得当。爰托石君树德在衡阳刊报征求，顾杳无回响。石君转以浼左君余孟，左君为左公族裔，慨然承诺。时左君宗人以长沙之家毁于二十七年(一九三八)之火，散居宝庆、茶陵等处。左君广为征询，得书多种。尤为余欣慰者，为文襄仲兄之《慎庵文钞》，余往者仅得其诗钞，而文钞则久访未得，今得之左君，不禁距跃三百。余于左公功业，大致已了然，独于其家庭，所知尚感不足，今以是书合之《慈云阁诗钞》，又增加不少认识矣。
余在长沙所购书，已运至重庆，及来香港，不便携带，斥其一部分，托沈君振仁让售于人。嗣余仍需参考，而求之香港，无所获。复托沈君以原价收回，邮递至港，幸无遗失，是亦可喜者。
余表弟吴君缵先在福州，为余访获文襄祠照片两帧。其一为文襄塑像，犹是民纪二十年(一九三一)所摄。未逾月而福州沦陷，公私损失，当不可以数计，是此影者，吉光片羽，弥可宝贵。
余常欲使此稿得一二人前后遍阅一过，指示其得失，顾以篇幅繁重，字迹潦草，大抵仅能略一翻检。后曹君伯权由沪来港，君尝研史学，强于记忆。余恳以吹毛求疵方式，始终一阅，君诺之，提出推敲之处数点。其最重要之一点，为余记刘锦棠破金积堡马五寨事，一处谓在刘松山已故之后，一处谓在刘松山未故之前，显为矛盾。余覆校来源，则由于《中兴将帅别传》两刘传中原有此歧误，按之左公奏稿，乃在刘松山未故之前，即据以改正。
黄任之先生知余所作，屡屡询及。三十年(一九四一)五月，至自重庆，相见握手甚欢，题赠诗一首：“一几林荫度十春，天涯重许话情亲。德门三代兼师友，遗恨君其问海滨。”并以是稿为问。余因持以求正。既回陪都，复来函问已否付印，且云前诗第二句改为“等身著作更无伦”，盖指是稿也。惟余未敢窃窥著作之林耳。
当余搜集左公故实时，发见若干哀挽左公之联语，因念曾、李两公之薨，均有挽词之集刊，独于左公未有所见。于是辑为一起，名曰挽辞，列入附录。后以询之左君余孟，见寄《左文襄公诔词》四本，内涵祭文、挽诗、挽联等数部门，始知当日固已有汇编刊行。以余所辑，与诔词所录互勘，仅有三数则为诔词所无，又有数则，文字颇有不同，似经点窜。惟既有诔词在先，则区区挽辞，已无多大价值，遂悉删去。
是稿叙战事处，每思辅以地图，指明动向，顾以余素不谙制图，未敢率然有作。且自辛亥(一九一一)革命，清代行政区域，迭有更易，而清代之府厅州县等地方行政单位，至今已仅存县之一种，其名又有若干改变，非得清代地图，亦无从着手。然以此事商之友好，均言必要。中华书局编辑所长舒新城先生来港，谓如有稿本，局中可以代制，最后余乃决意为之。邹郑叔先生之曾祖叔绩先生(汉勋)与左公为至交，尝随李公续宾与太平军战皖北，殉三河之难。其嗣沅先生(代钧)，即郑叔先生之尊人，则为清季地学专家，在武昌首创舆地学社，始以西法制印中外地图。余知郑叔先生箧笥中尚藏有沅先生遗著，商承慨允惠借清代疆域图两种，遂参之申报馆所印中华民国新地图等，先勉为设计，再由中华书局制图家按之绘正。既于言战事各篇，均补一图，更于言水利各篇，亦均补一图，竭月余之力，构成图三十四幅。此工作原为按文作图，然行文时，只求简要，作图时难以贯串，于是有一部分不得不重检原始材料，先作为图，再按图将文改作。顾制图之意，仅在显示大势，故不甚求精确，只期免于重大之错误而已。
余为文论事，好纵横兼至，纵则穷源而竟委，务求其透彻，横则旁搜而远绍，务求其周密。余作是书，亦持是旨，虽是否能如所期，不敢自信，而固尝如是致力，则不敢自欺，然微友好之直接间接予以匡助，亦不能及此，敬附志谢忱。
三十年(一九四一)十月，作者

[book_title]编辑三题记
是书作成，已送中华书局排印，而国际风云骤紧，书局恐变生不测，保存难必，将稿交还，约俟事定再印。已而太平洋之战果作，英国战败，港九不可复留矣。
三十一年(一九四二)一月，余徒步经东江返国。所有苦心搜集之参考书，全部放弃，是书稿本，姑交存友人处。任之先生知余安抵桂林，行李未失，以为《左宗棠》必在其内，损书为贺，不知《左宗棠》尚沦陷异域也。顾余并不灰心，决意重写。居桂林多暇，辄就广西省立图书馆，觅取资料。其书馆在七星岩下，岩内特筑楼房，较有价值之书，多就藏焉。读者遇空袭警报，即走避岩穴。余于此，得馆方特许，一读《新疆图志》、《曾忠襄公(国荃)全集》、《刘武慎公(长佑)遗书》等，均为在港访求未获者。余归国诗记中一绝云：“频年作述不须论，得失浮沉有数存。且觅新知修旧稿，书林搜索石碑扪。”(此诗系和顾君震白元韵)即谓此也。余始意广西为太平军诞生地，其后湖南军事援桂，又为左公所策划，必有若干独特之资料，不料竟无所得。访问湘桂学人，亦复无可告语者。惟半年后，得知是书稿本，已承陈君彬龢设法运沪，钮君巽成寄存银行，不禁喜出望外。
时君怡先生主持甘肃水利林牧公司，招往共事，且曰：西北为左公立功地，史料甚多，必能满君欲，盍兴乎来？余欣然从之。以十月抵兰州，会朝野方盛唱积极经营西北之论，欲因左公往事资启发。爰商定由余编纂《左文襄公在西北》一书，逾年书成，承君怡先生洽归商务印书馆刊行。在此时期，公司辟一图书室，收藏西北资料。同事赵君敦甫，与兰州诸书贾稔，常得巨帙孤本，充牣其中。余书之成，实受其赐。余又在国立西北图书馆、甘肃省立兰州图书馆、甘肃学院图书馆、甘肃科学院图书馆等，访读西北方志及西北人士之著述，不下数十种。而于左公所营建之节园、贡院、织呢局，所刊四书五经之原版，所写作之石刻，亦得纵观焉。又尝与地方父老晤谈，则于左公设施，如以机器开泾水等，知者甚鲜，仅能谓左公奏准陕甘乡试分闱，对于振兴甘省文教功绩最伟。余旅居兰州，凡两年三月，自忖于左公之经营西北，得有不少认识。左公一生史料，最丰富、最完备者，厥惟武功。一因左公本人有奏报，二因公私各家有记载，足资稽考也。独于政事部分，在左公著述中，仅一鳞半爪，未能窥其全。且此部分适以在西北为多，居六七十年后，欲求六七十年以前治绩，文献已鲜足征，惟余由于此两年三月中之搜索，益以其后之不断觅补，差得其大概。
三十四年(一九四五)二月，余随君怡先生至重庆，寻八年前治事之室，与夫寄居之屋，为是书创稿之所自者，均犹如昨日。适《左文襄公在西北》一书于是时出版，而复视所作，滋多瑕疵，为之赧然。胜利告成，余两度从君怡先生赴长春，拟转往大连，而两度莫遂。不得已，折回北平。当在重庆濒行时，叶君影柱自兰州寄余油画左公像一幅，即置行囊中。左公一生事功，直接间接关系各行省，独于东北一隅，初无因缘。今乃偕余一行，殆亦奇遇欤。第二次去长春，留匝月。伪满宫廷藏书散出，军事委员会委员长东北行营亦罗致伪满各机关图书，成立资料室。余得此机会，复就刺取左公史料。而于清代实录中之咸丰、同治、光绪三朝，尤有有价值之收获。如官文公欲借以诬陷左公之樊燮一案，清廷处置情形，各家记载，始末莫详。又如潘公祖荫保举左公，及清廷据以咨询曾公国藩之文书，即在《平定粤匪方略》与《咸丰圣训》，亦不全载，今皆得之于《咸丰实录》。又如左公变通甘肃绿营兵制，有办法数条，遍求未得，今亦见之于《光绪实录》。两次折回北平，先后客居月余，常日至国立北平图书馆、故宫博物院、太庙图书馆、松坡图书馆。于此得读《杨勇悫公(岳斌)奏议》、《刘襄勤公(锦棠)奏稿》等，为向所欲见而未见者。曾毓瑜《西征记略》、杨毓秀《平回志》、王家璧《狄云行馆偶刊》、欧阳利见《金鸡谈荟》等，为向所未知者。而于《平定粤匪方略》、《平定捻匪方略》、《平定陕甘新疆回匪方略》，与咸丰、同治二朝《圣训》，亦稍涉猎。又频至琉璃厂、隆福寺等处书铺，得访求已久之史念祖《弢园随笔》、黄鼎《彝军记略》等书，最后将左公全集及记载左公事功各书，重购一份。
三十五年(一九四六)四月，携书两箧，航海返沪。旧居被劫，战前所藏图书，几荡然无存。惟九年不见之妻孥，幸均无恙，而取回是书稿本，尤喜如见故人。休息数月，开始计划改编。同时，更事搜集资料。三十六年(一九四七)由夏及秋，承鸿英图书馆特许，于开放时间外，前往检录关系各书。又每日中午，在申报馆将自创刊以讫左公作古之十数年中全份报纸，检录一过。更承赵君敦甫介绍北平恒古堂书局李福云君，为余随时采购相需之书。有一部分湘人著作，则托余表弟张君岭松购之长沙。由是余之参考书，得稍恢复在香港时旧观，而更增出若干新书。
余反复检讨是书原稿，发现不少缺点。且自完稿，已越六七年。在此六七年中，更获不少新资料，一书已不能尽容，于是决定改编为如下之四种：
一、左宗棠全传　将原稿评传部分，删去七篇，自余亦略有析并，于是复由八十三篇，还为七十七篇，而以补正后之年表冠于前，易名曰全传，是为一种。惟篇数虽犹是，而内容则已大异，舍记述东征战事数篇外，其余约有百分之九十，均经重写。
二、左宗棠外纪　余在兰州时所得若干重要资料，为防日久散失，尝就一人或一事，作成较有系统之记述，凡为十七篇。其自原稿评传中析出七篇，性质相同，因亦大部分加以重写，并为外纪，是又为一种。其后复陆续作成十五篇，都三十八篇。
三、左宗棠轶事汇编　原稿轶事篇约二百则，此时又约得百数十则，自余零星记载，余又辑成左公杂事若干则，仍自为一种，而易名曰汇编。
四、左宗棠集外文　原稿集外文约三十篇，此时又约得百篇，亦自为一种，而以原稿中之嘉言录附于后。
通四种计之，约一百万言矣。
是书评传原稿属草时，因每一事实参考图书，恒有数种，惧太繁琐，遂未注出处。嗣写《左文襄公在西北》，遇引用原文处，已注明书名及卷页，此于读者，自犹感不足。故全传部分，于改编时，重行逐段加注出处。惟在六七年前引用之书，有记忆不真者，有原书未可得者，只能付之阙如。又原稿于评传中关系人物与地方，曾别作引述人物小传，引述地名今考，兹亦提出，分注每段之后。
是书系于二十八年(一九三九)六月初稿完成，二十九年(一九四○)十月再稿完成，三十年(一九四一)十月三稿完成，至今四易稿矣。历时十载，不为不久，全传得三十万言，外纪得二十万言，不为不多，既非同时一气写成，且每一篇几经修改，坐是行文未能一贯，且前后或有牴牾之处，亦未可知，此则为才力所限，难以补救，为莫大之恨事。
三十七年(一九四八)十月，是书改编，行将竣事，而淮北战事骤张，烽火浸且及于里门，正未审来日之何似，乃竭公余可能利用之时间，加速写完，痛我生之不辰，亦慨是书之作，始终与鼙鼓为缘也。
是书原稿，未备副本，战局纷纭，时虑遗失，其后投诸沦陷中之孤岛，实为一种冒险。故此次改编，其全传与外纪两种，均随脱稿，随录副，初由余诸儿女曾志、曾期、小孟，及族弟禹才分任之，最后由张君用宾，并转托友人，赶为抄录，而沈君涤新亦为缮数篇，其友情弥可感也。
当余在兰州时，曾计划搜集左公经营西北文物，甘肃省政府谷主席纪常及君怡先生均表赞同。拟即以甘肃水利林牧公司已收藏者为基础，而更借公司之助力以成之。嗣君怡先生与余均去重庆，此事遂寝。三十六年(一九四七)春，余既开始改编是书，发愿以私人之力，重行征集左公文物。承康君竹鸣、杨君复初在兰州，高君长煊、陈君几士在福州、漳州，赵君敦甫、沈君奕因在南京，李君福云在北平，彭君谷声在苏州，多方协助。又承张君用宾托友在酒泉，吴君象山托友在平凉，张君怡生托友在崆峒、在会宁，张君仁滔托友在天水，共为访求。又承左公孙女婿夏剑丞先生(敬观)，曾孙景权指示，先得一百点，复悬一百五十点为目标。今幸已得一百五十三点，计其地区，西北为多，东南次之；计其品类，写作之拓本、刻本为多，遗迹之照片次之；而于左公故乡及家庭之文物，最为贫乏，盖左公在长沙之邸第，为余在二十六年(一九三七)冬所曾瞻仰者，已付劫灰，门首设一沧桑茶园，诚哉其海田已易。而左公后人又多散之四方，未易取得联络也。惟即此收集者，其有裨于改编是书，已非浅鲜。继自今，拟更悬二百点、二百五十点、三百点为目标，冀贫乏者逐渐充实之，尚幸各方同志有以玉成之也。
三十八年(一九四九)一月，作者

[book_title]一　家谱一页
左宗棠之先世，自南宋时已为湖南湘阴人，世居县东乡左家塅，耕读为业。逮入清代，以弟子员附郡县学籍者，凡七辈。注1
宗棠之三代。
曾祖讳逢圣，字孔时，一字仁鄉，县学生员，生平举止端严，所读经史，皆手录，著有《存塾文稿》数卷。妣氏蒋，宗棠生时，均已前卒。注2
祖讳人锦，字斐中，一字松埜，国子监生，律躬严，闲家肃。妣氏杨，宗棠生三岁而祖妣卒，六岁而祖卒。注3
父观澜，字晏臣，一字春航，县学廪生，以善书名。贫居教授二十年，循循善诱，数载之间，入学食廪，一时从游者甚众。其教人为文，必依传注诠经旨，不尚藻绘。其教于家者，必本于身，肃然翼然，尊卑相下，罔敢稍越。妣氏余，宗棠生十六岁而妣卒，十九岁而父卒。注4
宗棠兄弟三人。
伯兄讳宗棫，字伯敏，一字瑟卿，县学廪生，能文，年二十五而卒，嗣子世延。注5
仲兄讳宗植，字仲基，一字景乔，亦尝自号珠岭樵夫。道光五年(1825)拔贡，十二年(1832)中式湖南本省乡试第一名举人，俗称解元。官桂东县教谕，改内阁中书。时祁寯藻方以大学士值军机处，宗植故寯藻在湖南学政任所取士，相知甚深。太平军起，宗植因为寯藻言曾国藩足当大任，并举江忠源幹朴干任军旅，其后二人果均以功名显。诗尚朴忌巧，务苦吟，为古文辞，先根底后枝叶，所著《朴学斋存稿》，宗棠为分刻之，曰《慎庵文钞》二卷，《慎庵诗钞》二卷。尤精天文，于中西法各有所取，尝考订《古开元占经》行世。工四体书，顾不常为人作。年六十九而卒。三子，澂字癸叟，官浙江定海厅同知；潜字壬叟，算学甚邃，亦能文章；浑字丁叟，号厚斋，又号彦冲，亦通天文，自其童年，即能指画星次，辨其经纬，自五经传注及史汉之书，皆为之正句读，辩伪误，写定之本，逾二三尺。注6
宗棠其季也，故字曰季高，大排行十三。注7
宗棠有姊三人。
长姊寿清。在室以书算操作自任，勤缝绩，侍父母起居饮食，疾痛扶持，殆无一日无一事不躬亲之。归长沙朱震旸，敬以事姑，和以接姒，勤俭以自处，族党称贤，无异词。而性方严，即在夫妇间，未尝见戏谑之色。家贫甚，艰于生计，因病咯血，不永其年。注8
次姊归张。注9
三姊归巴陵周连舫，有懿则，为重闱所悦，惟处境艰虞，亦恒苦病骨支离焉。注10
宗棠生于嘉庆十七年(1812)十月初七日。注11
宗棠年二十一，娶于湘潭周氏，讳诒端，字筠心，与宗棠同年生，先宗棠卒，年五十九。夫人言动有法，治家有条理，教儿女慈而能严，待仆媪明而有恩。年三十五，始得子，爱怜之甚，然自能言以后，教必以正。儿甫三岁，即削方寸版，书千字文，日令识数字，检前人养正图，为之解释。坐立倾欹，衣履不正，必呵之。中年患肝疾，自是荏弱善病，斋食日多，非祭祀、宾客，不设鸡鹜，朔望分肉，必先仆媪。仆媪受雇久，辞归，临行，无不感且泣。尤能体会宗棠之心，有以曲成其志。宗棠不屑于功名利禄，故夫人从不以世俗语相聒。宗棠国而忘家，公而忘私，故夫人从不以家人生产琐屑相慁。当宗棠未遇时，夫人虽以富室千金，茹粗食淡，操作劳于村媪。及宗棠显贵，夫人亦未尝稍露骄矜，仍以节约自持，盖与宗棠黾勉同心，初终一致，不啻闺中之知己也。夫人之殁，宗棠方在甘肃之平凉军次，亲志其墓而为之铭曰：“珍禽双飞失其俪，绕树悲鸣凄以厉。人不如鸟翔空际，侧身南望徒侘傺。”往事重寻，诚不堪回首矣。注12
宗棠年二十五，以伯兄所遗二子俱殇，仲兄年三十四，尚无子，筠心夫人连生二女，而体弱多病，遂纳副室张夫人。张夫人亦籍湘潭，固筠心夫人女隶，能佐筠心夫人内政，谨笃自将，米盐浣纫之事，举身任之。筠心夫人生男无乳，张夫人尝与己所生并哺之。筠心夫人所生男卒，遗孤又失母，张夫人抚之成立，故宗棠亦宾敬有加。然以感念筠心夫人故，特虚正嫡之位。光绪五年(1879)张夫人省宗棠于甘肃之酒泉，垂垂老矣，有尊以官太太者，宗棠犹为正其误，以为名义攸关，未容僭越。张夫人亦柔从听侍，执妾媵之礼以终身，后宗棠四年卒，年七十五。注13
于是宗棠有丈夫子、女子子各四，依其出生之序述之。
长女孝瑜，字慎娟，筠心夫人出，归按察使衔四川候补道员安化陶桄，字少云，故两江总督陶澍子。注14
次女孝琪，字静斋，筠心夫人出，生半岁，患急惊风症，误服补药成废，在室四十年而卒。注15
三女孝琳，字湘娵，张夫人出，归江西候补道员湘潭黎福昌，字尔民，故河南道监察御史吉云子。注16
四女孝瑸，字少华，筠心夫人出，适从九品湘潭周翼标，字道生，筠心夫人弟诒晟子，均先宗棠卒。注17
长子孝威，字子重，筠心夫人出。生时值久旱，宗棠在安化陶氏家塾，忽梦雷电绕身，大雨如注。数日，家书至，知是日举一男，喜而命曰霖生。孝威幼承家学，耳濡目染，慨然有经世之志。初宗棠赞湖南巡抚张亮基军事，孝威尚在髫龄，已能条举战状，如聚米为沙，又品评诸将优劣，如铢称量衡。既宗棠出而为国戮力，孝威则摒挡家事，不遗毫发。天性至孝，外则忧其父，内则婉言柔色，以事其母。爱其群弟，以及于亲族，下至臧获厮养，咸有恩意。精小学，能篆书，研究许氏《说文解字》，每多创获。善为诗古文辞，顾欿然不足，无几微显于颜色。年十七，为同治元年(1862)，与宗植子浑，同中式湖南本省乡试举人。四年(1865)，以三品荫生，试优等，特赏主事。娶善化贺熙龄女。熙龄，宗棠师也，均先宗棠卒。先是，筠心夫人既殁，孝威省父于甘肃之定西，宗棠每督师在外，必居帐幕，示与士卒同甘苦。孝威至，宗棠亦宿之幕中，幕有间隙，孝威不禁寒风而不敢言。又宗棠命拟治文书稿，不合，辄怒呵之。坐是致疾，宗棠命南旋调养，终于不起。后宗棠知其情，悔恨莫及。注18
次子孝宽，字子立，小名润，张夫人出。府学附生员，性钝拙，刘长佑为云贵总督，尝欲委赴广东劝办捐输，宗棠为辞以弗胜。娶余东安之女，宗棠母再女侄也。注19
三子孝勋，字子建，张夫人出。附贡生，官兵部武库司主事，娶夏廷樾季女，籍江西新建。廷樾曾任湘阴县知县。道光二十八、九年(1848—1849)，水灾，与宗棠共筹办赈务。太平军兴，廷樾以候补道员需次长沙省城，复与宗棠共任防守事宜，遂以友好订为婚姻。注20
四子孝同，字子异，小名汤，张夫人出。廪贡生，工书法。宗棠晚年，军谘奏牍，一倚孝同办治。光绪二十年(1894)中日之战，吴大澂督师出山海关，委孝同总营务，兼统五营，屯锦州，颇能调和诸将。和议成，会办北洋机器局，改北洋营务处，已而助黄遵宪办长沙省城保卫局，奸偷衰息，市廛晏然。久之，奉召以四品京堂候补，历迁至宗人府府丞，出为江苏提法使，署布政使。娶于湘乡王錱之女也。錱为湘军宿将，又为宗棠所重，遂亦申之以婚姻，所谓愿乞将种者也。孝同之为江苏提法使，会武昌起义，江苏巡抚程德全宣布反正，孝同大骂而行，由是徜徉上海，自号逸叟，说者谓犹有宗棠伉直之遗风。注21

[book_title]二　孝义清寒之家世
左宗棠之家世，孝义之家世也。可以仲兄宗植所作《族谱公序》为说明。
……吾族自汤盘公登宋嘉定进士，历官两浙路采访使，浙民爱之，为立去思碑。明心南公于万历间官直隶行唐县知县，知深州事，旋擢辽东监军道，参经历熊廷弼军事有声，廷弼甚倚重焉。公从祖弟廪生任庵公，值张贼犯长沙，逼以伪官，抗节不屈遇害，一门忠孝，照曜湖湘间，乌虖尚矣。国家承平二百年，吾族支派，日以繁衍，为士者以文章行谊相底饬，服官者以勤慎廉正为操持，其间忠孝节义，往往散见于郡邑之志载，及家乘之所传闻，乡人士类能言之。大凡左氏自南宋以来，虽族大丁多，然作奸慝，犯典刑，罚满杖以上者，盖六百年无有也。官爵名位虽不显，然以贪墨致败，及以计察拾遗废斥者，六百年来无有也……注22
汤盘公，讳大铭；心南公，讳天眷，实为宗棠九世祖。注23张贼即指明末流寇张献忠也。
至宗棠曾祖，性恭悫，大父染疾数年，虽异居，与其父朝夕侍奉，尝亲持秽服，临江浣濯，涕泗交流，见者叹其诚。家虽贫，好施与，尝于高华岭施茶数年，以济行人。乾隆十七年(1752)歉收，典衣服，与富人之乐善者，就袁家铺共作粥为赈。注24祖好敦睦家族，推及邻里，尝仿社仓法，倡捐谷为族仓，以备凶荒岁歉，而左氏无饥人，著有族仓条约。注25又在长沙省城，创建宗祠，而由宗棠父踵成之。注26而宗棠答贺熙龄书曰：
……前蒙垂询敝族谱中所列训家各条，归时曾检阅，大旨不过教孝崇礼，劝学务本而已。唯当时族尊房长，类皆躬秉义程，实心课督，故子弟之率，不敢不谨。又聚族而居，相距甚近，丁口甚寡，近者才数百人，防检易周，训诫易遍，有不率，则传集宗人，临之以祖，数其过而杖之，其人亦羞愧惶汗，不敢复有所犯。当先大父在日，族中闲手乞食者，绝少其人，酗酒博戏，则绝无其事，此亦一时之效矣。……注27
尤可见孝义家风之所由养成焉。
宗棠之家世，亦清寒之家世也。祖遗田数十亩，岁收租谷只四十八石，而一家多至十口，食用常不给。注28其时生活之艰苦，可以宗棠《二十九岁自题小像》诗句为说明：
……研田终岁营儿哺(自注：父授徒长沙，先后廿余年，非脩脯无从得食)，糠屑经时当夕飧(自注：嘉庆十二年〔1807〕吾乡大旱，母屑糠为饼食之，仅乃得活，后长姊为余言也，伤哉！)……
机云同住素心违，堪叹频年事事非。许靖敢辞推马磨，王章犹在卧牛衣。命奇似此人何与，我瘦如前君岂肥。……
九年寄眷住湘潭，庑下栖迟赘客惭。……注29
当父母在时，已难维持生活，父母故后，兄弟既被迫分离，必须各寻出路，夫妇亦不能独立，只得依傍外家，于是虽以豪放之宗棠，不能无所慨叹。
然此种孝义清寒之家世，仍为宗棠所贵重，常以保持此家世，诏示家人。
……我总以世泽之兴隆，要多出勤耕苦读子弟，家祚之昌盛，总在忠孝节义，他不贵也。……注30
而宗棠于保持之道，更自有其说：
……治家之道，与治国同，其规模不可以不宏且远也。鳏寡孤独月有饩，则穷宗之无告者有托矣。公田族仓岁有蓄，则贫难之遭荒者不死矣。胎养之谷、育婴之钱具，则子女之不能举者育矣。恤嫠之堂、孤儿之社成，则苦节之不自存者全矣。义塾之设，大课之程，试卷之资，奖赏之费备，则孤寒之不能读者勉矣。然后立族正宗长以督之，择子弟之能者经纪之，考冠婚丧祭之礼以整齐之，仲春仲冬大祭，祭毕而宴以联络之，宴毕揭家训而申儆之，察其贤者而尊奖之，察其不率者而训责之。诚如是，则其家亦庶几乎治也。事目虽多，然丁少之家，不过蠲数千金之产，即可集事，盖诸事非必并举于一时，有数千金之产在，则岁收其租入，积而累之，一事之经费足，再营一事，相其缓急为先后，不虞其不给也。天富一人，实以众贫者托之。祖宗佑一人，即以子孙托之。一时为之不足，则俟诸异日，一人为之不足，则俟诸众人。此盖有家者所必不可少之事，而保世承家，可大可久之道也。……注31
其后宗棠捐办仁风团族仓，注32捐建长沙左氏试馆，注33捐修合族祠堂与家塾，注34捐辑宗谱，注35以及资助宗人，注36要皆发于此一念。而筠心夫人与长子孝威均能任恤睦姻，慷慨无吝(参阅七十三节)，可谓能继续孝义之家风，而尤难能可贵者，为一门至行。
筠心夫人夙有肝疾，闻其季女孝瑸殉婿之耗，遂不旬日而病发以殁。注37而孝瑸之殉其婿也，绝食吟诗曰：
兢兢一念随夫婿，自是纲常大义存。寄语高堂休感悼，他生重与侍晨昏。注38
抑何从容不迫哉！宗棠长子孝威，奉母纯孝，尝于母病时，刲臂以进，及母之殁，旋亦哀毁以卒。而孝威之病也，其妇贺氏并尝刲臂以进，孝威既不起，忧伤甚，徒以儿幼，未遽殉，越两年儿稍长，仍以思夫病卒。注39又宗棠仲兄宗植，晚年丧其爱子浑，亦以思子情切，不久病殁。注40而当其子病时，妇郭氏亦尝刲臂和药以进。既卒，不食三日，屑金服之，皆不死。越四年而病，拒医药不御曰：“死，我志也，何医为？”其姑谕之，为进一匕，已而竟卒。注41
一门之内，既有女殉婿，有子殉母，有妇殉夫，复有父殉子，有母殉女，似非偶然。按以生物学遗传之说，殆先世孝义之风有以渐渍而致。夫谓刲臂可以疗所亲之病，本无是理。为所亲而殉，尤不足为训。所可称者，此种至行，乃发生于至性至情，苟发挥而光大之，可以为公殉职，为国殉难，即所谓见义勇为，与杀身成仁等牺牲精神，无不胚胎于是。昔称求忠臣于孝子之门，无非谓凡能孝于其亲者，必有一股真挚之性情，足以推于君而效其忠耳。即如妇孺共知之岳飞与文天祥，一方固为忠臣，一方亦为孝子，故用此原理，我人可以作为观人之一法。其在家庭有惭德者，即为人恐难信赖。汉光武废后，严光乃求去惟恐不速，诚以糟糠之妻，犹弃之如遗，更何有于贫贱之交也。
然孝义之家世，固赖此持续矣。而清寒之家世，则自宗棠贵而逐渐荡然。宗棠虽颇不欲以贵自居，且以贵为戒，当平定两浙，获封伯爵时，有训孝威书曰：
……辞伯爵第二疏，未承俞允，不敢不谢恩。然自渐德薄能浅，无以仰承恩眷，析薪未克，负荷更难。正恐渐流入纨绔一类，隳我家寒素耕读之风。即如闽东泉州一郡，五等之封均有，今之能世其家，号称无忝者，曾几人耶？言及此，尔当引以为惧，不可高兴以重我过。……注42
当筠心夫人既殁，觅地卜葬时，又有训孝威书曰：
……但得平稳夷旷之区，可避五患，即佳壤也。不必深求将来，亦不必丰碑大冢，致遭异患。我前过北邙，仅见白杨数树，碑碣俱无。渡渭而北，见陵墓尤多，陪葬大冢，亦复累累在目，然皆禾黍高低，牛羊践履而已。千百年后，陵谷变迁，圣贤仙佛，均不可复问，几见体魄之长存乎？……注43
以此，宗棠常不欲诸子从事科名，以仕官承家，而再三谆嘱曰：“要守六百年家法，有善策，还是耕田。”曰：“是好子弟耕田读书。”曰：“慎交游，勤耕读。”晚年复为诸孙读书，以家书训二子孝宽、三子孝勋曰：
……我平生志在务本，耕读而外，别无所尚。三试礼部，既无意仕进，时值危乱，乃以戎幕起家，厥后以不求闻达之人，上动天鉴，建节赐封，忝窃非分。嗣后以乙科入阁，在家世为未有之殊荣，在国家为特见之旷典，此岂天下拟议所能到，此生梦想所能期？子孙能学我之耕读为业，务本为怀，我心慰矣。若必谓功名事业，高官显爵，无忝乃祖，此岂可期必之事，亦岂数见之事哉。或且以科名为门户计，为利禄计，则并耕读务本之素志而忘之，是谓不肖矣。……注44
在宗棠鉴于世家大族之难以持久，故一以富贵为可惧，务欲仍以耕读维持其清寒之世泽。然为子孙者，既承父祖高官厚禄之余荫，居移气，养移体，其不能复续清寒之生活，亦势使然也。

[book_title]三　一门风雅
左宗棠兄弟，并有时名。伯兄宗棫，不幸早亡，而仲兄宗植，尤以诗古文自豪，有湖南四杰之称，谓邵阳魏源，郴县陈起诗，益阳汤鹏，并宗植也。注45宗棠作宗植《慎庵诗文钞》序，颇叙兄弟少壮时论文谈艺之胜概：
……道光十二年(1832)，余与仲兄同举于乡，出与诸老先生游，尝以文学窃时誉，中间课徒自给，去家辄千百里，不常聚处。岁晚归，辄出所著录相眠，或夜谈国故，指列时事，不欲使外人知也。然学求心得，不尚苟同，尝各持所见相辩难，得失未析，辄龂龂然。余所学，不逮兄远甚，兄于余所业，亦少所许可。每剧谈竟夕，争驳不已，家人乃温酒解之。酒后，或仍辩难，或遂释然，虽谐语，常露憨态，回思多可笑者。时事方棘，兄处弟出，踪迹不可合并。同治六年(1867)，余由闽浙移督秦陇，兄携子浑，视余汉上，相持而泣。时兄病嗽久，肌肤锐减，饮馔量腹而后进，余则诵兄所作诗文侑酌娱之。兄喜，每尽一觞，帐下健儿环听，相睨而笑，盖非复曩者送疑推难喧竞之态矣。……注46
而宗棠女兄三人，亦均能诗，其季适周氏者尤工，著有《幽香阁吟草》。注47
当宗棠初度会试报罢而归也，悉举先世遗产，畀伯兄嗣子世延，而自携妻孥，寄居外家湘潭之隐山。逾年，耻不能自食，又乞外姑西头屋，别爨以居，所谓桂在堂西楼者也。于是宗棠键居楼中，肇事方舆家言，手画其图。易稿，则筠心夫人为影绘之。注48筠心夫人夙娴翰墨，故宗棠作夫人墓志铭，颇及伉俪读书之乐事：
……常时敛衽危坐，读书史，香炉茗碗，意态翛然。每与谈史，遇有未审，夫人随取架上某函某卷视余，十得八九。……注49
而筠心夫人妹茹馨夫人诒繁者，婿于张声玠，同僦居外家。宗棠作声玠子起毅墓碣，更叙两家往还之嘉话：
……余与玉夫时皆贫甚，同居桂在堂西，两宅中隔一院。两人旅食于外，每腊归，辄设茗酒相温，出箧中文字共评之，或道时务所宜为者。谐谑间作，嬉酣跌宕，兴甚豪，渐顾玉夫所生三儿，已参差绕坐矣。……注50
筠心夫人与茹馨夫人均承母教，娴吟咏，已又传之诸女。宗棠长子孝威尝辑成《慈云阁诗钞》，宗棠为之序，而追记其传授之韵事：
……外姑幼工诗，归先外舅周衡在先生，倡随相得，吟事益兴。外舅殁后，孤就外傅，以诗课两女。长诒端，字筠心，次诒繁，字茹馨，适张君声玠。道光末，余移家湘上，外姑念女及诸外孙甚，时携孙女翼杶来柳庄，暇以诗课诸孙。每夜列坐，诵声彻户外。时茹馨夫人随张君官元氏，亦常以诗宁母，外姑每顾而乐之。……注51
《慈云阁诗钞》所涵，即母、若女、女孙，及外女孙三代之作也。筠心夫人与诸女诗如下：注52
夫人《饰性斋遗稿》，古体八首，近体一百三十一首，录其《秋夜偶书寄外》云：“远听飞鸟绕树吟，银河耿耿夜三更。半窗明月吟虫急，一夜西风落叶清。身世苍茫秋欲尽，烟尘洞岁多惊。书生报国心长在，未应渔樵了此生。”时宗棠当犹在安化陶氏小淹书馆，故夫人于描写离别之情绪中，寓以慰勉之意。稿中有咏史七律四十九首，自秦始皇讫张居正，以一女子而上下议论数千年，实为特色。
长女孝瑜《小石屋诗草》，近体十四首，录其《送别德媗妹》云：“柳外惊啼鸟，花前倒玉缸。春风浓欲醉，别思远难降。细草城边路，轻帆水上艭。送君从此去，掩泪各成双。”德媗，翼杶字也。
次女孝琪《猗兰室诗草》，古近体共七十九首，录其《除夕独坐偶成》云：“寂寞深闺泪暗流，思亲今夜更添愁。庭梅细破东风暖，伴我低徊独倚楼。”时宗棠犹在西征，而筠心夫人谢世且三年，于是诗成不二月，而孝琪亦奄忽以去矣。
三女孝琳《琼华阁诗草》，近体五首，录其《寄静斋姊》云：“垂柳丝丝拂碧苔，梨花飞尽牡丹开。怀君正惜春将去，恼杀啼鹃不住催。”静斋，孝琪字，《猗兰室诗草》中对此诗有步原韵之作，想见当日姊妹酬唱之乐。
四女孝瑸《淡如斋遗诗》，近体十三首，录其《孤雁》云：“哀音遥度暮云宽，孤弱谁怜饮啄难。燕塞月明频夜梦，衡阳峰色几回看。情伤比翼飞偏后，意怯同群影自寒。念尔茕茕栖托苦，何如远翥学青鸾。”言为心声，殆为殉夫先兆欤！
其后宗棠女孙又宜，字鹿孙者，亦擅吟咏，尤工倚声，归新建词人夏敬观为继妻。著有《缀芬阁词》一卷，且工刺绣，尝绣三村桃花图，缀敬观《蓦山溪词》其上，见者惊叹。按筠心夫人亦尝绣渔村夕照枕，寄宗棠，题诗云：“小网轻舠系绿烟，潇湘暮景个中传。君如乡梦依稀候，应喜家山在眼前。”又宜之作，可谓家学渊源，而又宜更精畴人术，一多才多艺女子也。注53
于是宗棠之姊、若妻女、若女孙，尽属女诗人，洵为一时佳话。惜诸人身世，或多病，或早逝，或婿家贫乏，类颇可悲，岂诚《幽香阁吟草》中所谓“福慧双修自古难”耶！注54

[book_title]四　别号与自谥
国人对于子女命名称号，殆不外纪念、颂祷、诫勉与期望四义。及其长而自题别号，则自一二乃至十数不等。而国人所居之室，又好赋以名，如某某斋，某某庐，或本无此室，仅同引如别号。其意义亦不出乎上列四端，斯本殊无谓。然吾人于此，颇可发见其人思想、愿望，与夫境遇等等。人生历程之迁化，故亦可谓别号或室名者，即其人意志之表示也。
左宗棠一生所用自号与室名凡四。曰慎余阁，时则第三次会试报罢南旋，方分类抄辑经史，而亦以名其钞本者也。曰湘上农人，时则方移家柳庄，颇从事畎亩，无复功名意念，自期常为农夫以没世矣。以暇复为农家言，分类撰著，曰《朴存阁农书》，朴存其又一室名也，而亦尝以朴存为别号。注55及入湖南巡抚幕府，参赞军机，常自比于孔明，故喜自号葛亮，郭嵩焘尝叙其事：
……曾文正善诙谈，胡文忠公益之以谐谑，恪靖左侯独喜自负，尝自署葛亮。洎意城治军事，相与谓之老亮、新亮。周寿山侍郎丁巳(1857)病武昌，自顾身为僧，而嵩焘为南岳老僧，相见痛哭。既愈，言其状于胡文忠公，又谓嵩焘为南岳长老。……注56
文中所谓意城，即郭崑焘，嵩焘之弟，与宗棠同在湖南巡抚幕府者也。
宗棠之自拟于诸葛亮，一般人或以为指其能运筹帷幄，指挥若定，如世俗所谓军师者然。然若以宗棠一生与诸葛亮比较，即在其他出处与德性等方面，亦多相似，试列举之：
(一)史称诸葛亮未遇时，家于南阳隆中，逍遥而耕陇亩，苟全性命于乱世，不求闻达于诸侯。逮刘玄德三顾草庐，始为出岫之云。　　宗棠初亦躬耕柳庄故里，无心问世，当太平军既起，且深入白水洞避乱，经湖南巡抚张亮基与骆秉章注57先后礼聘，复以友好劝勉，方为入幕之宾，终于出山而戡定大难。
(二)史称诸葛亮发教军事，文采不艳，过于丁宁，而经事综物，夙兴夜寐，罚二十以上，皆亲省览，又常自校簿书不辍。　　宗棠初在幕府，固已劳神案牍，无片刻之暇，当其出而典兵，仍复事必躬亲，即营帐中据白木案，手披图籍，口授方略，自晨至于日昃，矻矻不少休。纵军事旁午，官书山积，亦必一一省治，最下裨校寸禀尺牍，皆手自批答，示以要领。注58
(三)史称刘备托孤于诸葛亮，诸葛亮涕泣言曰：“臣敢不竭股肱之力，效忠贞之节，继之以死。”及出师北伐，又表于刘禅曰：“成事在天，谋事在人，鞠躬尽瘁，死而后已。”卒至大星殒五丈原头，恰如所言。　　宗棠亦尝言：“凡事只能尽我心力图之，利钝固未可逆睹也。”又云：“利害死生之际，庸人畏避而不敢前，且或托为明哲保身，以文其懦，独慷慨仗节之士，义愤所激，其事之克济与否，举非所知，而必不肯淟涊韬晦，以求免其难，夫亦尽我心之所安而已。”曰尽我心力图之，曰尽我心之所安，皆鞠躬尽瘁，死而后已之精神也。夫然，故其西征也，不惮黄沙万里，身处绝域者十载，及其督师福州，与法抗战，虽未有所成，而临终梦呓，固犹不忘杀敌也(另详七十四节)。注59
(四)史称诸葛亮用兵谨慎，司马懿畏之如虎，故有死诸葛走生仲达之妙事。　　宗棠一生行军，亦处处力求质实，尝有“慎之一字战之本也”之语。推之一切，则谓“凡事慎之于始，庶可善其后”(另详四十七节)。注60
(五)史称诸葛亮表于刘禅曰：“成都有桑八百株，薄田千亩，子弟衣食，自有余饶，不别治生，以长尺寸。若臣死之日，不使内有余帛，外有赢财。”　　宗棠亦常教诸子以力田自给，虽仕官二十余年，出将入相，极一世之荣，而身后遗产寥寥。当其在陕甘总督任之晚年，拟处分所积廉余，仅有二万五千两，盖亦尝誓不欲以余帛余财自污素节也(另详七十五节)。注61
综上所述，曰淡泊，曰勤劳，曰忠贞，曰谨慎，曰廉洁，两人固有相同者，夫诸葛亮允为我国第一流之政治家。故宗棠之自号葛亮，殆不必为夸大，亦不必为诙谐，倘正所以隐示其钦仰诸葛亮，而欲模仿诸葛亮乎。然两人性情，亦有其不同处，诸葛亮善用度外人，即不问其人是否与己同臭味，只问其是否有才。而宗棠用人，则每限于与己气谊相投者，范围较窄，此则宗棠之所以终不逮诸葛亮欤！
当宗棠之督师长征，驰驱王事也，又尝欲自谥曰忠介先生，见于致崑焘书：
……自巨寇狓猖以来，办贼诸公，除涤、咏两帅外，绝少实心之人。兄以一书生，受特达之知，与众人异，当尽其心力所可到者为之。涤公谓我勤劳异常，谓我有谋，形之奏牍，其实亦皮相之论。相处最久，相契最深，如老弟与咏公，尚未能知我，何况其他。此不足怪，所患异时形诸记载，毁我者不足以掩我之真，誉我者转失其实耳。千秋万世名，寂寞身后事，吾亦不理，但于身前自谥曰忠介先生可乎？一笑！……注62
曰忠，曰介，确足状其一生，实则忠即可以包括上述之勤劳、忠贞与谨慎，介即可以包括上述之淡泊与廉洁，其意仍是一贯。宗棠之殁也，清廷赐以美谥曰文襄，宗棠如有知，当不愿以彼易此也。
宗棠与人书，又尝自署柳庄居士及退宜轩主人，则为故不欲留真姓名，盖偶一为之者。注63

[book_title]五　少年狂态
左宗棠自幼为家庭中宠物，祖父尝携之步上宅后小山，掇鲜栗盈掬，归贻兄若姊，不自食。因喜曰：此子幼时分物能均，又知让而忘其私，异日必能昌大吾门。注64
始受学，每听父讲授生徒及长、次两兄诵读之书，辄默志不忘。偶属对，颖悟异人。一日，父课长、次两兄读《井上有李》文，至“昔之勇士，亡于二桃，今之廉士，生于二李”句，因问二桃典何所出，宗棠在侧，应声曰：古诗《梁父吟》有之。时方四五岁，盖即平日所闻两兄诵读者也。父为之喜，逆知其不凡。然宗棠恃爱，日诵所授书毕，便跳踉嬉戏。注65
稍长，读史，慕古人大节，工为壮语，视天下事若无不可为。年九岁，始学为文，每成一艺，恒自诧，以示侪辈。注66既娶筠心夫人，僦居外家，会试三度报罢，可谓穷愁潦倒，犹自为楹帖云：
身无半亩，心忧天下；
读破万卷，神交古人。
其卓荦不羁，天性使然也。后督师西征，重书此楹帖，悬之家塾，以示诸子，并为跋语：
卅年前作此语，以自夸，至今犹时往来胸中，试为儿辈诵之，颇不免惭赧之意，然志趣固不妨高也。安得以德薄能鲜，谓子弟不可学老夫少年之狂哉。注67
细味其词，仍挟有狂态，而宗棠是时，年且六十矣。
宗棠家书：“每一念及从前倨傲之态，诞妄之谈，时觉惭赧，尔母或笑举前事相规，辄掩耳不欲听也。”注68是为少年狂态自画供状。宗棠家书，均作于出山之后，居然忏悔前尘，侃侃教子矣。不知此咤叱风云之英雄，在筠心夫人眼底，正犹留其少壮时代不少妙人妙事也。
宗棠年二十二，参与会试被摈，有《燕台杂感》八首，其前四首云：
世事悠悠袖手看，谁将儒术策治安。国无苛政贫犹赖，民有饥心抚亦难。天下军储劳圣虑，升平弦管集诸官。青衫不解谈时务，漫卷诗书一浩叹。
纥烈全金功亦巨，李悝策魏术非疏。公孤自有匡时略，灾异仍来告籴书。不惜输金筹拜爵，初闻宣檄问仓储。庙堂衮衮群英在，休道功名重补苴。
西域环兵不计年，当时立国重开边。橐驼万里输官稻，沙碛千秋此石田。置省尚烦他日策，兴屯宁费度支钱。将军莫更纾愁眼，生计中原亦可怜。
南海明珠望已虚，承安宝货近何如。攘输啙俗同头会，消息西戎是尾闾。邾小可无惩虿毒，周兴还诵旅獒书。试思表饵终何意，五岭关防未要疏。注69
批评时事，发抒己见，此即所谓壮语，亦即所谓狂态。然吾人于此，颇可窥见宗棠一生抱负。以后治军、理财、安内、攘外，殆亦无不由此时之感想，演化为异日之事功。
又当鸦片战争时，所谓五岭关防者，形势骤形严重，宗棠适在安化陶氏家塾，愤慨之余，致书其师贺熙龄，表示所以应付：
……窃念彼族包藏祸心，为日已久，富强之实，远甲诸蕃，兵威屡挫之余，尤足以启戎心而张敌胆，诚欲勾当此事，非但不能急旦夕之功，而亦并不能求岁月之效。故今日情形所最急者，必在一省之力，足当一省防剿之用，而后可以省兵节饷，为固守持久之谋。其策如练渔屯，设碉堡，简水卒，练亲兵，设水寨，省调发，编泊埠之船，设造船之厂，讲求大筏软帐之利，更造炮船火船之式，火药归营修合，兵勇一体叙功，数者实力行之。画疆为守，明定约束，天子时以不测之恩威行之，庶几在我无劳费之苦，而海上屹然有金汤之固。以之制敌，即以之防奸，以之固守，即以之为战，天下事其终可为乎。山斋无事，每披往昔海防记载，揆度今日情形，敢谓帷幄之筹，似无以易此。……注70
此亦即所谓壮语与狂态。然鸦片战争而后，海防日急，四十年后，宗棠两度督师闽浙，一度总督两江，其对于海防之设施，多本此时所研究，则似未可概以少年狂态例之。
又如《题孙芝房苍筤谷图》有句：
频年兵气缠湖湘，香杳郊坰驱豺狼。避地愁无好林壑，桃源之说诚荒唐。还君兹图三叹咨，一言告君君勿嗤。楚人健斗贼所惮，义与天下同安危。今缚湘筠作大帚，一扫区宇净氛垢。注71
此亦即所谓壮语与狂态，然其后果以楚军平天下，最后四句，转若预言。
抑为人气质变化最难。宗棠之狂，年事已大而后，纵力自抑制，且以教子，然即就家书以观，仍多自然流露。如长子孝威中举后，宗棠不欲其遽赴会试，诫谢绝宗人赆赠，为预拟一启事，嘱榜诸宗祠，其文曰：
奉到浙江大营来谕，明岁且缓北上。凡宗族戚党惠赠程仪者，概不敢领，孝威敬白。注72
竟以浙江大营为父之代名词，抑何诞妄可笑也。又为两江总督时，出省巡阅，抵上海，家书记其事：
……到上海时，中外官绅商民陈设香案，亲兵及在防各营列队徐行，老稚男妇，观者如堵，而夷情恭顺，升用中国龙旗，声炮致敬，较上次尤为有礼。胡雪岩及印委各员与随行员弁皆窃谓从来未有也。……注73
想见其又得意忘形矣。是时宗棠年七十二，是书为家书中最后一通，少年狂态，到老未化。

[book_title]六　师友渊源
左宗棠年四岁，始随祖父读书梧塘，五岁以后，均随父读书，不名他师。注74年十九，父殁。次年，方就外傅，读书长沙省城城南书院。主讲席者，宿儒贺熙龄。熙龄之为教，辨义利，正人心，谕多士以立志穷经，为有体有用之学。于宗棠并授以汉宋儒先之书。注75而于宗棠之志大言大，未尝不致伟重。后熙龄入都，宗棠与同门诸子送之江干，熙龄答诗有云：“看子狂澜回障手，老夫犹觉气纵横。”舟过九江，又有怀宗棠诗云：“六朝花月毫端扫，万里江山眼底横。开口能谈天下事，读书深抱古人情。”自注：“季高近弃词章，为有用之学，谈天下形势，了如指掌。”盖深许之也。然亦寓书告以《论语》一书，每于容貌辞气之间，兢兢致谨，隐微幽独之中，戒慎必不容缓，则又深诫之矣。注76宗棠亦自知气质粗驳，动逾闲则，认为先儒“涵养须用敬”五字，真是对症之药。爰上书表示，愿深自刻厉，严为课程，先从寡言与养静两条，实下功夫。注77
熙龄兄长龄，亦喜宗棠，一见推为国士。尝语以天下方有乏才之叹，幸无苟且小就，自限其成。时宗棠方弱冠，颇好读书，苦贫乏，无买书资，适长龄居忧长沙省城，发所藏官私图书，备之披览。每向取书册，必亲自上楼检授，数数登降，不以为烦。还书时，必问其所得，互相考订，孜孜矻矻，无稍厌倦。长龄尝纂《经世文编》一书，为清中叶以前名臣巨儒发表其对于学术与政事之思想之结集。宗棠于是书研讨甚深，其原书存于家者，后人犹见丹铅满纸焉。长龄又尝著《区田说》一篇，亦为宗棠所笃嗜研究者(详见九节)。长龄在云贵总督任，刊布古本六经，教民饲育柞蚕，尤为宗棠以后施政所尝取法。注78
是两贺者，赏识宗棠最早，宗棠亦引为生平最早之知己也。熙龄主于性理之学，长龄优于经世之学，而其影响于宗棠一生之德性与事功，均非浅鲜。
嘉庆与道光两朝名臣，允推陶澍与林则徐。两人者，恒以奖进天下士为己任，而宗棠正先后为两人所延誉。
宗棠与陶澍相识，事出偶然。陶澍任两江总督，以巡阅江西，乞假就便回安化故里省墓。道出醴陵，宗棠方主讲其地渌江书院。县令筹备行馆，烦宗棠代拟楹帖，其一云：“春殿语从容，廿载家山，印心石在；大江流日夜，八州子弟，翘首公归。”印心石者，陶澍故乡胜迹。入觐时，宣宗尝垂询及之，并为题字。于是陶澍见联，大为击赏。问知为宗棠作，当嘱县令延致一见，目为奇才，纵论古今，为留一宿。及宗棠第二次会试入京，获识胡林翼。林翼，陶澍女夫也，益为揄扬于陶澍。报罢南旋，遂纡道江宁省城晋谒，陶澍款接颇殷。已而陶澍卒，宗棠馆其家，为课遗孤桄。陶澍家富藏书，而尤以所庋清代宪章为最完备。宗棠以暇浸渍其中，一生政事上丰富之学识益臻成熟。注79
陶澍之为两江总督也，则徐任江苏巡抚，长龄任江宁布政使。三人者，皆谙于施政，精于察吏，且彼此同心，期于共济。三吴治绩，一时称最。于是林翼请于陶澍，密保则徐，以为两江总督替人。宗棠夙慕则徐，而素不通问，及则徐之任云贵总督，林翼为贵州黎平府知府，荐宗棠为则徐幕府。宗棠覆以不赴：
……仆久蛰狭乡，颇厌声闻，宫保固无从知仆。然自十数年来，闻诸师友所称述，逮观宫保与陶文毅往复书疏，与文毅私所记载数事，仆则实有以知公之深。海上用兵以后，行河、出关、入关诸役，仆之心如日在公左右也，忽而悲，忽而愤，忽而喜，尝自笑耳。尔来公行踪所至，而东南，而西北，而西南，计课程且数万里。海波沙碛，旌节弓刀，客之能从公游者，知复几人？乌知心神依倚，惘惘相随者，尚有山林枯槁，未著客籍之一士哉。来书谓宫保爱君心赤，忧国形癯，巨细一手，勤瘁备至，望仆有以分其劳。陈义至大，所以敦勉而迫促之者甚切。仆之才之学，固未足以堪此。虽然，如仆本怀，岂不亟思稍出所长，以佐万一者哉。欧阳公辞范文正记室之辟有曰：“古人所与成者，必有国士共之，非惟在上者以知人为难。士虽贫贱，以身许人，固亦未易。”仆诚无似，然得府主如宫保者，从容陪侍，日观其设施措注之迹，与夫莅官御事之心，当有深于昔之所闻所见者。纵不能有当于公之意，然其有益于仆，则决可知矣，尚何疑而待执事之敦促也。顾事固有未能如我意者，孤侄年已十七，嫂急欲为之授室，期在今年。又陶婿去冬来书，预订读书长沙之约，仆以小女故，未能恝然。且此子从学八年，资识尚正，冀有所就，以延文毅之泽。渠夫妇现来山中，不数日，当偕之长沙，前书具陈大略，想已得览。坐此羁累，致乖夙心，西望滇池，孤怀怅结，耿耿此心，云何能已。愿我公益坚晚节，善保体素，留佐天子，活百姓，毋遽言归。文书奏笺，在于幕府，苟不乏人，尚以时优游斋阁，节劳简思，永保终吉，天下之幸，亦吾侪小人爱慕公者之幸也。未敢冒昧致词，借通款曲，寸衷惓惓，末由自释，执事倘能为鲰生一达此旨乎？……注80
情致娓娓，诚有如所谓神交者矣。未几，则徐引疾还闽，道出长沙省城，遣人至柳庄相邀。宗棠谒之舟中，则徐一见，诧为绝世奇才。则徐既卒，宗棠以书唁其子林汝舟：
……十一月二十一日夜午，在黄南坡长沙寓馆，忽闻宫保尚书捐馆之耗，且骇且痛，相对失声。忆去年此日，谒公湘水舟次。是晚，乱流而西，维舟岳麓山下，同贤昆季侍公饮，抗谭今昔，江风吹浪，舵楼竟日有声，与船窗人语，互相响答，曙鼓欲严，始各别去。何图三百余日，便成千古，人之云亡，百身莫赎，悠悠苍天，此恨何极。……注81
追为谈燕之欢，情景如画，并致挽联云：
附公者不皆君子，间公者必是小人，忧国如家，二百余年遗直在；
庙堂倚之为长城，草野望之若时雨，出师未捷，八千里路大星颓。注82
所谓出师未捷者，其时太平军已起金田，清廷特起则徐，驰往剿办，乃遽中道而殂也。
宗棠与陶澍及则徐两人之投契，影响于其后之功业者甚大。陶澍与则徐均以善治理盐务、水利、荒政为名督抚，而宗棠开府闽浙与陕甘，亦无不于此着意，且常以成效自诩。及其莅任两江，则更显欲上承陶澍及则徐之遗绪。尝就江宁建祠，合祀两人，而制联帖以张之：注83
三吴颂遗爱，鲸浪初平，治水行盐，如公皆不朽；
卅载接音尘，鸿泥偶踏，湘间邗上，今我复重来。
其所私淑，盖有自矣。宗棠尝与书吴观礼云：“陶文毅与林文忠两公，当日亦各相倾倒。一雄伟，一精密，非近人所可及。”注84然以余观宗棠，则雄伟而精密，殆兼两人之长。至宗棠在新疆之作为，或亦受则徐一言之刺激。则徐尝语人曰：“终为中国患者，其俄罗斯乎？”注85此宗棠所以锐欲引恢复新疆自任乎？而则徐在新疆，尝开坎井以兴垦殖；宗棠则力助张曜办毡工以利灌溉。则徐在新疆教民纺棉织布(则徐以东南所用纺车授土人，遂名曰林公车)；宗棠则教民育蚕缫丝，尤为规模则徐。又则徐尝创议储备西洋船炮，以御外侮，兴办畿辅水利，以解决北方民食问题；而宗棠在福州省城，开办船政局，晚年复拟拓制大炮，自西北入觐时，建议以所部协治顺直河道，均不啻即为贯彻则徐之主张。想见当日湘江夜话，则徐于所蕴蓄，无所不谈，而所予宗棠之印象特深也。
则徐朋僚中，有奇才异能之士三人，均为宗棠友好。而宗棠后此之事功，亦与三人之思想才能，有深切之关系。
一为魏源，长于著作才，长龄之《经世文编》，即为魏源相助辑成。则徐为两广总督时，曾命人译《四洲志》与《造炮图说》，魏源时在则徐幕府，后遂根据此两书，并采录其他资料，编成《海国图志》一百卷。包括四部分，一记述当时所谓西洋、南洋、东洋各国之历史、地理，及政治近况；二记述制造与使用西洋大炮之方法；三记述制造西洋轮船、水雷与其他各种西洋实用技艺之方法；四辑录当时朝野人士与魏源本人应付西洋各国之方略。是书初成于道光二十二年(1842)，增订于咸丰二年(1852)。魏源主张：“以夷攻夷，以夷款夷，师夷长技以制夷。”请于广东虎门外之沙角、大角二处，置造船厂一，火器局一，行取法兰西、美利坚二国，各来夷目一二人，分携西洋工匠三人至粤，司造船械，并延西洋舵师，教行船演炮之法，而选闽粤巧匠精兵以习之。工匠习其制造，精兵习其驾驶攻击。又主张“守外洋不如守海口，守海口不如守内河”。此两项主张，殆支配中国政府社会对外之政策与思想者，凡数十年。而其书流入日本，更成为明治维新之一大关键。魏源又尝著《圣武记》一书，历叙清初平定外蒙古、新疆与青海之事实。魏源又与当日齐名之龚巩祚，同主新疆建省，而各有方案提供。魏源所作为《漠南北建置行省议》，巩祚所作为《置西域行省议》。宗棠于此数种著述，多有体认。魏源于盐漕两务，均有深切研究。陶澍在江苏，实现漕米改海运，淮盐改票制，魏源实参与筹议。宗棠习闻其说，故其后总督两江，亦以恢宏淮盐票制为首务。注86
一为王柏心，尝居则徐云贵总督幕府，后尝与宗棠同居张亮基湖广总督幕府。柏心尝周历陕甘各郡县，熟知回、蒙、藏各民族习俗性情，又贯通历代兴亡成败得失之源，写成《枢言》一书，发表其政事之主张。清廷命宗棠为陕甘总督，他人皆劝宗棠弗往，独柏心鼓励其西征(详见七十节)。注87
一为黄冕，尝从两江总督裕谦治海防，从陶澍办漕米海运，亦为则徐在江苏时之属吏。后因案戍新疆，则徐在新疆兴办水利，即命黄冕为助。迨先后蒙赦归，则徐过甘肃，奉命平蕃，黄冕素善制造，尝体会西法，发明爆炸炮及地雷等，则又留为则徐铸炮。黄冕于造炮确有心得，为当时之专家。太平军既起，宗棠入湖南巡抚幕府，襄赞防守机宜，亦引黄冕造炮及子弹。注88
由是，吾人可知宗棠师承两贺，而上受陶、林两氏之知，下结林翼之好，联之以道义，申之以婚姻、学术、政事、友情、亲谊，自成一系统也。

[book_title]七　一攀丹桂三趁黄槐
清代以科举取士，故士人图上进者，自以应试为惟一正途。然宗棠之出身，则颇特殊。
宗棠年十五，始应童试，次年应府试，知府张锡谦奇其文，拟以冠军，旋以某生年老，抑置第二名，而宗棠亦以母病遽引归，未与院试。注89已而母卒，逾二年，父又卒。因连续丁忧，遂未获再应院试，故宗棠非秀才也。
年二十一，服阕，纳资为国子监生，经与仲兄宗植应湖南本省乡试，宗植中式第一名举人，宗棠中式第十八名举人，然已失而复得。故事，乡试同考官以各省州县官由科目进者为之，凡试卷先经同考官阅荐，而后由考官取中，同考官所摒斥，谓之遗卷，考官不复阅之。宗棠卷，故已被摈，惟是科宣宗有特命，令考官郑重搜阅遗卷。于是考官阅荐卷毕，先搜第一场遗卷，得六人，而以宗棠卷为首。自余吴敏树与罗汝怀二人，后均以古文辞名家。当宗棠卷取中时，考官命同考官循例补荐，不应。比以新奉谕旨晓之，旋又调次场经文卷传视各同考官，始无异议。其礼经文，尤为考官所击赏，题为“选士厉兵，简练杰俊，专任有功”，后并进御览。顾自内帘监试官以下，仍颇疑为温卷。按唐之举人，先借当世显人，以姓名达之主司，然后以所业投献，逾数日，又投，谓之温卷。故所谓温卷首，意即暗通关节之卷也。及启糊名，知为宗棠，群疑始释。盖宗棠文才，早已闻于三湘七泽间矣。于是监临湖南巡抚吴荣光亦揖考官贺得人，此考官何人，则徐法绩也。宗棠以有此知遇之感，故当任陕甘总督时，既引致其文孙韦佩于戎幕，保为知府，复就其在泾州故里土门徐村之墓，特加修葺而永禁樵采。注90
陈夔龙《重宴鹿鸣赋诗》有云：“年比看羊苏典属，才输倚马左文襄。”自注：“湘阴左恪靖侯相国壬辰(1833)乡举三场试卷朱墨本十四卷，至今完好，近日文孙乞余题词。”注91云云，此实为士林嘉话。其驰名之礼经文一篇，录得如下：
选士厉兵，简练杰俊，专任有功。
人与器俱精，得其将而戎政毕举矣。夫选士厉兵欲其精，简练杰俊欲其严，由是择有功而任之，而戎政不已毕举哉。
且军旅之故，难言之矣。率不习之师，执不利之器，而驱之于万死一生之会，其心不固，其器不豫，是将以其士与敌也。官无别择之识，将有猜疑之意，而责之出生入死之交，是君以其将予敌也。
天子何以命将帅哉？
一曰士，士不欲其众，欲其精。一曰兵，兵不欲其多，欲其利。老者怯，少者愤，几事不密。其识惑，当事不前。其气夺，见事不察。其几昧，临事不惧。其神溃，惑而夺者走之机，昧而溃者危之道也。制欲慎，用欲审，凡金之刚虞其折，凡木之性虞其脆，凡火之性虞其散，凡革之用虞其裂，折与脆者制之过，散与裂者用之过也。选之哉，厉之哉，形无强弱，惟视其力。壮而猛者，强可用。精而悍者，弱亦可用也。器无轻重，惟其便，止而斗者，重为可用，行而防者，轻亦可用也，则选厉之道也。
一曰杰俊，官不惟其备，惟其人，人不惟其全，惟其表。善山战者，宜夫步，马轻夫车，车轻夫人，虽高必逾，虽险必涉，此攻险之才也。善野战者，宜夫车，前有其冲，后有其继，其来如风，其止如山，此夷敌之才也。善略远者，宜夫外，熟边地之形，悉外荒之利，虏其名王，平其土地，此疆埸之选也。善抚镇者，宜于内得士民之心，谙险夷之势，调剂其丰歉，预制其盈虚，此封疆之寄也。简之哉，练之哉，职无大小，唯视其才。罢软而无能者，大可退，果勇而有方者，小可进，分无疏戚，唯视其能。庸懦少识者，虽戚宜疏，忠锐而多勋者，虽疏亦戚也，则简练之道得也。
至于膺专阃之威，受中外之托，则必有缓急可恃之人焉。其在开创之日，披垦草莱，以起皇图，削平群奸，以襄王事。若此者，可多得哉。德能服众，位列元戎之上而人不争，职居亲戚之前而尊莫贵，故能总群力群才以赴功名之会焉。而举动系天下之安危，其在中兴之时，神州著克复之勋，孤忠可托，宗社有灵长之庆，安不忘危。如此者，有几人哉？端凝者其度，无故犯之而不惊，神妙者其心，多方感之而悉应，故能立业树功，以应乾坤之运，而进退每关天下之乐忧。
若是而戎政不已毕举哉！
读此文，可知宗棠早年对于军事学识，已有鲜明坚定独特之见解。其后参与戎幕，躬临战阵，凡所措施，几无不由此文发挥，以原理见诸事实。文之末段，论中兴命将，尤若自为一生勋业写照，其人奇，其文奇，其事奇，可作传奇观已。
顾宗棠虽一举成名，嗣应礼部试，乃三度名落孙山。第一次备中而未售。第二次卷在同考官温葆深房中，极力呈荐，总裁亦亟赏之，评为立言有体，已取中第十五名。将揭晓，以湖南溢中一名，遂易以他省卷。葆深争之不得，仅获挑取为誊录。葆深家江宁，后宗棠督两江，适葆深以侍郎退休里居，重叙师生之谊。及葆深卒，宗棠于代递遗疏时，为之请谥，致以违例议处，盖亦衔一荐之恩也。第三次仍荐而未取，是时宗棠年二十七，决计不复会试，故宗棠亦非进士也。注92
宗棠制兰州省城甘肃试院一联曰：“重寻五十年旧事，一攀丹桂，三趁黄槐。”注93实为宗棠一生从事举业之信史。
咸丰元年(1851)，清廷诏举孝廉方正科。郭嵩焘请于湘阴儒学，拟以宗棠保送，儒学并允免收一切费用，宗棠坚辞不就。注94是时宗棠年已四十，殆自嗟老大，决然无志于功名矣。
宗棠之于科举，其本人历程既如是，其对于科举之见解，可见于训子之书。长子孝威中举人后，急欲与会试，宗棠谓之曰：“我之教汝者，并不在科第之学。”又曰：“作一个有用之人，岂必定由科第。”孝威言：“欲早得科第，免留心帖括，早为有用之学。”宗棠更谓之曰：
……科第一事，无足重轻，名之立与不立，人之传与不传，并不在此。科第之学，本无与于事业，然欲求有以取科第之具，则正自不易。非熟读经史，必不能通达事理，非潜心玩索，必不能体认入微。世人说，八股人才毫无用处，实则八股人才，亦极不易得。明代及国朝乾隆二、三十年(1755—1765)以前，名儒名臣，有不从八股出者乎？罗慎斋先生(典)以八股教人，其八股亦多不可训。然严乐园先生(如熤)从之游，卒为名臣。尝言得力于先生，在一思字，盖以慎斋教人作八股，必沉思半日，然后下笔，其识解必求出寻常意见之外，乃首肯也。今之作者，但知涂泽敷衍，揣摩腔调，并不讲题中实理虚神，题解题分，章法股法，与僧众诵经念佛何异？如是而求人才出其中，其可得哉？如果能熟精传注，则由此以窥圣贤蕴奥，亦复非难。不然，则书自书，人自人，八股自八股，学问自学问，科第不可必得，而学业迄无所成，岂不可惜。……注95
及诸孙长成，宗棠又于训子书中，指示其趋向：
……诸孙读书，只要有恒无间，不必加以迫促。读书只要明理，不必望以科名。子孙贤达，不在科名有无迟早，不过望子孙读书，不得不讲科名。是佳子弟，能得科名，固门闾之庆，子弟不佳，纵得科名，亦增耻辱耳。……注96
综括宗棠之意，求科名，须副以实学，方为有用。然有实学，能致用，即不必有取乎科名。宗棠于中举人前，即已致力实用之学，即中举人后，仍致力实用之学，故其所持以教子孙，始终一贯。
宗棠致力实学之旨趣，见于其上徐法绩书：
……宗棠早岁孤贫，失时废学，章句末技，且鲜所窥，每观古今蓄道德，能文章，卓然为时论不可少之人，天地不数生之才者，即其英妙之年，类皆能坚自植立，不为流俗所转移，其始亦未尝不为世诟病也。及其功成事就，而天下翕然归之。如贾谊、诸葛亮、陈同甫辈，可指数乎。夫人生无百年之身，大业非百年可就，小时嬉弄跳梁，不能遽责以学问之事。老而龙钟衰惫，非复可用之人，求其可用，其惟壮时乎。而又以妻子室家科举征逐故，阻其来修。乃至割其余景，以为读书求道之日，其何而成矣。比者春榜既放，点检南归，睹时务之艰棘，莫如荒政及盐、河、漕诸务。将求其书与其掌故，讲明而切究之，求副国家养士之意，与吾夫子平生期许之殷。十余年外，或者其稍有所得乎。然其成与不成，则仍非今日所能自必者也。敢附孔氏各言尔志之义，敬陈所怀，小子狂简，吾夫子其何以益之。……注97
按此书作于道光十三年(1833)，宗棠时年二十二岁，正所谓英妙之年，少壮之时。以其能坚自树立，不为流俗所转移，终于以实学见诸事实，及功成事就，天下翕然归之，遂为时论不可少之人，天地不数生之才，亦可谓不负素志者矣。

[book_title]八　山川万里归图画
左宗棠家书与兄子澂云：“人生读书，得力只有数年，十六以前，知识未开，二十五六以后，人事渐杂，此数年中放过，则无成矣。”注98虽勉子弟之语，亦自道其一生得力所在也。
宗棠仲兄宗植，精于天文之学，而宗棠则精于地舆之学，可谓二难。宗棠初步研究地学，在十八九岁时，尝于书肆购得顾祖禹《方舆纪要》一书，潜心玩索，喜其所载山川险要战守机宜，了如指掌，系以评语：
顾氏之书，考据颇多疏略，议论亦欠斟酌，然熟于古今成败之迹，彼此之势，魏氏源谓其多言取而罕言守，言攻而不言防，乃抢攘策士之谈。此论大谬，大凡山川形势，随时势为转移，至于取守攻防，则易地可通也。
嗣得顾炎武《天下郡国利病书》，与齐召南《水道提纲》诸书，复于可见之施行者，另编存录之。注99更尝绘制皇舆图，时则僦居外家，即宗棠创作，而筠心夫人所影绘。夫人有诗云：“山川万里归图画。”自注：“近制舆图成。”殆指此也。注100宗棠对于图之设计，见于致贺熙龄书：
……窃意古今谈地理者，索象于图，索理于书，两言尽之矣。然而陵谷之变迁，河渠之决塞，支源之远近，疆索之沿革，代不侔也。又土宇有分合，则城治有兴废，于是疆域杂错，攻守势殊。故有古为重险，今为散地，彼为边荒，此为腹里者，如此则图不能尽记也。广轮之度，山川所著也，山川脉络，准望所生也，于是方邪迂直高下，均于是乎凭之，然而一言东，则东南，东也，东北，东也，果何据以为此郡此县之东乎。既辨其为东南矣，又或以东兼南，以南兼东。或东南各半，始以毫厘，终以千里，果何据而得其东南之数乎。既得其东南之数矣，或自某省量至某府，某府量至某县，又自所界之府州县治忖之，或饶或减，歧出不定，果何从而折衷至是乎。如此，则书亦不能尽告也，亦不能尽信也。宗棠不揣，窃自思维，以为欲知往古形似，当先据目前可据之图籍，先成一图，然后辨今之某地，即先朝之某地。又溯而上之，以至经史言地之始，亦犹历家推步之法，必先取近年节令气候，逆而数之，乃为有据，故千岁日至，可坐而定也。欲知方位之实，当先知道里之数，欲知道里之数，当先审水道经由之乡。凡夫行旅舆程之记，村驿关口之名，山冈起伏之迹，参伍错综以审之，直曲围径以准之，以志绳史，以史印志，即未必尽得其实，其失实也，亦寡矣。古书流传绝少，贾图李志，恒不多见，诸书引注，除蔡沈、王伯厚、胡身之数家外，类多牵凿，而外间所行诸图，位置乖舛，尤无足观。大率先画疆域大界，稍依各书，填载方向，展转增窜，不求其安，譬犹凿趾以适其履，诚不知其不可也。宗棠才识昏陋，讵能办此，又僻处深山，虽稍有书籍，究鲜友朋讨论之益，良用慨然，惧不自克，以为儒者羞。辰下左图右书，以日以夜，拟先作皇舆一图，计程画方，方以百里，别之以色，色以五物，纵横九尺，稍有头绪，俟其有成，分图各省，又析为府，各为之说。再由明而元，而宋，上至禹贡九州，以此图为之本，以诸史为之证，程功浩荡，未卜何如，窃有志焉。注101
逾年，图成。复取《图书集成》中康熙舆图并乾隆内府舆图，悉心考索，以订正其脱误。注102
绘图之外，摘抄《畿辅通志》，以次及西域图志，各直省通志，于山川关隘道里远近，分门记录，凡数十巨册。已而复从事地学图说，拟于山川道里，疆域沿革外，但条列历代兵事，而不及形势，以为地无常险，险无常恃，攻守之形，不可前定，非仅不欲居策士之名已也。时罗汝怀亦好地学，宗棠与书研讨：注103
承谕从事地理之学，甚感甚感。此学历少专门为之者，大都钞掇旧书方志，以矜博炫多耳，齐次风《水道提纲》，乃矫其弊。惟据目今之形势，而不援袭古人一字，数千年来，言地学者，奉为典册。然其中舛错颇多，不可一一。李申耆(兆洛)于肥水条，力纠其误，而亦不知其所据之何书，孰知此公乃并无书可据耶！盖仅据仁庙时西士之图成书，其于此学，未尝窥其一二也。大抵吾辈著述，必求其精审，可以自信，然后可出以示人。若徒以此为啖名之具，则其书必不能自信，不能传久，枉用功夫，殊无实际，何为也。顾景范书，较胜于阎百诗、胡朏明诸人，而其间亦不免时有所失。仆尝论古今言地之书，《禹贡》而外，无一完书，亦无一书不可备采，此在有志而专精者，自为择别而已。……注104
其对于地学之自负如此。
同治初，宗棠任闽浙总督，总理各国事务衙门征取各省地图，宗棠覆陈其主张：
查地理之学，百闻不如一见。近时地方文武所呈各辖舆图，率皆照据旧本临模，于地方道里方向，曲直广袤，山之险夷，水之深浅，均无体会，惟填用颜料，模山范水，以取美观，究竟地之真形，全不相合。若此，与俗画山水，何以异乎？我朝舆地之书，如顾祖禹之《方舆纪要》，胡渭之《禹贡锥指》各图，皆用开方法，每方百里。然限于篇幅，所注地名之口岸及府县名字，占去实在地形，故不免舛错之弊。惟康熙、乾隆年间内府舆图最为精当。虽未开方计里，而山水方向，道里远近，较为确实，顾外间绝少流传，无从稽览。今拟由各道给各府红方格纸十张为式，每方两寸，一方准平地五十里，其山路崎岖，水道迂曲，所占里数，概行折算。譬如人行之路，上山若干里，下山若干里，由某港汊经过，只有若干里，绕过若干里，均须照地形平准计算，其由崎岖迂曲占去若干里之数，概须除去，其方向应用罗盘之二十四字，始较精密，否则一言东，而东南东北无分，一言南而东南西南无分，皆令地失其形，难于省览。各县画成后，将稿汇由各府联合，始填用颜色，总绘为一府沿海舆图，各府又呈该道，总绘为一道舆图。其色山用黄兼绿皴写，高峻处用墨点；溪港用青，阔处淡青，深处浓青，海用黄色，潮水所到之处用赭，衙署、祠庙、村庄、津渡，均只注其名，不必画屋。惟商海船只所泊埠头，及官兵营汛，与洋面岛屿礁石，均须画其本形，贴说其下，以备省览，庶几与时手摹照旧本者，稍为精核。地方官不能一到了然，须择各处绅士，携带罗盘，同往相度，但须屏去舆从，免骇听闻。其夫马不无费用，准其开销，由司给领。此件非同寻常索取舆图，如该守令等不认真遵办，仍潦草塞责，本部堂即严饬掷还，勒令更正，方准销差。总以确实地形为主，不取美观也。
又以函申其说曰：
……其《豫乘识小录》、《河南林县志》所言图说之式，与晋司空裴秀分率表望诸法，宋括《笔谈》所载取飞鸟数之说相仿，故一并引申之。俾各守令有所依仿，务得山水真形，而有图以明其象，有说以明其数，或较之寻常官式应酬者，稍为确核耳。……注105
良以宗棠于此道究之甚精，故能言之真切，不同虚应故事。前宗棠自制皇舆图，系欲由今而推之古，令所属绘呈之图，乃欲由县而合为府，由府而合为道，彼时测绘之术未精，宗棠所具计议，不能不谓为别具只眼。
光绪初，宗棠任陕甘总督，帝俄兵官索思诺福齐(Sosnovsky)访之兰州省城。其人舌辩有才，谈次，每自诩其地学之精。宗棠细玩其所携之中国地图，果细微异常，山川条列备具。因问，客游中国日浅，未经身历各郡县，何能周知山川形势，凭何绘成全图。则云，此就康熙图摹绘而成也。宗棠乃晓之曰，康熙舆图，是测度定地而成，故为古今希有定本。后此拓地渐多，乾隆中，随时增入，并令何国宗携带仪器，遍历各处，详加覆订，是为乾隆内府舆图，则精而又精者。因取影刊大图示之，索思诺福齐嗒然，自此希言地学。注106
尝考宗棠一生勋业，泰半在军功，而其用兵之神奇，与夫料敌之精审，无不得力于早岁舆地之学。今读其奏疏、书牍、批札，言及山川形势，与军事进退关系，历历如绘，且援古证今，俯拾即是，诚足见其对于地学素养之湛深。顾当宗棠之青年时期，凡为士人，无不以八股文、试帖诗及律赋为惟一学问，见宗棠独耽地学，无不目笑存之。讵知以后伟大之成就，即植基于此耶！亦犹前明之王守仁与孙承宗，因偶精地理，遂为儒将也。
抑清自道光中叶而后，中外形势剧变，故宗棠自彼时起，益精研西洋各国地学。凡唐宋以来史传、别录、说部及本朝志乘载记、官私文书，有关海国故事者，靡不考览。注107其后总督陕甘，并督办新疆军务，对于中、俄、英交涉，每能洞中肯，亦得力于此。然不无误会之处，如鸦片战争后与人书，以为米里坚即明之洋里干，西洋海中一小岛。注108又如收复新疆时与人书，以为安集延人所有锐利之兵器，乃来自乳目国，其国则在俄、英之西。注109凡此云云，自以为是，颇觉可笑，则以当时言海外地理之书，究属尚多隔阂，故有认识不足之憾。

[book_title]九　湘上躬耕
左宗棠于地学外，尤精农学。先是，宗棠既以湘阴先人遗产，悉畀伯兄嗣子，仅僦外家一庑以居。注110历九载，举积年修脯，于湘阴东乡柳家冲，置薄田七十亩，并筑屋数间，移眷属于此。自是始自有其家，署其门曰柳庄。注111每自书馆归，督工耕作，以平日所讲求古农法试行之，日巡陇亩为乐，自号湘上农人。益种茶，植桑竹，以尽地利。湘阴本无茶，其产茶，实宗棠为之倡，而每载茶园收入，差可了清田赋。桑既长成，又教家人饲蚕治丝。宗棠此一时期之生活，颇为快意。《二十九岁自题小像》诗有曰：“有女七龄初学字，稚桑千本乍堪蚕。”筠心夫人和诗亦有云：“清时贤俊无遗逸，此日溪山好退藏。树艺养蚕皆远略，由来王道重农桑。”注112饶有梁孟之遗风。宗棠更有致贺瑗书曰：“山中小笋新茶，风味正复不恶。”又曰：“兄东作甚忙，日与佣人缘陇亩，秧苗初茁，田水淙淙，时鸟变声，草新土润，别有一段乐意。”注113宗棠好以诸葛亮自况，此情此景，倘不殊隆中高卧时乎？
宗棠以为农事乃人生要务，思为一书以诏农圃，乃分类撰著曰《朴存阁农书》。注114惜此书只有稿本，未完成，仅传《广区田制图说序》一文。
区田之制，农书传之。创自伊尹与否，未可知。若语农务之精良，古近无以过，盖论农之理，具六善焉，论农之事，兼三便焉。
今法，田必秧种，宿水积谷，夜凉昼沉，酿郁蒸逼使芽。甫芽，布诸秧田，春阴多雨，秧悴不耐，谚谓之酣。晴乃起，否竟浥澜不成。苗长二寸以上，始分栽，并手忙插，一夫日毕二三亩。嫩绿数茎，欹卧白水中，贵种贱植，于兹甚矣。夫嘉禾视乎种，未有种不善而禾善者。一谷三移，元气屡泄，亲下之本，既久去地，伤母之体，岂能全天。儿在胎中，贼其天和，堕地而哭，尪悴善疴，良媪其将如尔何？世传撮谷种，宜稼而丰苗，利较恒田倍。然指撮谷，足踏水，水漾，谷不安簇耘荡艰，且托根已浅，不耐酣病，差与秧种等。区田法，布谷于区，手覆按令着土，足履区旁高土，水不绉，谷不易其所，有撮谷之利而无其病，善一也。
凡农之道，厚之为宝。土宜禾，粪益土，粪欺土者穰，土欺粪者荒。是故上农治田，先治粪，粪与田称，禾之良也。今农田一亩，粪多十数箕而止。农粪之薄，禾亦报之薄。徐文定公称张宏言，以粪壅法治田，今田一亩，亦得谷二十余斛，多恒田三之一。区种法，区用熟粪二升，一亩一千三百五十二升，旁土不粪，土受粪者，止亩四之一。实土戴粪，粪圜禾，质取其熟，力取其多，以视恒田，倍十有加，善二也。
禾畏旱，畏风。今田竟亩不为畎，费水多，宿水尽，辄翘首望泽，不时则损。区种法，费水止今田四之一，水易足，又禾根深，禾叶茂，雨泽虽迟，实土常润，荫谷能旱。凡灌稼，沟纳外水，自区角斜入递注之，岁甚旱，五六番足矣。区深一尺，禾自出叶已上，至结实时，旋助区土壅之，无虑七八寸，振林之风不损，善三也。
禾畏虫。今农田一亩，为禾二千余科，疏者千数百科，禾长掩亩，气不得利，郁蒸所至，并钟五贼。积热在土，盛雨卒加，外湿里燥，根则受之，是生蟊。日正烈，忽小雨，自叶底流注节间，或当午纳新水，热与湿薄，厥病均，是生贼。露未晞而朝暾红，雾未散而温气蒸，着叶而凝，是生蟘。热附于根，湿行于槁，时雨时旸，二气交错，是生螟。不雨不旸，蕴气难泄，日霾宵暍，是生。凡厥五贼，贼禾之渠，未化之先，遇风乃除。区种法，空四旁，风贯行间，洒洒然，郁者通，结者解，虫类无由滋。书曰，上农治不萌，此故胜也。惟蝗与蝝，末由独免，然耕道交互，足不践稼，卯午之间，勤扑逐，视他田便，善四也。
有农焉，地饶而粪强，苗长而叶光，望之非不油油然，蕃且良矣。逮日至，实暍叶丰，十谷五空，于谚为肥暍，美其始而恶其终者，何也？纤根旁出，遇浮泥而滋，直根力衰，遇实土而止，得浊气也多，得清气也微，阳极阴绌，叶繁而心不充。拙农不知，乃专咎夫风，旨哉，周髯之论稼也。耨禾时，足蹑禾四旁，令浮根断，如是者再，其谷倍丰，其米耐舂。区种，务勤锄厚壅，禾生叶马耳已上，即锄，比稼成，数不啻十遍，隤土附根，深可七八寸，旁根断，正根王，穗蕃硕而长圆，粟而少糠，米饴以香，多沃而食之强，善五也。
先农尽地力，又惧地力乏，息者欲劳，劳者欲息，棘者欲肥，肥者欲棘，岁易之法易其田，代田之法易其甽，禾不欺土，土不窃谷，上之上也。今农为田，宁普种而薄收，地稀种则诧，禾稀谷则无究之者，嘻，其惑矣。区田，岁易其所，不甚其取，旋相为代，地气孔有，善六也。
非惟六善，是有三便。
今农，惟壮丁治田，老弱妇稚供馈饷小运，鲜以充耦。区田，用力虽频，不甚劳累，力小者亦任。开区，治田，担粪，引水，壮夫任之。和土，布谷，锄草，土壅根，余丁力可给。地近，足力省，锄小，手力省，陇高，体不沾，足不涂，犁既废，省牛牧与刍，肩不重负，腰脚便无前牵后拽之劬。老自六十以下，稚自十岁以上，主妇童女自治馈应饷外，皆量力而趋。循行耕道，来徐徐，尽室作活如嬉娱，人无冗而力无虚，其便一。
贫农赁田，先奉田主上庄钱，岁租多寡，视此为差。我乡上田，亩约钱二千许，岁租石五斗。湘潭西南乡上田亩十金，或减其二，岁租一石，大率湘潭上农赁耕一亩，得谷可四石，岁租一石，一石充粪值，庸钱、杂费、上庄子钱应除一石，余乃为佃农利。吾乡上农，赁耕一亩，得谷三石六斗有奇，岁租石五斗，一石充粪值，庸钱、杂费、上庄子钱应除斗许，余乃为佃农利。他县郡佃例不一，兹固其概也。岁歉收，或丰而谷贱，佃农搰搰终岁，仅及一饱。次亏子钱，又次乏耕资，负租不能偿，或以上庄钱抵，或径谢赁地，还取上庄钱，弃耕图暂活，中下农与田，更无论尔已。区田法，治田少而得谷多，壮丁一人，但佃二三亩，上庄钱少，租不外科，余丁合作，自庸其家，粪虽多，准恒年广种所需，又何加焉，其便二。
旧说，区获四五升，亩计三十石，食五人，糠少粒圆，斗得八升，总为米二十余石。初年学种，以半计，即以半计，计亦非左。数口之家，力作不惰，凶岁能飧，丰年大可，既高吾廪，复通人货，易乏为饶，反瘠为沃，效莫捷焉，其便三。
是故，读书养素之士，世富习耕之家，末作趁食之民，游手无俚之子，皆能自营转雇，称力而食。一家为之一家足，一邑为之一邑足，天下为之天下足，聚民于农，人朴心童，几蘧之理，于焉隆矣。嗟乎，我言区田之利，我农重思之，不诚如此乎！乃惊其土省而获多，又畏其烦数不易治，辄置之。嗟嗟，人心无古今，习故安常，莫适为倡。或间为之而不悉其法，或厌其烦数而意为增损，利不及古，则倦生矣。嗟乎，此区田之制所为旋作旋废，彼作此废，孤良法于数千百年而未能多睹其验也夫！注115
按区田者，“一亩之地，广一十五步，每步五尺，计七十五尺，每一行占地一尺五寸，该分五十行，长十六步，计八十尺，每行一尺五寸，该分五十四行，长广相乘，划为二千七百区，空一行种，于所种行内，隔一区，种一区，除去隔空，可种六百七十五区。”注116然如宗棠言，区用熟粪二升，一亩一千三百五十二升，则以为亩可种六百七十六区也。
又尝致贺熙龄书云：
……宗棠于农事，颇有所窥，尝问之而得其事，亦学之而得其理。以为今之农者，与今之学者，弊正相等，皆以欲速见小，自误而以误人，其关系天下不少也。……注117
所谓欲速见小者，即谓循俗密种而不知采用古区田法也。光绪三年(1877)，宗棠方总督陕甘，会大旱，与两省官绅商善后，复致书帮办陕甘军务刘典：
……秦中宿麦，未及播种，已种者，不能出土，殊为可虑。此时亟宜仿照陈文恭公(宏谋)抚陕时救旱之政行之。开井一法，是崔前中丞(纪)已行有效，而文恭奏请照办者。鄠县名儒王丰川先生(心敬)当时亦极以为然，并有区种一说，与凿井同为救荒善策。以陕中名官乡贤遗法，救陕西之灾，地方人情，均无不合。施之于今，以工代赈，费不外筹，尤为便利，而此法一行，秦中可永无旱荒之患矣。……
以为开井与区种，两法本是一事。非凿井无从得水，非区种何能省水。两事并举，方能有益。刘典请推行于甘肃，宗棠力赞成之。但以为庆阳治旱，自以开井区种为宜，平凉则川地甚多，俗称为粮食川，与其开井区种，尚不如多开引地，其利更普。注118时谭钟麟为陕西巡抚，宗棠益与书讨究区种与区田之差别，其一曰：
……区田之法，传自伊尹，其说固不可考，然周秦农书已有之。汉儒氾胜之于农学，最为博通，其言亦堪互证，是古法流传，非汉代后赝作，此可知也。王丰川先生《区田圃田说》，去今不远，其言区田，意以为难行而多费周折，不如划为种禾之沟，按时灌注之，法省而工捷，是变通古区田为区种，非复隔一区种一区之旧，可免负水浇种之繁，汲井水入总沟(如南中所呼包田圳)，由总沟分入各小沟，即所言种禾之沟，故云法省工捷，但丰川原说未及明晰耳。……
其二曰：
……丰川氏区种之法，改区田之隔一区，种一区，为间一行，种一行，与赵过代田相同。特代田者，今年种此行，明年种彼行，而区种只就一年种法言之，谓其改区田而兼用代田之意则可，谓其即是区田，即是代田，均之不可也。……注119
又宗棠拟劝民用区田法，种米棉，以代罂粟，有凤翔府知府原峰峻者，尝致力于区田，因复与书研究，其一曰：
……曾阅豫中所刻区田编加注中言，该守兄弟，于咸丰八年(1858)，在东乡平皋，试种区田有效，足见留心本计，一行作吏，凤翔何异于温县之平皋乎。近因罂粟为害最烈，思课民种棉，艺百谷，芟除恶卉，易以本富，该守试详举区种各法示我，俾得广为刊布。……
其二曰：
……区田图，与古农书不合。古法，第一行一陇一区，第二行一陇一区，第二行如第一行，区陇无相并者，意取四面通风，根不相交也。先正陆桴亭虑其不能犁耧，改为一沟一陇，已失本法。兹改为区陇相并，似更非宜耳，区法宜于人稠地狭之处，非陕甘所急，惟宜种棉耳。……注120
由此可知宗棠虽早岁一主区田之说，及其见于施政，仍贵因地制宜也。
大抵宗棠少壮读书，虽尝潜研汉宋儒先之书，并尝以寡言与养静二端自课，趋向于理学之途径(参阅六节)，顾仍以时务为主，地学、农学而外，于荒政、漕政、盐政、河工、海防，尤所究心(参阅七节)。注121今按宗棠于二十一岁中举后，仅在耕读中度其淡泊之生涯，至四十一岁始出山，而四十岁以前之素养，正为四十一岁以后功业之基础，故家书与其长子孝威云：
……学问日进，不患无用着处，我频年兵事，颇得方舆旧学之力，入浙以后，兼及荒政、农学，大都昔时偶以会心，故急时稍收其益，以此知读书之宜预也。
又一书云：
……古人经济学问，都在萧闲寂寞中练习出来，积之既久，一旦事权到手，随时举而措之，有一二桩大节目事，办得妥当，便可名世。……注122
盖仍自道其一生得力所在。

[book_title]十　课徒自给
往昔士人出路，大抵不外三途，一仕宦，二游幕，三教读。左宗棠之生涯，亦不外是，其次序则先教读，继游幕，最后乃仕宦，而宗棠之教读凡三度。
吴荣光为湖南巡抚时，与本省士人贺熙龄等合力创设湘水校经堂，以经学课士，宗棠与焉。且资膏火自给，尝于一岁中列第一名者凡七次。宗棠之中式本省乡试举人也，荣光又适为监临，对宗棠夙器重。其再度会试报罢归来，遂聘以主讲醴陵之渌江书院。院在县西渌水南靖兴山，邻李靖之祠，傍红拂之墓，固为名胜之区，实宜潜修之所。院中分六斋，东三曰主敬、正谊、明道，西三曰存诚、进德、居业。注123学生住斋者近六十人，妻弟周诒晟亦从学。宗棠之为教也，凡诸生晋谒，各给日记一本，令将工课随时记载。日入，头门下钥，即查阅工课。如旷废不事事，及虚词掩著两次，将本课除去膏火，加与潜心攻苦之人。计七十余日，熟《毛诗》一部及《尚书》二卷。作文每课约改六七篇，本本批点详细。又念先儒所谓制外所以养中，养中始能制外，二义互相圆足，因于小学节文内，撮取八则，订为学规，以诏学者。月朔望，会订工课日记，为之引掖而督勉之。其有不率，则扑责而斥逐之。醴陵故山川僻狭，先辈又绝少宏达儒宗，闻见未广，故风气较閟。以往书院讲席未得其人，黠者益其奸，拙者诲之惰，少年无俚之人，竞以訾薄相长益，以故父兄少娴礼教者，辄以子弟入院为非幸事。自宗棠主讲，各生俱知强勉学问，士习文风，为之丕变。注124是为宗棠教读之第一次，凡一年。
陶澍之卒也，胡林翼与贺熙龄(陶与贺，故有姻娅之谊)邀宗棠课其子桄。宗棠以陶澍生前与有一日之雅，直任弗疑。注125携伯兄嗣子世延以往，顾以为世家子弟修身立名之难，较寒士百倍。盖缘先世之禄，足以自赡，凭席余业，刻厉之志不生，内志不生，外缘益盛，其入非僻之路，较便于凡人，其求成立之心，倍宽于素士，浸至志钝名败。惟桄于其时，方当就傅之年，私识未开，新机乍启，正谚所谓“素丝无常，惟其所染”。故宗棠之教育方针，重在小学幼仪，求淑其身，以淑诸人，初不必以寻常世宦子弟掇科名，博雅望，以翩翩见誉。注126是为宗棠教读之第二次，凡八年。
宗棠早年所受于父师之教育，重在以程朱之学，涵养德性，陶铸人格，故其后所以教育人者，亦以此为宗。如同治十年(1871)批答平凉王知县禀设义塾条规云：
古人八岁入小学，十五入大学，次第节目，一定不可易。故小成大成，各有规模，经正民兴，人才从此出，风俗亦从此厚矣。……须知自洒扫应对至希圣希贤，下学上达，皆是一贯。今日入塾童子，先宜讲求幼仪，弟子职，而归重于《小学》一书，才为得之，薛文清公(瑄)有云：“《小学》一书，我终身敬之如神明。”以其为人作榜样，表里精粗，全体大用，无不具也。……注127
又如光绪九年(1883)跋江阴南菁书院题额云：
……易曰：“君子以朋友讲习。”夫子以学之不讲为忧，盖明于心而不宣于口，则旨趣未畅，其必往复辩论，而后人已共浃洽于中也。博学、审问、慎思之后，继以明辨，义亦如此。惟自顷士习凌夷，狃于科第利禄之说，务为词章，取悦庸耳俗目，而不探其本原。其有志于学者，又竞于声音训诂校雠之习，以搏击儒先为能，或借经世为名，謏闻动众，取给口舌，博声誉为名高，而学术益裂。求如李申耆先生暨阳讲席，训诲后进，恪以程朱为宗旨者，百不一二也。……愿承学之士以程朱为准的，由其途辙而日跻焉。升堂入室，庶不迷于所向矣夫。注128
尊重汉宋儒先之学说，排除功名仕宦之俗念，乃至词章考据之士风，盖犹在小淹课陶氏孤儿，在醴陵主渌江书院时之思想与方法也。
宗棠在陶氏家塾，宾主情谊极笃。其间贺长龄为贵州巡抚，尝以书币邀往，宗棠坐是作书辞之：
……文毅夫人时遣所亲预定明年之约，因请至数十次，殷勤诚恳，不懈如初。学子在侧，窃闻有辞谢之说，则诵读益勤奋，倍他时。闻其母夫人尝戏语之云：“儿不力学，先生将舍汝去矣。”彼误以为诚然，故如此，其痴益可念也。宗棠鉴此，已心诺之，来命虽殷，成言敢食，且辞少就多，避寒就暖，寸心可念，十喙难辞。……注129
陶夫人母子求师之笃，与宗棠行止之宜，并足称焉。逾年，复申之以婚姻，其事成于陶夫人之坚请，与贺熙龄之力劝，宗棠之态度，则见于其覆熙龄一书：
……长女姻议，辱荷师命谆谆，宗棠何敢复有异说。然其中委曲极多，此议始于戊戌(道光十八年——1838)之秋，旋复中止。今夏王师璞为述文毅夫人之意，必欲续成前议，并代达一切。宗棠初颇不以为然，盖实有碍难处措之势也。……知者以为童蒙之求我，不知者必且疑宗棠之就此馆，及今日之欲辞此馆，皆隐有求系求援之意。窃维君子之处事也，与其欲人之我谅，不如示人以无可疑。且此间人各有心，难期协一，订姻之后，尤难自处。……但闻文毅夫人催备纳采礼物甚急，足征其用意之诚。宗棠既有俟我师一决之约，自不能复有他说，许之却之，一听我师之命而已。但成否两议，意在速决。盖此议知之者多，而宗棠又现馆此间，过于迟延，殊无以相处耳。注130
以师生而进为翁婿，可谓一时嘉话。然在此书中，可见宗棠所求自处者，如何郑重。
八年而后，陶桄成婚，宗棠乃去职。越一载，赴长沙省城，就朱文公祠，设馆授徒，桄仍受学。此外从游者，有黄冕三子，黄瑜、黄上达、黄济，及周开锡。注131为时虽仅一年，然于未来功业，雅有关系。开锡先于咸丰八、九年(1858—1859)间，在小淹陶氏，课宗棠诸外孙，嗣从宗棠戎幕，为得力之一人。黄济当宗棠西征时，方官四川资州知州，宗棠当令助运军米。此为宗棠教读之第三次，名为设馆授徒，实仍为桄之故，于是又辞云贵总督林则徐之招(参阅八节)。

[book_title]十一　入山惟恐不深
鸦片战争之作，英军沿海北上，连陷定海、镇海、宁波、乍浦、上海，两江总督牛鉴注132自吴淞遁走。又溯江西上，陷镇江，而直捣江宁省城。时清廷筦中枢者，为大学士穆彰阿，注133主和，褫主战之林则徐两广总督职，戍之伊犁，遣琦善注134继其任。琦善与英媾和，遽徇其严刻之要求，遂逮问。复与英战，战不利，始复言和。左宗棠方在安化陶氏家塾，闻之忧愤甚，上书其师贺熙龄，论战守机宜，为料敌、定策、海屯、器械、用间与善后诸篇。又贻函黎吉云为御史者，谓“非严主和玩寇之诛，诘纵兵失律之罪，则人心不耸，主威不震”。注135又尝作感事诗四首，发抒其愤懑，其末首云：
海邦形势略能言，巨浸浮天界汉蕃。西舶远逾师子国，南溟雄倚虎头门。纵无墨守终凭险，况幸羊来自触藩。欲效边筹裨庙略，一尊山馆共谁论。注136
则颇自负其才，而自惜其不用。今考宗棠之策，见于与熙龄书者，如练渔屯，设水寨，编泊埠之船，设造船之厂(参阅第六节)。晚年筹办海防，大抵仍此一番议论。
《江宁条约》成，宗棠以为时事竟已至此，梦想所不到，古今所未有。注137于是益思入山归隐，先有一书告熙龄：
……天下汤汤，曷其而归？午夜独思，百忧攒集，茫茫世宙，将焉厝此身矣！去冬归家时，即拟营一险僻之处，为他日保全宗族亲党计。近得乡间诸昆书云，得一山于湘阴与长沙交壤之间，去先世敝居十余里而近，其中群峰错互，山谷深邃，即方志所谓青山者也。一山绵亘，而相近以洞名者数，宗棠虽未尝亲履其地，然窃以意揣之，或有差可托足者。冬间解馆归，拟便道先往谋之。田可区，材可爨，薯蓣可保藏。园可桑，山可竹，羊可牧，数年而后，其遂从山泽之氓，优游此间矣。昔孙夏峰先生(奇逢)当明末造，入易州五公山，从者数千百人，皆衣冠礼乐之士。部署诸人，量才分守，干戈扰攘，有太平揖让之风焉。魏敏果(象枢)尝奉母潜入蔚州德胜寨，卒以免难。宁都三魏(际瑞、禧、礼)，与邱邦士及群从子弟守乡寨，捍山寇，寇至则挺刃交持，寇退则弦诵不倦。尝读书至此，既服数君子保身之哲不可及，而又以悲其时之人，夫使数君子得行其道于天下，则天下之郡县，非即其寨堡乎？天下之人民，非即其宗族亲党乎？而何独优为于此！长沙北境五十里许，有智度山，其特起而高者，为黑石峰。湘水西七十里，有嵇家山(一作嵇架，一作嵇茄)，背湘而面沩。二山岩谷幽夐，皆昔人避世之所，若于此间得一行窝，亦一乐也，吾师其有意乎？……注138
鸦片战争方已，而太平军继起。此故宗棠所逆料者，尝谓：“国威屡挫之余，内地奸民，啸聚山泽者，亦复在在有之。……辰下康年屡降，故事变未形，一旦稍有水旱之灾，正恐无复收拾之日。”注139其言乃不幸而中，太平军于转瞬间由广西骤入湖南，经趋长沙省城，势如洪水滔天。宗棠于是自柳庄，徙家白水洞，距湘阴县城五十余里。盖宗棠自与熙龄函述入山之计，便常物色其地，此白水洞为上述青山之一部，与郭嵩焘、崑焘兄弟相约结邻之处，亦尝寓书熙龄报告：
……偶阅明人诗云：“老去寻山报国恩。”每微吟一过，辄为之不怡。大栗港近地，有名白水洞者，距星翁之庄，不过数里，深邃幽窈，一如锷云所言。昨无意中晤彼地一农人，具悉其概，检阅省志，唐裴休有游白水洞观瀑布诗，亦颇及其境之佳妙。前卧云曾云，彼中有百亩之田可得，价亦不昂，惜相距太远，且卧云未移居其间，无依倚耳。……注140
至是则诛茅筑屋以居，仲兄宗植与僚婿张声玠夫妇等均从，而嵩焘兄弟别居梓木洞，山中时相往还。宗棠早岁尝有诗云：“赌史敲诗多乐事，昭山何日共茅庵。”自注：“素爱昭山烟月之胜，拟买十笏地，他日挈孥老焉。”注141今所居虽非昭山，而为青山，然夫妇偕隐之愿，差可偿焉。
宗棠之山居，本尚有其远大之规划，为长治久安之计。
……广置田产，或一洞而得其三之一，或及其半，召良善有力而可为我使者十数家耕其中。于通径则坚筑庄屋以当之，即隐寓碉堡之意，于山径则修凿之，俾其难越而易守。总计本洞丁口，设立社仓，为辅助之计，体察谣俗，严立条规，为正俗之计。内衅不作，外侮易防，庶几安枕高卧其间，吾无忧矣。……注142
所惜时势需才，不容久于高蹈，于是曾几何时，宗棠虽为太平军而入山，亦终为太平军而出山，自是移其经营一山一洞之谋略与精神，经营一省一国。

[book_title]十二　幕府生涯之第一期
太平军之入湖南，实予左宗棠以游幕之机会，将一生经纶抱负，作初步之试验。
宗棠之游幕，可划为两个时期。第一期在湖南巡抚及署湖广总督张亮基幕府。
先是，咸丰二年(1852)三月，太平军围桂林省城，江忠源闻警，发家财，募勇往援。太平军北走，连陷兴安、全州两城，遂入湖南境。由永州窜道州、江华、永明、嘉禾、蓝山、桂阳、郴州、安仁、攸县，所至城悉陷，终于道醴陵，直薄长沙省城。省城官民料太平军必从耒阳、衡州正道来，不料其遽掩至，益惶急无措。于是清廷罢骆秉章湖南巡抚，移贵州巡抚张亮基继其任。注143时胡林翼方任贵州黎平府知府，尝荐宗棠于亮基，盛称其才。至是，亮基一至常德，即专使礼迎宗棠入幕。宗棠初未有以应，林翼走书责以大义，谓宜出纾桑梓之祸，不当独善其身，并盛称亮基之贤。注144忠源追太平军，壁长沙省城南，亦以书促行。仲兄宗植与郭嵩焘、崑焘兄弟同居山中，并力劝之，以为公卿不下士久矣。张公此举，宜有以成其美。宗棠始毅然应聘，驰见亮基于长沙围城中，握手甚欢，如旧相识。干以数策，立见施行。注145已而又引崑焘入幕相赞，宗棠亦亲督兵勇助防守。太平军以地雷轰城，三陷缺口，而宗棠三抢堵之，由是亮基益以兵事相委。未几，亮基调署湖广总督，挽宗棠偕行，亮基在湘阴途次，接受关防，即渡洞庭湖，由岳州入湖北，沿途居民避贼，迁徙一空，士卒掘芋充饥，两人尝在破屋风雪中，危坐终夜。既抵武昌省城，太平军去甫十数日，公私荡尽，惟贡院巍然独存。而尸骸枕藉，则亟命葬埋整葺，权作休息办公之所。而军民政事旁午，批答咨奏，皆宗棠一人主之。其间又尝与亮基先后亲至田家镇，相度地势，筑炮台半壁山麓，北岸亦建水营，历旬日始返。废寝忘飧，昼夜劬瘁，亮基益推诚相与。每夕，手挈总督关防以属宗棠及崑焘曰：“军情缓急，眉睫间耳，有发先行而后告。”注146会亮基调补山东巡抚以去，宗棠亦辞归，仍居白水洞。
此一时期，在湖南巡抚幕，计自咸丰二年(1852)八月至十二月，凡五阅月。在湖广总督幕，计自咸丰三年(1853)正月十二日，至九月十三日，凡九阅月，先后都十四月。注147在此十四月中，宗棠之运筹帷幄，足以踌躇满志者，与可以惆怅扼腕者，各有两事。
浏阳有征义堂者，为周国虞与曾世珍等所结秘密团体，已有十余年之久。借名团练，阴聚徒众，颇为闾阎患。太平军围长沙省城，征义堂啸聚至二万余人，实与潜通，廪生王应蘋举发其事，则杀应蘋。事闻于清廷，有诏按问，浏阳县署吏胥多为征义堂党羽，于是知县惧祸，意主羁縻，力辨其无反征。会忠源平巴陵土寇，将旋师，宗棠乃建议亮基，乘间移师剿办。知县益惶急，至为血书上亮基，保征义堂不为乱，亮基心动，宗棠力持之。注148于是忠源由平江取间道入浏阳，筑垒竟，遽张示，捕诛征义堂渠魁，宥胁从。周国虞等阴觇其军少，以为易与，率众数千，猝扑忠源。忠源遣一营卫县城，而自督两营拒战，大败之。下令良民诣营领牌免死，遂直逼其巢，复击破之。统计是役自咸丰三年(1853)十二月十八日接仗起，至三十日止，先后生擒暨各乡团捆送党徒六百七十余名，临阵斩首暨乡团格杀七百余名，先后解散胁从四千三百余户，一万余名，起获大炮六尊，抬枪鸟枪二百余杆，长矛三百余杆，挡把挡牌六十余件，腰刀一百数十把，皮甲二十余具，硝磺子药数十石。凡征义堂党徒啸聚巢穴，无不深入穷搜，地方一律肃清，良民安堵如故。注149后嵩焘论其事，以为“江忠源平征义堂，实受方略于左宗棠，发谋决策，皆宗棠任之，张亮基受成而已”。注150今考宗棠密函忠源之方略，一曰“进兵宜神速，令贼不测”；二曰“解散胁从，以孤贼势”；三曰“联络乡团，使并力齐进，以助军威而寒贼胆”。注151以一纸书悉去肘腋之患，此足以踌躇满志者也。
长沙省城西濒湘江，过江溁湾市及渔湾一带，系通宁乡、益阳，直趋常德大道。常德与湖北荆州，隔长江，相为表里，又与岳州隔洞庭湖对峙，同为两湖重地。顾太平军之迫长沙，背水而扼其城南，官军扼其东北，湘江西岸，均未措意。宗棠则策，如城围解，太平军必渡江西窜，因主同时应严西岸之防，扼土墙头与龙回潭，杜其去路，亦断其米、盐、硝磺之来路。时湖广总督徐广缙主戎政，未之信。注152咸丰二年(1852)十月十九日，太平军果解八十余日之围，渡江而西，长驱北上，过益阳，虏船数千，过岳州，又虏数五千余于是艨艟万艘，帆帜蔽江，既下武汉，旋又弃之，直下江宁省城。注153使早从宗棠言，太平军一时末由割据长江下游之局面，或竟遂局促湖南一隅，驯至消灭。如吴三桂叛时，以清兵坚扼岳州，终不得逞往事，均未可知。秉章虽卸任湖南巡抚，时犹在城中，因谓：“住城一大学士，三巡抚，三提督，总兵十一二员，城外两总督，而不能阻贼西往，深为可恨。”注154然吾人今日读史至此，感觉岂惟可恨，抑又可笑，此可以惆怅扼腕者也。
太平军入据江宁省城后，复分党北上，达于安徽之滁州，折入河南之新郑、许州。湖北官军扎应山、孝感北界，严密防御。太平军乃改由罗山袭黄安，有众三千余人，有马六七百匹，声势甚盛。宗棠逆料其必由麻城、黄冈内河，图出长江，由此可向南循陆通江西，向东顺流达江西、安徽，上亦可逆袭武汉，张其恫喝之势，当先分军由河口赴黄安拒堵。咸丰三年(1853)六月二十七日夜半，得急报，太平军倾众而来，于是不及关白亮基，权患遣武昌省城兵三千人，星夜驰往团风镇，扼其入江之路。甫至数刻，太平军果水陆并至，官军急起奋勇力战，太平军知官军层层布置严密，势难出江，当即折回。而官军已追至新洲，更知前后受敌，万无出路，乃分水陆窜去，官军亦分水陆两路追击。陆上要之于马鞍山，水上要之于黄石港，甫及八日而事定。当场毙太平军近一千名，溺毙者数百，余俱剃发潜逃。各州县复日有盘获，凡夺骡百数十匹，民间牵去者，尚不在内。烧沉船七十余艘，其辎重尽弃去不暇取，为乡民所分者，约十数万金。太平军自言，自金田举事以来，从未遇官军知此死战者，此又足以踌躇满志者也。注155
自太平军入踞江宁省城，清廷令长江各省督抚，造木簰，安设炮位，用严江防。宗棠以为长江下游，江面甚宽，极狭之处，亦自五六里至七八里不等，簰少则控制难周，簰多则需费甚巨。惟安庆省城下游，有东梁山与西梁山，对江夹峙，江面尚不甚宽，距江宁省城又近，此处设防，则安徽、江西、湖北各省江面，均可无虑，遇便仍可相机协剿。若合三省全力扼之，通力合作，分办其事，而专责其成，兵力厚而物力稍丰，视各省之节节设防，徒滋劳费而力单费绌，终归无补者，少为可恃。亮基深然之，上其议于清廷，但事属三省，呼应不灵，意见各别，又人才难得，求一谋勇兼资者，总司其事，甚非易易。会亮基去任，宗棠引归，此议竟无实现之机会，坐视太平军纵横江面，三陷武汉。所谓藩篱一撤，堂奥堪虞，诚如宗棠所料，悔不可追，注156此又可以惆怅扼腕者也。
王柏心同在亮基幕府，是时有赠宗棠诗云：
……吾子天下才，文武足倚仗。谈笑安楚疆，备箸无与让。建策扼梁山，事寝默惆怅。复议造戈船，进攻万里浪。鄂渚临建康，拊嗌等背吭。从此下神兵，势出九天上。赞画子当行，麾扇坐乘舫。……注157
恰可综括宗棠在第一期幕府生涯中之故实。

[book_title]十三　幕府生涯之第二期
左宗棠归白水洞未久，太平军大举溯江而西，进围武昌省城，上陷岳州，更南陷湘阴，西陷宁乡。虽由胡林翼、塔齐布、王錱等先后收复，而岳州旋复失陷。时骆秉章复任湖南巡抚，屡遣使币赴白水洞奉邀，宗棠坚谢不出。已而宗棠因事至长沙省城，秉章又再三殷勤劝驾，宗棠顾念时事益棘，始允权为襄办。逾时，曾国藩、彭玉麟、杨岳斌、罗泽南等水陆并力，太平军之续进湘潭、龙阳、常德者，均被击退，岳州再度收复。宗棠乃请辞，而秉章推诚委心，坚不之允，宗棠遂慨然相许，重为入幕之宾，注158直至秉章举劾永州总兵樊燮一案被诬(参阅第十四节)，始以忧谗畏讥，决然引去。此为宗棠游幕之第二时期，起咸丰四年(1854)三月初八日，讫九年(1859)十二月二十日，专湖南军事者五年九阅月。顾据宗棠自言，秉章“初犹未能尽信，一年以后，乃但主画诺，行文书，不复检校”。注159
宗棠在第二次戎幕之伟画，揭其最重要之一点，括以二言曰：内清四境，外援五省。湖南之为省，北邻湖北，东接江西，此三省交界，常为太平军出没之区，姑弗具论。南则广东与广西，本为太平军策源地，虽大军已越湖南而东下，仍有零星散股，往来边区，阴为呼应，或与当地土匪勾引滋扰。至西界为四川与贵州，四川因接境较少，无多关系，而贵州之苗民与土寇，则时在蠢动。宗棠以为不靖边境，不能保湖南之安全，不援邻省，不能致湖南边境之肃清。于是毅然以一省兵力与财力，当太平军之全面，其始意仅在维护桑梓，其后愈推愈远，功在国家矣。注160
湖南之防南境寇，以桂阳州一带，宜章一带，及江华一带为据点，各驻陆师，后方以衡州为据点，驻以水师，视寇窜扰至何处，分兵或合兵击之。
广东寇之入扰湖南，在咸丰四年(1854)八月至十月间为最嚣张。有由仁化犯桂阳州之一起，有由乐昌与乳源犯宜章之一起，有由连州犯临武之一起，均旋被官军击退。官军且徇广东总督之请援，赴剿连州，直至韶州一带。连州左右，固广东寇之巨窟也。注161咸丰五年(1855)之两起入犯，声势最大。其一亦为仁化寇，先于二月中，犯桂阳州，不逞。走广西之富川，已而又入犯永明，不逞。再走广西之灌阳，已又入犯道州，仍不逞。则乘间越零陵而直陷东安，官军围攻四阅月，始下之。寇逸出新宁、祁阳间，亦被击散。其二亦为连州寇，先于四月中，由韶州入犯宜章，分掠临武、嘉禾，遂上陷郴州、桂阳州，更北侵永兴而掠耒阳，袭安仁而陷茶陵。于是衡州、武冈土匪，乘机响应，两者合势，不下数十万，官军分剿合击，先复耒阳，次复桂阳州，次复茶陵。桂阳州寇西窜江华，则截之于宁远，茶陵逸寇东窜江西，则截之于酃县。寇势既散，于是围攻郴州而收之，顾沦陷已半载矣。寇分走宜章、临武，卒遁入连州。注162六年(1856)，湖南官军出境，追剿连州寇，三月，及于阳山、英德，六月，直破潭洞屯，嗣是湘粤边境大定。注163潭源洞居楚、粤之脊，山南之水入粤，山北之水入湘，千岩环峙，耸入云霄，古为黄芥岭，即五岭之一。洞故少土著之民，有田可耕，而地气高寒，岁收歉薄，惠潮嘉穷民取煤造纸，搭寮居住者，数百千户，故奸民多藏匿其间也。九年(1859)，太平军翼王石达开入湖南，广东寇始复起，则有如四月英德寇之窥伺郴州、桂阳州，五月连州阳山寇之入犯临武、蓝山、宁远而掠道州，陷永明，八月乳源寇之犯宜章，九月湖南官军追击入粤，悉荡平之。注164
广西寇繁殖于灌阳一带，犹广东寇之于连州一带也。且两者时通声气，广东亡命无赖之徒，号广码，广西本籍乱民号土码。其大举入犯湖南，一在咸丰四年(1854)九月，先围道州，次袭江华，均被官军击退。已合恭城寇，袭零陵，复被官军击破。官军且越境而剿洗恭城寇于栗木街，更回师而剿洗龙虎关逸寇。乃散在江华与道州之余寇，复纠连州寇，反攻宁远，仍被官军所击走。而连州寇又大入蓝山，灌阳寇遂与合势，侵嘉禾、宁远，然均未获逞。其间又有清水寇者，亦勾结连州寇，一度陷江蓝，然亦旋被克复，于是至十一月而寇氛息。注165一在咸丰五年(1855)十月，先犯永明，次陷江华。六年(1856)正月，官军复江华，寇走宁远、嘉禾而入临武，由临武而遁连州。其窜富川者，又一度入江华，亦被击退。注166至湖南官军之应援广西者，先后凡水陆两起。咸丰七年(1857)四月，广西群寇陷柳州，窜桂林省城，广西巡抚求助于湖南。湖南以其逼南境也，命蒋益澧练湘勇一千五百八十人，又令督段莹器一千人，永勇四百人，赴全州进援。寇亦转进灵川兴安相拒。于是复益以江忠濬楚勇一千人，遂复兴安，寇走平乐，旋又复之，此则陆师也。八年(1858)四月，广西巡抚见益澧军之可用也，留以助剿浔州、梧州、庆远寇。于是益澧回湖南，益募水师，载船六十余艘及火药七万余斤以往。月饷二万两，由湖南任之。先克浔州，以次略定他地，此则水师也。嗣是湘桂边境亦大定。注167至石达开入湖南，而贺县寇一度陷江华，旋自弃之，掠江蓝厅而走，更一度自灌阳窜入道州，走永明，官军追逐出境，直入贺县、灌阳荡平之。注168
若数戡定湖南南境之功，自当首推王錱。錱为宗棠所赏识，尝赞其用兵曰：“审事之精，赴机之勇，皆非近时人所有。”誉其立品曰：“刚明耐苦，义烈过人。”而遇疾苦则慰藉之，遇怨愤则针砭之，于是錱为一时名将。其所部曰老湘营，亦称精劲。其后宗棠东征、西征，均用其旧部，立大功。益澧之援桂，亦为宗棠所促成。其后宗棠平浙，尤多借益澧之力。始广西赤贫，益澧援军，均以宗棠力，资于湖南。及益澧应宗棠调赴浙，而费无所出，劳崇光已由广西巡抚调任广东，广东财力充，则资其行，亦所以为报也。注169
湖南北境之防，远较南境为重要，盖逼近武汉，而其地为太平军所必争也。其关键则在岳州，而湖北之崇阳、通城，毗连湖南东北隅，尤为唇齿相依，其关键则在平江。故自咸丰三年(1853)正月，太平军弃武昌省城东下，湖南北境，本已告安全，及武昌省城再陷，三陷，而敌氛又炽。其时湖南内靖外援工作，亦可以此为界限，析为两个阶段。
咸丰四年(1854)正月，太平军进围武昌省城，上窜湖南，陷岳州、湘阴、宁乡三城。于是曾国藩军援宁乡，王錱军援湘阴，錱败敌于靖港，三城太平军闻耗，皆遽惊走。时胡林翼方攻通城，国藩军亦北上，錱约林翼会师，乃失利于羊楼司，国藩军并被击溃，俱退长沙省城。太平军乘机又陷岳州，进逼靖港，经宁乡而陷湘潭。于是国藩集诸将议，先攻靖港，宗棠独主援湘潭，以塔齐布往，告大捷。而国藩军失利于靖港，再退长沙省城。惟靖港太平军既知湘潭大败，则取水陆两路遁。水由岳州西陷龙阳、常德，且窥澧州。陆由江西北上，会通城部，复图南下澧州。常德陆接荆宜，岳州一府，下通武汉，均为冲要之区。而通城与崇阳、通山等县，又壤接岳州府与江西之义宁州，山谷幽深，民情犷悍，太平军驰骤其间，所志非小。于是林翼自安化攻常德，江忠济自平江剿通城，塔齐布由湘潭趋岳州，国藩命罗泽南军出新墙，与塔齐布会师前进。六月，常德太平军自走，闰六月，克岳州，收通城，由是太平军势蹙。虽于六月再陷武昌省城，而至八月间国藩遽复之，湖南北境为之一靖，此为第一阶段。注170
咸丰五年(1855)正月，太平军复西上，陷湖北之兴国、通山、崇阳、通城，及江西之义宁州。二月，三陷武昌省城，于是湖南亟以江忠济等军屯岳州，遏其由武昌南下。何忠骏率平江勇，遏其由崇通南下。时林翼已为湖北巡抚，屯师金口，湖南资以军实，更练水师。国藩驻南昌，亦拨师回援。五年(1855)六月，通城太平军窜湖南，入临湘，犯湘阴，官军击走之，而以刘腾鸿军增屯岳州。七月，崇阳、蒲圻太平军出入巴陵、临湘境，蔓延三百余方里。时罗泽南由湖口回师援鄂，道出崇通。九月，江、罗两军会克通城。十一月，罗军又克崇阳，然旋并通城失之。六年(1856)四月，义宁、兴国、崇阳太平军益肆扰。五月，腾鸿军将赴援江西，由咸宁出崇通，太平军则由平江、巴陵，上掠湘阴，下犯浏阳、醴陵，冀截其后。会湖南南境大定，调王錱北上，驻军巴陵、临湘间，兼治团练。十月，克通城。十一月，复崇阳。十二月，肃清蒲圻、通山，而林翼亦遂复武昌省城。湖南北境又为之一靖，此为第二阶段。注171
然自武昌省城三复，太平军无复西争上游能力，湘鄂边境从此无恙。而太平军既不能据有湘鄂，坐视湘军纵横东下，亦遂不能成其统一天下之大业。
“湖南晃州、凤凰、永绥三厅，与贵州铜仁、思州两府、松桃一厅接壤。苗地毗连，以苗疆而论，则凤凰厅、永绥厅最为吃紧，以两省而论，则晃州厅、沅州府扼黔楚津要，据西北上游，形势尤重。”注172此宗棠目光中之湖南西境也。太平军既起，贵州土民、苗民、教民，纷纷发难，交织成一片寇氛。贵州官吏不能平，其势骎骎及于湖南，湖南斯复有事于内靖外援之工作，述其重要者三起。
一为铜仁之寇。咸丰五年(1855)十二月，始陷铜仁府城，乃北陷松桃，东扑镇筸城(即凤凰厅治)，镇筸驻军击却之。而寇更陷思南、石阡、思州三城，再扑镇筸城，镇筸驻军再击却之。而寇于更陷玉屏后，一路东陷晃州，进围沅州，一路北犯麻阳，直窜永绥。湖南官军既解沅州围，复麻阳、晃州，复肃清永绥，然后出境，会贵州军，克松桃。至六年(1856)，又收铜仁府城，此援黔军之所由起也。督军者，守备田宗藩，苗守备吴永清。九月，寇又蠢动，首扑铜仁府城，次扑镇筸城，均为戍军所格。十二月，援黔军且攻破其坚强之老巢，一在铜仁府城属之三角庄，高五十里，人迹罕到；一在铜仁县属之三元屯，四面石壁峭拔，由麓至巅，凡三层，于是全府辖境荡平。此次湖南出兵四千余名，连防边兵五千余名，月耗饷五万余两，历时一年，已共银六十余万两。注173
二为黎平之叛苗。咸丰六年(1856)十二月，黎平六洞苗合土寇，陷古州厅城，获其军火，肆扰靖州，迭为靖州兵所败。次年三月，踞聚金山寨、锦屏乡，援黔军先后攻破之。分两路援黎平，剿抚兼施。六月，复永从。又次年十月，解黎平围，进攻古州。会贵州下游“教匪”起，军势被掣，故迟至又次年即九年(1859)之十月，始将此起叛苗戡定。此次湖南出兵，前后又凡八千余名。注174
三为贵州下游之“教匪”。“教匪”凡三股，在思南者，为白号。在铜仁者，为红号。在思州者，为黄号。皆由贵阳城外之天主堂传布，遍及黔疆。咸丰八年(1858)十月，与叛苗、土寇，合陷镇远，分犯铜仁、晃州，援黔军为益兵，分赴思州、玉屏、青溪、邛水助剿。九年(1859)十月，克复镇远府、卫两城，乱乃止。此次湖南出兵，又三千余名，并每月资助贵州友军饷四千两，及所需军火器械。注175
此外如咸丰五年(1855)镇远苗之逼沅州、晃州，六年(1856)九月，松桃、石岘苗之窥永绥，永从苗之犯通道，均以湖南官军有备，未为患。注176于是湘黔边境，亦保安全。
至湖南东境，与江西毗连之区，初甚宁静，自国藩进攻九江失利而一变。太平军之回师西上者，其一部由湘鄂交界，窜入江西之义宁，江西竟无一人起而捍之，一任长驰直下。其西部之瑞州、临江、袁州、吉安四府属，先后沦陷。宗棠以为此不独湖南唇齿之患，抑亦东南半壁之忧，且国藩此时逼处南康与南昌省城间，而国藩为惟一平乱之人，更岂可使有差失，遂策动援赣之师，分三路进。注177
中路由刘长佑督师，以克复袁州为目标。于咸丰五年(1855)十月，分南北两支，取道醴陵、浏阳出发，分投收复萍乡、万载两县城，会师袁州府城，于六年(1856)十一月克之。复取次前进，于七年(1857)十二月，克临江府城，八年(1858)四月，克抚州府城，其间尚收复诸县城，曰分宜，曰新喻，曰新淦，曰崇仁。而于克抚州后，犹追击由福建来援之太平军于新城、南丰间。注178
北路由刘腾鸿督师，以克攻瑞州为目标。于咸丰六年(1856)五月出发，先由浏阳至万载，会中路军之北枝，收新昌、上高两县城，遂进攻瑞州府城，其间复北上收复靖安、安义、奉新三县城。七年(1857)七月，克瑞州府城，腾鸿殒于阵。注179
南路由曾国荃督师，以克复吉安府城为目标。于咸丰六年(1856)六月出发，由醴陵经萍乡，先复安福县城，进攻吉安府城，至八年(1858)八月而克之。注180
国藩军与江西本省官军，均分投赴援，然观各府城之自围攻以至收复，辄经一二年之久，亦可见太平军守援之坚强矣。而湖南之所以援江西者，犹不止此三路之军。当中路军之于咸丰七年(1857)二月间进攻临江府城也，受太平军援师之掣动，尝大败于太平墟，退至新喻。于是湖南复命王錱督老湘营往，责以不必专注一隅，惟确侦悍贼大股所在，卷甲趋之。于三月出发，直抵新喻，驰骤于峡江、永丰、吉水、宁都、广昌之间，屡摧各路奔援之太平军。已而由永丰而东，迭复乐安、宜黄、南丰三县城。八年(1858)四月，克复建昌府城，此则游击之师也。注181当湖南援军之东征也，太平军则肆力西窜，其在江西北部者，由奉新、义宁侵浏阳，由上高、万载侵醴陵。其在江西南部者，由莲花侵攸县、茶陵，由永宁侵酃县，由龙泉、上犹、崇义侵桂东。湖南驻屯军，始则严遏其入境，及南路军复安福，更出境攻剿，于是茶陵、酃县与攸县之师复永宁、永新县城，及莲花厅城。桂东之师复崇义、上犹、龙泉县城。此则边防之军也。注182同时，在江西之北部，自武昌省城光复，湖北水陆各军亦复东下，先后收复瑞昌、德安、湖口、彭泽四县城及九江府城，于是江西全局底定，而湘赣边境得以乂安。
综计湖南之援江西，自中路军于咸丰五年(1855)十月开入萍乡，讫八年(1858)八月南路军收复吉安府城，先后几及两载。出水陆勇丁一万九千余名，用军饷二百九十一万余两，而所耗军械、火药，尚不在内。注183顾宗棠意犹未慊，鉴于太平军大部窜浙江，与林翼计议，移师援浙。先是，国藩于咸丰七年(1857)二月，以丁父忧回里，坚持终制，不肯出山。至是，为请于清廷，强令墨绖从戎，为诸军统率，由湖南每月给饷银三万两，湖北每月给饷银二万两。国藩因于八年(1858)六月复循长江东下，由九江进南昌省城。会太平军又有大部窜福建，变计拟先援闽。不幸李续宾克九江后，渡江攻安庆省城，三河会战，全军覆没，又不得不先援皖，益以曾国荃一军，湖南独任给饷，共每月三万两。注184王闿运《湘军志·援江西》篇有曰：
……江西与湖南唇齿，自曾军出时，谋者已言当出军浏阳、醴陵，乃能自主。骆秉章委事左宗棠，宗棠韪其言，以力不足，故罢。未一岁，湖北、江西并陷，湖南力愈不足，乃始汲汲治援军，尤倾国以事江西，殆所谓收之桑榆者耶。向使秉章不听宗棠，宗棠久持力不足之说，则湖南之亡可待也。湖南亡而曾、胡湘军亦终困踬漂散，无以自图。然则洪寇之灭，湖南之盛援江西之力也。……注185
盖由存江西而存湖南，使湖南更得资湘军，转以江西为根本，而肃清皖、浙、苏，其关键全系乎此。
惟湖南本省之兵，既四出援应邻省，境内不免空虚。翼王石达开，故太平天国健将。当时太平军与湖南援赣之师，角逐瑞州、袁州、吉安各府属者，即为石达开所指挥。嗣太平天国内讧，北王韦昌辉先戕东王杨秀清，天王洪秀全复诛韦昌辉，石达开不自安，遂舍洪秀全。益出入江西、福建，别图出路。咸丰九年(1859)正月之一日，突由江西之南安，窜入湖南之桂阳县，将以趋四川或湖北，号称人众数十万，骡马数千，疾行如风雨，亘六日夜不绝，连陷兴宁、宜章、郴州、桂阳州，全省大震。急召援赣之刘坤一诸军回湘，又于一个月内，募勇成军四万人，以与石达开周旋。石达开初拟由桂阳州上经常宁，直趋衡州与长沙省城。扼于宗棠所布置在安仁、茶陵、衡州一线之防，折而南趋，陷嘉禾，袭临武，分侵新田、宁远。不逞，复上趋祁阳，围永州。宗棠料石达开意在宝庆，则加严宝庆之防，更迤东与衡州相联系，并先以一军解永州之围。石达开折回祁阳，伪以众之一部南下道州，扬言将趋广西，而潜以大众西袭东安陷之。同时，益增兵祁阳，直趋宝庆，而分军窜新宁，围武冈，又不逞，则伪合宝庆、道州、宁远诸军南下，绕广西之全州，而乘虚突北上，再袭新宁，遂围宝庆，连营一百余里，势张甚。而于时湘军在宝庆者，水陆亦且一万三千人，竭两个月四面夹攻之力，卒大败石达开，毙敌八千余人。石达开始气馁，退至广西之兴安。旋复围桂林、柳州，而湘军逐步追击，以至于庆远。当其事急时，宗棠请自临前阵，秉章以幕府无人，不之许。注186
综上所叙，宗棠在第二次参与湖南巡抚戎幕所为，一即肃清边境，二即援应邻省，三为击破石达开主力。故当宗棠之去，林翼尝谓至少可保湖南二三年之安全也。王柏心又与书宗棠，谓为“策安三楚，勋赞一匡”，注187自非过誉。

[book_title]十四　功名所始
左宗棠之参与湖南巡抚戎幕，自非志在功名，顾以后之功名，不能不谓由此始。
最先张亮基以宗棠防守湖南功入告，得旨以知县用，并加同知衔。其后骆秉章追叙宗棠平征义堂功，奏准以同知直隶州选用，辞不获。注188此第一次游幕时期事也。
次曾国藩以宗棠接济军饷功，奏准以兵部郎中用，并赏戴花翎。注189此举宗棠大为不慊，见于致刘蓉书：
……吾非山人，亦非经纶之手，自前年至今，两次窃预保奏，过其所期。来示谓涤公以蓝顶花翎尊武侯，大非相处之道。长沙、浏阳、湘潭兄颇有劳，受之尚可无怍。至此次克复岳州，则相距三百余里，未尝有一日汗马之劳，又未尝参帷幄之议，何以处己，何以服人。方望溪(苞)与友论出处：“天不欲废吾道，自有堂堂正正登进之阶，何必假史局以起。”此言良是。吾欲做官，则同知直隶州亦官矣，必知府而后官耶？且鄙人二十年来所尝留心，自信必可称职者，惟知县一官。同知较知县则贵而无位，高而无民，实非素愿。知府则近民而民不之亲，近官而官不禀畏。官职愈大，责任愈重，而报称为难，不可为也。此上惟督抚握一省大权，殊可展布，此又非一蹴所能得者。以蓝顶尊武侯而夺其纶巾，以花翎尊侯而褫其羽扇，既不当武侯之意，而令此武侯为世讪笑，进退均无所可，非积怨深仇，断不至是。涤公质厚，必不解出，此大约必润之从中怂恿，两诸葛又从而媒孽之，遂有此论。润之喜任术，善牢笼，吾向谓其不及我者以此，今竟以此加诸我，尤非所堪。两诸葛懵焉为其颠倒，一何可笑。幸此议中辍，可以不提。否则必乞详为涤公陈之。吾自此不敢即萌退志，俟大局戡定，再议安置此身之策。若真以蓝顶加于纶巾之上者，吾当披发入山，誓不复出矣。……注190
此函颇诙谐入趣，惟其后所加之官，乃兵部郎中而非知府耳。复次，秉章以宗棠连年筹办炮船，选将练勇，均能悉心谋划入告，请赏加四品卿衔。注191此第二次游幕时期事也。
不特此也，宗棠参与湖南巡抚幕府既久，功在大局，迭经中外大臣保奏，而宗棠之姓名，渐达九重，其最初保奏者，当推御史宗稷辰，略谓：
……自粤寇窜扰长江，数年以来，武臣之能守者既少，文臣之有胆略者尤少。……近日支持两湖，赖有一二书生，如胡林翼、罗泽南，以胆略为士卒先，遂时有斩获收复。此二人者，实曾国藩有以开之。……臣闻见隘陋，未能尽识天下之人才，所知湖南有左宗棠，通权达变，疆吏倚之，不求荣利，而出其心力，辅翼其间，迹甚微而功甚伟，若使独当一面，必不下于胡、罗。注192……
诏秉章，悉心访查，其人果有经济之才，即着出具切实考语，送部引见。秉章据实覆奏，请俟湖南军务告竣，再遵旨给咨送部引见，时在咸丰五年(1855)。次年(1856)林翼奏荐为将材，注193又次年(1857)复有上谕曰：
湖南举人左宗棠，前经曾国藩奏保，以郎中分发兵部行走。复经骆秉章奏，该员有志观光，俟湖南军务告竣，遇会试之年，再行给咨送部引见。现当军务需才，该员素有谋略，能否帮同曾国藩办理军务，抑或无意仕进，与人寡合，难以位置，着骆秉章据实陈奏。
秉章复以湖南军事方急，覆奏相留。注194宗棠同乡郭嵩焘值南书房，文宗亦嘱其劝宗棠务为国家出力。注195盖自宗稷辰等保奏之后，宗棠之为人，益简在帝心，内外臣工入见，知其稔宗棠者，文宗必垂询及之。
然宗棠之作为，固有功于国家，而自身则成为怨府，第一欲得而甘心者，自为太平军。当宗棠出湖广总督幕而还居
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:42:59-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>