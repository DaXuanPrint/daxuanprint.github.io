<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,史记正义序,史记正义论例諡法解,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷">
<meta name="description" content="一百三十卷。唐张守节撰。张守节，始末不详。诸王侍读，率府长史，长于地理。约为开元天宝间人。《正义》中博引故实，很是详博，卷首有“论字例”，“论音例”二条。但到明朝删削太多。《史记正义》是张守节用尽一生的精力撰成，是当时《史记》注释的集大成之作。后来有日本人泷川龟太郎的《史记会注考证》、水泽利忠撰的《史记会考校补》，又补辑了《正义》佚文二百多条，上海古籍出版社出版上两书合编本《史记会注考证附校补》，增辑张守节《正义》佚文一千多条。有明震泽王氏刊本、金陵局本、湖北局本、同文局本、竹简斋本。北京大学出版社198">
<title>史记正义_张守节_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">史记正义</span> <br/>
          作者： <span class="inputVal" id="bkauthor">张守节</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,注释,完结</span> <br/>
          字数： <span class="inputVal" id="bknum">[book_length]695168</span> <br/>
          说明： <span class="inputVal" id="bkdec">一百三十卷。唐张守节撰。张守节，始末不详。诸王侍读，率府长史，长于地理。约为开元天宝间人。《正义》中博引故实，很是详博，卷首有“论字例”，“论音例”二条。但到明朝删削太多。《史记正义》是张守节用尽一生的精力撰成，是当时《史记》注释的集大成之作。后来有日本人泷川龟太郎的《史记会注考证》、水泽利忠撰的《史记会考校补》，又补辑了《正义》佚文二百多条，上海古籍出版社出版上两书合编本《史记会注考证附校补》，增辑张守节《正义》佚文一千多条。有明震泽王氏刊本、金陵局本、湖北局本、同文局本、竹简斋本。北京大学出版社1985年出版了张衍田的《史记正义佚文辑校》，是目前搜罗该书佚文最完备的本子。</span> <br/>
          封面： <span class="inputVal" id="bkimg">Z_5847.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]史记正义
[book_author]张守节
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,注释,完结
[book_length]695168
[book_dec]一百三十卷。唐张守节撰。张守节，始末不详。诸王侍读，率府长史，长于地理。约为开元天宝间人。《正义》中博引故实，很是详博，卷首有“论字例”，“论音例”二条。但到明朝删削太多。《史记正义》是张守节用尽一生的精力撰成，是当时《史记》注释的集大成之作。后来有日本人泷川龟太郎的《史记会注考证》、水泽利忠撰的《史记会考校补》，又补辑了《正义》佚文二百多条，上海古籍出版社出版上两书合编本《史记会注考证附校补》，增辑张守节《正义》佚文一千多条。有明震泽王氏刊本、金陵局本、湖北局本、同文局本、竹简斋本。北京大学出版社1985年出版了张衍田的《史记正义佚文辑校》，是目前搜罗该书佚文最完备的本子。
[book_img]Z_5847.jpg


[book_title]提要
钦定四库全书
史记正义一百三十卷
提要
臣等谨案史记正义一百三十卷唐张守节撰守节始末未详据此书所题则其官为诸王侍读率府长史也是书据自序三十卷晁公武陈振孙二家所录则作二十卷盖其标字列注亦如索隐後人散入句下已非其旧至明代监本采附集解索隐之後更多所删节失其本旨如守节所长在于地理故自序曰郡国城邑委曲详明而监本于周本纪子带立为王句下脱左传云周与郑人苏忿生十二邑温其一也十七字秦本纪反秦于淮南句下脱楚淮北之地尽入于秦九字项羽本纪项王自立为西楚霸王句下脱孟康云旧名江陵为南楚吴为东楚彭城为西楚十九字吕后本纪吕平为扶柳侯句下脱汉扶柳县也有泽七字孝景本纪遂西围梁句下脱梁孝王都睢阳今宋州九字立楚元王子平陆侯句下脱应劭云平陆西河县八字孝武本纪见五畤句下脱或曰在雍州雍县南孟康云畤者神灵上帝也十八字晋世家是为晋侯句下脱其城南半入州城中削为坊城墙北半见在十七字赵世家吾国东有河薄洛之水句下脱案安平县属定州也八字饿死沙邱宫句下脱括地志云赵武灵王墓在蔚州灵邱县东三十里应说是也二十三字韩世家得封于韩原句下脱古今地名云韩武子食采于韩原故城也十六字淮隂侯列传家在伊庐句下脱韦昭及括地志皆?之也十字货殖列传殷人都河西句下脱盘庚都殷墟地属河西也十字周人都河南句下脱周自平王以後都洛阳九字自序戹困鄱句下脱汉末陈蕃子?为鲁相改音反田褒鲁记曰灵帝末汝南陈子游为鲁相陈蕃子也国人为讳而改焉三十九字又如秦本纪樗里疾相韩句下此本作福昌县东十四里监本脱十四里三字货殖传夫燕亦勃碣之间句下此本作碣石渤海在西北监本脱北字又守节徵引故实颇为赅博故自序曰古典幽微窃探其美而监本夏本纪臯陶作士句下脱士若大理卿也六字于是夔行乐句下脱若今太常卿也六字周本纪作臩命句下脱应劭云太仆周穆王所置盖大御衆仆之长中大夫也二十一字以应为太后养地句下脱太后秦昭之母宣太后?氏十一字秦始皇本纪为我遗镐池君句下脱张晏云武王居镐镐池君则武王也伐商故神云始皇荒淫若纣矣今武王可伐矣三十二字叙论孝明皇帝句下脱班固典引云後汉明帝永平十七年诏问班固太史迁赞语中宁有非耶班固上表陈秦过失及贾谊言奏之四十二字项羽本纪会稽守句下脱守音狩景帝中二年七月更郡守为太守十六字孝景本纪伐驰道树殖兰池句下脱案驰道天子道秦始皇作之丈而树十四字孝武本纪是时上求神君句下脱汉武帝故事云起柏梁台以处神君长陵女子也先是嫁为人妻生一男数岁死女子悼痛之岁中亦死而灵宛若祠之遂闻言宛若为生民人多往请福?家人小事有验平原君亦事之至後子孙尊贵及上即位太后延于宫中祭之闻其言不见其人至是神君求出为营柏梁台舍之初霍去病微时自祷神君及见其形自修饰欲与去病交接去病不肯谓神君曰吾以神君精洁故斋戒祈福今欲婬此非也自絶不复往神君惭之乃去也一百七十字见安期生句下脱列仙传云安期生琅琊阜乡亭人也卖药海边秦始皇请语三夜赐金数千万出于阜乡亭皆置去留书以赤玉舄一重为报曰後千岁求我于蓬莱山下五十九字李少君病死句下脱汉书起居注云李少君将去武帝梦与共登嵩高山半道有使乘龙时?云中云太一请少君帝谓左右将舍我去矣数月而少君病死又?棺看唯衣冠在也六十一字史寛舒受其方句下脱姓史名寛舒五字礼书疏房牀第句下脱疎谓窗也四字律书其于十二支为丑句下脱徐广曰此中阙不?大吕及丑也案此下阙文或一本云丑者纽也言阳气在上未降万物厄纽未敢出也四十一字天官书氐为天根句下脱星经云氐四星为露寝听朝所居其占明大则臣下奉度合诚图云氐为宿宫也三十一字其内五星五帝坐句下脱羣下?谋也五字楚世家伐申过邓句下脱服?云邓曼姓也七字赵世家事有所止句下脱为人君止于仁为人臣止于敬为人子止于孝为人父止于慈与国人交止于信三十一字封廉颇为信平君句下脱言笃信而平和也七字韩世家公何不为韩求质于楚句下脱质子虮虱四字又脱公叔婴知秦楚不以虮虱为事必以韩合于秦楚王听入质子于韩二十六字又脱次下云知秦楚不以虮虱为事重明脱不字十七字田叔列传相常?入苑中句下脱堵墙也三字田蚡列传其春武安侯病句下脱然夫子作春秋依夏正九字卫将军列传平阳人也句下脱汉书云其父郑季河东平阳人以县吏给事平阳侯之家也二十三字至守节于六书五音至为详审故书首有论字例论音例二条而监本于周本纪惧太子钊之不任句下脱钊音招又古尧反任而针反十一字秦始皇本纪彗星复见句下脱复扶富反见行见反八字以?县卒句下脱子忽反下同五字佐弋竭句下脱弋音翊三字二十人皆枭首句下脱枭古尧反悬首于木上曰枭十一字体解轲以徇句下脱红卖反三字东收?东而王之句下脱王于放反四字故归其质子句下脱质音致三字衣服旌旄节旗句下脱旌音精旄音毛旗音其九字只诵功德句下脱只音脂三字赭其山句下脱赭音者三字仆射周青臣句下脱音夜二字上乐以刑杀为威句下脱五孝反三字二世纪以安边境句下脱音竟二字叙论为君讨贼句下脱于伪反三字项羽本纪将秦军为前行句下脱胡郎反三字高祖本纪时时冠之正义音馆句下脱下同二字孝景纪天下乂安句下脱乂音鱼废反五字龙拔堕句下脱徒果反三字攀龙胡号句下脱户高反下同五字为且用事泰山句下脱为于伪反将为封禅也九字郑世家段出奔鄢句下脱音偃二字田叔列传喜游诸公句下脱喜许记反诸公谓丈人行也十一字其他一两字之出入殆千有余条尤不可毛举苟非震泽王氏刋本具存无由知监本之妄删也

[book_title]目录
钦定四库全书
史记正义目录
帝纪
卷一　　　　　　　　史记一
五帝
卷二　　　　　　　　史记二
夏
卷三　　　　　　　　史记三
殷
卷四　　　　　　　　史记四
周
卷五　　　　　　　　史记五
秦昭襄王
庄襄王
卷六　　　　　　　　史记六
秦始皇帝
二世皇帝
卷七　　　　　　　　史记七
项羽
卷八　　　　　　　　史记八
汉高祖
卷九　　　　　　　　史记九
吕太后
卷十　　　　　　　　史记十
孝文帝
卷十一　　　　　　　史记十一
孝景帝
卷十二　　　　　　　史记十二
孝武帝
年表
卷一　　　　　　　　史记十三
三代世表
卷二　　　　　　　　史记十四
十二诸侯年表
卷三　　　　　　　　史记十五
六国年表
卷四　　　　　　　　史记十六
秦楚之际月表
卷五　　　　　　　　史记十七
汉兴以来诸侯年表
卷六　　　　　　　　史记十八
高祖功臣侯年表
卷七　　　　　　　　史记十九
惠景闲侯者年表
卷八　　　　　　　　史记二十
建元以来侯者年表
卷九　　　　　　　　史记二十一
建元以来王子侯者年表
卷十　　　　　　　　史记二十二
汉兴以来将相名臣年表
八书
卷一　　　　　　　　史记二十三
礼书
卷二　　　　　　　　史记二十四
乐书
卷三　　　　　　　　史记二十五
律书
卷四　　　　　　　　史记二十六
历书
卷五　　　　　　　　史记二十七
天官书
卷六　　　　　　　　史记二十八
封禅书
卷七　　　　　　　　史记二十九
河渠书
卷八　　　　　　　　史记三十
平准书
世家
卷一　　　　　　　　史记三十一
吴太伯
卷二　　　　　　　　史记三十二
齐太公
卷三　　　　　　　　史记三十三
鲁周公
卷四　　　　　　　　史记三十四
燕召公
卷五　　　　　　　　史记三十五
管蔡
卷六　　　　　　　　史记三十六
陈?
卷七　　　　　　　　史记三十七
卫康叔
卷八　　　　　　　　史记三十八
宋微子
卷九　　　　　　　　史记三十九
?
卷十　　　　　　　　史记四十
楚
卷十一　　　　　　　史记四十一
越王句践
卷十二　　　　　　　史记四十二
郑
卷十三　　　　　　　史记四十三
赵
卷十四　　　　　　　史记四十四
魏
卷十五　　　　　　　史记四十五
韩
卷十六　　　　　　　史记四十六
田敬仲完
卷十七　　　　　　　史记四十七
孔子
卷十八　　　　　　　史记四十八
陈涉
卷十九　　　　　　　史记四十九
外戚
卷二十　　　　　　　史记五十
楚元王
卷二十一　　　　　　史记五十一
荆燕
卷二十二　　　　　　史记五十二
齐悼惠王
卷二十三　　　　　　史记五十三
萧相国
卷二十四　　　　　　史记五十四
曹相国
卷二十五　　　　　　史记五十五
留侯
卷二十六　　　　　　史记五十六
陈丞相
卷二十七　　　　　　史记五十七
绦侯
卷二十八　　　　　　史记五十八
梁孝王
卷二十九　　　　　　史记五十九
五宗
卷三十　　　　　　　史记六十
三王
列传
卷一　　　　　　　　史记六十一
老子　　庄子　　伯夷
卷二　　　　　　　　史记六十二
管晏
卷三　　　　　　　　史记六十三
申不害　　　　　韩非
卷四　　　　　　　　史记六十四
司马穰苴
卷五　　　　　　　　史记六十五
孙武　　　　　　吴起
卷六　　　　　　　　史记六十六
伍子胥
卷七　　　　　　　　史记六十七
仲尼弟子
卷八　　　　　　　　史记六十八
商君鞅
卷九　　　　　　　　史记六十九
苏秦
卷十　　　　　　　　史记七十
张仪　　　　　　陈轸
犀首
卷十一　　　　　　　史记七十一
樗里子　　　　　甘茂
甘罗
卷十二　　　　　　　史记七十二
穰侯
卷十三　　　　　　　史记七十三
白起　　　　　　王翦
卷十四　　　　　　　史记七十四
孟轲　　　　　　淳于髠
慎到　　　　　　驺奭
荀卿
卷十五　　　　　　　史记七十五
孟尝君
卷十六　　　　　　　史记七十六
平原君　　　　　虞卿
卷十七　　　　　　　史记七十七
信陵君
卷十八　　　　　　　史记七十八
春申君
卷十九　　　　　　　史记七十九
范睢　　　　　　蔡泽
卷二十　　　　　　　史记八十
乐毅
卷二十一　　　　　　史记八十一
廉颇　　　　　　蔺相如
赵奢　　　　　　李牧
卷二十二　　　　　　史记八十二
田单
卷二十三　　　　　　史记八十三
鲁仲连　　　　　邹阳
卷二十四　　　　　　史记八十四
屈原　　　　　　贾谊
卷二十五　　　　　　史记八十五
吕不韦
卷二十六【刺客】　　　　史记八十六
曹沫　　　　　　专诸
豫让　　　　　　聂政
荆轲
卷二十七　　　　　　史记八十七
李斯
卷二十八　　　　　　史记八十八
蒙恬
卷二十九　　　　　　史记八十九
张耳　　　　　　陈余
卷三十　　　　　　　史记九十
魏豹　　　　　　彭越
卷三十一　　　　　　史记九十一
黥布
卷三十二　　　　　　史记九十二
淮隂侯
卷三十三　　　　　　史记九十三
韩王信　　　　　卢绾
卷三十四　　　　　　史记九十四
田儋　　　　　　田横
卷三十五　　　　　　史记九十五
樊哙　　　　　　郦商
夏侯婴　　　　　灌婴
卷三十六　　　　　　史记九十六
张苍　　　　　　周昌
任敖　　　　　　申屠嘉
韦贤　　　　　　魏相
邴吉　　　　　　黄霸
韦玄成　　　　　匡衡
卷三十七　　　　　　史记九十七
郦食其　　　　　陆贾
朱建
卷三十八　　　　　　史记九十八
傅寛　　　　　　靳歙
周緤
卷三十九　　　　　　史记九十九
刘敬　　　　　　叔孙通
卷四十　　　　　　　史记一百
季布　　　　　　栾布
卷四十一　　　　　　史记一百一
袁盎　　　　　　?错
卷四十二　　　　　　史记一百二
张释之　　　　　冯唐
卷四十三　　　　　　史记一百三
石奋　　　　　　卫绾
直不疑　　　　　周文
张叔
卷四十四　　　　　　史记一百四
田叔【子仁】　　　　任安
卷四十五　　　　　　史记一百五
仓公
卷四十六　　　　　　史记一百六
吴王濞
卷四十七　　　　　　史记一百七
窦婴　　　　　　田蚡
灌夫
卷四十八　　　　　　史记一百八
韩安国
卷四十九　　　　　　史记一百九
李广
卷五十　　　　　　　史记一百十
匈奴
卷五十一　　　　　　史记一百十一
卫青
卷五十二　　　　　　史记一百十二
公孙弘　　　　　主父偃
卷五十三　　　　　　史记一百十三
南越尉佗
卷五十四　　　　　　史记一百十四
东越
卷五十五　　　　　　史记一百十五
朝鲜
卷五十六　　　　　　史记一百十六
西南夷
卷五十七　　　　　　史记一百十七
司马相如
卷五十八　　　　　　史记一百十八
淮南厉王　　　　淮南王安
衡山王
卷五十九【循吏】　　　　史记一百十九
孙叔敖　　　　　子产
公仪休　　　　　石奢
李离
卷六十　　　　　　　史记一百二十
汲黯　　　　　　郑当时
卷六十一【儒林】　　　　史记一百二十一
申生　　　　　　辕固生
韩生　　　　　　伏胜
董仲舒　　　　　胡母生
卷六十二【酷吏】　　　　史记一百二十二
郅都　　　　　　甯成
周阳由　　　　　赵禹
张汤　　　　　　义纵
王温舒　　　　　杨仆
减宣　　　　　　杜周
卷六十三　　　　　　史记一百二十三大宛
卷六十四【游侠】　　　　史记一百二十四
朱家　　　　　　剧孟
郭解
卷六十五【佞幸】　　　　史记一百二十五
邓通　　　　　　韩嫣
李延年
卷六十六【滑稽】　　　　史记一百二十六
淳于髠　　　　　优孟
优旃　　　　　　东方朔
东郭先生　　　　王先生
西门豹
卷六十七【日者】　　　　史记一百二十七司马季主
卷六十八　　　　　　史记一百二十八龟策
卷六十九【货殖】　　　　史记一百二十九
范蠡　　　　　　子贡
白圭　　　　　　猗顿
卓氏　　　　　　程郑
宛孔氏　　　　　师史
任氏
卷七十　　　　　　　史记一百三十
太史公自序
帝纪十二卷
年表十卷
八书八卷
世家三十卷
列传七十卷

[book_title]史记正义序
史记者汉太史公司马迁作迁生龙门耕牧河山之阳南游江淮讲学齐鲁之郡绍太史?春秋括文鲁史而包左氏国语采世本战国策而摭楚汉春秋贯紬经传旁搜史子上起轩辕下暨天汉作十二本纪帝王兴废悉详三十世家君国存亡毕着八书赞隂阳礼乐十表定代系年封七十列传忠臣孝子之诚备矣笔削冠於史籍题目足以经邦裴駰服其善序事理辩而不华质而不俚其文直其事核不虚美不隐恶故谓之实録自刘向扬雄皆称良史之才况坟典湮灭简册阙遗比之春秋言辞古质方之两汉文省理幽守节涉学三十余年六籍九流地里苍雅锐心观采评史汉诠衆训释而作正义郡国城邑委曲申明古典幽微窃探其美索理允惬次旧书之旨兼音解注引致傍通凡成三十卷名曰史记正义?挥膏盲之辞思济沧溟之海未敢侔诸秘府冀训诂而齐流庶贻厥子孙世畴兹史于时岁次丙子开元二十四年八月杀青斯竟诸王侍读宣义郎守右清道率府长史张守节上

[book_title]史记正义论例諡法解
论史例
古者帝王右史记言左史记事言为尚书事为春秋太史公兼之故名曰史记并采六家杂?以成一史备论君臣父子夫妻长幼之序天地山川国邑名号殊俗物类之品也太史公作史记起黄帝高阳高辛唐尧虞舜夏殷周秦讫于汉武帝天汉四年合二千四百一十三年作本纪十二象岁十二月也作表十象天之刚柔十日以记封建世代终始也作书八象一岁八节以记天地日月山川礼乐也作世家三十象一月三十日三十辐共一毂以记世禄之家辅弼股肱之臣忠孝得失也作列传七十象一行七十二日言七十者举全数也余二日象闰余也以记王侯将相英贤略立功名於天下可序列也合百三十篇象一岁十二月及闰余也而太史公作此五品废一不可以统理天地劝奨箴诫为後之楷模也
论注例
史记文与古文尚书同者则取孔安国注若与伏生尚书同者则用郑玄王肃马融所释与三传同者取杜元凯服?何休贾逵范甯等注与三礼论语孝经同者则取郑玄马融王肃之注与韩诗同者则取毛传郑笺等释与周易同者则依王氏之注与诸子诸史杂书及先儒解释善者而裴駰并引为注又徐中散作音训校集诸本异同或义理可通者称一本云又一本云自是别记异文裴氏亦引之为注
论字例
史汉文字相承已久若悦字作说闲字作间智字作知汝字作女早字作蚤後字作后既字作溉勑字作饬制字作剬此之般流缘古少字通共用之史汉本有此古字者乃为好本程邈变篆为隶楷则有常後代作文随时改易卫宏官书数体吕忱或字多奇锺王等家以能为法致令楷文改变非复一端咸着秘书传之历代又字体乖日久其黼黻之字法?黹【丁履反】今之史本则有?端【音端】秦本纪云天子赐孝公邹诞生音甫弗而邹氏之前史本已?端矣如此之类并即依行不可更改若其鼋鼍?龟辞从舌觉学从与泰恭从小匮匠从走巢薻从果耕籍?禾席下为带美下为大裒下为衣极下为点析旁着片恶上安西餐侧出头离边作禹此之等类例直是讹字宠【勑勇反】字为鍚【音阳】以支【章侈反】代文【问分反】将旡混无若兹之流便成两失
论音例
史文与传诸书同者刘氏并依旧本为音至如太史公改五帝本纪便章百姓便程东作便程南譌便程西成便在伏物咸依见字读之太史变尚书文者义理特美或训意改其古涩何烦如刘氏依尚书旧音斯例盖多不可具录着在正义随文音之君子宜详其理庶明太史公之达学也然则先儒音字比方为音至魏秘书孙炎始作反音又未甚切今并依孙反音以传後学郑康成云其始书之也仓卒无字或以音类比方假借为之趣於近之而已受之者非一邦之人其乡同言异字同音异於兹遂生轻重讹谬矣然方言差别固自不同河北江南?为钜异或失在浮清或带於重浊今之取舍冀除兹弊夫质有精麤谓之好恶【并如字】心有爱憎称为好恶【并去声】当体则名誉【音预】情乖则曰毁誉【音余】自坏【乎怪反】坏彻【上音自怪】断【徒缓反自去离也】刀断【端管反以刀割令相去也】耶【也奢反未审之辞也】也【亦且反助句之语也】复【音伏又扶富反重也】过【古卧反越度也】解【核买反自散也】间【纪苋反隟也】畜【许又反】畜【许六反养也】先【苏前反】仙【屑然反】尤【羽求反】侯【胡沟反】治持【并音直之反】之【止而反】脂砥祗【并音旨夷反】惟维遗唯【并音以住反】怡贻颐诒【并音与之反】夷寅彛姨【并音以脂反】私【息脂反】绥虽睢荾【并音息遗反】偲司伺丝【并音巨攴反】巵枝祗肢【并音章移反】只歧【并音巨支反】其期旗棊踑【并音渠之反】祈颀旗几畿【并音渠希反】僖熙嬉嘻【并音许其反】希曦睎稀【并音虚几反】霏妃菲騑【并音芳非反】飞非扉【并音匪肥反】尸屍蓍【并音式脂反】诗【书之反】巾【居人反】斤?【举欣反】篇偏【并音芳连反】穿【详连反】里李里【并音良止反】至贽【并脂利反】志【之吏反】利涖【并力至反】吏【力置反】寺嗣饲【并辞吏反】字牸【并侯置反】自【疾二反】置致踬鸷【并陟利反】器【去冀反】气【去既反】亟【去吏反】冀穊【几利反】既【居未反】覆【敷救反又敷福反】副【敷救反】富鍑【并府副反】若斯清浊实亦难分博学硕材乃有甄异此例极广不可具言庶後学士幸留意焉
音字例
文或相似音或有异一字单录乃?致疑两字连文检寻稍易若音上字言上别之所音下字乃复书下有长句在文中须音则题其字
?字例
古书字少假借盖多字或数音观义点?皆依平上去入若?平声每从寅起又一字三四音者同声异唤一处共?恐难辩别故略举四十二字如字初音者皆为正字不须点?
畜【许六反养也又许救反六畜也又他六反聚也】从【讼容反随也又纵容反南北长也又但容反又子勇反相劝也又从用反侍?也又足用反恣也】数【色具反历数述数也又色五反次第也又色角反频也】传【逐恋反书传也又逐全反相付也又张恋反驿也】卒【子律反卒终也又苍忽反急也尊忽反兵人也字体各别不辨故发之也】辟【君也徵也又频亦反罪也开也疋亦反邪也又疋?反谕也又音避隐也又普见反辟历也】施【书移反张也又式?反与也又羊?反延也】间【纪闲反隟也又纪苋反间也又苋间反静也】射【蛇夜反射也又成亦反音石】夏【胡马反禹号也又胡嫁反春夏也又格雅反阳夏县也】复【符富反重也又音伏也又音福徐役之也】重【直拱反尊也直龙反叠也又直用反累也】适【圣石反寛也又丁历反夭也又张革反责也又音敌当也】汜【音祀水在成臯又音凡邑名在襄城又孚劒反为水在定陶高帝即位处也又音夷楚人呼土为汜桥】乐【音岳谓音乐也又音洛欢也又孚五教反好也情愿也】覆【敷富反盖也又敷福反再也】恐【曲用反疑也又兵拱反惧也】恶【乌各反麤也又乌路反憎也又音乌谓於何也】断【端管反有物割截也又段缓反自相分也又端乱反匿疑事也】解【佳买反除结缚也又核买反散也又佳债反怠墯也又核诈反缝解】几【音机庶几也又音祈近也又音记亦冀望字也又音纪録也】过【光卧反度也罪过也又音戈经过也度前也】率【所律反平例也率伏也又音类也又音刷徐广云率即歛也又音色类反将帅也】屈【丘勿反曲也又君勿反姓也又羣勿反尽也强也】上【时让反位也元在牧之上又时掌反自下而上】王【于方反人主也又于放反覇王也又盛也又张丈反长上也】藉【才昔反名藉也又荐藉也又租夜反即借也】培【勃回反补也又蒲内反板也】胜【音升又式证反】难【乃丹反艰也乃旦反危也】使【所里反又所吏反】相【息羊反又息匠反】沈【针甚反又针禁反又直今反又沈禁反厌没也】任【入今反又入禁反】棺【音官又古玩反又古患反歛之也】造【曹早反此到反至也】妻【七低反切帝反】费【非味反用也又音佖邑也扶及反姓也】
諡法解
惟周公旦太公望开嗣王业建功于牧野终将葬乃制諡遂叙諡法諡者行之迹号者功之表【古者有大功则赐之善号以为称也】车服者位之章也是以大行受大名细行受细名行出於已名生於人【名谓号諡】
民无能名神【不名一善】
一德不懈简【一不委曲】
靖民则法皇【靖安】
平易不訾简【不信訾毁】
德象天地帝【同於天帝】
尊贤贵义恭【尊事贤人□贵义士】
仁义所往王【民往归之】
敬事供上恭【供奉也】
立志及衆公【志无私也】
尊贤敬让恭【敬有德让有功】
执应八方侯【所执行八方应之】
既过能改恭【言自知】
赏庆刑威君【能行四者】
执事坚固恭【守正不移】
?之成羣君【民?之】
爱民长弟恭【顺长接弟】
扬善赋简圣【所称得人所善得实所赋得简】
执礼御宾恭【迎待宾也】
敬宾厚礼圣【厚於礼】
芘亲之阙恭【修德以益之】
照临四方明【以明照之】
尊贤让善恭【不专已善推於人】
谮诉不行明【逆知之故不行】
威仪悉备钦【威则可畏仪则可象】
经纬天地文【成其道】
大虑静民定【思树惠】
道德博闻文【无不知】
纯行不爽定【行一不伤】
学勤好问文【不耻下问】
安民大虑定【以虑安民】
慈惠爱民文【惠以成政】
安民法古定【不失旧意】
愍民惠礼文【惠而有礼】
辟地有德襄【取人以义】
赐民爵位文【与同升】
甲胄有劳襄【亟征伐】
绥柔士民德【安民以居安士以事】
小心畏忌僖【思所当忌】
刚强直理武【刚无欲强不屈怀忠恕正曲直】
质渊受谏厘【深故能爱】
谏争不威德【不以威拒谏】
有罚而还厘【知难而退】
威强敌德武【与有德者敌】
温柔贤善懿【性纯淑】
克定祸乱武【以兵往故能定】
心能制义度【制事得宜】
刑民克服武【法以王民能使服】
聪明叡哲献【有通知之聪】
夸志多穷武【大志行兵多所穷极】
知质有圣献【有所通而无敌】
安民立政成【政以安定】
五宗安之孝【五世之宗】
渊源流通康【性无忌】
慈惠爱亲孝【周爱族亲】
温柔好乐康【好丰年勤民事】
秉德不回孝【顺於德而不违】
安乐抚民康【无四方之虞】
协时肇厚孝【协合肇始】
合民安乐康【富而教之】
执心克庄齐【能自严】
布德执义穆【故穆穆】
资辅就共齐【资辅佐而共成】
中情见貌穆【性公露】
甄心动惧顷【甄精】
容仪恭美昭【有仪可象行恭可美】
敏以敬慎顷【疾於所慎敬】
昭德有劳昭【能劳谨】
柔德安衆靖【成衆使安】
圣闻周达昭【圣圣通合】
恭已鲜言靖【恭已正身少言而中】
治而无眚平【无灾罪也】
寛乐令终靖【性寛乐义以善自终】
执事有制平【不任意】
威德刚武圉【御乱患】
布刚治纪平【施之政事】
弥年夀考胡【久也】
由义而济景【用义而成】
保民耆艾胡【六十曰耆七十曰艾】
耆意大虑景【耆强也】
布义行刚景【以刚行义】
追补前过刚【勤善以补过】
清白守节贞【行清白执志固】
猛以刚果威【猛则少寛果敢行】
大虑克就贞【能大虑非正而何】
猛以强果威【强甚於刚】
不隐无屈贞【恒然无私】
强义訅正威【问正言无邪】
辟土服远桓【以武正定】
治典不杀祁【秉常不哀】
克敬动民桓【敬以使之】
大虑行节孝【言成其节】
辟土兼国桓【兼人故啓土】
治民克尽使【克尽无恩惠】
能思辩衆元【别之使各有次】
好和不争安【生而少断】
行义?民元【民?其义】
道德纯一思【道大而德一】
始建国都元【非善之长可以始之】
大省兆民思【大亲民而不杀】
主义行德元【以义为主行德故】
外内思索思【言求善】
圣善周闻宣【闻谓所闻善事也】
追悔前过思【思而能改】
兵甲亟作庄【以数征为严】
行见中外慤【表里】
叡圉克服庄【通边圉使能服】
状古述今誉【立言之称】
胜敌志强庄【不挠故胜】
昭功宁民商【明有功者】
死於原野庄【非严何以死难】
克杀秉政夷【秉政不任贤】
屡征杀伐庄【以严厘之】
安心好静夷【不爽改】
武而不遂庄【武功不成】
执义扬善德【称人之善】
柔质慈民惠【知其性】
慈仁短折怀【短未六十折未三十】
爱民好与惠【与谓施】
述义不克丁【不能成义】
夙夜警戒敬【敬身急戒】
有功安民烈【以武立功】
秉德尊业烈
合善典法敬【非敬何以善之】
刚克为伐翼【伐功也】
刚德克就肃【成其敬使为终】
思虑深处翼【小心翼翼】
执心决断肃【言严果】
外内贞复白【正而复紧始】
不生其国声【生於外家】
不勤成名灵【任本性不见贤惠齐】
未家短折伤【未家未娶】
死而志成灵【志事不????命】
爱民好治戴【好民治】
死见神能灵【有鬼不为厉】
典礼不愆戴【无过】
乱而不损灵【不能以治损乱】
短折不成殇【有知而夭殇】
好祭鬼怪灵【凟鬼神不致远】
隐拂不成隐【不以隐括改其性】
极知鬼神灵【其智能聦彻】
不显尸国隐【以间主国】
见美坚长隐【美过其令】
杀戮无辜厉
官人应实知【能官人】
愎佷遂过刺【去谏曰愎反是曰佷】
肆行劳祀悼【放心劳於淫祀言不修德】
不思忘爱刺【忘其爱己者】
年中早夭悼【年不称志】
蚤?短折哀【早未知人事】
恐惧?处悼【?处言险圮】
恭仁短折哀【体恭质仁功未施】
凶年无谷荒【不务耕稼】
好变动民躁【数移徙】
外内从乱荒【家不治官不治】
不悔前过戾【知而不改】
好乐怠政荒【淫於声乐怠於政事】
怙威肆行丑【肆意行威】
在国遭忧愍【仍多太丧】
壅遏不通幽【弱损不凌】
在国逢囏愍【兵寇之享】
蚤?铺位幽【铺位即位而卒】
祸乱方作愍【国无政动长乱】
动祭乱常幽【易神之班】
使民悲伤愍【苛政贼害】
柔质爱谏慧【以虚受人】
贞心大度匡【心正而用祭少】
名实不爽质【不伤言相应】
德正应和莫【正其德应其信】
温良好乐长【言其人可好可乐】
施勤无私类【无私唯义所在】
慈和徧服顺【能使人皆服其慈和】
思虑果远明【自任多近於专】
博闻多能宪【虽多能不至於大道】
啬於赐与爱【言贪恡】
满志多穷惑【自足者必不惑】
危身奉上忠【险不辞难】
思虑不爽厚【不差所思而得】
克威捷行魏【有威而敏行】
好内远礼炀【朋淫於家不奉礼】
克威惠礼魏【虽威不逆礼】
去礼远衆炀【不率礼不亲长】
教诲不倦长【以道教之】
内外宾服正【言以正服之】
肇敏行成直【始疾行成言不深】
彰义揜过坚【明义以盖前过】
疏远?位绍【非其弟过得之】
华言无实夸【恢诞】
好廉自克节【自胜其清饮】
逆天虐民抗【背尊大而逆之】
好更改旧易【变故改常】
名与实爽缪【言名美而实伤】
爱民在刑克【道之以政齐之以法】
择善而?比【比方善而?之】
除残去虐汤
隐哀也景武也施德为文除恶为武辟地为襄服远为桓刚克为僖施而不成为宣惠无内德为平乱而不损为灵由义而济为景余皆象也【以其所为諡象其事行】和会也勤劳也尊修也爽伤也肇始也怙恃也享祀也胡大也秉顺也就会也锡与也典常也肆放也康虚也叡圣也惠爱也绥安也坚长也耆强也考成也周至也怀思也武法也布施也敏疾也速也载事弥文以前周书諡法周代君王并取作諡故全写一篇以传後学
汉书地理志云本秦京师为内史【顔师古云京师天子所居畿内也秦并天下改立郡县而京畿所统时号内史言其在内以别於诸郡守也百官表云内史周官秦因之掌治京师景帝二年分置左内史右内史武帝太初元年更名京兆尹左内史名冯翊主爵中尉秦官掌列侯景帝六年更名都尉武帝太初元年更名右扶风治内史与左冯翊京兆尹是为三辅也】
秦地於天官东井舆鬼之分壄其界自弘农故关以西京兆扶风冯翊北地上郡西河安定天水陇西南有巴蜀广汉犍为武都西有金城武威张掖酒泉敦煌又西南有?牱越巂益州
魏地觜觿参之分壄其界自高陵以东尽河东河内南有陈留及汝南之召陵?强新汲西华长平颍川之舞阳郾陵河南之开封中牟阳武酸枣卷【卷去权反】
周地柳七星张之分壄今之河南洛阳谷城平隂偃师巩缑氏
韩地角亢氐之分壄韩分晋得南阳郡及颍川之父城定陵襄城颍阳颍隂长社阳翟郏东接汝南西接弘农得新安宜阳郑今河南之新郑及成臯荥阳颍川之崇高城阳
赵地昴毕之分壄赵分晋得赵国北有信都真定常山又得涿郡之高阳莫州乡东有广平钜鹿清河河间又得渤海郡之东平舒中邑文安东州成平章武河以北也南至浮水繁阳内黄斥丘西有太原定襄云中五原上党
燕地尾箕之分壄召公封於燕後三十六世与六国俱称王东有渔阳右北平辽西辽东西有上谷代郡鴈门南有涿郡之易容城范阳北有新成故安涿县良乡新昌及渤海之安次乐浪玄菟亦宜属焉
齐地虚危之分壄东有菑川东莱琅耶高密胶东南有泰山城阳北有千乘清河以南渤海之高乐高城重合阳信西有济南平原
鲁地奎娄之分壄东至东海南有泗水至淮得临淮之下相睢陵僮取虑
宋地房心之分壄今之沛梁楚山阳济隂东平及东郡之须昌夀张今之睢阳
卫地营室东壁之分壄今之东郡及魏郡之黎阳河内之野王朝歌
楚地翼轸之分壄今之南郡江夏零陵桂阳武陵长沙及汉中汝南郡後陈鲁属焉
吴地斗牛之分壄今之会稽九江丹阳豫章庐江广陵六安临淮郡
粤地牵牛婺女之分壄今之苍梧郁林合浦交址九真南海日南
【以前是战国时诸国界域及相侵伐犬牙深入然亦不能委细故略记之用知大略】

[book_title]卷一
钦定四库全书
史记正义卷一
唐　张守节　撰
五帝本纪第一【郑元注中候勑省图云德合五帝坐星者称帝又坤灵图云德配天地在正不在私曰帝按太史公依世本大戴礼以黄帝颛顼帝喾唐尧虞舜为五帝谯周应劭宋均皆同而孔安国尚书序皇甫谧帝王世纪孙氏注世本并以伏牺神农黄帝为三皇少昊颛顼高辛唐虞为五帝裴松之史目云天子称本纪诸侯曰世家本者繋其本系故曰本纪者理也统理衆事繋之年月名之曰纪第者次序之目一者举数之由故曰五帝本纪第一】史记一【礼云动则左史书之言则右史书之正义云左阳故记动右隂故记言言为尚书事为春秋按春秋时置左右史故云史记也】
黄帝者【舆地志云涿鹿本名彭城黄帝初都迁有熊也按黄帝有熊国君乃少典国君之次子号曰有熊氏又曰缙云氏又曰帝鸿氏亦曰帝轩氏母曰附宝之祁野见大电绕北斗枢星感而怀孕二十四月而生黄帝於夀丘夀丘在鲁东门之北今在兖州曲阜县东北六里生日角龙顔有景云之瑞以土德王故曰黄帝封泰山禅亭亭在牟隂】少典之子姓公孙名曰轩辕生而神灵弱而能言【言神异也易曰隂阳不测之谓神书云人惟万物之灵故谓之神灵也】幼而徇齐长而敦敏成而聪明【成谓年二十冠成人也聪明闻见明辩也此以上至轩辕皆大戴礼文】轩辕之时神农氏世衰【帝王世纪云神农氏姜姓也母曰任姒有蟜氏女登为少典妃游华阳冇神龙首感生炎帝人身牛首长於姜水有圣德以火德王故号炎帝初都陈又徙鲁又曰魁隗氏又曰连山氏又曰列山氏括地志云厉山在随州随县北百里山东有石穴曰神农生於厉乡所谓列山氏也春秋时为厉国】诸侯相侵伐暴虐百姓而神农氏弗能征於是轩辕乃习用干戈?征不享诸侯咸来宾?而蚩尤最为暴莫能伐【龙鱼河图云黄帝摄政有蚩尤兄弟八十一人并兽身人语铜铁额食沙造五兵仗刀戟大弩威振天下诛杀无道万民钦命黄帝行天子事黄帝以仁义不能禁止蚩尤乃仰天而叹天遣玄女下授黄帝兵符伏蚩尤後天下复扰乱黄帝遂画蚩尤形像以威天下咸谓蚩尤不死八方皆为殄灭山海经云黄帝令应龙攻蚩尤蚩尤请风伯雨帅以?大风雨黄帝乃下天女曰魃以止雨雨止遂杀蚩尤孔安国曰九黎君号蚩尤是也】炎帝欲侵陵诸侯诸侯咸归轩辕轩辕乃修德振兵【振整也】治五气艺五种【艺音鱼曳反种音肿】抚万民度四方【度音徒洛反】教熊罴貔貅貙虎【熊音雄罴音碑貔音毗貅音休貙音丑于反罴如熊黄白色郭璞云貔执夷虎属也按言教士卒习战以猛兽之名名之用威敌也】以与炎帝战於阪泉之野【阪音白板反括地志云阪泉令名黄帝在嬀州怀戎县东五十六里出五里至涿鹿东北与涿水合又有涿鹿故城在妫州东南五十里本黄帝所都也晋太康地里志云涿鹿城东一里有阪泉上有黄帝祠按阪泉之野则平野之地也】三战然後得其志【谓黄帝克炎帝之後】蚩尤作乱不用帝命【言蚩尤不用黄帝之命也】於是黄帝乃徵师诸侯与蚩尤战於涿鹿之野遂禽杀蚩尤而诸侯咸尊轩辕为天子代神农氏是为黄帝天下有不顺者黄帝?而征之平者去之【平服者即去也】披山通道未尝宁居东至于海登丸山【丸音桓括地志云丸山即丹山在青州临朐县界朱虚故县西北二十里丹水出焉丸音纨守节案括地志唯有凡山盖凡山丸山是一山耳诸处字误或丸或凡也汉书郊祀志云禅丸山顔师古云在朱虚亦与括地志相合明丸山是也】及岱宗【泰山东岳也在兖州博城县西北三十里也】西至于空桐登鸡头【括地志云空桐山在肃州禄福县东南六十里抱朴子内篇云黄帝西见中黄子受九品之方过空桐?广成子受自然之经即此山括地志又云笄头山一名崆峒山在原州平阳县西百里禹贡泾水所出舆地志云或即鸡头山也郦元云盖大陇山异名也庄子云广成子学道崆峒山黄帝问道於广成子盖在此按二处崆峒皆云黄帝登之未详孰是】南至于江登熊湘【括地志云熊耳山在商州洛县西十里齐桓公登之以望江汉也湘山一名艑山在岳州巴陵县南十八里也】北逐荤粥【荤音薰粥音育】合符釡山【括地志云釡山在妫州怀戎县北三里山上有舜庙】而邑于涿鹿之阿【广平曰阿涿鹿山名已见上涿鹿故城在山下即黄帝所都之邑於山下平地】迁徙往来无常处以师兵为营卫【环绕军兵为营以自卫若辕门即其遗象】官名皆以云命为云师置左右大监监于万国【监上监去声下监平声若周邵分陕也】万国和而鬼神山川封禅与为多焉获宝鼎迎日推策【筴音策迎逆也黄帝受神筴命大挠造甲子容成造历是也】举风后力牧常先大鸿【举任用四人皆帝臣也帝王世纪云黄帝梦大风吹天下之尘垢皆去又梦人执千钧之弩驱羊万羣帝悟而叹曰风为号令执政者也垢去土后在也天下岂有姓风名后者哉夫千钧之弩异力者也驱羊数万羣能牧民为善者也天下岂有姓力名牧者也於是依二占而求之得风后於海隅登以为相得力牧於大泽进以为将黄帝因着占梦经十一卷艺文志云风后兵法十三篇图三卷孤虚二十卷力牧兵法十五篇郑元云风后黄帝之三公也按黄帝仰天地置列侯衆官以风后配上台天老配中台五圣配下台谓之三公也封禅书云鬼?区号大鸿黄帝大臣也死葬雍故鸿冢是艺文志云鬼容区兵法三篇也】以治民顺天地之纪【言黄帝顺天地隂阳四时之纪也】幽明之占【幽隂明阳也占数也言隂阳五行黄帝占数而知之此文见大戴礼】死生之?【?谓仪制也民之生死此谓作仪制礼则之?】存亡之难【难音乃惮反存亡犹生死也黄帝之前未有衣裳屋宇及黄帝造屋宇制衣服营殡葬万民故免存亡之难】时播百谷草木【言顺四时之所宜而布种百谷草木也】淳化鸟兽虫蛾【蛾音鱼起反又音豸豸音直氏反蚁蚍蜉也尔雅曰冇足曰虫无足曰豸】旁罗日月星辰水波土石金玉【旁罗犹遍布也日月隂阳时节也星二十八宿也辰日月所会也水波澜漪也言天不异灾土无别害水少波浪山出珍宝】劳勤心力耳目节用水火材物【节时节也水陂障决泄也火山野禁放也材木也物事也言黄帝教民江湖陂泽山林原隰皆收采禁捕以时用之有节令得其利也大戴礼云宰我问於孔子曰予闻荥伊曰黄帝三百年请问黄帝者人耶何以至三百年孔子曰劳勤心力耳目节用水火材物生而民得其利百年死而民畏其神百年亡而民用其教百年故曰三百年也】有土德之瑞故号黄帝【螾音以刃反】黄帝二十五子其得姓者十四人【僖音力其反姞其吉反嬛音在宣反】黄帝居轩辕之丘而娶於西陵之女【西陵国名也】是为嫘祖【一作傫】嫘祖为黄帝正妃生二子其後皆有天下其一曰玄嚣是为青阳青阳降居江水【括地志云安阳故城在豫州新恩县西南八十里应劭云古江国也地理志亦云安阳古江国也】其二曰昌意降居若水昌意娶蜀山氏女曰昌仆生高阳高阳有圣德焉【华阳国志及十三州志云蜀之先肇於人皇之际黄帝为子昌意娶蜀山氏後子孙因封焉帝颛顼高阳氏黄帝之孙昌意之子母曰昌仆亦谓之女枢河图云瑶光如蜺贯月王白感女枢於幽房之宫生颛顼首戴干戈有德文也】黄帝崩【列仙传云轩辕自择亡日与羣臣辞还葬桥山山崩棺空唯有劒舄在棺焉】葬桥山【括地志云黄帝陵在宁州罗川县东八十里子午山地理志云上郡阳周县桥山南有黄帝冢按阳周隋改为罢川尔雅云山锐而高曰桥也】其孙昌意之子高阳立是为帝颛顼也
帝颛顼高阳者黄帝之孙而昌意之子也静渊以有谋疏通而知事养材以任地载时以象天依鬼神以制义【鬼之灵者曰神也鬼神谓山川之神也能兴云致雨润养万物也故已依冯之剬义也剬古制字】治气以教化絜诚以祭祀北至于幽陵【幽州也】南至于交趾【趾音止交州也】西至于流沙【济渡也括地志云居延海南甘州张掖县东北千六十四里是】东至于蟠木动静之物【动物谓鸟兽之类静物谓草木之类】小大之神【大谓五岳四渎小谓丘陵坟衍】日月所照莫不砥属帝颛顼生子曰穷蝉【帝舜之高祖也】颛顼崩而玄嚣之孙高辛立是为帝俈
帝俈高辛者【帝王纪云俈母无闻焉】黄帝之曾孙也高辛父曰蟜极【蟜音居兆反本作桥音同又巨遥反帝尧之祖也】蟜极父曰玄嚣玄嚣父曰黄帝自玄嚣与蟜极皆不得在位至高辛即帝位高辛於颛顼为族子高辛生而神灵自言其名【帝王纪云帝俈高辛姬姓也其母生见其神异自言其名曰岌龆齓有德年十五而佐颛顼三十登位都亳以人事纪官也】普施利物不於其身聪以知远明以察微顺天之义知民之急仁而威惠而信修身而天下服取地之财而节用之抚教万民而利诲之历日月而迎送之【言作历弦望晦朔日月未至而迎之过而送之上迎日推策是也】明鬼神而敬事之【天神曰神人神曰鬼又云圣人之精气谓之神贤人之精气谓之鬼言明识鬼神而敬事也】其色郁郁其德嶷嶷其动也时其服也士帝俈溉执中而徧天下【溉音既言帝俈治民若水之溉灌平等而执中正遍於天下也】日月所照风雨所至莫不?服【以上大戴文也】帝俈娶陈锋氏女【锋音峯又作丰帝王纪云帝俈有四妃十其子皆有天下元妃有台氏女曰姜嫄生后稷次妃有娀氏女曰简狄生禼次妃陈丰氏女曰庆都生放勋次妃娵訾氏女曰常义生帝挚也】生放勋【放音方往反勲亦作勋音许云反言尧能放上代之功故曰放勋諡尧姓伊祁氏帝纪云帝尧陶唐氏祁姓也母庆都十四月生尧】娶娵訾氏女生挚【娵足须反訾紫移反】帝俈崩而挚代立帝挚立不善崩【帝王纪云帝挚之母於四人中班最在下而挚於兄弟最长得登帝位封异母弟放勋为唐侯挚在位九年政微弱而唐侯德盛诸侯归之摰服其义乃率羣臣造唐而致禅唐侯自知有天命乃受帝禅乃封摰於高辛今定州唐县也】而弟放勲立是为帝尧
帝尧者【徐广云号陶唐帝王纪云尧都平阳於诗为唐国徐才宗国都城记云唐国帝尧之裔子所封其北帝夏禹都汉曰太原郡在古冀州太行恒山之西其南有晋水括地志云今晋州所理平阳故城是也平阳河水一名晋水也】放勲其仁如天其知如神就之如日望之如云富而不骄贵而不舒黄收纯衣彤车乘白马能明驯德以亲九族九族既睦便章百姓百姓昭明合和万国乃命羲和【吕刑传云重即羲?即和虽别为氏族而出自重?也按圣人不独治必须贤辅乃命相天地之官若周礼天官卿地官卿也】敬顺昊天【敬犹恭勤也元气昊然广大故云昊天释文云春为苍天夏为昊天秋为旻天冬为上天而独为昊天者以尧能敬天大故以昊大言之】数法日月星辰【历数之法日之甲乙月之大小昏明□中之星日月所会之辰定其天数以为一岁之历】敬授民时【尚书考灵耀云主春者张昏中可以种稷主夏者火昏中可以种?菽主秋者虚昏中可以种麦主冬者昴昏中可以收歛也天子视四星之中知民缓急故云敬授民时也】分命羲仲居郁夷曰阳谷【郁音隅阳或作阳禹贡青州云隅夷既畧按隅夷青州也尧命羲仲理东方青州隅夷之地日所出处名曰阳明之谷羲仲主东方之官若周礼春官】敬道日出便程东作【道音导便程并如字後同导训也三春主东故言日出耕作在春故言东作命羲仲恭勤道训万民东作之事使有程期】日中星鸟以殷中春【下中音仲夏秋冬并同】其民析鸟兽字微申命羲叔居南交【羲叔主南方官若周礼夏官卿也】便程南譌敬致【譌音于伪反命羲叔宜恭勤民事致其种殖使有程期也】日永星火以正中夏其民因鸟兽希革申命和仲居西土曰昧谷【和仲主西方之官若周礼秋官职也】敬道日入便程西成夜中星虚以正中秋其民夷易鸟兽毛毨申命和叔居北方曰幽都【按北方幽州隂聚之地命和叔居理之北方之官若周礼冬官卿】便在伏物日中星昴以正中冬其民燠鸟兽氄毛岁三百六十六日以闰月正四时信饬百官衆功皆兴尧曰谁可顺此事【言将登用之嗣位也】放齐曰嗣子丹朱开明【放音方往反郑元云帝尧?嗣之子名曰丹朱开明也按开解而达也帝王纪云尧娶散宜氏女曰女皇生丹朱汲冢纪年云后稷放帝子丹朱范江荆州记云丹水县在丹州尧子朱之所封括地志云丹朱故城在邓州内乡县西南百三十里丹朱故为县】尧曰吁顽凶不用【左传云口不道忠信之言为嚚心不则德义之经为顽凶讼也言丹朱心既顽嚚又好争讼不可用之】尧又曰谁可者讙兜曰共工旁聚布功可用【兜音井侯反】尧曰共工善言其用僻似恭漫天不可【漫音莫干反共工善为言语用意邪僻也似於恭敬罪恶漫天不可用也】尧又曰嗟四岳【嗟叹洪水问四岳谁能理也孔安国云四岳即上羲和四子也分掌四岳之诸侯故称焉】汤汤洪水滔天浩浩怀山襄陵【汤音商今读如字荡荡广平之貌言水奔突有所涤除地上之物为水漂流荡荡然按怀藏包裹之义故怀为包释言以襄为驾驾乘牛马皆在上也言水襄上乘陵浩浩盛大势若漫天】下民其忧有能使治者皆曰鲧可尧曰鲧负命毁族不可【负音佩依字通负违也族类也鲧性狠戾违负教命毁败善类不可用也诗云贪人败类也】岳曰异哉试不可用而已【异音异孔安国云异已已退也言余人尽已唯鲧可试无成乃退】尧於是听岳用鲧九岁功用不成【尔雅释天云载岁也夏曰祀周曰年唐虞曰载李巡云各自纪亊不相袭也孙炎云岁取星行一次也祀取四时祭祀一讫也年取年谷一熟也载取万物始更终也载者年之别名故以载为年也按功用不成水害不息故放退也至明年得舜乃殛之羽山而用其子禹也】尧曰嗟四岳朕在位七十载汝能庸命践朕位【孔安国云尧年十六以唐侯升为天子在位七十载时八十六老将求代也】岳应曰鄙德忝帝位【四岳皆云鄙俚无德若便行天子事是辱帝位言已等不堪也】尧曰悉举贵戚及疏远隐匿者衆皆於尧曰有矜在民间曰虞舜【矜古顽反】尧曰然朕闻之其何如岳曰盲者子父顽母嚚弟傲能和以孝烝烝治不至奸【烝之升反进也言父顽母嚚弟傲舜皆和以孝进之於善不至於奸恶也】尧曰吾其试哉【欲以二女试舜观其理家之道也】於是尧妻之二女【妻音七计反二女娥皇女英也娥皇无子女英生商均舜升天子娥皇为后女英为妃】观其德於二女【视其为德行於二女以理家而观国也】舜饬下二女於妫汭【饬音勑下音胡亚反汭音芮舜能整齐二女以义理下二女之心於妫汭使行妇道於虞氏也括地志云妫源汭水出蒲州河东南山许慎云水涯曰汭按地记云河东郡青山东山中有二泉下南流者妫水北流者汭水二水异泉合流出谷西注河妫水北曰汭也又云河东县二里故蒲坂城舜所都也城中有舜庙城外有舜宅及二妃坛】如妇礼尧善之乃使舜慎和五典五典能从乃徧入百官百官时序宾於四门四门穆穆诸侯远方宾客皆敬尧使舜入山林川泽暴风雷雨舜行不迷尧以为圣召舜曰女谋事至而言可绩三年矣女登帝位舜让於德不怿正月上日【郑元云帝王易代莫不改正建朔舜正建子此时未改故依尧正月上日也】舜受终於文祖文祖者尧大祖也【舜受尧终帝之事於文祖也尚书帝命验云帝者承天立府以尊天重象也五府者黄曰神斗注云唐虞谓之天府夏谓之正室殷谓之重室周谓之明堂皆祀五帝之所也文祖者赤帝熛怒之府名曰文祖火精光明文章之祖故谓之文祖周曰明堂神斗者黄帝含枢纽之府名曰神斗斗主也土精澄静四行之主故谓之神斗周曰太室显纪者白帝招拒之府名显纪纪法也金精断割万物故谓之显纪周曰总章玄矩者黑帝光纪之府名曰元矩矩法也水精元昧能权轻重故谓之元矩周曰元堂灵府者苍帝灵威仰之府名曰灵府周曰青阳】於是帝尧老命舜摄行天子之政以观天命舜乃在璿玑玉衡以齐七政【说文云璿赤玉也按舜虽受尧命犹不自安更以璿玑玉衡以正天文玑为运转衡为横箫运玑使动於下以衡望之是王者正天文器也观其齐与不齐今七政齐则已受禅为是蔡邕云玉衡长八尺孔径一寸下端望之以视星宿并县玑以象天而以衡望之转玑窥衡以知星宿玑径八尺圆周二尺五寸而强也郑元云运转者为玑持正者为衡尚书大传云政者齐中也谓春秋冬夏天文地理人道所以为政也道正而万事顺成故天道政之大也】遂类於上帝【五经异义云非时祭天谓之类言以事类告也时舜告摄非常祭也王制云天子将出类于上帝郑元云昊天上帝谓天皇大帝北辰之星】禋于六宗【周语云精意以享曰禋也孙炎云禋洁敬之祭也按星五星纬也辰日月所会十二次也司中司命文昌第五第四星也风师箕星也雨师毕星也孔安国云四时寒暑也日月星也水旱也礼祭法云理少牢於大昭祭时也禳祈於坎坛祭寒暑也王宫祭日也夜明祭月也幽禜祭星雩禜祭水旱也司马彪续汉书云安帝立六宗祀於洛阳城西北亥地礼北大社魏因之至晋初荀顗言新祀以六宗之神诸家说不同乃废之也】望于山川【望者遥望而祭山川也山川五岳四渎也尔雅云梁山晋望也】辩於羣神【辩音遍谓祭羣神也】揖五瑞择吉月日见四岳诸牧班瑞【揖音集周礼典瑞云王执镇圭尺二寸公执桓圭九寸侯执信圭七寸伯执躬圭五寸子执谷璧男执蒲璧皆五寸言五瑞者王不在中也孔文详云宋末会稽修禹庙於庙庭山土中得五等圭璧百余枚形与周礼同皆短小此即禹会诸侯於会稽执以礼山神而埋之其璧今犹有在也】岁二月东巡狩至於岱宗柴【按既班瑞羣后即东巡者守土之诸侯会岱宗之岳焚柴告至也王者巡狩以诸侯自专一国威福任己恐其拥遏上命泽不下流故巡行问人疾苦也风俗通云太山之尊者一曰岱宗始也长也万物之始隂阳交代故为五岳之长也按二月仲月也仲中也言得其中也】望秩於山川【乃以秩望祭东方诸侯境内之名山大川也言秩者五岳视三公四渎视诸侯】遂见东方君长合时月正日【既见东方君长乃合同四时气节月之大小日之甲乙使齐一也周礼太史掌正岁年以序事颁正朔於邦国则节气晦朔皆天子颁之犹?诸侯国异或不齐同因巡狩合正之】同律度量衡【律之十二律度之丈尺量之斗斛衡之斤两皆使天下相同无制度长短轻重异也汉律志云虞书云同律度量衡所以齐远近立民信也律有十二阳六为律隂六为吕律以统气类物一曰黄钟二曰太蔟三曰姑洗四曰蕤宾五曰夷则六曰无射吕以旅阳宣气一曰林锺二曰南吕三曰应锺四曰大吕五曰夹锺六曰中吕度者分寸尺丈引也所以度长短也本起黄钟之管长以子谷秬?中者一?为一分十分为一寸十寸为尺十尺为丈十丈为引而五度审矣量者龠合升斗斛也所以量多少也本起黄钟之龠以子谷秬黍中者千冇二百实为一龠十龠为合十合为升十升为斗十斗为斛而五量嘉矣衡权者铢两斤钧石也所以秤物轻重也本起於黄钟之一龠容千二百?重十二铢二十四铢为两十六两为斤三十斤为钧四钧为石而五权谨矣衡平也权重也】修五礼【周礼以吉礼事邦国之鬼神只以凶礼哀邦国之忧以宾礼亲邦国以军礼同邦国以嘉礼亲万民也尚书尧典云类于上帝吉礼也如丧考妣凶礼也羣后四朝宾礼也大禹谟云汝徂征军礼也尧典云女于时嘉礼也女音女虑反】五玉三帛【孔安国云诸侯世子执緟公之孤执玄附庸之君执黄也按三统纪椎伏羲为天统色尚赤神农为地统色尚黑黄帝为人统色尚白少昊黄帝子亦尚白故高阳氏又天统亦尚赤尧为人统故用白】二生【羔鴈也郑元注周礼大宗伯云羔小羔也取其羣不失其类也鴈取其候时而行也卿执羔大夫执鴈按羔鴈性驯可生为贽】一死【雉也马融云一死雉士所执也按不可生为?故死雉取其守介死不失节也】为挚【贽音至贽执也郑元云贽之言至所以自致也韦昭云贽六贽皮帛卿执羔大夫执鴈士执雉庶人执鹿工商执鸡也】如五器卒乃复【卒音子律反复音伏】五月南巡狩八月西巡狩十一月北巡狩皆如初归至于祖祢庙【祢音乃礼反何休云生曰父死曰考庙曰祢】用特牛礼五岁一巡狩羣后四朝徧告以言【徧音遍言遍告天子治理之言也】明试以功车服以庸【孔安国云功成则锡车服以表显其能用也】肇十有二州决川象以典刑【孔安国云象法也法用常刑用不越法也】流宥五刑【孔安国云以流放之法寛五刑也郑元云三宥一曰弗识二曰过失三曰遗忘也】鞭作官刑扑作教刑金作赎刑眚烖过赦怙终贼刑钦哉钦哉惟刑之静哉讙兜进言共工【讙兜浑沌也共工穷奇也鲧檮机也三苗饕餮也左传云舜臣尧流四凶投诸四裔以御魑魅也】尧曰不可而试之工师【工师若今大匠卿也】共工果淫辟【辟亦反】四岳举鲧治鸿水尧以为不可岳强请试之试之而无功故百姓不便三苗【左传云自古诸侯不用王命虞有三苗夏有观扈孔安国云缙云氏之後为诸侯号饕餮也吴起云三苗之国左洞庭而右彭蠡按洞庭湖名在岳州巴陵西南一里南与青草湖连彭蠡湖名在江州浔阳县东南五十二里以天子在北故洞庭在西为左彭蠡在东为右今江州鄂州岳州三苗之地也】在江淮荆州【淮读曰滙音胡罪反今彭蠡湖也本属荆州尚书云南入于江东滙泽为彭蠡是也】数为乱於是舜归而言於帝请流共工于幽陵【尚书及大戴礼皆作幽州括地志云故龚城在檀州燕乐县界故老传云舜流共工幽州居此城神异经云西北荒有人焉人面朱髴蛇身人手足而食五谷禽兽顽愚名曰共工】以变北狄【言四凶流四裔各於四夷放共工等为中国之风俗也】放驩兜於崇山【神异经云南方荒中有人焉人面鸟喙而有翼而手足扶翼而行食海中鱼为人很恶不畏风雨兽犯死乃休名曰讙兜也】以变南蛮迁三苗於三危【括地志云三危山有峯故曰三危俗亦名卑羽山在沙州墩煌县东南三十里神异经云西荒中有人焉面目手足皆人形而胳下有翼不能飞为人饕餮淫?无理名曰苗民又山海经云大荒北经黑水之北有人有翼名曰苗民也】以变西戎殛鲧於羽山【殛音纪力反孔安国云殛窜放流皆诛也括地志云羽山在沂州临沂县界神异经云东方冇人焉人形而身多毛自解水土知通塞为人自用欲为欲息皆曰云是鲧也】以变东夷四辠而天下咸服尧立七十年得舜二十年而老令舜摄行天子之政荐之於天尧辟位凡二十八年而崩【皇甫谧云尧即位九十八年通舜摄二十八年也凡年百一十七岁孔安国云尧夀百一十六岁括地志云尧陵在濮州雷泽县西三里郭生述征记云城阳县东有尧冢亦曰尧陵有碑是也括地志云雷泽县本汉郕阳县也】百姓悲哀如丧父母三年四方莫举乐【尚书三载四海遏密八音是也】以思尧尧知子丹朱之不肖不足授天下於是乃权授舜【五帝官天下老则禅贤故权试舜也】授舜则天下得其利而丹朱病授丹朱则天下病而丹朱得其利尧曰终不以天下之病而利一人而卒授舜以天下尧崩三年之丧毕舜让辟丹朱於南河之南【括地志云故尧城在濮州鄄城县东北十五里竹书云昔尧德衰为舜所囚也又有偃朱故城在县西北十五里竹书云舜囚尧复偃塞丹朱使不与父相见也按濮州北临漯大川也河在尧都之南故曰南河禹贡至于南河是也其偃朱城所居即舜让避丹朱於河南之南处也】诸侯朝觐者不之丹朱而之舜狱讼者不之丹朱而之舜讴歌者不讴歌丹朱而讴歌舜舜曰天也夫而後之中国践天子位焉是为帝舜
虞舜者【括地志云故虞城在陕州河北县东北五十里虞山之上郦元注水经云干桥东北有虞城尧以女嫔于虞之地也又宋州虞城大襄国所封之邑杜预云舜後诸侯也又越州余姚县顾野玉云舜後支庶所封之地舜姚姓故云余姚县西七十里有汉上虞故县会稽旧记云舜上虞人去虞三十里有姚丘即舜所生也周处风土记云舜东夷之人生姚丘括地志又云姚墟在濮州雷泽县东十三里孝经援神契云舜生於姚墟按二所未详也】名曰重华【尚书云重华协於帝孔安国云华谓文德也言其光又重合於尧瞽瞍姓妫妻曰握登见大虹意感而生舜於姚墟故姓姚目重童子故曰重华字都君龙顔大口黑色身长六尺一寸】重华父曰瞽叟【先后反孔安国云无目曰瞽舜父有目不能分别好恶故时人谓之瞽配字曰叟叟无目之称也】瞽叟父曰桥牛【桥又音娇】桥牛父曰句望【句古侯反望音亡】句望父曰敬康敬康父曰穷蝉穷蝉父曰帝颛顼颛顼父曰昌意以至舜七世矣自?穷蝉以至帝舜皆微为庶人舜父瞽叟盲而舜母死瞽叟更娶妻而生象象傲瞽叟爱後妻子常欲杀舜舜避逃及有小过则受罪顺事父及後母与弟日以笃谨匪有懈舜冀州之人也【蒲州河东县本属冀州宋永初山川记云蒲坂城中有舜庙城外有舜宅及二妃坛括地志云妫州有妫水源出城中耆旧传云即舜厘降二女於妫汭之所外城中有舜井城城北有历山山上有舜庙未详按妫州亦冀州城是也】舜耕历山【括地志云蒲州河东县雷首山一名中条山亦名历山亦名首阳山亦名蒲山亦名襄山亦名甘枣山亦名猪山亦名狗头山亦名薄山亦名吴山此山西起雷首山东至吴坂凡十二名随州县分之历山南有舜井又云越州余姚县有历山舜井濮州雷泽县有历山舜井二所又有姚墟云生舜处也及妫州历山舜井皆云舜所耕处未详也】渔雷泽【括地志云雷夏泽在濮州雷泽县郭外西北山海经云雷泽有雷神龙首人类鼔其腹则雷也】陶河滨【接於曹州滨河作瓦器也括地志云陶城在蒲州河东县北三十里即舜所都也南去历山不远或陶所在则可何必定陶方得为舜陶之陶也斯或一焉】作什器於夀丘【夀音受顔师古云军法伍人为伍二伍为什则共器物故为生生之具为什器亦犹?军及作役者十人为火共畜调度也】就时於负夏舜父瞽叟顽母嚚弟象傲皆欲杀舜舜顺适不失子道兄弟孝慈欲杀不可得即求尝在侧舜年二十以孝闻三十而帝尧问可用者【可用谓可为天子也】四岳咸荐虞舜曰可於是尧乃以二女妻舜以观其内使九男与处以观其外舜居妫汭内行弥谨尧二女不敢以贵骄事舜亲戚【二女不敢以帝女骄慢舜之亲戚亲戚谓父瞽叟後母弟象妹颗手等也颗音古果反】甚有妇道尧九男皆益笃【笃惇也非唯二女恭勤妇道九男事舜皆益惇厚谨敬也】舜耕历山历山之人皆让畔【韩子历云农相侵略舜往耕朞年耕者让畔也】渔雷泽雷泽上人皆让居陶河滨河滨器皆不苦窳【苦读如盬音古盬麤也窳音庾】一年而所居成聚【聚在喻反聚谓村落也】二年成邑三年成都【周礼郊野法云九夫为井四井为邑四邑为丘四丘为甸四甸为县四县为都也】尧乃赐舜絺衣【絺勑遅反细葛布衣也邹氏音竹几反】与琴为筑仓廪予牛羊瞽叟尚复欲杀之使舜上涂廪瞽叟?下纵火焚廪舜乃以两笠自扞而下去得不死【通史云瞽叟使舜涤廪舜告尧二女女曰时其焚汝鹊汝衣裳乌工往舜既登廪得免去也】後瞽叟又使舜穿井舜穿井为匿空旁出【言舜潜匿穿孔旁?他井而出也通史云舜穿井又告二女二女曰去汝裳衣龙工往入井瞽叟与象下土实井舜?他井出去也括地志云舜井在沩州怀戌县西外城中其西又有一井耈旧传云并舜井也舜自中出帝王纪云河东有舜井未详也】舜既入深瞽叟与象共下土实井舜?匿空出去瞽叟象喜以舜为已死象曰本谋者象象与其父母分【扶问反】於是曰舜妻尧二女与琴象取之牛羊仓廪予父母象乃止舜宫居【宫即室也尔雅云室谓之宫礼云命士已上父子异宫也】鼔其琴舜往见之象鄂不怿曰我思舜正郁陶舜曰然尔其庶矣舜复事瞽叟爱弟弥谨於是尧乃试舜五典百官皆治昔高阳氏有才子八人世得其利谓之八恺高辛氏有才子八人世谓之八元此十六族者世济其美不陨其名至於尧尧未能举舜举八恺使主后土【春秋正义云后君也天曰皇天地曰后土】以揆百事莫不时序【言禹度九土之宜无不以时得其次序也】举八元使布五教于四方父义母慈兄友弟恭子孝内平外成【杜预云内诸夏外夷狄也按契作五常之教诸夏太平夷狄向化也】昔帝鸿氏有不才子掩义隐贼好行凶慝天下谓之浑沌【慝恶也一本云天下之民谓之浑沌浑沌即讙兜也言掩义事隂为贼害而好凶恶故谓之浑沌也杜预云浑沌不开通之皃神异经云崑仑西有兽焉其状如犬长毛四足似罴而无爪有目而不见行不开有两耳而不闻有人知往有腹无五藏有腹直短食径过人有德行而往抵角有凶恶而行依凭之名浑沌又庄子云南海之帝为儵忽中央之帝为浑沌儵忽时相遇於浑沌之地浑沌待之甚善儵与忽谋欲报浑沌之德曰人皆有七窍以视听食息此独无有尝试凿之日凿一窍七日而浑沌死按言讙兜性似故号之也】少皥氏有不才子毁信恶忠崇饰恶言天下谓之穷奇【谓共工言毁败信行恶其忠直有恶言语高粉饰之故谓之穷奇按常行终必穷极好謟谀奇异於人也神异经云西北有兽其状似虎有翼能飞便剿食人知人言语闻人鬬辄食直者闻人忠信辄食其鼻闻人恶逆不善辄杀兽往馈之名曰穷奇按言共工性似故号之也】颛顼氏有不才子不可教训不知话言天下谓之檮杌【檮音道刀反杌音五骨反谓鲧也凶顽不可教训不?诏令故谓之檮杌按言无畴疋言自纵恣也神异经云西方荒中有兽焉其状如虎而大毛长二尺人面虎足猪口牙尾长一丈八尺搅乱荒中名檮杌一名傲佷一名难训按言鲧性似故号之也】此三族世忧之至于尧尧未能去缙云氏【今括州缙云县盖其所封也书云缙赤缯也】有不才子【此以上四处皆左传文或本有并文次相类四凶故书之恐本错脱耳谓三苗也言贪饮食冒货贿故谓之饕餮神异经云西南有人焉身多毛上头戴豕性佷恶好息积财而不用善夺人谷物强者畏羣而单名饕餮言三苗性似故号之】贪於饮食冒于货贿天下谓之饕餮天下恶之比之三凶舜宾於四门【杜预云辟四门达四聪以宾衆贤之也】乃流四凶族迁于四裔以御螭魅【御音鱼吕反螭音丑知反魅音媚按御魑魅恐更有邪謟之人故流放四凶以御之也故下云无凶人也】於是四门辟言毋凶人也舜入于大麓烈风雷雨不迷尧乃知舜之足授天下尧老使舜摄行天子政巡狩舜得举用事二十年而尧使摄政摄政八年而尧崩三年丧毕让丹朱天下归舜而禹臯陶契后稷伯夷夔龙垂益彭祖【高姚二音臯陶字庭坚英六二国是其後也契音薛殷之祖也伯夷齐太公之祖也夔巨龟反乐官也倕音垂亦作垂内言之官也益伯?也即秦赵之祖彭祖自尧时举用历夏殷封於大彭】自尧时而皆举用未有分职【分音符问反如字分为封疆爵土也】於是舜乃至於文祖谋于四岳辟四门明通四方耳目命十二牧论帝德行厚德远佞人【舜命十二牧论帝尧之德又敦之於民远离邪佞之人言能如此则夷狄亦服?也】则蛮夷率服舜谓四岳曰有能奋庸美尧之事者使居官相事皆曰伯禹为司空可美帝功舜曰嗟然禹汝平水土维是勉哉禹拜稽首让於稷契与臯陶舜然往矣舜曰弃黎民始饥汝后稷播时百谷【稷农官也播时谓顺四时而种百谷】舜曰契百姓不亲五品不驯【驯训】　汝为司徒而敬敷五教在寛舜曰臯陶蛮夷猾夏寇贼奸轨【轨亦作宄】汝作士【按言大理卿也】五刑有服【孔安国云服?也言轻重之中正也按墨点凿其额涅以墨劓截鼻也剕刖足也宫淫刑也男子调势妇人幽闭也大辟死刑也】五服三就五流有度【度音徒洛反尚书作宅孔安国云五刑之流各有所居也】五成三居【按谓度其远近为三等之居也】维明能信舜曰谁能驯予工皆曰垂可於是以垂为共工舜曰谁能驯予上下草木鸟兽皆曰益可於是以益为朕虞益拜稽首让于诸臣朱虎熊罴【孔安国云朱虎熊罴云臣也垂益所让四人皆在元凯之中也】舜曰往矣汝谐遂以朱虎熊罴为佐【为益之佐也】舜曰嗟四岳有能兴朕三礼皆曰伯夷可舜曰嗟伯夷以汝为秩宗【若太常也汉书百官表云王莽太常曰秩宗依古也孔安国云秩序宗尊也主郊庙之官也】夙夜维敬直哉维静洁【静清也洁明也孔安国云职典礼施政教使正直而清明】伯夷让夔龙舜曰然【孔安国云然其推贤不许其让也】以夔为典乐教稺子【稺胄雉反孔安国云胄长子谓元子以下至卿大夫子弟也歌诗蹈之舞之教长国子中和祗庸孝友】直而温寛而栗刚而无虐简而无傲【孔安国云刚失之虐简失之傲教之以防其失也】诗言意歌长言【孔安国云诗言志以蹈其心歌咏其义以长其言也】声依永律和声【孔安国云声五声宫商角徵羽也律谓六律六吕十二月之音气也当依声律和乐也】八音能谐毋相夺伦神人以和【八音金石丝竹匏土革木也孔安国云伦理也八音能谐理不错夺则神人咸和命夔使勉也】夔曰於予撃石拊石百兽率舞【於音乌孔安国云石磬音之清者拊亦撃也举清者和则其余皆?矣乐感百兽使相率而舞则神人和可知也按磬一片黑石也下音福尤反周礼云夏官有服不氏掌服猛兽下士一人徒四人郑玄云不服之兽也】舜曰龙朕畏忌谗说殄伪振惊朕衆【伪音危肿反言畏恶利口谗说之人兼殄絶奸为人党恐其惊动我衆使龙遏絶之出入其命惟信实也此伪字太史公变尚书文也尚书伪字作行音下孟反言朕畏忌有利口谗说之人殄絶无德行之官也】命汝为纳言夙夜出入朕命惟信【孔安国云纳言喉舌之官也聼下言纳於上受上言宣於下必信也】舜曰嗟女二十有二人敬哉惟时相天事【相视也舜命二十二人各敬行其职惟在顺时视天所宜而行事也】三岁一考功三考绌陟远近衆功咸兴分北三苗此二十二人咸成厥功臯陶为大理平【臯陶作士正平天下罪恶也】民各伏得其实伯夷主礼上下咸让垂主工师【工匠若今大匠卿也】百工致功益主虞山泽辟【婢亦反开也】弃主稷百谷时茂契主司徒百姓亲和龙主宾客远人至十二牧行而九州莫敢辟违【禹九州之民无敢辟违舜十二牧也】唯禹之功为大披九山【披音皮义反谓傍其山边以通】通九泽决九河定九州各以其职来贡不失厥宜方五千里至于荒服南抚交址北?西戎析枝渠廋氐羌北戎发息慎东长鸟夷【鸟或作岛括地志云百济国西南海中有大岛十五所皆置邑有人居属百济又倭国西南大海中岛居凡百余小国在京南万三千五百里按武后改倭国为日本国】四海之内【尔雅云九夷八狄七戎六蛮谓之四海】咸戴帝舜之功於是禹乃兴九招之乐致异物凤皇来翔天下明德皆自虞帝始舜年二十以孝闻年三十尧举之年五十摄行天子事年五十八尧崩年六十一代尧践帝位【括地志云平阳今晋州城是也潘今妫州城是也蒲坂今蒲州南二里河东县界蒲坂故城是也】践帝位三十九年南巡狩崩於苍梧之野葬於江南九疑是为零陵舜之践帝位载天子旗往朝父瞽叟夔夔唯谨如子道封弟象为诸侯【帝王纪云舜弟象封於有鼻括地志云鼻亭神在道县北六十里故老传云舜葬九疑象来至此後人立祠名为鼻亭神舆地志云零陵郡应阳县东有山山有象庙王隐晋书云此大泉陵县北部东五里有鼻?象所封也】舜子商均亦不肖【谯周云以虞封舜子今宋州虞城县括地志云虞国舜後所封邑也或云封舜子均於商故号商均也】舜乃豫荐禹於天十七年而崩三年丧毕禹亦乃让舜子【括地志云禹居洛州阳城者避商均非时久居也】如舜让尧子诸侯归之然後禹践天子位尧子丹朱舜子商均皆有疆土【括地志云定州唐县尧後所封宋州虞城县舜後所封也】以奉先祀服其服礼乐如之以客见天子【为天子之宾客也】天子弗臣示不敢专也自黄帝至舜禹皆同姓而异其国号以章明德故黄帝为有熊帝颛顼为高阳帝喾为高辛帝尧为陶唐帝舜为有虞帝禹为夏后而别氏姓姒氏契为商姓子氏弃为周姓姬氏太史公曰【太史公司马迁自谓也自叙传云太史公曰先人有言又云太史公曰余闻之董生又云太史公遭李陵之祸明太史公司马迁自号也迁为太史公官题赞首也虞憙云古者主天官者皆上公非独迁】学者多称五帝尚矣然尚书独载尧以来而百家言黄帝其文不雅驯【驯训也谓百家之言皆非典雅之训】荐绅先生难言之孔子所传宰予问五帝德及帝繋姓【繋音奚计反五帝德及帝繋姓皆大戴礼文及孔子家语篇名汉儒者以二书非经恐不是圣人之言故或不传学也】儒者或不传余尝西至空峒【余太史公自称也尝曾也空桐山在原州平高县西百里黄帝问道於广成子处】北过涿鹿【涿鹿山在妫州东南五十里山侧有涿鹿城即黄帝尧舜之都也】东渐於海南浮江淮矣至长老皆各往往称黄帝尧舜之处风教固殊焉总之不离古文者近是予观春秋国语其发明五帝德帝繋姓章矣顾第弗深考【顾念也第但也太史公言博考古文择其言表见之不虚甚章着矣思念亦且不须更深考论】其所表见皆不虚书缺有间矣【言古文尚书缺失其间多矣而无说黄帝之语】其轶乃时时见於他说非好学深思心知其意固难为浅见寡闻道也余并论次择其言尤雅者故着为本纪书首【太史公据古文并诸子百家论次择其言语典雅者故着为五帝本纪在史记百三十篇书之首】
史记正义卷一

[book_title]卷二
钦定四库全书
史记正义卷二
唐　张守节　撰
夏本纪第二　　　　　　　　史记二
夏禹【夏者帝禹封国号也帝王纪云禹受封为夏伯在豫州外方之南今河南阳翟是也】名曰文命【帝王纪云父鲧妻修已见流星贯昴梦接意感又吞神珠薏苡贸坼而生禹名文命字密身九尺二寸长本西夷人也大戴礼云高阳之孙鲧之子曰文命扬雄蜀王本纪云禹本汝山郡广柔县人也生於石纽括地志云茂州汶川县石纽山在县西七十三里华阳国志云今夷人共营其地方百里不敢居牧至今犹不敢放六畜按广柔隋改曰汶川】禹之父曰鲧鲧之父曰帝颛顼颛顼之父曰昌意昌意之父曰黄帝禹者黄帝之玄孙而帝颛顼之孙也禹之曾大父昌意及父鲧皆不得在帝位为人臣当帝尧之时鸿水?天浩浩怀山襄陵下民其忧尧求能治水者羣臣四岳皆曰鲧可尧曰鲧为人负命毁族不可四岳曰等之未有贤於鲧者愿帝试之於是尧听四岳用鲧治水九年而水不息功用不成於是帝尧乃求人更得舜舜登用摄行天子之事巡狩行视鲧之治水无状乃殛鲧於羽山以死【殛音纪力反鲧之羽山化为黄熊入於羽渊熊音乃来反下三点为三足也束晳发蒙纪云鼈三足曰熊】天下皆以舜之诛为是於是舜举鲧子禹而使续鲧之业尧崩帝舜问四岳曰有能成美尧之事者使居官皆曰伯禹为司空可成美尧之功舜曰嗟然命禹女平水土维是勉之禹拜稽首让於契后稷臯陶舜曰女其往视尔事矣禹为人敏给克勤其德不违其仁可亲其言可信声为律身为度称以出亹亹穆穆为纲为纪禹乃遂与益后稷奉帝命命诸侯百姓兴人徒以傅土行山表木定高山大川禹伤先人父鲧功之不成受诛乃劳身焦思居外十三年过家门不敢入薄衣食致孝於鬼神卑宫室致费於沟淢陆行乘车水行乘船泥行乘橇【按橇形如船而短小两头微起人曲一脚泥上擿进用拾泥上之物今杭州温州海边有之也】山行乘檋【按上山前齿短後齿长下山前齿长後齿短也檋音与上同也】左准绳右规矩载四时以开九州通九道陂九泽度九山令益予衆庶稻可种卑湿命后稷予衆庶难得之食食少调有余相给以均诸侯禹乃行相地宜所有以贡及山川之便利禹行自冀州始冀州既载【按理水及贡赋从帝都为始也黄河自胜州东直南至华隂即东至怀州南又东北至平州碣石山入海也东河之西南河之东南河之北皆冀州也】壶口治梁及岐【括地志云壶口山在慈州吉常县西南五十里冀州境也梁山在人州韩城县东南十九里岐山岐州岐山县东北十里二山雍州境也孔安国从东循山理水而西也】既修太原至於岳阳【括地志云霍山在沁州沁原县西七八十里】覃怀致功至於衡漳【括地志云故怀城在怀州武陟县西十一里衡漳水在瀛州东北百二十五里平舒县界也】其土白壤赋上上错田中中常卫既从大陆既为鸟夷皮服【括地志云靺鞨国古肃慎也在京东北万里已下东及北各抵大海其国南有白山鸟兽草木皆白其人处山林间土气极寒常为穴居以深为贵至接九梯养豕食肉衣其皮冬以猪膏涂身厚数分以御风寒贵?秽不洁作厠於中圜之而居多勇力善射弓长四尺如弩矢用楛长一尺八寸青石为镞葬则交木作椁杀猪积椁上富者至数百贫者数十以为死人之粮以土上覆之以绳系於椁头出土上以酒灌酹绳腐而止无四时祭祀也】夹右碣石入於海济河维沇州九河既道雷夏既泽雍沮会同【括地志云雷夏泽在濮州雷泽县郭外西北雍沮二水在雷泽西北平地也】桑土既蚕於是民得下丘居土其土黑坟草繇木条田中下赋贞作十有三年乃同其贡漆丝其篚织文浮於济漯通於河海岱维青州【按舜分青州为营州?西及?东】嵎夷既畧潍淄既道【括地志云密州莒县山潍水所出淄州淄川县东北七十里原山淄水所出俗传云禹理水功毕土石黑数里之中波若漆故谓之淄水也】其土白坟海滨广泻厥田斥卤田上下赋中上厥贡盐絺海物维错岱畎丝枲鈆松怪石莱夷为牧其篚酓丝浮於汶通於济海岱及淮维徐州淮沂其治蒙羽其艺大野既都东原厎平【广平云原徐州在东故曰东原水去已致平复言可耕种也】其土赤埴坟草木渐包其田上中赋中中贡维土五色【韩诗外传云天子社广五丈东方青南方赤西方白北方黑上冒以黄土将封诸侯各取方土苴以白茅以为社也太康地记云城阳姑幕有五色土封诸侯锡之茅土用为社此土即禹贡徐州土也今属密州莒县也】羽畎夏翟峄阳孤桐【括地志云峄山在兖州邹县南二十二里邹山记云邹山古之峄山言络绎相连属也今犹多桐树按今独生桐尚徵一偏似琴瑟】泗滨浮磬【括地志云泗水至彭城吕梁出石磬】淮夷蠙珠臮鱼其篚玄纎缟【玄黑纎细缟白缯以细缯染为黑色】浮於淮泗【括地志云泗水源在兖州泗水县东陪尾山其源有四道因以为名】通於河淮海维扬州彭蠡既都阳鸟所居【蠡音礼括地志云彭蠡湖在江州浔阳县东南五十二里】三江既入震泽致定【泽在苏州西四十五里三江者在苏州东南三十里名三江口一江西南上七十里至太湖名曰松江古笠凙江一江东南上七十里自蚬湖名曰上江亦曰东江一江东北下三百余里入海名曰下江亦曰娄江於其分处号曰三江口顾夷吴地记云松江东北行七十里得三江口东北入海为娄江东南入海为东江并松江为三江是也言理三江入海非入震泽也按太湖西南湖州诸溪从天目山下西北宣州诸山有溪并下太湖太湖东北流名至三江口入海其湖无通彭蠡湖及太湖处并阻山陆诸儒及地志等解三江既入皆非也周礼职方氏云扬州薮曰具区川曰三江按五湖三江者韦昭注非也其源俱不通太湖引解三江既入失之远矣五湖者菱湖游湖莫湖贡湖咠湖皆太湖东岸五湾为五湖盖古时应别今并相连菱湖　　厘山东周回三十余里西口阔二里其口南则莫里山北则徐侯山西与莫湖连莫湖在莫里山西及北北与咠湖连咠湖在咠山西南与莫湖连各周回五六十里西连太湖游湖在北二十里在长山东湖西口阔二里其口东南岸树里山西北岸长山湖周回五六十里贡湖在长山西其口阔四五里口东南长山山南即山阳村西北连常州无锡县老岸湖周回一百九十里已上湖身向东北长七十余里两湖西亦连太湖河渠书云於吴则通渠三江五湖货殖传云夫吴有三江五湖之利又太史公自叙传云登姑苏望五湖是也】竹箭既布其草惟夭其木惟乔其土涂泥田下下赋下上上杂贡金三品瑶琨竹箭齿革羽毛【周礼考工记云犀甲七属兕甲六属郭云犀似水牛猪头大腹庳脚椭角好食棘也亦有一角者按西南夷常贡旄牛尾为旌旗之饰书诗通谓之旄故尚书云右秉白旄诗云建旐设旄皆此牛也】岛夷卉服【括地志云百济国西南渤海中有大岛十五所皆邑落有人居属百济又倭国武皇后改曰日本国在百济南隔海依岛而居凡百余小国此皆扬州之东岛夷也按东南之夷草服葛越焦竹之属越即苎祁也】其篚织贝其包橘柚锡贡均江海通淮泗荆及衡阳维荆州江汉朝宗於海【括地志云江水源出岷州南岷山南流至益州即东南流入蜀至泸州东流经三硖过荆州与汉水合孙卿子云江水其源可以滥觞也又云汉水源出梁州金牛县东二十八里嶓冢山】九江甚中沱涔已道【括地志云繁江水受郫江禹贡曰岷山导江东别为沱源出益州新繁县潜水一名复水今名龙门水源出利州绵谷县东龙门山大石穴下也】云梦土为治其土涂泥田下中赋上下贡羽旄齿革金三品杶干栝栢砺砥砮丹维箘簵楛三国致贡其名包匦菁茅【括地志云辰州卢溪县西南三百五十里有包茅山武阳记云山际出包茅有刺而三脊因名包茅山】其篚玄纁玑组九江入赐大龟浮於江沱涔於汉踰於雒至於南河荆河惟豫州【括地志云荆山在襄州荆山县西八十里韩子云卞和得玉璞於楚之荆山即此也河洛州北河也】伊雒瀍涧既入於河【括地志云伊水出虢州卢氏县东峦山东北流入洛洛水出商州洛南县冢岭山东流经洛州郭内又各合伊水瀍水出洛州新安县东南流至洛州郭内南入洛涧水源出洛州新安县东白石山东北与谷水合流经洛州郭内东流入洛也】荥播既都道荷泽被明都【括地志云荷泽在曹州济隂县东北九十里定陶城东今名龙池亦名九卿陂】其土壤下土坟垆田中上赋杂上中贡漆丝絺紵其篚纎絮锡贡磬错浮於雒达於河华阳黑水惟梁州【括地志云黑水源出梁州城固县西北太山】汶嶓既艺【括地志云岷山在岷州溢洛南一里连绵至蜀二千里皆名岷山嶓冢山在梁州金牛县东二十八里湔音子践反氐音丁奚反】沱涔既道蔡蒙旅平【括地志云蒙山在雅州严道县南十里】和夷厎绩其土青骊田下上赋下中三错贡璆铁银镂砮磬熊罴狐狸织皮西倾因桓是来【括地志云西倾山今嵹台山在洮州临泽县西南三百三十六里】浮於潜踰於?入於渭乱於河黑水西河惟雍州弱水既西泾属渭汭【括地志云泾水源出原州百泉县西南笄头山泾谷渭水源出渭原县西七十六里鸟鼠山今名青雀山渭有三源并出鸟鼠山东流入河按言理泾水及至渭水又理漆沮亦从渭流复理沣水亦同入渭者也】漆沮既从【括地志云漆水源出岐州普闰县东南岐漆山漆溪东入渭沮水一名川水源出雍州富平县东入栎阳县南汉高帝於栎阳置万年县十三州地理志云万年县南有泾渭北有小河即沮水也诗云古公去邠度漆沮即此二水】沣水所同【括地志云雍州鄂县终南山沣水出焉】荆岐已旅【括地志云荆山在雍州富平县今名掘陵原岐山在岐州岐山县东北十里尚书正义云洪水时祭祀礼废已旅祭言理水功毕也按雍州荆山即黄帝及禹铸鼎地也襄州荆山县西荆山即卞和得玉璞者】终南敦物至於鸟鼠【括地志云终南山一名中南山一名太一山一名南山一名橘山一名楚山一名泰山一名周南山一名地脯山在雍州万年县南五十里】原隰厎绩至於都野【原隰幽州地也按原平高地也隰低下地也言从渭州致功西北至源州都野沙州三危山也括地志云都野泽在凉州姑藏县东北二百八十里】三危既度三苗大序其土黄壤田上上赋中下贡璆琳琅玕浮於积石至於龙门西河【括地志云积石山今名小积山在河州枹罕县西七里河州在京西一千四百七十二里龙门山在同州韩城县北五十里李奇云禹凿通河水处广八十步三秦记云龙门水悬船而行两旁有山水陆不通龟鱼集龙门下数千不得上上则为龙故云暴鳃点额龙门下按河在冀州西故云西河也禹发源河水小积石山浮河东北下历灵胜北而南行至於龙门皆雍州城也】会於渭汭【水经云河水又南至潼关渭水从西注之也】织皮昆仑析支渠捜西戎即序道九山汧及岐至於荆山【括地志云汧山在陇州汧源县西六十里其山东隣汶岫西接陇冈汧水出焉岐山在岐州】踰於河壶口雷首至於太岳【括地志云壶口在慈州吉昌县西南雷首山在蒲州河东县太岳霍山也在沁州沁源县】砥柱析城至於王屋【括地志云底山俗名三门山陕石县东北五十里黄河之中孔安国云底柱山名河水分流包山而过山见水中若柱然也括地志云析城县在泽州西南七十里注水经云析城山甚高峻上平坦有二水东浊西清左右不生草木括地志云王屋山在怀州王屋县北十里古今地名云山方七百里山高万仞本冀州之河阳山也】太行常山至於碣石入於海【括地志云太行山在怀州河内县北二十五里有羊肠坂恒山在定州恒阳县西北百四十里道书福地记云恒山高三千三百丈上方二十里有大玄之泉神草十九种可度俗】西倾朱圉鸟鼠至於太华熊耳外方桐栢至於负尾【括地志云华山在华州华隂县界八里熊耳山在虢州卢氏县南五十里嵩高山亦名太室山亦名外方山在洛州城阳县北二十三里也桐栢山在唐州东南五十里淮水出焉横尾山古陪尾山也在安州安陆县北六十里】道嶓冢至於荆山【括地志云嶓冢山在梁州荆山在襄州荆山县西八十里也又云荆山县本汉临沮县地也沮水即汉水也按县孙叔敖激沮水为云梦泽是也】内方至於大别【括地志云章山在荆州长林县东北六十里今汉水附章山之东与经史符会按大别山今沙州在山上汉江经其左今俗犹云甑山注云在安丰非汉所经也】汶山之阳至於衡山【括地志云岷山在茂州汶川县衡山在衡州湘潭县西四十一里】过九江至於敷浅原道九川弱水至於合黎【括地志云兰门山一名合黎一名穷名山在甘州删丹县西南七里淮南子云弱水源出穷名山又云合黎一名羌谷水一名鲜水一名覆表水今名副投河亦名张掖河南自吐谷浑界流入甘州张掖县今按合黎水出临路松山东而北流历张掖故城下又北流经张掖县二十三里又北流经合黎山折而北流经流沙碛之西入居延海行千五百里合黎山张掖县西北二百里也】余波入於流沙道黑水至於三危入於南海【括地志云黑水源出伊吴县北百二十里又南流二十里而絶三危山在沙州炖煌县东南四十里按南海即扬州东大海岷江下至扬州东入海也其黑水源在伊州从伊州东南三千余里至鄯州鄯州东南四百余里至河州入黄河河州有小积石山即禹贡浮於积石至於龙门者然黄河源从西南下出大崑仑东北隅东北流经于阗入盐泽即东南潜行入吐谷浑界大积石山又东北流至小积石山又东北流来处极远无流其黑水当洪水时合从黄河而行何得入於南海去此甚远阻隔南山陇山岷山之属当是洪水浩浩处西戎不深致功古文故有疏畧】道河积石至於龙门南至华隂【华隂县在华山北本魏之隂晋县秦惠文王更名宁秦汉高帝改曰华隂】东至砥柱【砥柱山俗名三门山禹凿北山三道河水故曰三门也】又东至於盟津【杜预云盟河内郡河阳县南孟津也在洛阳城北都道所凑古今为津武王度之近代呼为武济括地志云盟津周武王伐纣与八百诸侯会盟津亦曰孟津又曰富平津水经云小平津今云河阳津是也】东过雒汭至於大邳【李巡云山再重曰英一重曰邳括地志云大邳山今名黎阳东山又曰青坛山在卫州黎阳南七里张揖云今城臯非也】北过降水至於大陆【括地志云降水源出潞州屯留县西南方东北流冀州入海】北播为九河同为逆河入於海【播布也河至冀州分布为九河下至沧州更同合为一大河名曰逆河而夹右碣石入於渤海也】嶓冢道瀁东流为汉【括地志云嶓冢山水始出山沮洳故曰沮水东南为瀁水又为沔水至汉中为汉水至均州为沧浪水始欲出大江为夏口又为沔口汉江一名沔江也】又东为苍浪之水【括地志云均州武当县有沧浪水庾仲雍汉水记云武当县西四十里汉水中有洲名沧浪洲也地记云水出荆山东南流为沧浪水】过三澨入於大别南入於江东滙泽为彭蠡东为北江入於海汶山道江东别为沱又东至於醴过九江至於东陵东迤北会於滙东为中江入於海【括地志云禹贡三江俱会於彭蠡合为一江入於海】道沇水东为济入於河泆为荥【括地志云兖水出怀州王屋县北十里王屋山顶崖下石泉渟不流其深不测至县西北二里平地其源重发而东南流为汜水水经云汜东至温县西北为沛水又南当巩之南北入於河释名云济者济也下济子细反按济水入河而南截度河南岸溢荥泽在郑州荥泽县西北四里今无水成平地】东出陶丘北【括地志云陶丘在濮州鄄城西南二十四里又云在曹州城中徐才宗国都记云此城中高丘即古之陶丘】又东至於荷又东北会於汶【汶音问地理志云汶水出泰山郡莱芜县原山西南入沛】又东北入於海道淮自桐栢【地理志云桐栢山在南阳平氏县东南淮水所出按在唐州东五十余里】东会於泗沂东入於海道渭自鸟鼠同穴【括地志云鸟鼠山今名青雀山在渭州渭源县西七十六里山海经云鸟鼠同穴之山渭水出焉郭璞注云今在陇西首阳县西南山有鸟鼠同穴鸟名?鼠名鼣如人家鼠而短尾?似鵽而小黄黑色穴入地三四尺鼠在内鸟在外?音余鼣扶废反鵽音丁刮反似雉也】东会於沣【沣音丰括地志云雍州鄠县终南山沣水出焉北入渭也】又东北至於泾【括地志云泾水出原州百泉县西南笄头山泾谷东南流入渭也】东过漆沮入於河道雒自熊耳【括地志云洛水出商州洛南县西冢岭山东北流入河熊耳山在虢州卢氏县南五十里洛所经】东北会於涧瀍【括地志云涧水出洛州新安县东白石山之隂地理志云瀍水出河南谷城县替亭北东南入於洛】又东会於伊东北入於河於是九州攸同四奥既居九山栞旅九川涤原九泽既陂四海会同六府甚修衆土交正致慎财赋咸则三壤成赋中国赐土姓只台德先不距朕行令天子之国以外五百里甸服百里赋纳总二百里纳銍三百里纳秸服四百里粟五百里米甸服外五百里侯服百里采二百里任国三百里诸侯侯服外五百里绥服三百里揆文教二百里奋武卫绥服外五百里要服三百里夷二百里蔡要服外五百里荒服三百里蛮二百里流东渐於海西被於流沙朔南暨声教讫於四海於是帝锡禹玄圭以告成功於天下【帝尧也玄水也以禹理水功成故锡玄圭以表显之自此已上并尚书禹贡文】天下於是大平治臯陶作士【士若大理卿也】以理民帝舜朝禹伯夷臯陶相与语帝前臯陶述其谋曰信其道德谋明辅和禹曰然如何臯陶曰於【音乌叹美之辞】慎其身修【絶句】思长敦序九族衆明高翼近可远在已禹拜美言曰然臯陶曰於在知人在安民禹曰吁皆若是惟帝其难之知人则智能官人能安民则惠黎民怀之能知能惠何忧乎驩兜何迁乎有苗何畏乎巧言善色佞人臯陶曰然於行亦有九德亦言其有德乃言曰始事事寛而栗柔而立愿而共治而敬扰而毅直而温简而亷刚而实强而义章其有常吉哉日宣三德蚤夜翊明有家日严振敬六德亮采有国翕受普施九德咸事俊乂在官百吏肃谨毋教邪淫奇谋非其人居其官是谓乱天事天讨有罪五刑五用哉吾言厎可行乎禹曰女言致可绩行臯陶曰余未有知思赞道哉【臯陶云我未有所知思之审赞於古道耳谦辞也已上并尚书臯陶谟文畧其经不全备也】帝舜谓禹曰汝亦昌言禹拜曰於予何言予思日孳孳臯陶难禹曰何谓孳孳禹曰鸿水滔天浩浩怀山襄陵下民皆服於水予陆行乘车水行乘舟泥行乘橇山行乘檋行山栞木【行寒孟反栞口寒反】与益予衆庶稻鲜食以决九川致四海浚畎浍致之川与稷予衆庶难得之食食少调有余补不足徙居衆民乃定万国为治臯陶曰然此而美也禹曰於帝慎乃在位安尔止辅德天下大应清意以昭待上帝命大其重命用休帝曰吁臣哉臣哉臣作朕股肱耳目予欲左右有民女辅之余欲观古人之象日月星辰作文绣服色女明之予欲闻六律五声八音来始滑以出入五言女听予即辟女匡拂予女无面谀退而谤予敬四辅臣诸衆谗嬖臣君德诚施皆清矣禹曰然帝即不时布同善恶则毋功帝曰【此二字及下禹曰尚书并无太史公有四字帝及禹相答极为次序当应别见书】毋若丹朱傲维慢游是好毋水舟行朋淫於家用絶其世予不能顺是禹曰予辛壬娶涂山癸甲生啓予不子【此五字为一句禹辛日娶至甲四日往理水及生啓不入门我不得名子以故能成水土之功又一云过门不入不得有子爱之心帝系云禹娶涂山氏之子谓之女娲是生啓也】以故能成水土功辅成五服至於五千里州十二师外薄四海【尔雅云九夷八狄七戎六蛮谓之四海释名云海晦也按夷蛮晦昧无知故云四海也】咸建五长各道有功苗顽不即功帝其念哉帝曰道吾德乃女功序之也臯陶於是敬禹之德令民皆则禹不如言刑从之舜德大明於是?行乐【若今太常卿也】祖考至羣后相让鸟兽翔舞箫韶九成凤皇来仪百兽率舞百官信谐帝用此作歌曰陟天之命维时维几乃歌曰股肱喜哉元首起哉百工熙哉臯陶拜手稽首扬言曰念哉率为兴事慎乃宪敬哉乃更为歌曰元首明哉股肱良哉庶事康哉舜又歌曰元首丛脞哉股肱惰哉万事堕哉帝拜曰然往钦哉於是天下皆宗禹之明度数声乐为山川神主帝舜荐禹於天为嗣十七年而帝舜崩三年丧毕禹辞辟舜之子商均於阳城天下诸侯皆去商均而朝禹禹於是遂即天子位南面朝天下国号曰夏后姓姒氏帝禹立而举臯陶荐之且授政焉而臯陶卒【帝王纪云臯陶生於曲阜曲阜偃地故帝因之而以赐姓曰偃尧禅舜命之作士舜禅禹禹即帝位以咎陶最贤荐之於天将有禅之意未及禅而臯陶卒括地志云咎臯墓在夀州安丰县南一百三十里故六城东东都陂内太冢也】封臯陶之後於英六【英盖蓼也括地志云光州固始县本春秋时蓼国偃姓臯陶之後也左传云子燮灭蓼太康地志云蓼国先在南阳故县今豫州郾县界故胡城是後徙於此括地志云故六城在夀州安丰县南一百三十二里春秋文五年秋楚成大心灭之】或在许【括地志云许故城在许州许昌县南三十里本汉许县故许国也】而後举益任之政十年帝禹东巡狩至於会稽而崩以天下授益三年之丧毕益让帝禹之子啓而辟居箕山之阳【按隂即阳城也括地志云阳城县在箕山北十三里又恐箕字误本是嵩字而字相似其阳城县在嵩山南二十三里则为嵩山之阳也】禹子啓贤天下属意焉及禹崩虽授益益之佐禹日浅天下未洽故诸侯皆去益而朝啓曰吾君帝禹之子也於是啓遂即天子之位是为夏后帝啓夏后帝啓禹之子其母涂山氏之女也有扈氏不服【括地志云雍州南鄠县本夏之扈国也地理志云鄠县古扈国有户亭训纂云户扈鄠三字一也古今字不同耳】啓伐之大战於甘将战作甘誓乃召六卿申之啓曰嗟六事之人予誓告女有扈氏威侮五行怠弃三正天用剿絶其命今予维共行天之罚左不攻於左右不攻於右女不共命御非其马之政女不共命用命赏於祖不用命戮於社予则帑戮汝遂灭有扈氏天下咸朝夏后帝啓崩子帝太康立帝太康失国昆弟五人须於洛汭作五子之歌太康崩弟中康立是为帝中康帝中康时羲和湎淫废时乱日胤往征之作胤征中康崩子帝相立帝相崩子帝少康立【帝王纪云帝羿有穷氏未闻其姓何先帝俈以上世掌射正至俈赐以彤弓索矢封之於锄为帝司射历虞夏羿学射於吉甫其臂长故以善射闻及夏之衰自锄迁於穷石因夏民以伐夏篡帝相徙於商丘依同姓诸侯斟寻羿恃其善射不修民事淫於田兽弃其良臣武罗伯姻熊髠尨圉而信寒浞寒浞伯明氏之谗子伯明后以谗弃之而羿以为已相寒浞杀羿於桃梧而亨之以食其子其子不忍食之死於穷门浞遂代夏立为帝寒浞袭有穷之号因羿之室生奡及豷奡多力能陆地行舟使奡帅师灭斟灌斟寻杀夏帝相封奡於过封豷於戈恃其诈力不恤事初奡之杀帝相也妃仍氏女曰后缗归有仍生少康初夏之贵臣曰靡事羿羿死逃於有鬲氏收斟寻二国余烬杀寒浞立少康灭奡於过后杼灭豷於戈有穷遂亡也按帝相被簒历羿浞二世四十年而此纪不说亦马迁所为疏畧也奡音五告反豷音许器反括地志云故锄城在滑州卫城县东十里晋地记云河南有穷谷盖本有穷氏所迁也括地志云商丘今宋州也斟灌故城在青州夀光县东五十四里斟寻故城今青州北海县是也故过乡亭在莱州掖县西北二十里本过国地故鬲城在洛州密县界杜预云国名今平原高县也戈在宋郑之间也寒国在北海平夀县东寒亭也伯明其君也臣瓒云斟寻在河南盖後迁北海也汲冢古文云太康居斟寻羿亦居之桀又居之尚书云太康失邦兄弟五人须於洛汭此即太康居之为近洛也又吴起对魏武侯曰夏桀之居左河济右太华伊阙在其南羊肠在其北又周书度邑篇云武王问太公吾将因有夏之居即河南是也括地志云故邹城在洛州巩县西南五十八里盖桀所居也阳翟县又是禹所封为夏伯】帝少康崩子帝予立帝予崩子帝槐立帝槐崩子帝芒立帝芒崩子帝泄立帝泄崩子帝不降立帝不降崩弟帝扃立帝扃崩子帝厪立帝厪崩立帝不降之子孔甲是为帝孔甲帝孔甲立好方鬼神事淫乱夏后氏德衰诸侯畔之天降龙二有雌雄孔甲不能食【音寺】未得豢龙氏陶唐既衰其後有刘累【括地志云刘累故城在洛州缑氏县南五十五里乃刘累旧之故地也】学扰龙於豢龙氏以事孔甲孔甲赐之姓曰御龙氏受豕韦之後龙一雌死以食夏后夏后使求惧而迁去孔甲崩子帝臯立帝臯崩子帝发立帝发崩子帝履癸立是为桀帝桀之时自孔甲以来而诸侯多畔夏桀不务德而武伤百姓百姓弗堪乃召汤而囚之夏台已而释之汤修德诸侯皆归汤汤遂率兵以伐夏桀桀走鸣条遂放而死【括地志云庐州乐县有巢湖即尚书成汤伐桀放於南巢者也淮南子云汤败桀於历山与末喜同舟浮江奔南巢之山而死国语云满於巢湖又云夏桀伐有施施人以妺喜女焉女音女虑反】桀谓人曰吾悔不遂杀汤於夏台使至此汤乃践天子位代夏朝天下汤封夏之後【括地志云夏亭故城在汝州郀城县东北五十四里盖夏後所封也】至周封於?也【括地志云汴州雍丘县古?国城也周武王封禹後号东楼公也】太史公曰禹为姒姓其後分封用国为姓故有夏后氏有扈氏有男氏斟寻氏彤城氏襃氏费氏?氏缯氏辛氏冥氏斟氏戈氏孔子正夏时学者多传夏小正云自虞夏时贡赋备矣或言禹会诸侯江南计功而崩因葬焉命曰会稽会稽者会计也【括地志云禹陵在越州会稽县南卜三里庙在县东南十一里】
史记正义卷二

[book_title]卷三
钦定四库全书
史记正义卷三
唐　张守节　撰
殷本纪第三　　　　　　　　史记三
殷契【括地志云相州安阳本盘庚所都即北冢殷墟南去朝歌城百四十六里竹书纪年云盘庚字也北冢曰殷墟南去邺四十里是旧都城西南三十里有洹水南岸三里有安阳城西有城名殷墟所谓北冢者也今按洹水在相州北四里安阳城即相州外城也】母曰简狄有娀氏之女【按记云桀败於有娀之墟有娀当在蒲州也】为帝俈次妃三人行浴见玄鸟堕其卵简狄取吞之因孕生契契长而佐禹治水有功帝舜乃命契曰百姓不亲五品不训汝为司徒而敬敷五教五教在寛封於商【括地志云商州东八十里商洛县本商邑古之商国帝俈之子卨所封也】赐姓子氏【括地志云故子城在渭州华城县东北八十里盖子姓之别邑】契兴於唐虞大禹之际功业着於百姓百姓以平契卒子昭明立昭明卒子相土立【括地志云宋州城古阏伯之墟即商丘也又云羿所封之地】相土卒子昌若立昌若卒子曹圉立曹圉卒【圉音语出本草】子冥立冥卒子振立振卒子微立微卒子报丁立报丁卒子报乙立报乙卒子报丙立报丙卒子主壬立主壬卒子主癸立主癸卒子天乙立是为成汤成汤自契至汤八迁汤始居亳【括地志云宋州谷熟县西南三十五里南亳故城即南亳汤都也宋州北五十里大蒙城为景亳汤所盟地因景山为名河南偃师为西亳帝俈及汤所都盘庚亦从都之】从先王居【按亳偃师城也商丘宋州也汤即位都南亳後徙西亳也括地志云亳邑故城在洛州偃师县西十四里本帝俈之墟商汤之都也】作帝诰汤征诸侯葛伯不祀汤始伐之汤曰予有言人视水见形视民知治不伊尹曰明哉言能听道乃进君国子民为善者皆在王官勉哉勉哉汤曰汝不能敬命予大罚殛之无有攸赦作汤征伊尹名阿衡阿衡欲干汤而无由乃为有莘氏媵臣【括地志云古莘国在汴州陈留县东五里故莘城是也陈留风俗传云陈留外黄有莘昌亭本宋地莘氏邑也媵翊剩反尔雅云媵将送也】负鼎俎以滋味说汤致於王道或曰伊尹处士汤使人聘迎之五反然後肯往从汤言素王及九主之事汤举任以国政伊尹去汤适夏既丑有夏复归於亳入自北门遇女鸠女房作女鸠女房汤出见野张?四面祝曰自天下四方皆入吾网汤曰嘻尽之矣乃去其三面祝曰欲左左欲右右不用命乃入吾网诸侯闻之曰汤德至矣及鸟兽当是时夏桀为虐政淫荒而诸侯昆吾氏为乱【帝俈时陆终之长於夏台子昆吾氏之後也世本云昆吾者卫氏是】汤乃兴师率诸侯伊尹从汤汤自把钺以伐昆吾遂伐桀汤曰格汝衆庶来女悉听朕言匪台小子敢行举乱有夏多罪予维闻女衆言夏氏有罪予畏上帝不敢不正今夏多罪天命殛之今女有衆女曰我君不恤我衆舍我啬事而割政女其曰有罪其奈何夏王率止衆力率夺夏国有衆率怠不和曰是日何时丧予与女皆亡夏德若兹今朕必往尔尚及予一人致天之罚予其大理女女毋不信朕不食言女不从誓言予则帑戮女无有攸赦以告令师作汤誓於是汤曰吾甚武号曰武王桀败於有娀之虚桀犇於鸣条【括地志云高涯原在蒲州安邑县北三十里南坂口即古鸣条陌也鸣条战地在安邑西】夏师败绩汤遂伐三?俘厥宝玉【括地志云曹州济隂县即古定陶也东有三鬷亭是也】义伯仲伯作典宝汤既胜夏欲迁其社不可作夏社伊尹报於是诸侯心服汤乃践天子位平定海内汤归至於泰卷陶【陶古铭反】中?作诰既绌夏命还亳作汤诰维三月王自至於东郊告诸侯羣后毋不有功於民勤力乃事予乃大罚殛女毋予怨曰古禹臯陶久劳於外其有功乎民民乃有安东为江北为济西为河南为淮四渎已修万民乃有居后稷降播农殖百谷三公咸有功於民故后有立昔蚩尤与其大夫作乱百姓帝乃弗予【音与】有状先王言不可不勉曰不道毋之在国女毋我怨以令诸侯伊尹作咸有一德咎单作明居汤乃改正朔易服色上白朝会以昼汤崩【括地志云薄城北郭东三里平地有汤冢按在蒙即北薄也又云洛州偃师县东六里有汤冢近桐宫盖此是也】太子太丁未立而卒於是乃立太丁之弟外丙是为帝外丙帝外丙即位三年崩立外丙之弟中壬【仲壬二音】是为帝中壬帝中壬即位四年崩伊尹乃立太丁之子太甲【尚书孔子序云成汤既没太甲元年不言有外丙仲壬而太史公采世本有外丙仲壬二书不同当是信则传信疑则传疑】太甲成汤适长孙也是为帝太甲帝太甲元年伊尹作伊训作肆命作徂后帝太甲既立三年不明暴虐不遵汤法乱德於是伊尹放之於桐宫【晋太康地记云尸乡南有亳坂东有城太甲所放处也按尸乡在洛州偃师县西南五里也】三年伊尹摄行政当国以朝诸侯帝太甲居桐宫三年悔过自责反善於是伊尹乃迎帝太甲而授之政帝太甲修德诸侯咸归殷百姓以宁伊尹嘉之乃作太甲训三篇襃帝太甲称太宗太宗崩子沃丁立帝沃丁之时伊尹卒既葬伊尹於亳【括地志云伊尹墓在洛州偃师县西北八里又云宋州楚丘县西北十五里有伊尹墓恐非也帝王世纪伊尹名挚为汤相号阿衡年百岁卒天雾三日沃丁以天子礼葬之】咎单遂训伊尹事作沃丁沃丁崩弟太庚立是为帝太庚帝太庚崩子帝小甲立帝小甲崩弟雍已立是为帝雍已殷道衰诸侯或不至帝雍已崩弟太戊立是为帝太戊帝太戊立伊陟为相亳有祥桑榖共生於朝一暮大拱帝太戊惧问伊陟伊陟曰臣闻妖不胜德帝之政其有阙与帝其修德太戊从之而祥桑枯死而去伊陟赞言於巫咸【按巫咸及子贤冢皆在苏州常熟县西海虞山上盖二子本吴人也】巫咸治王家有成作咸艾作太戊帝太戊赞伊陟於庙言弗臣伊陟让作原命殷复兴诸侯归之故称中宗中宗崩子帝仲丁立帝仲丁迁於隞【括地志云荥阳故城在郑州荥泽县西南十七里殷时敖地也】河亶甲居相【括地志云故殷城在相州内黄县东南十三里即河亶甲所筑都之故名殷城也】祖乙迁於邢【括地志云绦州龙门县东南十二里耿城故耿国也】帝仲丁崩弟外壬立是为帝外壬仲丁书阙不具帝外壬崩弟河亶甲立是为帝河亶甲河亶甲时殷复衰河亶甲崩子帝祖乙立帝祖乙立殷复兴巫贤任职祖乙崩子帝祖辛立帝祖辛崩弟沃甲立是为帝沃甲帝沃甲崩立沃甲兄祖辛之子祖丁是为帝祖丁帝祖丁崩立帝沃甲之子南庚是为帝南庚帝南庚崩立帝祖丁之子阳甲是为帝阳甲帝阳甲之时殷衰自仲丁以来废适而更立诸弟子弟子或争相代立比九世乱於是诸侯莫朝帝阳甲崩弟盘庚立是为帝盘庚帝盘庚之时殷已都河北盘庚渡河南复居成汤之故居乃五迁无定处【汤自南亳迁西亳仲丁迁敖河亶甲居相祖乙居耿盘庚渡河南居西亳是五迁也】殷民咨胥皆怨不欲徙盘庚乃告谕诸侯大臣曰昔高后成汤与尔之先祖俱定天下法则可修舍而弗勉何以成德乃遂涉河南治亳行汤之政然後百姓由宁殷道复兴诸侯来朝以其遵成汤之德也帝盘庚崩弟小辛立是为帝小辛帝小辛立殷复衰百姓思盘庚乃作盘庚三篇帝小辛崩弟小乙立是为帝小乙帝小乙崩子帝武丁立帝武丁即位思复兴殷而未得其佐三年不言政事决定於冢宰以观国风武丁夜梦得圣人名曰说以梦所见视羣臣百吏皆非也於是乃使百　营求之野得说於傅险中【地理志云傅险即傅说版筑之处所隐之处窟名圣人窟在今陕州河北县北七里即虞国虢国之界又有傅说祠注水经云沙涧水北虞山南经傅岩傅说隐室前俗名圣人窟】是时说为胥靡筑於傅险见於武丁武丁曰是也得而与之语果圣人举以为相殷国大治故遂以傅险姓之号曰傅说帝武丁祭成汤明日有飞雉登鼎耳而呴【音构呴雉鸣也诗云雉之朝呴】武丁惧祖已曰王勿忧先修政事祖已乃训王曰唯天监下典厥义降年有永有不永非天夭民中絶其命民有不若德不听罪天既附命正厥德乃曰其奈何呜呼王嗣敬民罔非天继常祀毋礼於弃道武丁修政行德天下咸驩殷道复兴帝武丁崩子帝祖庚立祖已嘉武丁之以祥雉为德立其庙为高宗遂作高宗肜日及训帝祖庚崩弟祖甲立是为帝甲帝甲淫乱殷复衰帝甲崩子帝廪辛立帝廪辛崩弟庚丁立是为帝庚丁帝庚丁崩子帝武乙立殷复去亳徙河北帝武乙无道为偶人【偶五苟反偶对以土木为人对象於人形也】谓之天神与之博令人为行【为于伪反行胡孟反】天神不胜乃戮辱之为革囊盛血仰而射之命曰射天武乙猎於河渭之间暴雷武乙震死子帝太丁立帝太丁崩子帝乙立帝乙立殷益衰帝乙长子曰微子啓啓母贱不得嗣少子辛辛母正后辛为嗣帝乙崩子辛立是为帝辛天下为之纣帝纣资辨捷疾闻见甚敏材力过人手格猛兽【帝王世纪云纣倒曳九牛抚梁易柱也】知足以距谏言足以饰非矜人臣以能高天下以声以为皆出已之下好酒淫乐嬖於妇人爱妲己妲己之言是从於是使师涓作新淫声北里之舞靡靡之乐厚赋税以实鹿台之钱【括地志云鹿台在卫县西南二十二里】而盈钜桥之粟益收狗马奇物充仞宫室益广沙丘苑台【括地志云沙丘台在邢州平乡东北二十里竹书纪年云自盘庚徙殷至纣之灭七百七十三年更不徙都纣时稍大其邑南距朝歌北据邯郸及沙丘皆为离宫别馆】多取野兽蜚鸟置其中慢於鬼神大最乐戏於沙丘以酒为池【括地志云酒池在卫州卫县西二十三里太公六韬云纣为酒池回船糟丘而牛饮者三千余人为辈】县肉为林【县户眠反】使男女倮【胡瓦反】相逐其间为长夜之饮百姓怨望而诸侯有畔者於是纣乃重辟刑有炮烙之法以西伯昌九侯【括地志云相州洛阳县西南五十里有九侯城亦名鬼侯城盖殷时九侯城也】鄂侯为三公九侯有好女入之纣九侯女不憙淫纣怒杀之而醢九侯鄂侯争之强辨之疾并脯鄂侯西伯昌闻之窃叹崇侯虎知之以告纣纣囚西伯羑里【羑一作牖音酉羑城在相州汤隂县北九里纣囚西伯城也帝王世纪云囚文王文王之长子曰伯邑考质於殷为纣御纣烹为羮赐文王曰圣人当不食其子羮文王食之纣曰谁谓西伯圣者食其子羮尚不知也】西伯之臣闳夭之徒求美女奇物善马以献纣纣乃赦西伯西伯出而献洛西之地【洛水一名漆沮水在同州洛西之地谓洛西文丹方等州也】以请除炮烙之刑纣乃许之赐弓矢斧钺使得征伐为西伯而用费中为政【费音扶味反中音仲费姓仲名也】费中善谀好利殷人弗亲纣又用恶来恶来善毁谗诸侯以此益疏西伯归乃隂修德行善诸侯多叛纣而往归西伯西伯滋大纣由是稍失权重王子比干谏弗听商容贤者百姓爱之纣废之及西伯伐饥国灭之纣之臣祖伊闻之而咎周恐奔告纣曰天既讫我殷命假人元龟无敢知吉非先王不相我後人维王淫虐用自絶故天弃我不有安食不虞知天性不迪率典今我民罔不欲丧曰天曷不降威大命胡不至今王其奈何纣曰我生不有命在天乎祖伊反曰纣不可谏矣西伯既卒周武王之东伐至盟津诸侯叛殷会周者八百诸侯皆曰纣可伐矣武王曰尔未知天命乃复归纣愈淫乱不止微子数谏不听乃与太师少师谋遂去比干曰为人臣者不得不以死争乃强谏纣纣怒曰吾闻圣人心有七窍剖比干观其心【括地志云比干见微子去箕子狂乃叹曰主过不谏非忠也畏死不言非勇也过则谏不用则死忠之至也进谏不去者三日纣问何以自持比干曰修善行仁以义自持纣怒曰吾闻圣人心有窍信诸遂杀比干刳视其心也】箕子惧乃详狂为奴纣又囚之殷之太师少师乃持其祭乐器奔周周武王於是遂率诸侯伐纣纣亦发兵距之牧野【括地志云今卫州城即殷牧野之地周武王伐纣筑也】甲子日纣兵败纣走入登鹿台衣其宝玉衣赴火而死【周书云纣取天智玉琰五环身以自焚】周武王遂斩纣头县之白旗杀妲己释箕子之囚封比干之墓表商容之闾封纣子武庚禄父以续殷祀令修行盘庚之政殷民大说於是周武王为天子其後世贬帝号号为王而封殷後为诸侯属周【即武庚禄父也】周武王崩武庚与管叔蔡叔作乱成王命周公诛之而立微子於宋以续殷祀焉太史公曰余以颂次契之事自成汤以来采於书诗契为子姓其後分封以国为姓有殷氏来氏宋氏空桐氏稚氏北殷氏目夷氏孔子曰殷路车为善而色尚白
史记正义卷三

[book_title]卷四
钦定四库全书
史记正义卷四
唐　张守节　撰
周本纪第四　　　　　　　　　史记四
周后稷【因太王所居周原因号曰周地理志云右扶风县岐山西北中水乡周太王所邑括地志云故周城一名美阳城在雍州武功县西北二十五里即太王城也】名弃其母有邰氏女【邰天来反亦作斄同说文云邰炎帝之後姜姓封邰周弃外家】曰姜原姜原为帝俈元妃姜原出野见巨人迹心忻然说欲践之践之而身动如孕者居期而生子以为不祥弃之隘巷马牛过者皆辟不践徙置之林中适会山林多人迁之而弃渠中氷上飞鸟以其翼覆荐之姜原以为神遂收养长之初欲弃之因名曰弃【古史考云弃帝俈之胄其父亦不着与此文稍异也】弃为儿时屹如巨人之志其游戏好种树麻菽麻菽美及为成人遂好耕农相地之宜宜谷者稼穑焉【种曰稼敛曰穑】民皆法则之帝尧闻之举弃为农师天下得其利有功帝舜曰弃黎民始饥尔后稷播时百谷封弃於邰【括地志云故?城一名武功城在雍州县西南二十二里古邰国名稷所封也有后稷及姜嫄祠毛苌云邰姜嫄国也后稷所生尧见天因邰而生后稷故因封於邰也】号曰后稷别姓姬氏后稷之兴在陶唐虞夏之际皆有令德后稷卒子不窋立【括地志云不窋故城在庆州宏化县南三里即不窋在戎狄所居之城也毛诗疏云虞及夏殷共有千二百岁每世在位皆八十年乃可充其数耳命之短长古今一也而使十五世君在位皆八十许载子必将老始生不近人情之甚以理而推实难据信也】不窋末年夏后氏政衰去稷不务不窋以失其官而犇戎狄之间不窋卒子鞠立鞠卒子公刘立公刘虽在戎狄之间复修后稷之业务耕种行地宜自漆沮度渭取材用【公刘徙漆县漆水南渡渭水至南山取材木为用也括地志云州新平县即汉漆县也漆水在岐州普闰县东岐山漆水东入渭】行者有资居者有畜积民赖其庆百姓怀之多徙而保归焉周道之兴自此始故诗人歌乐思其德公刘卒子庆节立国於豳【括地志云州新平县即汉漆沮县诗国公刘所邑之地也】庆节卒子皇仆立皇仆卒子差弗立差弗卒子毁隃立毁隃卒子公非立公非卒子高圉立高圉卒子亚圉立亚圉卒子公叔祖类立公叔祖类卒子古公亶父立古公亶父复修后稷公刘之业积德行义国人皆戴之薰育戎狄攻之欲得财物予之已复攻欲得地与民民皆怒欲战古公曰有民立君将以利之今戎狄所为攻战以吾地与民民之在我与其在彼何异民欲以我故战杀人父子而君之予不忍为乃与私属遂去渡漆沮踰梁山【括地志云梁山在雍州好畤县西北十八里郑元云岐山西南然则梁山横长其东当阳西北临河其西当岐山东北自适周当踰之矣】止於岐下人举国扶老携弱尽复归古公於岐下及他旁国闻古公仁亦多归之於是古公乃贬戎狄之俗而营筑城郭室屋而邑别居之作五官有司民皆歌乐之颂其德古公有长子曰太伯次曰虞仲太姜【国语云齐许申吕四国皆姜姓也四岳之後太姜之家太姜太王之妃王季之母】生少子季历季历娶太任【国语云挚畤二国任姓虞仲仲虺之後太任之家太任王季之妃文王母也】皆贤妇人【列女传云太姜太王娶以为妃生太伯仲雍王季太姜有色而贞顺率导诸子至於成童靡有过失太王谋事必於太姜迁徙必兴太任王季娶以为妃太任之性端壹诚庄维德之行及其有身目不视恶色耳不听淫声口不出傲言能以胎教子而生文王此皆有贤行也】生昌有圣瑞【尚书帝命验云季秋之月甲子赤爵衔丹书入于酆止于昌户其书云敬胜怠者吉怠胜敬者灭义胜欲者从欲胜义者凶凡事不强则不枉不敬则不正枉者废灭敬者万世以仁得之以仁守之其量百世以不仁得之以仁守之其量十世以不仁得之不仁守之不及其世此盖圣瑞】古公曰我世当有兴者其在昌乎长子太伯虞仲知古公欲立季历以传昌乃二人亡如荆蛮【太伯奔吴所居城在苏州北五十里常州无锡县界梅里村其城及冡见在而云亡荆蛮者楚灭越其地属楚秦灭楚其地属秦秦讳楚改曰荆故通号吴越之地为荆及北人书史加云蛮势之然也】文身断发以让季历古公卒季历立是为公季公季修古公遗道笃於行义诸侯顺之公季卒子昌立是为西伯西伯曰文王【帝王世纪云文王龙顔虎眉身长十尺有四乳雒书灵听云苍帝姬昌日角鸟鼻高长八尺二寸圣智慈理也】遵后稷公刘之业则古公公季之法笃仁敬老慈少礼下贤者日中不暇食以待士士以此多归之伯夷叔齐在孤竹【括地志云孤竹故城在平州卢龙县南十二里殷时诸侯竹国也姓点氏也】闻西伯善养老盍往归之太颠闳夭散宜生鬻子辛甲大夫之徒皆往归之崇侯虎谮西伯於殷纣曰西伯积善累德诸侯皆向之将不利於帝帝纣乃囚西伯於羑里闳夭之徒患之乃求有莘氏美女【括地志云古?国城在同州河西县南二十里世本云莘国姒姓夏禹之後即散宜生等求有莘美女献纣者】骊戎之文马【括地志云骊戎故城在雍州新丰县东南十六里殷周时骊戎国城也按骏马赤鬛缟身目如黄金文王以献纣也】有熊九驷【括地志云郑州新郑县本有熊氏之墟也按九驷三十六匹马也】他奇怪物因殷嬖臣费仲而献之纣纣大说曰此一物足以释西伯况其多乎乃赦西伯赐之弓矢斧钺使西伯得征伐曰谮西伯者崇侯虎也西伯乃献洛西之地以请纣去炮烙之刑纣许之西伯隂行善诸侯皆来决平於是虞芮之人【括地志云故虞城在陕州河北县东北五十里虞山之上古虞国也故芮城县西二十里古芮国也晋太康地记云虞西百四十里有芮城括地志云又闲原在河北县西六十五里诗云虞芮质厥成毛苌云虞芮之君相与争里久而不平乃相谓曰西伯仁人盍往质焉乃相与朝周二国君相谓曰我等小人不可?君子之庭乃相让所争地以为闲原至今尚在注引地理志芮在临晋者恐疏然闲原在河东复与虞芮相接临晋在河西同州非临晋芮城明矣】有狱不能决乃如周入界耕者皆让畔民俗皆让长虞芮之人未见西伯皆慙相谓曰吾所争周人所耻何往为只取辱耳遂还俱让而去诸侯闻之曰西伯盖受命之君明年伐犬戎【又云黄帝生苗龙苗龙生融吾融吾生并明并明生白犬白犬有二是为犬戎说文云赤狄本犬种故字从犬又後汉书云犬戎盘?之後也今长沙武陵之郡大半是也又毛诗疏云犬戎昆夷是也】明年伐密须【括地志云隂密故城在泾州鹑孤县西其东接县城即古密国杜预云姞姓国在安定隂密县也】明年败耆国【即黎国也邹诞生云本或作黎孔安国云黎在上党东北括地志云故黎城黎侯国也在潞州黎城县东北十八里尚书云西伯既戡黎是也】殷之祖伊闻之惧以告帝纣纣曰不有天命乎是何能为明年伐邘【括地志云故邘城在怀州河内县西北二十七里古邘国城也左传云邘晋应韩武王之穆也】明年伐崇侯虎【皇甫谧云夏鲧封虞夏商周皆有崇国崇国盖在丰镐之间诗云既伐于崇作邑于丰是国之地也】而作丰邑【括地志云周丰宫周文王宫也在雍州鄠县东三十五里镐在雍州西南三十二里】自岐下而徙都丰明年西伯崩【括地志云周文王墓在雍州万年县西南二十八里原上也】太子发立是为武王西伯盖即位五十年其囚羑里盖益易之八卦为六十四卦【乾凿度云垂黄策者羲益卦演德者文成命者孔也易正义云伏羲制卦文王卦辞周公爻辞孔十翼也按太史公言盖者乃疑辞也文王着演易之功作周纪方赞其美不敢专定重易故称盖也】诗人道西伯盖受命之年称王而断虞芮之讼【二国相让後诸侯归西伯者四十余国咸尊西伯为王盖此年受命之年称王也帝王世纪云文王即位四十二年岁在鹑火文王更为受命之元年始称王矣又毛诗云文王九十七而终终时受命九年则受命之元年年八十九也】後十年而崩【十当为九其说在後】谥为文王【谥法经纬天地曰文】改法度制正朔矣追尊古公为太王公季为王季【易纬云文王受命改正朔有王号於天下郑元信而用之言文王称王已改正朔布王号矣按天无二日土无二王岂殷纣尚存而周称王哉若文王自称王改正朔则是功业成矣武王何复得云大勲未集欲卒父业也礼记大传云牧之野武成大事而退追王太王亶父王季历文王昌据此文乃是追王为王何得文王自称王改正朔也】盖王瑞自太王兴【古公在邠被戎狄攻战夺民太王曰民之在我与彼何异杀人父子而君之予不忍为遂远去邠止於岐下邠人举国尽归古公他国闻古公仁亦多归之乃贬戎狄之俗为室屋邑落而分别居之季历又生昌有圣瑞盖是王瑞自太王时而兴起也然自西伯盖即位五十年以下至太王兴在西伯崩後重述其事为经传不同不可全弃乃畧而书之引次其下事必可疑故数言盖也】武王即位【諡法克定祸乱曰武春秋元命包云武王胼齿是谓刚强也】太公望为师周公旦为辅召公毕公之徒左右王师修文王绪业九年武王上祭於毕【上音时掌反尚书武成篇云我文考文王诞膺天命以抚方夏惟九年大统未集大誓篇序云惟十有一年武王伐殷太誓篇云惟十有三年春大会于孟津大戴礼云文王十五而生武王则武王少文王十四岁矣礼记文王世子云文王九十七而终武王九十三而终按文王崩时武王已八十三矣八十四即位至九十三崩武王即位适满十年言十三年伐纣者续文王受命年欲明其卒父业故也金縢篇云惟克商二年王有疾不愈按文王受命九年而崩十一年武王服阕观兵孟津十三年克纣十五年有疾周公请命王有瘳後四年而崩则武王年九十三矣而太史公云九年王观兵十一年伐纣则以为武王即位年数与尚书违甚疎矣】东观兵至于盟津为文王木主载以车中军武王自称太子发言奉文王以伐不敢自专乃告司马司徒司空诸节齐栗信哉予无知以先祖有德臣小子受先功毕立赏罚以定其功遂兴师师尚父号曰总尔衆庶与尔舟楫後至者斩武王渡河中流白鱼跃入王舟中武王俯取以祭既渡有火自上复于下至于王屋流为乌其色赤其声魄云是时诸侯不期而会盟津者八百诸侯诸侯皆曰纣可伐矣武王曰女未知天命未可也乃还师归居二年闻纣昬乱暴虐滋甚杀王子比干囚箕子太师疵少师强抱其乐器而犇周於是武王徧告诸侯曰殷有重罪不可以不毕伐乃遵文王遂率戎车三百乘虎贲三千人甲士四万五千人以东伐纣十一年十二月戊午师毕渡盟津【毕尽也尽从河南渡河北】诸侯咸会曰孳孳无怠武王乃作太誓告于衆庶今殷王纣乃用其妇人之言自絶于天毁坏其三正【按三正三统也周以建子为天统殷以建丑为地统夏以建寅为人统也】离逷其王父母弟乃断弃其先祖之乐乃为淫声用变乱正声怡说妇人故今予发维共行天罚勉哉夫子不可再不可三二月甲子昧爽武王朝至于商郊牧野乃誓【括地志云卫州城故老云周武王伐纣至于商郊牧野乃筑此城郦元注水经云自朝歌南至清水土地平衍据臯跨泽悉牧野也括地志又云纣都朝歌在卫州东北七十三里朝歌故城是也本妹邑殷王武丁始都之帝王世纪云帝乙复济河北徙朝歌其子纣仍都焉】武王左杖黄钺右秉白旄以麾曰远矣西土之人武王曰嗟我有国冢君司徒司马司空亚旅师氏千夫长百夫长及庸蜀羌髳微纑彭濮人【髳音矛括地志云房州竹山县及金州古卢国也益州及巴利等州皆古蜀国陇右岷洮丛等州以西羌也微纑以南古髳国之地戎府之南古微卢彭二国之地仆在楚西南有髳州微濮州泸府彭州焉武王率西南夷诸州伐纣也】称尔戈比尔干立尔矛予其誓王曰古人有言牝鸡无晨牝鸡之晨惟家之索今殷王纣维妇人言是用自弃其先祖肆祀不荅昬弃其家国遗其王父母弟不用乃维四方之多罪逋逃是崇是长是信是使俾暴虐于百姓以奸轨于商国今予发维共行天之罚今日之事不过六步七步乃止齐焉夫子勉哉不过於四伐五伐六伐七伐乃止齐焉勉哉夫子尚桓桓如虎如罴如犲如离于商郊不御克犇以役西土勉哉夫子尔所不勉其予尔身有戮誓已诸侯兵会者车四千乘陈师牧野帝纣闻武王来亦发兵七十万人距武王武王使师尚父与百夫致师以大卒驰帝纣师【大卒谓戎车三百五十乘士卒二万六千二百五十人及虎贲三千人】纣师虽衆皆无战之心心欲武王即入纣师皆倒兵以战以开武王武王驰之纣兵皆崩畔纣纣走反入登于鹿台之上蒙衣其珠玉【衣音於既反周书云甲子夕纣取天智玉琰五环身以自焚注天智玉之善者缝环其身自厚也凡焚四千玉也庶玉则销天智玉不销纣身不尽也】自燔于火而死武王持太白旗以麾诸侯诸侯毕拜武王武王乃揖诸侯【武王率诸侯伐天子天子曰死诸侯毕贺故武王揖诸侯言先拊循之心也】诸侯毕从武王至商国【谓至朝歌】商国百姓咸待於郊於是武王使羣臣告语商百姓曰上天降休商人皆再拜稽首武王亦荅拜遂入至纣死所武王自射之三发而後下车以轻劒击之【周书作轻吕击之轻吕劒名也】以黄钺斩纣头县太白之旗已而至纣之嬖妾二女二女皆经自杀武王又射三发击以劒斩以玄钺县其头小白之旗武王已乃出复军其明日除道修社及商纣宫及期百夫荷罕旗以先驱武王弟叔振铎奉陈常车周公旦把大钺毕公把小钺以夹武王散宜生太颠闳夭皆执劒以卫武王既入立于社南大卒之左右毕从毛叔郑奉明水卫康叔封布兹召公奭赞采【赞佐也采币也】师尚父牵牲尹佚筴祝曰【尹佚读筴书祝文以祭社也】殷之末孙季纣【周书作末孙受德受德纣字也】殄废先王明德侮蔑神祗不祀昬暴商邑百姓其章显闻于天皇上帝於是武王再拜稽首曰膺更大命革殷受天明命武王又再拜稽首乃出封商纣子禄父殷之余民武王为殷初定未集乃使其弟管叔鲜蔡叔度相禄父治殷【地理志云河内殷之旧都周既灭殷分其畿内为三国诗邶鄘卫是邶以封纣子武庚鄘管叔尹之卫蔡叔尹之以监殷民谓之三监帝王世纪云自殷都以东为卫管叔监之殷都以西为鄘蔡叔监之都以北为邶霍叔监之是为三监按二说各异未详也】已而命召公释箕子之囚命毕公释百姓之囚表商容之闾命南宫括散鹿台之财发钜桥之粟以振贫弱萌隶命南宫括史佚展九鼎保玉命闳夭封比干之墓【封谓益其土及画疆界括地志云比干墓在卫州汲县北十里二百五十步】命宗祝享祠于军乃罢兵西归行狩记政事作武成封诸侯班赐宗彛作分殷之器物武王追思先圣王乃襃封神农之後於焦黄帝之後於祝【左传云祝其实夹谷杜预云夹谷即祝其也服?云东海郡祝其县也】帝尧之後於蓟帝舜之後於陈【括地志云陈州宛丘县在陈城中即古陈国也帝舜後遏父为周武王陶工武王赖其器用封其子妫满於陈都宛丘之侧】大禹之後於?【括地志云汴州雍丘县古?国地理志云古杞国理此城周武王封禹後於?号东楼公二十一代为楚所灭】於是封功臣谋士而师尚父为首封封尚父於营丘曰齐【水经注今临淄城中有丘云古县丘之地吕望所封齐之都也营丘在县北百步外城中舆地志云秦立为县城临淄水故曰临淄也】封弟周公旦於曲阜曰鲁【帝王世纪云炎帝自陈营都於鲁曲阜黄帝自穷桑登帝位後徙曲阜少昊邑於穷桑以登帝位都曲阜颛顼始都穷桑徙商丘穷桑在鲁北或云穷桑即曲阜也又为大庭氏之故国又是商奄之地皇甫谧云黄帝生於夀丘在鲁城东门之北居轩辕之丘於山海经云此地穷桑之际西射之南是也括地志云兖州曲阜县外城即周公旦子伯禽所筑古鲁城也】封召公奭於燕【封帝尧之後於蓟封召公奭於燕观其文稍似重也水经注云蓟则西北隅有蓟丘因取名焉括地志云燕山幽州渔阳县东南六十里国都城记云周武王封召公奭於燕地在燕山之野故国取名焉按周封以五等之爵蓟燕立国俱武王立因燕山蓟丘为名其地足自立国蓟微燕盛乃并蓟居之蓟名遂絶焉今幽州蓟县古燕国也】封弟叔鲜於管【括地志云郑州管城县外城古管国城也周武王弟叔鲜所封】弟叔度於蔡【括地志云豫州北七十里上蔡县古蔡国武王封弟叔度於蔡是也县东十里有蔡冈因名也】余各以次受封武王徵九牧之君登之阜以望商邑【括地志云州三水县西十里有原周先公刘所都之地也城在此原上因公为名按盖武王登此城望商邑】武王至于周自夜不寐【周镐京也武王伐纣还至镐京忧未定天之保安故自夜不得寐也】周公旦即王所曰曷为不寐王曰告女维天不飨殷自发未生於今六十年麋鹿在牧蜚鸿满野【蜚音飞古飞字也於今犹当今於今六十年从帝乙十年至伐纣年也麋鹿在牧喻谗佞小人在朝位也飞鸿满野喻忠贤君子见放弃也言纣父帝乙立後殷国益衰至伐纣六十年间谄佞小人在於朝位忠贤君子放迁於野故诗云鸿鴈于飞肃肃其羽之子于征劬劳于野毛苌云之子侯伯卿士也郑元云鸿鴈知避隂阳寒暑喻民知去无道就有道也】天不享殷乃今有成维天建殷其登名民三百六十夫不显亦不宾灭以至今我未定天保何暇寐王曰定天保依天室悉求夫恶贬从殷王受日夜劳来我西土我维显服及德方明【服事也武王荅周公云定知天之安保我位得依天之宫室退除殷纣之?日夜劳民又安定我之西土我维明於事及我之德教施四方明行之乃可至於寝寐也自此已上为至周自夜不寐周公问之故先书】自洛汭延于伊汭居易毋固其有夏之居【括地志云自禹至太康与唐虞皆不易都城然则居阳城为禹避商均时非之都也帝王世纪云禹封夏伯今河南阳翟是汲冢古文云太康居斟寻羿亦居之桀又居之括地志云故鄩城在洛州巩县西南五十八里也】我南望三涂北望岳鄙顾詹有河【括地志云太行恒山连延东北接碣石接岳山言北望太行恒山之边鄙都邑也又晋州霍山一名太岳在洛西北山在洛东北二说皆通】粤詹雒伊毋远天室【粤者审慎之辞也言审慎瞻雒伊二水之阳无远离此为天室也】营周居于雒邑而後去【括地志云故王城一名河南城本郏鄏周公新筑在洛州河南县北九里苑内东北隅自平王以下十二王皆都此城至敬王乃迁都成周至赧王又居王城也帝王世纪云王城西有郏鄏陌左传云成王定鼎於郏鄏京相璠地名云郏山名鄏邑名】纵马於华山之阳【华山在华隂县南八里山南曰阳也】放牛於桃林之虚【括地志云桃林在陕州桃林县西山海经云本火之山其北有林焉名曰桃林广圆三百里中多马湖水出焉北流入河也】偃干戈振兵释旅示天下不复用也武王已克殷後二年问箕子殷所以亡箕子不忍言殷?以存亡国宜告【箕子殷人不忍言殷?以周国之所言告武王为洪范九类武王以类问天道】武王亦丑故问以天道武王病天下未集羣公惧穆卜周公乃祓斋【祓音废又音拂斋音扎皆反祓谓除不祥求福也】自为质【音至周公祓斋自以贽币告三王请代武王武王病乃瘳也】欲代武王武王有瘳後而崩【括地志云武王墓在雍州万年县西南二十八里毕原上也】太子诵代立是为成王成王少周初定天下周公恐诸侯畔周公乃摄行政当国管叔蔡叔羣弟疑周公与武庚作乱畔周周公奉成王命伐诛武庚管叔放蔡叔以微子开代殷後国於宋【今宋州也】颇收殷余民以封武王少弟封为卫康叔【尚书洛诰云我卜瀍水东亦惟洛食以居邶鄘卫之衆又多士篇序云成周既成迁殷顽民按是为东周古洛阳城也括地志云洛阳故城在洛州洛阳县东北二十六里周公所筑即成周城也舆地志云以周地在王城东故曰东周敬王避子朝乱自洛邑东居此以其迫厄不受王都故坏翟泉而广之按武王灭殷国为邶鄘卫三监尹之武庚作乱周公灭之徙三监之民於成周颇收其余衆以封康叔为卫侯即今卫州是也孔安国云以三监之民国康叔为卫侯周公惩其数叛故使贤母弟主之也】晋唐叔得嘉谷献之成王成王以归周公于兵所周公受禾东土鲁天子之命初管蔡畔周周公讨之三年而毕定故初作大诰次作微子之命次归禾次嘉禾次康诰酒诰梓材其事在周公之篇周公行政七年成王长周公反政成王北面就羣臣之位成王在丰使召公复营洛邑如武王之意周公复卜申视卒营筑居九鼎焉曰此天下之中四方入贡道里均作召诰洛诰成王既迁殷遗民周公以王命告作多士无佚召公为保周公为师东伐淮夷残奄【奄音於险反括地志云泗水徐城县北三十里古徐国即淮夷也兖州曲阜县奄至即奄国之地也】迁其君薄姑【括地志云薄姑故城在青州博昌县东北六十里薄姑氏殷诸侯封於此周灭之也】成王自奄归在宗周【伐奄归镐京也】作多方既绌殷命袭淮夷归在丰作周官兴正礼乐度制於是改而民和睦颂声兴成王既伐东夷息慎来贺王赐荣伯作贿息慎之命成王将崩惧太子钊之不任【钊音招又古尧反任而针反】乃命召公毕公率诸侯以相太子而立之成王既崩二公率诸侯以太子钊见於先王庙申告以文王武王之所以为王业之不易务在节俭毋多欲以笃信临之作顾命太子钊遂立是为康王康王即位徧告诸侯宣告以文武之业以申之作康诰故成康之际天下安宁刑错四十余年不用康王命作策毕公分居里成周郊作毕命康王卒子昭王瑕立昭王之时王道微缺昭王南巡狩不返卒於江上【帝王世纪云昭王德衰南征济于汉船人?之以胶船进王王御船至中流胶液船解王及祭公俱没于水中而崩其右卒游靡长臂且多力游振得王周人讳之】其卒不赴告讳之也立昭王子满是为穆王穆王即位春秋已五十矣王道衰微穆王闵文武之道缺乃命伯臩申诫太仆国之政作臩命【尚书序云穆王令伯臩为太仆正应劭云太仆周穆王所置盖大御衆仆之长中大夫也】复宁穆王将征犬戎祭公谋父谏【括地志云故祭城在郑州管城县东北十五里郑大夫祭仲邑也释例云祭城在河南上有敖仓周公後所封也】曰不可先王耀德不观兵夫兵戢而时动动则威观则玩玩则无震是故周文公之颂曰载戢干戈载櫜弓矢我求懿德肆于时夏允王保之先王之於民也茂正其德而厚其性阜其财求而利其器用明利害之乡以文修之使之务利而辟害怀德而畏威故能保世以滋大昔我先王世后稷以服事虞夏及夏之衰也【谓太康也】弃稷不务【言太康弃废稷官】我先王不窋用失其官而自窜於戎狄之间不敢怠业时序其德遵修其绪修其训典朝夕恪勤守以敦笃奉以忠信弈世载德不忝前人【前人谓后稷也言不窋亦世载德不忝后稷及文王武王无不务农事】至于文王武王昭前之光明而加之以慈和事神保民无不欣喜商王帝辛大恶于民庶民不忍欣载武王以致戎于商牧【纣近郊地名牧野】是故先王非务武也勤恤民隐而除其害也夫先王之制邦内甸服邦外侯服侯卫宾服夷蛮要服戎翟荒服甸服者祭侯服者祀宾服者享要服者贡荒服者王日祭月祀时享岁贡终王先王之顺祀也有不祭则修意有不祀则修言有不享则修文有不贡则修名有不王则修德序成而有不至则修刑於是有刑不祭伐不祀征不享让不贡告不王於是有刑罚之辟有攻伐之兵有征讨之备有威让之命有文告之辞布令陈辞而有不至则增修於德无勤民於远是以近无不听远无不服今自大毕伯士之终也犬戎氏以其职来王【贾逵云大毕伯士犬戎氏之二君也白狼白鹿犬戎之职贡也按大毕伯士终後犬戎氏常以其职来王】天子曰【祭公穆王之意故云天子曰】予必以不享征之且观之兵无乃废先王之训而王几顿乎【几音祈】吾闻犬戎树敦率旧德而守终纯固其有以御我矣王遂征之得四白狼四白鹿以归自是荒服者不至诸侯有不睦者甫侯言於王作修刑辟王曰吁来有国有土告汝祥刑在今尔安百姓何择非其人何敬非其刑何居非其宜与两造具备师听五辞【汉书刑法志云五听一曰辞听二曰色听三曰气听四曰耳听五曰目听周礼云辞不直则言繁目不直则视眇耳不直则对荅惑色不直则貌赩气不直则数端也】五辞简信正於五刑五刑不简正於五罚五罚不服正於五过五过之疵官狱内狱閲实其罪惟钧其过五刑之疑有赦五罚之疑有赦其审克之简信有衆惟讯有稽无简不疑共严天威黥辟疑赦其罚百率閲实其罪劓辟疑赦其罚倍洒閲实其罪膑辟疑赦其罚倍差【倍中之差二百去三分一合三百　十三锾二两也宫刑其罚五百膑刑　轻其数岂加故知马孔之说非也】閲实其罪宫辟疑赦其罚五百率閲实其罪大辟疑赦其罚千率閲实其罪墨罚之属千劓罚之属千膑罚之属五百宫罚之属三百大辟之罚其属二百五刑之属三千命曰甫刑穆王立五十五年崩子共王繄扈立共王游於泾上密康公从【括地志云隂密故城在泾州鹑?县西东接县城故密国也】有三女犇之其母曰必致之王夫兽三为羣人三为衆女三为粲王田不取羣【曹大家云羣衆粲皆多之名也田猎得三兽王不尽收以其害深也】公行不下衆【曹大家云公诸侯也公之所与衆人共议也】王御不参一族夫粲美之物也衆以美物归女而何德以堪之王犹不堪况尔之小丑乎小丑备物终必亡康公不献一年共王灭密共王崩子懿王囏立懿王之时王室遂衰诗人作刺懿王崩共王弟辟方立是为孝王孝王崩诸侯复立懿王太子燮是为夷王【纪年云三年致诸侯翦齐哀公?帝王世纪云十六年崩也】夷王崩子厉王胡立厉王即位三十年好利近荣夷公大夫芮良正【芮伯也】谏厉王曰王室其将卑乎夫荣公好专利而不知大难夫利百物之所生也天地之所载也而有专之其害多矣天地百物皆将取焉何可专也所怒甚多而不备大难以是教王王其能久乎夫王人者将导利而布之上下者也使神人百物无不得极犹曰怵惕惧怨之来也故颂曰思文后稷克配彼天立我蒸民莫匪尔极大雅曰陈锡载周是不布利而惧难乎故能载周以至于今今王学专利其可乎匹夫专利犹谓之盗王而行之其归鲜矣荣公若用周必败也厉王不听卒以荣公为卿士用事王行暴虐侈傲国人谤王召公谏曰民不堪命矣王怒得卫巫使监谤者【监音口衔反监察也以巫人神灵有谤毁必察也】以告则杀之其谤鲜矣诸侯不朝三十四年王益严国人莫敢言道路以目厉王喜告召公曰吾能弭谤矣乃不敢言召公曰是鄣之矣防民之口甚於防水水壅而溃伤人必多民亦如之是故为水者决之使导为民者宣之使言故天子听政使公卿至於列士献诗【上诗风刺】瞽献典史献书【史太史也上书谏】师箴【音针师乐太师也上箴戒之文】瞍赋蒙诵百工谏庶人传语【传音逐缘反庶人微贱见时得失不得上言乃在街巷相传语】近臣尽规亲戚补察【言亲戚补王过失及察是非也】瞽史教诲耆艾修之而後王斟酌焉是以事行而不悖民之有口也犹土之有山川也财用於是乎出犹其有原隰衍沃也衣食於是乎生口之宣言也善败於是乎兴行善而备败所以产财用衣食者也夫民虑之於心而宣之於口成而行之若壅其口其与能几何王不听於是国莫敢出言三年乃相与畔袭厉王厉王出奔於彘【括地志云晋州霍邑县本汉彘县後改彘曰永安从鄗犇晋也】厉王太子静匿召公之家国人闻之乃围之召公曰昔吾骤谏王王不从以及此难也今杀王太子王其以我为讐而怼怒乎夫事君者险而不讐怼怨而不怒况事王乎乃以其子代王太子王太子竟得脱召公周公二相行政号曰共和【共音巨用反韦昭云彘之乱公卿相与和而修政事号曰共和也鲁连子云卫州共城县本周共伯之国也共伯名和好行仁义诸侯贤之周厉王无道国人作难王奔于彘诸侯奉和以行天子事号曰共和元年十四年厉王死于彘共伯使诸侯奉王子靖为宣王而共伯复归国于卫也世家云厘侯十三年周厉王出犇于彘共和行政焉二十八年周宣王立四十二年厘侯卒太子共伯余立为君恭伯弟和袭攻恭伯于墓上恭伯入厘侯羡自杀卫人因葬厘侯旁諡曰恭伯而立和为卫侯是为武公按此文共伯不得立而和立为武公武公之立在恭伯卒後年岁又不相当年表亦同明纪年及鲁连子非也】共和十四年厉王死于彘太子静长于召公家二相乃共立之为王是为宣王宣王即位二相辅之修政法文武成康之遗风诸侯复宗周十二年鲁武公来朝宣王不修籍于千亩【应劭云古者天子耕籍田千亩为天下先瓒曰籍蹈籍也按宣王不修亲耕之礼也】虢文公谏曰【括地志云虢故城在岐州陈仓县东西又云千亩原在晋州岳阳县北】不可王弗听三十九年战于千亩王师败绩于姜氏之戎宣王既亡南国之师乃料民於太原仲山甫【毛苌云仲山甫樊穆仲也括地志云汉樊县城在兖州瑕丘县西南古樊国仲山甫所封也】谏曰民不可料也宣王不听卒料民四十六年宣王崩【周春秋云宣王杀杜伯而无辜後三年宣王会诸侯田于圃日中杜伯起于道左衣朱衣冠操朱弓矢射宣王中心折脊而死国语云杜伯射王於鄗】子幽王宫湼立幽王二年西州三川皆震【按泾渭二水在雍州北洛水一名漆沮在雍州东北南流入渭此时以王城为东周镐京为西周】伯阳甫曰周将亡矣夫天地之气不失其序若过其序民乱之也阳伏而不能出隂迫而不能蒸於是有地震今三川实震是阳失其所而填隂也阳失而在隂原必塞原塞国必亡夫水土演而民用也土无所演民乏财用不亡何待昔伊洛竭而夏亡河竭而商亡今周德若二代之季矣其川原又塞塞必竭夫国必依山川山崩川竭亡国之徵也川竭必山崩若国亡不过十年数之纪也天之所弃不过其纪是岁也三川竭岐山崩三年幽王嬖爱襃姒【括地志云襃国故城在梁州襃城县东二百步古襃国也】襃姒生子伯服幽王欲废太子太子母申侯女而为后後幽王得襃姒爱之欲废申后并去太子宜臼以襃姒为后以伯服为太子周太史伯阳读史记曰【诸国皆有史以记事故曰史记】周亡矣昔自夏后氏之衰也有二神龙止於夏帝庭而言曰余襃之二君夏帝卜杀之与去之与止之莫吉卜请其漦而藏之乃吉於是布币而策告之龙亡而漦在椟而去之夏亡传此器殷殷亡又传此器周比三代莫敢发之至厉王之末发而观之漦流於庭不可除厉王使妇人裸而噪之漦化为玄鼋以入王後宫後宫之童妾既齓而遭之既笄而孕【笄音鸡礼记云女子许嫁而笄郑元云笄今簪】无夫而生子惧而弃之宣王之时童女謡曰檿弧箕服实亡周国於是宣王闻之有夫妇卖是器者宣王使执而戮之逃於道而见乡者後宫童妾所弃妖子出於路者【夫妇卖檿弧者宣王欲执戮之遂逃於路遇此妖子哀而收之】闻其夜啼哀而收之夫妇遂亡犇於襃襃人有罪请入童妾所弃女子者於王【国语云周幽王伐有襃襃人以襃姒女焉与虢石甫比也】以赎罪弃女子出於襃是为襃姒当幽王三年王之後宫见而爱之生子伯服竟废申后及太子以襃姒为后伯服为太子太史伯阳曰祸成矣无可奈何褒姒不好
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:41:10-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>