<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,桯史全文在线阅读,桯史全文在线下载,大玄古籍书库">
<meta name="description" content="宋岳珂撰，15卷。记载两宋故事，凡140余条。所述宋金和战、交涉诸事，皆较正史详备。。所录诗文，亦多足以旁资考证。。清毕沅撰《续资治通鉴》，采是书资证。是书始著录于《直斋书录解题》。旧版刻于浙江嘉兴，现残存亡卷，藏北京图书馆。元刊本为常熟瞿氏之铁琴铜剑楼所藏，陈璧曾校勘、批点之，款式悉依宋本，后代诸本多源于此本。明有成化本，嘉靖重刻本、《津逮》本、《学津》本、《稗海》本等。清修《四库全书》，收入是书。存明成化十一年江泝刊本、嘉靖中钱如京重刊本、天启间岳元声校刊本、《稗海》本等为十五卷本。又《历代小史》本、">
<title>桯史_岳珂_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">桯史</span> <br/>
          作者： <span class="inputVal" id="bkauthor">岳珂</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]83208</span> <br/>
          说明： <span class="inputVal" id="bkdec">宋岳珂撰，15卷。记载两宋故事，凡140余条。所述宋金和战、交涉诸事，皆较正史详备。 所录诗文，亦多足以旁资考证。 清毕沅撰《续资治通鉴》，采是书资证。是书始著录于《直斋书录解题》。旧版刻于浙江嘉兴，现残存亡卷，藏北京图书馆。元刊本为常熟瞿氏之铁琴铜剑楼所藏，陈璧曾校勘、批点之，款式悉依宋本，后代诸本多源于此本。明有成化本，嘉靖重刻本、《津逮》本、《学津》本、《稗海》本等。清修《四库全书》，收入是书。存明成化十一年江泝刊本、嘉靖中钱如京重刊本、天启间岳元声校刊本、《稗海》本等为十五卷本。又《历代小史》本、《说郛》本等为一卷本。1981年中华书局以《四部丛刊续编》影印元刊本为底本，参校各本，标点出版，书后有附录二十一条，以备考。</span> <br/>
          封面： <span class="inputVal" id="bkimg">Z_6477.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]桯史
[book_author]岳珂
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]83208
[book_dec]宋岳珂撰，15卷。记载两宋故事，凡140余条。所述宋金和战、交涉诸事，皆较正史详备。 所录诗文，亦多足以旁资考证。 清毕沅撰《续资治通鉴》，采是书资证。是书始著录于《直斋书录解题》。旧版刻于浙江嘉兴，现残存亡卷，藏北京图书馆。元刊本为常熟瞿氏之铁琴铜剑楼所藏，陈璧曾校勘、批点之，款式悉依宋本，后代诸本多源于此本。明有成化本，嘉靖重刻本、《津逮》本、《学津》本、《稗海》本等。清修《四库全书》，收入是书。存明成化十一年江泝刊本、嘉靖中钱如京重刊本、天启间岳元声校刊本、《稗海》本等为十五卷本。又《历代小史》本、《说郛》本等为一卷本。1981年中华书局以《四部丛刊续编》影印元刊本为底本，参校各本，标点出版，书后有附录二十一条，以备考。
[book_img]Z_6477.jpg


[book_title]卷一
张紫微原芝
高宗览娄陟明（寅亮）之议，垂意祖烈，诏择秦支，并建二王邸，恩礼未有隆杀也。会连岁芝生太宫，百执事多进颂诗，张紫微（孝祥）时在馆，独献文曰《原芝》。绍兴二十四年，芝生于太庙楹，当仁宗、英宗之室，诏群臣观瞻，奉表文德殿贺。既二年，芝复生其处，校书郎（臣）张孝祥作《原芝》曰："非天私我有宋，我祖宗在天，笃丕祐于子孙，明告之符，於惟钦哉！在昔仁祖登三咸五，以天下为公，授我英宗，以永我基祚，於惟钦哉！我圣天子躬济大业，既平既治，上怡下嬉。惟大本未立，社稷宗庙之灵，亦靡克宁飨，有烨兹芝，胡为乎来？天维显思，命不易哉，和气致祥，敢曰不然。曷不于他？乃庙产旃；曷不于他？于二宗之室；曷不于他？再岁再出，於惟钦哉！夫意则然，我祖宗之意则然，於惟钦哉！小（臣）敢告我圣天子，告我圣天子承天之意，承祖宗之意，早定大计，惟一无贰。纷以贰起，辛伯有言，惟贰惟一，治忽所原，匪弗图之，忧惟贰之惧。敢告圣天子为万世利，蠢尔小臣，越职罪死。弗罪以思，惟我圣天子〔此处疑有脱误〕，言有一得，以裨吾国，万死奚恤，渠敢爱死而畏越厥职。"上得之喜，即擢为南宫郎。于是内廷始渐有所别，迄于建储云。
艺祖禁谶书
唐李淳风作《推背图》。五季之乱，王侯崛起，人有倅心，故其学益炽。闭口张弓之谶，吴越至以遍名其子，而不知兆昭武基命之烈也。宋兴受命之符，尤为著明。艺祖即位，始诏禁谶书，惧其惑民志以繁刑辟。然图传已数百年，民间多有藏本，不复可收拾，有司患之。一日，赵韩王以开封具狱奏，因言犯者至众，不可胜诛。上曰："不必多禁，正当混之耳。"乃命取旧本，自己验之外，皆紊其次第而杂书之，凡为百本，使与存者并行。于是传者懵其先后，莫知其孰讹；间有存者，不复验，亦弃弗藏矣。《国朝会要》太平兴国元年十一月，诸州解到习天文人，以能者补灵台，谬者悉黥流海岛，盖亦障其流，不得不然也。
徐铉入聘
国初三徐，名著江左，皆以博洽闻中朝，而骑省铉，又其白眉者也。会修述职之贡，骑省实来，及境，例差官押伴。朝臣皆以辞令不及为惮，宰相亦艰其选，请于艺祖。玉音曰："姑退朝，朕自择之。"有顷，左珰传宣殿前司，具殿侍中不识字者十人，以名入。宸笔点其中一人，曰："此人可。"在廷皆惊，中书不敢请，趣使行，殿侍者慌不知所繇，薄弗获己，竟往渡江。始燕，骑省词锋如云，旁观骇愕。其人不能答，徒唯唯；骑省叵测，强聒而与之言。居数日，既无与之酬复者，亦倦且默矣。余按当时陶、窦诸名儒，端委在朝，若使角辩骋词，庸讵不若铉？艺祖正以大国之体，不当如此耳，其亦不战屈人，兵之上策欤！其后，王师征包茅于煜，骑省复将命请缓师，其言累数千言，上谕之曰："不须多言，江南亦何罪？但天下一家，卧榻之侧，岂容他人鼾睡耶！"大哉圣言，其视骑省之辩，正犹萤爝之拟羲舒也。骑省名甚著，三徐者，近世或概为昆弟。余嘉定辛未在故府，楼宣献（钥）尝出手编《辨鸾冈三墓》，余谢不前考。后读周文忠必大《游山录》，有卫尉卿延休、骑省铉、内史锴，盖父子甚明。而余已去国，不复得请益云。
石城堡寨
六朝建国江左，台城为天阙，复筑石头城于右，宿师以守，盖如古人连营之制。然古今议攻守者，多疑以为分兵力而无用。东阳陈同父（亮）尝上书乞移都建康，谓古台城当在今钟山，而大司马门在马军新营之侧，今城乃江南李氏所筑耳。使六朝因今城以守，则不费侯景辈数日力，何以历年如彼其久乎。因言曹武惠登长干，兀术上雨花台，城中秋毫不能遁。余尝亲历其地，其说皆是，第指古台城所在，要未有明据，亦出臆度。自清凉寺而上，皆古石头颓墉，犹可识其址，皆依山而高，然则六朝非不知备也。杨文节（万里）持漕节，尝有诗曰："已守台城更石城，不知并力或分营。六师只合环天阙，一垒真成借寇兵。向者王、苏俱解此，冤哉隗协可怜生。若言虎踞浑堪倚，万岁千秋无战争。"其旨明矣。淳熙乙未，郭棣帅淮东，筑维扬城，又旁筑一城曰堡寨，地皆砥平，相去余数里。虽牵制之势亦不相及，竟不晓何谓，犹不若石城之得失相半也。
汤岐公罢相
汤岐公（思退）相高宗，绍兴三十一年，以烦言罢。洪文安（遵）在翰林当直，例作平语，谏官随而击之，以祠去。孝宗朝再相，隆兴二年复罢。文安之兄文惠（适）适视草焉，又作平语，侍御史晁（公武）亦击之，文惠请外，上曰："公武言卿党思退，朕谓平词出朕意。"固却其章，仍徙户侍矣。盖其相两朝，再罢相，乃累洪氏二兄弟，先后若出一辙，可笑如此。岐公中间科时，与文敏（迈）实同年云。
南陔脱帽
神宗朝，王襄敏（韶）在京师，会元夕张灯，金吾弛夜，家人皆步出将帷观焉。幼子（寀）第十三，方能言，珠帽襐服，冯肩以从。至宣德门，上方御楼，芗云彩鳌，箫吹雷动，士女仰视，喧拥阗咽，转盻已失所在，驺驭皆恇扰不知所为。家人不复至帷次，狼狈归，未敢白请捕。襄敏讶其反之亟，问知其为南陔也，曰："他子当遂访，若吾十三，必能自归。"怡然不复求。咸叵测。居旬日，内出犊车至第，有中大人下宣旨，抱南陔以出诸车，家人惊喜，迎拜天语。既定，问南陔以所之。乃知是夕也，奸人利其服装，自襄敏第中已窃迹其后。既负而趋，南陔觉负已者之异也，亟纳珠帽于怀。适内家车数乘将入东华，南陔过之，攀幰呼焉。中大人悦其韶秀，抱置之膝。翌早，拥至上阁，以为宜男之祥。上问以谁氏，竦然对曰："儿乃韶之幼子也。"具道所以，上顾以占对不凡，且叹其早惠，曰："是有子矣。"令暂留，钦圣鞠视；密诏开封捕贼以闻，既获，尽戮之。乃命载以归，且以具狱示襄敏，赐压惊金犀钱果，直钜万。其机警见于幼年者，已如此。南陔，寀自号，政和间有文声，敢为不诎，亢其幼者也。余在南徐，与其孙（遇）游，传其事。
张元吴昊
景祐末，有二狂生曰张曰吴，皆华州人。薄游塞上，觇览山川风俗，慨然有志于经略。耻于自售，放意诗酒，语皆绝豪崄惊人，而边帅豢安，皆莫之知。伥无所适，闻夏酋有意窥中国，遂叛而往。二人自念不力出奇，无以动其听。乃自更其名，即其都门之酒家，剧饮终日，引笔书壁曰："张元、吴昊，来饮此楼。"逻者见之，知非其国人也，迹其所憩，执之。夏酋诘以入国问讳之义。二人大言曰："姓尚不理会，乃理会名耶！"时曩霄未更名，且用中国赐姓也。于是竦然异之，日尊宠用事。宝元西事，盖始此。其事国史不书，诗文杂见于《田承君集》、沈存中《笔谈》、洪文敏《容斋三笔》，其为人概可想见。文敏谓二人名，偶与酋同，实不详其所以更之意云。
王义丰诗
王（阮）者，德安人，仕至抚州守，尝从张紫微学诗。紫微罢荆州，侍总得翁以归，偕之游庐山。暇日，出诗卷相与商榷，自谓有得。山南有万杉寺，本仁皇所建，奎章在焉。紫微大书二章，其一曰："老干参天一万株，庐山佳处著浮图。秪因买断山中景，破费神龙百斛珠。"其二曰："庄田本是昭陵赐，更着官船载御书。今日山僧无饭吃，却催官欠意何如？"阮得此诗，独怃然不满意，曰："先生气吞虹蜺，今独少卑之，何也？"紫微不复言，送之江津。别去才两旬，而得湖阴之讣矣。紫微盖于此绝笔。阮是时亦自有二十八字，曰："昭陵龙去奎文在，万岁灵杉守百神。四十二年真雨露，山川草木至今春。"紫微大击节，自以为不及。既而复过是寺，又题其碑阴曰："碧纱笼底墨才干，白玉楼中骨已寒。泪尽当时联骑客，黄花时节独来看。"亦纡徐有味云。阮所作诗，号《义丰集》，刻江泮，其出于蓝者盖鲜，校官冯（椅）为之序。
琵琶亭术者
淳熙己酉，哲文倦勤，诏以北宫为重华宫。光宗既登极，群臣奉表请以诞圣日为重明节，如故事。时先君召还省闼，过乡邦，维舟琵琶亭。新暑初袢，小憩亭上，有术者以拆字自名，过矣。因漫呼问家人字迹，多奇中，命饮之酒，忽作而曰："近得邸报乎！重华、重明非佳名也。其文皆二千日，兆在是矣。"先君掩耳起立，亟以数镮谢遣之。既而甲寅之事，果如其言，此与太平兴国一人六十之谶无异。岂天道证应，固有数乎！抑符合之偶然也。
汴京故城
开宝戊辰，艺祖初修汴京，大其城址，曲而宛，如蚓诎焉。耆老相传，谓赵中令鸠工奏图，初取方直，四面皆有门，坊市经纬其间，井井绳列。上览而怒，自取笔涂之，命以幅纸作大圈，纡曲纵斜，旁注云："依此修筑。"故城即当时遗迹也。时人咸罔测，多病其不宜于观美。熙宁乙卯，神宗在位，遂欲改作，鉴苑中牧豚及内作坊之事，卒不敢更，第增陴而已。及政和间，蔡京擅国，亟奏广其规，以便宫室苑囿之奉，命宦侍董其役。凡周旋数十里，一撒而方之如矩，墉堞楼橹，虽甚藻饰，而荡然无曩时之坚朴矣。一时迄功第赏，侈其事，至以表记，两命词科之题，概可想见其张皇也。靖康胡马南牧，黏罕、斡离不扬鞭城下，有得色，曰："是易攻下。"令植炮四隅，随方而击之。城既引直，一炮所望，一壁皆不可立，竟以此失守。沉几远睹，至是始验。宸笔所定图，承平时藏秘阁，今不复存。
施宜生
施宜生，福人也。少游乡校，有僧过焉，与之言，引之鳣堂下，风檐杲日，援手周视曰："余善风鉴，子有奇相，故欲验予术耳。归，它日当语子。"又数年，过诸涂，宜生方踬场屋，不胜困，欲投笔，漫征前说，以所向扣之。僧出酒一壶，与之藉草饮，复援其手曰："面有权骨，可公可卿，而视子身之毛，皆逆上，且覆腕，然则必有以合乎此，而后可贵也。"时范汝为讧建剑，宜生心欲以严庄、尚让自期，而未脱诸口，闻其言大喜，杖策径谒，干以秘策，汝为恨得之晚，亟尊用之。亡何而汝为败，变服为佣，渡江至泰。有大姓吴翁者，家僮数千指，擅鱼盐之饶。宜生佣其间，三年，人莫之觉也。翁独心识之。一日，屏人问曰："天下方乱，英雄铲迹，亦理之常。我视汝非佣，必以实告，不然，且捕汝于官。"宜生不服，曰："我服佣事惟恭，主人乃尔置疑，请辞而已。"翁固诘之，则请其故。翁曰："汝动作皆佣，而微有未尽同者。余日者燕客，执事咸俊，而汝独孙诸侪，撤器有噫声，若欿然不怡，此鱼服而角也。我固将全汝，而何以文为？"宜生惊汗，亟拜曰："主实生我，不敢匿。"遂告之繇。翁曰："官购方急，图形遍城野，汝安所逃？龟山有僧，可托以心，余交之旧矣。介以入北，策之良也。"从之，翁赆之金，隐之衲，至寺，服缁童之服以求纳。主僧者出，俨然乡校之所见也，启缄而留之。余数旬，持桡夜济宜生于淮，曰："大丈夫富贵命耳！予无求报心，天实命汝，知复如何，必得志，毋忘中国，逆而顺，天所祐也。"虏法无验不可行，遂杀一人于道，而夺其符，以至于燕。上书自言道国虚实，不见用，縻而致之黄龙。会赦得释，因以教授自业。虏有附试畔归之士，谓之归义，试连捷。逆亮时有意南牧，校猎国中，一日而获熊三十六，廷试多士，遂以命题，盖用唐体。宜生奏赋曰："圣天子，讲武功，云屯八百万骑，日射三十六熊。"亮览而喜，擢为第一。不数年，仕至礼部尚书。绍兴三十年，虏来贺正旦，宜生以翰林侍讲学士为之使。朝廷闻之，命张忠定（焘）以吏部尚书侍读，馆之都亭。时戎盟方坚，国备大弛，而谍者传造舟调兵之事无虚日，上意不深信。馆者因以首丘风之，至天竺，微问其的。宜生顾其介不在旁，忽瘦语曰："今日北风甚劲。"又取几间笔扣之，曰："笔来！笔来！"于是始大警。及高景山告衅，而我粗有备矣，宜生实先漏师焉。归为介所告，烹而死。宜生方显时，龟山僧至其国，言于亮而尊显之，俾乘驿至京，东视海舟，号"天使国师"，不知所终。僧踪迹有异，淮人能言之。出入两境如跳河，轻财结客，又有至术，髡而侠者也。逆而显，顺而戮，岂其相然耶！椎埋于先，一折枝而赎其恶，固神理之所不容也。国史逸其事，余闻之淮士臧子西如此。
晋盆杅
余居负山，在湓城之中。先君未卜筑时，尝为戎帅皇甫斌宅，斌归于袁，虚其室。山有坚土，凡市之涂塈版筑，咸得而畚致之。无孰何者，遂罄其半，独余一面壁立。余家既来，始厉其禁，而山已不支。庆元元年五月，大雨隤其巅，古冢出焉。初仅数甓流下，其上有刻如瑞草，旁著字曰："晋永宁元年五月造。"又有匠者姓名曰张某，下有文如押字。隶或得之以献，莫知所从来。居数日而山隤，塈周半堕，骨发棺椁，皆无存矣。两旁列瓦碗二十余，左壁有一灯，尚荧荧，取之即灭。犹有油如膏，见风凝结不可抉。碗中有甘蔗节，它皆已化。有小瓷瓶，如砚滴，窍其背为虾蟆形，制其朴。足下有一瓦盆，如亵器。有铜带数銙，髹合，余者一片傅木，如铁。有半镜。一铜盆绝类今洗罗，殊无古制度，中有双鱼，盆底有四镮附着，不测其所以用。一铜杅，穴底，与市井庖人汁器同制。每甓著年月姓名，如先获者，环塈皆是。碣曰："晋征虏将军墓"，余既哀而掩之，既数日复雨，山无址，竟捏焉。余考《晋书》，永宁盖惠帝年号，距今九百余载。是时盖未有城郭，征虏之名，汉虽有之，在晋以此官显者，不著于史，又无名氏可见。甓范必有字，古人作事，如此不苟。押字之制，世以为起于唐韦陟五朵云，而不知晋已有之。余固疑其似而非，又不可强识，亦可异也。凡物皆腐，而灯烛尚明，骊山人鱼之说，固容有之。萧统《文选·吊冥漠君文》，亦有蔗，意其殽核之所重云。陶器以再隤皆碎裂，余或为亲识间持去。盆杅仅在，而余侍亲如闽，留于家。丙辰岁，诏禁挟铜者。州家大索以输严之神泉监，家人惧，杅复偕送官，独盆偶椟它所，今乃岿然存。其出其毁，要必有时，亦重可叹也。因志于此，以俟博识。
《桯史》　宋·岳珂

[book_title]卷二
行都南北内
行都之山，肇自天目，清淑扶舆之气，钟而为吴，储精发祥，肇应宅纬。负山之址，有门曰朝天，甫循其狭为太宫，又南为相府，斗拔起数峰，为万松八盘岭，下为钧天九重之居，右为复岭，设周庐之卫止焉。旧传谶记曰："天目山垂两乳长，龙骞凤舞到钱塘。山明水秀无人会，五百年间出帝王。"钱氏有国，世臣事中朝，不欲其语之闻，因更其末章三字曰"异姓王"，以迁就之，谶实不然也。东坡作《表忠观碑》，特表出其事，而谶始章。建炎元二之灾，六龙南巡，四朝奠都，帝王之真，于是乎验。朝天之东，有桥曰望仙，仰眺吴山，如卓马立顾。绍兴间，望气者以为有郁葱之符，秦桧颛国，心利之，请以为赐第。其东偏即桧家庙，而西则一德格天阁之故基也。非望挺凶，鬼瞰其室，桧薨于位，熺犹恋恋，不能决去，请以其侄常州通判烜为光禄丞，留莅家庙，以为复居之萌芽。言者风闻，遂请罢烜，并迁庙主于建康，遂空其居。高宗将倦勤，诏即其所筑新宫，赐名德寿居之，以膺天下之养者。二十有七年，清跸躬朝，岁时烨奕，重华继御，更慈福、寿慈，凡四侈鸿名，宫室实皆无所更。稍北连甍，为今佑圣观，盖普安故邸。庄文魏王、光宗皇帝，实生是间，今上亦于此开甲观之祥，益知天瑞地灵，章明有待，斗筲负乘，固莫得而妄据云。
奔粗字说
王荆公在熙宁中，作《字说》，行之天下。东坡在馆，一日因见而及之，曰："丞相赜微窅穷，制作某不敢知，独恐每每牵附，学者承风，有不胜其凿者。姑以奔、粗二字言之，牛之体壮于鹿，鹿之行速于牛，今积三为字而其义皆反之，何也？"荆公无以答，迄不为变。党伐之论，于是浸闿，黄冈之贬，盖不特坐诗祸也。
李顺吴曦名谶
淳化四年十二月，蜀寇王小波死，李顺继之。明年正月己巳，即蜀王位。五月丁巳，两川招安使王继恩克成都，顺就擒。开禧三年正月，大将吴曦叛蜀，归款于虏；甲午，即蜀王位；丁酉，受虏册。二月乙亥，随军转运安（丙）奉密诏枭曦于兴州。说者析顺字，谓居川之傍一百八日；折曦字，谓三十八日，我乃被戈。较其即位、受册之日，不差毫发，又俱终始于蜀，嘻！亦异矣。
隆兴按鞠
隆兴初，孝宗锐志复古，戒燕安之鸩，躬御鞍马，以习劳事，仿陶侃运甓之意。时召诸将击鞠殿中，虽风雨亦张油帟，布沙除地。群臣以宗庙之重，不宜乘危，交章进谏，弗听。一日，上亲按鞠，折旋稍久，马不胜勤，逸入庑间，檐甚低，触于楣。侠陛惊呼失色，亟奔凑，马已驰而过。上手拥楣，垂立，扶而下，神彩不动，顾指马所往，使逐之。殿下皆称万岁，盖与艺祖抵城挽鬃事，若合符节，英武天纵，固宜有神助也。
东坡属对
承平时，国家与辽欢盟，文禁甚宽，辂客者往来，率以谈谑诗文相娱乐。元祐间，东坡寔膺是选。辽使素闻其名，思以奇困之。其国旧有一对曰"三光日月星"，凡以数言者，必犯其上一字，于是遍国中无能属者。首以请于坡，坡唯唯谓其介曰："我能而君不能，亦非所以全大国之礼。'四诗风雅颂'，天生对也，盍先以此复之。"介如言，方共叹愕。坡徐曰："某亦有一对，曰'四德元亨利'。"使睢盱，欲起辨，坡曰："而谓我忘其一耶？谨閟而舌，两朝兄弟邦，卿为外臣，此固仁祖之庙讳也。"使出不意，大骇服。既又有所谈，辄为坡逆夺，使自愧弗及，迄白沟，往反齚舌，不敢复言他。
富翁五贼
东阳陈同父资高学奇，跌宕不羁。常与客言，昔有一士，邻于富家，贫而屡空，每羡其邻之乐。旦曰，衣冠谒而请焉。富翁告之曰："致富不易也。子归斋三日，而后予告子以其故。"如言复谒，乃命待于屏间，设高几，纳师资之贽，揖而进之，曰："大凡致富之道，当先去其五贼。五贼不除，富不可致。"请问其目，曰："即世之所谓仁、义、礼、智、信是也。"士卢胡而退。同父每言及此，辄掀髯曰："吾儒不为五贼所制，当成何等人耶！"既魁癸丑多士，一命而卒。先一年，尝以诖误系大理，光宗知其名，特诏赦之。是岁胪传，有因廷策指时政之失，而及其事者，名亦在鼎甲，联镳入团司，同父见之不悦，终期集如始见云。
太学祭斋碑
国学以古者五祀之义，凡列斋扁榜，至除夕，必相率祭之。遂以为炉亭守岁之酌，祝辞惟祈速化而已。群儒执事者，帽而不带，以縚代之，谓之叨冒。爵中皆有数鸭脚，每献则以酒沃之，谓之侥幸。凡今世之登科级者，人或窃以此目之，则怫然而怒。孰知堂堂成均，乃有愿而不获者乎！余谓不然，蜡狂之戏，以弛张观之，可也。余里士柳三聘肄业立礼斋，尝为余言如此。
泉江三地名
余外家居泉之石龟，其傍有天圣间皇城使苏某者墓，后垅中断，田其间，曰"狗骨洋"。九江陶氏有骁卫将军鉴墓于石龙山之原，山折而南，沟而绝之，曰"掘断岭"。石门涧有支阜，下至落拖山，据其支之腰皆田，田中有大畦焉，砥平而高，可播种石余，曰"铜钉丘"。传者谓其地有休符，太史尝占之，以闻于朝，有诏夷铲。洋故有神，工每欲成，辄役万鬼而填之，役夫不得休。有宿其傍者，闻鬼言，以为所畏者犬厌耳。遂烹群犬而置骨焉，钉以铜，为书符篆以绝地脉。或曰杀童男女瘗其下为厌胜，是为童丁，说皆不根诞谩。然余尝亲历其地，丘乃一平畴，在大畈中支阜之下，犹十余里，所止处初无冢穴，莫知其所以用。洋与岭俱隐然有锄治故迹，耕者或谓得骨于故处。考之业主之质剂，则地名皆信然，殊不可晓。清台考验，近世罕有精者。妄一男子，谓某所有某气，辄随而发之，戕人用牲，劳民以夷堙，诘应于恍惚，固清朝之所不为也。他所如此名者，比比而是，要皆山有偶然低洼，相袭而益讹。考之载籍，皆无所见。惟《续皇王宝运录》有唐金州刺史崔尧封，用太白山人之说，掘牛山黄巢谷金桶水一事，不书于唐史，盖不经之说。而余所书崇宁凿阜城王气，仅杂见于野史云。
牧牛亭
金陵牧牛亭，秦氏之丘垅在焉。有移忠、旌忠寺，相去五里，金碧相照，杨诚斋尝乘轺过之，题诗壁间，曰："函关只有一穰侯，瀛馆宁无再帝丘？天极八重心未死，台星三点拆方休。只看壁后新亭策，恐作移中属国羞。今日牛羊上丘垅，不知丞相更嗔不？"复自注其下云："秦暮年起大狱，必杀张德远、胡邦衡等五十余人，不知诸公杀尽，将欲何为？奏垂上而卒。故有'新亭'之句，然初节似苏子卿，而晚谬。"余尝过其地，二刹正为其家不检子孙所挠，主僧相继而逃去。有一支位者主之，以寺归之官，刻大碑于门，不许其家人之与其事，始稍复振。桧墓前队碑，宸奎在焉，有其额而无其辞。卧一石草间，曰："当时将以求文，而莫之肯为，今已矣！"桧在虏，不久即逃归，挞辣实纵之，不知何以似子卿也？
黠鬼酝梦
清漳杨汝南，少年时，以乡贡试临安。待捷旅邸，夜梦有人以油沃其首，惊而寤。膀既出，辄不利，如是者三，窃怪之。绍兴乙丑，复与计偕，惧其复梦也，榜揭之夕，招同邸者告以故，益市酒殽，明烛张博具，相与剧饮，期以达旦。夜向阑，四壁咸寂，有仆曰刘五，卧西牖下，呻呼如魇。亟振而呼之醒，乃具言初以执灸之勚，视博方酣，幸主之不呼，窃就枕。忽有二人者扛油鼎自楼而登，仓皇若有所访，顾见主之在坐也，执而注之，我怒而争，是以魇。汝南闻之大恸，曰："二千里远役，今复已矣！"同邸亦相与叹咤，为之罢博。及明，漫强之观榜，而其名俨然中焉。视榜陈于地，黯若有迹，振衣拂之，油渍其上，盖御史莅书淡墨，以夜仓猝覆灯碗，吏不敢以告也。宛陵吴胜之（柔胜），淳熙辛丑得隽于南宫，将赴廷对，去家数十里，有地名曰朱唐，舟行之所必经。里之士夜梦有语之者曰："吴胜之入都，至朱唐而反矣。"起而告诸人，时吴有亲，在垂白，意其或尼于行也，私忧之，既而无他。集英赐第，乃在第三甲，上曰朱（端常），继之者曰唐（廙），始悟所梦。里士怒曰："吴胜之登科，何与我事，鬼乃侮我耶！"二事绝相类。要知科第有定分，非可以智力求也。唐有升甲恩，今《登科记》非元次第云。汝南，余外祖母杨宜人之兄，外家能诵传之。嘉定庚午，余官故府，与胜之为僚，皆亲闻其言。
望江二翁
舒之望江，有富翁曰陈国瑞，以铁冶起家。尝为其母卜地，青乌之徒辐集，莫适其意。有建宁王生者，以术闻，延之逾年，始得吉于近村，村有张翁者业之。国瑞治家，未尝问有无，一以诿其子。王生乃与其子计所以得地，且曰："陈氏卜葬，环数百里莫不闻，若以实言，则龙断取赀，未易厌也。"于是伪使其冶之隶，如张翁家，议圈豕，若以祷者，因眺其山木之美而誉之曰："吾冶方乏炭，此可窑以得赀，翁许之乎？"张翁固弗疑也，曰："诺！"居数日，复来，遂以钱三万成约。国瑞始来，相其山，大喜，筑垣缮庐，三阅月而大备，遂葬之。明年清明，拜墓上，王与子偕，忽顾其子曰："此山得之何人？厥直凡几？"子以实告。又顾王曰："使不以计胜，则为直当几何？"曰："以时贾商之，虽廉犹三十万也。"国瑞亟归，命治具鞍马，谒张翁而邀之，至则馆焉。盛殽酝，相与款洽者几月，语皆不及他。翁既久留，将告归，复张正堂而宴之。酒五行，辇钱缗三百，置之阼，实缣于篚，酌酒于斝而告之曰："予葬予母，人谓其直之朘，请以此为翁寿。"翁错愕曰："吾他日伐山，而薪不盈千焉，三万过矣，此恶敢当！"国瑞曰："不然！葬而买地，宜也；诡以为冶，则非也。余子利一时之微，以是绐翁。人皆曰直实至是，用敢以为请，凡予之为，将以愧吾子之见科忘义者。"翁卒辞曰："当时固已许之，实又过直，子欲为君子，老夫虽贱，可强以非义之财耶！"固授之，往反撑拒，诘旦拂衣去。国瑞乃怒其子曰："汝实为是，必为我致之！"不得已，密召其子畀焉，曰："是犹翁也。"翁竟不知。嗟夫，世之人以市道相交，一钱之争，至于死而不悔，闻二人之风，亦可以少愧乎！
刘改之诗词
庐陵刘改之（过）以诗鸣江西，厄于韦布，放浪荆、楚，客食诸侯间。开禧乙丑，过京口，余为饷幕庾吏，因识焉。广汉章以初（升之），东阳黄几叔（机），敷原王安世（遇）、英伯（迈），皆寓是邦。暇日，相与蹠奇吊古，多见于诗，一郡胜处皆有之。不能尽忆，独录改之《多景楼》一篇曰："金焦两山相对起，不尽中流大江水。一楼坐断天中央，收拾淮南数千里。西风把酒闲来游，木叶渐脱人间秋。关河景物异南北，神京不见双泪流。君不见王勃词华能盖世，当时未遇庸人耳。翩然落托豫章游，滕王阁中悲帝子。又不见李白才思真天人，时人不省为谪仙。一朝放迹金陵去，凤凰台上望长安。我今四海游将遍，东历苏杭西汉沔。第一江山最上头，天地无人独登览。楼高意远愁绪多，楼乎楼乎奈尔何！安得李白与王勃，名与此楼长突兀。"以初为之大书，词翰俱卓荦可喜，嘱余为刻楼上，会兵事起，不暇也。又，嘉泰癸亥岁，改之在中都，时辛稼轩（弃疾）帅越，闻其名，遣介招之。适以事不及行，作书归辂者。因效辛体《沁园春》一词，并缄往，下笔便逼真。其词曰："斗酒彘肩，醉渡浙江，岂不快哉！被香山居士，约林和靖，与苏公等，驾勒吾回。坡谓西湖正如西子，浓抹淡妆临照台。诸人者，都掉头不顾，只管传杯。〓白云天竺去来，图画里，峥嵘楼观开。看纵横二涧，东西水绕，两山南北，高下云堆。逋曰不然，暗香疏影，只可孤山先探梅。蓬莱阁访稼轩未境，且此徘徊。"辛得之大喜，致馈数百千，竟邀之去。馆燕弥月，酬唱亹亹，皆似之，逾喜。垂别，周之千缗，曰："以是为求田资。"改之归，竟荡于酒，不问也。词语峻拔，如尾腔对偶错综，盖出唐王勃体而又变之。余时与之饮西园，改之中席自言，掀髯有得色，余率然应之曰："词句固佳，然恨无刀圭药，疗君白日见鬼证耳！"坐中哄堂一笑。既而别去，如昆山，大姓某氏者爱之，女焉。余未及瓜，而闻其讣。以初后四年来守九江，以忧免，至金陵亦卒。游从历历在目，今二君墓木拱矣，言之于邑。
金华士人滑稽
叶丞相（衡）罢相，归金华里居，不复问时事，但召布衣交，日饮亡何。一日，觉意中忽忽不怡，问诸客曰："某且死，所恨未知死后佳否耳？"一士人在下坐，作而对曰："佳甚！"丞相惊顾，问何以知之，曰："使死而不佳，死者皆逃归矣。一死不反，是以知其佳也。"满坐皆笑。明年，丞相竟不起。王中父（观之）宰德化，暇日，为余戏言。士人姓金，滑稽人也。
贤已图
元祐间，黄、秦诸君子在馆。暇日观画，山谷出李龙眠所作《贤已图》，博奕、樗蒲之俦咸列焉。博者六七人，方据一局，投进盆中，五皆玈，而一犹旋转不已，一人俯盆疾呼，旁观皆变色起立，纤秾态度，曲尽其妙，相与叹赏，以为卓绝。适东坡从外来，睨之曰："李龙眠天下士，顾乃效闽人语耶！"众咸怪，请其故，东坡曰："四海语音言六皆合口，惟闽音则张口，今盆中皆六，一犹未定，法当呼六，而疾呼者乃张口，何也？"龙眠闻之，亦笑而服。
《桯史》　宋·岳珂

[book_title]卷三
岁星之祥
建炎庚戌，狄骑饮海上，躬御楼船，次于龙翔。秋，驻跸会稽。时虏初退，师尚宿留淮、泗，朝议凛凛，惧其反旆，士大夫皆有杞国之忧。范丞相（宗尹）荐朝散大夫毛随有甘石学，有诏赴行在所。随入对言："按《汉志》，岁星所在，国不可伐。昔汤之元祀，岁星顺行，与日合于房，房心，宋、亳分也。周武王至丰之明年，岁星顺行，与日合于柳，留于张，柳、张，河、洛分也。故汤征无敌，余庆貤衍，犹及微子。武王定鼎郏、鄏，而周公迄营成周，四方以无侮。今年冬，岁当躔而兴宋，自此虏必不能南渡矣。然御戎上策，莫先自治，愿修政以应天道。"上大喜，既而果不复来。绍兴辛巳，逆亮渝盟，有上封者言吾方得岁，虏且送死，诏以问太史，考步如言。陈文正（康伯）当国，请以著之亲征诏书，故其辞有曰："岁星临于吴分，冀收淝水之勋；斗士倍于晋师，当决韩原之胜。"盖指此。是冬，亮遂授首，二事之验，不差毫厘。盖宋，国之号，而吴则今时巡之所都，天意笃棐，于是益昭昭矣。随家衢之江山，后亦不显。
梓潼神应
逆曦将叛前事之数月，神思昏扰，夜数跃起，寝中叱咤四顾，或终夕不得寝，意颇悔，欲但已。其弟晛力怂恿之，曰："是谓骑虎，顾可中道下耶？"曦家素事梓潼，自玠、璘以来，事必祷，有验。乃斋而请。是夕，梦神坐堂上，已被赭玉谒焉。因告以逆，且祈卜年之修永，神不答，第曰："蜀土已悉付安丙矣。"既寐大喜，谓事必遂。时安以随军漕在鱼关驿，召以归，命以爰立。安顾逆谋坚决，触之且俱靡，惟徐图可以得志，不得已诺之。犹辞相印，遂以丞相长史权知都省事授之。居逾月而成获嘉之绩，梓潼在蜀，著应特异。绍兴壬子，泸人杀帅张孝芳，盖尝正昼见于阅武堂，逆党恇溃，以迄天诛。相安之梦，得之蜀士；泸之变，在京魏公（镗）帅蜀时，庆元己未，余在中都，亲闻之。其他盖不可缕数云。
机心不自觉
秦桧在相位，颐指所欲为，上下奔走，无敢议者。曹泳尹天府，民间以乏见镪告，货壅莫售，日嚚而争，因白之桧。桧笑曰："易耳！"即席命召文思院官，未至，趣者络绎，奔而来，亟谕之曰："适得旨，欲变钱法，烦公依旧夹锡样铸一缗，将以进入，尽废见镪不用。"约以翌午毕事。院官不敢违，唯而退，夜呼工鞴液，将以及期。富家闻之大窘，尽辇宿藏，争取金粟，物贾大昂，泉溢于市。既而样上省，寂无所闻矣。都堂左揆阁前有榴，每著实，桧嘿数焉。忽亡其二，不之间。一日，将排马，忽顾谓左右取斧伐树。有亲吏在旁，仓卒对曰："实甚佳，去之可惜。"桧反顾曰："汝盗吾榴。"吏叩头服。盖其机阱根于心，虽嵬琐弗自觉，此所谓莫见乎隐者，亦可叹也！
馆娃浯溪
灵岩、中宫为苏、永胜概，吊古者多诗之。近世王义丰、杨诚斋为之赋，植意卓绝，脱去雕篆畦畛。余得之王英伯录藏焉。义丰赋馆娃曰："泛浮玉之北堂，得馆娃之遗基，从先生而游焉，揖夫差而吊之。或曰：是可唾也，奚以吊为哉！夫沈湎以丧国，固君人之失道，然而有钟鼓者，胡可以弗考，闻管箭籥者，民喜而相告。苟厥妃之当爱，惟恐王之不好矣，是则女乐亦可少乎！必曰夏有末喜，商有妲己，周有褒姒，而吴以西子，苟求其故，未必专于此也。齐有六嬖，威公以兴，正而不谲，圣人称焉。非夫九合一正之业，得仲父以当其任，则其一己之内，少有以自适者，举不足以害成耶！关大夫进，夏德岂昏；微子得政，商岂秽闻。苏公、家父并用，则烽火岂得妄举；子胥不见戮，则吴之离宫、别馆，至于今可存。抑夫差之资异，在列国亦翘楚，一战而越沮，再会而诸侯惧。使仅得一中佐，置双翼于猛虎，惟自剖其骨鲠，而放意于一女。敌乘其间，无以外御，杯酒之失何足问，独为此邦惜杀士之举也。此士不遭杀，夫差不可愚，苎罗之姝，适足为我娱，胡得而窃吾之符；荣楯可居，适足华吾庐，胡足以隳吾之都。惟忠良之既诛，始猖狂而自如。台兮姑苏，舟兮太湖；食兮鲙鲈，曲兮栖乌。宿兮嫔嫱，修明兮夷光；二八兮分明，捧心兮专房。径兮采香，屟兮响廊；笑倚兮玉床，奈乐兮东方。稻蟹种兮不遗，争盟兮黄池；无人兮箴规，有仇兮相窥。至德之庙，遂为禾黍，悉陂池与台榭，倏一变而梵宇。入笙歌于海云，令声钟而转鼓，俨麛鹿之容与，瞰僧仪而观睹。骇越垒以在望，奚五戎之阅武，松引韵以鸣咽，柳颦眉而凝伫。山黯黯兮失色，水汹汹兮暴怒，追此谬于千里，本差之于毫厘。譬之养生，捐其良医，逮疾作于中夜，懵药石之不知。志士仁人，所为太息于斯焉，盖尝反覆于此。窃谓种、蠡亦可哂也。勾践方明，举国以听，十年生聚，十年教训，以此众战，何伐不定，何至假负薪之女，为是可耻之胜哉！始其土城，诲淫自君，终焉五湖，合欢其臣。青溪之典不正，金谷之义不立，滺滺扁舟，遂其全璧。使之脱鼎中之鱼，而群沙头之鹭；返耶溪之莲，而吐洞庭之橘，窃谓越之君臣何其陋于此役也。越则陋矣，吴亦太庸。士目既抉，夫谁纳忠，可罪人之亡已，其自反而责躬乎！公既然雍，相与敛容，起视四山之中，觉萧萧兮悲风。"诚斋赋浯溪曰："予自二妃祠之下，故人亭之旁，招招渔舟，薄游三湘。风与水兮俱顺，未一瞬而百里；欻两峰之际天，俨离立而不倚：其一怪怪奇奇，萧然若仙客之鉴清漪也；其一蹇蹇谔谔，毅然若忠臣之蹈鼎镬也。怪而问焉，乃浯溪也。盖〈广吾〉亭在南，峿台在北；上则危石对立而欲落，下则清潭无底而正黑；飞鸟过之，不敢立迹。余初勇于好奇，乃疾趋而登之；挽寒藤而垂足，照衰容而下窥。余忽心动，毛发森竖；乃迹故步，还至水浒；削苔读碑，慷慨吊古。倦而坐于钓矶之上，喟然叹曰：惟彼中唐，国已膏盲；匹马北方，仅或不忘。观其一过不父，日杀三庶，其人纪有不斁矣夫！曲江为箧中之羽，雄狐为明堂之柱，其邦经有不蠹矣夫！水、蝗税民之亩，融、坚椎民之髓，其天人之心有不去矣夫！虽微禄儿，唐独不队厥绪哉？观马嵬之威垂，涣七萃之欲离；殪尤物以说焉，仅平达于巴西。吁不危哉！嗟乎！齐则失矣，而楚亦未为得也。灵武之履九五，何其亟也？宜忠臣之痛心，寄《春秋》之二三策也！虽然，天下之事，不易于处而不难于议也。使夫谢奉册于高邑，将禀命于西帝；违人欲以图功，犯众怒以求济：天下之士，果肯欣然为明皇而致死哉？盖天厌不可以复祈，人溃不可以复支；何哥舒之百万，不如李、郭千百之师？推而论之，事可知矣。且士大夫之捐躯，以从吾君之子者，亦欲附龙凤而攀日月，践台斗而盟带砺也。一复莅以耄荒，则夫千麾万旟，一呼如响者，又安知其不掉臂也耶？古语有之：'投机之会，间不容穟。'当是之时，退则七庙之忽诸，进则百世之扬觯：嗟肃宗处此，其实难为之。九思而未得其计也！已而舟人告行，秋日已晏；太息登舟，水駃于箭。回瞻两峰，江苍茫而不见。"义丰赋中称先生，盖时从范石湖（成大）游。诚斋则以环辙湘、衡，过颜元碑下耳。二地出处本不伦，笔力到处，便觉夫差、肃宗无所逃罪。独恨管子趋霸之说，不可以训，如为唐谋则忠。今两刹中皆无此刻，而酲梦复语，往往满壁间云。
天子门生
盘石赵（逵），以绍兴辛未魁集英之唱。后三年，以故事召归为校书郎。时秦桧老矣，怙权杀天下善类以立威，搢绅胁息。赵至，一见光范，桧适喜，欲收拾之。问知其家尚留蜀，曰："何不俱来？"赵对以贫未能致，桧顾吏嗫嚅语，有顷，奉黄金百星以出，曰："以是助舟楫费。"赵出不意，力辞之。吏从以出。同舍郎或劝以毋怫桧意者，赵正色曰："士有一介不取，予独何人哉！君谓冰山足恃乎！"劝者缩颈反走。吏不得已归，犹不敢以其言白。桧已不乐，居久之，语浸闻，桧大怒曰："我杀赵逵，如猕狐兔耳，何物小子，乃敢尔耶。"风知临安府曹泳，罗致其隶辈，而先张本于上曰："近三馆士不检，颇多与宫邸通，臣将廉之，其酝祸不浅矣。"会得疾，十月而有绛巾之招。高宗更化，微闻其事。十一月，亟诏兼官朱邸，继复召对，擢著作佐郎，谓之曰："卿乃朕自擢，秦桧日荐士，曾无一言及卿，以此知卿不附权贵，真天子门生也。"又曰："两王方学诗，冀有以切磋之。"上意盖欲以此破前谤。赵之未召，实为东川佥幕。总领符（行中）有子预荐，意其为类试官，密以文属之，赵不启缄，掷几下。既而符氏子不预榜，总因以他事捃摭之甚峻，然卒不能洿。赵之介特有守，盖已见于初筮云。
姑苏二异人
姑苏有二异人，曰何蓑衣，曰呆道僧，踪迹皆奇诡。淳熙间名闻一时，士大夫维舟者，率往访之，至今吴人犹能言其大略。何本淮阳朐山人，书生也。祖执礼，仕至朝议大夫，世为鼎族，遭乱南来，寓于郡。尝授业于父，已能文，一旦焚书裂衣遁去，人莫之知。既乃归，被草结庐于天庆观之龙王堂，佯狂妄谈，久而皆有验。卧草中，不垢不秽；晨必一至吴江，溲焉。郡至吴江五十里，往反不数刻，人固讶之。会有一瘵者，拜谒乞医，何命持一草去，旬而愈，始翕然传蓑可愈病。亦有求而不得，随辄不起者，于是远近稍敬异之。孝宗在位，忽梦有蓑而跣、哭而来吊，问之，曰："臣，苏人也。"诘其故，则不肯言。寤以语左珰，时上意颇崇缁抑黄，弗深信也。居月余，成恭后上仙，庄文继即世。珰因进勉释而及之，意欲以验前定宽上心，上矍然忆昨梦，辍泣而叹。珰进曰："臣微闻苏有何姓者，类其人，它日固未敢言。"因道其所为，上大惊，有沼渝遣，不至。上尝燕居深念，以规恢大计，累年未有所属；且坤仪虚位，图所以膺佐珰承颜之重者，焚香殿中，默言曰："何诚能仙，顾必知朕意。"遂授珰以香茗，曰："汝见何，则致贽而已，问所以来，则曰：'陛下自祷，我不及知。'视其何以复命。"珰承命惟谨。何忽掉首吴音曰："有中国人，即有蕃人，有日即有月，不须问。"趣之去，既复呼还曰："所问者姓，我犹忘之，但言朱家例子，不可用也。"使者归奏，上曰："是能知我心。"遂赐号通神先生，筑通神庵于观之内，亲御宝跗书扁以宠之。已而，成肃正中宫，归谢氏，盖本朝故事。惟钦成本姓崔，后育任氏、朱氏，既而惟从朱姓，不复归，上意尝欲以为比而未决也；北伐之议，亦少息焉。先是观中诸黄冠以殿宇既毁，欲试其验，群造其庐，拜且白之，何从求疏轴。主者谩以与，何笑曰："来日自有施者。"至午，使者果宋，既答，则曰："我不能入觐，以此累使者。"上闻而益奇之。会浙西赵宪（伯骕）亦为之请，遂肆笔金阙寥阳殿额，出内帑缗钱万，绘事一新，以答其意。上每岁以珰将命，即其居设千道斋，合云水之士，施予优普。一岁偶逾期，咸讶而请，亟起于卧，摇手瞬目而招之曰："亟来！亟来！"珰是日舟至平望，乃见何在岸浒，招而呼。踵庐言之，众白何固未尝出也，因言所以，其状良是。呆道僧者，实本郡人，为兵家子，少有所遇，何旧与之友狎。不知几何时，髡而髽，曰似道似僧，故曰道僧。状不慧，而言发奇中，与何颉颃。好荡游市井间，见人必求钱，止于三，随即与之贫者。何既不趋召，它日珰或荐道僧，上欲见之，何挽呼不使去，曰："是将捉汝、缚汝、监汝、不容汝来矣。"道僧来见于内殿，不拜，所言不伦。上狎之，使出入勿禁，且命随龙人元居实总管者馆之。元惧其逃，猝无以应上命，果日使十人从之，所至不舍。逾年归见何，何以杖垢逐之，至死，讫不与接一谈。重华倦勤，复使召之，不肯就，邀守万端，三年而致之。绍熙甲寅春，道僧入北内，坐榻前曰："今日六月也，好大雪。"侍珰咸笑，顾曰："尔满身皆雪，而笑我狂耶！"相与罔测，亦莫以为意。至季夏八日，而至尊厌代矣，缟素如言焉。二人勇于啖肉，食至十数斤，独皆不饮酒，亦不言其所以然也。何又能耐寒暑，余兄周伯言，有元某者，丙午岁七十矣，尝言自丱角见之，颜色无少异。苏有妄道士，日从之游，将仿其为，何不怒，独冒雪驰至垂虹而浴，道士不能偕，惭而去。余兄往见之，颇能言宦历所至，酷不喜韩子师。方为守，千骑每来，则提击而骂之，亦有人所不堪者，子师素严厉，于此不以为忤也。道僧先数年卒；何，庆元间犹在，相传百余岁矣。洪文敏《夷坚辛志乙三志》亦杂载其事，虽微不同，要皆履奇行怪，有不可致诘者，故著之。
赵希光节概
吴畏斋（猎）谕蜀，有邛守杨熹者，颇从輶轩，羾所闻，因道资中赵希光节概甚悉。余兄德夫，时从幕府，得其书以示余，杨之言曰："赵昱，字希光，淳熙宰相卫公（雄）之子。少苦学，以司马、周、程氏为师，每谓存天性之谓良贵，充诸已之谓内富，故漠然不以利禄动其心。出仕二十余年，仅一磨勘，历任不满三考，其恬退如此。汛扫一室，左图右书，尽昼夜积日月不舍，终身弗改。先是卫公相孝宗皇帝，一日奏事，上从容语及郑丙，曰：'郑丙不晓事，问他吴挺，乃云：小孩儿解甚底！'卫公曰：'以大将比小儿，丙诚不晓事。然以臣见，挺虽有所长，亦有所短。'上曰：'何故？'公曰：'为人细密警敏，此其所长；然敢于欺君父，又恃其憸巧，而愚弄士大夫，此其所短。但朝廷用之，不得其地。'上曰：'何渭不得其地？'卫公曰：'往年恢复至德顺，中原父老，簟食壶浆以迎王师者，肩摩袂接，悉取免敌钱，大失民望，迄以无功。中原之人，至今怨此子，深入骨髓，而朝廷乃使之世为西将，西人又以二父故，莫不畏服，挺亦望宣抚之任久矣。蜀虽名三军，二军仅当其偏裨，虽陛下神武御将，百挺何能为？然古帝王长虑却顾，为子孙万世之计，似不如此。'上大感悟。后挺死，朝廷虽略行其言，已而复故。开禧丁卯，吴曦僣叛，昱每念卫公此语，辄投地大恸，或至气绝不苏。初，欲买舟顺流而东，贼以兵守蜀门，弗果行。于是制大布之衣，每有自关表避乱而归者，辄号泣吊之。亟贻书成都帅臣杨辅，谓逆雏骄竖，干乱天纪，痛哉宗社！哀哉苍生！此直愚呆无知，为虏所啖，逆顺昭然，其下未必皆乐从，肘腋之间，祸将自作，事尚可为，因劝以举义。遂绝粒，至于卧疾不能起，犹昼夜大号，声达于外，置一剑枕间，每举欲自刺，辄为家人捍之而止。如是数四，终不食而死。"熹所纪具是，不复损益。余生虽晚，尚及识卫公父子。绍熙壬子冬，先君捐馆于广，余甫十龄，护丧北归。卫公以宁武之节，来治于洪。余舟过章江，亟命幕属来唁，亲以文奠焉。余已卒无时之哭，因谒棨下，援手言畴昔，歔欷不自胜。顾余甚幼，遣使从先夫人求余程业，颇奇其不慑，赏其词语而怜其蚤孤也。余归，未释绖而卫公薨，软车西诉，余辂希光于琵琶，颀然温厚，今想见之，已足以信熹之传。时方暑，待亭上，亲吏言希光方治养生术，以子午时有所行，谢客，移数晷，乃得见，冲澹无竞，其素也。卫公止一子，希光虽重继体之托，亦无訾云。
稼轩论词
辛稼轩守南徐，已多病谢客，子来筮仕委吏，实隶总所，例于州家殊参辰，旦望贽谒刺而已。余时以乙丑南宫试，岁前莅事仅两旬，即谒告去。稼轩偶读余《通名启》而喜，又颇阶父兄旧，特与其洁。余试既不利，归官下，时一招去。稼轩以词名，每燕必命侍妓歌其所作。特好歌《贺新郎》一词，自诵其警句曰："我见青山多妩媚，料青山见我应如是。"又曰："不恨古人吾不见，恨古人不见吾狂耳。"每至此，辄拊髀自笑，顾问坐客何如，皆叹誉如出一口。既而又作一永遇乐，序北府事，首章曰："千古江山，英雄无觅孙仲谋处。"又曰："寻常巷陌，人道寄奴曾住。"其寓感概者，则曰："不堪回首，佛狸祠下，一片神鸦社鼓。凭谁问：廉颇老矣，尚能饭否？"特置酒召数客，使妓迭歌，益自击节，遍问客，必使摘其疵，孙谢不可。客或措一二辞，不契其意，又弗答，然挥羽四视不止。余时年少，勇于言，偶坐于席侧，稼轩因诵启语，顾问再四。余率然对曰："待制词句，脱去今古轸辙，每见集中有'解道此句，真宰上诉，天应嗔耳'之序，尝以为其言不诬。童子何知，而敢有议？然必欲如范文正以千金求《严陵祠记》一字之易，则晚进尚窃有疑也。"稼轩喜，促膝亟使毕其说。余曰："前篇豪视一世，独首尾两腔，警语差相似；新作微觉用事多耳。"于是大喜，酌酒而谓坐中曰："夫君实中予痼。"乃咏改其语，日数十易，累月犹未竟，其刻意如此。余既以一语之合，益加厚，颇取视其骫骳，欲以家世荐之朝，会其去，未果。是时，润有贡士姜君玉（莹中），尝与余游，偶及此，次日携康伯可《顺庵乐府》一帙相示。中有《满江红》作于婺女潘子贱席上者，如："叹诗书万卷，致君人、番沉陆。且置请缨封万户，径须卖剑酬黄犊。恸当年、寂寞贾长沙，伤时哭"之句，与稼轩集中词全无异。伯可盖先四五十年，君玉亦疑之，然余读其全篇，则它语却不甚称，似不及稼轩出一格律。所携乃板行，又故本，殆不可晓也。《顺庵词》令麻沙尚有之，但少读者，与世传俚语不同。
《桯史》　宋·岳珂

[book_title]卷四
寿星通犀带
德寿在北内，颇属意玩好。孝宗极先意承志之道，时罔罗人间，以共怡颜。会将举庆典，市有北贾，携通犀带一，因左珰以进于内。带十三銙，銙皆正透，有一寿星，扶杖立。上得之喜，不复问价，将以为元日寿卮之侑。贾索十万缗，既成矣，傍有珰见之，从贾求金。不得，则擿之曰："凡寿星之扶杖者，杖过于人之首，且诘曲有奇相。今杖直而短，仅至身之半，不祥物也。"亟宣视之，如言，遂却之。此语既闻遍国中，无复售者。余按《会要》，开宝九年二月十九日，召皇弟晋王及吴越国王钱俶，其子惟濬射苑中，俶进御衣、金器、寿星通犀带以谢。带之著于前世者，仅此一见耳。
周梦与释语
余里中士，每秋赋与计偕，贫不能行者，或仰给劝驾。嘉泰辛酉，永嘉周梦与（吕龄）宰德化，垂满矣，士有以故例请者，弗报。贽以启，束装而俟，又弗报，怒而索其贽。余适谒琴堂，坐间，梦与口占授札吏复之曰："伏承宠翰，见索长笺，爱莫能留，感而且骇。珠玑在侧，固知酬应之难；笔研生尘，未免纾迟之咎。赵客有辞而取璧，楚人敢讶于亡弓。所恨具舟，已及瓜而代去，无由洗眼，观夺锦之归来。更冀恢洪，以基光大。"毕缄，顾余作释语曰："予非摩诃萨埵，乃诸公之提婆达多耳。"余笑莫敢答，士掷其报章于门而去。阍者白之，曰："正自乏楮君，就席以为室间书皮。"无所问，里士不欲名。梦与老儒，自号牧斋，精史学，议论亹亹，起人意表，器局凝重，喜愠不形于色，独微有卜商之短，仕终安奉倅云。
郑广文武诗
海寇郑广，陆梁莆、福间，帆驶兵犀，云合亡命，无不一当百，官军莫能制。自号滚海蛟，有诏勿捕，命以官，使主福之延祥兵，以徼南溟。延祥隶帅阃，广旦望趋府。群僚以其故所为，遍宾次，无与立谭者。广郁郁弗言。一日，晨入未衙，群僚偶语风檐，或及诗句，广矍然起于坐曰："郑广粗人，欲有拙诗白之诸官，可乎？"众属耳，乃长吟曰："郑广有诗上众官，文武看来总一般。众官做官却做贼，郑广做贼却做官。"满坐惭噱。章以初好诵此诗，每曰："今天下士大夫愧郑广者多矣，吾侪可不知自警乎！"
九江二盗
吾乡有周教授者，家太一观前，畜犬数十，皆西北健种，晨绁昏纵，穿窬者无敢睨其藩。一日，起观扃钥有异，发笈空焉。亟集里正视验，迹捕四出，杳莫知所从。居三日，始获之。初，盗得赀分涂，一盗出蛇岗山，将如赣、吉。昼日尝过其下，见道傍梅有繁实，夜渴甚，登木而取之。有蛇隐叶间，伤其指，负伤而逃。至侯溪，则指几如股矣，不能去，卧旅邸中。主人责炊，曰："予无它藏，独余铤银，可斧而售。"既而无砧不可碎，归之。盗又出囊珠，主人念山谷间无售者，时德寿宫中贵人刘奭庐石耳峰下，持以求质。奭曰："姑畀汝万钱，诘朝归汝余金。"奭已闻周氏之盗，意疑其是，驰仆示之，曰："吾家物也。"捕于邸，赃证一网而得，因以迹余党，如言无脱者。又有马屠居城东，为伪券乱真，岁以其券售舒、蕲间。得马驴，驱以归，{羔火}于肆以粥，尽复出。人但见其驱至日多，售用日侈，莫疑其所自来。适黄有逋寇，黄陂之捕吏即之，疑一夫焉，未察。夫实盗也，觉其意，入肆啜{羔火}，坐而袒裼，自褫其巾，呶于众，哄而出。捕者以其变服，弗之识也。讶其久，商于其徒曰："吾目见其入，今暮矣，杳不再觌，是家非橐盗者乎！"遂偕入搜之，盗则逸去，而伪券之印楮帘臼，俨然皆存。因遂告之官。夫二盗之彰亦异矣：梅实偶然而藏虺，捕吏无心而得验，天固以此启之耶！抑稔慝当露，适因其所值耶！犬不能吠，诘之以繇，则曰："是夕也，以豚蹄傅麻苎、杂草乌烹之，犬至辄投苎缠药，噤无复声者。"马驴每至，贱贾而售，使门庭翕然嗔咽，既非其所仰，益可肆于廉取，它日语人曰："吾以薄取致厚訾，售之速耳，市人弗觉也。"此盗亦有道者欤！
叶少蕴内制
童贯以左珰幸大观间。缘开边功，建武康节钺，公言弗与，而莫敢撄也。其三年二月，将行复洮州赏，石林叶少蕴在北门，微闻当遂为使相，惧当视草，不能自免，出语沮之。蔡元长颇愧于众论，丁酉锁院，乃自检校司空、奉宁节度，进司徒，易锁镇、洮而已。少蕴黾勉奉诏，制出告廷，郑华原素不乐少蕴，摘语贯曰："叶内翰欺公，至托王言以寓微风。"贯问其故，华原曰："首词有云：'眷言将命之臣，宜懋旌劳之典'。凡今内侍省差一小中官降香，则当曰将命；修一处寺观，造数件服用，转官则曰旌劳。公以两府故事为宣威，麻辞乃尔，是以黄门辈待公也。又其末云：'若古有训，位事惟能，德因敌以威怀，于以制四夷之命，赏视功而轻重，是将明八柄之权。'《尚书·周官》分明上面有'建官惟贤'一句不使，却使下一句，谓'公非贤尔'、'视功轻重'之语，亦以公之功止于如此，不足直醲赏也。"贯初垂涎仪同，已大失望，闻之赪面，径揖起归，质诸馆宾，俾字字解释而已。听之。其言颇符，则大怒，泣诉于祐陵，纳告榻上，竟不受。其年五月戊午，遂以龙学出少蕴汝州，继又落职，领洞霄祠。少蕴时得君甚，中以阴事，始克去之；华原意以轧异己，不知适以张阉宦之威也。少蕴自志其事，以余观之，三公论道官，虽曰检校，亦不若终沮以正之，均为一去云。洞霄在中朝，从官常莅之，不专以处宰执，南渡以后，乃不然也。
宣和御画
康与之在高皇朝，以诗章应制，与左珰狎。适睿思殿有徽祖御画扇，绘事特为卓绝，上时持玩流涕，以起羹墙之悲。珰偶下直，窃携至家，而康适来，留之燕饮，漫出以示，康绐珰入取淆核，辄泚笔几间，书一绝于上，曰："玉辇宸游事已空，尚余奎藻绘春风。年年花鸟无穷恨，尽在苍梧夕照中。"珰有顷出，见之大恐，而康已醉，无可奈何。明日伺间扣头请死，上大怒，亟取视之，天威顿霁，但一恸而已。余尝见王卢溪作《宣和殿双鹊图》诗，曰："玉缫宫扉三十六，谁识连昌满宫竹。内苑寒梅欲放春，龙池水暖鸳鸯浴。宣和殿后新雨晴，两鹊蜚来东向鸣。人间画工貌不成，君王笔下春风生。长安老人眼曾见，万岁山头翠华转。恨臣不及宣政初，痛哭天涯观画图。"卢溪、与之，虽非可伦拟者，第详玩诗语，似不若前作简而有味云。
乾道受书礼
绍兴要盟之日，虏先约毋得擅易大臣。秦桧既挟以无恐，益思媚虏，务极其至。礼文之际，多可议者，而受书之仪特甚。逆亮渝平，孝皇以奉亲之故，与雍继定和好，虽易称叔侄为与国，而此仪尚因循未改，上常悔之。乾道五年，陈正献（俊卿）为相，上一日顾问，欲遣泛使直之，且移骑兵于建康，以示北向。会归正人侍旺未遣，虏屡以为言，正献恐召衅，执不可，亟奏曰："臣早来蒙圣慈宣问遣使事，臣已略奏一二，此事臣子素所愤切，便当理会。属今者有疑似之迹，彼必以本朝意在用兵，多方为备。万一先动，吾事力未办，淮西城壁未集，今不若少迟。若专遣使，则中外疑惑，使者既行，只宜便相听许，犹为有名，苟或未从，殊失国体，天下之人以为陛下舍其大而图其小也。适蒙中使降下王弗前此宣旨本末，今遣使不为无辞。臣之愚见，欲姑俟侍旺事少定，或冬间因贺正使，遣工卞偕行，先与北馆伴议论，言朝廷将遣泛使之意。或令殿上口奏，彼若许遣，则有必从之理；若其不许，犬羊岂可责以礼度，则臣愿陛下深谋远虑，磨万以须，忍其小而图其大。他时剪除丑类，恢复故疆，名分自正，国势自强，在于今日，诚未宜计虚名而受实害也。臣浅陋愚暗，念虑及此，更乞宸衷少赐详酌，天下幸甚。"上为少止，而终以为病。其秋，偕虞雍公（允文）爰立左右，上密求颛对。时范石湖自南宫郎崇政说书，为右史诗讲，天意攸属。明年，亟欲遂前事，且将先以陵寝为词，而使使者自及受书，以御札问正献曰："朕痛念祖宗陵寝，沦于腥膻，四十余年，今欲特差泛使，往彼祈请，依巫伋、郑藻例施行，卿意以为何如？可密具奏来。"正献复奏曰："臣伏蒙中使宣降到御札，下咨臣以遣北朝泛使本末。顾臣浅陋，岂足上当天问，恭读圣训，不胜感泣。仰惟陛下焦劳万机，日不暇给，规恢远略，志将有为。痛祖宗之陵寝未还，念中原之版图未复，精诚所感，上通于天，天祐圣德，何功不成？此固微臣素所激昂愤切，思以仰赞庙谟，为国雪耻，恨不即日挂天山之旆，勒燕然之铭。然而性质顽滞，于国家大事，每欲计其万全，不敢为尝试之举。是以前者留班面奏，亦以为使者当遣，但目前未可，恐泄吾事机，以实谍者之言，彼得谨为备。若镇之以静，迟一二年，彼不复疑，俟吾之财力稍充，士卒素饱，乃遣一介行李，往请所难；往反之间，又一二年，彼必怒而以师临我，然后徐起应之，以逸待劳，此古人所谓应兵，其胜十可六七。夫天下之事，为之有机，动惟厥时，孔子曰：'好谋而成。'使好谋而不成，不如无谋。臣之愚暗，安知时变，不过如向所陈，不敢改辞以迎合意指，不敢依违以规免罪戾，不敢侥幸以上误国事。疏狂直突，罪当万死，惟陛下怜其愚而录其忠，不胜幸甚。"上不听，正献遂去国。范迁起居郎、假资政殿大学士、左太中大夫、醴泉观使兼侍读、丹阳郡开国公，为祈请使以行。上临遣之曰："朕以卿气宇不群，亲加选择，闻外议汹汹，官属皆惮行，有诸？"范封曰："无故遣泛使，近于求衅，不执则戮，臣已立后，乃区处家事，为不还计，心甚安之。"五色愀然曰："朕不败盟发兵，何至害卿？啮雪餐毡或有之，不欲明言，恐负卿耳。"范奏乞国书，并载受书一节，弗许，遂行。虏遣吏部郎中田彦皋、侍御史元颜温迓焉。范知虏法严，附请决不可达，一不泄语，二使不复疑。至燕，乃夜蔽帷秉烛，密草奏，具言他日北使至，欲令亲王受书，其辞云云。大听而朝，遂怀以入，初跪进国书，随伏奏曰："两朝既为叔侄，而受书礼未称。昨尝附元颜仲、李若川等口陈，久未得报，臣有奏札在此。"搢笏出而执之，雍酋大骇，顾谇其宣徽副使韩钢曰："有请当语馆伴，此岂献书启处耶？自来使者未尝敢尔。"厉声令绰起者再三，范不为动，再奏曰："奏不达，归必死，宁死于此。"雍酋怒，拂袖欲起，左右掖之坐。又厉声曰："教拜了去！"钢复以笏抑范拜，范跪如初。雍酋曰："何不拜？"范曰："此奏得达，当下殿百拜以谢。"乃宣诏令纳馆伴处。范不得已，始袖以下，望殿上臣僚往来纷然。既而，虏太子谓必戮之以示威，其兄越王不可而止。顷之，引见如常仪，归，馆伴果宣旨取奏去。是日钢押宴，谓范曰："公早来殿上甚忠勤，皇帝嘉叹，云可以激厉两朝臣子。"范唯唯谢，廷议才殷。会夏国有任德敬者，乃夏酋外祖，号任令公，再世用事，谋纂其国，事败而族。蜀宣司故尝以蜡书通问，为夏人所获，致之虏庭，雍酋益怒。范朝辞，遂令其臣传谕诘之，范答以奸细之伪不可测。退朝而馆伴持真书来，印文皦然可识。范笑曰："御宝可伪，况印文乎！"虏直其词，遂不竟。十月，范还，虏之报章有曰："抑闻附请之辞，欲变受书之礼，出于率易，要以必从。"上于是知其忠勤，有大用意。后八年，迄参大政云。受书乃隆兴以后盟书大节目，故备记其事特详，当时尚他有廷臣谋议可参见，日月尚迩，惜乎其未尽闻也。
一言悟主
石湖立朝多奇节，其为西掖时，上用知阁门事。枢密都承旨张说为佥书，满朝哗然起争，上皆弗听。范既当制，朝士或过问当视草与否，笑不应，独微声曰："是不可以空言较。"问者不惬，又哗然谓范党近习取显位，范亦不顾。既而廷臣不得其言，有去者，范词犹未下。忽请对，上意其弗缴，知其非以说事，接纳甚温。范对久将退，乃出词头纳榻前，玉色遽厉。范徐奏曰："臣有引谕，愿得以闻。今朝廷尊严，虽不可以下拟州郡，然分之有别，则略同也。阁门官日月引班，乃今郡典谒吏耳。执政大臣，倅贰比也。陛下作福之柄，固无容议，但圣意以谓有一州郡，一旦骤拔客将吏为通判职曹官，顾谓何耶！官属纵俯首，吏民观听，又谓何耶！"上霁威沉吟曰："朕将思之。"明日，说罢。后月余，范丐去，上曰："卿言引班事甚当，朕方听言纳谏，乃欲去耶！"既而范竟不安于位，以集撰帅静江。明年春，说遂申命，实乾道八年也。悟主以一言之顷，理明辞正，虽不能终格，犹足为公议立赤帜云。
苏葛策问
东坡先生，元祐中，以翰苑发策试馆职，有曰："今朝廷欲师仁祖之忠厚，惧百官有司，不举其职，而或至于媮；欲法神考之励精，恐监司守令，不识其意，而流入于刻。"左正言朱（光延）首摘其事，以为不恭。御史中丞傅（尧俞）、侍御史王（岩叟）交章劾奏，一时朝议哗然起。宣仁临朝，为之宣谕曰："详览文意，是指今日百官有司监司守令言之，非是议讽祖宗。"纷纷逾时始小定，既而亦出守。绍圣、崇宁治党锢言者，屡以藉口，迄不少置也。政和间葛文康（胜仲）为大司成，又发策私试，有曰："圣上懋建大中，克施有政，忠恕崇厚，同符昭陵，综核励精，遹追宁考，殆将收二柄而总揽之也。今欲严督责，肃逋慢，而无刻核之迹；隆牧养，流岂弟，而无姑息之过，诸生谓当如何？"其问今见《丹阳集》中。是时语忌最严，而无一人指疵之者，文康迄位法从，哀荣始终。二策问语意如一而祸福乃尔大异，是盖有命也。
《桯史》　宋·岳珂

[book_title]卷五
刘观堂读赦诗
绍兴己未，金人归我侵疆，曲赦新复州县，赦文曰："上穹开悔祸之期，大金报许和之约，割河南之境土，归我舆图；戢宇内之干戈，用全民命。"大酋兀术读之，以谓不归德其国，明年，遂指为衅，以起兵复陷而有其地。后二年，和议成，秦桧惧当制者之不能说虏也，以孽子熺及其党程克俊补鳌。故其文曰："上穹悔祸，副生灵愿治之心；大国行仁，遂子道事亲之孝，可谓非常之盛事，敢忘莫报之深恩。而况申遣使轺，许（光宗庙讳）盟好，来存殁者万余里，尉契阔者十六年。礼备送终，天启固陵之吉壤；志伸就养，日承长乐之慈颜。"于是邮传至四方，遗黎读之有泣者。蜀士刘望之作诗曰："一纸盟书换战尘，万方呼舞却沾巾。崇陵访沈空遗恨，郢国怜怀尚有人。收拾金缯烦庙算，安排钟鼎诵宗臣。小儒何敢知机事，终望君王赦奉春。"时语禁未大严，无以为风者。望之有集自号《观堂》，它书多滔秦，所谓奉春，竟不知指何人也。
部胥增损文书
先君之客耿道夫（端仁）为余言，其姻张氏，不欲名，淳熙间，尉广之增城。有黠盗刘花五者，聚党剽掠，官司名捕，累载弗获。一日，有告在邻邑之境民家者，民素豪，枳关环溪，畜犬狞警，吏莫敢闯其藩。张欲躬捕，弓级陈某者奋而前曰："是危道，不烦亲行，我得三十人饶取之。"使之往，信宿而得。鞫其橐侣，凡十余辈，散迹所往，咸絷而来。赃证具，以告之县，于法应赏矣。先是张以它事忤令，盗之至，令讯爰书，以实言府，张以非马前捕不应。令将论报，张乃知之，祈之椽史，咸曰："案已具府，视县辞而已，事且奏，不容增。"府尹适知已，又祈之，亦弗得，自分绝望。又一年，秩满买舟如京，过韶，因谒宪台。坐谒次，有它客纵谭一尉事，适相类，漫告之。客曰："是不可为，然于法情理凶虐，尝悬购者，虽非躬获，亦当免试，或循资，盍试请一公移，傥可用。"张方虑关升荐削不及格，闻之大喜，遂白之宪。宪命以成案录为据付之。至临安，果以初筮无举员，当入残零，张良窘。偶思有此据，以示部胥，胥视之色动曰："丐我一昔，得与同曹议。"居二日，来邀张至酒家剧饮，中席谓之曰："君欲改秩乎！"张错愕不敢谓然。胥曰："我不与君剧，君能信我，事且立办。"诘所以，笑不答，遂去。明日，复至其邸。张疑未泮，出谋之道夫，道夫曰："胥好眩诩，志于得钱，然亦有能了事者。不可信，亦不可却，盍为质而要其成。"张归，胥又来，则曰："君不深信我，我请毋持钱去，事成乃见归。"许诺，索缗二千，酬酢竟日，以千缗成约。张贷其半千道夫，同缄识于霸东周氏，两月不复来，顾以为妄，相与深咎轻信，徒取愒日。忽夜三鼓有扣门者，乃胥焉，喜见眉睫，曰："幸不辱命。"文书衔袖，取观之，则名登于进卷矣。张大骇，旦，质之左铨，良是，三代爵里皆无讹。又扣之省闼，亦然，以为自天而下，然终莫测其繇也。欣然畀谢赀，又厚以馈而问其故，胥不肯泄曰："君第汔事，何庸知我。"既而班见如彝，得宰福之永福去，亦自閟不言。惟道夫知之。先君为侍左郎，道夫在馆，因密访其事。盖胥初得宪司据，见所书功阀，皆曰："增城县尉司弓级陈某，获若干盗。"因不以告人，夜致之家，于每司字增其左画曰同，则如格矣，笔势秾纤无少异，同列不之觉。征案故府胥，亦随而增之，但时矫它曹夤缘之命促其行，委曲遮护，徒以欲速告，迄不下元处而赏遂行。刻木辈舞文，顾赇谢乃其常，盖未有若此者。以此知四选蠹积，盖不可胜算，司衡综者，可不谨哉！
看命司
中都有谈天者，居于观桥之东，日设肆于门，标之曰"看命司"，其术稍售。其徒憎之曰："司者，有司之称，一妄庸术，乃以有司自命，岂理也哉！"相与谋讼之，一人起曰："是不难，我能使之去。"旦日徙居其对衢，亦易其标曰"看命西司"，过者多悟而笑，其人愧赧，亟撤不敢留。伎流角智轧敌，乃有谕于不言者，亦可谓巧矣，书之以资善谑。
宣和服妖
宣和之季，京师士庶竞以鹅黄为腹围，谓之腰上黄；妇人便服不施衿纽，束身短制，谓之不制衿。始自宫掖，未几而通国皆服之。明年，徽宗内禅，称上皇，竟有青城之邀，而金虏乱华，卒于不能制也，斯亦服妖之比欤！
安庆张寇
两淮自开禧抢攘之后，惟舒仅全。嘉定己巳，岁洊饥，溃兵张军大煽乱，始犯桐城。掠寓公朱少卿（致知）之家，颇得民马，益合亡命，两夕而浸多，遂鸱张闯郡。太守林（仲虎）弃城遁。入自北门，至于逵路，号于邦人曰："凡吾之来，将以为父兄子弟，非有掠夺之心也，谨无捐而居，无弃而业，无婴我兵锋。"于是逃者稍稍抱马足乞生，贼亦弗杀。至谯门，立马视楼扁，四顾曰："我射而中安字之首点则入，不然舍去。"一发中之，登郡厅，大发府库以予民，翕然争趋。惟尸胥魁一人，曰："是舞文而虐吾民者，相为除之而已。"即日去屯潜山，营于真源宫，将大其所图基以裒兵。会有诏池阳兵千捕他盗，偶遇之，踵而登山，贼不虞其至之速也，颇惧。时官军未知贼众寡，莫敢先入，环而守之。贼计穷，越山而跳，絷道流而夺其巾衣，伪为进逸者，告于官军曰："贼众方盛，宜少须。"军士不之疑，皆趣使去。已而帜矗木间，马嘶庑下，钲鼓刁斗，鞺〈革答〉四发，益信其有人。将谋于军曰："贼在内，徒株守无益，焚其宫，是将焉往？"是日风盛，百燎并举，徒闻号呼，而竟莫有出者。宫既荡尽，以为贼亦灰矣，亟奏功。朝廷初闻仲虎失守，亟诏池出兵，继得扑灭之报，将第赏。而张军大乃自望江劫二舟，载所获妇女，浮江而下。至建康，登层楼，挥金自如，一饮而费二十万。察奸者疑其为，执讯得实，乃知焚死者多絷留之黄冠也。狱具，肆于市而尼前赏，舟中多衣冠家人，递牒送其所居。真源无孑遗，其徒适有游方者归，旋理瓦砾，为复营计，今尚未完。匹夫奋草莽，凶岁常事，然骤得一郡，即市恩忍杀，其志盖不浅；脱身烟焰，智足周身。卒以所嗜败，此亦天网之不可逃者欤！
阳山舒城
建炎航海之役，张俊既战而弃鄞，兀术入之。即日集贾舟，募濒海之渔者为乡导，将遂犯跸，而风涛稽天，盘薄不得进。兀术怒，躬命巨艘，张帆径前，风益猛，自度不习舟楫，桅舞舷侧，窘惧欲却而未脱诸口也。遥望大洋中，隐隐一山，顾问海师此何所，对曰："阳山。"兀术慨然叹曰："昔唐斥境，极于阴山，吾得至此足矣。"遂下令反棹。其日，御舟将如馆头，亦遏于风，不尔几殆，盖天褫其魄而开中兴云。龙舒在淮最殷富，虏自乱华，江浙无所不至，独不入其境，说者谓其语忌，盖以舒之比音为输也。
宸奎坚忍字
光尧既与子孝爱日隆，每问安北宫，间及治道。时孝宗锐志大功，新进逢意，务为可喜，效每落落。淳熙中，上益明习国家事，老成乡用矣。一日，躬朝德寿，从容宴，玉音曰："天下事不必乘快，要在坚忍，终于有成而已。"上再拜，请书绅，归而大字揭于选德殿壁。辛丑岁，将廷策多士贡名者，或请时事于朝路间，闻其语而不敢形于大对，且虑于程文不妥帖，仅即其近侣为主意，或曰持守，或曰要终。既而御集英胪唱，宰执进读，独有一卷子首曰："天下未尝有难成之事，人主不可无坚忍之心。"上览而是之，遂为第一，盖亲擢也。周伯兄常诵此事，谓凡文字，明白痛快当如此，余闻于其客刘达夫。
何处难忘酒
自唐白乐天始为《何处难忘酒》诗，其后诗人多效之。独近世王景文（质）所作，隽放豪逸，如其为人。余得其四篇，曰："何处难忘酒，蛮夷大不庭。有心扶白日，无力洗沧溟。豪杰将斑白，功名未汗青。此时无一盏，壮气激雷霆。何处难忘酒，奸邪大陆梁。腐儒空有郦，好汉总无张。曹赵扶开宝，王徐卖靖康。此时无一盏，泪与海茫茫。何处难忘酒，英雄太屈蟠。时违聊置畚，运至即登坛。《梁甫吟》声苦，干将宝气寒。此时无一盏，拍碎石阑干。何处难忘酒，生民太困穷。百无一人饱，十有九家空。人说天方解，时和岁自丰。此时无一盏，入地诉英雄。"景文它文极多，号《雪山集》，大略似是。余又读王荆公《临川集》，亦有二篇，其一篇特典重，曰："何处难忘酒，君臣会合时。深堂拱尧舜，密席坐皋夔。和气袭万物，欢声连四夷。此时无一盏，真负《鹿鸣》诗。"二公同一题，而喑呜叱咤，一转于俎豆间，便觉闲雅不侔矣。余尝作一室，环写此诗，恨不多见云。
见一堂
孝宗朝尚书郎鹿（何）年四十余，一日，上章乞致其事。上惊谕宰相，使问其繇，何对曰："臣无他，顾德不称位，欲稍矫世之不知分者耳。"遂以其语奏，上曰："姑遂其欲。"时何秩未员郎，诏特官一子，凡在朝者，皆诗而祖之。何归，筑堂扁曰"见一"，盖取"人人尽道休官去，林下何尝见一人"之句而反之也。何去国时，齿发壮，不少衰，居二年，以微疾卒。或较其积阀，谓虽居位，犹未该延赏，天道固有知云。所官之子曰昌运，余在故府时，昌运为左帑，尝因至北关送客，吴胜之为余道其事，今知连州。
义騟传
吾乡有义騟事甚奇，余尝为作传曰："义騟者，九江戍校王成之铠骑也。成家世隶尺籍，开禧间，虏大入淮甸，成以卒从戎四方山，屡战有功，稍迁将候骑。方淮民习安，仓卒间，虏至而逃，畜孽满野。成徇地至花靥，见病騟焉，疥而瘠，骨如堵墙，行逐水草，步且僵，乌鸢啄其上，流血赭髀，莫适为主，絷而得之。会罢兵归，饲以丰秣，几半年，肤革仅完，毛耏复生。日置之槽枥，慭慭然与群马不相顾，时一出系庑下，顾景嘶鸣，若自庆其有所遇，成亦未始异之。牙治在城陬，每旦与同列之隶帐下者，率夜漏未尽二刻，骑而往。屏息庭槐下，执挝候晨，雁鹜行立，俟颐指尽，午退以为常。马或贼薾不任，相通融为假借。一日，有告马病，从成请騟往。始命鞍，踶鸣人立，左右骧拒不可制，易十数健卒，莫能孰何。乃以归之成，成曰：'安有是！'呼常驭羸卒持鞚来，则帖耳训服如平时，振迅通衢，磬控缓亟无少忤者。自是惟成乘则受之，他人则复弗受。虽日浴于河，群马皆裼而骑，相望后先。騟之驭者，终莫敢窃睨其膺鬛，稍前即噬啮之，军中咸指为驽悍，摈弗啮。嘉定庚午，峒寇李元砺，盗弄潢池，兵庚符下，统府调兵三千人以往，成与行。崎岖山泽，夷若方轨，至吉之月余，寇来犯龙泉栅，成出搏斗四五合，危败之矣，或以钩出其腋及鞬而队死焉。官军亟鸣钲，騟屹立不去，踯躅徘徊，悲鸣尸侧。贼将顾曰：'良马也。'取之。元砺有弟，悍很恃执，每出掠，率强取十二三。适见之，色动曰：'我欲之。'将不敢逆，遂试之，蹴躅进退，折旋良惬，即不胜喜，贮以上厩，煮豆粟，濯泉翦馽，用金玉为铠，华〈革廌〉沃续，极其鲜明，群渠皆酾酒来贺。辎重卒有为贼掠取者，知之，曰：'騟他日未当若是，彼畜也而亦畏贼耶！'窃怪之。于是日游其騟于峒峡间，上下峻坂，无不如意，恨得之晚。思一快意驰骋，而地多阻且不可得。后旬浃，复犯永新栅，官军闻有寇至，披鹿角出迎击。鼓声始殷，果乘騟以来，騟识我军旗帜，亟驰。贼觉有异，大呼勒挽不止，则怒以铁槊击之，胯尽伤。騟不复顾，冒阵以入，军士识之者曰：'此王校之騟也，是异服者必其酋。'相与逐之，执以下，讯而得其实，则缚以徇于军，曰："得元砺之弟矣。"噪而进，贼军大骇，军士勇跃争奋，遂败之。急羽露书以出奇获丑闻，槛送江右道，朝廷方患其跳梁，日騟吉语，闻而嘉之，第赏有差。众耻其功之出于马也，没騟之事，騟之义遂不闻于时。居二日，騟归病伤，不秣而死。稗官氏曰：'孔子曰：骥不称其力，称其德也。'今视騟之事，信然！夫不苟受以为正，报施以为仁，巽以用其权，而决以致其功，又卒不失其义以死，非德其孰能称之也。彼仰秣而恋豆，历跨下而不知耻，因人而成事者，虽有奔尘绝景之技，才不胜德，媲之驽骀，何足算乎！余意君子之将有取也，而居是乡，详其事，故私剥取著于篇。"
凤凰弓
郑华原（居中）在宥府，和子美（诜）知雄州，尝以事诣京师，召与语而悦之，遂荐于徽祖。敷奏明鬯，大契宸旨，进横阶一等，俾还任。诜因上制胜强远弓式，诏施行之。弓制实弩，极轻利，能破坚于三百步外，即边人所谓"凤凰弓"者。绍兴中，韩蕲王（世忠）因之稍加损益，而为之新名曰"克敌"，亦诏起部通制，至今便焉。洪文敏《容斋三笔》谓祖熙宁神臂之规，实不然也。诜知兵，尝沮伐燕之议，以及于责；北事之作，未及用以死，盖两河名将云。
大小寒
韩平原在庆元初，其弟仰胄为知阁门事，颇与密议，时人谓之大小韩。求捷径者争趋之。一日内燕，优人有为衣冠到选者，自叙履历材艺，应得美官，而留滞铨曹，自春徂冬，未有所拟，方徘徊浩叹。又为日者弊帽持扇过其旁，遂邀使谈庚甲，问以得禄之期，日者厉声曰："君命甚高，但于五星局中，财帛宫若有所碍。目下若欲亨达，先见小寒，更望成事，必见大寒可也。"优盖以寒为韩，侍燕者皆缩颈匿笑。余忆庆元己未岁，如中都，道徽之祁门，夜憩客邸，见壁间一诗，漫味语意，乃天族之试南宫者所作，其辞曰"蹇卫冲风怯晓寒，也随举子到长安。路人莫作亲王看，姓赵如今不似韩。"旁有何人细书八字，墨迹尚新，但云"霍氏之祸，萌于骖乘"而已。余谓优语所及，亦一骖乘也。蒙其指目者，反懵然若不少悟，何耶？
赵良嗣随军诗
赵良嗣既来降，颇自言能文，间以诗篇进，益简眷遇，至命兼官史局令，《续通鉴长编》重和元年十二月丁未，推修《国朝会要》，帝系、后妃、吉礼三类赏，良嗣实窜名参详，与转一秩焉，亦可占其非据矣。后既坐诛，其所自为集凡数十卷，时人皆唾去不视，荡毁无收拾者。余读《北辽遗事》，见良嗣与王铚使女真，随军攻辽上京城破，有诗曰："建国旧碑胡月暗，兴王故地野风乾。回头笑向王公子，骑马随军上五銮。"上京盖今虏会宁，乃契丹所谓西楼者，实耶律氏之咸、镐、丰、沛。犬羊固不足恤，而良嗣世仕其国，身践其朝，贵为九卿，一旦决去，视宗国颠覆殊无禾黍之悲，反吟咏以志喜，其为人从可知也。纵有名篇，正亦不足录，况仅止尔耶！五銮乃上京殿名，保机之故巢也。
《桯史》　宋·岳珂

[book_title]卷六
汪革谣谶
淳熙辛丑，舒之宿松民汪革，以铁冶之众叛，比郡大震，诏发江、池大军讨之，既溃，又诏以三百万名捕。其年，革遁入行都，厢吏执之以闻，遂下大理狱，具枭于市。支党流广南。余尝闻之番易周国器（元鼎），曰："革字信之，本严遂安人，其兄孚师中尝登乡书，以财豪乡里，为官榷坊酤，以捕私酝入民家，格斗杀人，且因以掠夺，黥隶吉阳军。壬午、癸未间，张魏公都督江、淮，孚逃归，上书自诡，募亡命为前锋，虽弗效，犹以此脱黥籍，归益治赀产，复致千金。革偶阋墙不得志，独荷一伞出，闻淮有耕冶可业，渡江至麻地，家焉。麻地去宿松三十里，有山可薪，革得之，稍招合流徙者，治炭其中，起铁冶其居旁。又一在荆桥，使里人钱某秉德主焉，故吴越支裔也，贫不能家，妻美而艳，革私之。邑有酤坊在仓步白云，革讼而擅其利，岁致官钱不什一。别邑望江有湖，地饶鱼蒲，复佃为永业。凡广袤七十里，民之以渔至者数百户，咸得役使。革在淮仍以武断称，如居严时，出佩刀剑，盛骑从。环数郡邑官吏，有不惬志者，辄文致而讼其罪，或莫夜啸乌合，殴击濒死，乃置。于是争敬畏之，愿交欢奉颐旨。革亦能时低昂，折节与游，得其死力，声焰赫然，自俦夷以下不论也。初江之统帅曰皇甫倜，以宽得众，别聚忠义为一军，多致骁勇。继之者刘光祖，颇矫前所为，奏散遣其众。太湖邑中有洪恭训练，居邑南门仓巷口，旧为军校，先数年已去尺籍，家其间。军士程某，二人素识之，往归焉。恭无以容，又不欲逆其意，革之长子某，好骑射，轻财结客，遂以书荐之往，果喜，留之。一年而尽其技，革赀用适窘，谢以铁镪五十缗，二人不满。问其所往，曰将如太湖，革因寄书以遗恭。革与恭好，有私干，期以秋，以其便之，弗端，亶书纸尾曰：'乃事俟秋凉即得践约。'二人既出，饮它肆，酣，相与咨怨，窃发缄窥之而未言。至太湖见恭，恭门有茗坊，延之坐，自入于室，取四缣将遗之。恭有妾曰小姐，躬蚕织劳，以恭之好施也，悄不予缣。屏后有詈言，二人闻之，怒。恭坚持缣出，不肯受，亦不投以书，径归九江。扬言于市，谓革有异谋，从我学弓马兵阵，已约恭以秋叛，将连军中为应，我因逃归。故使逻者闻之，意欲以籍手冀复收。光祖廉得之，恐，捕二人送后司，既无以脱，遂出其书为证。光祖缴上之朝，有诏捕革。郡命宿松尉何姓，忘其名，素畏其豪，弯卒又咸辞不敢前，妄谓拒捕，幸其事之它属以自解。时邑无令，有王某者以簿摄邑事，郡檄簿往说谕。革已闻之，颇为备，饮簿以酒，烹鹅不熟而荐，意绪仓皇，簿觉有异，不敢言而出。行数里，解后，郡遣客将郭择者至。择与汪革交稔，故郡使继簿将命，从以吏卒十余人，簿下马道革语，劝勿往，择不可，曰：'太守以此事属择，今徒还，且得罪。'遂入，革复饮之。时天六月方暑，虐以酒，自己至申，不得去。择初谓革无他，既见，乃露刃列两厢门下，憧憧往来，袒裼呼啸，颇惧，亶孙辞丐去。革毕饮，字谓择曰：'希颜，吾故人，今事藉藉，革且不知所从始，雀鼠贪生，未敢出，有楮券四百，丐希颜为我展限。'择阳诺，方取楮，捕吏有王立者，亦以革之饷饮也，醉，闻其得钱，扣窗呼曰：'三省枢密院同奉圣旨，取谋反人，教练乃受钱展限耶？'革长子闻之，跃出缚择，曰：'吾父与尔善，尔乃匿圣旨文书，绐吾父死地。'户阉，甲者兴，王立先中二刀，仆，伪死。尽歼捕吏，钩曳出置墙下。将杀择，探怀中，得所藏郡移，择搏颊祈哀曰：'此非他人，乃何尉所为，苟得尉辨正，死不恨。'革许之，分命二子往起炭山及二冶之众。炭山皆乡农，不肯从，争迸逸；惟冶下多逋逃群盗，实从之。夜起兵，部分行伍，使其腹心龚四八、董三、董四、钱四二及二子分将之，有众五百余。六日辛亥，迟明，蓐食趋邑。数人者故军士，若将家子弟，亦有能文者，侠且武，平居以官人称，革皆亲下之。革有三马，号惺惺骝、小骢骒、曰番婆子，骏甚，驭曰刘青，骁捷过人。革是日被白锦袍，属橐鞬，腰剑，总鹅梨旋风髻，道荆桥，秉德之妻闯于垣，匿，弗之见，乃过之。未至县五里，钱四二有异心，因谓革曰：'今捕何尉，顾不足多烦兵，君以亲骑入，大队姑屯此可也。'革然其言，以三十骑先入郭门，问尉所在，则前一日以定民讼，舍村寺未归。乃耀武郭中，复南出，刘青方鞚，忽顾革曰：'今虽不得尉，能质其家，尉且立来。'革曰：'良是。'反骑趋县，尉廨在县治，革将至，有长人衣白立门间，高与楼齐，其从俱见之，人马辟易，亟奔还。则钱四二者已与其众溃逃略尽，惟龚、董守郭择不去者，尚五六十人，计无所出，乃杀择而还麻地。其居屋数百间，藏书甚富，谷粟山积，尽火之。幼孙千一甫十一岁，使乘惺惺骝，如无为漕司，分析非敢反，特为尉迫胁状。遂杀二马，挈其孥至望江，以五舟分载入天荒湖，泊苇间，与龚、董洒涕别去，曰：'各逃而生，毋以为君累也。'其次子有妇张，实太湖河西花香盐贾张四郎之女，有智数，尝劝革就逮，弗从，至是与其子相泣，自湛于湖，时人哀之。王立既不死，负伤而逃，归郡。郡闻革起聚民兵，会巡尉来捕，且驿书上言，诏发两统帅偏裨扑灭，勿使炽。居十日，而兵大合，徒知其在湖，不敢近。视舟有烟火，且闻伐鼓声，稍久不出，使闯之，则无人焉。烟乃〈火〉麻屑，为诘曲如印盘，缚羊鼓上，使以蹄击，革盖东矣。革之至江口，劫二客舟，浮家至雁〈氵義〉、采石，伪官归峡者，谒征官而去，人莫之疑。舒军既失革，朝廷益虑其北走胡，大设赏购。革乃匿其家于近郊故死友家，夜使宿弊窑，曰：'吾事明，家可归师中兄。'遂入北关，遇城北厢官白某者于涂，白尝为同安监官，识革，方骇避，革曰：'闻官捕我急，请以为君得。'束手诣阙，下天狱，狱吏讯其家所在，备楚毒，卒不言。从狱中上书，言臣非反者，蹭蹬至此，盖尝投匦请得以两淮兵，恢复中原，不假援助，臣志可见矣。不知讼臣反而捕者为谁，请得以辨。乃诏九讧军送二人，捕洪恭等杂验，皆无反状，书所言秋期乃它事，革亶坐手杀平人，论极典，从者末减。二人亦以首事妄言，杖脊窜千里。方其孙诉漕司时，递押系太湖，荷小校过棠梨市，国器尝见之，惺惺骝弃野间，为人取去。宿松人复攘之，以瘠死。革之婿曰毛翥，字时举，第百一，居仓步，亦业儒，以不预谋，至今存。后其家果得免，依孚而居。后一年，事益弛，乃如宿松，识故业，董四从。有总首詹怨之，捕送郡，郭择家人逆诸门，搏击之，至郡庭，首不发矣。其捕董时，亦赏缗千，郡不复肯畀，薄其罪，仅编管抚州。革未败，天下谣曰：'有个秀才姓汪，骑个驴儿过江。江又过不得，做尽万千趋锵。'又曰：'往在祁门下乡，行第排来四八。'首尾皆同，凡十余曲，舞者率侑以鼓吹，莫晓所谓。至是始验。革第十二，以四合八，其应也。二人初言，盖谓革将自庐起兵如江云。国器又言，革有时，每酒酣，多好自舞，亦不知兆止其身。宿松长人，或谓其邑之神，曰福应侯，威灵极着，革时亦欲纵火杀掠，使无所睹，邑几殆。时守安庆者李，岁久，亦不知其为何人也。"
铁券故事
苗刘之乱，勤王兵向阙，朱忠靖（胜非）从中调护，六龙反正，有诏以二凶为淮南西路制置使，令将部曲之任。时正彦有挟乘舆南走之谋，傅不从，朝廷微闻而忧之，幸其速去。其属张逵为画计，使请铁券，既朝辞，遂造堂袖札以恨，忠靖曰："上多二君忠义，此必不吝。"顾吏取笔，判奏行给赐，令所属检详故事，如法制造，不得住滞。二凶大喜，是夕遂引遁，无复哗者，时建炎三年四月己酉也。明日将朝，郎官傅（宿）扣漏院，白急速事，命延之入，傅曰："昨得堂帖，给赐二将铁券，此非常之典，今可行乎！"忠靖取所持帖，顾执政秉烛同阅，忽顾问曰："检详故事，曾检得否？"曰："无可检。"又问："如法制造，其法如何？"曰："不知。"又曰："如此可给乎！"执政皆笑，傅亦笑曰："已得之矣。"遂退，后傅论功迁一官，忠靖尝自书其事云。
鸿庆铭墓
孙仲益（规）《鸿庆集》，太半铭志，一时文名猎猎起，四方争辇金帛请，日至不暇给。今集中多云云，盖谀墓之常，不足咤。独有武功大夫李公碑列其间，乃俨然一珰耳，亟称其高风绝识，自以不获见之为大恨，言必称公，殊不作于宋用臣之论谥也。其铭曰："靖共一德，历践四朝，如砥柱立，不震不摇。"亦太侈云。余在故府时，有同朝士为某人作行状，言者摘其事，以为士大夫之不忍为，即日罢去，事颇相类，仲益盖幸而不及于议也。
苏衢人妖
余兄周伯，以淳熙丙申召为太府簿。时姑苏有民家姓唐，一兄一妹，其长皆丈有二尺，里人谓之唐大汉，不复能嫁娶。每行倦，倚市檐憩坐，如堵墙。不可出，出辄倾市从观之。日啖斗余，无所得食，因适野，为巨室受囷粟，盖立囷外，即可举手以致，不必以梯也。以是背微伛。有珰以辂使客，见之，大惊，遂入奏，诏廪之殿前司。时郭隶为帅，周伯间一往，必敬喏，其声如钟。德寿时，欲见之，惧其聚民，乃卧之浮于河，至望仙专舟焉。又，江山邑寺有缁童，眉长逾尺，来净慈，都人争出视之，信然。事闻禁中，诏给僧牒，赐名延庆寺僧，日坐之门，护以行马，士女填咽炷香，谓之活罗汉。遂裒施赀为殿寺，有故铜像甚侈，乃位之中，不期而成。周伯亦亲见之。是非肖貌赋形之正，近于人妖矣。后数年周伯去国，皆不知所终。
快目楼题诗
江西诗派所在，士多渐其余波，然资豪健和易不常，诗亦随以异。庐陵在淳熙间，先后有二士，其一曰刘改之，余及识之，尝书之矣。旧岁在里中，与张漕仲隆（栋）之子似仲游，因言刘叔似诗句。叔似名似，才豪甚，其诗往往不肯入格律。淳熙甲辰、乙巳间，余兄周伯持浙东庾节，待次，一日过仲隆，同登其家后圃快目楼。有诗楣间曰："上得张公百尺楼，眼高四海气横秋。只愁笑语惊阊阖，不怕阑干到斗牛。远水拍天迷钓艇，西风万里袭貂裘。眼前不着淮山碍，望到中原天际头。"周伯读而壮之，问知其似。居月余，似来谒仲隆，仲隆留之，因置酒北湖，招周伯曰："诗人在此，亟践胜约。"既至，一见如旧交。坐中以二诗遗周伯。其一日："昔年槌鼓事边庭，公相身为国重轻。四海几人思武穆，百年今日见仪刑。笔头风月三千字，齿颊冰霜十万兵。天亦知人有遗恨，定应分付与中兴。"其二曰："已买湖山卜奠居，因君又复到康庐。十年到处看诗卷，一日湖边从使车。南渡忠良知有种，中原消息定关渠。从今便是门阑客，时出山来探诏除。"诗成风檐，展读大喜，遂约之入浙。明年，叔似过会稽，留连累月，饷之缗钱甚多。叔似又有题岳阳楼一篇，周伯喜诵之，余得其亲录本曰："八月书空雁字联，岳阳楼上俯晴川。水声轩帝钧天乐，山色玉皇香案烟。大舶驾风来岛外，孤云衔日落吟边。东南无此登临地，遣我飘飘意欲仙。"余反覆四诗，大概皆一轨辙，新警峭拔，足洗尘腐而空之矣。独以伤露筋骨，盖与改之为一流人物云。叔似后亦终韦布，诗多散轶不传。
记龙眠海会图
李龙眠既弃画马之嗜，亶作补陁大士相，以施缁徒。垂老，得匹楮，戏笔五百应真像，几年乃成。平生绘写，具大三昧，仅此轴耳。先君在蜀得之，母氏雅敬浮屠，常椟致香火室中。余来京口，因暇日出示王英伯，遂仿贝叶语，为作记其右曰："南阎浮提，有大善知识，现居士宰官妇女身，在家修菩萨梵行。有一初学与其子游，以是因缘得至其舍。一日，出示五百大阿罗汉海会妙相一轴，于是合掌恭敬，叹未曾见，如人入暗，忽睹光明，心大欢喜，莫可喻说。宛转谛观，神通变化，皆得自在，小大长短，老幼妍丑，各有所别。足踏沧海，如履坦途，蛟、蜃、鼋、蛇、鱼、鳖、蛙、蛤，俯首听命，如乘安车。天龙八部，夜叉罗刹，诸恶鬼众，前后导从，如役仆厮。宝花缤纷，天乐竞集，金桥架空，琪树蔽日。或闯而窥，或倚而立，瓶钵杖拂，各有所执，凌云御风，升降莫测。或解衣渡水，或濯足坐石，或挽或负，状邈迭出。以种种形，成于一色，于一色中，众妙毕具，如幻三昧，随刹现形，千变万化，不离一性。如是我闻，释迦文佛，既成道已，乃于耆阇崛山集阿罗汉。有学无学，菩萨摩诃萨，次第授记，陈如号曰'普明'，五百阿罗汉，亦同一号，名曰'普明'。既受佛记，即得如来方便法，而《金刚经》云：'实无有法，名阿罗汉。'则是诸大阿罗汉，有法无法，有相无相，皆不可知，不可测。飘流大海，一切众生，天龙八部，诸鬼神众，若有若无，若隐若显，亦不可知，不可测。如梦中语，如水中尘，如暗中影，如空中花，谓之有相可乎？谓之有法可乎？是又不可知，不可测。然则斯图之作，沧海浩渺，神通变化，奇形异状，曲极其妙，求诸法耶？求诸相耶？是又愚所不可知，不可测。夫佛于贤劫中，在大梵天，未出母胎，居摩尼殿，集天释梵八部之众，演畅摩诃衍法，度无量无边众生。其殿百宝装严，众妙殊特，匪因缘而有，匪自然而成，则是殿是佛，是法是相，谓之有乎？谓之无乎？如此则知海之为海，罗汉之为罗汉，蛟、蜃、鼋、蛇、鱼、鳖、蛙、蛤，天龙八部，夜叉罗刹，似耶否耶？有耶无耶？匪大圆觉，合凡圣于一理，混物我于一心，是否两忘，色空俱灭。则法且无有，何况于相，相且无有，何况于画，画且无有，何况于记。虽然，是理也，为发大乘者说，为发最上乘说。若夫即心是佛，因佛见性，善男子、善女子，有能于一切法一切相而生敬心，则聚沙为塔，画地成佛，皆是道场。何况图画装严，尽形供养，当知是人成就第一，希有功德，所得福德，亦复如是，不可思议，不可称量。于往昔时，有大居士号曰龙眠，得画三昧，始好画马，念念勿忘。有大比丘，见而语之，由此一念，当堕马腹，于是居士躩然忏悔，乃于一切诸佛诸大菩萨而致意焉。端严妙丽，随念现形，皆得三昧，是罗汉者，居士之所作也。以居士之一念，画此罗汉，以大善知识之一念，得此罗汉，当知是画为第一希有。画者，得者，匪于过去无量阿僧只劫承佛受记，未易画此，亦未易得此。至于有法无法，有相无相，如鱼饮水，冷暖自知。是记也，盖为画设，开禧二年百六日，初学王迈谨记。"英伯它文亦多奇，累试词闱不偶，今尚在选调中，余前书京口故游，盖其人也。
《桯史》　宋·岳珂

[book_title]卷七
吴畏斋（猎）谢贽启
开禧兵隙将开，忧国者虑其不终。乙丑之元，吴畏斋自鄂召，过京口，以先君湖湘之契，先来访余，亟送出南水门，谢不敏。既而留中为大蓬，未几，遂以秘撰帅荆，复出闸西诉。时北事已章灼，余念数路出师，具有殷鉴，虽上流运奇，先王有遗规，而今未必能。且是时招伪官，遣妄谍，亹亹多费，实无益于事，天下寒心，而谋国者不之知也。因草一启代贽，及之曰："骑虹过贺，曾亲謦欲之承；仓鼠叹斯，尚堕尘埃之梦。喜拜重来之命，试伸一得之愚。窃以宋受天命，何啻百庚申，虏污中原，又阅一甲子。自崇、观撤藩篱之蔽，而炎、兴纷和战之谋。诞谩败事，而巽懦则有余，浮躁大言，而矜夸之亡实。有志者以拘挛而废，无庸者以积累而升，牢笼易制之人才，玩愒有为之岁月。肉食者鄙，亡秦当可进而失机，骨狺而争，逆亮以难从而求衅。遂致蟠固狡兔之窟，犹欲睥睨化龙之都。决策和亲，姑谓奉春之孰计，卧薪自厉，谁为勾践之盛心。金汤恐喝于豫图，玉帛联翩于远馈，百年弃置，亦已久矣。万口和附，以为当然，不特首足混于无别，而反使有加，将见膏血困于常输，而未知所止。有识每一置念，终夕为之寒心，今虽欲为，后乃益甚。窃闻九世之大议，仅积三时之成规，踪迹张皇，已同兽斗，议论噂〈口沓〉，坚辟狐疑。徒欲快一决而侥前功，讵曰计万全而为后虑，畎亩有怀于忧国，匦旌无路而陈情。敢忘末学之激衷，试请丈人之静听，尝观古昔中兴之业，或因东南全盛之基，规模虽狭于未宏，功业亦随其所就。孙氏北无淮而西无蜀，距江尚固于周防；晋室内有寇而外有戎，渡水亦成于克捷。彼皆未尽有今日之所有，我乃类欲为当时之不为。边草未摇，纷纷抵掌，塞尘一警，惴惴奉头。弛张以道，固曰随时，勇怯任情，料必至此。未尝有十年之生聚，但闻以千里而畏人，惟昧以天下转移之机，所以成流俗衰颓之弊。愿姑置寻常，以破未识时之说，特欲举一二，以释妄乘势之疑。夫江淮为唇齿之邦，关陕乃腹心之地，欲近守，则不当固其内而舍其外；欲远攻，则安可即所后而忘所先。况天险可守，共守则险亦均，地利可据，能据则利必倍，此皆不易之常理，具有已行之旧规。襄阳，关中之喉，兵易进而亦易退；京师，海内之腹，守可暂而不可常。通秦蜀两道之势，则兵力不宜轻，居陈梁四战之郊，则守备不必泥。使灵旗再图北指，讵不先出岘之师，而大驾一日东归，似难执居汴之策。盖设峻象存于习坎，而趋时患在于用常，诚由泗宿以下灵壁之师，因登、莱而济海道之众，淮西则出寿春而窥许境，关外则道大散而瞰雍郊，是谓正兵，皆为危道。盖河南虽可得而难于持久，舟师虽可用而未为全谋，即平壤以制敌，蹉跌则不支，用崄道以出兵，馈饷则难继。故显忠卒成符离之衄，而至于溃，李宝仅济胶西之捷，而不敢留。水路贻明彻之忧，陆运制武侯之出，非陈言之是袭，亦商监之可稽。若夫运上流之奇，此端系大贤之责。一军下虢、洛，中原之势已摇，万骑出颍昌，京畿之地旋复。南城分徇而首尾互应，朱仙进击而手足猖披。惟是时之举，偶困于谤书，而此日之功，难言于覆篑，苟尽得策，岂复至今。自两河而言，则铜梁为旧疆，自九郡而论，则金坡为限塞，平州与三关，异路而不豫计，真儿戏哉！白沟仅一水，累世而不敢逾，亦幸安耳。今欲为能胜而必不可胜，固当审所图而弃其难图，岂徒舍败绩而趋成功，庶不因空名而受实祸。宣和之捷，所以胎靖康之变，隆兴之战，所以成乾道之盟，惟思之远而虑之深，庶功可成而忧可弭。大姑少置，小亦未安。招携固上策，而纳归正乃自困之资；用间诚至谋，而遣妄谍乃无益之费。伪官换授，是当诛而蒙赏，厚赀轻畀，是以实而易虚。虽至愚犹且知其非，岂在上顾甘循其弊？许移治者，是许其弃地，令择利者，是令其退师，徒使全家保妻子之臣，用以藉口窃爵禄之宠。边城保鄣，以庙堂使阙，而不免于屡迁，戎阃事机，以主帅豢安，而常淹于难达。偃然以承平文饰之体，巍乎居要境藩维之权，塞下之粟，反内徙以自虚，军中之弊，犹日朘而不止。岁市骏而不能偿耗，谁兴开元监牧之谋，曰计漕而未足馈军，孰启神爵屯田之策。民兵文具，禁籍虚员，奈何欲兴不世之携功，尚尔未革易知之宿弊。此特言其梗概，初未效于涓埃，已不胜贾生痛哭之私，矧欲致臧宫鸣剑之议。试徐闷闷，毋谓平平，恭惟某官，以世大儒，助国正论，贯兼资于文武，视一节于险夷。归自乘轺，公议浩然而归重，畀之颛阃，天心昭若以可知。上方勤西顾之忧，公特任北门之寄。风露三神之顶，游尔褰裳，旌旗千骑之来，跫然望履。从列城之观望，屹外阃之蕃宣，当尽远猷，庶销过计。某辱知最渥，因事有言。屡矣蹉跎，虽粗有少年之志，斐然狂简，得毋贻小子之嗤。或可执鞭，愿供磨盾，其诸软熟之贡，徒致高明之烦。嗣听策勋，别当修贽。"畏斋在丹阳馆，一览辄喜，亲作数语谢曰："抗身以卫社稷，久沉射虎之威，疏王爵以大门闾，将表食牛之气。有来相过，允荷不忘，监仓学士，风烈承宗，词华振俗，喜北平之有后，幸郎君之克家。廋氏卑官，王孙令器，必有表荐，以发忠嘉。至于陈谊之甚高，与夫期待之太过，此则诸君子之责，而非一郡守之忧。某行官沔鄂之间，即有兵民之奇，当呼老校退卒，问先烈之宏规，将与群公贵人，诵故侯之名绪。叙谢之意，匆草莫殚。"于是一得之谋，颇彻于诸公间矣。又一年，稍稍如言，宇文顾斋闻之，从章以初录本去，会除次对，谬以充自代荐，且有志识不群之褒，初未相识也。故余投谢骈俪有曰："初不求于识面，亶自得于知心。"盖指此。它日，又特剡亟称之于庙堂，余迄不知所蒙。近绪故笈，偶见存本，因悼殄瘁，潸然出涕，书之以志余之愧于知已者焉。
楚齐僣册
靖康元年，金人陷京师。明年，太宰张邦昌僣帝位，是岁邦昌伏诛。又三年，尽陷中原地，殴中侍御史刘豫复僣帝位。九年，豫就执北去。余尝得其二册文，乃删其吠尧者而剟录之。邦昌之册曰："维天会五年，岁次丁未，二月辛亥朔，二十有一日辛巳，皇帝若曰："朕惟我太祖武元皇帝，肇建区夏，务安元元，肆朕纂承，不敢荒怠，夙夜兢兢，思与万国格于治。粤惟有宋，实乃通邻，贡岁币以交欢，驰星轺而讲好。期于万世，永保无穷，盖我有大造于宋也。不图变誓渝盟，以怨报德，开端招祸，反义为仇。今者国既乏主，民宜混同，然念厥功，诚非贪土，遂命帅府，与众推贤。佥曰：太宰张邦昌，天毓疏通，神资睿哲，处位著忠良之誉，居家闻孝友之名，实天命之有归，仍人情之所徯，择其贤者，非子而谁。是用遣使备礼，以玺绂宝册，命尔为皇帝，以援斯民，国号大楚，都于金陵。自黄河以外，除西夏封圻，疆场仍旧，世辅王室，永为藩臣。贡礼时修，勿疑于述职，问音岁至，无缓于披诚。於戏！天生蒸民，不能自治，故立君以临之，君不能独理，故设官以教之。乃知民非后不治，后非贤不守，其有位者，可不谨欤！予懋乃德，嘉乃丕绩，日敬一日，虽休勿休，钦哉！其听朕命。"豫之册曰："维天会八年，岁次庚戌，七月辛丑朔，二十有七日丁卯，皇帝若曰：朕公于御物，不以天下为己私，职在牧民，乃知王者为通器，威罚既已殄罪，位号宜乎授能。乃者有辽，运属颠危，数穷否塞，获罪上帝，流毒下民。太祖武元皇帝，杖黄钺而拯黎元，麾白旄而誓师旅，妖气既殄，区宇大宁。爰有宋人，来从海道，愿输岁币，祈复汉疆。太祖方务善邻，即从来议，重念斯民，久罹涂炭，未获昭苏，不委仁贤，孰能保定？咨尔刘豫，夙擅直言之誉，素怀济世之才，居于乱邦，生不偶世。百里虽智，亦奚补于虞亡，三仁至高，或显从于周仕。当奸贼扰攘之际，正愚氓去就之间。举郡来王，奋然独断，逮乎历试，厥勋克成。夫委之安抚，教化行；任之尹牧，狱讼理；付之总戎，盗贼息；专之节制，郡国清。况有定衰救乱之谋，必挟拯变扶危之策，使民无事则橐弓力穑，有役则释耒荷戈。罢无名之征，捐不急之务，征隐逸，举孝廉，振纪纲、修制度，省刑罚而去烦酷，发仓廪而息螽螟。神人以和，上下协应，比下明诏，询考舆情，列郡同辞，一心仰在，宜即归仁之地，以昭建业之元。是用遣西京留守高庆裔，副使礼部侍郎知制诰韩昉，备礼以玺绂宝册，命尔为皇帝，国号大齐，都于大名。岁修子礼，永贡虔诚，畀尔封疆，并从楚旧。更须安集，自相攸居，尔其上体天心，下从人欲，忠以藩王室，信以保邦圻。惟天难谌，惟命靡常，谨厥德，保厥位，尔其勉哉！勿匆朕命。"玉册皆以六十六方为制，每方字两行，以金书之。於虖！犬羊乱华，颠倒冠履，一至于此，读此者，得不起鲁仲连之愧乎！
优伶诙语
秦桧以绍兴十五年四月丙子朔，赐第望仙桥。丁丑，赐银绢万匹两，钱千万，彩千缣，有诏就第赐燕，假以教坊优伶，宰执咸与。中席，优长诵致语，退，有参军者前，褒桧功德。一伶以荷叶交倚从之，恢语杂至，宾欢既洽，参军方拱揖谢，将就倚，忽堕其幞头，乃总发为髻，如行伍之巾，后有大巾镮，为双叠胜。伶指而问曰："此何镮？"曰："二胜镮。"遽以朴击其首曰："尔但坐太师交倚，请取银绢例物，此镮掉脑后可也。"一坐失色，桧怒，明日下伶于狱，有死者。于是语禁始益繁，芮烨令衿等吻祸，盖其末流焉。
嘉禾篇
张丞相（商英）媚事绍圣，共倡绍述，崇宁二年，遂为尚书左丞。会与蔡元长异论，中执法石（豫）、殿中御史朱（绂）、余（深）以风旨将劾奏之，而无以为说。或言其在元祐中，尝著《嘉禾篇》，拟司马文正于周公；且为开封府推，当其薨时，代府尹为酹祭文，有褒颂功德语，因请正其罚。有诏张商英秉国政机，论议反覆，加之自取荣进，贪冒希求，元祐之初，诋訾先烈，台宪交章，岂容在列，可特落职，依前通议大夫知亳州。余家旧有石刻，正其所谓《嘉禾篇》者，文既尔雅，论亦醇正，惜乎其好德之不终也。因录之，以表其初终焉。篇之言曰："维元祐丁卯十月，定襄守臣得禾，异亩同颖，部使者臣张商英，敬作《嘉禾篇》。神宗既登遐，嗣皇帝冲幼，中外震惧，罔知社稷攸托。惟太母晦圣德于深宫，五十有四年，克庄克明，克仁克简，肆膺顾命，保佑神孙，以总大政。既临延和，乃告于侍臣曰：'呜呼！先皇帝聪明文武，宏规伟图，轶于古先。丕惟曰，禹贡九州之域，久封裔壤，埳于殊俗，豺狼野心，终不可豢，序弗底平，时以忧贻，于我后昆。乃备材力，乃督事功，务除大害，不恤小怨。今既坠厥志，罹家多艰，其弛利源，与民共之。所不欲一切蠲罢，庶事肇革，众志未孚，新故相刑，爱恶相反，议论乘隙，纷纶互建。疑生于弗亲，忿生于弗胜，其睽成仇，其合成党，盈庭睢盱，震于视听。'惟圣母烛以纯静，断以不惑，去留用舍，不归于偏归于是。越三载，群慝斯嘉，群乖斯和，群异斯同。馨闻于上帝，风雨时若，英华丰美，被于草木。发珍祥于兹嘉禾，厥本惟三，厥垅惟五，厥穗惟一。臣闻曰：在昔成王冲幼，周公居摄，近则召公不悦，远则四国流言。成王灼知忠邪之情，诛伐谗慝，卒以天下听于周公，时则唐叔得禾，异亩同颖以献。推古验今，迹虽不同，理或胥近。臣商英敢拜手稽首，旅天之命，曰：'呜呼！先民有言，众贤和于朝，万物和于野，和气致祥，乖气致异，治平之时，君臣罔不咸有一德。在虞舜时，百僚师师，在文王时，多士济济。降及幽王，小人在位，君子在野。其诗曰：潝潝訿訿。又曰：噂〈口沓〉背憎。呜呼！卿士庶尹敬之哉，曲直之辩，是非之判，罔或不异。如禾之本，终以合颖，利害之当，予夺之中，罔或不同；如禾之颖，非离于本，无有作同，害于而公。'臣吴安操、臣李昭叙等立石，余又尝求其开封祭文而观之，颂之极挚者，亦特曰：'公在熙宁，谪居洛京。十有五年，《资治》书成。帝维宠嘉，以子登瀛。方渴起居，而帝在天。太母垂帘，保祐神孙。畴咨在庭，属以宗社。介特真淳，无易公者。公来秉钧，久诎而伸。五害变法，十科取人。孰敢弗良，孰敢弗正。有倾其议，必以死争。日月徂征，思速用成。心剿形瘵，胡卫余生。嘉谋嘉猷，百未有告。讣音夜奏，九重震悼。爵惟太师，开国于温。莫惠我民，门巷烦冤。乃命贰卿，葬其先原。公殓具资，一给于官。悠悠苍天，从古圣贤。损益盛衰，与时屡迁。功亏于篑，志夺于年。古也如斯，岂公独然？已矣温公，夫何憾焉。'如此而已，虽违时论，亦非大溢美者。"盖五害等字，乃当时之所深讳，是以亟黜而不留也。张之立朝，其初议论具是，暨哲宗亲政，首为谏官，乃指吕汲公、范淳夫辈为大奸，而以司马文正、文忠烈为负国，甚者至以宣仁比吕武，殊视此文为不同，反覆之言，圣谟其得之矣。其后入党籍，却反成滥置，大观爰立，本以其能与蔡立异而用之，亦不能久也。钦皇嗣服，会时相主其人，赠以太保，与范、司马二文正并命，天下莫不疑之。王称作《东都事略》，载张罢左丞，以言蔡京奸邪，有"自为相国，志在逢君"等语，台臣以为非所宜言而谪之。考之史谍，盖专坐此篇，称书误甚。当因其异同之迹，而遂从传疑，其实非也。
朝士留刺
秦桧为相，久擅威福。士大夫一言合意，立取显美，至以选阶一二年为执政，人怀速化之望，故仕于朝者，多不肯求外迁，重内轻外之弊，颇见于时。有王仲荀者，以滑稽游公卿间。一日，坐于秦府宾次，朝士云集，待见稍久。仲荀在隅席，辄前白曰："今日公相未出堂，众官久俟，某有一小话愿资醒困。"众知其善谑，争竦听之。乃抗声曰："昔有一朝士，出谒未归，有客投刺于门，阍者告之以某官不在，留门状，俟归呈禀。客忽勃然发怒，叱阍曰：'汝何敢尔！凡人之死者，乃称不在，我与某官厚，故来相见，某官独无讳忌乎！而敢以此言目之耶！我必俟其来，面白以治汝罪。'阍拱谢曰：'小人诚不晓讳忌，愿官人宽之。但今朝士留谒者，例告以如此，若以为不可，当复作何语以谢客。'客曰：'汝官既出谒未回，第云某官出去可也。'阍愀然蹙頞曰：'我官人宁死，却是讳出去二字。'"满坐皆大笑。仲荀出入秦门，预亵客，老归建康以死。谈辞多风，可隽味，秦虽煽语祸，独优容之，盖亦一吻流也。
《桯史》　宋·岳珂

[book_title]卷八
九江郡城
九江郡自梁太清始奠湓口，湓口乃汉灌婴所筑也，灌井在焉。故余家晋盆杅事，犹有冢居城中，城负江面山，形胜盘据，三方阻水，颇难于攻取。开宝中，曹翰讨胡，则逾年不下。或献计于翰曰："城形为上水龟，非腹胁不可攻。"从之，果得城。至今父老指所由入，云在北闉新仓后。郡治之前，对康庐，有峰曰"双剑"。乾道间，蜀人唐立方（文若）来为守，谓翰实屠城，而李成等寇，亦尝入郛残其民，取阴阳家说，意剑所致，乃辟谯楼前地，筑为二城，夹楼矗其上，谓之"匣楼"，曰匣实藏剑。江人相劝成之。有曰者过其下，曰："是利民而不利于守。"立方闻之，不以为意，居一年，果卒官。其异如此，立方故知名，尝为中书舍人，终之年六十八。
日官失职
近世清台占候，颇失其守，虽试选甚艰，多筌蹄之学，以故证应之验，视前世为疏。开禧丙寅二月丙子，余在京口，章以初居戎司芗风亭。余莅事庾中归，过之小酌，握手庭下，日方申，忽觉天半砰鍧有声甚厉。矫首正见一星南队，曳尾如帚，逶迤久之，始灭，相与叹异。未几而兵衅开，江、淮荐饥，死者几半。嘉定己巳五月辛亥，余里居晚浴，散步西圃，暝色将至。从行一僮，忽卬而惊呼，视之，亦一星，大小如京口所见，而色绀青，尾焰煜煜，自南徂北，行颇迅，亦隐隐鸣于空中。时虏酋易位，蒙鞑闯其境，兵祸纠结，数年犹不解，则所队之方，盖有妖焉。余不甚习变星，二星所偶见，皆白昼出，太史且未尝问，亦不闻奏报，其它躔度微忒，意必不能详也。
紫宸廊食
余为扈簿日，瑞庆节随班上寿紫宸殿。是岁，虏方拏兵北边，贺使不至，百官皆赐廊食。余待班南廊，日已升，见有老兵持二髹牌至，金书其上，曰："辄入御厨，流三千里。"既而太官供具毕集，无帟幕限隔，仅以鐐灶刀机自随，绵蕞檐下。侑食首以旋鲊，次暴脯，次羊肉，虽玉食亦然，且一小楪，如今人家海味楪之制，合以玳瑁而金托之，封其两旁，上以黄纸书品尝官姓名以待进。黼坐既御，合班拜舞用乐，伶人自门急趋折槛，以两檐为作止之节。廊下设缬褥，置俎于前，有肴核，爵以银而厚其唇，为之，一耳，颇不便于饮，上镌绍兴十二年某州所造，盖和议成而举弥文，责之外郡，以期速集也。每举酒，玳合自东庑入廊，馔继至，适卢棘簿（子文）在旁，因言此艺祖旧制。在汴京时，天造草昧，一日长春节，欲尽宴廷绅，有司以不素具奏，不许，令市脯，随其有以进，仍诏次序勿改，以昭示俭之训，如锡宴贡院，前二醆止以果实荐，无品食，盖当时市之者未至耳，其第三醆亦首以旋鲊云。余闻之典仪吏曰："它日戎贽在廷，则百官皆称寿而退，无赐食七十年矣。"此乃适因其不来而举行者，故窃志之。
阜城王气
崇宁间，望气者上言，景州阜城县有天子气甚明，徽祖弗之信。既而方士之幸者颇言之，有诏断支陇以泄其所钟。居一年，犹云气故在，特稍晦，将为偏闰之象，而不克有终。至靖康，伪楚之立，逾月而释位。逆豫既僣，遂改元阜昌，且祈于金酋，调丁缮治其故尝夷铲者，力役弥年，民不堪命，亦不免于废也。二僣皆阜城人，卒如所占云。
袁孚论事
孝宗初政，袁（孚）为右正言。一日，亟请对，论北内有私酤，言颇切直，光尧闻之震怒。上严于养志，御批放罢，中使持玺封至堂。时陈文正当国，史文惠为参预，未知其倪，启封相顾罔测。文惠曰："上新即位而首逐一谏官，未得其名，此决不可，请俟审奏。"翌日，遂朝，方扣榻以请，玉音峻厉，遽曰："谓已行下矣，尚何留？"文惠奏曰："陈康伯固欲速行，而臣不欲也。臣有千虑之一，愿留身以陈。"班退，文惠问孚何罪也，上谕以疏意曰："是非所宜言，不逐何待。"曰："陛下亦知德寿宫中无士人乎？"曰："何谓也？"曰："北内给事，无非阉人，是恶知大体？若非几个村措大在言路，时以正论折其萌芽，此曹冯依自恣，何所不至？"上竦而悟，天颜少和。文惠进曰："不特此事，争臣无故赐罢，天下咸以为疑，而欲知其故。若以此为罪，则两宫之间且生，四方闻之，必谓陛下方以天下养，而使北内至于有此，非供亿不足而何？必不得已而去，当因其自请而听之可耳。"上释然霁威曰："善。"将退，复前曰："后之日，复当五日之朝，愿陛下试以意白去孚，傥可以上皇意留之，尤盛德事。"上许诺，既归自北宫，亟召文惠而谕之曰："太上怒袁孚甚，朕所以亟欲去之。昨日方燕，太上赐酒一壶，亲书'德寿私酒'四字于上，使朕跼蹐无所。"文惠曰："此陛下之孝也，虽然，终不可暴其事。"居数日，孚请祠，得守永嘉郡。既而文惠又奏，谏官以直言去，非邦家之美，请以职名华其行。遂除直秘阁，外朝竟不及知。自是纤人知谮之不行，亦无复投隙者。一言回天，体正谊得，两宫慈孝，终始无间，此举实足以权舆之云。
鹦鹉谕
蜀士尚流品，不以势诎。乾道间，杨嗣清（甲）有声西州，清议推属。初试邑，有部使者，不欲名，颇以绣衣自骄，怒其不降意，诬劾以罪。赵卫公方为左史，闻之，不俟车，亟往白庙堂曰："譬之人家，市猫于邻，卜日而致之，将以咋鼠也。鼠暴未及问，而首抉雕笼，以噬鹦鹉，其情可恕乎！"当国者问其繇，告以故，相与大笑，劾牍竟格不下。嗣清仕亦不显，有弟曰嗣勋（辅），位至从橐，其清名亦相伯仲云。至今蜀人谈谑，以排根善类者为猫噬鹦鹉，王中父尝为余道，而忘其所为邑之名。
月中人妖
逆曦未叛时，尝岁校猎塞上。一日夜归，笳鼓竟奏，辚载杂袭。曦方垂鞭四视，时盛秋，天宇澄霁，卬见月中有一人焉，骑而垂鞭，与己惟肖。问左右，所见皆符，殊以为骇，嘿自念曰："我当贵，月中人其我也。"扬鞭而揖之，其人亦扬鞭，乃大喜，异谋繇是益决。德夫兄至蜀，安大资（丙）与之宴，亲言之。夫妄心一萌，举目形似，此正与投楮天池者均耳，月妖何尤。
牸牧相卫
先茔吕田原之北二里许，山陿焉，不合如砺，土名曰焦库。有周氏坟，其间篁木蔽翳，泉甘草茂，牧者趋之。嘉定癸酉四月甲午正昼，有詹氏子十九岁，牧一牸坟侧。方偃于背，邻之二儿甫齿乚，戏于旁。有虎出于薄，直前搏牸。二儿痴，不识为虎，掷瓦砾，嗾而逐之。虎顾牸，不肯去，二儿倚徙观，稍前，乃缘登木。牧子念其家贫，惟恃此以耕，不胜愤，径归取斧，将以杀虎。其父在田，不之知；母视其来也，遽问而告其故，顾东作方殷，家无男子，乃集里妇数人，噪而从。既至，二儿观酣，嬉笑自若，牸以角拒，虎爪啮无完革矣。牧子视牸且困，挥斧大呼，欲以致虎，虎果舍牸来。时木影漏日，刃环舞，翕霍有光，虎益自缩，作势奋迅，欲以攫取。牸少憩力苏，乃前斗，虎舍牧子，与之相持。牧子气定更进，虎又舍牸。牸与牧迭抗虎，如此者弥半日顷，群妇莫之孰何。既而山下民闻者，持梃欢呼，来渐多，虎遂弃而去，牸牧竟全。余时倚垩冢下，仆辈亲见之，来告；遣视，民方环睨，虎犹未逸也。畜而义，不忘卫所牧，牧子亦克念其家，奋不顾死，皆可尚。二儿不知畏，不被搏噬，东坡沙上抵首之说，谅可信云。
解禅偈
余尝得东坡所书司马温公《解禅偈》，其精义深韫，真足以得儒释之同，特表其语而出之。偈之言曰："文中子以佛为西方之圣人，信如文中子之言，则佛之心可知也。今之言禅者，好为隐语以相迷，大言以相胜，使学者伥伥然益入于迷妄，故余广文中子之言而解之，作《解禅偈》六首。若其果然，则虽中国行矣，何必西方，若其不然，则非余之所知也。忿气如烈火，利欲如銛锋。终朝常戚戚，是名阿鼻狱。颜回安陋巷，孟轲养浩然。富贵如浮云，是名极乐国。孝弟通神明，忠信行蛮貊。积善来百祥，是名作因果。仁人之安宅，义人之正路。行之诚且久，是名《光明藏》。言为百代师，行为天下法。久久不可掩，是名不坏身。道义修一身，功德被万物。为贤为大圣，是名菩萨佛。"於虖！妄者以虚辞岐实理，以外慕易内修，滔滔皆是也，岂若是偈之坦明无隐乎！盍反而观之。
玉虚密词
徽祖将内禅，既下哀痛之诏，以告宇内，改过不吝，发于至诚。前一夕，即玉虚殿常奉真驭之所，百拜密请，祈以身寿社稷。夜漏五彻，焚词其间，嫔嫱巨珰，但闻谒祷声，而莫知其所以然。明日，遂御玉华阁，召宰执，书"传位东宫"四字，以付蔡攸。又二日，钦宗遂即位，实宣和七年十一月辛酉也。明年正月己巳，赤白囊至，徽祖夜出通津门，以如亳社。斡离不既退师，龙德行宫在京口，纤人乘间有剑南自奉之疑，奉表亟请归京师。驾至睢阳，李忠定（纲）奉诏迎谒，见于幄殿。既辞，遂出所焚词稿，俾宣示宰执百官，忠定家有藏本焉。其辞曰："奉行玉清神霄保仙、元一六、阳三五、璇玑七九、飞元大法师，都天教主臣某，诚惶诚恐，顿首顿首，再拜上言，高上玉清神霄、九阳总真、自然金阙。臣曩者君临四海，子育万民，缘德菲薄，治状无取，干戈并兴，弗获安靖。以宗庙社稷生民赤子为念，已传大宝于今嗣圣。庶几上应天心，下镇兵革，所冀迩归远顺，宇宙得宁，而基业有无疆之休，中外享升平之乐。如是贼兵偃戢，普率康宁之后，臣即寸心守道，乐处闲寂，愿天昭鉴，臣弗敢妄。将来事定，复有改革，窥伺旧职，获罪当大。已上祈恳，或未至当，更乞垂降灾咎，止及眇躬，庶安宗社之基，次保群生之福，五兵永息，万邦咸宁，伏望真慈，特赐省鉴。臣谨因神霄直日功曹吏，赍臣密表一道，上诣神霄玉清三府，引进仙曹，伏愿告报。臣诚惶诚恐，顿首顿首，再拜以闻。"於虖！禹汤罪已，其兴也勃焉，圣心其有以得于天矣。"按蔡条《国史后补》载徽祖教门尊号为"玉京金阙、七宝元台、紫微上官、灵宝至真玉宸明皇大道君"，与此不同，意归美之称，不欲以自名耳。唐武宗会昌《投龙文》，称"承道继玄、昭明三光弟子、南岳上真人。"今茅山龙虎阁皂，实有三坛，符箓遍天下，受之者亦各著称谓，或者帝王之号，又有其别，殆未可知也。
太岁方位
建隆三年五月，诏增修大内。时太岁在戌，司天监以兴作之禁，移有司，毋缮西北隅。艺祖按视见之，怒问所繇。司天以其书对，上曰："东家之西，即西家之东，太岁果何居焉？使二家皆作，岁且将谁凶？"司天不能答，于是即日莅撤一新之。今世士大夫号于达理者，每易一榱，覆一篑，翦翦拘泥，不得即决，稽之圣言，思过半矣。
逆亮辞怪
金酋亮未篡伪，封岐王，为严章政事，颇知书，好为诗词，语出辄崛疆，慭慭有不为人下之意，境内多传之。且骤施于国，东昏疑焉，未及诛，而有霄仪之祸，宗族大臣以亮有素誉，因共推戴。既立，遂肆暴无忌，佳兵苛役，以迄于亡。然其居位时，好文辞，犹不辍，余尝得其数篇。初王岐，以事出使，道驿有竹，辄咏之曰："孤驿潇潇竹一丛，不同凡卉媚春风。我心正与君相似，只待云梢拂碧空。"又书壁述怀曰："蛟龙潜匿隐沧波，且与虾蟆作混和。等待一朝头角就，撼摇霹雳震山河。"既而过汝阴，复作诗曰："门掩黄昏染绿苔，那回踪迹半尘埃。空亭日暮乌争噪，幽径草深人未来。数仞假山当户牖，一池春水绕楼台。繁花不识兴亡地，犹倚阑干次第开。"又尝作雪词《昭君怨》曰："昨日樵村渔浦，今日琼川玉渚。山色卷帘看，老峰峦。锦帐美人贪睡，不觉天花剪水。惊问是杨花，是芦花。"一日，至卧内见其妻几间有岩桂植瓶中，索笔赋曰："绿叶枝头金缕装，秋深自有别般香。一朝扬汝名天下，也学君王着赭黄。"味其词旨，已多圭角，盖其蓄已不小矣。及得志，将图南牧，遣我叛臣施宜生来贺天申节，隐画工于中，使图临安之城邑，及吴山、西湖之胜以归。既进绘事，大喜，〈日间〉然有垂涎杭、越之想。亟命撤坐间软屏，更设所献，而于吴山绝顶，貌已之状，策马而立，题其上曰："万里车书盍混同，江南岂有别疆封？提兵百万西湖上，立马吴山第一峰。"迁汴之岁，已弑其母矣。又二日而中秋，待月不至，赋《鹊桥仙》，曰："停杯不举，停歌不发，等候银蟾出海。不知何处片云来，做许大通天障碍。虬髯捻断，星眸睁裂，惟恨剑锋不快。一挥截断紫云腰，子细看嫦娥体态。"明年竟遂前谋。使御前都统骠骑卫大将军韩夷耶将射雕军二万三千围，子细军一万，先下两淮。临发，赐所制《喜迁莺》以为宠，曰："旌麾初举，正駃騠力健，嘶风江渚。射虎将军，落雕都尉，绣帽锦袍翘楚。怒磔戟髯争奋，卷地一声鼙鼓。笑谈顷，指长江齐楚，六师飞渡。此去，无自堕。金印如斗，独在功名取。断锁机谋，垂鞭方略，人事本无今古。试展卧龙韬韫，果见成功旦莫。问江左，想云霓望切，玄黄迎路。"余又尝问开禧降者，能诵忆尚多，不能尽识。观其所存，寓一二于十百，其桀骜之气，已溢于辞表，它盖可知也。犬狺鸮鸣，要充其性，不足乎议。软屏诗，《正隆事迹》以为翰林修撰蔡珪所作，诡曰御制。反覆它作，似出一机杼，或者传疑益讹，抑其余皆出于视草，亦无所致诘。录所见者聊以寓志怪云，洪文敏《夷坚支景》仅载其二，它不传。
《桯史》　宋·岳珂

[book_title]卷九
裕陵圣瑞
裕陵年十三，居于濮邸。一日正昼憩便寝，英祖忽顾问何在，左右褰帐，方见偃卧，有紫气自鼻中出，盘旋如香篆，大骇，亟以闻。英祖笑曰："勿视也。"后三年，亦以在寝寤惊，钦圣请其故，曰："方熟寐，忽觉身在云表，有二神人捧足以登天，是以呼耳！"既而果登大宝，元祐元年三月十四日，诏录圣瑞之详，付宗正寺。
状元双笔
内黄傅珏者，以财雄大名。父世隆，决科为二千石。珏不力于学，弁鹖碌碌下僚，独能知人。尝坐都市，阅公卿车骑之过者，言它日位所至，无毫发差。初不能相术，每曰："予自得于心，亦不能解也。"尝寓北海，王沂公（曾）始就乡举，珏偶俟其姻于棘围之外，遇之，明日，以双笔要而遗之，曰："公必冠多士，位宰相，它日无相忘。"闻者皆笑。珏不为怍，遂定交，倾赀以助其用，沂公赖之。既而如言，故沂公与其二弟以兄事之，终身不少替。前辈风谊凛凛固可敬，而珏之识亦未易多得也。珏死明道间，官止右班殿直，监博州酒。其孙献简（尧俞），元祐中为中书侍郎，自志其墓，余旧尝见前辈所记，与志微不同。
尧舜二字
欧阳文忠知贡举，省闱故事，士子有疑，许上请。文忠方以复古道自任，将明告之，以崇雅黜浮，期以丕变文格，盖至日昃，犹有喋喋弗去者，过晡稍阒矣。方与诸公酌酒赋诗，士又有扣帘，梅圣俞怒曰："渎则不告，当勿对。"文忠不可，竟出应，鹄袍环立观所问。士忽前曰："诸生欲用尧舜字，而疑其为一事或二事，惟先生幸教之。"观者哄然笑。文忠不动色，徐曰："似此疑事诚恐其误，但不必用可也。"内外又一笑。它日每为学者言，必蹙頞及之，一时传以为雅谑。余按《东斋记事》，指为杨文公，而徒问其为几时人，岁远传疑，未知孰是。然是举也，实得东坡先生，识者谓不啻足为词场刷耻矣，彼士何〈口蚩〉。
正隆南寇
金国伪正隆丁丑春二月，逆亮御武德殿，召其臣吏部尚书李通，刑部尚书胡励，翰林直学士萧廉，赐坐而语之曰："朕自即位，视阅章奏，治宫中事，常至丙夜，始御内寝。畴昔之夜，方就榻，恍惚如亲觌有二青衣，持幢节自天降，授朕以幅纸若牒，谓上帝有宣命。朕再拜受，遂佩弓矢，具鍪铠，将从之前。而朕常所御小骓号小将军者，儵已鞚勒待墀下，青衣揖就骑。既行，但觉云雾勃郁，起马蹄间，下如海涛汹涌。方觉心悸，望一门正开，金碧焜耀，青衣指之曰：'天门也。'朕随入焉。又里许，至钧天之宫，严邃宏丽，光明夺目。朕意欲驰，二金甲人谓朕曰'此非人间，可下马步入。'及殿下，垂帘若有所待。须臾，有朱衣出，赞拜，仿佛闻上语，如婴儿，使青衣传宣畀朕曰：'天策上将，令征某国。'朕伏而谢。出复就马，见兵如鬼者，左右前后，杳无边际。发一矢射之，万鬼齐喏，声如震雷，惊而寤，喏犹不绝于耳。朕立遣内侍至厩，视小将军，喘汗雨浃，取箭箙数之，亦亡其一矣。昭应如此，岂天假手于我，令混江南之车书乎？方与卿等图之，谨无泄。"众皆称贺，于是始萌芽南牧之议矣。明年夏五月，复召通及翰林学士承旨翟永固、宣徽使敬嗣晖、翰林直学士韩汝嘉入见薰风殿，问曰："朕欲迁都于汴，遂以伐宋，使海内一统，卿意如何？"通以天时人事不可失机为对，亮大悦。永固却立楹间，亮顾见之，问之，故徐进曰："臣有愚虑，请殚一得。本朝白海上造邦，民未见德，而黩兵是闻，皇统亦知其不戢之自焚也。故虽如梁王之武毅，犹以和为长策。今宋室偏安，天命未改，金缯缔好，岁事无阙，遽欲出无名之师，以事远征，臣窃以为未便。兼中都始成，未及数载，帑藏虚乏，丁庄疲瘁，营汴而居，是欲竭根本富庶之力，以缮争战丘墟之地，尤为非宜。臣事陛下，不敢不以正对。"因伏地请死。亮以问晖、汝嘉，晖是通，汝嘉是永固。亮大怒，拂袖起，传宣二臣殿侧听旨，继而召翰林待制綦戩讲汉史，戩及陆贾《新语》事，亮怒稍霁，乃赦之。明日，通为右丞，晖为参知政事，永固遂请老。又明年，左丞相张浩及晖，与叛臣孔彦舟、内侍梁汉臣卒营汴焉。帝〈豕巴〉之祸实昉此。汝嘉又二年来盱眙传命谕，却我使人徐嚞等，归而微谏，竟不免戮。余读张棣《正隆事迹》，博考它记，而得其颠末。熊克《中兴小历》，书于绍兴二十八年者，盖误以薰风之事，合于武德云。梁王者，大酋兀术之封，李大谅《征蒙记》谓尝追册以帝号。按绍兴辛巳，高景山来求淮汉地，指初画疆事，亦以为梁王，要当以国中通言者为正。
鳖渡桥
虞雍公（允文）以西掖赞督议，既却逆亮于采石，还至金陵，谒叶枢密（义问）于玉帐，留钥，张忠定（焘）及幕属冯校书（方）、洪检详（迈）在焉，相与劳问江上战拒之详。天风欲雪，因留卯饮，酒方行，流星警报沓至，盖亮已惩前衄，将改图瓜洲。坐上皆恐，谓其必致怨于我也。时刘武忠（锜）屯京口，病且亟，度未必可倚，议遣幕府合谋支敌。众以雍公新立功，咸属目，叶四顾久之，酌卮醪以前曰："冯洪二君虽参帷幄，实未履行阵，舍人威名方新，士卒想望，勉为国家，卒此勋业，义问与有赖焉。"雍公受卮起立曰："某去则不妨，然记得一小话，敢为都督诵之。昔有人得一鳖，欲烹而食之，不忍当杀生之名，乃炽火使釜水百沸，横筱为桥，与鳖约曰：'能渡此则活汝。'鳖知主人以计取之，勉力爬沙，仅能一渡。主人曰：'汝能渡桥甚善，更为渡一遭，我欲观之。'仆之此行，无乃类是乎！"席上皆笑。已而雍公竟如镇江，亮不克渡而弑，自此简上知，驯致魁柄。鳖渡，本谚语，以为蟹，其义则同。
燕山先见
宣和将伐燕，用其降人马植之谋，由登、莱航海以使于女真，约尽取辽地而分之，子女玉帛归女真，土地归我。议既定矣，宇文肃愍（虚中）在西掖，昌言开边之非策，论事亹亹，王黼恶之。及童贯、蔡攸以宣威建台，遂使之参谋，意欲溷以同浴，且窒其口。时有旨，兵兴避事，皆从军法。肃愍不得免，乃上书极谏曰："臣伏睹陛下恢睿圣英武之略，绍祖宗之诒谋，将举仁义之师，复燕云之故境，不以臣愚不肖，使参预机密。臣被命之初，意谓朝廷未有定议，欲命臣经度，相视其事。及至河北诸路，见朝廷命将帅，调兵旅，厉器械，转移钱粮，已有择日定举之说。臣既与军政，苟有所见，岂敢隐嘿，辄具利害，仰干渊听。臣闻用兵之策，必先计强弱虚实，知彼知己，以图万全。今论财用之多寡，指宣抚司所置，便为财用有余，若沿边诸郡帑藏空虚，廪食不继，则略而不问。论士卒之强弱，视宣抚司所驻，便言兵甲精锐，若沿边诸郡，士不练习，武备刓缺，则置而不讲。夫边圉无应敌之具，军府无数日之粮，虽孙、吴复生，亦未可举师，是在我者，未有万全之策也。用兵之道，御攻者易，攻人者难；守城者易，攻城者难；守者在内，而攻者在外，在内为主而常逸，在外为客而常劳，逸者必安，劳者必危。今宣抚司兵，约有六万，边鄙可用，不过数千。契丹九大王耶律淳者，智略辐凑，素得士心，国主委任，信而不疑。今欲亟进兵于燕城之下，使契丹自西山以轻兵绝吾粮道，又自营平以重兵压我营垒，我之粮道不继，而耶律淳者激励众心，坚城自守，则我亦危殆矣。是在彼者，未有必胜之兆也，夫在我无万全之策，在彼亦未可必胜，兹事一举，乃安危存亡之所系，岂可轻议乎？且中国与契丹讲和，今逾百年，间有贪惏，不过欲得关南十县而止耳；间有傲慢，不过对中国使人稍亏礼节而止耳。自女真侵削以来，向慕本朝，一切恭顺。今舍恭顺之契丹，不封殖拯救，为我藩篱；而远逾海外，引强悍之女真以为邻国，彼既籍百胜之势，虚喝骄矜，不可以礼义服也，不可以言说谕也。视中国与契丹，拏兵不止，鏖战不解，胜负未决，强弱未分，持卞庄两斗之说，引兵逾古北口，抚有悖桀之众，系累契丹君臣，雄据朔漠，贪心不止，越逸疆圉，凭陵中夏。以百年怠堕之兵，而当新锐难敌之虏；能寡谋持重、久安闲逸之将，而角逐于血肉之林，巧拙异谋，勇怯异势，臣恐中国之边患，未有宁息之期也。譬犹富人有万金之产，与寒士为邻，欲肆并吞，以广其居，乃引强盗而谋曰：'彼之所处，汝居其半，彼之所畜，汝取其全。'强盗从之。寒士既亡，虽有万金之富，日为切邻强盗所窥，欲一夕高枕安卧，其可得乎！愚见窃以为确喻。望陛下思祖宗创业之艰难，念邻域百年之盟好，下臣此章，使百寮廷议。傥臣言可采，乞降诏旨，罢将帅还朝，无滋边隙，俾中国衣冠礼义之俗，永睹升平，天下幸甚，冒昧尽言，不任战栗。"书下三省，黼读之，大怒，捃以他事，除集英殿修撰，督战益急，而北事始不可收拾矣。辽又有降将曰郭药师，统其卒曰"常胜军"，怙宠负众，渐桀骜不可驯。肃愍忧之，力言于朝，请以恩礼，留之京师，尽使挈致家属，居于赐第，缓急有用，只以单骑遣行，事毕即归，以杜后患，亦弗听。既而金人寒盟，药师首叛，粘罕遂犯太原。肃愍以宣谕使事归奏，徽祖见之，叹曰："王黼不用卿封殖契丹以为藩篱之议，是以有此。"是日，遂诏于榻前草诏罪己，大革弊政，其略曰："百姓怨怼而朕不知，上天震怒而朕不悟。"令下，人心大悦。议者以比陆贽感泣山东之诏云。植之归，以童贯。先改姓名李良嗣，后赐国姓，靖康初伏诛。药师仕金，至安邦镇国功臣，其子孙显。
蠲毒圆
高皇毓圣中原，得西北之正气，夙赋充实，自少至耄，未尝用温剂。每小不怡，辄进蠲毒圆数百，一以芫花、大黄、大戟为主，侍医缩颈，而上服之自如。有王泾者，以伎进，侈言勇往，居之不怍，间奉圭匕，先意持论，自诡无伤。孝宗素危之，屡诘责，要以祸福，弗之顾。淳熙丁未，圣寿逾八龄矣。一日，进馄饨，觉胸膈欬壅，泾犹主前药，既投而不支，遂以大渐。孝宗震怒，立诏诛之。慈福要上苦谏，薄不获已，减死黥流，杖脊朝天门。中使莅焉，方觊其速毙，泾货五伯下其手，卒得活。初，巨医王继先幸绍兴，始用是，取验。孝宗在朱邸，扈跸视师至建康，馆秦桧故第。史文惠为讲官，实从行，燕之正堂，而命庄文醴、曾龙于后圃。孝宗乐，饮以码瑙觥，釂者十二，因游于圃，二臣复各献一卮。后三日，属疾，高皇赐药，使内侍视之服。文惠闻之，疑其为蠲毒，亟袖人参圆入，问而信，遂窃易之，仅愈。是日微文惠，几殆。高皇盖主此，而不知南北之异禀也。泾祖继先之绪余，株守不变，是以败云。
宪圣护医
宪圣后在慈福，庆元丁巳，朝廷方卜郊，而后不豫，始犹自强起，曰："上始郊，不可以吾故溷斋思。"敕左右勿奏。十一月乙巳，还御端门，肆眚竣事，趣驾至宫，而大渐矣。先是旬日忽寝疾，侍医进药，辄却之。咸请其故，喟然曰："吾寿八帙，而以医累人耶？"意惩王泾之得罪也。故庙谥之议曰："却药辍进，务全护医。"盖纪实云。京魏公（镗）时当轴，尝亲为客言。慈圣所谓只此日去，免烦他百官，其达死生之变，真若出一揆也。
鲁公拜后
庆元间，有宿儒，以文名入鳌掖为承旨，朝议谓且大用。会韩平原有归子曰葎，先钤吴门兵时，出妾方娠，鬻当湖巨室鲁氏，得男焉，律也。既贵，无他子，遂以重币请于鲁而归之。始至，而平原适有恩制当降麻，偶不详知，遂于廷纶中，用鲁公拜后事，意盖指忠献耳。有欲进者忌之，摘其语，谓含讥刺。平原读之，见其姓之偶符，大怒，不逾月，遂去国，终其身不复用。当其下笔时，初不自觉转喉之触。谓祸福不可以智力胜，当于此乎占之。
金陵无名诗
熙宁七年四月，王荆公罢相，镇金陵。是秋，江左大蝗，有无名子题诗赏心亭，曰："青苗免役两妨农，天下嗷嗷怨相公。惟有蝗虫感恩德，又随钧旆过江东。"荆公一日饯客至亭上，览之不悦，命左右物色，竟莫知其为何人也。
万岁山瑞禽
艮岳初建，诸巨珰争出新意事土木。既宏丽矣，独念四方所贡珍禽之在圃者，不能尽驯。有市人薛翁，素以豢扰为优场戏，请于童贯，愿役其间，许之。乃日集舆卫，鸣跸张黄屋以游，至则以巨珰贮肉炙梁米，翁效禽鸣，以致其类，既乃饱饫翔泳，听其去来。月余而囿者四集，不假鸣而致，益狎玩，立鞭扇间，不复畏。遂自命局曰"来仪"，所招四方笼畜者，置官司以总之。一日，徽祖幸是山，闻清道声，望而群翔者数万焉。翁辄先以牙牌奏道左，曰："万岁山瑞禽迎驾。"上顾罔测，大喜，命以官，赉予加厚。靖康围城之际，有诏许捕，驯篽者皆不去，民徒手得之，以充飧云。
王泾庸医
宇文忠惠（绍节）在枢府，余间见焉。因及五行之理，相与纵谭，有客在坐，偶曰："黥医王泾者，昨鞭背都市，流远方。及平原用事，始得归，稍叙故秩，自言元不曾受杖，尝袒而示某以背，完莹无疵，初不解其如何也。后见他医，言杖皆有瘢，惟噬肤之初，傅以金箔，则瘢立消，意金木之性相制耳。"忠惠笑曰："昔人有以胝足之药售于市者，辄揭扁于门曰：'供御'。或笑其不根，闻于上，召而罪之。既而宥其愚，及出，乃复增四字曰：'曾经宣唤'。今此方无乃其比耶！子将谁售。"客亦笑不敢应。时忠惠未识泾也。其二年，余在里下，闻忠惠不起，为位以哭，及都人来，乃云："泾实用蠲毒泻足疾，以致大故。朝廷知之，再命追泾所复官，免杖流永兴，"余因忆在京华时，傅著作（行简）、姚胄丞（师皋）皆甘泾饵，目击其殒。著作未启手足，犹进一刀圭，不脱口而逝。余一日随班景灵，见胄丞殿门下，云痰癖新愈，因相劳苦。则曰："王御医实生我，癖去矣，痰下者数斗，今顾疲薾，他则无恙。"余闻而私忧之，谓未必能胜，未旬，果卒。嗟夫！医之害如此哉，追思畴昔之言，为之流涕，并志颠末以悼其庸。
黑虎王医师
余稚年入闽过福，闻有黑虎王医师者，富甲一郡，问之，则继先之别名也。继先世业医，其大父居京师，以黑虎丹自名，因号"黑虎王家"。及继先幸于高宗，积官留后，通国称为医师，虽贬犹得丽于称谓焉。初，秦桧擅权而未张，颇赂上左右以固宠，继先实表里之。当其盛时，势焰与桧挈大，张去为而下不论也。诸大帅率相与父事，王胜在偏校，因韩蕲王以求见，首愿为养子，遂帅金陵军。闻者争效，不以为怪。桧欲贵其姻族，不自言，每请进继先之党与官；继先亦乘间为桧请，诸子至列延阁，金紫盈门。掩顾赇谢，攘市便腴，抑民子女为妾侍，罪不可胜纪，而衣凭城社，中外不敢议者三十年。绍兴辛已六月，蜀人杜（华老）为南床，拟击之而未发。会边衅启，继先首辇重宝为南遁计，都城为之骚然。上闻之不乐。刘武忠（锜）帅京口，请以先发制人之策，决用兵。上意犹隐忍不决，亶欲以兵应。继先素怯，犹幸和议之坚以窃安，因间言于上曰："边鄙本无事，盖新进用主兵官，好作弗靖，欲邀功耳。各斩一二人，和可复固。"上不答，徐谓侍貂曰："是欲我斩刘锜耶？"于是素轧其下而不得逞者，颇浸润及之矣。逆亮索我大臣，廷遣徐嘉、张抡往聘，亮以非指，使谏议大夫韩汝嘉至盱眙止之，更令遣所索。奏至，上适在刘婕妤阁，当馈辍食，婕妤怪之，问诸侍貂而得其繇，进说宽譬，颇与继先之言符，上大惊，问曰："汝安得此？"婕妤不能隐，具以所闻对。遂益怒。丁未，诏婕妤归别第。莘老遂上疏，列其十罪。初进读，玉色犹怫然，莘老扣榻曰："臣以执法事陛下，不能去一医，死不敢退。"犹未许，因密言外议谓继先以左道幸，恐谤议丛起，臣且不忍听。上始变色首肯，罢朝，使宣旨曰："朕以显仁饵汝药，故假尔宠
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:45:02-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>