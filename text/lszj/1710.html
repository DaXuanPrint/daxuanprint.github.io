<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="叙目[1],古文渊源篇第一,韩愈行实录第二,韩愈佚事状第三,韩友四子传第四,韩门弟子记第五,韩文籀讨集第六,附录：韩集论汇录写目,韩愈志全文在线阅读,韩愈志全文在线下载,大玄古籍书库">
<meta name="description" content="诗人评传。近人钱基博著。本书写成于1929年,1935年初版。后经著者复勘增订,1958年由商务印书馆再版。著者分举六题考论韩愈。首篇《古文渊源篇第一》,考述汉魏六朝以来文风之变化发展,于萧颖士、李华、贾至、元结、独孤及、梁肃诸人论述颇详。《韩愈行实录第二》考辨韩愈家世、生平行迹。《韩愈佚事状第三》,记述韩愈佚事二十事,采摭无馀。《韩友四子传第四》考述韩愈之友李观、欧阳詹、柳宗元、樊宗师的生平及文学活动,揭示四友对韩愈文学创作之影响。《韩门弟子记第五》主要记述韩愈弟子张籍、李翱、皇甫湜、沈亚之、孙樵、孟郊">
<title>韩愈志_钱基博_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">韩愈志</span> <br/>
          作者： <span class="inputVal" id="bkauthor">钱基博</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,传记,完结</span> <br/>
          字数： <span class="inputVal" id="bknum">[book_length]91729</span> <br/>
          说明： <span class="inputVal" id="bkdec">诗人评传。近人钱基博著。本书写成于1929年,1935年初版。后经著者复勘增订,1958年由商务印书馆再版。著者分举六题考论韩愈。首篇《古文渊源篇第一》,考述汉魏六朝以来文风之变化发展,于萧颖士、李华、贾至、元结、独孤及、梁肃诸人论述颇详。《韩愈行实录第二》考辨韩愈家世、生平行迹。《韩愈佚事状第三》,记述韩愈佚事二十事,采摭无馀。《韩友四子传第四》考述韩愈之友李观、欧阳詹、柳宗元、樊宗师的生平及文学活动,揭示四友对韩愈文学创作之影响。《韩门弟子记第五》主要记述韩愈弟子张籍、李翱、皇甫湜、沈亚之、孙樵、孟郊、贾岛、卢仝、刘叉、李贺等人之文学经历及与韩愈之交谊。《韩愈籀读录第六》综论韩愈文学主张及其诗文创作之成就。本书前有叙目,概述韩集之流传、整理情况及本书成书缘起。书后附录有“韩愈论汇录写目”。</span> <br/>
          封面： <span class="inputVal" id="bkimg">Z_7178.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]韩愈志
[book_author]钱基博
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,传记,完结
[book_length]91729
[book_dec]诗人评传。近人钱基博著。本书写成于1929年,1935年初版。后经著者复勘增订,1958年由商务印书馆再版。著者分举六题考论韩愈。首篇《古文渊源篇第一》,考述汉魏六朝以来文风之变化发展,于萧颖士、李华、贾至、元结、独孤及、梁肃诸人论述颇详。《韩愈行实录第二》考辨韩愈家世、生平行迹。《韩愈佚事状第三》,记述韩愈佚事二十事,采摭无馀。《韩友四子传第四》考述韩愈之友李观、欧阳詹、柳宗元、樊宗师的生平及文学活动,揭示四友对韩愈文学创作之影响。《韩门弟子记第五》主要记述韩愈弟子张籍、李翱、皇甫湜、沈亚之、孙樵、孟郊、贾岛、卢仝、刘叉、李贺等人之文学经历及与韩愈之交谊。《韩愈籀读录第六》综论韩愈文学主张及其诗文创作之成就。本书前有叙目,概述韩集之流传、整理情况及本书成书缘起。书后附录有“韩愈论汇录写目”。
[book_img]Z_7178.jpg


[book_title]叙目[1]
昌黎韩愈崛起中唐，世称文宗，伯代所仰。然余读苏轼《潮州韩文公庙碑》，谓：
东汉以来，道丧文敝，异端并起。历唐贞观开元之盛，辅以房、杜、姚、宋而不能捄。独韩文公起布衣，谈笑而麾之，天下靡然从公，复归于正，盖三百年于此矣！文起八代之衰，而道济天下之溺。忠犯人主之怒，而勇夺三军之帅。
方髫年肄诵及此，何尝不忾慕愈为人，彽徊往复，伟其议论文章。既而齿差长，闻见稍广。读唐宋人杂记，其中有涉愈者，微言讽刺，不少概见，而知言行之覈，相符实难，而愈之过不彰。又读陈子昂、元结、独孤及、萧颖士、李华诸家文，上承齐、梁浮靡之习，始湔除繁滥，矫以疏朴。而《旧唐书·愈传》亦言：
大历、贞元之间，文字多尚古学，效扬雄、董仲舒之述作，而独孤及、梁肃最称渊奥，儒林推重。愈从其徒游，锐意钻仰，欲自振于一代。
盖独孤诸公之于愈，如陈涉、项羽之启汉高焉！而知文章之变，其渐有自。而愈之名独盛，诚窃叹知人论世之难。孟子有言：“颂其诗，读其书，不知其人，可乎？是以论其世。”盖慎之也。因就睹记所及，自新、旧《唐书》旁逮唐、宋、元、明、清诸家文集及稗官野记之属，其有片言只字及于愈者，靡所不毕采，互勘本集以验其信，旁涉诡闻以博其趣，成为是志，凡六篇：曰《古文渊源篇》第一，《韩愈行实录》第二，《韩愈佚事状》第三，《韩友四子传》第四，《韩门弟子记》第五，而殿以《韩文籀讨集》第六。独抒心裁，尤自得意。庶几尽古文之流变，明韩氏之功罪。然韩氏不云乎：“唯古于词必己出，降而不能乃剽袭。”而吾是志，所自得意者，诚非己出之难，而镕裁之难。会稽章实斋言：
文士撰文，惟恐不自己出；史家之文，惟恐出之于己；其大本已不同矣！史体述而不造，史文而出于己，是为言之无征。无征，且不信于后也！
此明文史之所以异。而吾志，则史之流也。尝读《太史公书》点窜内、外《传》、《战国策》诸书，遂如己出。班氏袭用《史记》，微有增损，而截然为两家。斯如制药冶金，随其熔范，形依手变，性与物从，神明变化，何嫌剽袭！泾县包慎伯自诩所作《谷阿西传》，采录其奏议三篇，以文笔芜靡不及其意，而一加润色，又恐与国史互异，致启后人之疑，故止为之删削移动，较量篇幅，十不存五，而未曾改易一字，醇茂痛快，顿可诵读。既与原文殊观，又不乱以己意。未尝不有味乎其言。仆驽劣不文，无能为役，而镕裁成书，别出机杼，文词尽非己出，神明依然故吾。昔贤可作，傥不以剽袭为讥乎！
自宋有吕大防《文公集年谱》一卷，程俱《韩文公历官纪》一卷，洪兴祖《韩子年谱》五卷，金堂樊汝霖因之成《韩集谱注》四十五卷，又集其碑志、祭文、序谱之属为一编，曰《韩文公志》五卷，莆田方崧卿增考洪兴祖《谱》，且撰《举正》以考其同异，凡十卷。诸家之书具在，独佚樊汝霖《志》及《年谱注》。而留耕王氏伯大倅剑南时，取樊氏《志》及《年谱注》，与《洪氏兴祖年谱辨证》参附正集本文之下，辄亦得窥崖略。斯以考韩愈之行实者备矣！而重有待于吾之一志者。诚以诸家之于韩愈，如孔颖达之疏《五经》，义尚墨守，例不破注，遇有舛违，曲相弥缝，《春秋》为贤者讳之义也。而吾之志愈，美恶不掩，直道而行，其文则史，此所以别出诸家而自成一书。顾或者谓：
神之与怪，尼父不语。而吾子载笔，乃云：东阿梦托，仲卿序其文。金甲降神，愈愿从之讨。弄玉不死，重嫁于下贤。神君迁都，属记有长吉。凡此之类，事出不经，儒者所羞道，而言之无怍，徒长巫风，无裨监戒。
是诚不然！窃谓鬼神德盛，著称《中庸》。《明鬼》有篇，亦见《墨子》。一切心造，何幻不真。在我尽斥曰迷信，古人自征其实有。傥必执我之所不悦，而武断古人之所遇，摈绝之而不书，宁所以昭实录。所以《左氏春秋》不废神鬼，亦以典籍攸征，未可以意废削。语曰：“与其过而废之也，宁过而存之。”仍其旧录，按而不断，其信其否，付之读者。匪云神道设教之义，庶几史家传疑之旨。曰信其有，匪我思存也！或又谓：
房乔《晋书》，侈陈琐闻，比于小说，鄙俗所憙。君子讥之，谓未识大也。吾子旁摭稗官，好为诡诞，宁曰文人之好奇，无乃诒讥于不贤欤？
则又不然！伊古人物，臧否何常。大节攸关，庸存矫饰。性情所系，或验细端。学书学剑，已觇项王之雄。负我负人，足征阿瞒之悖。昔在《顾虎头》图写特妙，而为裴楷象颊上加三毛，观者觉神明殊胜，乃曰：“传神写照，正在阿堵中耳。”绘事如此，文亦有然。於戏！此稗官识小所以不废，而君子观人必于其微也！然而援引所及，必明据依。采摭攸存，不废伪托。子厚《龙城》之录，刘斧《青琐》之议，虽论者斥其驾名，而宋贤已见援据，亦征传说之有自，而采葑菲所不弃焉！
昔孔子论史记旧闻而次《春秋》，约其辞文，鲁君子左丘明惧学者人人异端，各安其意，失其真。故因孔子史记，具著二百四十年本末，成《左氏春秋传》。又稽其逸文，纂其别说，别为《春秋外传国语》，合为二十一篇，其文以方《内传》，或重出而小异。信圣人之羽翮，而述者之冠冕也！仆纂《韩愈志》既卒篇，重采唐、宋、元、明、清人文集、札记之论文及于韩愈者，成《附录》，曰序之属、跋之属、考论之属、书之属、杂记之属，别写为目，部居类次，以资参考。其中雠订板本，参证行事，取与吾志之言相为经纬，以拾遗补阙，明一家之学，如左氏《春秋》之有外传焉！於戏，会稽章实斋氏不云乎：
古人最重家学。叙列一家之书，凡有涉此一家之学者，无不穷源至委，竟其流别。所谓著作之标准，群言之折衷也。
余故备集睹记，不惮烦琐，利钝毕著，义蕴究宣矣！
昔裴丞相《与皇甫湜书》论唐中叶以前文家，而于韩愈独致贬词。又《寄李翱书》曰：
文人之异，在气格之高下、思致之浅深，不在其磔裂章句、隳废声韵也。昌黎韩愈，恃其捷足，往往奔放，不以文立制，而以文为戏，可矣乎！
而愈之名作，莫如《淮西》一碑，然柳宗元驳之曰：
韩十八《平淮西碑》云“左餐右粥”，何如我《平淮西雅》云“仰父俯子”。《韩碑》兼有冒子，使我为之，便说用兵讨叛矣！
又以碑文归美裴相，时论不平。宪宗磨之以命段文昌。而与愈并世，文章有名者，则有裴相、段文昌、权德舆、元稹、刘禹锡之流，上承燕、许，力摹汉京，奇偶错综，而偶多于奇，单字复谊，杂厕相间，其势不如愈雄。而好整以暇，别饶风致。故知愈在当日，未能俯视群流也！徒从日盛，遂称宗师。而明之何大复，乃曰：“古文之法亡于韩。”誉者不免溢量，诃者亦未为尤。平情而论，近推余杭章炳麟氏。其言曰：
北朝更丧乱久，文章衰息，浸已绌于江左，魏收、邢子才刻意尚文，以任沈为大师，终不近。会江左文体亦变。徐陵通聘，而王褒、庾信北陷，北人承其蜚色，其质素丑，外自文以妖冶，貌益不衷。陵夷至于唐世，常文蒙杂，而短书媟慢，中间亦数改化，稍稍复古，以有韩柳，自任虽夸，顾其意岂诚薄齐、梁耶！有所欿于徐、庾，而深悼北人之效法者，失其轶丽，而只党莽不就报章，欲因素功以为绚乎？自知虽规陆机、摹傅亮，终已不能得其什一，故便旋以趋彼耳！（《与人论文书》）
则是韩愈善用北人之所长也。炳麟又曰：
北方流势本拥肿也，削而砻之，大分不出后汉。碑诔尤近。（《与人论文书》）
退之石刻转益瑰怒。而宋世效韩氏为文章者，宋子京得其辞，欧阳永叔得其势。（《〈天放楼文言〉序》）
则是韩愈不废东京之造辞也。独抒伟议，抉发利病，信足以破门户之拘墟，而阐韩文之阃奥。徒以造论有主，不为韩发，采摭所及，遂从盖阙。掇其绪论，以当拾遗云尔！中华人民造国之十八年二月十四日无锡钱基博序记。
注解：
[1]　据商务印书馆1935年版校印。

[book_title]古文渊源篇第一
古文者，自韩愈厌弃魏晋六朝骈俪之文，而返之于《六经》、两汉，从而名焉者也。曾国藩《求阙斋经史百家杂钞·序目》曰：“溯古文所以立名之始，乃由摒弃六朝骈俪之文，而返之于三代、两汉。”吴敏树《与篠岑论文派书》曰：“文体坏而后古文兴，唐之韩、柳承八代之衰而挽之于古，始有此名。”东汉而还，文章日趋于缛绮。魏之三祖武帝、文帝、明帝。更尚文辞。忽君人之大道，好雕虫之小艺，下之从上，有同影响，竞骋文华，遂成风俗。江左齐、梁，其弊弥甚。贵贱贤愚，唯务吟咏。遂复遗理存异，寻虚逐微，竞一韵之奇，争一字之巧，《隋书·李谔传》《请革文华书》。气无奇类，文乏异采，《文心雕龙·丽辞篇》。而跨略旧规，驰骛新作，《文心雕龙·风骨篇》。综而为论，略有三体：一则启心闲绎，托辞华旷，虽存巧绮，终致迂回，宜登公宴，本非准的；而疏慢阐缓，膏肓之病。典正可采，酷不入情，此体之源出谢灵运而成也。次则缉事比类，非对不发，博物可嘉，职成拘制。或全借古语，用申今情，崎岖牵引，直为偶说；唯睹事例，全失精彩！此则傅咸《五经》，应璩指事，虽不全似，可以类从。次则发唱惊挺，操调险急，雕藻淫艳，倾炫心魂，亦犹五色之有红紫，八音之有郑卫，斯鲍照之遗烈也！《南齐书·文学传论》。清辞巧制，止乎衽席之间；雕琢曼藻，思极闺闱之内。后生好事，递相放习，朝野纷纷，号为宫体。《隋书·经籍志》。“淫文破典，斐尔为功，无被于管弦，非止乎礼义。”裴子野所为极讥以发《雕虫论》者也。有矫刘勰，飚起孤寒，则尝夜梦执丹漆之礼器，随仲尼而南行，寤而喜曰：
大哉圣人之难见也，乃小子之垂梦欤！自生人以来，未有如夫子者也！敷赞圣旨，莫若注《经》。而马、郑诸儒，宏之已精，就有深解，未足立家。唯文章之用，实经典枝条，五礼资之以成，六典因之致用，君臣所以焕炳，军国所以昭明。详其本源，莫非经典。而去圣久远，文体解散，辞人爱奇，言贵浮诡，饰羽尚画，文绣鞶帨，离本弥甚，将遂讹滥。（《文心雕龙·序志》）
于是撰《文心雕龙》五十篇，论古今文体，而冠以《原道》、《征圣》、《宗经》[1]三篇。自谓：
本乎道，师乎圣，体乎经。（《文心雕龙·序志》）
而圣文之雅丽，精理以为文，秀气而成采，固衔华而佩实者也。（《文心雕龙·征圣》）
《楚辞》者，体慢于三代，风雅于战国，所贵酌奇而不失其真，玩华而不坠其实也。（《文心雕龙·辨骚》）
诗者持也，持人情性。《三百》之蔽，义归无邪。（《文心雕龙·明诗》）
至于魏之三祖，气爽才丽，宰割辞调，音靡节平。观其《北上》众引、《秋风》列篇，或述酣宴，或伤羁戍，志不出于淫荡，辞不离于哀思，虽三调之正声，实韶夏之郑曲也！（《文心雕龙·乐府》）
至于赋者铺也，铺采摛文，体物写志也，文虽新而有质，色虽糅而有本，此立赋之大体也。然逐末之俦，蔑弃其本，虽读千赋，愈惑体要，遂使繁华损枝、膏腴害骨，无贵风轨，莫益劝戒。此扬氏所以追悔于雕虫，诒诮于雾縠者也！（《文心雕龙·诠赋》）
又以：
怊怅述情，必始乎风；沉吟铺辞，莫先于骨。若丰藻克赡，风骨不飞，则振采失鲜，负声无力。（《文心雕龙·风骨》）
碌碌丽辞，昏睡耳目。何者？气无奇类，文乏异彩故也。（《文心雕龙·丽辞》）
榷而论之：则黄唐淳而质，虞夏质而辩，商周丽而雅，楚汉侈而艳，魏晋浅而绮，宋初讹而新。从质及讹，弥近弥澹。何则？竞今疏古，风末气衰也！……矫讹翻浅，还宗经诰。（《文心雕龙·通变》）
而楚艳汉侈，流弊不还，正末归本，不其懿欤！（《文心雕龙·宗经》）
其大指归于振经诰以捄雕藻，探理道而砭文华；傥树八家古文之典则，而扫六朝俪体之缛芜者乎！特其文章好为偶对，骈四俪六，足于徐、庾外自树一帜。徐陵长书记而善言事，庾信工碑版而擅铺叙。而勰抉文心，则善议论而工析理。文章为俪体之独绝，而议论则以裁骈辞之浮滥。文胜则质，人同此心，凡在有识，咸共切论。梁简文帝与湘东王论文书，有曰：
若以今文为是，则昔贤为非。若昔贤可称，则今体宜弃。比见京师文体，懦钝[2]殊常，竞学浮疏，争为阐缓。
独裴子野事梁武帝为文，典而速，不尚靡丽，制多法古，与今文体异。《南史·裴松之传》。而今文之体于是厌。然江左宫商发越，犹贵清绮，而河朔词义贞刚，独重气质。《隋书·文学传序》。宇文代魏，创业文帝，颇欲有革于浮华。于是苏绰倡言古文。因魏帝祭庙，群臣毕至，乃受文帝命，为《大诰》，奏行之。自是之后，文笔皆依此体。《周书·苏绰传》。而古文之称自此始。然绰建言，务存质朴，遂糠粃魏晋，宪章虞夏，虽属词有师古之美，矫枉非适时之用，故莫能常行焉！及至王褒、庾信南国之秀，振藻北来，其体以淫放为本，其词以轻险为宗，故能夸目侈于红紫，荡心逾于郑卫。于是朝廷之人、闾阎之士，莫不忘味于遗韵，眩精于末光，犹丘陵之仰嵩岱，川流之宗溟渤也。《周书·王褒、庾信传论》。时人论文体者，有古今之异。言古文者，谓王、庾为今文，而柳蚪以为“时有今古，非文有今古”，乃为《文质论》。《周书·柳蚪传》。流宕忘反，无所取裁。格以延陵之听，盖亦亡国之音也！周祚不永，隋有天下。文帝初统万机，每念斵雕为朴。开皇四年，普诏天下公私文翰，并宜实录。其年九月，泗州刺史司马幼之文表华艳，付所司治罪。发号施令，咸祛[3]浮华。然时俗词藻，犹多淫丽。治书侍御史李谔上书请革文华，言之刻骨。《隋书·李谔传》并《文学传序》。然而诵谔所为，辞沿俪体，自今观之，犹吾大夫，则甚矣其囿于习也。隋禄永终，乃集景命于唐。高祖太宗，大难始夷，沿江左余风，句绘章，揣合低卬。故王、杨为之伯，王勃、杨炯。如丽服靓妆、燕歌赵舞，虽绮丽盈前，而殊乏风骨！及玄宗好经术，君臣稍厌雕琢，索理致，崇雅黜浮，气益雄浑，则燕、许擅其宗，燕国公张说、许国公苏颋。波澜畅矣！然骈俪犹存。是时唐兴已百年，诸儒争自名家，嚅哜道真，涵咏圣涯。于是萧颖士、李华始奋起崇尚古文，贾至、独孤及、梁肃相与为之左右，而集其成于韩愈。然则导韩愈之前茅，而开古文之荜路者，必以萧颖士、李华诸人为权舆也！唐之文章，至是盖再变矣！《唐书·文艺传序》。一变于张说、苏颋，再变为萧颖士、李华。
萧颖士，字茂挺，兰陵人。梁鄱阳王七世孙。敏悟夙成，四岁，属文；十岁，补太学生。梦有人授纸百番，开之，皆是绣花；又梦裁锦；因此文思大进。冯贽《云仙散录》引《文笔襟喉》。观书，一览即诵。通百家谱系书籀学。开元二十三年，举进士对策第一，父旻以莒丞抵罪。颖士往诉于府佐张惟一。惟一曰：“旻有佳儿，吾以是获谴不憾。”乃平宥之。天宝初，颖士补秘书正字，于时，裴耀卿、席豫、张均、宋遥、韦述皆先进，器其材，与钧礼，由是名播天下。奉使括遗书赵、卫间，淹久不报，为有司劾免，留客濮阳。于是尹徵、王恒、卢异、卢士式、贾邕、赵匡、阎士和、柳并等皆执弟子礼，以次授业，号萧夫子。召为集贤校理。宰相李林甫欲见之。颖士方父丧不诣。林甫尝至故人舍邀颖士。颖士前往，哭门内以待。林甫不得已前吊，乃去，怒其不下己，调广陵参军事。颖士急中不能堪，作《伐樱桃树赋》《唐书·文艺传中》。曰：“擢无庸之琐质，因本枝而自庇。洎枝干而非据，专庙廷之右地，虽先寝而或荐，岂和羹之正味。”《旧唐书·文苑传下》。《唐书·文艺传》“因”作“蒙”，又无“洎枝干而非据”二句，又末句“岂”作“非”。《常州先哲丛书》刻钱唐丁氏钞《萧茂挺文集》，“因”作“蒙”，“洎枝干”作“汩群林”，“或”作“式”。以讥林甫。又曰：“每俯临乎萧墙，奸回得而肆志。”《萧茂挺文集》“肆志”作“窥觊”。盖谓林甫之必致寇也！其后果阶安禄山之乱。晁公武《郡斋读书志》。既之官广陵，会母丧免，《唐书·文艺传中》。《旧唐书·文苑传》曰“李林甫采其名，欲拔用之，乃召见。时颖士寓居广陵母丧，即缞麻而诣京师，径谒林甫于政事省。林甫素不识，遽见缞麻，大恶之，即令斥去，颖士大忿，乃为《伐樱桃赋》”云云。似颖士居广陵母丧在得罪林甫之前，与《唐书》不同，当以《唐书》为正。流播吴越，尝谓：
仲尼作《春秋》，为百王不易法，而司马迁作本纪、书、表、世家、列传，叙事依违，失褒贬体，不足以训。
乃起汉元年讫隋义宁，编年依《春秋》义类，为传百篇。在魏，书高贵崩曰：“司马昭弑帝于南阙。”在梁，书陈受禅曰：“陈霸先反。”又自以梁枝孙，而宣帝逆取顺守，故武帝得血食三纪。昔曲沃篡晋，而文公为五伯，仲尼弗贬也。乃黜陈闰隋，以唐土德承梁火德，皆自断，诸儒不与论也！有太原王绪者，僧辩裔孙，撰《永宁公辅梁书》，黜陈不帝。颖士佐之，亦著《梁萧史谱》，及作《梁不禅陈论》以发绪义例，使光明云。史官韦述荐颖士自代，召诣史馆待制。颖士乘诣京师；而林甫方威福自擅，颖士遂不屈，愈见疾。俄免官，往来鄠、杜间，林甫死，更调河南府参军事。
倭国遣使入朝，自陈“国人愿得萧夫子为师者”。中书舍人张渐等谏不可而止。安禄山宠恣。颖士语柳并曰：“胡人负宠而骄，乱不久矣！东都其先陷乎？”即托疾游太室山。已而禄山反，颖士往见河南采访使郭纳，言御守计，纳忽不用，叹曰：“肉食者以儿戏御剧贼，难矣哉！”闻封常清陈兵东京，往观之，不宿而还。因藏家书于箕颍间，身走山南。节度使源洧辟掌书记。禄山别校攻南阳。洧惧，欲退保江陵。颖士说曰：
官兵守潼关，财用急，必待江淮转饷，饷道由汉沔，则襄阳乃今天下喉襟，一日不守，则大事去矣。且列郡数十，人百万，训兵攘寇，社稷之功也。贼方专山、陕，公何遽轻土地，欲取笑天下乎！
洧乃按甲不出。亦会禄山死，贼解去。洧卒，往客金陵。永王璘召之，不见。时盛王为淮南节度大使，留蜀不遣。副大使李承式玩兵不振。颖士与宰相崔圆书，以为：“今兵食所资在东南。但楚越重山复江，自古中原扰，则盗先起，宜时遣使以扞镇江淮。”俄而刘展果反，贼围雍后，胁泗上军。承式遣兵往救，大宴宾客，陈女乐。颖士曰：“天子暴露，岂臣下尽欢时耶！夫役兵不测，乃使观听华丽，一旦思归，谁致其死哉！”崔圆闻之，即授扬州功曹参军。《唐书·文艺传中》。秩满，南游，济瓜州。渡船中有二少年，熟视颖士，相顾曰：“此人甚有肖于鄱阳忠烈王也！”颖士即自叹陈是王七世孙。二子曰：“吾识尔祖久矣！”颖士以广众中未敢询访，俟及岸，方将启请。而二子忽遽负担而去。颖士心谓非仙则神，虔心向瞩而已。明年，颖士北归，至于盱眙邑长之署，方与邑长下帘昼坐，吏白云：“某处擒获发冢盗六人。”登令召入，皆反接其手，束缚甚固，旅之于庭。而颖士悬认，江中二少年，亦缧绁于内，即惊曰：“此二人非仙即神！”因具述曩事。邑长乃令先穷二子，须臾款服，佐验明著，皆云发墓有年。颖士即以前说，再令询之。曰：
我尝开鄱阳王冢，大获金玉。当门有贵人，颜色如生，年方五十许，须鬓斑白，僵卧于石榻，姿状正与颖士类似，无少差异。我舟中遇子，又知萧氏，固是鄱阳裔也！因此启言。我岂有他术哉！（薛用弱《集异记》）
一说颖士常密游于陈留逆旅。方食之次，忽见老翁须鬓皓然，眉目尤异，至门，目颖士者久之，微有叹息，又似相识。颖士疑其意，遂起揖问。老人曰：“观郎君状貌，有似一人，不觉怆然耳！”颖士问似何人？老人曰：“郎君一似齐鄱阳王。”颖士惊曰：“王即某七代祖，因何识之？”老人泣曰：
某姓左，昔为鄱阳书佐，偏蒙宠遇遭李明之难，遂尔逃亡，苟免患耳！因入山修道，遂得度世，适惊郎君，乃不知是王孙也！
遂相与泣。颖士敬异之，问其年？乃三百二十七年矣！良久乃别。《太平广记》引《原化记》。后客死汝南逆旅，年五十二。门人共谥曰“文玄先生”。
颖士乐闻人善，以推引后进为己任，如李阳、李幼卿、皇甫冉、陆渭等数十人，由奖目，皆为名士。天下推知，人称“萧功曹”。尝兄事元德秀，而友殷寅、颜真卿、柳芳、陆据、李华、邵轸、赵骅，时人语曰殷、颜、柳、陆、李、萧、邵、赵，以能全其交也。所与游者，孔至、贾至、源行恭、张有略、族弟季遐、刘颖、韩拯、陈晋、孙益、韦建、韦收。独华与齐名，世号“萧李”。尝与华及陆据游洛龙门，读路旁碑，颖士即诵，华再阅，据三，乃能尽记。闻者谓三人才高下，此其分也！《唐书·文艺传中》。顾精研文事，而疏于世故。一日游灵昌，远至胙县南二十里，有胡店，居民多姓胡。颖士发县日晚，县僚饮饯移时，薄暮方行，至县南三五里，便即昏黑。有一妇人年二十四五，著红衫子，系绿裙，骑驴；向颖士言：“儿家直南二十里，今归，遇夜独行怕惧，愿随郎君鞍马同行。”颖士问女何姓？曰：“胡。”颖士常见世间说有野狐，或作男子，或作女人，于黄昏之际媚人，闻云是胡，疑野狐也！遂唾叱之曰：“死野狐敢媚萧颖士！”遂鞭马南驰，奔至胡店一客舍，叩门求宿。既解衣良久，所见妇人从外牵驴入来。其主人曰：“何为冲夜？”曰：“冲夜犹可，适被一害风措大，呼儿作野狐，合被捶杀！”乃知妇人者，主人之女也。颖士俯首惭恧而已。《太平广记》引《辨疑志》。恃才傲物，重以为累。尝至李韶家，见歙砚颇良。既退，语同行者曰：“君识此砚乎？盖三灾石也。”同行者不喻而问之故？曰：“字札不奇，砚一灾。文辞不奇，砚二灾。窗几狼藉，砚三灾。”同行者敛眉颔之。陶穀《清异录》。又尝携酒郊野，风雨暴至，有紫衣老父避雨，颖士颇肆陵侮。逡巡雨霁，车马卒至，老人上马呵殿而去，曰：“吏部王尚书也！”范摅《云溪友议》曰：“有一萧颖士，既叨科第，轻时纵酒，不遵名教，尝忤吏部王尚书丘，然以文识该通，堪为敌手，君子不遗其言，几致鞭扑。”王尚书，疑其为丘也。颖士明日具长笺造门谢。尚书责曰：“恨与子非亲属，当庭训之耳！子负文学之名，疏忽如此，止于一第乎！”颖士果终于扬州功曹参军。王定保[4]《唐摭言》。然博通典籍，举世无比。常使一佣仆杜亮，每一决责，便至力殚。亮养疮平复，仍为指使如故。人问何不去？则答曰：“我岂不知。但以爱其才而慕其博奥，以此恋恋不能去。”卒至于死耳！钱希白《南部新书·庚》。
颖士数称班彪、皇甫谧、张华、刘琨、潘尼能尚古，而混流俗不自振，曹植、陆机所不逮也！又言裴子野善著书。所许可当世者，陈子昂、富嘉谟、卢藏用之文辞，董南事、孔述睿之博学而已！《唐书·文艺传中》。著有《游梁新集》三卷，《文集》十卷，《唐书·艺文志》。而散佚者多。世传《萧茂挺文集》一卷，仅诗十八篇、赋十篇、表五篇、笺一篇、书五篇、序五篇耳！刊入《常州先哲丛书》。《四库全书·提要》收《萧茂挺文集》一卷，仅赋九篇、表五篇、笺一篇、序五篇、书五篇，少诗十八篇、赋一篇。诗格高古，文辞尔雅，不为雕藻，汉魏之遗音也。驱迈之雄，不如张说；气度之安，亦逊苏颋；而神清气遒，别有一种迈往不屑之概，可以远绍崔、蔡，近追燕、许！
子存，字伯诚，尝以父所为文，索李华序焉。辞曰：
开元、天宝间词人，以德行著于时者，曰河南元君德秀，字紫芝。其行事，赵郡李华为墓碣，已书之矣。以文学著于时者，曰兰陵萧君颖士，字茂挺，梁国鄱阳忠烈王之后；曾祖，某官；大父，某官；考讳某，莒县丞。咸有德，不至尊位。君七岁能诵数经，背碑覆局；十岁以文章知名；十五名誉满天下；十九进士擢第；历金坛尉、扬（一作桂）州参军、秘书正字、河南参军；辞官，避地江左。永王修书请君，君遁逃不与相见。淮南连帅表君为扬州功曹参军。相国诸道租庸使第五琦请君为介，君以先世寄殡嵩条，因之迁祔，终事，至汝南而殁，春秋若干。呜呼！天下儒林为之憔悴！君为金坛尉也，会官不成；为扬州参军也，丁家艰；去官，为正字也，亲故请君著书，未终篇，御史府以君为慢官离局，奏谪罢职；为河南参军也，僚属多嫉君才名，上司以吏事责君，君拂衣渡江；遇天下多故，其高节深识，皎皎如此！君谓：“《六经》之后，有屈原、宋玉，文甚雄壮，而不能经；厥后有贾谊，文辞详正，近于理体；枚乘、司马相如，亦瓌丽才士，然而不近风雅；扬雄用意颇深，班彪识理，张衡宏旷，曹植丰瞻，嵇康标举。此外皆金相玉质，所尚或殊，不能备举。左思诗赋，有《雅》、《颂》遗风；干宝著论，近乎王化根源。此外皆夐绝无闻焉。近日陈拾遗子昂，文体最正。”以此而言，见君之述作矣。君以文章制度为己任，时人咸以此许之，不幸殁于旅次。有文十卷，行于世，其篇目虽存，章句遗逸。古所谓有其义而无其辞者，后之为文者取以为法焉。今海内至广，人民至众，求君之比，不可复得。难乎哉！君有子一人曰存，为苏州常熟县主簿，雅有家风，知名于世。以华平生最深，见托为序，力疾直书云尔。（录《唐文粹》卷九十三）
存亮直有父风，能文辞。浙西观察使李栖筠表为常熟县主簿。颜真卿在湖州，与存及陆鸿渐等讨摭古今韵字所原，作书数百篇。建中初，由殿中侍御史四迁比部郎中。张滂主财赋，辟存留务京师。裴延龄与滂不协，存疾其奸，去官，归庐山，旋卒。少与韩会、梁肃等友善。韩会，韩愈之兄也。韩愈少为存所知；自袁州还，过存庐山故居；而诸子前死，《唐书·文艺传中》。有女出家。舍所居为西林寺，愈为悲叹，因题诗旧堂曰：
中郎有女能传业，伯道无儿可保家。偶到匡山曾住处，几行衰泪落烟霞。
山中传有萧存、魏弘、李渤同游大林题名云。东雅堂《韩昌黎集注》卷十。
李华，字遐叔，赵州赞皇人。少旷达，外若坦荡，内谨重，尚然许；每慕汲黯为人。《唐书·文艺传下》。与颖士同年登进士第，《旧唐书·文苑传》。累中宏辞科，皆为科首。计有功《唐诗纪事》。天宝十一载，迁监察御史。宰相杨国忠支娅所在横猾。华出使，劾按不挠，州县肃然。为权幸见疾，徙右补阙。安禄山反，上诛守之策，皆留不报。玄宗入蜀，百官解窜，华母在邺，欲间行辇母以逃；为禄山所得，伪署凤阁舍人；禄山平，贬杭州司户参军。华自伤践危乱，不能完节，又不能安亲，欲终养而母亡，遂屏居江南。上元中，以左补阙司封员外郎召之。华喟然曰：“乌有堕节危亲，欲荷天子宠乎！”称疾不拜。李岘领选江南，表置幕府，擢检校吏部员外郎。时陈少游镇维扬，尤仰其名。一旦，城门吏报华入府，少游大喜，簪笏待之。少顷，复白云：“已访萧功曹矣！”功曹，颖士也！王定保《唐摭言》。寻苦风痹，去官。客隐山阳，勒子弟力农，安于穷槁，晚事浮屠法，不甚著书。惟天下士大夫家传墓版及州县碑颂，时时赍金帛往请，乃疆为应。
华既触罪衔悔，则托文章以见意。及为《权皋铭》云：“渎而不滓，瑜而不瑕。”《元德秀铭》云：“贞玉白华，不缁不磷。”《四皓赞》云：“道不可屈，南山采芝。竦慕玄风，徘徊古祠。”称道深婉，读者怜其志。《唐书·文艺传下》。而铭元德秀一碑，则颜真卿书，李阳冰篆额，后人争模写之，号为《四绝碑》。华进士时，尝著《含元殿赋》万余言，颖士见而赏之曰：“《景福》之上，《灵光》之下。”《旧唐书·文苑传下》。华文辞绵丽，少宏杰之气。而颖士则健爽自肆，时谓华所不及。而华自疑过之，因作《吊古战场文》，极思研榷，已成，污为古书，杂置梵书之庋[5]。他日，与颖士读之称工，华问今谁可及？颖士曰：“君加精思，便能至矣！”华愕然而服。
华爱奖士类，名随以重。若独孤及、韩云卿、韩会、李纾、柳识、崔祐甫、皇甫冉、谢良弼、朱巨川，后至执政显官，而华遂废于家，卒。《唐书·文艺传下》。有《前集》十卷、《中集》二十卷。《旧唐书·经籍志》：《李华文集》十卷。独孤及为序而行焉，其辞曰：
志非言不形，言非文不彰，是三者相为用，亦犹[6]涉川，假舟楫而后济。自《典》《谟》缺，《雅》《颂》寝，王道陵夷，文教下衰，故作者往往先文字，后比兴，其风流荡而不返。乃至有饰其辞而遗其意者，则润色愈工，其实愈丧。及其大坏也，俪偶章句，使枝对叶比，以八病四声为梏拲，拳拳守之，如奉法令；闻《皋繇》、《史克》之作，则呷然笑之。天下雷同[7]，风驰云趋。文不足言，言不足志，亦犹木兰为舟，翠羽为楫，玩之于陆，而无涉川之用。痛乎，流俗之惑人也，旧矣！帝唐以文德敷乂于下，民被王风，俗稍丕变；至则天太后时，陈子昂以雅易郑，圆者寖而向方；天宝中，公与兰陵萧茂挺、长乐贾幼几，勃焉复起，振中古之风，以宏文德。公之作本乎王道，大抵以《五经》为泉源。抒情性以托讽，然后有歌咏；美教化、献箴谏，然后有赋颂；悬权衡，以辩天下、公是非，然后有论议；至若记叙、编录、铭鼎、刻石之作，必采其行事，以正褒贬，非夫子之旨不书。故风雅之指归，刑政之本根，忠孝之大伦，皆见于词。于时，文士驰骛，飚扇波委。二十年间，学者稍厌《折杨》、《皇华》，而窥《咸池》之音者，什五六。识者谓之文章中兴，公实启之。
公名华，字遐叔，赵郡人，安邑令府君第三子。质实而和，纯固而明，旷达而有节，中行而能断。孝敬忠廉，根于天机，执亲之丧，哀达神明。其任职釐绩，外若坦荡，而内持正性，谦而不犯，见义乃勇，举善唯惧不及务，去恶如复仇。与朋友交，然诺著于天下。其伟词丽藻，则和气之余也！学博而识有余，才多而体愈迅，每述作，笔锋风生，听者耳骇。
开元二十三年举进士，天宝二年举博学宏词，皆为科首。由南和尉擢秘书省校书郎。八年，历伊阙尉。当斯时，唐兴百三十余年，天下一家，朝廷尚文。夫羿工乎中微，拙于使人无己誉。公才与时并，故不近名而名彰，时辈归望，如鳞鱼之于虬鸾也。十一年，拜监察御史，会权臣窃柄，贪猾当路，公入司方书，出按二千石，持斧所向，郡邑为肃。为奸党所嫉，不容于御史府，除右补阙。禄山之难，方命圯族者，蔽天聪明，勇者不得奋，明者不得谋。公危行正词，献纳以诚，累陈诛凶渠、完封疆之策。阍犬迎吠，故书留不下。时继太夫人在邺。初，潼关败书闻，或劝公走蜀，诣行在所。公曰：“奈方寸何，不若间行问安否，然后辇母安舆而逃。”谋未果，为盗所获。二京既复，坐谪杭州司功参军。太夫人弃敬养，公自伤悼，以事君故，践危[8]乱而不能安亲，既受污非其疾而贻亲之忧，及随牒愿终养而遭天不吊，由是衔罔极之痛者三，故虽除丧，抱终身之戚焉，谓志已亏，息陈力之愿焉！因屏居江南，省躬遗名，誓心自绝。无何，诏复授左补阙，又加尚书司封员外郎。玺书连征，公卿已下，倾首延伫。至止之日，将以司言处公。公曰：“焉有隳节辱志者，可以荷君之宠乎？”遂移疾请告。故相公梁公岘之领选江南也，表为从事，加检校吏部郎中。明年，遇风痹，徙家于楚州。疾痼贫甚，课子弟，力农圃，赡衣食。雅好修无生法，以冥寂思虑，视爵禄形骸与遗土同。唯吴、楚之士[9]君子，撰家传、修墓版，及都邑颂贤守宰功德者，靡不赍货币，越江湖，求文于公，得请者以为子孙荣。公遇暇日，时复缀录，以应其求；过是而往，不复著书。
少时所著书，多散落人间。自志学至校书郎已前八卷，并《常山公主志文》[10]、《窦将军神道碑》、《崔河南生祠碑》、《礼部李侍郎碑》、《安定三孝论》、《哀旧游诗》、《韩幼深避乱诗序》、《祭王端员外、沈起居兴宗、裴员外腾文》、《别元亘[11]诗》并《杨骑曹集序》[12]、《王常山碑》，并因乱失之，名存而篇亡。自监察御史已后，迄至于今，所著述者，公长男羔（字宗叙）编而集之，断自监察御史已前十卷，号为前集。其后二十卷，颂、赋、诗、碑、表、叙、论、志、记、赞、祭文，凡一百四十四篇为中集。其中，陈王业，则《无疆颂》；议世道，则《原卜论》、《质文论》；主文而谲谏，则《言医》、《含文殿赋》；敦礼教，则《哀节妇赋》、《灵武二孝赞》、《与外孙女二孩书》；表贤达盛德，则《元鲁山碣》、《房太尉颂德铭》、《崔宾客集序》、《平原张公颂》、《梁国李公传》、《德先生诔》、《权著作墓表》、《李夫人传》、《卢夫人颂》；一死一生之间，抒其交情，则《祭萧功曹、刘评事、张博士文》；吟咏情性，达于事变，则《咏古诗》；辩卿大夫族姓，则《卢监察神道碑》；思旧，则《三贤论》；自叙，则《别相里造范伦序》；诠佛教心要，而会其异同，则《南泉真禅师、左溪朗禅师碑》。其余虽比兴万变，而未始不根于道德。
故览公之文，知公之质[13]，不俟觌容貌，听词气，而后睹其行。若使束带立于史臣之位，具备献替，足以润色王度，正一代之训典。天而病之，国不幸也！然遐叔身甚病而心甚壮，文益赡而才不竭，则前路逸气，讵可度矣！他日继于此而作者，当为后集。及常游公之藩也久，公之病也，尝以斯文见托。诒某书曰：“桓谭论扬雄当有身后名，华亦谓足下一桓谭也。”及于公才，宜播其述作之美，明于后人，故拜命之辱而不让，今著其文德，冠于篇首焉。（录《毗陵集》卷十三）
世传《李遐叔文集》四卷，不知何人所编。盖取《唐文粹》、《文苑英华》所载，裒集类次，而仍以及《序》冠之。其文词绵丽，精彩焕发，实可追配古之作者！《四库全书·提要》。与萧颖士、贾至为文字交。尝作赋云：“星鎚电交于万绪，霜锯冰解于千寻。拥梯成山，攒杵为林。”颖士读之，谓华曰：“可使孟坚瓦解，平子土崩矣！”至曰：“未若‘天光流于紫庭，测景入于朱户。腾祥灵于黯霭，映旭日之葱茏’。”华曰：
某所自得，惟“括万象以为尊，特巍巍于上京，分命征般、石之匠，下荆、扬之材，操斧执斤者万人，涉碛砾而登崔嵬”，不让东、西《二都》也！
时人以华不能及萧而胜于贾至。王谠《唐语林》。
贾至，字幼几，洛阳人，父曾，官中书舍人，掌制诰，以词学见知。至以天宝十年，明经擢第，累官至起居舍人，知制诰。晁公武《郡斋读书志》。禄山之乱，从上皇幸蜀，时肃宗即位于灵武。上皇遣至为传位册文，上皇览之，叹曰：
昔先帝逊位于朕，册文则卿之先父所为。今朕以神器大宝付储君，卿又当演诰。累朝盛典，出卿父子之手，可谓难矣！
至伏于御前，呜咽感涕。《旧唐书·文苑传中》。坐小法，贬岳州司马。在巴陵，计有功《唐诗纪事》。与李白相遇，日酣杯酒，追忆京华旧游，辛文房《唐才子传》。有诗寄朝中友人云：
江南春草独冪冪，愁杀江南独愁客。秦中杨柳也应新，转忆秦中相忆人。万里莺花不相见，登高一望泪沾巾。
李白酬曰：
贾生西望忆京华，湘浦南迁莫怨嗟。圣主恩深汉文帝，怜君不遣到长沙。
宝应初，召复官。计有功《唐诗纪事》。代宗嗣位，宰相元载以奸邪柄国，而至与之善。载有宠姬薛瑶英，工诗书，善歌舞，仙姿玉质，肌香体轻。母赵娟，故伎也，幼以香啗之，故肌香。及载纳为姬，衣龙绡之衣，一袭无一二两，抟之不尽一握。载以瑶英体轻不胜重衣，故于异国以求是服也。至因赠诗曰：
舞怯铢衣轻，笑疑桃脸开。方知汉武帝，虚筑避风台。
载大喜，力为荐引。苏鹗《杜阳杂编》。大历中，位右散骑常侍卒。计有功《唐诗纪事》。有集二十卷，别十五卷；《唐书·艺文志》。又有十卷者。陈振孙《书录解题》。至特工诗，俊逸之气不减鲍照、庾信，调亦清畅，且多素辞，盖厌于漂流沦落者也！辛文房《唐才子传》。其文章在萧颖士、李华之亚。然萧颖士、李华碌碌丽辞，犹嫌湔洗不尽；不如元结之瘦削拗折，范经铸子，力刬绮靡，以臻于奇古不蹈袭。贾至以献诗谐媚于元载而为容说；而结则取憎于元载，故其将兵不得授，作官不得达，母老不得尽其养，母丧不得终其哀，间二十年。其文危苦激切，而出之以快利劲果；顾又悲忧酸伤，李商隐《李义山文集·〈唐容州经略使元结文集〉后序》。幽约其辞义，譬古钟磬，不谐于俚耳，而可寻玩。晁公武《郡斋读书志》。
元结，字次山，后魏昭成皇帝孙曰常山王遵之十二代孙。父延祖，清净恬俭，历魏城主簿，延唐丞。思闲，辄自引去，以鲁县商余山多灵药，遂家焉。及终，门人谥曰“太先生”。结聪悟宏达，倜傥而不羁。十七始知书，乃受学于从兄德秀。尝著《说楚赋》三篇。中行子苏源明骇之曰：“子居今而作真淳之语，难哉！然世自浇浮，何伤元子。”颜真卿《颜鲁公文集·元次山表墓碑铭》。源明，京兆武功人，初名预，字弱夫，中行子其自署也，工文辞，有名天宝间，雅善杜甫、郑虔，其最称者结及梁肃。《唐书·文艺传中》。结以天宝十二年举进士，作《文编》。洪迈《容斋随笔》曰：“元次山有《文编》十卷，李商隐作序，今九江所刻是也。”礼部侍郎阳浚曰：“一第污元子耳，有司得元子是赖！”遂登高第。颜真卿《元次山表墓碑铭》。其明年，从兄德秀卒。结哭之哀，门人问曰：“夫子哭从兄也哀，不亦过乎礼欤？”对曰：
汝知礼之过而不知情之至。吾今之哀，汝知之焉而不知也！呜呼！元大夫生六十余年，未尝识妇人而视锦绣；未尝求足而言利，苟辞而便色；未尝主十亩之地，十尺之舍，十岁之僮；未尝皂布帛而衣，具五味而食。呜呼！吾以元大夫德行遗来世清，不哀之，何以戒荒淫贪猥绮纨粱肉之徒也哉！（本集《元鲁县墓表》）
相尚以德。又感苏源明见知之恩，于其殁也，分宅以恤其孤。其不偷也多此类。及安禄山反，逃难于猗玗洞，因召集邻里二百余家奔襄阳。玄宗异而征之；值结移居让溪，乃寝。乾元二年，李光弼拒史思明于河阳。肃宗欲幸河东，闻结有谋略，虚怀召问。结悉陈兵势，献时议三篇。上大悦曰：“卿果破朕忧。”遂停。乃拜结右金吾兵曹，摄监察御史，充山南东道节度参谋，仍于唐、邓、汝、蔡等州招辑义军。山棚高晃等率五千余人，一时归附。大压贼境。于是思明挫锐不敢南侵，玺书频降，威望日隆。时张瑾杀史刿于襄州，遣使请罪；结为闻奏，特蒙嘉纳，乃真拜结监察；仍授部将张远、田瀛等十数人将军。属荆南有专杀者，诏吕諲为节度使。辞以无兵。上曰：“元结有兵在。”乃拜结水部员外郎兼殿中侍御史，充諲节度判官。属道士申泰芝诬湖南防御使庞承鼎谋反，并判官吴子宜等皆被决杀，推官严郢坐流，俾结按覆。结建明承鼎，获免者百余家。及諲卒，颜真卿《元次山表墓碑铭》。又参山南东道来瑱府。当军将士二千人，父随子者四人，母随子者二十八人。结上状曰：
夫孝而仁者，可与言忠信；而忠信者，可以全义勇。岂有责其忠信，使之义勇，而不劝之孝慈，恤以仁惠。其将士父母等，伏望各量事给其衣食，则义有所存，恩有所及，俾人感劝，实在于此。（本集《请给将士父母粮状》）
瑱纳之。裴茂与瑱交恶，远近危惧，莫敢谁何。瑱诛，结知节度观察使事，经八月，境内晏然。代宗登极，节度使留后者例加封邑。结逊让不受，遂归养亲。特蒙襃嘉，乃拜著作郎。遂家于武昌之樊口，著《自释》以见意曰：
河南，元氏望也。结，元子名也。次山，结字也。世业载国史，世系在家谍。少居商余山，著《元子》十卷，故以元子为称。天下兵兴，逃乱入猗玗洞，著《猗玗子》三篇。后家瀼滨，乃自称“浪士”，著《浪说》七篇。及有官，人以为浪者亦漫为官乎？呼为“漫郎”，著《漫记》七篇。既客樊上，漫遂显。樊左右皆渔者，少长相戏，更曰“聱叟”。彼诮以聱者，为其不相从听，不相钩加，带笭箵而尽船，独聱齖而挥车。酒徒得此，又曰：“公之漫，其犹聱乎？公守著作，不带笭箵乎？又漫浪于人间，得非聱齖乎？公漫久矣，可以漫为叟。”於戏！吾不从听于时俗，不钩加于当世，谁是聱者，吾欲从之？彼聱叟不惭带乎笭箵，吾又安能薄乎著作。彼聱叟不羞聱齖于乡里，吾又安能惭漫浪于人间，取而醉人议，当以漫叟为称，直荒浪其情性，诞漫其所为，使人知无所存有，无所将待。乃为语曰：“能带笭箵，全独而保生。能学聱齖，保宗而全家。聱也如此，漫乎非耶！”（颜真卿《元次山表墓碑铭》。《自释》文不见本集，而颜《碑》与《唐书》本传所载互有详略，本传较详，今合并著之，以当葺佚。）
性不谐俗，制行高洁，而深抱闵时忧国之心。《四库全书·提要》。所著《元子》十卷，凡一百五篇。其十四篇已见于《文编》，余者大抵澶漫矫亢。而第八卷中所载方国二十国事，最为谲诞。其略曰：
方国之，尽身皆方，其俗恶圆。设有问者曰：“汝心圆。”则两手破胸露心曰：“此心圆耶？”圆国则反是。言国之，三口三舌。相乳国之，口以下直为一窍。无手国，足便于手。无足国，肤行如风。
其说颇近《山海经》，固已不韪。至云：
恶国之，男长大，则杀父；女长大，则杀母。忍国之，父母见子，如臣见君。无鼻之国，兄弟相逢，则相害。触国之，子孙长大则杀之。
如此之类，洪迈《容斋随笔》。皆以抒感慨伤怀，而托之于诡激。寻起家为道州刺史；观察使奏课第一；转容府都督兼侍御史，本管经略使；拜左金吾卫将军，兼御史中丞，管使如故。卒年五十。颜真卿《元次山表墓碑铭》。世传《元次山文集》十卷。刊入《四部丛刊》，出明正德间，湛若水校，武定侯郭勋编刻。而《四库全书·提要》著录《次山集》十二卷。在当时名出萧颖士、李华下。至韩愈称数唐之文人，独称结云！晁公武《郡斋读书志》。其为文章，宁朴无华、宁瘦无腴、宁拙无巧，而微伤削薄，未能雄浑，长于使劲，短于运气，以故遒而寡变，清而不宏。然戛戛自异，唐文在韩愈以前，力扫雕藻绮靡之习，而出之以清刚简质者，不得不推结为俶落权舆。韩愈之前有元结，犹陈涉之开汉高乎！所惜顿宕而波澜不大，拗折而筋节太露。韩愈文雄而茂、笔险以浑，结则不能雄而为遒、不能浑而为削。萧颖士、李华宏奖气类。结名辈相接，而姓字不称。独孤及与结同时，而特为李华、贾至所赏。
独孤及，字至之，河南洛阳人。七岁，受《孝经》，一览成诵。父试之，曰：“汝志于何句？”对曰：“立身行道，扬名于后世，是志所尚也！”自是遍览《五经》，观其大义，不为章句学。十五岁，丧父，勺饮不入口者累日。母长孙氏谕以不可灭性之义。由是微进粥，杖而后起。既免丧，加于人一等。乡族称其孝焉！长孙氏高行明识，训导甚至。及以渐教成器，卓然有立，著《延陵论》。诵者谓其评议之精，在古人右。崔祐甫《独孤公神道碑铭》。二十余，以文章游梁、宋间，一时通人如陈兼、贾至、高适辈见及，皆色授心服，愿结为友。天宝十三年，应诏至京师。时玄宗以道莅天下，故黄老列于学官。及以洞晓玄经对策高第，解褐，拜华阴尉。同县房琯方有重名而贰宪部，请及相见，及因论三代之质。又问《六经》之指归，王政之根源。琯大骇曰：“非常之才也！”李华、苏源明并许词宗，由是声名日起。安禄山之乱，及乃违难江南，授左金吾兵曹，辟江淮都统李峘府，掌书记，代宗以左拾遗召。因上疏陈便宜及方镇有冒于货贿，举直错枉，大者十余事，不行，皆焚其稿。俄改太常博士，祗考古道，酌沿革之中，凡有损益，罔不悉当。新平大长公主之子裴倣，尚永清公主。初以仆射裴遵庆为婚主。将行五礼，及实相焉。中使口宣诏旨，改命大长公主后夫姜庆初主婚事。于是及奏曰：“婚姻，人道之大，使异姓主之，非礼也！且无以斥天下。臣不敢奉诏！”上从之。又议定谥法，及谓：“谥者，盖迹其事业邪正而褒贬之，可使贤不肖皆劝。”故其议吕[14]、卢奕、郭知运等谥，无浮美，无隐恶，事核而文高，学者传示以为式。时有上议谓景皇帝未升尊位，不宜为太祖。诏下百寮，及按《礼经》，以为：
王者禘其祖之所自出，而以其祖配之，故三代皆以受命始封君配昊天上帝。惟汉氏崛起丰沛，丰公太公皆无位，无功德，不可为祖宗，故以高帝为太祖。若景帝肇起王业，建封于唐，高祖因之，遂以为有天下之号。天所命也，宜百代不迁。
因具故事条奏，从之。而郊庙之礼遂定。迁礼部员外郎，改吏部，历濠、舒二州刺史，以治课玺书就加朝散大夫，检校司封郎中，赐金印紫绶。其明年，吴楚大旱。饿夫聚于萑蒲者十七八。唯舒安阜，近者悦，远者来，犬牙之境，草窃不入。上闻之，诏曰：“断狱岁减，流庸日归，以人俗之丰给，当淮湖之灾旱，尔守之力也！”擢拜常州刺史。本州都团练使，莅官三年，刑罚罕用，颇类自息。既而嗜鼓琴，得眼病不理，欲听之专也。无名氏《大唐传载》。及谓：“安人之道，清而静之则定，为而察之则扰。”其长人也，先教爱而后法禁；不迁怒以临下，故威而不猛；不私己以欺人，故易而无备。吏不忍欺，路不举遗，甘露降于庭树者二十七夕。觇者以为久道化成之征也。梁肃《独孤公行状》。卒年五十三，谥曰宪。
工文章，最长论议，大抵以立宪诫世、褒贤遏恶为用，崔祐甫《独孤公神道碑铭》。非徒以词采为胜。《四库全书·提要》。最称杰作者，《仙掌》《函谷》二铭、《琅琊溪述》、《马退山茅亭记》、《风后八阵图记》。王士祯《香祖笔记》。立言遣辞，有古风格，辩论裁正，昭德塞违；浚波澜而去流荡，得菁华而无枝叶。权德舆《载之文集·唐故常州刺史独孤及谥议》。其为文章，则韩愈之所师，晁公武《郡斋读书志》引《唐实录》。而与萧颖士先后有名。然颖士之体茂密，独孤之文清畅；颖士为燕、许之余响，独孤开韩愈之前茅。惟韩愈被服儒者，而及则皈依老氏耳。又及与元结并世能文，而咸以开韩愈之前茅。然元结之笔遒拗，独孤之势宽衍；结之规模狭，而及之波澜平。尤喜鉴拔后进，如梁肃、高参、崔元翰、陈京、唐次、齐抗皆师事之。《唐书》本传。于其殁也，梁肃论辑所著，曰《毗陵集》，凡二十卷，而序于后。其辞曰：
大历丁巳岁夏四月，有唐文宗常州刺史独孤公薨于位，秋九月既葬。门下生安定梁肃咨谋先达，稽览故志，以公茂德暎乎当世，美化加乎百姓，若发扬秀气，磅礴古训，则存乎斯文。斯文之盛，不可以莫之纪也！于是缀其遗草三百篇为二十卷，以示后嗣，且《系辞》曰：夫大者天道，其次人文。在昔，圣王以之经纬百度，臣下以之弼成五教。德文下衰，则怨刺形于歌咏，讽议彰乎史册。故道德仁义，非文不明；礼乐刑政，非文不立。文之兴废，视世之治乱；文之高下，视才之厚薄。唐兴，接前代浇漓之后，承文章颠坠之运。王风下扇，作者迭起，不及百年，文章反正。其后时寖和溢，而文亦随之。天宝中作者数人，颇节之以礼。洎公为之，于是操道德为根本，惣礼乐为冠带，以《易》之精义、《诗》之雅训、《春秋》之褒贬，属之于辞。故其文宽而简、直而婉、辩而不华、博厚而高明，论人无虚美，比事为实录，天下凛然，复睹两汉之遗风。善乎中书舍人崔公祐甫之言也，曰：“常州之文，以立宪诫世，褒贤遏恶为用，故议论最长。其或列于碑颂，流于歌咏，峻于崧华，浩如江河，若赞尧、舜、禹、汤之命，为《诰》为《典》，为《谟》为《训》。人皆许之，而不吾试，论道之位，宜而不陟。”诚哉！
公讳及，字至之，秘书监府君之第四子。道与之粹，天授之德，聪明博达，刚毅正直，中行独复，动静可则。仁厚积为本行，文艺成乎余力。凡立言，必忠孝大伦、王霸大略、权[15]正大义、古今大体。其文中虽波腾雷动，起复万变，而殊流会归，同致于道。故于《赋远游》、《颂啸台》，见公之放怀大观、超迈流俗；于《仙掌》《函谷》二铭、《延陵论》、《八阵图记》，见公识探神化、理合权道；于议郊祀配天之礼，吕、卢奕之谥，见公阐明《典》《训》、综核名实；若夫述圣道以扬儒风，则《陈留郡文宣王庙碑》、《福州新学碑》；美纪成功以旌善人，则《张平原颂》、《李常侍、姚尚书、严庶子、韦给事、韦颖叔志》、《郑氏孝行记》、《李睢阳、怀州[16]碑》；纂世德以贻后昆，则《先秘书监灵表》；陈黄老之义，于是有《对策文》；演释氏之奥，于是有《镜智禅师碑》；论文变损益，于是有《李遐叔集序》；称物状之美而畅其情性，于是有《琅琊溪述》、《卢氏竹亭记》；抒久要于存没之间，则《祭贾尚书、相里侍郎、元员外、李庶子文》；其余纪物叙事，一篇一咏，皆足以追踪往烈，裁正狂简。噫！天其以述作之柄授夫子乎？不然，则吾党安得遭遇乎斯文也！
初，公视肃以友，肃亦仰公犹师。每申之以话言，必先道德而后文学。且曰：“后世虽有作者，《六籍》其不可及已。荀、孟朴而少文，屈、宋华而无根，有以取正，其贾生、史迁、班孟坚云尔，吾子可以共学，庶乎成名。”肃承其言，大发蒙惑。今则已矣，知我者其谁哉！遂衔涕为序，俾来者于是观夫子之志。若立身行道，终始出处，皆载易名之状，故不备之此篇。（录《毗陵集》）
梁肃，字敬之，一字宽中，安定人，世居陆浑。建中初，中文辞清丽科，擢太子校书郎。萧复荐其才，授右拾遗，修史。以母羸老，不赴。杜佑辟淮南，掌书记，召为监察御史，转右补阙，翰林学士，皇太子诸王侍读。卒，年四十一。赠礼部郎中。《唐书·文艺传中》。为文章得独孤及之传，而好奖拔士类，尤称知人。贞元八年，陆贽以宰相知贡举，其后一二年所与及第者，皆赫然有声。原其所以，盖肃佐之。肃举八人：韩愈《昌黎集·与祠部陆员外书》、《欧阳生哀辞》。韩愈、欧阳詹、李观、李绛、崔群、王涯、冯宿、庾承宣联第，皆天下选，时称“龙虎榜”。《唐书·文艺传下》。先是韩愈、李观、李绛、崔群四人者定交久矣！共谒于肃之门。居二岁，肃未之面。而四人造肃多矣，靡不偕行。肃奇之，一旦延接愈等，俱以文学为称，复奖以交游之道。既，愈、观欲去，复止绛、群，曰：“公等文行相契，他日皆振大名。然二君子位极人臣，勉旃勉旃！”后二人果如所言。天下颂肃有人伦鉴也！王定保《唐摭言》。遗集二十卷，题曰《梁补阙集》，而崔恭序其端。其辞曰：
皇甫士安，志好闲放，不荣轩冕，导情适志，作《高士传》赞记遗韵，风猷尚在。而公早从释氏，义理生知，结意为文，志在于此。言谈语笑，常所切劘，心在一乘。故叙释氏最为精博，与皇甫士安之所素尚，亦相放焉。则今天台大师元浩之门弟子也。抠衣捧席，与余同焉，故能知其景行，收其制作，编成二十轴，以为儒林之纲记云。若夫明是非、探得失，乃作《西伯称王议》；宗道德、美功成，作《磻溪铭》、《四皓赞》、《钓台碑》、《圯桥碑》；絜当世、激清风，作《先贤赞》、《独孤常州集序》，《观讲〈论语〉序》；美艺文、善章句，作《李补阙集序》、《隐士李君遗文序》；备教化、彰讽咏，作《中书侍郎赠太子太傅李公集序》、《开国公包君集序》；总名实、树遗风，作《常州独孤公遗爱颂》、《太常卿常山郡开国公崔公神道碑》；恶戎丑、思康济，作《兵箴》；叙宗系、思祖德，作《述初赋》；病流滥、悦故居，作《过旧园赋》；明大道、宗有德，作《受命宝赋》。其余言志导情，记会叙别，总存诸集录。归根复命，一以贯之，作《心印铭》；住一乘、明法体，作《三如来画赞》；知法要、识权实，作《天台山禅林寺碑》；达教源、周境智，作《荆溪大师碑》。大教之所由，佛日之未忘，盖尽于此矣。若以神道设教，化源旁济，作《泗州开元寺僧和尚塔铭》；言僧事、齐律仪，作《过海和尚碑铭》、《幽公碑铭》。释氏制作，无以抗敌，大法将灭，人鲜知之，唱和之者，或寡矣。故公之文章，粹美深远，无人能到。此事可以俟于知音，不可与薄俗者同世而论也。余之仰止，未尽其善，盖释氏之鼓吹欤？诸佛之影响欤？余所不者道其穷欤？常怀不言之叹，杳冥之恨尔。后之人识达希夷，意通响象，知我之言之不怍耳。若以叙人伦，正褒贬，则人皆知之，非独情至而称其制作也。大约公之习尚，敦古风，阅传记，硁硁然以此导引于人，以为其常；米盐细碎，未尝挂口，故鲜通人事，亦贤者之一病也。夫子所谓“君子多乎哉？不多也！”故无适时之用，任使之勤，余故以皇甫士安比之。若管夷吾、诸葛亮，留心济世，自谓栋梁，则非公之所尚也。所谓善古而不善今，知贤而不知俗，故论、赞、碑、颂，能言贤者之事，不能言小人之称。享年若干，以某年月日终于长安某里。朝廷尚德，故以公为太子侍读；国尚实录，故以公为史馆修撰；发诰令，敷王猷，故以公为翰林学士。三职齐署，则公之处朝廷，不为不达矣。年过四十，士林归崇，比夫颜子、黄叔度，不为不寿矣。其碌碌者，老于郎署，白首人世，又何补哉！于达者不可以夭寿之叹，而病于促数焉。公遗孤，殁后而生，今已成立，则友朋之知，臧孙之后，存于此也。（录《唐文粹》）
亦可以觇肃之素尚焉。大抵独孤及儒而玄，故宁静以化俗。而梁肃则文而释，斯高怀以遗世。文章之道，通于性情。若其振六朝之颓波，拔韩愈于未显，莫为之前，虽美何彰。而盛名渐湮，有识叹嗟。寖极五季，于是孙光宪发愤而道曰：
唐代韩愈、柳宗元洎李翔、李观、皇甫湜数君子之文，凌轹荀、孟，糠粃颜、谢。其所宗仰者，唯梁补阙一人而已。乃诸人之龟鉴。而梁之声采寂寂，岂阳春白雪之流乎！是知俗尘喧喧者，宜鉴其滥吹也！（孙光宪《北梦琐言》）
庸知梁肃者；古文之所从振，韩愈由之而显乎？述《古文渊源篇》第一。
注解：
[1]　《征圣》、《宗经》，原作“《宗圣》、《征经》”，据《文心雕龙》乙正。
[2]　钝，原作“纯”，据《梁书》卷四十九《庾於陵传》乙正。
[3]　祛，原作“法”，据文意改。《隋书·李谔传》作“弃绝华绮”。
[4]　王定保，原误作“王保定”。下文迳改。
[5]　庋，原作“皮”，据文意改。
[6]　犹，原作“有”，据《文苑英华》卷七〇二独孤及《李公申集序》改。
[7]　同，原作“动”，据《文苑英华》卷七〇二改。
[8]　危，原作“位”，据《文苑英华》卷七〇二改。《四部丛刊》本《毗陵集》亦作“危”。
[9]　“士”字原缺，据《四部丛刊》本《毗陵集》补。
[10]　《常山公主志文》，原作“《常山公志文》”，据《四部丛刊》本《毗陵集》改。
[11]　亘，原误作“旦”。
[12]　《杨骑曹集序》，“集”字原缺，据《四部丛刊》本《毗陵集》补。
[13]　质，原作“贤”，据《四部丛刊》本《毗陵集》改。
[14]　，原作“禋”。
[15]　权，原作“懽”，据《四部丛刊》本《毗陵集》改。
[16]　怀州，《四部丛刊》本《毗陵集》作“杨怀州”。

[book_title]韩愈行实录第二
韩愈，字退之，河内修武人，世居县东北三十里之南阳，居人呼其地曰韩庄，又曰韩村。陈继儒《偃曝馀谈》。六世祖茂，后魏尚书令，封安定王。五代祖均，金部尚书。高祖晙，唐银青光禄大夫，雅州刺史。曾祖泰，曹州司马。祖睿素，朝散大夫，桂州都督府长史。李白《李太白集·武昌宰韩公去思颂碑》。父仲卿以文章有名。一夕，梦一乌帽少年，风姿磊落，神仙人也。拜求仲卿，言：“某有文集在建邺李氏。公当名出一时，肯为我讨是文而序之，俾我亦阴报耳！”仲卿诺之。去复回曰：“我曹植子建也！”仲卿既寤，检邺中书，得《子建集》，分为十卷，异而序之。即仲卿作也。柳宗元《龙城录》。为武昌令，有美政。既去，县人刻石颂德，而李白文其碑。李白《武昌宰韩公去思颂碑》。终秘书郎。皇甫湜《皇甫持正集·韩文公墓铭》。按李白《韩公去思碑》云南阳人，而愈常自称昌黎，李翱作愈《行状》，亦云昌黎人。皇甫湜作《墓志》，不言乡贯；作《神道碑》，乃云：“上世尝居南阳，又隶延州之武阳。”而《旧唐书·愈传》亦但云昌黎人。《唐书》则云邓州南阳人，盖因李《碑》而加邓州二字也。然考《汉书·地理志》，有两南阳，其一河内修武，即《左传》所谓晋启南阳也；其一南阳堵阳，即荆州之南阳郡，字与赭同，在唐属邓州者也。《元和姓纂》、《唐书·世系表》有两韩氏，其一汉弓高侯颓当玄孙骞，避乱居南阳郡之赭阳，九世孙河东太守术生河东太守纯，纯四世孙安之，晋员外郎，二子潜、恬，随司马休之入后魏为玄菟太守，二子都、偃，偃生后魏中郎颖，颖生播，徙昌黎棘城；其一则颓当裔孙寻，为后汉陇西太守，世居颍川，生司空稜，后徙安定武安，至后魏有常山太守武安成侯耆，徙居九门，生尚书令征南大将军安定[1]桓王茂，茂生均，均生晙，晙生仁泰，仁泰生叡素，叡素生仲卿，仲卿生会、介、愈，而中间尝徙陈留。以此而推，则愈固颍川之族，寻、稜之后，而不得承骞之系矣。而洪兴祖所撰《年谱》，但以骞之后世，尝徙昌黎，遂附《唐书》之说，独以赭阳为均州，小有不同耳。及其再考二世，而见愈世系之实，则遂讳匿不敢[2]复著仲卿、会、介、愈之名，而直以为不可考。惟方崧卿《增考》，引董逌说，以为骞乃韩瑗、韩休之祖，而愈自出于寻、稜，与二书合。其论南阳，则又云今孟、怀州皆春秋南阳之地，自汉至隋，二州皆属河内郡，唐显庆中，始以孟州隶河南府，建中中，乃以河南之四县入河阳三城，使其后又改为孟州。今河内有河阳县，韩氏世居之，故愈每自言归河阳省坟墓，而女拏之《铭》亦曰“归骨于河南之河阳韩氏墓”，张籍《祭愈诗》亦云“旧茔盟津北”，则知愈为河内之南阳人，其说独为得之。愈诗所谓“旧籍在东都，我家本瀍穀”，则必以地近而后尝徙居耳。但据此则愈与昌黎之韩异派，而每以自称，则又有不可晓者，岂是时昌黎之族颇盛，故随称之？亦若所谓言刘悉出彭城、言李悉出陇西者耶？方又引孔武仲之说，亦同董氏。而王铚以为公生于河中之永乐，今永乐犹有韩文乡，则其说为已详。盖其世系虽有不可知者，然南阳之为河内修武，则无可疑者。盖朱熹校定《愈集》而为考证如此。陈继儒《偃曝馀谈》曰：“修武县东北三十里曰南阳，韩文公之故里也。居人呼其地曰韩庄，又曰韩村。愈自上世居此。”按李翱为愈作《行状》，曰昌黎人，而愈亦尝自称昌黎。昌黎，古韩氏通称。如李必曰陇西，崔必曰博陵，孙必曰乐安耳。今修武之韩庄有愈墓存焉，则愈之为修武人，明矣。按《唐书·地理志》，修武为河北道怀州河内郡之属。生三子：长会，善清言，有文章，柳宗元《先友记》。与名辈卢东美、张正则、崔造为友，好谈经济之略，尝以王佐自许，天下士大夫谓之四夔。钱希白《南部新书》。会为夔头，而善歌妙绝，李肇《国史补》。名最高，以故多谤。柳宗元《先友记》。独李华爱奖之，而与梁肃、萧存气类最亲。仲介，为人孝友，一命率府参军以卒。本集《韩滂墓志铭》。愈其季，生三岁，父殁，养于兄会舍。李翱《李文公集·韩吏部行状》。会官起居舍人，以大历十二年夏五月，坐宰相元载党，贬官韶州刺史。《资治通鉴》卷二百二十五。愈则年十岁，随迁韶州。会卒，鞠于嫂郑，辛勤提挈，念寒而衣，念饥而飧，情若所生，诲化谆谆；常抚所生儿指愈而言曰：“韩氏两世，唯此而已！”昔在韶州之行，受命于兄曰：“尔幼养于嫂，丧服必以朞”本集《祭郑夫人文》、《祭十二郎文》。盖自唐制，嫂叔服小功五月也。贞观中，魏征、令狐德棻等议嫂叔服，云：“有长年之嫂，遇提孩之叔，劬劳鞠养，情若所生，分饥共寒，契阔偕老。其在生也，爱之同于骨肉；及其死，则推而远之，求之本原，深所未谕。且事嫂见称，载籍非一，郑仲虞则恩礼甚笃，颜洪都则竭诚致感，马援则见之必冠，孔汲则哭之为位。察其所尚，岂非先觉？嫂叔旧无服，今请服小功五月。”制可。及嫂之殁，愈遵服朞而加隆焉，所以报也。李翱《韩吏部行状》。
愈七岁好学，能记他生之所习，言出成文。李翱《韩吏部行状》，皇甫湜《韩文公墓铭》。自以孤子，幼刻苦学儒，不俟奖励，《旧唐书》本传。日记数千百言；李汉《昌黎先生集序》。比长，尽能通《六经》、百家学。《唐书》本传。大历、贞元之间，文字多尚古学，效扬雄、董仲舒之述作，而独孤及、梁肃最称渊奥，儒林推重。愈从其徒游，锐意钻仰，欲自振于一代，《旧唐书》本传。而肃尤相知赏。贞元八年，宰相陆贽实知贡举，试《明水赋》、《御沟新柳诗》，《唐科名记》。以肃之荐，擢愈进士第。本集《与祠部陆员外书》。时年二十五。而故相郑余庆亦为延誉，由是知名于时。《旧唐书》本传。然三试博学宏辞，皆不第。本集《答崔立之书》。
十二年七月，诏以旧相东都留守董晋拜检校尚书左仆射，同中书门下平章事，汴州刺史，宣武军节度副大使，知节度事管内支度营田，汴、宋、亳、颍等州观察处置等使，而愈实从。陆长源自汝州刺史为御史大夫，宣武军行军司马。本集《赠太傅董公行状》。而愈名德远出长源之下，以晋之辟，得试秘书省校书郎，为观察推官。或讥年辈相悬，周愿谐之曰：“大虫老鼠，俱为十二属相，何怪之有！”人传为笑。王谠《唐语林》。晋卒，愈从丧出，四日而汴军乱，乃去依武宁军节度使张建封。建封辟节度推官，得试太常寺协郎。李翱《韩吏部行状》。愈发言真率，无所畏避，操行坚正，拙于世务，调四门博士，《旧唐书》本传。迁监察御史。是时关中旱饥，人死相枕藉，吏刻取怨。而愈列言：“关中，天下根本，民急如是，请宽民徭而免田租之敝。”皇甫湜《韩文公神道碑》。又上章数千言，极论宫市之弊。《旧唐书》、《唐书》本传。为幸臣所恶，贬连州阳山令。政有惠于下，及愈之去，百姓多称愈之姓以名其子。李翱《韩吏部行状》。宋葛立方《韵语阳秋》曰：“韩愈自监察御史贬连州阳山令，所坐之因，传记各异。《唐书》本传谓上书论宫市，德宗怒，故贬；李翱《行状》谓为幸臣所恶，故贬；皇甫湜作《神道碑》谓贞元十九年关中旱饥，公请宽民徭，专政者恶之，故贬。按《文公集》宫市之疏不传，而《文公历官记》及《年谱》以谓京师旱，民饥，诏蠲租半，有司征求反急。愈与同列上疏言状，为幸臣所谗，幸臣者，李实也。余考退之自阳山移江陵诗云：‘孤臣昔放逐，泣血追愆尤。汗漫不省识，恍如乘桴浮。或自疑上疏，上疏岂其由。’则所坐之因，虽退之犹疑之也。集中有《上京兆李实书》，盛称其能，曰：‘愈来京师，所见公卿大臣，未有赤心事上，忧国如阁下者。’又云：‘今年以来，不雨者百余日，种不入土，而盗贼不敢起，谷价不敢贵，老奸宿赃，销缩摧沮。’亹亹百余言，皆叙其歌慕之意，其后实出为华州。又有书云：‘愈于久故游从之中，蒙恩奖知遇最厚，无与比者。’愈既为实所谗，不应此书拳拳如是。及观《江陵途中》诗云：‘同官尽才俊，偏善柳与刘。或虑语言泄，传之落冤雠。’又《岳阳别宝司直》云：‘爱才不择行，触事得谗谤。前年出官日，此祸最无妄。’又《和张十一忆昨行》云：‘伾、文未揃崖州炽，虽得赦宥恒愁猜。近者三奸悉破碎，羽窟无底幽黄能。眼中了了见乡国，知有归日眉方开。’又有《永贞行》以快伾、文之贬，其末云：‘郎官清要为世称，荒郡僻野嗟可矜。具书目见非妄征，嗟尔既往宜为惩。’则知阳山之贬，伾、文之力，而刘、柳下石为多，非为李实所谗也。”会顺宗即位，改元永贞，以大赦，移江陵府法曹参军。程俱《韩文公历官记》，洪兴祖《韩子年谱》。明年，宪宗即位，为元和元年，召权知国子博士。宰相郑爱愈文，将以文学职处之。有争先者，构愈语以飞之。洪兴祖《韩子年谱》曰：“时宰相郑，翰林舍人李吉甫、裴均也。”愈恐及难，遂求分司东都，权知三年，改真博士，迁都官员外郎，李翱《韩吏部行状》分司，判祠部。而中官号功德使，司京城观寺，尚书敛手失职。而愈按六典，尽索之以归，诛其无良，时其出入，禁众以正浮屠。皇甫湜《韩文公神道碑》。日与宦者为敌，相伺候罪过，恶言詈辞，狼藉公牒；郎官职事，独为烦重。乃上书尚书留守郑余庆，乞与诸郎官更判。本集《上郑尚书相公启》。不许。既改河南县令。魏、郓、幽、镇各为留邸，贮潜卒，以橐罪士，官无敢问者。愈将擿其禁以壮朝廷。断民署吏，俟旦发。留守尹以闻，皆大恐，令遽相禁。有使还为言。宪宗悦曰：“韩愈助我者！”是后郓邸果谋反东都，将屠留守以应淮蔡，而后知愈之能杜奸未然也！皇甫湜《韩文公神道碑》。日以职分辨于留守及尹，故军士莫敢犯禁。入为职方员外郎。李翱《韩吏部行状》。华阴令柳涧有辠，华州刺史阎济美劾奏之，停涧县务，俾摄掾曹。居数月，济美罢，涧讽百姓遮索前年军顿役直。代者赵昌恶之，按其狱，贬涧房州司马。愈过华，以为刺史阴相党，上疏理涧。诏监察御史李宗奭按验，得涧赃状。再贬涧封溪尉，以妄论降愈国子博士。至是愈四为博士矣！愈自以才高数黜，官又下迁，乃作《进学解》以自喻。宰相武元衡、李吉甫、李绛等览其文而怜之，以其有史才，改比部郎中，史馆修撰。《旧唐书》、《唐书》本传。宰相姓名据洪兴祖《韩子年谱》。进《顺宗实录》，详略各有意，削去常事，著其系于政者，说禁中事颇切直。内官恶之，往往于宪宗前言其不实。洪兴祖《韩子年谱》。《旧唐书》本传云：“时谓愈有史笔，及撰《顺宗实录》，繁简失当，叙事拙于取舍，颇为当代所非。穆宗、文宗尝诏史臣添改。时愈壻李汉、蒋系在显位，诸公难之。而韦处厚竟别撰《顺宗实录》三卷。”转考功郎中，修撰如故，寻以考功知制诰。李翱《韩吏部行状》。
初，彰义军节度使吴少阳卒；其子元济自立，宪宗讨之，环而垒者十余军，久未有功。乃命御史中丞裴度使诸军按视。及还，具言贼可灭，与宰相议不合。自安禄山起范阳，陷两京。河南北七镇节度使，身死，则立其子，作军士表以请，朝廷因而与之。及贞元季年，虽顺地节将死，多即军中取行军副使将校以授之节；习以成故矣。宰相韦贯之等恬于所安，以苟不用兵为贵，议多与度异。李翱《韩吏部行状》。按李翱《行状》及《唐书》本传，皆言宰相，而无主名，独《资治通鉴》卷二百三十九，曰中书侍郎同平章事韦贯之，性高简，好甄别流品，又数请罢用兵云云。意者，即韦贯之欤？独愈奏状言：
吴元济以淮西三小州，残弊困剧之余，而当天下之全力，其破败可立而待。然所未可知者，在陛下断与不断耳！夫兵不多，不足以必胜，而必胜之师，必在速战，兵多而战不速，则所费必广。
因条陈用兵利害，本集《论淮西事宜状》。与度议合。既数月，盗杀宰相武元衡，以主用兵也！又道击裴度，伤其首，坠沟中，度氈帽厚，得不死。遂为宰相以主东兵，而它相意不同，益请罢兵。《资治通鉴》卷二百三十九。愈乃言：“盗杀宰相而遂息兵，其为懦甚大，兵不可以息。”寻迁中书舍人，赐绯鱼袋。而宰相有不便之者，李翱《韩吏部行状》。摭其旧事，言愈前佐降为江陵府法曹参军，荆南节度使裴均馆之颇厚，均子锷凡鄙，近者锷还省父，愈为序饯锷，仍呼其字。此论喧于朝列。坐是改太子右庶子。《旧唐书》、《唐书》本传。及元和十二年秋，宪宗以兵老久屯，贼未灭，诏裴度以宰相节度彰[3]义军，宣慰淮西，请愈以行。于是以愈兼御史中丞，赐三品衣鱼，为行军司马。李翱《韩吏部行状》。军出潼关，请先乘遽至汴，感说韩弘。弘方以宣武节度使，都统诸军，悦而用命。归从度至郾城，审贼势虚实，皇甫湜《韩文公神道碑》、《韩文公墓铭》。知蔡州精卒悉聚界上以拒诸军，守城者率老弱且不过千人，亟白度请以兵三千人间道以入，必擒吴元济。度未及行。李翱《韩吏部行状》。而李愬以唐、邓、隋节度使攻蔡州之西。遂用所得贼将李祐为导，自文城因天大雪，疾驰百二十里，用夜半到蔡，破其门，取元济，尽得其属人卒，韩愈《平淮西碑》。如愈言。先是愈奏状言：
蔡州士卒，皆国家百姓，若势力穷，不能为恶者，不须过有杀戮，销其凶悖之心，贷以生全之幸。（本集《论淮西事宜状》）
至是度入蔡，以皇帝命赦其人。淮西平，韩愈《平淮西碑》。愈有力焉！恒、冀、深、赵节度使王承宗擅命三世矣。党淮西之日久。而布衣柏耆乃以计谒愈，言所以服承宗者。愈与语，奇之，遂白度曰：
淮西灭，王承宗胆破矣！可不劳用众，宜使辩士奉相公书明祸福以招之，彼必服。
度然之。愈令柏耆口占为丞相书，明祸福。使柏耆袖之以至镇州，承宗果大恐，上表请割德、棣二州以献。度归京师，愈迁刑部侍郎。李翱《韩吏部行状》。诏撰《平淮西碑》，其辞主裴度，而著李愬入蔡之功列于诸将。顾先入蔡州，擒吴元济，愬自以功第一，特不平之。愬妻出入禁中，因诉碑辞不实。诏令磨愈文。宪宗命翰林学士段文昌重撰勒石。《旧唐书》本传。或曰：“事由石孝忠。”石孝忠者，生长韩、魏间，为人猛悍多力，州里患之，后折节事李愬为前驱，信任与家人伍。至是睹愈所撰碑，熟识其文，大恚怒！因作力推倒其碑，吏不能止。乃执诣节度使，具以闻。上甚讶之，命具狱，将尽于碑下。孝忠度必死。苟虚死，则无以明愬功。乃伪祗畏，若不胜按。伺吏隙，用枷尾拉一吏杀之，天子闻而震怒，俾送阙下，亲讯之曰：“汝推吾碑、杀吾吏，为何？”孝忠顿首曰：
臣一死不足以塞责，但得面天颜，则赤族无恨矣！臣事李愬久，以贱故给事，无不闻见。平蔡之日，臣从在军前。如吴秀琳，蔡之奸贼也，而愬降之；李祐，蔡之骁将也，而愬擒之。蔡之爪牙脱落于是矣！及元济受缚，虽丞相与诸将军，不能先知也！蔡平，刻石记功，尽归丞相，而愬名与诸将齿，愬固无所言矣！脱不幸更有一淮西，其将略如愬者，肯为陛下用乎？臣所以推去碑者，不惟明愬之绩，亦将为陛下正赏罚之源。不推碑无以为吏擒，不杀吏无以见陛下。臣言已矣！请就刑。
宪宗既得淮、蔡本末，又多其义，遂赦之，因名曰烈士，而磨愈文也！诗人罗隐云。罗隐《甲乙集·说石烈士》。
凤翔法门寺有护国真身塔，塔内有释迦文佛指骨一节，其书本传法三十年一开，开则岁丰人泰。宪宗以十四年正月，令中使杜英奇押宫人三十人持香花赴临皋驿迎佛骨，自光顺门入大内，留禁中三日，乃送诸寺。王公士庶奔走舍施，唯恐在后；百姓有废业破产，烧顶灼臂而求供养者。愈素不喜佛，《旧唐书》本传。奏疏言：
自伏羲至周文武时，皆未有佛，而年多至百岁，有过之者。自佛法入中国，帝王事之，寿不能长。梁武帝事之最谨而国大乱。请烧弃佛骨。（李翱《韩吏部行状》）
疏奏，宪宗怒甚。间一日，出疏以示宰臣，将加极法。裴度、崔群奏曰：“愈言讦牾，罪之诚宜。然非内怀忠恳，岂能至此。愿少宽假以来谏者。”帝曰：
愈言我奉佛太过，我犹为容之。至谓东汉奉佛之后，帝王咸致夭促，何言之乖剌也！愈人臣，狂妄敢尔！固不可赦。
于是人情惊惋，虽戚里诸贵，亦为愈言。乃贬潮州刺史。《旧唐书》、《唐书》本传。大官谪为州县，往往薄不治务，而愈临潮州，若以资迁。皇甫湜《韩文公神道碑》。既视事，询吏民疾苦。皆曰：“郡西湫水有鳄鱼，卵而化，长数丈，食民畜产将尽，以是民贫。”居数日，愈往视，令判官秦济炮一豚、一羊，投之湫水，呪之曰：
刺史受天子命，来守此土。而鳄鱼睅然不安谿潭，食民畜熊鹿獐豕，以肥其身，以繁其卵，与刺史争为长。刺史虽驽弱，安肯为鳄鱼低首而下哉！今潮州，大海在其南；鲸鹏之大，虾蟹之细，无不容；鳄鱼朝发而夕至。今与鳄鱼约，三日乃至七日，如顽而不徙，须为物害，则刺史选材伎壮夫，操劲弓毒矢，与鳄鱼从事矣！
呪之夕，有暴风雷起于湫中。数日，湫水尽涸，徙于旧湫西六十里，而鳄鱼不为患。《旧唐书》本传。潮人感之。于是其俗妇女出行，乃以皂布丈余蒙首以下，双垂至膝，有视则两手翕张其布，是名曰“文公帕”。垂今千年，仍旧称以明不忘愈云。或曰：“愈遗制也。”梁绍壬《两般秋雨盦随笔》。愈之至潮，尝以表哀谢。帝颇感动，持示宰相曰：
昨得韩愈到潮州表，因思其所谏佛骨事，大是爱我，我岂不知。然愈为人臣，不当言人主事佛，乃年促也。我以是恶其容易。
上欲复用愈，故先语及，观宰臣之奏对。而皇甫镈恶愈狷直，率先对曰：“愈终大狂疏，且可量移一郡。”乃改袁州刺史。袁州之俗，男女隶于人者，过期不赎，则没入出钱之家。愈至，悉计庸得赎所没，归之父母，七百余人。因与约禁其为隶。《旧唐书》、《唐书》本传。在官逾年，穆宗即位，召拜国子祭酒。有直讲能说礼而陋容，学官多豪族子，摈之不得共食。愈命吏曰：“召直讲来，与祭酒共食！”学官由此不敢贱直讲。奏儒生为学官，日使会讲，生徒多奔走听闻，皆喜曰：“韩公来为祭酒，国子监不寂寞矣！”李翱《韩吏部行状》。官人以艺学深浅为顾待，品豪曹游壹不留。皇甫湜《韩文公神道碑》。改兵部侍郎。
镇州乱，杀其帅田弘正而立王庭凑。朝命深州刺史牛元翼节度深、冀以讨之，不克。遂以王庭凑为节度使。庭凑遂围深州。元翼告急，诏愈往宣抚。既行，众皆危之。元稹奏曰：“韩愈可惜！”穆宗亦悔，有诏令至境观事势，无必于入。李翱《韩吏部行状》。愈曰：“止，君之仁；死，臣之义。”皇甫湜《韩文公墓铭》。“安有受君命而滞留自顾。”遂疾驱入！庭凑严兵拔刃弦弓矢以逆。及馆，甲士罗于庭。愈与庭凑监军使三人就位。既坐，庭凑言曰：“所以纷纷者，乃此士卒所为，本非庭凑心。”愈大声曰：“天子以为尚书有将帅材，故赐之以节，不知公共健儿语，未尝及，大错！”甲士前奋言曰：“先太史为国打朱滔，滔遂败走，血衣皆在，此军何负朝廷，乃以为贼乎？”愈告曰：
儿郎等且勿语，听愈言：愈将为儿郎已不记先太史之公与忠矣！者犹记得，乃大好！且为逆与顺利害，不能远引古事，但以天宝来祸福为儿郎等明之。安禄山、史思明、李希烈、梁崇义、朱滔、朱泚、吴元济、李师道，复有若子若孙在乎？亦有居官者乎？
众皆曰：“无！”愈又曰：
田令公以魏博六州归朝廷，为节度使，后至中书令。父子皆授旌节。子与孙虽在幼童者，亦为好官，穷富极贵，宠荣耀天下。刘悟、李佑皆居大镇。王承元年始十七，亦杖节。此皆三军耳所闻也！
众乃曰：“田弘正刻此军，故军不安。”愈曰：“然！汝三军亦害田令公身，又残其家矣，复何道！”众乃曰：“侍郎语是！”庭凑恐众心动，遽麾众散出。因泣谓愈曰：“侍郎来，欲令庭凑何所为！”愈曰：“神策六军之将如牛元翼比者不少。但朝廷顾大体，不可以弃之耳！而尚书久围之，何也？”庭凑曰：“即出之！”愈曰：“若真耳。则无事矣！”因与之宴而归。而牛元翼果出。乃还于帝前尽奏与庭凑言及三军语。帝大悦曰：“卿直向伊如此道。”由是有意欲大用之。王武俊者盖王承宗之祖，以功赠太师。呼太史者，燕赵人语也！李翱《韩吏部行状》。转吏部侍郎。
故事：尚书令史，防禁不得出入，夜锁之。及愈为吏部侍郎，乃曰：
人所以畏鬼者，以其不能见也。鬼如可见，则人不畏矣！选人不得见令史，故令史势重；听其出入，则势轻！
凡令史皆不锁，听出入。改京兆尹，兼御史大夫。李翱《韩吏部行状》。
时宰相李逢吉恶李绅，而绅有宠，旦夕且相，欲逐之，遂以绅为御史中丞，而除愈京兆尹兼御史大夫。《唐书》本传。敕曰：“朕屈韩愈为尹，宜令无参御史，不得为故常；兼御史大夫，用优之。”绅天性褊僻，而愈不台谒，固为耻矣！愈之在官，禁军老奸，宿恶不摄，尽缚送狱。皇甫湜《韩文公神道碑》。于是六军将士皆不敢犯，私相告曰：“是尚欲烧佛骨者，安可忤。”故盗贼止。遇旱，米价不敢上。京理恪然。而绅械囚送令尹决之。愈曰：“安有此！”脱械纵囚。李翱《韩吏部行状》。绅果劾奏愈，愈以诏自解，其后文刺纷然！宰相乘之，以台府不协，两改其官。乃出绅为江西观察使。愈亦罢尹，为兵部侍郎，《唐书》本传。愈入谢。帝曰：“卿与李绅争何事？”愈因自辨。李翱《韩吏部行状》。而绅面辞赴镇，泣涕陈叙。穆宗怜之，乃追制以绅为兵部侍郎；愈复为吏部侍郎。《旧唐书》本传。
愈逮老，喜服食养生。故事：用硫黄搅粥饭啖鸡男，不使交，千日烹庖，名火灵库。云可以长气益精。愈间日进一只焉。始亦见功，终遂婴疾。陶穀《清异录》。顾颇以自讳。长庆四年八月，以疾免吏部侍郎。皇甫湜《韩文公墓铭》。每与交友言曰：
某伯兄德行高，晓方药，食必视本草，年止于四十二。某疏愚，食不择禁忌，位为侍郎，年出伯兄十五岁矣！如又不足，于何而足。且获终于牖下，幸不至失大节，以下见先入，可谓荣矣！（李翱《韩吏部行状》）
既而疾革，宵中惊悸，寤而汗洽衾裯，命侍人扶坐。夫人问故。良久，曰：
向来梦神长丈余，金铠扬戟，直入寝门，我不觉降阶拜之。自称大圣，瞋目谓我曰：“睢邃骨税国世与韩为雠，吾欲讨之而不能如何？”我跪答曰：“愿从大圣讨焉！”（皇甫枚《三水小牍》）
遂以十月二日丙子，卒于靖安里第。李翱《韩吏部行状》。丙子二字，据皇甫湜《韩文公神道碑》及《墓铭》增入。将卒，告群僚曰：“吾不药，今将病死矣！汝详视吾手足支体，无诳人云韩愈癞死也！”王谠《唐语林》。年五十七，赠礼部尚书，谥曰文。
愈为人丰肥寡髯，彭乘《墨客挥犀》曰：“世人画韩退之小面而美髯，著纱帽，此乃江南韩熙载耳！熙载谥文靖，江南人谓之韩文公，因此遂谬以为退之。退之肥而寡髯，元丰中，以退之从享文宣王庙，郡县所画皆是熙载，后世不复可辨，退之遂为熙载矣。”气厚性通。李翱《韩吏部行状》。朝有大狱大疑，文武会同，莫先发言。愈援经引决，考合传记，侃侃正色，伏其所学。皇甫湜《韩文公神道碑》。与人交，洞朗轩闢，不施戟级，平居虽寝食未尝去书，怠以为枕，餐以饴口，讲评孜孜，以摩诸生；恐不晓畅，游以诙笑啸歌，使皆醉义忘归；皇甫湜《韩文公墓铭》。而汲引之如恐不及，为举科第。广平程子齐昔范未举进士日，著《程子中謩》，愈称叹之。及赴举，白于主司曰：“程昔范不合在诸生之下。”当时不第，人以为屈。庾尚书承宣知贡举，昔范卒以登第，为大官，有名。王谠《唐语林》。天下之士以此多皈依愈，有投书请益者，时人谓之韩门弟子。李肇《国史补》。馆之者十六七。常以为：“自魏晋以还，为文者多拘偶对，而《经》《诰》之指归，迁、雄之气格，不复振起矣！”故愈所为文，务反近体，抒意立言，自成一家，《旧唐书》本传。继道德之统，明列圣之心，独济狂澜，词彩灿烂；齐、梁绮艳，毫发都捐，有冠冕佩玉之气、宫商金石之音，辛文房《唐才子传》。茹古涵今，无有端涯；及其酣放，豪曲快字，凌纸怪发，鲸铿春丽，惊耀天下！然而栗密窈眇，章妥句适，精能之至，入神出天。皇甫湜《韩文公墓铭》。后学之士，取为师法，称“韩文”。《旧唐书》本传。至若歌诗累百篇，而驱驾气势，若掀雷走电，撑决于天地之垠，词锋学浪，莫之京也。辛文房《唐才子传》。然唯愈为之，沛然若有余。至其徒李翱、李汉、皇甫湜，从而效之，遽不及远甚。从愈游者，若孟郊、张籍，亦皆有名于时，《唐书》本传。二人名位未振。愈不避寒暑，称荐于公卿间，而籍终成科第，荣于禄仕。后虽通贵，每退公之隟，则相与谈宴论文赋诗如平昔焉！《旧唐书》本传。生交于人，已而我负，终不计；死则庀其家。均食剖资，虽微弱，待之如贤戚。人诟笑之，壹不为意。未尝一日不对客。闺人或昼见其面，退相指语以为异事。未尝宿货有余财，每曰：“吾前日解衣质食，今存有已多矣！”皇甫湜《韩文公神道碑》。娶范杨卢氏，皇甫湜《韩文公墓铭》。生子三人，曰昶，曰爽，曰殿中省马进佶。本集《祭侯主簿文》。而昶最著。昶字有之，生徐之苻离，小字曰苻。梁同书曰：“《贯斋涂说》曰韩昶小名苻，以其生于苻离也。”见昶《自为墓志》。本集误作符，并《年谱》亦不知即昶名也。幼而就学，性寡言笑，不为儿戏，而拙于诵记，卒一年，不能通书得三五百字，为同学所笑。至六七岁，未解把笔书字，而眈于为文，出言成章，不同他人所为。张籍奇之，为授诗。时年十余岁，日通一卷。籍大奇之，试授诸童，皆不及之。能以所闻曲问其义，往往不能答。受诗未通两三卷，便自为诗。及年十一二，樊宗师大奇之！宗师文体吊诡，与常人不同，昶读慕之。一旦为文，宗师大奇，其文中字或出于经史之外，宗师读不能通。稍长，举进士，见进士所为之文，与宗师不同，遂改体就之，欲中其汇。年二十五，登长庆三年进士第，累官朝议郎检校尚书户部郎中兼襄州别驾上柱国。韩昶《自为墓志铭》。顾中间一为集贤殿校理，史传中见说金根车处，皆臆断之曰：“岂其悮欤！必金银车。”悉改根字为银字。大为时笑。至拜左拾遗，果为谏院不受。张《朝野佥载》。以大中九年六月八日卒，年五十七。有男五人：曰纬，复州参军；曰绾；曰绲；《唐书·宰相世系表》作衮。曰绮；曰纨，举进士。韩昶《自为墓志铭》。绾，字持之；衮，字献之，咸通七年状元及第。洪兴祖《韩文公年谱》。绾亦有名。
陇西李汉，字南纪，愈之女婿也。少师愈为文，长于古学，元和七年进士，累官吏部侍郎，顾刚讦亦类愈，卒以困踬，《旧唐书·李汉传》。自以知最厚且亲，遂收拾遗文无所失坠，得赋四，古诗二百一十，联句十一，律诗一百六十，杂著六十五，书、启、序九十六，哀词、祭文三十九，碑志七十六，笔砚、鳄鱼文三，表、状五十二，总七百，并目录合为四十一卷，目为《昌黎先生集》。李汲《昌黎先生集序》。后人搜其阙遗，为《昌黎先生外集》十卷、《昌黎先生集遗文》一卷，并传于后代。又成《论语解》十卷，其说时与俗不同。如“六十而耳顺”，解云：“耳当为尔，犹言如此也。”如“曾谓泰山不如林放乎？”解云：“谓当作为，言冉有为泰山，非礼也！”如“宰予昼寝”，解云：“昼当作画；宰予四科十哲，安得昼寝之责！”如“人之生也直”，解云：“直，德字之误，言人生禀天地之大德也。”如“子所雅言”，解云：“音作言，字之误也。”如“三嗅而作”，解云：“嗅当作”，“，鸣雉之声也。”如“子在，回何敢死”，解曰：“死当作先。”如“浴乎沂”，解云：“浴当作沿。”如“君子而不仁者有矣夫”，解云：“仁当作备。”如“以杖叩其胫”，解云：“叩当作指。”如“君子贞而不谅”，解云：“谅当作让。”如“孔子时其亡也”，解云：“时当作待。”如“乡原，德之贼”，解云：“乡原当作内柔。”都穆《听雨纪谈》。而语于人曰：“愈尝注其书而不敢过求其意，取圣人之旨而合之，则足以信后生辈耳！”韩愈《答后生问〈论语〉书》。未及卒业而死。葛立方《韵语阳秋》曰：愈既死，张籍《祭诗》有“鲁《论》未讫注，手迹今微茫”，则知愈晚年注《论语》未讫而绝笔也。宋世有《四注孟子》，题扬雄、韩愈、李翱、熙时子四家撰。《中兴艺文志》谓其旨意浅近，盖依托者。独愈生陵迟之末，皇皇仁义，有志于持世范，欲以人文化成，而道未果也。《旧唐书》本传。当其所得，粹然一出于正，刊落陈言，横骛别驱，汪洋大肆，自诩因文见道，遂以《六经》之文，为诸儒倡，障隄末流，反刓以朴，刬伪以真，虽蒙讪笑，跲而复奋。《唐书》本传。论其见道，岂曰探原；而言文章，百世之雄矣。其素所蓄积也！述《韩愈行实录》第二。
注解：
[1]　大将军安定，原作“大将安军定”，据《新唐书》卷七三《宰相世系表》改。
[2]　敢，原作“败”。
[3]　彰，原作“彭”，据《新唐书》卷一七六《韩愈传》改。

[book_title]韩愈佚事状第三
一、韩愈丰肥喜睡，每来吴家，必命枕簟。邵博《闻见后录》云“予旧于滍城孔宁极家见《孔戣私记》一编”云云。吴家未详谁某。
一、韩愈入试，陆宣公贽为主司，作《不迁怒不贰过论》。贽阅愈卷，黜之不叙。次年，宣公复主试，复试是题。愈复写旧作，一字不易，宣公大加叹赏，擢置第一。非愈自信甚真，谁肯将落第文字，更去应试，又应举于上年所涂抹之主司。非宣公虚心选择，又谁肯首举昌黎，更首举昔年所涂抹之昌黎。皆当于古人中求之。张岱《史阙》。
一、韩愈《直谏表》：“近闻七月十五日，幸安国寺，礼空王，以为崇福施信，示天下仁心。”陈元靓《岁时广记》。不见集中。
一、韩愈《拟范蠡与大夫种书》，意出千古，理振群疑，常为孙何所称。今集中无此作。杨慎《丹铅总录》。
一、韩愈好奇，与客登华山绝峰，度不能返，发狂恸哭，为遗书华阴令。令百计取之乃下。李肇《国史补》。诒门下从子婿张彻诗曰：
洛邑得休告，华山穷绝径。倚岩睨海浪，引袖拂天星。日驾此廻辖，金神所司刑。泉绅拖修白，石剑攒高青。澄藓拳跼，梯飚飐伶俜。悔狂已咋指，垂诫仍镌铭。（本集《答张彻》）
疑愈以形容绝险，而传者或敷张其说，引诗以证其实有耶！薛雪《一瓢诗话》。
一、韩愈与柳宗元辈三人，夜坐谈鬼神变化。时风雪寒甚，窗外点点火明若流萤，须臾虽千万点，不可数度。顷入室中，或为圆镜飞度往来，乍离乍合，变为大声去。而三人中，虽愈刚直，亦为之动颜，宗元二人，但匍匐掩目前席而已。柳宗元《龙城录》。
一、韩愈轻薄多诋，谓李程曰：“某与丞相崔大群同年往还，直是聪明过人。”程曰：“何处是过人者？”愈曰：“共愈往还二十余年，不曾共说著文章，此岂不是他敏慧过人也！”愈初贬之际，舍人席夔原称“席十人舍人”，按范摅《云溪友议》有“席舍人夔”，疑一人。为之词曰：“早登科第，亦有声名。”席既物故。友人曰：“席无令子弟，岂有病阴毒伤寒而与不洁吃耶？”愈曰：“席十八吃不洁大迟。”人问之何也？曰：“出语不是！”盖忿其责辞云“亦有声名”耳！韦绚《刘宾客嘉话录》。
一、泉州之南有山焉，其山峻起壁立，下有潭水，深不可测，周十余亩，中有蛟螭，尝为人患。人有误近，或牛马就而饮者，辄为吞食，泉人苦之有年矣！由是近山居者，咸挈引妻子，徙去他郡，以逃其患。元和五年，一夕，闻山南有雷震暴兴，震数百里，若山崩之状。一郡惊惧。里人洎牛马鸡犬俱失声仆地，流汗被体，屋瓦交击，树木颠拔，自戌及子，雷电方息。明旦，往视之。其山摧堕，石壁数百仞殆尽，俱填其潭；水溢流，注满四野；蛟螭之血，遍若玄黄；而石壁之上，有凿成文字一十九言，字势甚古，郡中士庶无能知者。自是居人无复患矣！惧者既息，迁者亦归，结屋架庐，接比其地，郡守之名其地为石铭里，盖因字为铭，且识其异也！后有客于泉者，能传其字，持至东洛。而韩愈方以尚书郎为河南令，见而识之，其文曰：“诏赤黑视之。鲤鱼天公卑杀牛人壬癸神，书急急！”然则详究其义，似上帝责蛟螭之词，令戮其害也。其字则蝌蚪篆书，故泉人无有识者矣！张读《宣室志》。
一、李河南素替杜公兼，时韩愈为河南令，除职方员外郎，归朝，问前后之政如何？对曰：“将兼来比素？”无名氏《大唐传载》。
一、刘侍郎轲者，韶州人也，幼之罗浮九疑，读黄、老之书，欲学轻举之道。又于曹溪，探得释氏关戒，遂披僧服焉。释名湓纳，北之筠州方山等寺，又居庐岳东林寺，习《南山钞》及《百法论》，咸得宗旨焉。独处一室，数梦一人衣短褐曰：
我书生也！顷因游学逝此一室，以主寺僧不闻郡邑，乃瘗于牖下，而尸骸跼促，死者从直，何以安也！君能迁葬，必有酬谢。
乃访于缁属，果然。寻改迁于虎溪之上，求得一柏函。轲解所着之衣覆其骸骼。是夜梦书生来谢，持三鸡子，劝轲立食之，“食讫当明爽，虽冥莫之道，某不妄言！”轲嚼一卵而吞，二者犹豫未食，手握之而觉，后乃精于儒学，而肄文章，两登第，历任史馆，欲书梦中之事，不可自为传记。韩愈素知焉，曰：“待余余暇，当为一文赞。”后愈谪宦，其文竟不成也！范摅《云溪友议》。初愈为史馆修撰，轲贻书勉之，而愈答意不为然。大指称：“作史者不有人祸，则有天刑，年志已就衰退，不可自敦率，后生可畏，安知不在轲。”韩愈《外集·答刘秀才论史书》。及轲任史馆，朝廷凡有瑕，悉欲书之，冀人惕励，拟纵董、狐之笔，尤谤必至；匿其功过，尤非史职；握管踌躇，常暮则沈湎而出。愈曰：“史馆国之枢机也，其如沈湎之醉何。”范摅《云溪友议》。乃知言之非艰，履之后艰。而轲之文传者，曰《大唐三藏大遍觉法师即玄奘。塔铭并序》，得三千言，刻石陕西之长安县，署曰：“朝议郎检校尚书屯田郎中使持节洺州诸军事守洺州刺史兼侍御史上柱国赐绯鱼袋刘轲撰”王昶《金石萃编》。者也。
一、韩愈早为裴度所不满，而度之未显也，有《寄李翱书》曰：
昌黎韩愈，仆知之旧矣！近或闻诸侪类，云恃其绝足，往往奔放；不以文立制，而以文为戏，可矣乎！今之不及之者，当大为防焉尔！
考度作此书时，名位尚未达。其末云：
昨弟来，欲度及时干进。度昔岁取名不敢自高，今孤茕若此，游宦谓何！是不能复从故人之所勉尔。但置力田园，苟过朝夕而已！
然则度北征淮西，请愈为行军司马，又令作碑。盖在此累年之后，相知已深，非复前比也！洪迈《容斋随笔》。
一、韩愈之随征淮西也，吴武陵自硖石望，东南气如旗鼓牙盾，皆颠倒横斜，少选，黄白气出西北，盘蜿相交。遂告韩愈曰：
今西北，王师所在。气黄白，喜象也。败气为贼，日直木，举其盈数，不阅六十日，贼必亡！夫天见其象，宜修事应之。且洄曲守将，急缓不可使。吴城贼将赵晔诈而轻，若以兵诱之，伏以待，一举可夺其城，则右臂断矣！（朱国桢《涌幢小品》）
愈乃献间道之计。
一、韩愈侄孙湘，字清夫，落拓不羁。愈勉之学，乃笑作诗，有“能开顷刻花”之句。愈曰：“汝能夺造化开花乎？”湘遂聚土覆盆，良久曰：“花已发矣！”举盆乃碧花二朵，叶间有小金字乃诗一联云：“云横秦岭家何在？雪拥蓝关马不前！”愈未晓诗意，湘曰：“事久可验。”愈后贬潮阳，途有一人冒雪而来，乃湘也！湘曰：“公忆花上句乎？乃今日事也！”愈询地名，即蓝关，再三嗟叹。曰：“吾为汝足成之！”其辞曰：“一封朝奏九重天，夕贬潮州路八千。欲为圣朝[1]除弊事，肯将衰朽惜残年。云横秦岭家何在？雪拥蓝关马不前。知汝远来应有意，好收吾骨瘴江边。”刘斧《青琐高议》。
一说：韩愈外甥，忘其名姓，幼而落拓不羁，不读书，好饮酒。弱冠，往洛下省骨肉，乃慕云水不归，仅二十年，杳绝音信。元和中，忽归长安，知识阘茸，衣服滓弊，行止乖角。愈以久不相见，容而恕之。一见之后，令于学院中，与诸表话论，不近《诗》《书》，殊若土偶。唯与小臧赌博，或厩中醉卧，三日五日，或出宿于外。愈惧其犯禁陷法，时或勖之。暇日偶见，问其所长？云：“善卓钱锅子。”试令为之。植一铁条尺余，百步内卓三百六十钱，一一穿之，无差失者！书亦旋有词句以资笑乐。又于五十步内双钩草“天下太平”字，点画极工。又能于炉中累三十斤炭，支三日火，火势常炽，日满乃消，愈甚奇之！问其修道，则玄机清话，该博真理，神仙中事，无不详究。因说小伎云：“能染花红者可使碧，或一朵具五色，皆可致之。”是年秋，与愈后堂前染白牡丹一丛，云：“来春必作含稜碧色，内合有金含稜红间晕者，四面各合有一朵五色者。”自斸其根下，置药而后栽培之，俟春为验，无何潜去，不知所之。是岁，上迎佛骨于凤翔，御楼观之。一城之人，忘业废食。愈上表直谏，忤旨，出为潮州刺史。至商山，泥滑雪深，颇怀郁郁。忽见是甥迎马首而立，拜起劳问，扶镫接辔，意甚殷勤。至翌日，雪霁，送至邓州，乃白愈曰：“某师在此，不得远去，将入玄扈，倚帝峰矣！”愈惊异其言，问其师，即洪崖先生也。东园公方使柔金水玉，作九华丹，火候精微，难于暂舍。愈加敬曰：“神仙可致乎？至道可求乎？”曰：“得之在心，失之亦心，校功铨善，黜陟之严，仿王禁也。其他日复当起居，请从此逝。”愈为五十六字诗以别之曰：
一封朝奏九重天，夕贬潮州[2]路八千。本为圣朝除弊事，岂将衰朽惜残年。云横秦岭家何在？雪拥蓝关马不前。知汝远来应有意，好收吾骨瘴江边。
与诗讫，挥涕而别，行入林谷，其速如飞。明年春牡丹花开数朵，花色一如其说，但每一叶花中有楷书十四字，曰：“云横秦岭家何处？雪拥蓝关马不前。”书势精能，人工所不及。非神仙得道，立见先知，何以及于此也？或曰：“其后愈复见之，亦得其月华度世之道，而迹未显尔！”《太平广记》引《仙传拾遗》。但未知究是侄孙，抑是甥也？然《昌黎遗文》有《徐州赠族侄诗》曰：
我年十七八，壮气起胸中。作书献云阙，辞家逐秋蓬。岁时易迁次，身命多厄穷。一名虽云就，片禄不足充。今者复何事，卑栖寄徐戎。萧条资用尽，濩落门巷空。朝眠未能起，远怀方郁悰。击门者谁子？问言乃吾宗。自云有奇术，探妙知天工。既往怅何及，将来喜还通。斯吾语非佞，当为佐时雍。
或者谓即指湘而言。然题曰赠族侄，而不指名湘。按《唐书·宰相世系表》：湘，愈之侄孙而非族侄也。愈仲兄介，介二子：百川、老成。而老成即所谓十二郎，著名愈文者也。子二：曰湘曰滂。滂清明逊悌以敏，读书倍文，功力兼人。为文词，一旦奇伟骤长，不类旧常。愈眎曰：“尔得无假之人耶？”退大喜，谓其兄湘曰：“某违翁且逾年，惧无以为见，今翁言乃然，可以为贺！”韩愈《韩滂墓志铭》。湘者，滂之兄，老成长子也，字北渚。《唐书·宰相世系表》。长庆三年，登进士第。幼而能文，尤长于诗，与一时士大夫相唱和。姚合有《答韩湘诗》云：“子在名场中，屡战还屡北。”又云：“昨闻过春闱，名系吏都籍。三十登高科，前途浩难测。”又姚合《送韩湘赴西江诗》云：“年少登科客，从事诏命新。行装有兵器，祖席尽诗人。”《姚少监诗集》。后累官大理丞。《唐书·宰相世系表》。然则湘固宦进之士，而世传为仙，非其实也！《道缘汇录》载：愈有从侄孙湐，字清夫，号元阳子，清修寡欲，未入名埸，落拓不羁，纵游山水。长庆初，湘及第。愈教湐应举读书，似乃兄荣。湐对曰：“孙与公所好各异。”后愈贬潮州，路经蓝关，积雪满地，马不能前。适湐至，为扫除其雪，怀中出药丸一枚与之，曰：“服之可御瘴。”言毕，飘然而去。今人知有湘而不知有湐，知其兄而不知有弟。盖湘湐二字形近而讹，而列仙班者，即此字曰清夫之湐，而湘则无与焉！然湐姓名不见《唐书·宰相世系表》。详著异说，以存传疑之旨云尔。
一、韩愈刺潮州，作文驱鳄，西徙六十余里，仍复为害。后有刺史以毒法杀之。鳄害乃绝。盖著之粤中见闻云尔。其人姓名无考，可惜也！天下事大抵如是！文人最工于弋誉，实惠多隐而弗传。蒋超伯《南漘楛语》。
一、韩愈刺潮州，尝暑中张皂盖，归而喜曰：“此物能与日轮争功，岂细事耶！”冯贽《云仙杂记》引《传方略记》。
一、皇甫汇谒韩愈，愈赠以诗，汇退有言，怒愈不为置酒。愈曰：“岂不胜以烂黄鱼待汝耶？”冯贽《云仙杂记》引《续钟嵘句眼》。
一、韩愈有二妾：一曰绛桃，一曰柳枝，皆能歌舞。王谠《唐语林》。张籍所谓“乃出二侍女，合弹琵琶筝”者也！陈善《扪虱新语》。初使王庭凑，至寿阳驿，绝句云：
风光欲动别长安，春半边城特地寒。不见园花兼巷柳，马头唯有月团圆。
盖有所属也。柳枝后逾垣遁去，家人追获。及镇州初归，诗曰：
别来杨柳街头树，摆弄春风只欲飞。还有小园桃李在，留花不放待郎归。
自是专宠绛桃矣！王谠《唐语林》。尝诮京师富儿“不解文字饮，唯能醉红裙”。然予谓愈亦未是忘情红裙。有诗云：“银烛未销窗送曙，金钗半醉坐添春。”此岂空饮文字者耶！陈善《扪虱新语》。
一、潮州韩文公祠有异木，世传退之手植，去祠数十步，种之辄死！有题文公祠者云“韩木有情春谷暖，鳄鱼无种海潭清”者是也。周紫芝《竹坡诗话》。
一、韩愈草书王维《白鹦鹉赋》，字径四五寸，四十八行，行四五六字不等，末行有退之二字。相传为韩愈刺潮州时所书。清雍正十二年，渝州龙为霖知潮州事，摹勒于州之韩祠东壁，石高二尺二寸，广三丈许。乾隆三十六年，大兴翁方纲附刻释文。陆耀遹《金石续编》。愈书传者，惟此及阳山县廨石刻“鸢飞鱼跃”四字而已！汪瑔《松烟小录》曰：“见高州杨孝廉其言阳山石刻是前明湖广人伪作，杨能举其名，今不复记忆矣。”然博尝见韩愈楷书《李元宾墓志》，字大指许，结体用欧阳，使笔如鲁公，方整端厚，想见其为人！同县周同愈进之得拓本以示博，时在中华人民造国之二年七月。
一、自明以来，北京吏部、翰林院、礼部、国子监土地神俱祀韩愈。至清乾隆三十六年，阳湖赵翼瓯北以进士一甲第三人入翰林，谒土地祠，赋长歌以解嘲云：
瀛洲署中坎社鼓，社公传是韩吏部。建置本末无可征，肇祀不知意何取？从来名贤殁为神，各视平生所建竖。或班侍郎居碧落，或册真人位紫府。或选阎罗分殿十，或封遮须列爵五。鬼官司命周除，太阳都录魏征补。白傅已列蓬莱仙，曼卿更拜芙蓉主。况公日星河岳气，立朝大节炳千古。绝脉能开道学先，余事亦号文章祖。抗疏几碎佛氏骨，从祀不惭先圣庑。岂宜罚作土地神，坐使淮阴哙为伍。屈宋讵称衙官职，栾郤翻充皂隶户。生前磨蝎坐命宫，曾谪岭南鲛鳄浦。庸知身后尚蹭蹬，无端又遭左迁侮。乡先生可祭于社，此土初非公故土。即云立社为栾公，公末久建史官簿。区区冷官一脔肉，岂足为公增华膴。我来展谒聊解嘲，且勿牢骚硕人俣。幸未改塑浮屠像，潮州有公像作浮屠形，郭青螺易以木主。儒服依然端章甫。香火祠虽处末僚，翰墨缘仍近艺圃。犹胜杜陵老拾遗，变作十姨呼阿姥。（杜拾遗庙误作杜拾姨，塑女像，见《蓼花洲闲录》。戴潞《藤阴杂记》。）
嘉庆八年，大兴朱珪方以协办大学士兼翰林院掌院学士。一日，忽语人曰：“此间土地神，韩文公已受代去。代之者，吴云岩殿撰鸿也。”一岁，丁祭毕。珪乘舆过土地祠门，自舆中拱手曰：“老前辈请了！”盖若有见云。李岳瑞《春冰室野乘》。
右二十事，采摭所馀，不尽实录，亦复可喜。庶以侈耳食，备异闻云尔！述《韩愈佚事状》第三。
注解：
[1]　圣朝，原作“圣明”，据《全唐诗》卷三百四十四改。
[2]　潮州，原作“潮阳”，据《全唐诗》卷三百四十四改。

[book_title]韩友四子传第四
方韩愈之少也，以文会友，最早莫如李观；其次欧阳詹云！
李观，字元宾，李华之从子也。《唐书·文艺传》。始来自江之东，年二十四，举进士。韩愈《李元宾墓铭》。因缔交韩愈，韩愈《北极赠李观》曰：“我年二十五，求友昧其人。哀歌西京市，乃与夫子亲。”贞元八年，与愈同登第。试《明水赋》、《御沟新柳诗》，而观高等，名第四，愈第十三。《唐科名记》。明年，试博学宏词，观中其科，而愈不在选，《颜子不贰过论》，其年所试文也。陈振孙《书录解题》。独传观《宏词试中和节诏赐公卿尺书》，曰：“淑节韶光媚，皇明宠锡崇。具寮颁玉尺，成器幸良工。岂止寻常用，将传度量同。人何不取利？物亦赖其功。紫翰宣殊造，丹诚厉匪躬。奉之无失坠，恩泽自天中。”计有功《唐诗纪事》。得太子校书。又一年，年二十九，客死于京师。韩愈《李元宾墓铭》。观属文不袭沿前人，《唐书》本传。言“文贵天成”，钱希白《南部新书》。时谓与韩愈相上下。《唐书》本传。李翱与观平生不相往来，及其死也，则见其文，尝叹：“使李观若永年，则不远于扬子云矣！”李翱《与陆傪书》。传有《李元宾文编》三卷、《外集》二卷，始《郊天颂》，终《邠宁节度飨军记》。凡杂文五十篇，附诗四篇。其为文章不以骈偶斗工巧，而有志于复古，与韩愈同。然韩愈气足以驶其辞，浑灏流转。而观用意造辞，琱琢艰深，而气不能以运之，或格格不能自达其意，殆与刘蜕、孙樵同为一格，而镕鍊之功或不及。《四库全书·提要》。乃欲比于韩愈，有如跛鳖追骐骥，未可以道里计也！至其中与孟简、吏部奚员外诸书，粗率叫呶，如醉人使酒骂坐。盖唐中叶已后，江湖布衣挟行卷，干荐绅，延接稍迟，赠遗稍薄，则谤讟随之，寖以成习。王士祯《池北偶谈》。观诸书，亦韩愈《三上宰相》之类也。顾当雕章绘句之时，方竞以骈偶斗工巧。而观乃从事古文，以与愈相左右，虽文体不遒，而肆意有所作，笔无停机，差不局促，此其所长；徒以词尚驰骋，而乏深湛之思，有文无理，又气矜之隆，令人难耐，此其所短。又以锐于驶辞，而不谨布置，游骑无归，未易寻其宗趣，所以气调警拔，发愤为雄，而有逸气，无隽句，有警调，无茂识。梁昭明太子序《陶渊明集》，称其跌宕昭彰，而观则跌宕而不昭彰者也。钟嵘品袁彦伯诗鲜明紧健，而观则紧健而不鲜明者也。其前编三卷，为大顺元年给事中陆希声所编，并叙其端曰：
贞元中，天子以文化天下。天下翕然兴于文！文之尤高者，李元宾观，韩退之愈。始元宾举进士，其文称居退之之右。及元宾死，退之之文日益高。今之言文章，元宾反出退之之下。论者以元宾早世，其文未极，退之穷老不休，故能卒擅其名。予以为不然。要之所得不同，不可以相上下者！文以理为本，而辞质在所尚。元宾尚于辞，故辞胜其理。退之尚于质，故理胜其辞。退之虽穷老不休，终不能为元宾之辞。假使元宾后退之之死，亦不能及退之之质。此所以不相见也！夫文兴于唐、虞，而隆于周、汉。自明帝后，文体寖弱，以至于魏、晋、宋、齐、梁、隋，嫣然华媚，无复筋骨。唐兴，犹袭隋故态。至天后朝，陈伯玉始复古制，当世高之。虽博雅典实，犹未能全去谐靡。至退之乃大革流弊，落落有老成之风。而元宾则不古不今，卓然自作一体，激扬发越，若丝竹中有金石声，每篇得意处，如健马在御，蹀蹀不能止，其所长如此。得不谓之雄文哉！自广明丧乱，天下文集略尽。予得元宾文于汉上，惜其恐复磨灭，因条次为三篇，论其意以冠于首。
其后蜀人赵昂又得其《安边书》至《晁错论》一十四首，为《外篇》二卷，附于末。
欧阳詹，字行周，泉州晋江人也。《唐书》本传。自詹已上，皆为闽越官，至州佐县令者，累累有焉。韩愈《欧阳生哀辞》。詹孩时，即不与众童亲狎，行止多自处，年十许岁，里中无爱者！每见江滨山畔有片景可采，心独娱之，常执卷一编，忘归于其间，逮风月清晖，或暮而尚留，窅不能释，不自知所由，盖其性所多也！不甚识文字，随人而问章句，忽有一言契于心，移日自得，长吟高啸，不知其止也！父母不识其志，每常谓里人曰：“此男子未知其旨何如？要恐不为汩没之饿氓也！未知为吉耶凶耶？”乡人有览事多熟于闻见者，皆贺之曰：“若此家宝也！奈何虑之过欤！”自此遂日知书。操笔属词，其言秀而多思，率人所未言者，詹道之甚易，卒以振发于闽越之间。李贻孙《欧阳行周文集序》。闽、越于贞元以前，未有登进士第者！李锜为福建诸州观察使，始启庠序，请独孤及为记，中有词云：“缦胡之缨，化为青衿。”詹与其友林藻睹之叹息。林蕴《泉山铭叙》。而常衮罢宰相，继为观察使，治其地。衮以文辞进，有名于时，又作大官临莅其民。乡县小民，有能诵书作文辞者，衮亲与之为客主之体，观游宴飨，必召与之。时未几，皆化翕然！詹于时独秀出，衮加敬爱，诸生皆推服。韩愈《欧阳生哀辞》。与林藻相继登第，林蕴《泉山铭叙》。而詹第三。与詹同登而相上下者，有韩愈、李观洎詹，并数百岁杰出，李贻孙《欧阳行周文集序》。时称“龙虎榜”。《唐书》本传。贞元三年，愈年十九，始至京师，举进士，闻詹名尤甚。八年春，遂与詹文辞同考试登第，始相识。詹事父母尽孝道，仁于妻子，于朋友义以诚，气醇以方，容貌嶷嶷然。其燕私善谑以和，最与愈交亲。詹先为国子监四门助教，尝欲率其徒伏阙下，举愈博士。韩愈《欧阳生哀辞》。尝游太原，于乐籍中有所眷，及归，乃与之盟曰：“至都当相迎耳。”即洒泣而别。道中寄以诗曰：
驱马渐觉远，回头长路尘。高城已不见，况复城中人。去意既未甘，居情谅多辛。五原东北晋，千里西南秦。一屦不出门，一车无停轮。流萍与系瓠，早晚期相亲。
寻除国子四门助教，住京，不即迎，所眷者思之不已，经年得疾且甚，乃危妆引髻，刃而匣之，顾谓女弟曰：“吾其死矣！苟欧阳生使至，可以是为信。”重题诗曰：
自从别后减容光，半是思郎半恨郎。欲识旧时云髻样，为奴开取缕金箱。
绝笔而逝。既而詹使至，女弟如言。使者径持归京，具白其事。詹启函，睹髻，诵其诗，一恸而卒。孟简赋诗哭之，序曰：
闽、越之英，唯欧阳生，以能文擢第，爰始一命，食太学之禄，助成均之教，有庸绩矣。我唐贞元年己卯岁曾献书相府论大事，风韵清雅，词旨切直。会东方军兴，府县未暇慰荐。久之，倦游太原，还来帝京，卒官灵台，悲夫！生于单贫，以徇名故，心专勤俭，不识声色。及兹筮仕，未知洞房纤腰之为蛊惑。初抵太原，居大将军宴席上，有妓，北方之尤者，屡目于生。生感悦之，留赏累月，以为燕婉之乐尽在是矣！既而南辕。妓请同行。生曰：“十目所视，不可不畏。”辞焉。请待至都而来迎。许之！乃去。生竟以蹇连，不克如约，过期，命甲遣乘密往迎妓。妓因积望成疾，不可为也，先天之疾，剪其云髻，谓侍儿曰：“所欢应访我，当以髻为贶。”甲至，得之，以乘空归，授髻于生。生为之恸怨。涉旬而生亦殁。则韩退之作《何蕃书》所谓欧阳詹生者也。河南穆玄道访予，常叹息其事。呜呼！钟爱于男女，素心效死，夫亦不蔽也！大丈夫以断割，不为丽色所汩，岂若是乎！古乐府诗有《华山畿玉壶》，新咏有《卢江小吏更相死》，或类于此。暇日偶作诗以继之云：“有客非北逐，驱马次太原。太原有佳人，神艳照行云。座上转横波，流光注夫君。夫君意荡漾，即日相交欢。定情非一词，结念誓青山。生死不变易，中诚无间言。此为太学徒，彼属北府官。中夜欲相从，严城限军门。白日欲同居，君畏仁人闻。忽如陇头水，坐作夷西分。惊离肠千结，滴泪眼双昏。本达京师回，驾期相追攀。宿约始乖阻，彼忧已缠绵。高髻若黄鹂，危鬓如玉蝉。纤手自整理，剪刀断其根。柔情托侍儿，为我遗所欢。所欢使者来，侍儿因复前。收泪取遗寄，‘深诚祈为传，封来赠君子，愿言慰穷泉’。使者回复命，迟迟蓄悲酸。詹生喜言施，倒屦走迎门。长跪听未毕，惊伤涕涟涟。不饮亦不食，哀心百千端。襟情一夕空，清爽旦日残。哀哉浩然气，溃散归化元。短生虽别离，长夜无阻难。双魂终会合，两剑遂蜿蜒。大夫早通脱，巧笑安能干。防身本苦节，一去何由还。后生莫沈迷，沈迷丧其真。”（《太平广记》引《闽川名士传》）
詹之死也，其同年进士崔群哭之过时而悲。愈为詹哀辞，自书以遗群。韩愈《题哀辞后》。初徐晦举进士，不中。詹数称之。明年，高第，仕为福建观察使，语及詹，必流涕。《唐书》本传。有《欧阳行周集》十卷，传于世。其为文力求复古，骈散间行，不屑屑为纂组排偶。韩愈叹其文章切深喜往复。韩愈《欧阳生哀辞》。然错偶以奇而行气不驶，寓偶于奇而植骨不重，累句满纸，未能自运，何论往复。肤词萦笔，罕所推勘，岂能切深。读之聱牙，按之无物。不知者以为古格，其知者望为死气。尤有牵附不可通者，如《自明诚论》谓：“尹喜自明诚而长生。公孙弘自明诚而为卿。张子房自明诚而辅刘。公孙鞅自明诚而佐嬴。”王士祯《池北偶谈》。支离灭裂，遂为诋訾者口实云。
李观、欧阳詹既早世，最后柳宗元独雄文章，与韩愈颉颃。韩愈豪曲快字，凌纸怪发；宗元精裁密制，结篇紧凑。一雄肆，一密栗，天下称曰“韩柳”。柳宗元者，字子厚，其先盖河东人。《唐书》本传。七世祖庆，为拓跋魏侍中，封济阴公。曾伯祖奭，为唐宰相，与褚遂良、韩瑗俱得罪武后死。韩愈《柳子厚墓志铭》。父镇，天宝末遇安禄山之乱，奉母隐王屋山，常间行求养。后徙于吴，肃宗平贼，镇上书言事，擢左卫率府兵曹参军，佐郭子仪、朔方府。三迁殿中侍御史，以事触窦参，贬夔州司马，还终侍御史。《唐书》本传。宗元少聪警绝众，尤精西汉诗骚，下笔构思，与古为侔。《旧唐书》本传。逮其父时，虽少年已自成人。韩愈《柳子厚墓志铭》。年十七，举进士，四年，本集《与杨诲之疏二车义第解书》。乃登第苑论榜，为贞元九年，辛文房《唐才子传》。与刘禹锡为同年及第，题名于慈恩塔。谈元茂秉笔，题名起自张莒。传者曰：“押缝版子上者，率多不达，或即不久物故。”宗元起草，暗斟酌之。张复已下，马徵、邓文佐名尽著版矣。题名皆以姓望，而辛南容，人莫之知。元茂阁笔曰：“请辛先辈言其族望。”辛君适在他处。宗元曰：“东海人。”元茂曰：“争得知？”宗元曰：“东海之大，无所不容。”俄而辛至，人问其望？曰：“渤海。”众大笑！《太平广记》引韦绚《嘉话录》，而检今本无也。以宗元为轻侠也！二十四，求博学鸿辞科。二年，乃得仕，本集《与杨诲之疏解车义第二书》。授校书郎，调蓝田尉。《唐书》本传。俊杰廉悍，议论证据今古，出入经、史、百子，踔厉风发，率常屈其座人，名声大振！一时皆慕与之交，诸公要人争欲令出我门下，交口荐誉之。韩愈《柳子厚墓志铭》。贞元十九年，为监察御史里行，与韩愈同官。独善王叔文、韦执谊。二人者，奇其才。及得政，引内禁近，与计事。《唐书》本传。而韩愈阳山之贬，疑宗元与有力！既之官，乃作诗曰：
孤臣昔放逐，泣血追愆尤。汗漫不省识，怳如乘桴浮。或自疑上疏，上疏岂其由？是年京师旱，田亩少所收。上怜民无食，征赋半已收。有司恤经费，未免烦征求。富者既云急，贫者固已流。传闻闾里间，赤子弃渠沟。持男易斗粟，掉臂莫肯酬。我时出衢路，饿者何其稠。亲逢道边死，伫立久咿嚘。归舍不能食，有如鱼中钩。适会除御史，诚当得言秋。拜疏移閤门，为忠宁自谋。上陈人疾苦，无令绝其喉。下陈畿甸内，根本理宜优。积雪验丰熟，幸宽待蚕麰。天子恻然感，司空叹绸缪。谓言即施设，乃反迁炎州。同官尽才俊，偏善柳与刘。或虑语言泄，传之落冤仇。二子不宜尔，将疑断还不？（韩愈《赴江陵途中寄赠王二十补阙、李十一拾遗、李二十六员外翰林三学士诗》）
二子谓宗元与刘禹锡也。寻转尚书礼部员外郎。叔文欲大用之。会居位不久，叔文败，与同辈七人俱贬。宗元为邵州刺史，在道，再贬永州司马。既罹窜逐，《旧唐书》本传。益自刻苦，务记览，为词章，泛滥渟蓄，为深博无涯涘，而自肆于山水间。韩愈《柳子厚墓志铭》。其堙厄感郁，一寓诸文，仿《离骚》数十篇，读者咸悲恻。然众畏其才高，惩刈复进，故无用力者。《唐书》本传。独以文墨为韩愈所推。韦珩问文章于愈，遂称宗元以相风励。珩因封示。宗元答书曰：
足下所封示退之书，云欲推避仆以文墨事，且以励足下。若退之之才，过仆数人，尚不宜推避于仆，非其实可知，固相假借为之词耳！退之所敬者司马迁、扬雄。迁于退之固相上下。若雄者，如《太元》、《法言》及《四愁赋》，退之独未作耳。决作之，加恢奇。至他文过扬雄远甚！雄文遣言措意，颇短局滞涩，不若退之倡狂恣睢，肆意有所作。若然者，使雄来，尚不宜推避，而况仆耶！彼好奖人善，以为不屈己，善不可奖，故慊慊云尔也！足下幸勿信之！且足下志气高，好读南、北史书，通国朝事，穿穴古今，后来无能和。而仆稚，卒无所为，但趦趄文墨笔砚浅事。今退之不以吾子励仆，而反以仆励吾子，愈非所宜。然卒篇欲足下自挫抑，合当世，固当。虽仆亦知无出此。吾子年甚少，知己者如麻，不患不显，患道不立耳！此仆以自励，亦以佐退之励足下。（书见本集）
宗元之于愈也，深嗜笃好，若有偏至。每得愈篇章，先以蔷薇露灌手，薰玉蕤香，然后发读，曰：“大雅之文，正当如是！”张岱《史阙》。然意有不可于愈，辄未尝阿好不言。既，愈以比部郎中史馆修撰，而有馁于内，《与秀才刘轲书》言之，宗元读之，不喜，乃《答愈论史官书》曰：
前获书言史事，云具《与刘秀才书》，及今乃见书稿，私心甚不喜！与退之往年言史事甚大谬。若书中言，退之不宜一日在馆下，安有探宰相意，以为苟以史荣一韩退之耶！若果尔，退之岂宜虚受宰相荣已，而冒居馆下近密地，食奉养[1]，役使掌故，利纸笔为私书，取以供子弟费。古之志于道者不宜若是。且退之以为纪录者有刑祸，避不肯就，尤非也！史以名为褒贬，犹且恐惧不敢为。设使退之为御史中丞大夫，其褒贬成败人愈益显，其宜恐惧尤大也，则又将扬扬入台府，美食安坐，行呼唱于朝廷而已耶！在御史犹尔！设使退之为宰相，生杀出入升黜天下士，其敌益众，则又扬扬入政事堂，美食安坐，行呼唱于内廷外衢而已耶！又何以异不为史而荣其号，利其禄者也。又言“不有人祸，则有天刑”，若以罪夫前古之为史者，然亦甚惑。凡居其位，思直其道，道苟直，虽死，不可回也！如回之，莫若亟去其位。孔子之困于鲁、卫、陈、宋、蔡、齐、楚者，其时暗，诸侯不能以也。其不遇而死，不以作《春秋》故也。当其时，虽不作《春秋》，孔子犹不遇而死也。若周公史佚，虽纪言书事，犹遇且显也，又不得以《春秋》为孔子累。范晔悖乱，虽不为史，其族亦赤。司马迁触天子喜怒，班固不检下，崔浩沽其直以斗暴虏，皆非中道。左丘明以疾盲出于不幸；子夏不为史，亦盲；不可以是为戒。其馀皆不出此。是退之宜守中道，不忘其直，无以他事自恐。退之之恐，唯在不直，不得中道，刑祸非所恐也，凡言二百年文武事多有，诚如此者。今退之曰：“我一人也，何能明！”则同职者又所云若是，后来继今者又所云若是。人人皆曰“我一人”，则卒谁能纪传之耶！如退之但以所闻知孜孜不敢怠，则同职者，后来继今者，亦各以所闻知孜孜不敢怠，则庶几不坠使卒有明也。不然，徒信人口语，每每异辞，日以滋久，则所云磊磊轩天地者，决不沈没；且乱杂无可考，非有志者所忍恣也。果有志，岂当待人督责迫蹙，然后为官守耶！又凡鬼神事渺茫荒惑无可准，明者所不道。退之之智，而犹惧于此。今学如退之；辞如退之；好言论如退之；慷慨自谓正直，行行焉如退之。犹所云若是。则唐之史述，其卒无可托乎！明天子贤宰相得史才如此，而又不果，甚可痛哉！退之宜更思。可为速为！果卒以为恐惧不敢，则一日可引去，又何以云行且谋也。今当为而不为，又诱馆中他人及后生者，此大惑已！不勉己而欲勉人，难矣哉！（书载本集）
其辞峻厉已甚，而愈盛气好攻辨，无以应也。元和十年，尝例召至京师，又偕出为刺史，而宗元得柳州，既至，叹曰：“是岂不足为政耶！”因其土俗，为设教禁。州人顺赖，其俗以男女质钱，约不时赎，子本相侔，则没为奴婢。宗元与设方计，悉令赎归，其尤贫力不能者，令书其佣足相当，则使归其质。韩愈《柳子厚墓志铭》。城郭巷道，皆治使端正，树以名木，韩愈《柳州罗池庙碑》。题诗曰：“柳州柳刺史，种柳柳江边。谈笑为故事，推移成昔年。垂阴当覆地，耸干会参天。好作思人树，惭无惠化传。”计有功《唐诗纪事》。柳民既皆悦喜，大修孔子庙。韩愈《柳州罗池庙碑》。衡、湘以南为进士者，皆以宗元为师。其经承宗元口讲指画为文词者，皆有法度可观。韩愈《柳子厚墓志铭》。尝与其州将魏忠、谢宁、欧阳翼饮酒驿亭，谓曰：“吾弃于时而寄于此，与若等好也！明年吾将死，死而为神。后三年，为庙祀我。”及期而死，韩愈《柳州罗池庙碑》。实为元和十四年十一月八日[2]。韩愈《柳子厚墓志铭》。三年孟秋辛卯，其神降于州之后堂。欧阳翼等见而拜之。其夕，梦翼而告曰：“馆我于罗池。”其月景辰，庙成，大祭。过客李仪醉酒，慢侮堂上，得疾，扶出庙门，即死。明年春，魏忠、欧阳翼使谢宁走京师，请韩愈以书其事于石。韩愈《柳州罗池庙碑》。其召至京师而复为刺史也，刘禹锡当自朗州司马移刺播州。宗元泣曰：“播州非人所居，而禹锡亲在堂。吾不忍禹锡之穷，无辞以白其大人，且万无母子俱往理。”请于朝，将拜疏：“愿以柳易播，虽重得罪，死不恨。”韩愈《柳子厚墓志铭》。会裴度亦奏其事，禹锡终易连州。《旧唐书》本传。既而宗元疾革，自柳州以书抵禹锡曰：“我不幸卒以谪死，以遗草累故人。”禹锡执书以泣，遂编次为四十五通，行于世。刘禹锡《刘梦得文集·柳先生文集序》。宗元少时嗜进，谓功业可就。既坐废逐不振，然其才实高，《唐书》本传。乃以自力于文学词章。每为人言：
吾为文章，未尝敢以轻心掉之，惧其剽而不留也。未尝敢以怠心易之，惧其驰而不严也。未尝敢以昏气出之，惧其昧没而杂也。未尝敢以矜气作之，惧其偃蹇而骄也。抑之欲其奥，扬之欲其明，疏之欲其通，廉之欲其节，激而发之欲其清，固而存之欲其重，此吾所以羽翼夫道也。本之《书》以求其质，本之《诗》以求其恒，本之《礼》以求其宜，本之《春秋》以求其断，本之《易》以求其动，此吾所以取道之原也。参之《穀梁氏》以厉其气，参之《荀》、《孟》以畅其支，参之《庄》、《老》以肆其端，参之《国语》以博其趣，参之《离骚》以致其幽，参之《太史》以著其洁，此吾所以旁推交通而以为之文也。（本集《答韦中立书》）
既殁，韩愈实其墓，且以书谂禹锡，相吊曰：“哀哉若人之不淑！吾尝评其文雄深雅健，似司马子长；崔蔡不足多也。”安定皇甫湜于文章少所推让，亦以愈之言为然，刘禹锡《柳先生文集序》而叹宗元为不可及。其少作尚沿六朝余习，多东汉字句，而风骨未超，此不可学。贬谪后之文，则篇篇古雅，而短篇尤妙，盖得力于《檀弓》、《左》、《国》者深！《平淮西雅》，足与愈《平淮西碑》颃颉。吕璜《初月楼古文绪论》。最工山水诸记，世以比元结之记道州诸山水。宗元丰缛精绝，元氏简澹高古。二子之文，未知所先后也。然后世言古文者，尤推宗元诸记。王鏊《震泽长语》。至所为诗，字字如珠玉。精则精矣，然不若韩愈之变态百出。张戒《岁寒堂诗话》。其驱驾气势，若掀雷决电，撑抉于天地之垠；物状其变，不得鼓舞而徇其呼吸也。司空图《司空表圣文集·题〈柳柳州集〉后》。使韩愈收敛而为宗元则易，使宗元开拓而为韩氏则难矣。意味可学，而才气则不可强。张戒《岁寒堂诗话》。或论“宗元文不如韩愈，韩愈诗不如宗元”者，李耆卿《文章精义》。亦非极挚之论也。然唐人唯柳宗元深得《骚》学，韩愈、李观皆所不及。严羽《沧浪诗话》。以其有德于柳州，而官于是、死于是，世称之曰柳柳州云。
又与韩愈雅善，而文章为所称者，有南阳樊宗师，字绍述。祖泳，开元中，举草泽科，试大理评事，累赠兵部尚书。父泽，建中元年，举贤良方正直言极谏科，累官山南东道节度使，加校检右仆射，卒官，赠司空。宗师生而其家贵富，长而不有其藏一钱，妻子告不足，顾且笑曰：“我道盖是也。”元和三年四月，举军谋宏远堪任将帅科。自其祖及绍述三世，皆以军谋堪将帅策上第以进，其学无所不闚。于辞，于声，天得也！在众若无能者！尝与韩愈观乐，问曰：“何如？”曰：“后当然。”已而果然！元和十五年正月，宪宗崩，宗师以金部郎中告哀南方，还言某帅不治，罢之，以此出为绵州刺史。一年，征拜左司郎中，又出刺绛。绵、绛之人皆曰：“于我有德！”以为谏议大夫，命且下，遂病以卒。韩愈乃铭其墓曰：
唯古于词必己出，降而不能乃剽贼。后皆指前公相袭，从汉迄今用一律。寥寥久哉觉莫属，神徂圣伏道绝塞。既极乃通发绍述。文从字顺各识职。有欲求之此其躅。（韩愈《南阳樊绍述墓志铭》）
元和之后，文笔则学奇于韩愈，学涩于樊宗师。李肇《国史补》。宗师为文，与韩愈、柳宗元同时，又相好也。视二氏之逸驾绝足，瞠乎若恐后之。将掉鞅争先，则力之不能及；欲頫仰袭沿，则耻为之下。于是瘁心竭液，恢诡险僻，务奇以掩之，张枢《唐樊宗师〈绛守居园池记〉跋》。饰夷以艰，袭昭以幽，易常以异，有意为之，吴师道《唐樊宗师〈绛守居园池记〉跋》。必以己出为贵，不袭蹈前人一字一句。所著书号《魁纪公》者三十卷，曰《樊子》者又三十卷，《春秋集传》十五卷，表、笺、状、策、书、序、传、记、纪、志、说、论、今文、赞、铭凡二百九十一篇，道路所遇及器物门里杂铭二百二十，赋十，诗七百一十九。韩愈《南阳樊绍述墓志铭》。独传《蜀绵州越王楼诗序》、《绛守居园池记》两篇，僻涩不可句读。而《绛守居园池记》播诵人间，多有注者。顾《蜀绵州越王楼诗序》罕传。其辞曰：
绵之城帝猖掀明威，弥石硝驰，涪濑左陵，凌红簪，天地送行。癸壬且掬，跎踢于西北，蟠红青。越王正故为楼，重轩叠飞，门窗蒙伞，蹇蹇子始登。谓日月昏晓，可窥其背；雷电合，风云遇，霜星露酸，星辰介行。鬼神变化，草木头[3]绣，髻衔蓑芰，皆可察[4]。既萦视其江带，又极视其土岗。断暴远近，山崄崄若阌之东皇。天原开，见荆山；我其黄河，瞷然为曲直。泪雨落不可掩，因口其心曰无害。若其目果星星过，归尚悲不能解，重为诗以释，益不可。顾谓郡中诸君，能无有意，缀以华艳。其念蓄云：“危楼倚天门，如[5]星辰宫。攘[6]题薄龙怪，洄洄绕雷风。徂秋试登临，大霭屯乔空。不见西北路，考怀益雕穷。石濑薄溅溅，土山杳穹穹。昔人创为逝，所适酡颜红。今我兹之来，犹校成岁功。辍田植科亩，游圃歌芳丛。”（计有功《唐诗纪事》）
殆不可晓！其《绛守居园池记》一文，仅七百七十七字，而注家纷纭，推测钩贯，罔适定论。以迄有宋，欧阳修模读而跋其尾曰：“元和之际，文章之盛极矣！其怪奇至于如此。”欧阳修《集古录跋尾》。并留题诗曰：
尝闻绍述绛守居，偶来览登周四隅。异哉樊子怪可吁，心欲独出无古初。穷荒搜幽入有无，一语诘曲百盘纡。孰云己出不剽袭，句断欲学《盘庚》书。荒烟古木蔚遗墟，我来嗟秖得其余。柏槐端庄伟丈夫，苍颜郁郁老不枯。靓容新丽一何姝，清池翠盖拥红蕖。胡鬅虎搏岂足道，记录细碎何区区。虙氏八卦画河图，禹、汤、皋陶暨唐、虞，岂不古奥万世模。嫉世姣巧习卑汙，以奇矫薄骇群愚。用此犹得追韩徒，我思其人为踌躇。作诗聊谑为坐娱。（欧阳修《留题〈绛守居园池〉》）
於戏！文衰八代，韩愈继之。同声有应，莫如四子。曰观曰詹，虽明未融，至于宗师，乃僻益诡。规模未宏，而欲振靡。独有柳州竞爽于愈，不懈及古，而又妙造自然，足当两雄也！若其不为琱章绘句，以矫六朝之靡丽，而又故为僻奥，自李观、欧阳生乃至樊宗师，以为高格入古，气体虽异，而雕琢则一。观乃言“文贵天成”，亶则然矣！而何容易乎。述《韩友四子传》第四。
注解：
[1]　养，原作“禄”，据《柳河东集》卷三十一《与韩愈论史官书》改。
[2]　十一月八日，原作“十一日”。《柳子厚墓志铭》：“子厚以元和十四年十一月八日卒，年四十七。”据改。
[3]　头，《四库全书》本《唐诗纪事》作“显”。
[4]　皆可察，《四库全书》本《唐诗纪事》作“皆可察极”。
[5]　，《四库全书》本《唐诗纪事》作“”。
[6]　攘，《四库全书》本《唐诗纪事》作“榱”。

[book_title]韩门弟子记第五
韩门弟子众矣！尤著闻者：李翱、皇甫湜雄于文；刘攽《中山诗话》曰：《韩吏部集》有李习之两句云：“前之讵灼灼，此去信悠悠。”若无可取。郑州掘一石刻，刻刺史李翱诗曰：“县君爱塼渠，绕水恣行游。鄙性乐山野，掘地便池沟。两岸植芳草，中间漾清流。所向既不同，塼凿名自修。从他后人见，景趣谁为幽。”王深父编次入习之集，此别一李翱尔，而习之不能诗也，吏部读皇甫湜诗，亦讥其掎摭粪壤。孟郊、贾岛、李贺工为诗；独张籍兼能，而非其至。
张籍，字文昌，和州乌江人，《唐书》本传。性诡激而能为古体诗，《旧唐书》本传。取《杜甫诗》一帙，焚取灰烬，副以膏蜜，频饮之曰：“令吾肝肠，从此改易。”冯贽《云仙杂记》。有警策之句传于时。《旧唐书》本传。当时有名士皆与游。《唐书》本传。孟郊尝为愈言：“籍有文章。”而愈佐董晋宣武军汴州，闻籍在，延与之见，引坐中堂，开怀听说，尤贤重之。既而州举进士，愈为考官，试《反舌无声诗》。籍中等。贞元十五年，高郢知举，籍登进士第。韩愈《此日足可惜赠张籍》诗及注。为太常寺太祝，久次，迁秘书郎。《唐书》本传。及愈为国子祭酒，以状荐籍，谓其“学有师法，文多古风，沈默静退，介然自守，声华行实，光映儒林”。籍用是自秘书郎除国子博士。韩愈《举荐张籍状》。顾籍性狷直，方始缔交，遽责愈喜博塞及为驳杂之说；论议好胜人；其排释老，不能箸书，若孟轲、扬雄以垂世者；遗愈书曰：
顷承论于执事，尝以世俗陵靡，不及古昔，盖圣人之道废弛之所为也！宣尼殁后，杨朱、墨翟恢诡异说，干惑人听。孟轲作书而正之，圣人之道，复存于世。秦氏灭学，汉重以黄、老之术教人，使人寖惑。扬雄作《法言》而辨之，圣人之道犹明！及汉衰末，西域浮屠之法，入于中国。中国之人，世世译而广之。黄、老之术，相沿而炽。天下之言善者，惟二者而已矣！昔者圣人以天下生生之道旷，乃物其金木水火土谷药之用以厚之；因人资善，乃明乎仁义之德以教之；俾人有常，故治生相存而不殊今天下资于生者，咸备圣人之器用；至于人情，则溺乎异学而不由乎圣人之道，使君臣父子夫妇朋友之义沉于世，而邦家继乱；固仁人之所痛也！自扬子云作《法言》，至今近千载，莫有言圣人之道者。言之者，惟执事焉耳。习俗者闻之，多怪而不信，徒相为訾，终无裨于教也。执事聪明文章，与孟轲、扬雄相若，盍为一书以兴存圣人之道，使时之人，后之人，知其去绝异学之所为乎？曷可俯仰于俗，嚣嚣为多言之徒哉！然欲举圣人之道者，其身亦宜由之也。比见执事多尚驳杂无实之说，使人陈之于前以为欢。此有以累于令德。又商论之际，或不容人之短，如任私尚胜者，亦有所累也。先王存《六艺》，自有常矣；有德者不为，犹以为损；况为博塞之戏与人竞财乎！君子固不为也。今执事为之，废弃时日，窃实不识其然。且执事言论文章，不谬于人；今所为或有不出于世之守常者，窃未为得也。愿执事绝博塞之好，弃无实之谈，弘广以接天下士；嗣孟轲、扬雄之作，辨杨、墨、老、释之说，使圣人之道，复见于唐；岂不尚哉！
愈答书谓：
著书者义止于辞耳。宣之于口，书之于简，何择？又惧吾力之未至也，待五六十，然后为焉！
又称：“与人人为无实驳杂之说，所以为戏。”以自说解。籍重遗以书曰：
籍不以其愚辄进说于执事。执事以导进之分，复赐还答，曲折教之，使昏塞者不失其明。然犹有所见，愿复于执事以毕其说：夫老、释惑乎生人久矣。诚以世相沿化而莫之知，所以久惑乎尔。执事材识明广，可以任著书之事。故有告焉。今以其言谕之不入，则观书亦无所得，为此而止；未为至也。夫处一位，在一乡，其不知圣人之道，可以言谕之；谕之不入，乃舍之；犹有已化者为证也。天下至广，民事至众，岂可资一人之口而亲谕之者？近而不入，则舍之；远而有可谕者，又岂可以家至而说之乎？故曰：“莫若为书。”为书而知者，则可以化乎天下矣，可以传于后世矣。若以不入者，而止为书，则于圣人之道奚传焉？士之壮也，或从事于要剧，或旅游而不安宅，或偶时之丧乱，皆不皇有所为。况有疾疚吉凶虞其间哉！是以君子汲汲于所欲为，恐终无所显于后。若皆待五六十而后有所为，则或有遗恨矣。今执事虽参于戎府，当四海弭兵之际，优游无事，不以此时著书，而曰俟后；或有不及，曷可追乎。天之与人性度，已有器也，不必老而后有成立者：昔颜子之庶几，岂待五六十乎！执事目不睹圣人，而究圣人之道；材不让于颜子矣。今年已逾之，曷惧于年未至哉！颜子不著书者，以其从圣人之后，圣人已有定制故也。若颜子独立于世，必有所云著也。古之学君臣父子之道，必资于师，师之贤者，其徒数千人或数百人，是以没则纪其师之说以为书，若孟轲者是已。传者犹以孟轲自论集其书，不
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:48:29-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>