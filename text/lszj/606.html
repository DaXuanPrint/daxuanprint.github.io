<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七上,卷七下,卷八上,卷八下,卷九上,卷九下,卷十,卷十一,卷十二上,卷十二下,卷十三上,卷十三中,卷十三下,卷十四,卷十五,卷十六上,卷十六下,卷十七上,卷十七下,卷十八上,卷十八下,卷十九上,卷十九中,卷十九下,卷二十上,卷二十中,卷二十下,卷二十一上,卷二十一中,卷二十一下,卷二十二上,卷二十二下,卷二十三上,卷二十三下,卷二十四上,卷二十四下,卷二十五上,卷二十五下,卷二十六上,卷二十六下,卷二十七上,卷二十七下,卷二十八,卷二十九上,卷二十九下,卷三十">
<meta name="description" content="三十六卷,元佚名撰。该书记载北宋、南宋朝史事,起自建隆,终于咸淳(1265—1274)。用编年文体,以次排纂。每卷标题皆有“宋史全文”四字。其靖康以前内容,本于李焘《续资治通鉴长编》,而颇加删节。高、孝二代则取诸留正之中兴圣政草,其文大同小异。留正等所附案语,亦援引甚多。光、宁二宗以后,别无蓝本可据,系编者所自缀辑。至其余诸家议论,采录尤富,如吕中《大事记讲义》、李沆《太祖实录论》、《足国论富》、陈瓘《论大事记》等诸书,虽然其立说不尽精醇,但原书多失传,亦足以资参考。该书第三十六卷内度宗、少帝及益王、广王">
<title>宋史全文【四库本】_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">宋史全文【四库本】</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]1116791</span> <br/>
          说明： <span class="inputVal" id="bkdec">三十六卷,元佚名撰。该书记载北宋、南宋朝史事,起自建隆,终于咸淳(1265—1274)。用编年文体,以次排纂。每卷标题皆有“宋史全文”四字。其靖康以前内容,本于李焘《续资治通鉴长编》,而颇加删节。高、孝二代则取诸留正之中兴圣政草,其文大同小异。留正等所附案语,亦援引甚多。光、宁二宗以后,别无蓝本可据,系编者所自缀辑。至其余诸家议论,采录尤富,如吕中《大事记讲义》、李沆《太祖实录论》、《足国论富》、陈瓘《论大事记》等诸书,虽然其立说不尽精醇,但原书多失传,亦足以资参考。该书第三十六卷内度宗、少帝及益王、广王事迹均有录无书。有元刊本,《永乐大典》本,《四库全书》本。</span> <br/>
          封面： <span class="inputVal" id="bkimg">Z_6073.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]宋史全文【四库本】
[book_author]佚名
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]1116791
[book_dec]三十六卷,元佚名撰。该书记载北宋、南宋朝史事,起自建隆,终于咸淳(1265—1274)。用编年文体,以次排纂。每卷标题皆有“宋史全文”四字。其靖康以前内容,本于李焘《续资治通鉴长编》,而颇加删节。高、孝二代则取诸留正之中兴圣政草,其文大同小异。留正等所附案语,亦援引甚多。光、宁二宗以后,别无蓝本可据,系编者所自缀辑。至其余诸家议论,采录尤富,如吕中《大事记讲义》、李沆《太祖实录论》、《足国论富》、陈瓘《论大事记》等诸书,虽然其立说不尽精醇,但原书多失传,亦足以资参考。该书第三十六卷内度宗、少帝及益王、广王事迹均有录无书。有元刊本,《永乐大典》本,《四库全书》本。
[book_img]Z_6073.jpg


[book_title]提要
钦定四库全书　　　　　史部二
宋史全文　　　　　　　编年类
提要
【臣】等谨案宋史全文三十六卷不着撰人名氏原本题曰续通监长编而以李焘进长编表冠之於前是直以为焘之长编矣案焘成书在孝宗时所録止及北宋此本实载南宋一代之事其非出夀手明甚检勘此书每卷标题皆有宋史全文四字而永乐大典宋字韵内亦多载宋史全文与长编截然二书又此本目録前有坊间原题称本堂得宋监善本乃名公所编前宋已盛行再付诸梓云云盖本元人所编而坊贾刋行时假焘名以欺世耳惟考永乐大典所收之书皆载入文渊阁书目乃宋监多至六部独不见宋史全文之名或亦杨士奇等编辑时因标题而致误欤又别本之未有商邱宋荦跋曰宋李焘有通监长编百三十八卷续长编集要六十八卷续宋编年十八卷今世藏书家往往求之甚渇此三十六卷是元人所刋卷首割去着书人名姓卷末割去大元字其为元胡宏续通监长编无疑云云则又臆断之语未见其有确证也其书自建隆以迄咸淳用编年之体以次排纂其靖康以前亦本於焘之长编而颇加删节高孝二代则取诸留正之中兴圣政草今以永乐大典所载圣政草相与参校其文大同小异留正等所附案语亦援引甚多至光宁以後则别无蓝本可据为编书者所自缀辑故永乐大典於光宁二宗下亦全收此书之文勘对并合其於诸家议论采録尤富如吕中讲义何俌龟监李沆太祖实録论足国论富弼等释吕源等增释陈瓘论大事记诸书虽其立说不尽精醇而原书世多失传亦足以资参考也惟原本第三十六卷内度宗少帝及益王广王事蹟俱有録无书永乐大典亦未采今姑仍其阙焉乾隆四十六年十一月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
宋史全文卷一
宋太祖一
庚申建隆元年春正月辛丑朔镇定二州言契丹入寇北汉兵自土门东下与契丹合周帝命太祖领宿卫诸将御之太祖自殿前都虞候再迁都点检掌军政凡六年士卒服其恩威数从征伐荐立大功人望固已归之於是主少国疑中外始有推戴之议壬寅殿前副都点检慕容延钊将前军先发时都下驩言将以出军之日策点检为天子士民恐怖争为逃匿之计惟内庭晏然不知癸卯大军出爱景门纪律严甚衆心稍安军校苗训者号知天文见日下复有一日黑光久相磨荡指谓太祖亲吏楚昭辅曰此天命也是夕次陈桥驿将士相与聚议曰主上幼弱我辈出死力破贼谁则知之不如先立点检为天子然後北征未晩也都押衙李处耘具以事白太祖弟匡义及掌书记赵普因共以事理晓譬之曰太尉忠赤必不汝赦诸将相顾亦有稍稍引去者已而复集露刃大言曰军中偶语则族今已定议太尉若不从则我辈亦安敢退而受祸普察其势不可遏与匡义同声叱之曰策立大事也固宜审图尔等何得便肆狂悖乃各就坐听命普复谓曰外寇压境将莫谁何盍先攘却归始议此诸将不可曰方今政出多门若俟寇退师还则事变未可知也但当亟入京城策立太尉徐引而北破贼不难苟不受策六军决亦难使向前矣普谓匡义曰事既无可奈何政须早与约束因语诸将曰兴王易姓虽云天命实繋人心前军昨已过河节度使各据方面京师若乱不惟外寇愈深四方必转生变若能严勅军士勿令剽刼都城人心不摇则四方自然宁谧诸将亦可长保富贵矣皆许诺乃共部分夜遣衙队军使郭延贇驰告殿前都指挥使石守信都虞候王审琦二人皆素归心太祖者也将士环列待旦太祖醉卧初不省甲辰黎明军士擐甲执兵直叩寝门曰诸将无主愿策太尉为天子太祖惊起披衣未及酬应则相与扶出听事或以黄袍加太祖身且罗拜庭下称万岁太祖固拒之衆不可遂相与扶太祖上马拥逼南行匡义立於马前请以剽刼为戒太祖度不得免乃揽辔誓诸将曰汝等自贪富贵立我为天子能从我命则可不然我不能为若主也衆皆下马曰唯命是听太祖曰少帝及太后我皆北面事之公卿大臣皆我比肩之人也汝等无得辄加凌暴近世帝王初入京城皆纵兵大掠擅刼府库汝等无得复然事定当厚赏汝不然当族诛汝衆皆拜乃整军自仁和门入秋毫无所犯宰相早朝未退闻变范质下殿执王溥手曰仓卒遣将吾辈之罪也爪入溥手几出血溥噤不能对副都指挥使韩通自内庭奔归将率衆备御王彦昇逐杀之并其妻子诸将翼太祖登明德门太祖令军士解甲还营太祖亦归公署释黄袍俄而将士拥范质等俱至太祖呜咽流涕曰吾受世宗厚恩为六军所迫一旦至此慙负天地将若之何质等未及对散指挥都虞候罗彦瓌挺劒而前曰我辈无主今日必得天子质等不知所为溥降阶先拜质不得已从之遂称万岁太祖诣崇元殿行禅代礼召文武官就列至晡班定独未有周帝禅位制书翰林承旨陶谷出诸袖中遂用之诏书曰天生烝民树之司牧二帝惟公而受禅三王乘时而革命其极一也予末小子遭家不造人心已去天命有归咨尔归德军节度使殿前都点检赵某禀上圣之姿有神武之略佐我高祖格于皇天逮事世宗功存纳麓东征西怨厥绩懋焉天地鬼神享于有德讴歌狱讼归于至仁应天顺人法尧禅舜如释重负予其作宾呜呼钦哉祗畏天命宣徽使引太祖就龙墀北面拜受宰相扶太祖升殿易服东序还即位羣臣拜贺奉周帝为郑王太后为周太后迁居西京乙巳诏因所领节度州名定有天下之号曰宋改元大赦
【吕中曰颖滨谓孟子不嗜杀人之言至是又验矣盖自後唐以来不五十年天下五易天人之厌乱极矣岂其使干戈麋烂不已而海内无一统之期哉唐明宗有天生圣人之祝而太祖实生于是年则天命所归不待指日光相荡而後知也自其掌军政之时士卒服其恩威中外同于推戴则人心所属不待次陈桥驿而後见也汉唐初兴亦不过是然高祖之取天下出于沛父老之请太祖之得天下亦出于军士之拥迫不得已而为之其与唐太宗?父于不义以起兵者异矣抑五代之乱帝王屡易者莫非藩镇士卒也矧又有如石守信王审琦者将岂能帖然于下哉一号令之间秋毫无犯不惟救生灵涂炭之苦亦可革叔季兵戈之祸自非聪明神武而不杀者孰能与于此】
【眉山苏轼曰予观汉高祖及光武及唐太宗及我太祖皇帝能一天下者四君皆以不嗜杀人者致之其余杀人愈多而天下愈乱秦晋及隋力能合之而好杀不已故或合而复分或遂以亡国焉　龟监曰战国交争而合于秦民苦秦暴秦不能一而汉一之南北分裂而合于隋人厌隋乱隋不能一而唐一之五季之余分闰位天下纷纷而未一也我太祖得天下以仁而民从之故天下一于宋真人勃起开创大业是又跨唐虞越汉唐而与帝王匹休也亦知宋兴之由乎我太祖之生盖天成二年丁亥岁也祥光瑞采流为精英异芳幽馥郁为神气帝王之兴自有珍符信不诬也居有云气出有日晕天心之眷顾笃矣俚语称赵神言夸宋人心之向慕久矣天与之人与之而太祖则不知也方其北面周朝奉命征讨赫声濯灵所向辄克显德之七年太祖生三十有四年矣采薇采薇?亦作止时盖正月之上日也是月也京师已有推戴之语而内庭未之知我出我车于彼牧矣时盖是月之三日也是日也将士又有推戴之语而太祖未之闻越翼日甲辰寝门未辟拥逼者至太祖未及语而黄袍已加之身矣噫河南之避舜犹有辞大垌之至汤犹有待事势至此圣人不得以游乎舜汤之天矣奈之何哉则亦有毋虐臣主之誓而已有毋掠民庶之誓而已三逊三辞黾勉而受之能律将士以保周宗而不能使周禅之不归能择长者房州之奉而不能遏陈桥之逼天实为之吾其谓何欧阳子纪五代史也书梁汉曰亡书晋曰灭至周则大书之曰逊于位宋兴乌乎我宋之受命其应天顺人之举乎受命之日市不易肆仁之至也卧榻之侧他睡不容义之尽也】
沛都仰给漕运故河渠最为急务先是岁调丁夫开
浚淤浅糗粮皆民自备丁未诏悉从官给遂着为式又以河北仍岁丰稔谷价弥贱命高价以籴之
【吕中曰沛与洛俱河南地也国家不都洛而都沛者以四方辐凑漕运之法远近俱便故也东南之粟自沛河入陕西之粟自黄河入陈蔡之粟自惠民河入京师之粟自广济河入论四河之所入则东南为多此太祖所以有不及百年东南民力竭之忧而欲都西京也】
上之入也闾巷奸民往往乘便攘夺于是索得数辈
斩于市被掠者官偿其赀　戊申追赠韩通中书令以礼葬之嘉其临难不苟免也以王彦昇专杀终身不授节钺　乙卯遣使往诸州赈贷
【吕中曰上以甲辰即位而乙卯遂遣使赈贷岂有得天下之初欲以是要誉于人哉惟天惠民惟辟奉天当时之民苦于干戈苦于赋敛苦于刑役为人父母见子弟之饥寒则褰裳濡足以救之此武王下车未几而散财发粟之心也】
以赵普为右谏议大夫枢密直学士皇弟匡义加睦州防御使赐名光义　立宗庙诏百官集议尚书省兵部尚书张昭等上奏曰谨按尧舜禹皆立五庙盖二昭二穆与其始祖也有商建国改立六庙盖昭穆之外祀契与汤也周立七庙盖亲庙之外祀太祖文王武王也伏请追尊高曾四代号諡崇建庙室制可　国朝宗庙之制岁以四孟月及季冬凡五享朔望荐食荐新三年一祫以孟冬五年一禘以孟夏其七祀春祠司命及户夏祀竈季夏别祭中溜秋祀门及厉冬祀行惟腊享禘祫徧七祀如亲行告谢及新主祔谒即权罢时享告日用牢馔备祀官
【朱文公曰臣以为太祖受命之初未遑他事首尊四祖之庙後以太祖受命立极当为始祖而祫享东向而禧祖初无功德亲尽当祧而已臣深考其说而以人心之所安者揆之则禧祖者太祖之高祖考虽历世久远功德无传然四世之後笃生神孙应天顺人以宁兆庶其功德盖不必自亲为之然後为盛也】
二月尊帝母南郡夫人杜氏为皇太后　以范质自司徒平章事昭文馆大学士参知枢密院事加侍中王溥自右仆射平章事监修国史参知枢密院事加司空魏仁浦自枢密使中书侍郎平章事集贤院大学士加右仆射　丙戌长春节宰相率百官上夀赐宴相国寺辛卯大宴于广德殿凡诞节後择日大宴自此始　中书舍人扈蒙权知贡举奏进士合格者杨砺等一十九人三月宿州火燔民庐舍万余区遣中使安抚之　壬
戌追尊祖考为皇帝妣为皇后高祖幽都县令脁諡曰文献庙号僖祖陵曰钦陵祖妣崔氏諡曰文懿曾祖兼御史中丞珽諡曰惠元庙号顺祖陵曰康陵祖妣桑氏諡曰惠明皇祖涿州刺史敬諡曰简恭庙号翼祖陵曰定陵妣刘氏諡曰简穆皇考周龙捷左厢都指挥使岳州防御使弘殷諡曰昭武庙号宣祖陵曰安陵　有司言国家受周木德木生火宋继周当以火德王色尚赤腊用戌从之
【曾巩政要曰博士和岘言?始伊耆而三代有嘉平清祀?祭之名?腊之别名也汉承火德以戌日为腊腊接也言新以相接故田猎取禽以报百神享宗庙旁及五祀以教孝尽?晋魏因之唐以土王贞观之祭尚用前寅?百神卯日祭社官辰日腊宗庙至开元始定礼制三祭皆于腊辰以应土德议者是之宋兴推应火德以戌日为腊而独以前七日辛卯?不应于礼请如开元故事?百神祀社稷享宗庙同用戌腊如礼便制曰可】
兼判太常寺事窦俨上言三王之兴礼乐不相沿袭
圣宋建皇极一代之乐宜乎立名请改周乐文舞崇德之舞为文德之舞武舞衆成之舞为武功之舞改乐章十二顺为十二安盖取治世之音安以乐之义夏四月诏行之　昭义节度使兼中书令太原李筠在镇逾八年恃勇专恣招集亡命周世宗每优容之及上遣使谕以受禅筠即欲拒命左右为陈历数乃僶俛下拜既延使者陞阶置酒张乐遽索周祖画像置厅壁涕泣不已宾佐惶骇告使臣曰令公被酒失其常性幸毋怪也北汉主知筠有异志潜以蜡书诱筠筠虽具奏而反谋已决筠长子守节涕泣切谏筠不听遂遣守节入朝且伺朝廷动静上迎谓曰太子汝何故来守节矍然以头击地曰陛下何言此必有谗人间臣父也上曰吾亦闻汝数谏老贼不汝听不复顾藉故遣汝来欲吾杀汝耳盍归语而父我未为天子时任汝自为之我既为天子汝独不能小让我耶守节驰归具以告筠反谋愈急于北汉纳欵求援　乙酉遣使分诣京城门赐饥民粥　李筠又遣兵袭泽州杀刺史张福据其城　丙戌昭义反书至枢密吴廷祚言于上曰潞州岩险贼若固守未可以岁月破然李筠素骄易无谋宜速击之彼必恃勇出鬭但离巢穴即成擒矣上纳其言戊子上遣石守信高怀德帅前军进讨上勅守信等曰勿纵筠下太原急引兵扼其隘破之必矣上召三司使张美调兵食是日大宴广德殿张美言怀州刺史马令琮度李筠必反日夜储偫以待王师上善之亟令以团练使授令琮宰相范质言大军北伐方藉令琮供亿不可移他郡遂升为怀州团练使授之
【富弼曰太祖赏功任人深得其术怀州刺史知车驾将至日夜储蓄以待王师故有团练之命用赏其劳又以移别郡则他官供亿未必练其事必不能继令琮之功故特升本州使名以授之恩宠如是之异其得人不尽力乎】
五月己亥朔日有食之上降服出次百官各守其司李筠复请北汉主举军南下北汉主从之倾国自将出栢林谷羣臣饯之汾水赵华曰李筠举事轻易事必无成陛下扫境赴之臣未见其可也北汉主拂衣上马行至太平驿遣其平章事卫融宣徽使卢赞将兵救筠筠留其长子守节守上党自帅其衆南出　上以畿甸委输京师吏多旁缘为奸民或咨怨乙巳命殿中侍御史王伸监察御史王佑户部郎中沈义伦等八人分领在京诸仓　丁巳诏亲征命吴廷祚为东京留守吕余庆副之皇弟光义为大内都点检韩令坤率兵屯河阳己未上发大梁壬戌西京留守向拱劝上急济河踰太行乘贼未集而击之稽留旬浃则其锋益炽矣赵普亦言贼意国家新造未能出征若倍道兼行掩其不备可一战而克上纳其言甲子次河阳丙寅次怀州丁卯石守信等破贼三万余衆于泽州南获北汉节度使范守图杀卢赞筠遁入泽州婴城自固六月己巳上至泽州督兵攻城逾旬不下上召指挥使马全义赐食命坐问以计策全义请并力急攻缓之恐生变上即命诸军奋击全义率敢死士先登飞矢贯臂流血被体全义拔镞进战士气益奋上率卫兵继之辛巳克其城李筠赴火死获其北汉宰相卫融乙酉进攻潞州丁亥筠子守节以城降上赦其罪陞单州为团练用守节为使北汉主遁归谓赵华曰卒如卿言吾幸全师以归但恨失卫融卢赞尔　丁酉上发潞州秋七月戊申上至京师初卫融之被执也上诘融曰汝教刘钧助李筠反何也融从容对曰犬各吠非其主陛下宜速杀臣必不为陛下用纵不然终当间道走河东耳上怒命左右以铁檛击其首流血被面融呼曰臣得死所矣上曰忠臣也释之以良药傅其疮命融为太府卿
【吕中曰先取泽潞所以通两淮之咽喉次取淮南所以通两淮之门户自此而平吴蜀自此而取荆广混一规模大略亦可覩矣】
初成德节度使郭崇闻上受禅时或涕泣监军陈思诲密奏崇怀怨望上曰我素知崇笃于恩义此盖感激所发耳然亦遣使侦之使者审崇无他即归奏之上喜曰我固知崇不反也已而崇请入朝　澶州蝗遣使督官吏分捕　八月戊辰朔御崇元殿设仗卫羣臣入阁置待诏候对官赐廊下食　保义节度使河东袁彦性凶率及闻禅代日夜缮甲治兵上命潘美往监其军遂图之美单骑入城谕令朝觐彦即治装上道上喜谓左右曰潘美不杀袁彦成我志矣丙子徙彦为彰信节度使忠武节度使兼侍中阳曲张永德徙武胜节度使上
将有事于北汉因密访策略永德曰太原兵少而悍加以契丹为援未可仓卒取也臣愚以为每岁多设游兵扰其田事仍发间使谍虏絶其援然後可图上曰善初上征泽潞赵普因皇弟光义请行许之及第推功赏上曰普宜在优等戊子以普为兵部侍郎充枢密副使九月丙午御崇元殿备礼册四亲庙宰相率百官进
名以奉慰　淮南节度使兼中书令沧人李重进周太祖之甥也始与上俱事世宗分掌兵权及上受禅命韩令坤代重进为马步军都指挥使重进请入朝上意未欲与重进相见上谓翰林学士饶阳李昉曰善为我辞以拒之昉草诏云君为元首臣作股肱虽在远方还同一体保君臣之分方契永图修朝觐之仪何须此日重进得诏愈不自安乃招集亡命隂为背叛之计　贬中书舍人赵逢为房州司户参军上之亲征泽潞也山径狭隘多石上自取数石于马上抱之羣臣六军皆争?石逢惮涉险伪伤足留怀州及师还将除拜逢又称疾请于私第草制上怒下御史劾其罪而黜之　己未重进反书以闻上命石守信王审琦李处耘宋延握帅禁兵讨之　冬十月丁卯朔赐百官诸军校冬服诸州长吏屯戌将士遣使就赐之　壬申河决棣州厌次县又决滑州灵河县　诏诸道所具版籍之数陞降天下县望以四千户以上为望三千户以上为紧二千户以上为上千户以上为中不满千户为中下仍请三年一贡户口之籍别定陞降从之凡望县五十紧县六十七上县八十九中县一百一十五中下县一百一十总九十六万七千三百五十三户　乙酉晋州言兵马钤辖郑州防御使荆罕儒战没北汉主欲生致罕儒及闻其死求杀罕儒者戮之上痛悼不已擢其子守勲为西京武德副使　上问枢密副使赵普以扬州事宜普曰李重进守薛公之下策昧武侯之远图凭恃长淮缮修孤垒无诸葛诞之恩信士卒离心有袁本初之强梁计谋不用外絶救援内乏资粮急攻亦取缓攻亦取兵法尚速不如速取之上纳其言丁亥下诏亲征庚戌上发京师百司六军并乘舟东下十一月甲辰次泗州舍舟登陆命诸将鼓行而前丁未至大义驿石守信遣使驰奏扬州即破请上亟临视是夕次其城下登时攻拔之李重进尽室赴火死己酉赈给扬州城中民米人一斛十岁以下给其半为重进胁以隶军者赐衣屦纵之庚戌诏重进家属部曲并释罪逃亡者听自首尸骼暴露者收瘗之役夫死城下者人赐绢三匹复其家三年
【吕中曰上之入京也韩通率衆备御上之即位也李筠泣周祖画像以起兵重进以周祖之甥而起兵虽在周为顽民在商为忠臣然三人者皆不知天命之所归也正易所谓後夫凶也】
乙卯唐主李景遣左仆射江都严续来犒师庚申复遣其子从镒户部尚书新安冯延鲁来置宴上厉色谓延鲁曰汝国主何故与吾叛臣交通延鲁曰陛下徒知其交通不知预其反谋也上诘其故延鲁曰重进使者馆于臣家国主令人语之曰男子不得志固有反但时有可不可陛下初立人心未安交兵上党当是时不反今人心已定方隅无事乃欲以残破扬州数千弊卒抗万乘之师借使韩白复生必无成理虽有兵食不敢相资重进卒以失援而败上曰虽然诸将皆劝吾乘胜济江何如延鲁曰陛下神武御六师以临小国蕞尔江南安敢抗天威然国主侍卫数万皆先主亲兵誓同生死陛下能弃数万与之血战则可矣且大江风涛苟进未克城退乏粮道亦大国之忧也上笑曰聊戏卿耳岂听卿游说耶　十二月己巳上发扬州丁亥至京师　上既即位欲隂察羣情乡背颇为微行或谏曰陛下新得天下人心未安今数轻出万一有不虞之变其可悔乎上笑曰帝王之兴自有天命求之亦不可得拒之亦不能止周世宗见诸将方面大耳者皆杀之然我亦终日侍侧不能害我若应为天下主谁能图之不应为天下主虽闭门深居何益既而微行愈数曰有天命者任自为之我不汝禁也由是中外慑服亲军校有献手檛者上曰此何以异于常檛而献之军校密言曰陛下试引檛首视之檛首即劒柄也有刃韬于柄中居常可以为杖缓急以备不虞上笑投之于地曰使我亲用此物事将奈何且当是时此物固足恃乎一日罢朝坐便殿不乐者久之左右请其故上曰尔谓天子为容易耶属乘快指挥一事而误故不乐耳　尝弹雀于後苑或称有急事请见上亟见之其所奏乃常事尔上怒诘之对曰臣以为尚急于弹雀上愈怒举斧柄撞其口堕两齿其人徐俯拾齿置怀中上骂曰汝怀齿欲讼我乎对曰臣不能讼陛下自当有史官书之也上悦赐金帛慰劳之辛酉建隆二年春正月丙申朔御崇元殿受朝贺御广德殿羣臣上夀　壬寅幸造船务观习水战己酉上御明德门观灯　壬子商州言羣鼠食苗诏蠲其常赋周显德末分命常参官诣诸州度民田多为民所诉上将循世宗之制谓侍臣曰度田盖欲勤恤下民而民愈弊甚今当精择其人以副朕意丁巳分遣常参官诣诸州度民田
【吕中曰孟子所谓经界与後人所谓经界异孟子以井地不均谷禄不平而行经界後世以民产不均税钱不登而正经界也盖民产不均则业归大家而产留下户税钱不登则官失其利而必多取于民国初经界之法未行则度田之使不可以不遣版籍户钞不可以不作也然上之遣使则曰勤恤民隐岂若建武检校垦田多有烦扰者哉】
诏发京师陈许丁夫以陈承昭督之道闵水自新郑
与蔡水合贯京师南以通淮右舟楫　监修国史王溥等上唐会要一百卷诏藏史馆　二月丙寅幸飞山军营閲炮车命给事中范阳刘载往定陶督曹单丁夫三万浚五丈渠自都城北历曹济及郓以通东方之漕上因谓侍臣曰烦民奉己之事朕必不为也开导沟洫以济京邑盖不获己耳　癸酉权知贡举窦仪奏进士张去华等合格者十一人　甲戌幸城南观修水柜　先是藩镇率遣亲吏视民租入槩量增益公取余羡符彦卿在天雄军取诸民尤悉上闻之即遣常参官分主其事民始不困於重敛于是出公粟赐彦卿以愧其心　旧制窃盗赃满绢三匹者弃市己丑改为钱三千其陌八十　令民二月至九月无得采捕虫鱼弹射飞鸟有司岁申明之　令文武官及致仕官僧道百姓自今长春节及他庆贺不得辄有贡献　三月上步自明德门幸作坊宴射酒酣顾前凤翔节度使兼中书令临清王彦超曰卿曩在复州朕往依卿卿何不纳我彦超降堦顿首曰当时臣一刺史耳勺水岂可容神龙乎使臣纳陛下陛下安有今日上大笑而罢闰三月甲子朔彦超上表待罪于私第上遣中使慰抚之因谓侍臣曰沈湎于酒何以为人朕或因宴会至醉经宿未尝不悔也　丁丑金商房三州民饥遣使赈之　诏课民种植每县定民籍为五等第一种杂木百每等减二十为差桑枣半之男女十岁以上人种韭一畦阔一步长十步乏井者邻伍为凿之令佐以春秋廵视其数秩满赴调有司第其课而为之殿最又诏自今民有逃亡者本州具户籍顷亩以闻即检视之勿使亲邻代输其租　夏四月癸巳朔日有食之　甲午大名馆陶民郭贽诣阙诉括田不均诏令他县官按视所隐顷亩皆实上怒本县令程迪决杖流海岛给事中常凖为括田使责降两官　左赞善大夫申文纬奉诏按田清河县令李瑶受赃文纬不之察为部民所诉杖杀李瑶文纬除籍为民　汉初犯私麴者并弃市周祖始令至五斤死上以周法尚峻壬申诏民犯私麴十五斤以私酒入城至三斗者始处极典其余罪有差私市酒麴减造者之半　上又以前朝盐法太峻是日定令官盐阑入禁地贸易至十斤煮鹻至三斤者乃坐死民所受蚕盐以入城市三十斤以上者奏裁　五月癸亥朔上御崇元殿受朝服通天冠绦纱袍仗卫如式　皇太后寝疾上忧惧乃曲赦天下乙丑天狗堕西南　甲戌令殿前侍卫司及诸州长
吏閲所部兵骁勇者升其籍老弱怯懦者去之初置剩员以处退兵　旧制文武常参官各以曹务闲剧为月限考满即迁上谓宰相曰若是非循名责实之道会魏仁涤等治市征有羡利己卯并诏增秩因罢岁月序迁之制　令诸州勿复调民给传置悉代以军卒　五代以来刑典弛废州郡掌狱吏不明习律令守牧多武人率恣意用法金州民马从玘子汉惠无赖尝害其从弟又好为敓闾里患之从玘与妻及次子共杀汉惠防御使仇超判官左扶悉按诛从玘妻及次子上怒超等故入死罪令有司劾之并除名流於海岛自是人知奉法矣　六月甲午皇太后杜氏崩后聪明有智度每与上参决大政犹呼赵普为书记常抚之曰赵书记且为尽心吾儿未更事也寝疾上侍药饵不离左右疾革召普入受遗命后问上曰汝自知所以得天下乎上呜咽不能对后曰吾方语汝以大事而但哭耶问之如初上曰此皆祖考及太后之余庆也后曰不然政由柴氏使幼儿主天下羣心不附故耳汝与光义皆我所生汝後当传位汝弟四海至广能立长君社稷之福也上顿首泣曰敢不如太后教因谓普曰汝同记吾言不可违也普即就榻前为誓书于纸尾署曰臣普记上藏其书于金柜命谨密宫人掌之
【讲义曰以皇太后而知社稷之至计盖有圣母必有圣子也高曹向孟之贤始于此】
【龟监曰慈闱一语金柜预盟十七载倦勤之後举神器之大挈而授之龙行虎步之天子尧舜授受曾不是过刘元城尝曰三代而下汉唐不能彷佛其万一盖亦叹咏于斯云】
壬子翰林学士单父王着言时雨稍愆请令近臣按旧礼告天地宗庙社稷及望告海渎岳镇于北郊诏从之丁巳吏部郎中阎式夺两任官式监纳河阳夏税仓
上得式所收一斛有五升之羡故黜之其後右卫率府率薛勲着作佐郎徐雄亦坐监纳民租槩量失平皆免官　初上既诛李筠及重进一日召赵普问曰天下自唐季以来数十年间帝王凡易八姓战鬭不息生民涂地其故何也吾欲息天下之兵建国家久长之计其道何如普曰陛下之言及此天地神人之福也此非他故方镇太重君弱臣强而已今所以治之亦无他奇巧惟稍夺其权制其钱谷收其精兵则天下自安矣语未毕上曰卿勿复言吾已喻矣时石守信王审琦等皆上故人各典禁卫普数言于上请授以他职上不许普乘间即言之上曰彼等必不吾叛卿何忧普曰臣亦不忧其叛也然熟观数人者皆非统御才恐不能制伏其下则军伍间万一有作孽者彼临时亦不得自由耳上悟于是召守信等饮酒酣屏左右谓曰我非尔曹之力不得至此念尔曹之德无有穷尽然天子亦大艰难殊不若为节度之乐吾终夕未尝敢安枕而卧也守信等皆曰何故上曰是不难知矣居此位者谁不欲为之守信等皆顿首曰陛下何为出此言今天命已定谁敢复有异心上曰不然汝曹虽无异心如麾下之人欲富贵者何一旦以黄袍加汝之身汝虽欲不为其可得乎皆顿首涕泣曰臣等愚不及此惟陛下哀矜指示可生之途上曰人生如白驹之过隙所以好富贵者不过多积金钱厚自娱乐使子孙无贫乏耳尔曹何不释去兵权出守大藩择便好田宅市之为子孙立永远不可动之业多置歌儿舞女日夕饮酒相欢以终其天年我且与尔曹约为婚姻君臣之间两无猜疑上下相安不亦善乎皆拜谢曰陛下念臣等至此所谓生死而骨肉也明日皆称疾请罢上喜所以慰抚赐赉之甚厚庚午以侍卫都指挥使石守信为天平节度使殿前副点检忠武节度使高怀德为归德节度使殿前都指挥使义成节度使王审琦为忠正节度使侍卫都虞候镇安节度使张令铎为镇宁节度使皆罢军职独守信以侍卫都指挥使如故其实兵权不在也
【吕中曰禁卫之兵骄方镇之权重五代以干戈智力取之而不足太祖以杯酒宴笑收之而有余人徒见其收之易而不知其收之者固自有本也封建非能弱周周自弱也藩镇非能亡唐唐自亡也使平王能复父之雠则勤王之师诸侯毕会天下必无春秋矣使威烈王能正韩魏之罪则齐楚诸国拱手听命天下必无战国矣使唐非有哲妇浊乱于内则渔阳鼙鼓必不啓方镇之祸于其始非有宦官根固于内则贼温锋刃必不成方镇之祸于其终太祖之所以能收其权者正孟子所谓为政不得罪于巨室裴度所谓处置得宜有以服其心不然无故而行削国之策岂不动七国之变哉】
【朱文公曰赵韩王佐太祖区处天下收许多藩镇之权立国家三百年之安岂不是仁者之功】
范质奏疏言宰相者以举贤为本职以掩善为不忠所以上佐一人开物成务端明殿学士吕余庆枢密副使赵普富有时才精通治道经事霸府历岁滋深自陛下委以重难不孤注倚每因款接备覩公忠伏乞授以台司俾申才用今宰辅未备久难其人以二人器能实攀附之幸会寘之此任孰谓不然上嘉纳之　命内客省使王赞权知扬州军府事赞乘舟以往溺于阊桥上嗟悼谓左右曰是杀吾枢密使也赞常为河北诸州计度使五代姑息藩镇有司不敢绳以法赞振举纲维所至发擿奸伏无所忌上知赞可付以事因使完葺扬州盖将大用之而赞遽死赞观城人也　是月陈承昭塞棣滑决河役成赐钱三十万　八月甲辰义武节度使孙行友在镇逾八年上初即位行友不自安累乞解官归山上不许行友惧将据山寨以叛兵马都监乐继能密表其事上遣武怀节会镇赵之师直入定州出诏示之令举族归朝行友仓皇听命既至削夺官爵禁锢私第辛亥女真国遣嗢突刺来贡名马
【吕中曰女真去京师几千里而贡马中国之盛衰夷狄未尝不知之也然当阳长之时而隂穉已伏矣宣和之遣使亦自沙门岛渡海一路然建隆之贡马是夷狄求通于中国也宣和之遣使是中国求通于夷狄也安得不啓中原之祸】
永济县主簿郭顗坐赃一百二十万弃市　诏缘边诸寨有犯大辟者送所属州军鞫之无得辄断　曹州寃句令侯陟以清干闻甲寅擢左拾遗知县事节度使袁彦颇为不法陟抗章言之彦上表谢自陈其无罪上亦不穷治焉　丁巳诏刑部应诸道州府有犯盐麯人合配役者祗令本州充役　甲子契丹解利来降　戊子遣鞍辔库使梁义如江南吊祭上召见面赐约束因谓左右曰朕每遣使四方常谕以谨敕颇闻鲜克由礼远人何观焉左右请齐之以刑上曰齐之以刑岂若其自然邪要当审择其人耳　初五代募民盗戎人马官给其直籍数以补战骑之阙上欲敦信保境戊戌勑沿边诸州禁民无得出塞侵盗前所盗马尽令还之由是夷狄畏慕不敢内侮　是月命知制诰河内卢多逊看详进策献书人文字升降以闻　十一月己巳幸国子监十二月壬辰回鹘遣使来贡方物甲午于阗遣使来
贡方物　癸未诏以濠楚民饥令长吏开仓赈贷　始置藏冰务常以孟夏祭玄冥之神乃开冰荐于太庙壬戌建隆三年【南唐吴越荆南湖南漳泉奉正朔蜀称广政三十五年北汉天会七年】春正月己巳命淮南道官吏发仓廪以赈饥民初户部郎中沈义伦使吴越归言扬泗饥民多死郡中军储尚百余万可贷至秋乃收新粟有司沮义伦曰若岁荐饥将无所取偿孰当执其咎者上以诘义伦义伦曰国家方行仁政自宜感召和气立致丰稔宁复忧水旱耶上悦故有是命　诏诸州长吏劝课农桑自後或因岁首必下此诏　禁诸州铁鑞钱及江南所铸唐国通宝钱民间有者悉送于官　庚辰女真国遣使只骨来修贡癸未幸国子监　二月庚寅令翰林学士文班常参官曾任职幕州县者举堪为宾佐令録一人如有近亲亦听内举异时贪浊畏懦职务旷废者举主坐之　癸巳令诸道州府依法断狱毋得避事妄奏取裁违者量罪停罚　甲午诏自今每五日内殿起居百官以次轮对并须指陈时政得失朝廷急务或刑狱寃滥百姓疾苦咸采访以闻事关急切者许非时诣阙上章不得须候次对
【吕中曰国朝之制宰辅宣召侍从论思经筵留身翰苑夜对二史直前羣臣召对百官转对监司郡守见辞三馆封章小臣特引臣民投匦太学生伏阙外臣附驿京局发马逓舖盖无一日而不可对无一人而不可言也然太祖诏指陈时政直书其事不在广有牵引太宗令宰执枢密各述送军储至灵武合发军粮多少举兵深入合用兵几何何人监领何人监护直书其事言不必文此皆听言以实也今世不患人主之不求言也而患求之而不及用不患天下之不敢言也而患尽言而无所用岂非病于议论之繁多欤】
己丑诏窃盗赃满五千足陌者乃处死　壬寅上谓
近臣曰今之武臣欲尽令读书贵知为治之道近臣皆莫对
【史臣李沆曰昔光武中兴不责功臣以吏事及天下已定数引公卿郎将讲论经义夜分乃罢盖创业致治自有次第今太祖欲令武臣读书可谓有意于治矣近臣不能引为对论者非之】
丙辰幸国子监　三月戊午控鹤右厢都指挥使尹勲督丁夫浚五丈河陈留丁夫夜溃勲擅斩其队长十余人追获亡者七十余人皆刖其左耳有诣阙称寃者兵部尚书李涛以病卧家力疾草奏乞斩勲以谢百姓涛家人曰公久病宜自爱养朝廷事姑置之涛愤然曰死者人之常吾岂能免但我为兵部尚书知军校无辜杀人岂得不论上览其奏嘉之然念勲素忠勇止薄责焉削夺官爵配隶许州为教练使　壬戌三佛齐国遣使朝贡　癸亥命近臣于京城祠庙祷雨　甲子诏以沂州民饥赐种食　上谓宰臣曰五代诸侯跋扈多枉法杀人朝廷置而不问姑息藩镇当如此邪乃令诸州决大辟讫録俱闻奏委刑部详覆之　丙子权知贡举王着奏进士马适等合格者十五人　丁丑女真遣使朝贡戊寅诏三司春冬送戌卒衣并官给车乘毋得调发
民丁　丁亥徙北汉降民于邢洺州计口赋以粟　禁民以火葬　诏增官盐阑入至三十斤煮鹻至十斤坐死?盐入城市百斤以上奏裁又修酒麯之禁　夏四月庚子西州回鹘阿督等来贡方物　壬寅邢州言汉民四百七十人来降　定难节度使李彛兴遣使贡马三百匹上方命玉工治带召其使问彛兴腰围几何遂遣使以带赐之彛兴感服　五月甲子幸相国寺祷雨河北诸州旱遣中使视之又命司勲郎中何幼冲等
六人乘传检旱苗　甲申幸太清观又幸相国寺祷雨乙酉诏撤乐太官进蔬食　诏县令佐检察差役务厎均平或有不当者许民自相纠举
【陈平甫曰差役古法也国初循旧制衙前以主宫物里正户长乡手以课督赋税耆长弓手壮丁以逐捕盗贼承符人力手力散从官以奔走驱使在县曹司至押録在州曹司至孔目官下至杂职院虞候等人各以乡户等第差熙宁四年始议使民出钱官为雇役谓之免役钱六年又行保甲法置保正副大小保长察盗七年轮保丁充甲头催税罢募户长壮丁八年罢耆长令保正保长管干别立庸直雇承帖人隶其下元丰八年有言耆壮之役则归于保甲之正长户长之役则归于催税甲头是使民出钱免役而复使执役也绍圣元年复雇役法二年以大保长催税罢差保头以旧耆长钱支保正户长钱支保长壮丁钱支承帖人靖国元年拘收大保长雇钱绍兴二年拘收耆户长雇钱十二年拘收壮丁雇钱盖自保正长承帖人雇钱并起发而充役如故民力于是困矣此其大略也而其患皆起于以保甲代役户寛狭不均重为民病】
六月辛卯诏宿州发廪赈饥民　周世宗之二年始营国子监置学舍上既受禅即诏有司增葺祠宇塑绘先圣先儒之像上自赞孔顔命宰臣两制以下分撰余赞车驾一再临幸焉崔颂判监事始聚生徒讲书上闻而嘉之乙未遣中使遍赐以酒果寻又诏用一品礼立十六戟于文宣王庙门　己亥德音减京畿及河北诸州死罪以下囚旱故也壬寅雨　秋七月禁中元张灯乙丑知舒州左谏议大夫历城冯瓒言州界有菰蒲鱼鼈之利居民每以自给前防御使司超增收为市征渔夺苛细疲俗告病宜蠲除之上即从其请　云捷军士有伪刻侍卫司印者捕得斩之上曰诸军比加简练尚如此不逞耶庚辰命搜索悉配海岛于是奸猾敛迹己卯北汉捉生指挥使路贵等十一人来降并补内殿直　辛巳遣给事中刘载等十人按行河北诸州旱田诏朝臣出使还日具所见民间利病以闻　右卫率
府率薛勲掌常盈仓受民租槩量重诏免勲官配隶沂州仓吏弃市　兖济德磁洛五州蝗　八月甲戌朔勑大理卿范阳剧可久为光禄卿致仕可久年逾七十无请老意上特命之　乙未左拾遗知制诰虞乡高锡上言近廷臣承诏各举所知或有因行赂获荐者请自今许近亲奴婢邻里告诉加以重赏又请注授法官及职官各宜问书法十条以代试判上皆施行之　诏及第举人不得呼知举官为恩门师门及自称门生　壬申诏崔颂修武成王庙仍委颂检讨唐末以来谋臣名将勲庸尤着者以名闻　癸酉以次对章奏下集尚书省官参详其有禆政治可施行者以闻　丙子占城国遣使朝贡　九月癸未复置书判拔萃科　武安节度使兼中书令周行逢病革召其将吏以其子保权属之曰衡州刺史张文表常怏怏不得行军司马吾死文表必叛当以杨师璠讨之如不能则婴城勿战自归朝廷可也　冬十月乙酉朔始赐文武常参官服有司言故事所赐止将相学士及诸军大校上曰不及百官甚亡谓也乃并赐之　丙戌幸造船务观习水战　癸巳有司上新删定循资格长定格编敕格各一卷诏选人三十以下依旧不得入令録余皆可　己亥幸岳台令诸军习骑射　广济县令李守中坐赃决杖配沙门岛　辛丑以枢密副使兵部侍郎赵普为检校太保充枢密使枢密使不带正官自普始也　张文表闻周保权立怒曰我与行逢俱起微贱立功名今日安能北面事小儿乎会保权遣兵更戍永州路出衡阳文表遂驱以叛保权即命杨师璠悉衆讨文表告以先人之言感激涕泣师璠亦泣顾谓其衆曰汝见郎君乎年未成人而贤若此军士奋然皆思自效保权又遣使求援于荆南且来告文表亦上疏自理　十一月辛酉大閲于西郊　癸亥诏羣臣使诸道无得私有请托违者当议其罪　甲子又大閲上谓近臣曰晋汉以来卫士不下数十万然可用者极寡朕顷按籍而閲之去其冗弱又亲校其击刺骑射之艺今悉为精鋭故顺时令而讲武焉　诏殿前侍卫两司将校无得冗占直兵限其数着于令　先是按令文州县官抚育有方户口增益者各准见户每十分加一分刺史县令各进考一等其州户不满五千县户不满五百各准五千五百户法以为分若抚养乖方户口减耗各准增户法亦减一分降考一等主司因循例不进考唯按视阙失不以轻重便书下考至是有司上言自今请以减损户口一分科纳系欠一分已上并降考一等如以公事旷遗有制殿罚者亦降一等从之　丙子三佛齐国王释利耶高丽国王昭并遣使来贡方物　壬子初班历于江南　十二月旧制强盗赃满十匹者绞庚寅诏改为钱三千足陌者处死　癸巳诏中书门下每县复置县尉一员自万户至千户各置弓手有差　庚子有司上捕贼条诏颁行之令尉与贼鬭而尽获者并赐绯尉除令仍超两资令别加陞擢上以西鄙羌戎屡为寇钞选姚内斌为庆州刺史上谓近臣曰安边御衆须是得人若分边寄者能禀朕意则必优恤其家属厚其爵禄多与公钱听其召募骁勇以为爪牙苟财用丰盈必能集事朕虽减後宫之数极于俭约以备边费亦无所惜也　河北陕西京东诸州旱蝗河北尤甚悉蠲其租　蜀主命官磨勘四镇十六州逋税自广政十五年至二十年别行追督龙游令成都田淳上疏谏蜀主不能用淳每谓所亲曰吾观僭伪改厅堂为宫殿改紫绶为黄服改前驱为警跸改僚佐为卿相改妻妾为妃后何如常称成都尹乃无灭族之祸乎或谓淳曰君之才固堪重寄宜稍低抑便至金銮玉堂淳曰吾安能附狗鼠哉盖指枢密使王昭远辈也癸亥建隆四年【是年改为乾德元年是岁荆南湖广平唐国吴越漳泉奉正朔蜀称广政二十六年南汉天宝六年北汉天会八年】正月庚申以慕容延钊李处耘讨张文表先是卢怀忠使荆南上谓曰江陵人情去就山川向背我尽欲知之怀忠使还报曰高继冲甲兵虽整而控弦不过三万年谷虽登而民困于暴敛南通长沙东距建康西迫巴蜀北奉朝廷观其形势盖日不暇给取之易耳于是上召宰相范质等谓曰江陵四分五裂之国今假道出师因而下之蔑不济矣壬戌李处耘辞上以成筭授之　乙丑幸造船务观造战船
【吕源曰太祖太宗创业之主真宗守文之主三朝皆以九重之尊万乘之重临幸官局其造船务茶库水磑开封府绫锦院染院作坊左藏内藏库龙卫营殿前班骐骥飞龙院天驷监内外百司不测而至太祖建隆二年四月步自明德门幸作坊开宝八年七月幸染院监察御史刘蟠监典工作衣短後衣芒屩持梃头蓬不治迎谒车驾太祖喜其勤赐钱二十万以是观之天子步出内门至于监官芒屩蓬头迎谒可见其简易也太宗皇帝建隆三年两幸国子监乾德六年三幸飞龙院建隆二年四幸造船务是时国家剏业之始国史所载人君勤劳尚且如此则为守成者岂不愧哉】
己卯女真国遣使来贡方物　杨师璠取潭州执文表斩于市　二月丙戌天雄节度使符彦卿来朝上欲使彦卿典兵枢密使赵普以为彦卿名位已盛不可复委以兵柄屡谏不听上曰卿苦疑彦卿何也朕待彦卿至厚彦卿岂能负朕耶普曰陛下何以能负周世宗上默然事遂中止　李处耘至襄州遣丁德裕谕高继冲以假道之意孙光宪谓继冲曰中国自周世宗时已有混一天下之志圣宋受命凡所措置规模益宏远今伐文表如以山压卵尔湖湘既平岂有复假道而去耶不若早以疆土归朝廷去斥堠封府库以待则荆楚可免祸而公亦不失富贵继冲大惧遣客将王昭济等奉表以三州十七县十四万二千三百户来归
【吕中曰善取天下者先易而後难先近而後远先瑕而後坚故秦人欲攻诸侯范睢以为先韩魏而後齐楚唐宪宗欲平藩镇张弘靖以为先淮蔡而後魏博周世宗欲平天下王朴以为先江南而後河东太祖之规模先泽潞淮南次湖南荆襄而後及于江南广蜀之地诸国既平而後及于河东盖得後先攻进之机矣】
王师既收复荆南益发兵日夜趋朗州周保权惧召观察判官桂人李观象谋之观象曰凡所以请援于朝者诛张文表耳今文表已诛而王师不还必将尽取湖湘之地也莫若幅巾归朝幸不失富贵保权将从之指挥使张从富等不可乃相与为拒守计庚子荆南表至上复命高继冲为节度使上遣使谕周保权及将校曰尔本请师救援故发大军以拯尔难今妖孽既殄是有大造于汝辈也何为反拒王师自取涂炭重扰生聚保权为左右所制执迷不复遂进讨之　遣使往澶滑魏晋绦蒲孟开仓赈贷　权知贡举浚仪薛居正奏进士苏德祥等合格者八人　三月张从富等出军于沣州南与王师遇贼军望风而溃壬戌王师入朗州禽张从富于西山下枭其首贼将汪端刼周保权并家属亡匿江南岸李处耘遣田守奇往捕之获保权以归于是尽复湖南旧地凡得州十四监县六十六户九万零七千三百八十八　癸酉吏部尚书张昭等详定五刑之制凡流刑四徒刑五杖刑五笞刑五　令州县复置义仓官所收二税硕别输一斗贮之以备凶险　夏四月甲申以旱分命使臣徧祷京城祠庙是夕雨　丁亥幸国子监遂幸武成王庙　诏自今祠祭宿斋并令仪鸾司供帐务极严洁　庚寅凿池于朱明门外造楼船百艘选卒号水虎捷习战池中　辛卯王处讷上新定建隆应天历上为历序颁行之　庚子以华州团练使大城张晖为凤州团练使上既诛李筠将事河东召晖入觐问以计策晖曰泽潞疮痍未瘳军旅臶兴恐不堪命不若戢兵育民俟富庶而後图之上慰劳遣还于是始谋伐蜀乃徙晖凤州晖尽得其山川险易因密疏进取之计上览之甚悦　命磁州分闲田以处北汉降民仍赐耕牛及钱米　乙巳幸玉津园閲诸军骑射　令诸州造轻车以给馈运　五月蜀宰相李昊言于蜀主曰臣观宋氏启运不类汉周一统海内其在此乎若通职贡亦保安三蜀之长策也蜀主将发使枢密使王昭远固止之乃率兵屯峡路增置水军　六月初上幸武成王庙历观两廊所画名将以杖指白起曰起杀已降不武之甚胡为受享于此命去之乃语吏部尚书张昭工部尚书窦仪别加裁定取功业始终无瑕者癸巳昭等共议请升汉晋宋後魏北齐後周唐凡二十三人退魏汉後汉晋北齐隋唐凡二十二人诏升退如昭等议乙未直史馆梁周翰上言唐室崇奬太公盖以天下虽大不可去兵觊张国威遂进王号事虽不经义足垂劝今若求其义类别定否臧苟欲指瑕谁当无累或从澄汰尽可弃捐上以升降之制有所惩劝不报　丙申令有司三岁一举先代帝王祀典各以功臣配享　乙亥潭濮曹绦等州言有飞蝗在野各命其长吏祭以牢醴後皆言蝗不为灾庚子羣臣三上表请举乐从之　丙午分命中使谢岳渎雨足故也以久雨赐诸军薪蒸有差　太常博士和岘上言?者腊之别名圣朝以戌日为腊而前日辛卯行?礼非是按唐贞观中以前寅?百神卯日祭社稷辰日腊享宗庙开元定礼三祭皆于腊辰以应土德或从贞观或从开元惟上所择有司请依开元礼三祭同用戌腊日从之　唐主虽通职贡然亦增修战备己酉命镇国节度使宋延渥帅禁旅数千习战于新池上数临观焉　命大理正奚屿知馆陶县监察御史王佑知魏县杨应梦知永济县屯田员外郎于继徽知临清县常参官知县自屿等始也时符彦卿久镇大名专恣不法属邑颇不治故特选强干者往莅之其後右赞善大夫周渭亦知永济彦卿郊迎渭揖于马上就馆始与彦卿相见略不降屈县有盗伤人而逸渭捕获暴其罪斩之不以送府渭先是为白马主簿县大吏犯法渭即斩之上奇其才故擢为赞善大夫　秋七月监修国史王溥又上新修梁後唐晋汉周五代会要三十卷　戊午颁量衡于澧朗诸州惩割据厚敛之弊也丁卯幸武成王庙遂幸新池观习水战　己卯判大理寺事窦仪等上重定刑统三十卷编敕四卷诏刋板摹印颁天下仪等参酌轻重时称详允
【吕中曰任人而不任法以处他事则可以治刑狱则不可此刑统之不可无也夫律令之明条章之具使罪应其法法应其情奸吏犹自为之轻重况无法乎宋朝格式律令皆有常书张官置吏所以行其书尔】
八月庚子朔诏以冬至有事于南郊既而有司言冬至乃十一月晦前一日皇帝始郊不应近晦请改用十六日甲子诏可郊天之礼唐制每岁冬至圜丘正月上辛祈谷孟夏雩祀季秋大享凡四祭昊天上帝亲祀则并设皇地祗位国朝因之作坛于国城之南南薰门外每岁令有司奉事于南郊其祭皇地祗及神州地只亦因唐制皇地只祭以夏至作方泽宫城北十四里神州地只祭以孟冬别为坛于北郊云　壬午殿前都虞候张琼自杀时军校史珪石汉卿等方得幸琼轻侮之珪汉卿谮琼养部曲百余人擅作威福上召琼面讯之琼不伏下御史府按鞫琼自杀上旋闻其家无余财只有奴三人甚悔之责汉卿曰汝言琼部曲百人今安在汉卿曰琼所养一直百耳亟命优恤琼家然亦不罪汉卿范质为南郊大礼使陶谷为礼仪使张昭为卤簿使刘温叟为仪仗使皇弟开封尹光义为桥道顿递使　丁亥王全斌言复与郭进曹彬等攻北汉遂下乐平辛卯以北汉乐平降兵为効顺军赐钱帛有差　壬辰诏礼部贡院所试九经举人落第宜依诸科举人例许令再试　女真国遣使来贡名马　丙申北汉静阳等十八寨首领相帅来降　己亥幸造船务　幽州岐沟关使柴庭翰等来降　九月甲寅羣臣三上表请加尊号曰应天广运仁圣文武从之　登州言高丽国王昭遣使时赞等入贡　诏开封府选乐工八百三十人权隶太常寺习乐将行郊祀之礼也　丙寅大宴广政殿始作乐　女真国又遣使贡名马　丙子诏礼部贡举人自今朝臣不得更发公荐违者重寘其罪故事每岁知举官将赴贡院台阁近臣得荐抱至艺者号曰公荐然去取不能无所私至是禁止　北汉主诱契丹兵攻平晋军命郭进等领步骑救之未至一舍北汉引兵去郭进御军严而好杀部下整肃每入北汉境无不克捷上时遣戍卒必谕之曰汝辈当谨奉法我犹赦汝郭进杀汝矣尝选御马直三十人隶进麾下押阵属与北汉人战往往退怯进斩十余人奏至上方閲武便殿厉声曰御马直千百人中始得一二人小违节度郭进遽杀之诚如此垄种健儿亦不足供矣乃潜遣中使谕进曰恃其宿卫亲近骄倨不禀令戮之是也进感泣尝有军校诣阙诉进不法事上谓近臣曰所诉事多非实盖进御下严甚此人有过畏惧而诬罔之耳即命执以与进令自诛之进方奉表谢会北汉入寇进谓其人曰汝敢论我信有胆气今舍汝罪汝能掩杀此寇则荐汝于朝如败便可往降勿复来也军校踊跃听命果立功而还进即奏乞迁其职上悦而从之　冬十月庚辰诏诸州造版簿户帖户抄　吏部尚书张昭上新撰名臣事迹五卷诏藏史馆　十一月癸亥享太庙上初诣太庙乘玉辂左谏议大夫崔颂摄太仆上问仪仗名物甚悉颂应对详敏上大悦甲子合祭天地于南郊以宣祖配先是上谓大礼使范质曰中原多故百有余年礼乐仪制不絶如綫今幸时和岁丰克举禋祀报神资乎备物卿与五使宜讲求遗逸遵行典故无或废堕副朕寅恭之意焉于是质等相与讨寻故事得天成中南郊卤簿字图遂详定新制曰南郊行礼图又令司天监定从祀星辰图上之遂升坛有司具黄褥为道上曰朕洁诚事天不必如此命撤之初有司议配享请以禧祖升配张昭献议曰宣祖积累勲伐肇基王业伏请奉以配飨从之　丙寅唐主遣使来助祭　壬申以南郊礼成大宴广德殿号曰饮福宴自是为例　上谓宰相曰北门深严当择审重士处之范质曰窦仪清介谨厚今又为兵部尚书难于复召上曰禁中非此人不可卿当谕朕意勉再赴职癸酉复命仪为翰林学士
【富弼曰故事尚书班在学士之上窦仪清德旧老再真禁林盖天子所自择人故荣于受命也议者曰选重官不专于有司则羣才知劝】
十二月己亥以郑起为西河令起显德末见上握禁
兵有人望乃贻书范质极言其事于是起出掌泗州市征刺史张延范密奏起嗜酒废职起坐左迁杨徽之亦尝言于世宗以为上有人望不宜典禁兵上即位将因事诛之皇弟光义曰此皆周室忠臣也不宜深罪于是亦出为天兴令　闰十二月乙亥诏乘舆所服冠冕去珠玉之饰　永安节度使折德扆言败北汉军于府州城下获其卫州刺史杨璘　国朝因唐制每岁四郊迎气及土王日祝五方上帝以五人帝配五官三辰七宿从祀　国子博士聂崇义上言皇家以火德上承正统伏请奉赤帝为感生帝每岁正月别尊而祭之尚书省集议如崇义奏感生帝为坛于南郊奉宣祖升配常以正月上辛奉祀
甲子乾德二年【唐国吴越漳泉奉正朔蜀称广政二十七年南汉天宝七年北汉天会九年】春正月以选人食贫者衆诏吏部流内铨听四时参选仍命翰林学士承旨陶谷等与本司官重详定循资格及四时参选条　宰相范质王溥魏仁浦等再表求退戊子皆罢政事先是宰相见天子必命坐有大政事则面议之常从容赐茶而退自余号令除拜刑赏废置但入执状画可降出即行之犹有坐而论道之遗意焉质等自以前朝旧臣稍存形迹且惮上英武每事辄具劄子进呈退即批所得圣旨而同列署字以志之尝言于上曰如此则正禀承之方免妄误之失矣上从之後遂为定式盖自质等始也然质在相位所下制勅未尝破律命刺史县令必以户口版籍为急使者按民田及狱讼皆召见为述天子忧勤之意乃遣之时号贤相　庚寅以枢密使赵普为门下侍郎平章事集贤院大学士宣徽北院使判三司上党李崇矩为检校大尉充枢密使上既除普及崇矩无宰相署勅使问陶谷谷以为自古辅相未尝虚位唯唐大和中甘露事後数日无宰相时左仆射令狐楚等奉行制书今尚书亦南省长官可以署勅窦仪曰谷所陈非承平令典今皇弟开封尹同平章事即宰相之任也上从仪言　壬辰诏曰先所置贤良方正能直言极谏经学优深可为师法详闲吏理达于教化等三科并委州府解送吏部而自曩及今未有应者得非抱倜傥者耻肩于常调怀谠直者难効于有司必欲兴自朕躬乎继今不限内外职官前资见任布衣黄衣并许诣阁门投牒自荐朕当亲试焉　壬寅勅赵普监修国史先是宰相兼职皆内降制处分今止用勅非旧典也国朝沿唐及五代之制命相分领三馆首相为昭文馆大学士其次为监修国史其次为集贤院大学士　二月戊申朔翰林学士窦仪等上新定四时参选条件　命陈承昭帅丁夫凿渠自长社引潩水而下合闵河渠成民无水患闵河之漕益通流焉　三月权知贡举陶谷奏进士李景阳等合格者八人　夏四月上欲为赵普置副而难其名称陶谷对曰唐有参知机务参知政事乙丑以枢密直学士兵部侍郎薛居正吕余庆并本官参知政事不宣制不押班不知印不升政事堂止令就宣徽使厅上事殿廷别设塼位于宰相後敕尾署衔降宰相数字月俸杂给皆半之盖上意未欲令居正等与普齐也
【史臣李沆等曰按唐故事知政事参议朝政参豫朝政参议政事参知政事参知机务并宰相之任也又高宗尝欲用郭待举等参知政事既而谓崔知温曰待举等历任尚浅遂令于中书门下同承受进止平章事以此言之平章事亚于参知政事矣今谷不能远引汉御史大夫亚相故事为对以参知政事为丞相下一等谷失之矣议者惜之】
秋七月庚寅中书门下上重详定翰林学士承旨陶
谷所议少尹幕职官参选条件从之自是铨选渐有伦矣　辛卯诏翰林学士承旨陶谷及殿中侍御史内黄师颂等四十三人各举才任藩镇通判者一人　甲午诏吏部南曹自今常调赴集选人取历任多课绩而无阙失其人才可副升擢者具名送中书门下引验以闻当与量材甄奬上虑铨衡止凭资历英俊或沈于下僚故也　九月太子太傅鲁国公范质寝疾上数幸其第临视质家迎奉器皿不具上谓曰卿为宰相何自苦如此质对曰臣曩在中书门无私谒所与饮酌皆贫贱时亲戚安用器皿因循不置非力不及也质性卞急以亷介自将好面折人不能容人之短尝谓同列曰人能鼻吸三斗醋斯可为宰相矣五代以来宰相多取给于方镇质始絶之所得禄赐徧及孤遗食未尝有异品疾革戒其子旻以母请諡母刻墓碑辛丑卒上甚悼惜之赠中书令後因讲求辅弼谓左右曰朕闻范质居第之外不植资产真宰相也太宗亦素重质尝对近臣称累朝宰相以为循规矩重名器持亷节无出质之右者其所不足但欠世宗一死耳
【讲义曰太祖入京之时王溥先拜质不得已从之故名臣言行録所以纪质而黜溥也我太宗犹以为前朝宰相循规矩重名器持亷节无出质之右者但欠世宗一死耳则士君子之进退其可轻哉】
冬十一月先是蜀山南节度判官张廷伟说知枢密院事王昭远劝蜀主遣大程官孙遇军校赵彦韬及杨蠲等以蜡弹帛书间行遗北汉主约北汉济河同举遇等至都下彦韬潜取其书以献上得所献书览之笑曰吾西讨有名矣甲戌命王全斌崔彦进王仁赡刘光义曹彬合步骑六万分路进讨上以西州将校多北人赐诏谕令转祸为福行营所至毋得焚荡庐舍区略吏民开发丘坟剪伐桑柘违者以军法从事临汴水为蜀主治第凡五百余间供帐什物皆具以待其至乙亥全斌等辞上出画图授全斌等谓曰凡克城寨止籍其器甲刍粮悉以财帛分给战士吾所欲得者其土地耳　丁酉太常礼院言周文王庙旧以师鬻熊太公望配享今太公别封武成王春秋行释奠之礼但请以师鬻熊配从之　十二月刘光义等入峡路连破松木三会巫山等寨壬申晦全斌等入利州获军粮八十万斛是月京师大雪上设氊帷于讲武殿衣紫貂裘帽以视事忽谓左右曰我被服如此体尚觉寒念西征将帅冲犯霜霰何以堪处即解裘帽遣中黄门驰驿齎赐全斌且谕旨诸将不能徧及也全斌拜赐感泣
乙丑乾德三年【是岁蜀平唐国吴越漳泉奉正朔南汉天宝八年北汉天会十年】春正月全斌等取劒州蜀主知劔州已破李昊劝蜀主封府库以请降蜀主从之因命昊草表初前蜀之亡也降表亦昊所为蜀人夜书其门曰世修降表李家当时传以为笑乙酉降表至全斌等受之遣田钦祚乘驿入奏初刘光义等发夔州诸将所过咸欲屠戮以逞独曹彬禁之乃止故峡路兵始终秋毫不犯上闻之喜曰吾任得其人矣赐彬诏褒之孟昶降表以其先人坟庙及老母为请上优诏答之赦蜀管内蠲乾德二年逋租赐今年夏税之半自全斌等发京师至昶降才六十六日凡得州四十六县二百四十户五十三万四千二百九全斌及崔彦进王仁赡等日夜饮宴不恤军务纵部下掠子女夺财物蜀人苦之曹彬屡请旋师全斌等不听　二月壬寅朔司天监言日当食验天不食　癸卯命参知政事吕余庆权知成都府枢密直学士冯瓒权知梓州余庆至成都时盗四起将士犹恃功骄恣王全斌等不能禁一日药市始集街吏驰报有军校被酒持刃夺贾人财余庆立命擒捕斩之以徇军中畏服民乃宁居瓒至梓州视事才数日会伪蜀军校上官进啸聚亡命三千余衆刼村民数万夜攻州城瓒曰贼乘夜奄至此乌合之衆以箠梃相撃必无固志正可持重以镇之待旦自溃矣城中止有云骑兵三百人分使守诸门瓒坐城楼密令促其更筹未夜分撃五鼓贼惊遁去因纵兵追之擒上官进斩于市招降千余人并释其罪令复业州境遂安丙午诏以西师所过民有调发供亿之劳赐今年夏租之半居坊郭者勿输半年屋税又诏伪蜀文武官并遣赴阙赐装钱有差治行清白为衆所知者所在州府以名闻　丁巳权知贡举卢多逊奏进士刘察等合格者七人　三月孟昶与其官属皆挈族归朝由峡江而下　自唐天宝以来方镇屯重兵多以赋入自赡名曰留使留州其上供殊鲜五代方镇益强率令部曲主场院厚敛以自利其属三司者补大吏临之输额之外辄入己私纳货赂名曰贡奉用冀恩赏上始即位犹循前制牧守来朝皆有贡奉及赵普为相劝上革去其弊是月申命诸州度支给费外凡金帛以助军实悉送都下无得占留时方镇阙帅稍命文臣权知所在场院间遣京朝官廷臣监临又置转运使通判条禁文簿渐为精密由是利归公上而外权削矣
【吕中曰方镇犹周之封建也知州即秦之郡县也今不因方镇为封建而乃立郡县之法何耶盖古人有处天下之定制而後能享天下之长利後世虽有封建之虚名而反受天下之实祸以周制考之赋输于太宰则诸侯不得有私财士贡于京师则诸侯不得有私人非牙璋则不得起兵非赐钺则不得专征名山大泽不以封其余闲田使吏治之则归地受地柄常在官有功则加地进律无功则削地贬爵则一予一夺柄亦在官岂如唐人不敢谁何而一切行姑息之政哉至于五代其弊极矣天下之所以四分五裂者方镇之专地也干戈之所以交争互战者方镇之专兵也民之所以苦于赋繁役重者方镇之专利也民之所以苦于刑苛法峻者方镇之专杀也朝廷命令不得行于天下者方镇之继袭也太祖与赵普长虑却顾知天下之弊源在乎此于是以文臣知州以朝官知县以京朝官监临财赋又置运使置通判置县尉皆所以渐收其权朝廷以一纸下郡县如身使臂如臂使指叱咤变化无有留难而天下之势一矣】
国初贡赋悉入内藏库及取荆湖下西蜀储积充羡上顾左右曰军旅饥馑当豫为之备不可临事厚敛于民乃于讲武殿後别为内库以贮金帛号曰封桩库凡岁终用度嬴余之数皆入焉　六月孟昶卒昶母李氏不哭举酒酹地曰汝不能死社稷贪生至今日吾所以忍死者为汝在耳今汝既死吾安用生因不食数日亦卒秋七月始令诸州録参与司法掾同断狱　上闻西
川行营有大校割民妻乳而杀之者亟召至阙斩于都市初近臣营救颇切上因流涕曰兴师吊伐妇人何罪而残忍至此当速置法以偿其寃　八月戊戌朔令天下长吏择本道兵骁勇者籍其名送都下以补禁旅之阙
【陈平甫曰按祥符天圣编敕诸郡自骑射至牢城凡名额二百二十三总为本城所谓禁兵者皆三司之卒分屯而更戌今之屯驻驻泊之名而钤辖都监监押官所部领者也三边之兵间因事宜升为禁军则所谓四十四处禁军如咸平中升陕西选中保捷庆历中升河北教閲本城为禁军之类是已此为就粮自元昊叛而西北有保毅王伦叛而东南有宣毅于是列郡稍置禁军嘉佑中诏东南各置威果凡二十五指挥亦无过九大郡熙宁按厢军之籍五十万人而不足以战于是教閲之法起其後以厢军团并为额则今两浙崇节福建保节之类是也教閲之兵因别为额而隶之将下则今两浙雄节福建广节之类是也五年始排立就粮禁军之下元丰兵今悉以雄节之类升同禁军由是禁军遍天下矣】
辛酉以左散骑常侍欧阳烱为翰林学士烱性坦率无检束雅喜长笛上间召至便殿奏曲御史中丞刘温叟闻之叩殿门求见谏曰禁署之职典司诏命不可作伶人事上曰朕顷闻孟昶君臣溺于声乐烱至宰相尚习此伎故为我擒所以召烱欲验言者之不诬耳温叟谢曰臣愚不识陛下鉴戒之微旨自是亦不复召烱矣温叟一日晩归过明德门西阙前上方与中黄门数人登楼驺者潜知之以白温叟温叟令传呼依常而过翌日请对且言人主非时登楼则近制咸望恩宥辇下诸军亦希赏给臣所以呵导而过者欲示衆以陛下非时不登楼也上善之　九月己巳上御讲武殿閲诸道兵得万余人以马军为骁雄步军为雄武并属侍卫司　冬十一月判大理寺尹拙等言後唐刘岳书仪称妇为舅姑服三年与礼律不同诏百官集议尚书省左仆射魏仁浦等奏议曰谨按礼内则云妇事舅姑如事父母即舅姑与父母一也古礼有朞年之说虽于义可稽书仪着三年之文实在礼为当十二月丁酉始令妇为舅姑三年齐斩一从其夫
丙寅乾德四年【唐国吴越漳泉奉正朔南汉天宝九年北汉天会十一年】春二月权知贡举王佑言进士合格者六人诸科合格者九人上恐有遗才复令于不中选人内取其优长者策而升之夏四月诏曰出纳之吝谓之有司傥规致于羡余必
深务于掊克知光化军张全操上言三司令诸处场院主吏有羡余粟及万石刍五万束以上者上其名请行赏典此苟非倍纳民租私减军食亦何以致之宜追寝其事勿复颁行　上遣右拾遗孙逢吉至成都收伪蜀图书法物皆不中度悉命焚毁图书付史馆孟昶服用奢僭至于溺器亦装以七宝上遽命碎之曰自奉如此欲无亡得乎上躬履俭约尝衣澣濯之衣乘舆服用皆尚质素寝殿设青布缘苇帘宫闱帟幕无文采之饰尝出麻屦布裳赐左右曰此我旧所服用也开封尹光义因侍宴禁中从容言陛下服用大草草上正色曰尔不记居甲马营中时耶　五月上初命宰相譔前世所无年号以改元曰乾德既平蜀蜀宫人有入掖庭者上因閲其奁具得旧监监背有乾德四年铸上大惊出监以示宰相曰安得已有四年所铸乎皆不能答乃召学士陶谷窦仪问之仪曰此必蜀物昔伪蜀王衍有此号当是其岁所铸也上乃寤因叹曰宰相须用读书人由是益重儒臣矣赵普初以吏道闻寡学术上每劝以读书普遂手不释卷上性严重寡言独喜观书虽在军中手不释卷闻人间有奇书不吝千金购之显德中从世宗平淮甸或谮上于世宗曰赵某下夀州私所载凡数车皆重货也世宗遣使验之尽发笼箧唯书数千卷无他物世宗亟召上谕曰卿方为朕作将帅辟封疆当务坚甲利兵何用书为上顿首曰臣无奇谋上赞圣德滥膺寄任常恐不迨所以聚书欲广闻见增智虑也世宗曰善　庚寅上亲试制科举人姜涉等于紫云楼下从容谓陶谷等曰则天一女主耳虽刑罚枉滥而终不杀狄仁杰所以能享国者良由此也因论前代帝王得失日晡乃罢　秋七月甲戌以安守忠为汉州刺史上每遣使必戒之曰安守忠在蜀能自律己汝见当効其为人是月以孔子四十四代孙宜为曲阜县主簿　八月
上召窦仪王佑等宴紫云楼下因论民间事上谓宰相赵普等曰下愚之民虽不分菽麦如藩侯不为抚养务行苛虐朕断不容之普对曰陛下爱民如此乃尧舜之用心也　壬寅诏以宪府绳奸天官选吏秋曹谳狱俱谓难才理宜优异应御史台吏部铨南曹刑部大理寺自知杂侍御史郎中少卿以下本司涖事满三岁者迁其秩御史中丞尚书侍郎大理卿别议旌赏其奏补归司勒留官令史府史各减一选　闰月诏求亡书凡吏民有以书籍来献者令史馆视其篇目馆中所无则收之献书人送学士院试问吏理堪任职官者具以名闻是岁三礼涉弼三传彭干学究朱载皆应诏献书总千二百二十八卷命分置书府赐弼等科名　九月初西川戍卒或亡命在贼党中有请按诛其妻子上曰朕虑其间有被贼驱胁非本心者乃尽释弗诛　丁巳以龙捷左右厢都指挥使党进权侍卫步军司事先是禁军校自都虞候以上悉以所掌卒伍之数细书于所执之梃谓之杖记如笏记焉进本出戎虏不识文字上一日问进兵籍几何进不能对举梃曰尽在是矣上笑谓其忠实益厚之进每擐甲胄则髭髯皆磔竪目光如电视之若神人　冬十月辛酉朔诏太常寺自今大朝会复用二舞先是晋天福末戎虏乱华中原多故礼乐之器寖以沦废上始命判太常寺和岘讲求修复之先是上以雅乐声高近于哀思命判太常寺和岘讨论其理岘上疏谓西京铜望臬可校古法即今司天台影表上石尺是也取王朴所定尺校之短于石尺四分乐声之高盖由于此上乃令依古法别造新尺并黄锺九寸之管使工人校其声果下于朴所定管一律又内出上党羊头山秬黍累尺校律亦相契合重造十二律管以取声由是雅乐音始和畅
【吕中曰以汉兴至百年犹未遑礼乐之事太祖当天下未一之时首明礼乐其知所急矣然礼乐废缺已久礼犹可以书传声亡则乐亡故其传犹难于礼也以尺较律则尺有长短以黍较律则黍有小大以声与气较律则声气犹有可求和岘所定以尺与黍而已安得不启後日纷纷之议哉】
十一月癸巳日南至羣臣上夀初用雅乐登歌及文
德武功二舞酒五行而罢　自平湖南诸州皆置通判既非副贰又非属官故多与长吏忿争常曰我监州也朝廷使我来监汝长吏举动必为所制或者言其太甚宜稍抑损之乙未诏诸州通判无得怙权狥私须与长吏连署文移方许行下　翰林学士窦仪卒上尝召仪草制仪至苑门见上岸帻跣足而坐因却立不肯进上遽索冠带而後召入仪亟言曰陛下创业垂统宜以礼示天下恐豪杰闻而解体也上敛容谢之自是对近臣未尝不冠带
丁卯乾德五年【唐国吴越漳泉奉正朔南汉天宝十年北汉天会十二年】春正月诏以时平年丰增上元张灯为五夜　伪蜀臣民往往诣阙讼全斌及王仁赡崔彦进等破蜀时诸不法事于是与诸将同时召还仁赡先入见上诘之仁赡历诋诸将过失冀自解免上曰纳李庭珪妓女开丰德库取金具此岂诸将所为耶仁赡惶恐不能对上以全斌等新有功不欲付之狱吏令中书门下追仁赡及全斌彦进与讼者质证皆具伏法当死上特赦之甲寅以王全斌为崇义留後崔彦进为昭化留後王仁赡罢为右卫大将军丁巳以曹彬为宣徽南院使领义成节度李进卿为步军都虞候领保顺节度王仁赡之历诋诸将独曰清亷畏谨不负陛下任使者惟曹彬一人耳上固己知彬善于其职于是赏彬特优彬入辞曰诸将俱获罪臣独受赏何以自安不敢奉诏上曰卿有功无过又不自矜伐苟负纎芥之累仁赡岂为卿隐耶惩劝国之常典可母辞也
【论曰天下无难事亦无易事权柄下移则难于登天威令既振则易于反掌伟哉我太祖之兴其用兵行师伐叛吊民尤切留意于赏罚之际在乾德中王全斌曹彬皆平蜀将帅也彬有功无过则擢用而不疑全斌贪恣以致乱则贬降而不恤赏罚如此宜其平定天下取五强国如摧枯拉朽之易也吕中曰人言创业之初贪可使也愚可使也诈可使也苟可以办吾事而已是不知师之上六开国承家小人勿用之义也汉高祖虽得韩彭之力然终受韩彭之祸我太祖平蜀之功赏曹彬而责全斌任义伦而责仁赡盖以曹彬用兵秋毫无犯义伦东归图书数卷而全斌仁赡之功不足以赎其贪酷之罪爱民之仁御将之术两得之矣】
上尝幸讲武池临流观习水战因谓左右曰人皆言
忘身为国然死者人所难言之易耳李进卿前对曰如臣者令死即死耳遂跃入池中上急令水工数十人捄之得免几至委殒上能得诸将死力类此　二月乙丑以西川转运使给事中沈义伦为户部侍郎充枢密副使初义伦随军入成都独居佛寺蔬食伪蜀羣臣有以珍异奇巧之物为献者皆却之东归箧中所有才图书数卷而已上尝从容问曹彬以官吏善否彬曰臣止监军旅至于采察官吏非所职也固问之唯荐义伦可任上亦闻义伦清节过人因擢用之
【臣富弼等释曰义伦霸府从事有攀龙鳞附凤翼之劳者也然必久试才效以其清节过人始大用此皆先朝用人之意】
壬申权知贡举卢多逊奏进士李肃等合格者十人复诏参知政事薛居正于中书覆试皆合格乃赐及第　殿前都指挥使义成节度使韩重贇罢军职出为彰德节度使先是有谮重贇私取亲兵为腹心者上怒欲诛之谋于赵普普曰陛下必不自将亲兵须择人付之若重贇以谗诛即人人惧罪谁敢为陛下将者上怒犹未解普开陈愈切上纳其言止用重贇出镇重贇闻普救己他日诣普称谢普拒弗见　三月五星如连珠在降娄之次初窦俨与卢多逊杨徽之周显德中同为谏官俨善推步星历尝谓徽之等曰丁卯岁五星聚奎自此天下始太平二拾遗见之俨不与也
【吕中曰以五代云雾昏曀之久所以启我宋天日开明之候天降时雨山川出云国家将兴必有休祥然奎星固太平之象而实重启斯文之兆也当是时欧苏之文未盛师鲁明复之经未出安定湖学之说未行于西北伊洛关中之学未盛于天下而文治精华已露于立国之初矣】
夏四月给事中开封马士元谒枢密副使沈义伦适
有吏白事义伦与语忘顾士元士元遽辞出归语家人曰我为台省近臣不为执政所礼可以去矣己卯遂致仕　秋九月李彛兴卒子光叡嗣　先是平蜀得锦工数百人冬十月丙辰朔置绫锦院以处之　癸酉度支判官侯陟言三司凡二十四案盐铁主其六户部主其四余皆度支主之自荆湖西蜀之平事务益衆欲令三司均主其八诏三司推官张纯分判度支案事
宋史全文卷一

[book_title]卷二
<史部,编年类,宋史全文>
钦定四库全书
宋史全文卷二
宋太祖二
戊辰乾德六年【十一月改开宝元年唐国吴越漳泉奉正朔南汉天宝十一年北汉主刘继元立改天会十三年为广运元年】春正月乙巳大内营缮皆毕赐诸门名上坐寝殿令洞开诸门皆端直轩豁无有壅蔽因谓左右曰此如我心少有邪曲人皆见之矣
【吕中曰天下之事千条万绪而皆经纶於人主之一心人主之心正则天下之事无一不出於正人主之心不正则天下之事无一得由於正是以人主以眇然之身居深宫之中其心之邪正若不可窥而其着见於外者常若手指目视而不可揜也此尧舜相授所以有惟精惟一之戒以我太祖立国之初规模广大如汉高帝谋深虑远如汉光武而正心符印密契三圣之传於数千载之上朱文公曰太祖不为言语文字之学而方寸之地正大光明直与尧舜之心合信哉斯言】
权知贡举王佑擢进士合格者十人陶谷子邴名在第六翌日谷入致谢上谓左右曰闻谷不能训子邴安得登第遽命中书覆试而邴复登第因下诏曰造士之选匪树私恩世禄之家宜敦素业如闻党与颇容窃吹文衡公器岂宜斯滥自今举人凡关食禄之家委礼部具析以闻当令覆试　夏六月辛巳以辛仲甫权知彭州上谓之曰蜀土始平轻侈之俗未革尔有文武才干是用命尔仲甫既至州兵燕环诱屯戍军谋以长春节宴集日为乱时民出郭拜墓仲甫率官属巡逻於近郊见壕中草深恐其藏伏奸慝悉命烧薙之环党惧谋泄遂有告者凡百余人悉禽斩於市　秋七月乙未中元张灯上御东华门赐从官饮　殿前散员都虞候董遵诲为通远军使遵诲父宗本仕汉上微时尝往依焉遵诲凭藉父势多所陵忽尝谓上曰每见城上有紫云如盖又梦登高台遇黑蛇约长百余尺俄化为龙飞腾东西去雷电随之是何祥也上皆不对他日论乒战事遵诲理屈拂衣而起上乃辞宗本去自是遵诲亦不复见紫云矣及上即位一日便殿召见遵诲伏地请死上谕之曰卿尚记往日紫云及龙化之梦乎俄而部下有击登闻鼓诉其不法十余事遵诲惶恐待罪上谕之曰朕方赦过责功岂念旧恶耶汝可勿复忧吾将録用汝遵诲再拜感泣上以通远军西戎近边命遵诲守焉遵诲既至召诸族酋长谕以朝廷威德刲羊酾酒厚加宴犒衆皆悦服後数月复入寇遵诲率兵深入击走之夷落以定上喜其功就拜罗州刺史使如故遵诲尝遣其外弟虞乡刘综来贡马及还上解所服真珠盘龙衣使賫赐之综曰遵诲人臣岂敢当此赐上曰吾委遵诲方面不以此为嫌也
【吕源曰谨按国史环州刺史董遵诲遣表弟刘综贡马太祖延见既还解真珠盘龙衣令賫赐遵诲综辞以人臣不敢当太祖曰吾委遵诲方面不以此为疑也至於郭进宅用?瓦皆所以激励功臣不以疑似为嫌也真宗咸平三年正月驻跸天雄军幸枢密副使宋湜所居视疾许其先归赐衾褥一副且曰此朕常所御者虽故暗亦足御道途之风寒景德元年冬亲征澶渊签书枢密院事冯拯为寒气所侵不赴晩朝遣中使使太医诊视明日车驾将发又遣使赐以?絮且谕之曰此朕常服以御风冷呜呼祖宗於群臣眷遇之意如此之厚宜其报以如何耶解衣衣我推食食我臣谓是矣】
上自即位数出微行或过功臣之家不可测赵普每退朝不敢脱衣冠一夕大雪普谓上不复出矣久之闻叩门声甚异亟出则上立雪中普惶恐迎拜上曰已约吾弟矣已而开封尹光义至即普堂设重裀地坐炽炭烧肉普妻行酒上以嫂呼之普从容问曰夜久寒甚陛下何以出上曰吾睡不能着一榻之外皆他人家也故来见卿普曰陛下小天下邪南征北伐今其时也愿闻成筭所向上曰吾欲收太原普默然良久曰非臣所知也上问其故普曰太原当西北二边使一举而下则边患我独当之何不姑留以俟削平诸国彼弹丸黑子之地将何所逃上笑曰吾意政尔姑试卿耳於是用师荆湖继取西川　是月令诸州察民有饥者令发廪贷之八月命客省使卢怀忠等二十二人领兵屯潞州将有事於北汉也　北汉主刘继恩怨郭无为初与其父言不助己欲逐之而未果继恩置酒燕诸大臣供奉官侯覇荣率十余人挺刃入阁杀之无为遣兵杀覇荣迎立继恩弟太原尹继元继元始立王师已入境遂夺汾河桥傅太原城下　十月甲戍屯田员外郎雷德骧责授商州司户参军德骧判大理寺其官属与堂吏附会宰相擅增减刑名德骧愤惋求见欲面白其事未及引对即直诣讲武殿奏之辞气俱厉并言赵普强市人第宅聚敛财贿上怒叱之曰鼎铛犹有耳汝不闻赵普吾之社稷臣乎引柱斧击折其上齶二齿命左右曳出诏宰相处以极刑既而怒解止用阑入之罪黜焉　十一月癸巳诏天下县令佐自今检苗定税部役差夫钤辖徵科区分刑狱凡关事务贵在公平如有违踰并宜论诉或令佐不相纠举许吏民诉得实者赏之有差　上享太庙见其所陈笾豆簠簋问曰此何等物也左右以礼器对上曰吾祖宗宁识此亟命撤去进常膳如平生既而曰古礼亦不可废也命复设之於是判太常寺和岘言按唐天宝中享太庙礼料外每室加常食一牙盘五代以来遂废其礼今请如唐故事诏从之　癸卯合祭天地於南郊大赦改元　契丹以兵来援北汉李继勲等皆引归北汉因入寇
己巳开宝二年【唐国吴越漳泉奉正朔南汉天宝十二年北汉广运二年】春二月乙卯命曹彬党进等各领兵先赴太原戊午诏亲征甲子车驾发京师　权知贡举赵逢奏进士安德裕等合格者七人　三月戊戍次太原　夏五月上以暑气方盛诏西京诸州令长吏督掌狱掾五日一检视洒扫狱户洗涤杻械贫困不能自存者给饭食病者给药小罪即时决遣自是每岁仲夏必申明是诏以戒官吏焉　闰月己酉右仆射魏仁浦卒仁浦尝侍春宴上密谓曰朕欲亲征太原如何仁浦曰欲速则不逹惟陛下审思上嘉其对　太原城久不下殿前指挥使都虞候赵廷翰率诸班卫士叩头愿先登急击以尽死力上曰汝曹皆我所训练无不一当百所以备肘腋同休戚也我宁不得太原岂忍驱汝曹冒锋刃蹈必死之地乎衆皆感泣再拜呼万岁时大军顿甘草地中会暑雨多破腹病而契丹亦复遣兵来援壬子太常博士李光赞上言曰蕞尔晋阳岂须亲讨重劳飞挽取怨黔黎岂若回銮复都屯兵上党使夏取其麦秋取其禾既寛力役之征便是荡平之策上览奏甚喜宰相赵普亦以为然始议班师壬戍车驾发太原戊辰次镇州真定苏澄善养生为道士上召见之谓曰师年逾八十而容貌甚少盍以养生之术教朕对曰臣养生不过精思练气耳帝王养生则异於是老子曰我无为而民自化我无欲而民自正无为无欲凝神太和昔黄帝唐尧享国永年用此道也上悦厚赐之　六月癸巳车驾至自太原
【吕中曰太祖之未能取河东犹太宗之未能取幽蓟而太祖之不尽锐於偏方亦犹太宗之不穷其力於北伐也时之未至圣人不能先时而强为时之既至圣人不能後时而不为此平河东必在於太平兴国之四年而太祖之规模宏远迟之数年其终亦必能取幽蓟也】
唐主遣其弟吉王从谦来贡唐查元方掌从谦牋奏上命卢多逊宴从谦於馆多逊奕棋次谓元方曰江南竟如何元方敛袵对曰江南事大朝十余年极尽藩臣之礼不知其他多逊愧谢曰孰谓江南无人　八月灵武节度使冯继业请举族内徙以继业为静难节度使九月乙巳朔幸武成王庙　朝廷择可使代冯继业者时考功郎中段思恭知泗州上以思恭尝有功眉州乃召赴阙命知灵州厚赐遣之思恭既视事矫继业之失悉心绥抚夷落安靖周访利病多所条奏甚得吏民之情　十月己亥上燕藩臣於後苑酒酣从容谓之曰卿等皆国家宿旧久临剧镇王事鞅掌非朕所以优贤之意也前凤翔节度使兼中书令王彦超喻上旨即前奏曰臣本无勲劳久冒荣宠今已衰朽乞骸骨归丘园臣之愿也前安远节度使武行德郭从义白重赞杨庭璋等自陈攻战伐阅及履历艰苦上曰此异代事何足论也庚子以行德为太子太傅从义为左金吾卫上将军彦超为右金吾卫上将军重赞为左千牛卫上将军廷璋为右千牛卫上将军
【富弼曰艺祖临轩之初一岁之内下泽潞平杨州威令之行如破竹之势则其余藩镇自是束手而听命矣又於樽酒之间酬对之际折其气伏其心罢节旌授环卫謦欬之易其故何哉御得其道故也周世宗号为英武之君而藩臣来朝喜见於色推此则知五代纲纪之不立也太祖太宗圣圣相承修明宪度肃清寰宇太宗一言谓稍闻愆负无矜恕之理人人皆务检身御臣之术如此所以致天下几二百年无鷄鸣犬吠之警】
太子太傅王溥迁太子太师入谢上顾曰溥十年作相三迁一品福履之盛近世所未有也　十一月庚申回鹘于阗皆遣使来贡方物
庚午开宝三年【唐国吴越漳泉奉正朔南汉天宝十三年北汉广运三年】春正月辛酉诏诸州察民有孝弟彰闻德业纯茂者满五千户听举一人或有奇才异行不限此数所举得实等级加赏不如诏者罪之　三月权知贡举扈蒙擢进士张珙等合格者八人　以忠武节度使王审琦镇夀春凡八年岁得租税量入为出未尝有所诛求民颇安之所部邑令以罪停其録事史幕僚白令不先谘府请按之审琦曰五代以来诸侯强横令宰不得专县事今天下治平我忝守藩而部内宰能斥去黠吏诚可赏也何按之有闻者叹服　辛亥以处士王昭素为国子博士致仕昭素少笃学有志行时方治所居室积木墙间有穿窬者为木所碍不得入昭素觉之尽室所有掷於外谓盗曰汝速去恐捕者至盗慙委物而遁由是邑中无盗着易论三十三篇学者多从之游上闻其名召见便殿时年已七十余上问曰何以不仕致相见之晩昭素谢不能上令讲乾卦至九五飞龙在天则歛容曰此爻正当陛下今日之事引援证据因示风谏微旨上甚悦即访以民事昭素所言诚实无隐上益嘉之又问治世养身之术昭素曰治世莫若爱民养身莫若寡慾上爱其语常书屏几间
【吕中曰处士非讲官也而得以召见便殿非经筵也而得以讲易太祖之好学也如此古今言易者失之拘在陛下则为飞龙在天在臣下则为利见大人善言易者莫如昭素古今言隂阳者失之泥公事未判时属阳已判时属隂善言隂阳者莫如张咏可以暗合伊洛之说矣】
夏四月辛卯朔日有食之　诏诸州两税折料物非土地所宜者勿得抑配凡丝绵紬绢麻布香药毛翎箭笴皮革筋角等所在约支二年之用勿得广有科市以致烦民　秋七月诏民诉水旱灾伤者夏不得过四月秋不得过七月　壬子诏曰吏员猥多难以求其治奉禄鲜薄未可责以廉与其冗员而重费未若省官而益奉西川管内州县官宜以口数为率差减其员旧俸月增给五千天下州县官宜依西川例省减员数
【吕源曰官有定员禄无虚授汉光武中兴减损吏职太祖肇建皇基以新造之宋不顾人情悦否并省吏员与光武中兴减损之意亦同也仁宗时已患三人共一员缺职事不理富弼等论宜革其弊因循至今又几百年矣今岂止三人共一缺哉官冗弊甚剗革之方不可缓也】
八月庚寅李谦溥为济州团练使谦溥在隰州十年敌人不敢犯其境有招收将刘进者勇力絶人谦溥抚之甚厚常往来境上以少击衆北汉人患之为蜡弹封书以间进遗其书道中赵赞得之以闻上令械进送阙下谦溥召诘其事进伏於廷请死谦溥曰我以举宗四十口保汝矣即上言进为北汉人所恶此乃反间也奏至上悟遽令释之　上尝命有司为洺州防御使郭进治第凡厅堂悉用?瓦有司言惟亲王公主始得用此上怒曰郭进控扼西山逾十年使我无北顾忧我视进岂减儿女耶亟往督役无妄言上宠异将帅多类此故能得其死力云
【富弼曰将帅国之重任宜乎天子宠之也然宠不可常惟在得其机耳得其机则使之尽心死节以报将帅尽心死节而功不成未之有也太祖之宠将帅深得其道】
唐主作书谕南汉主以归欵於中国南汉主得书大怒答唐主甚不逊唐主以其书来上上始决意伐之九月己亥朔以潘美尹崇珂王继勲发诸州兵赴贺州城下甲辰诏周文王成王康王秦始皇汉高祖文帝景帝
武帝元帝成帝哀帝魏孝文西魏文帝後周太祖唐高祖太宗中宗肃宗代宗德宗顺宗文宗武宗宣宗懿宗僖宗昭宗二十七陵尝被发令有司备法服常服各一袭具棺重葬所在长吏致祭　癸丑王师遂围贺州城中人开门以纳王师　冬十月癸酉诏前代功臣烈士孙膑元稹等三十一人各置守冢户禁樵采　王师破南汉开建寨遂取昭州桂州　初契丹六万骑寇定州命判四方馆事田钦祚领兵三千御之上谓钦祚曰彼衆我寡但背城列阵以待之敌至即战勿与追逐钦祚与敌战浦城敌骑小却乘胜至遂城钦祚马中流矢而踣骑士王超以马授钦祚军复振自旦至晡杀伤甚衆北边传言三千打六万癸亥捷奏至上喜谓左右曰敌数犯边我以二十匹绢购一敌人首其精兵不过十万人止费我二百万匹绢则敌尽矣自是益修边备【富弼曰太祖置内藏库欲积绢以募敌人之首伟哉是谋若後世内积货财外严守备来则谨封疆而御之去则譬蚊虻而驱之敌人之势外无所得而内自困矣】
先是诏诸道举有德行者兹命学士院试问吏理而曹州所举人孔蟾所对稍优以蟾为章丘县主簿　是月王师克连州　十二月庚午翰林学士承旨户部尚书陶谷卒谷文翰冠一时自以久次意希大用上素薄之选置近辅未尝及谷谷不能平一日使其党因事风上言谷在词禁宣力甚多上笑曰我闻学士草制皆检前人旧本稍改易之此乃谚所谓依样画胡芦尔何宣力之有乎谷因作诗题翰林壁颇怨望上益薄之遂决意不用　王师长驱至韶州南汉人教象为阵每象载数十人皆执牙仗凡战必置阵前以壮军威王师集劲弩射之象奔踶乘者皆坠军遂大败遂取韶州
辛未开宝四年【南汉平唐国吴越漳泉奉正朔北汉广运四年】春正月王师克英雄二州　丙午诏诸道州县自今并不得更差摄官乙丑王师至马迳南汉主惧乃遣萧漼卓惟休奉表
诣军门乞降丁卯又遣其弟祯王保兴率国内兵来拒辛未王师至白田南汉主素服出降潘美承制释之遂入广州保兴初匿民间後乃获之有阉工百余辈盛服请见美曰是?人多矣吾奉诏伐罪正为此等命悉斩之美以露布告捷己丑至京师凡得州六十县二百十四户十七万二百六十三
【吕中曰以汴梁之地视江南为近视岭南为远何先远而後近耶盖闻刘鋹奢侈则曰吾当救此一方之民则先取南汉所以争民命江南亦有何罪但卧榻之侧岂容鼾睡则後收江南所以一天下】
三月诏前代帝王当给民奉陵者各增二户　前右监门卫将军赵玭既勒归私第不胜忿恚一日伺赵普入朝马前斥普短上闻之召玭及普於便殿面质其事玭大言诋普贩木规利先是官禁私贩秦陇大木普尝遣亲吏往市屋材聨巨筏至京师治第吏因之窃於都下贸易故玭以为言上怒诏问王溥等普当得何罪溥附阁门使奏云玭诬罔大臣上意顿解反诘责玭命武士挝之御史鞫於殿廷普力营救上乃特寛其罚扶出之责玭为汝州牙校　夏五月乙未有司以帛系鋹及其官属先献太庙太社上御明德门遣卢多逊宣诏诘责鋹鋹伏地待罪上释鋹罪并其官属祯王保兴等初议献俘之礼朝臣莫能知乃遣使就问吏部尚书致仕张昭昭卧病口占以授使者咸服其该博遂用之　六月初置市舶司於广州　诏御史中丞刘温叟中书舍人李昉等重定开元礼以国朝沿革制度附属之　初上征晋阳命密州防御使马仁瑀率衆巡边至上谷渔阳敌素闻其名不敢出明年羣盗起兖州贼首周弼尤凶悍自号长脚龙诏仁瑀掩击仁瑀领帐下十数人入泰山擒弼尽获其党鲁郊以宁庚辰徙仁瑀为瀛州防御使仁瑀兄子因醉误杀平民系狱当死民家自言非有憾也但过误耳愿以过失伤论仁瑀曰我为长吏而兄子杀人此乃恃势过横非过失也岂敢以己之亲而乱国法哉遂论如律　成都布衣罗居逋丧亲庐墓日诵佛书有芝草生甘露降守臣表其事於是以居逋为延长县主簿　刘鋹在国时多置酖以毒臣下一日上幸讲武池鋹先至诏赐巵酒鋹疑之捧杯泣曰臣承祖父基业拒违朝廷劳王师致讨罪固当死陛下不杀臣今见太平为大梁布衣矣愿延旦夕之命以全陛下生成之恩上笑曰朕推心置人腹安有此事令取鋹酒自饮之别酌以赐鋹鋹大慙顿首谢　上既平广南欲行报谢之礼秋七月甲午朔诏以冬至有事於南郊　乙未御史中丞刘温叟卒温叟为中丞十二年屡求解职上难其代及被病上知其贫遣中使就赐器币温叟性重厚方正事继母以孝闻五代以来言好古执礼者推温叟焉皇弟开封尹光义闻温叟清介尝遣府吏齎钱五百千遗之温叟不敢却贮厅事西舍令府吏封识乃去明年重午复送角黍纨扇所遣吏即前送钱者视西舍封识宛然吏还以告光义曰我送犹不受况他人乎乃命辇归府中他日光义因侍宴论当世名节士具道温叟辞钱事上叹赏久之温叟既卒上难其继曰必得纯厚如温叟者乃可命太子宾客边光范兼判御史台事居半岁始真为中丞
【吕中曰一中丞任之十二年及其且辛也则曰必纯厚如温叟乃可国初之不轻用人如此盖其始也择之精其终也任之久择之精则小人不得以滥其选任之久则君子举得以尽其职赵中令之相凡十一年郭进之守西山凡二十年李汉超之守关南凡十七年作坊至卑贱也而魏丕典之至十余年皆久任而成功也】
冬十月甲申诏两京诸道自十月後犯强窃盗不得预郊祀赦所在长吏当告谕下民无令冒法右补阙梁周翰上疏其略曰西蜀淮南荆潭桂广之地皆已为王土陛下诚能以三方所得之利减诸道租赋之入则庶乎德泽均而民力寛矣上嘉纳其言　十一月癸巳江南国主煜遣其弟从善来朝贡先是国主以银五万两遗宰相赵普普告於上上曰此不可不受但以书答谢少赂其使者可也普叩头辞让上曰大国之体不可自为削弱当使之勿测及从善入觐常赐外密赉白金如遗普之数江南君臣闻之皆震骇服上伟度他日上因出忽幸普第时吴越王俶方遣使遗普书及海物十瓶列庑下会车驾卒至普亟出迎弗及屏也上顾见问何物普以实对上曰此海物必佳即命啓之皆满贮瓜子金也普惶恐顿首谢曰臣未发书实不知此若知此当奏闻而却之上笑曰但受之无害彼谓国家事皆由汝书生耳因命普谢而受之　河决澶州东汇于郓濮坏民田　戊午亲享太庙始用绣衣卤簿己未合祭天地於南郊大赦蠲开宝元年以来逋租　初上择伪蜀亲兵习弓马者百余辈为川班内殿直廪赐优给与御马直等於是郊礼毕行赏上以御马直扈从特命增给钱人五千而川班内殿直不得如例乃相率击登闻鼓陈乞上怒遣中使谓之曰朕之所与即为恩泽又安有例哉命斩其妄诉者四十余人余悉配隶许州骁捷军其都校皆决杖降职遂废其班时内臣有左飞龙使李承进者逮事後唐上问曰庄宗以英武定中原享国不久何也承进曰庄宗好畋猎务姑息将士每出次近郊禁兵卫卒必控马首告儿郎辈寒冷望与捄接庄宗即随其所欲给之盖威令不行赏赉无节也上抚髀叹曰二十年夹河战争取得天下不能用军法约束此辈纵其无厌之求以兹临御诚为儿戏朕今抚养士卒固不吝惜爵赏苟犯吾法惟有劒耳
壬申开宝五年【江南吴越漳泉奉正朔北汉广运五年】春正月丁酉禁民铸铁为佛像浮屠及人物之无用者上虑愚民多毁农器以邀福故禁之　上既平广南即欲经理江南郑王从善入贡遂留之国主大惧是月始损制度下令称教宫殿悉除去鸱吻　闰二月壬辰权知贡举扈蒙奏合格进士京兆安守亮等十一人诸科十七人上召对於讲武殿下诏放榜新制也　癸巳以江南进奉使李从善为泰寜节度使赐第京师国主虽外示畏服修藩臣之礼而内实缮甲募兵隂为战守计上使从善致书风国主入朝国主不从但增岁贡　夏四月上按岭南图籍州县多而户口少命潘美王明度地并省以便民甲午初废白州及常乐州　五月丙寅诏废岭南道媚川都先是刘鋹募兵能采珠者二千人号媚川都於是潘美等言采珠危苦之状上亟命降诏罢之　辛未河大决澶州濮阳县壬申命曹翰往塞之上谓曰霖雨不止又闻河决朕信宿以来焚香上祷於天若天灾流行愿在朕躬勿施於民翰顿首拜曰宋景公一发善言灾星为之退舍今陛下忧民如是必不能为灾也上又谓宰相曰霖雨不止朕日夜焦劳罔知所措得非时政所关使之然耶赵普对曰陛下临御以来忧勤庶务有弊必去闻善必行至於苦雨为灾乃是臣等失职上曰朕又思之恐掖庭幽闭者衆昨令徧籍後宫凡三百八十余人因告谕愿归其家者具以情言得百名悉厚赐遣之普等皆称万岁　河又决大名府朝城县河南北诸州皆大水　陕州言民范义超周显德中以私怨杀同里常古真家十二人古真年少脱走得免至是长大擒义超诉於官有司引赦当原上曰岂有杀一家十二人而可以赦论乎命斩之　六月庚寅河决阳武县汴水决郑州宋州戊申发诸州兵士及丁夫凡五万人塞决河命曹翰护其役未几河所决皆塞是月下诏曰近者澶濮数州霖雨荐降洪河为患朕以屡经决溢重困黎民凡搢绅多士草泽之伦有素习河渠之书深知疏道之策若为经久可免重劳并许诣阙上书附驿条奏朕当亲览用其所长时东鲁逸人田告者着纂禹元经十二篇上闻之召见询以治水之道善其对将授以官告固辞父年老求归奉养诏从之　秋七月永庆公主尝衣贴绣铺翠襦入宫中上谓曰汝当以此与我自今勿复为此饰主笑曰此所用翠羽几何上曰不然主家服此宫闱戚里必相效京城翠羽价高小民逐利展转贩易伤生寖广实汝之由汝生长富贵当念惜福岂可造此恶业之端主慙谢主因侍坐与皇后同言曰官家作天子日久岂不能用黄金装肩舆乘以出入上笑曰我以四海之富宫殿悉以金银为饰力亦可办但念我为天下守财耳岂可妄用古称以一人治天下不以天下奉一人苟以自奉养为意使天下之人何仰哉当勿复言【吕中曰剏业之君後世所奉以为轨范也宫闱之地四方所视以为仪刑也一人之奢俭者虽微而关於千万世者为甚大致谨於服色者虽小而关於千万里者为甚远可不谨哉】
先是大理正内黄李符知归州转运司制置有不合理者符即上言上嘉之秩满归阙上以京西诸州钱币不登八月癸巳命符知京西南面转运事书李符到处如朕亲行八字赐之令揭於大旗常以自随符前後条奏便宜凡百余条其四十八事皆施行着於令　禁玄象器物天文图?七曜历太乙雷公六壬遁甲等不得藏於私家有者并送官　冬十月癸卯诏功德使与左街道籙刘若拙集京师道士试验其学业未至而不修饰者皆斥之若拙蜀人自号华盖先生善服气年九十余不衰步履轻疾每水旱必召於禁中设坛塲致祷其法精密上甚重之　十一月癸亥禁释道私习天文地理是岁大饥　初上问宰相赵普曰儒臣有武干者何
人普以知彭州左补阙辛仲甫对乃徙仲甫为四川兵马都监於是召见面试射上曰汝见王明乎朕已用为刺史汝颇忠淳若公勤不懈不日亦当为牧伯也仲甫顿首谢　上因谓普曰五代方镇残虐民受其祸朕今选儒臣干事者百余分治大藩纵皆贪浊亦未及武臣一人也既而有司命仲甫检视民田上曰此县令职耳即令吏部铨择官代之
【吕中曰以酷吏主财则取民必峻以武夫主刑则用法必严此太祖所以命儒臣主财士人典狱也知所以培国脉而重民命欤】
癸酉开宝六年【江南吴越漳泉奉正朔北汉广运六年】春二月丙申运京师米二万石赈曹州饥民　辛丑以着作佐郎陆光范为在京粮料使太濮寺丞赵巨川为西京粮料使国初承旧制用三司大将领粮料之职於是改任京官　三月辛酉新及第进士雍丘宋准等十人诸科二十八人诣讲武殿谢上以进士武济川三传刘睿材质最陋应对失次绌去之济川翰林学士李昉乡人也昉时权知贡举上颇不悦会进士徐士廉等击登闻鼓诉昉用私情取舍非当上乃令贡院籍终场下第者并准以下及士廉等各赐纸札别试诗赋命李莹侯陟等为考官乙亥上御讲武殿亲阅之得进士二十六人士廉与焉又五经开元礼三礼三传三史学究明法诸科九十九人皆赐及第又赐准钱二十万以张宴会责昉为太常少卿　禁铜钱不得入蕃界及越江海至化外　夏四月乙酉诏诸州考试官令长吏精选僚属有才学公正者充知贡举与考试官同看详义卷定其通否即驳放不得优假虚至终塲申禁私荐属举人募告者其赏有差举人勒还本贯重役永不得入科场　辛丑翰林学士卢多逊等上所修开宝通礼二百卷义纂一百卷并付有司施行是日遣卢多逊为江南生辰国信使多逊至江南得其臣主懽心及还舣舟宣化口使人白国主曰朝廷重修天下图经史馆独阙江南诸州愿各求一本以归国主亟令缮写送与之於是江南十九州之形势屯戍远近户口多寡多逊尽得之矣归即言江南衰弱可取状上嘉其谋始有意大用　戊申诏参知政事薛居正监修梁後唐晋汉周五代史　知制诰王佑等上重定神农本草二十卷上制序摹印以颁天下　五月上知堂吏擅中书权多为奸赃欲更用士人而有司所选终不及数遂召旧任者刘仲华等四人面加戒励令复故岁满无过与上县令稍有愆咎重寘其罚
【吕中曰创业之世多责实守成之世多虚文覆试之法欲无一士之不实劝农之诏欲无一民之不实籍记人才欲无一官之不实拺汏骄脆欲无一兵之不实也以庆历元佑之盛而杜衍之任怨吕大防之尽忠且欲汰吏而不可得况若士若民若兵若官乎是虚文之习难革故也】
甲戍以殿中侍御史钜野冯炳为侍御史知杂判御史台事上留意听断专事钦恤御史大理官属尤加选择尝召炳谓曰朕每读汉书见张释之于定国治狱天下无寃民此所望於汝也赐金紫以勉之　六月辛卯召京百司吏七百余人见於便殿上亲阅试勒归农者四百人　初雷德骧责商州司户参军刺史颇宾礼之及奚屿知州希宰相意至则倨受庭参德骧不能堪出怨言屿闻之怒有言德骧尝为文讪朝廷屿因召德骧与语濳遣吏绐德骧家人取得之即械系德骧具事以闻上贷其罪削籍徙灵武德骧子有邻意赵普实挤排之日夜求所以报普者上始有疑普意矣壬寅诏参知政事吕余庆薛居正陞都堂与宰相同议政事赵普之为政也专廷臣多疾之上初听赵玭之诉欲逐普既止卢多逊在翰廷因召对数毁短普且言普尝以隙地私易尚食蔬圃广第宅营邸店夺民利自李崇矩罢上於普稍有间庚戍复诏薛居正吕余庆与普更知印押班奏事以分其权　易州言刺史贺惟忠卒惟忠性刚颇知书洞晓兵法有方略在易州葺治亭障抚士卒能得其心每乘塞用兵所向无敌名震北塞十余年间不敢寇边民皆赖之　八月草泽黄德芳上修河利害辛卯赐德芳同学究出身　甲辰左仆射兼门下侍郎平章事赵普罢为河阳三城节度使同平章事普独相凡十年沈毅果断以天下事为己任上倚信之故普得成其功尝欲除某人为某官不用明日复奏之又不用明日又奏之上怒裂其奏投於地普顔色自若徐拾奏归补缀明日复进之上悟乃可其奏後果以称职闻又有立功当迁官上素嫌其人不与普力请与之上怒曰朕故不与迁官将奈何普曰刑以惩恶赏以酬功古今之通道也且刑赏者天下之刑赏非陛下之刑赏也岂得以喜怒专之上弗听起普随之上入宫普立於宫门良久不去上卒从其请一日大宴雨骤至上不悦雨良久不止上怒形於辞色左右皆震恐普因奏言外间百姓政望雨时雨难得百姓各欢喜乞令乐官就雨中奏技上大悦终宴普临机制变能回上意类此尝设大瓦壶於视事阁中中外表疏普意不欲行者必投之壶中束緼焚之其多得谤咎殆由此也
【吕中曰赵中令相太祖之功在於收藩镇之权迟幽蓟之伐其再相太宗之功在於上彗星之疏谏北伐之书而金匮一书尤宗庙社稷之大计也然自唐以来宰相入见必命坐大政事则面议之自余号令除拜赏刑废置但入熟状画可降出即行之国初三相自以前朝旧臣稍存形迹每事具劄子进呈至普独以天下为己任故为政专所以啓雷德骧父子之谤也自是以後居正义伦不过方重靖介自守之相尔】九月吏部侍郎参知政事吕余庆以疾求解职丁卯
罢为尚书左丞薛居正为门下侍郎枢密副使沈义伦为中书侍郎并平章事天平节度使石守信兼侍中归德节度使高怀德忠武节度使王审琦并加同平章事卢多逊为中书舍人参知政事楚昭辅为枢密副使辛未殿前都虞候杨义为殿前都指挥使自韩重贇罢殿前都指挥使凡六年不除授於是以命义　冬十一月少府监致仕卢亿有高识恶其子多逊所为尝曰赵普元勲也而小子毁之祸必及我我得早死不及见其败幸也十二月庚子亿以忧卒　女真遣使来贡马　是岁卢多逊知制诰扈蒙张澹以见行长定循资格及泛降制书考正违异削去重复补其阙漏参详议取悠久可用之文为长定格三卷循资格一卷制勑一卷起请条一卷书成上之颁为永式自是铨综益有伦矣
【吕中曰既罢岁月序迁法而复颁循资格既命陶谷定选法而又命吏部取选人堪升擢者上之诚以资格固不可拘亦不可废也以资格用人者有司之法以不次用人者人主之权尝考国初有为小官而其望已足为卿相至其久也亦卒为之自铨法一严无有流品无有贤否资深者序进格到者次迁然王安石章子厚之徒破资格用小人又不若李公沆王公旦谨守资格之为有得也】
甲戍开宝七年【吴越漳泉奉正朔江南只称甲戍北汉广运七年】春二月壬辰庆州言刺史姚内斌卒内斌在庆州踰十年边人畏伏目为姚大虫言其虓勇如虎也　四月丙午命贾黄中检视广南民田黄中廉直平恕远人便之　监察御史刘蟠受诏於庐舒等州巡茶蟠乘羸马伪称商人抵民家求市民家不疑出茶与之即擒置於法　秋七月江南国主知上有南伐意遣使愿受封策上不许复遣梁迥使焉迥从容问国主曰朝廷今冬有柴燎之礼国主盍来助祭国主唯唯不答迥归上始决意伐之初江南人樊若水举进士不中第遂谋北归先钓鱼采石江上以小舫载丝绳其中维南岸而疾棹抵北岸以度江之广狭凡数十往反而得其丈尺之数遂诣阙自言有策可取江南戊辰召若水为赞善大夫且遣使诣荆湖如若水之策造大舰及黄黑龙船数千艘将浮江以济师也九月癸亥命曹翰领兵先赴荆南丙寅复命曹彬李汉琼田钦祚同领兵继之又命潘美刘遇梁迥等同领兵赴荆南　冬十月江南国主遣其弟从镒入贡上留之不报　曹彬与诸将入辞上谓彬曰南方之事一以委卿切勿暴掠生民务广威信使自归顺不须急击也且以匣劔授彬曰副将而下不用命者斩之潘美等皆失色自王全斌平蜀多杀人上每恨之彬性仁厚故专任焉闰十月己酉曹彬等入池州先是上遣郝守濬自荆南以大舰载巨竹絙并下朗州所造黄黑龙船於采石矶跨江为浮梁或谓江阔水深古未有浮梁而济者乃先试於石牌口丁巳曹彬等及江南兵战於铜陵败之　庚申知制诰史馆修撰扈蒙上言昔唐文宗每开延英召大臣论事必命起居舍人执笔螭坳以纪时政後唐明宗亦命端明殿学士及枢密直学士轮修日历送史馆近朝以来此事都废帝王言动莫得而书缘宰相以漏泄为虞无因肯说史官以踈远是隔何由得闻望自今凡有裁制之事优恤之言发自宸衷可书简册者并委宰臣及参知政事每月轮知抄録以备史官撰习诏从之　甲子监修国史薛居正等上所修五代史百五十卷明日上谓宰相曰昨观新史见梁太祖暴乱丑秽之迹乃至如此宜其旋被贼虐也　十一月诏移石牌镇浮梁於采石矶系缆三日而成不差尺寸王师过之如履平地　契丹边臣贻知雄州孙全兴书请和全兴以闻上命全兴答书许之
【吕中曰和非中国得已之计也然和出於彼则和可坚和出於我则和易败太祖当南征北伐之始而契丹复与太原相援以汉高帝处此必有平城之忧唐太宗处此必有借助之举惟太祖专任边将来则拒之去则御之且未尝遣一骑以出境亦未尝命一使以通和必待其边臣贻书而後命边臣以答之必待其来聘有礼而後遣通和之使以报之其得中国之体矣景德之和所以久而宣和之和所以败者以景德之和在彼而宣和之和在我也】
乙亥开宝八年【是岁江南平吴越漳泉奉正朔北汉广运八年】春正月乙酉上谓宰相曰古之为君鲜能正身自致无过之地朕常夙夜畏惧防非窒欲庶几以德化人之义如唐太宗受人谏疏直抵其失曾不愧耻岂若不为之而使下无间言哉为臣者或不终其名节而?於不义盖忠信之薄而获福亦鲜斯可戒矣　庚寅曹彬等进攻金陵初次秦淮舟楫未具潘美下令曰美提骁勇数万人战必胜攻必取岂限此一衣带水而不径渡乎遂率所部先济王师随之江南兵大败　二月甲子上谓宰臣曰年谷丰登人物繁盛若非上天垂佑何以及此所宜共思济给振举阙政庶成开泰之基也　丁卯命王佑扈蒙梁周翰雷德骧并权同知贡举戊辰上御讲武殿覆试王佑等所奏合格举人王式等因语之曰向者登科名级多为势家所取致塞孤贫之路甚无谓也今朕躬亲临试以可否进退尽革畴昔之弊矣式等皆顿首谢於是内出诗赋题试得进士王嗣宗以下三十人诸科三十四人　三月上性寛仁多恕尚食供膳有蝨缘食器旁谓左右曰勿令掌膳者知尝读尧典叹曰尧舜之世四凶之罪止从投窜何近代宪纲之密耶盖有意於措刑也故自开宝以来犯大辟非情理深害者多贷其死　夏四月教坊使卫德仁以老求外官且援同光故事求领郡上曰用伶人为刺史此庄宗失政岂可效之耶宰相拟上州司马上曰上佐乃士人所处资望甚优亦不可轻授此辈但当於乐部迁转耳乃命为太常寺太乐署令
【富弼曰古之执伎於上者出乡不得与士齿太祖不以伶官处士人之列止以太乐令授之在流外之品所谓塞僭滥之原】
【吕夷简曰帝王尊异后族恩宠戚里优厚亲幸以金帛富之可也赏赐厚之可也惟不使求官爵亲政事挠刑法我太祖不许卫德仁领郡则曰用伶人为刺史此乱世之事不与王继恩枢密使则曰内官不可使居权要职太宗不许戚里於秦陇市木则曰恐坏天下法制真宗不许赵自化领遥郡刺史则曰非朝廷旧典抑秦国之请则曰州县之任系国家之公议违保吉之奏则曰有司自有常典斯可谓存天下之公抑亲幸之私非聪明圣智之主孰能行之三圣之德於是超禹汤而齐尧舜也】
五月江南国主自出巡见王师列栅城外旌旗满野始惊惧　六月甲子彗出柳长四丈晨见东方西南指历舆鬼距东凡十一舍八十三日乃灭　秋七月江南捷书累至羣臣称贺从镒即奉表请罪上嘉其得礼命李穆送从镒还其国手诏促国主来降且令诸将缓攻以待之九月谋遣使入贡求缓兵道士周惟简者国主召之为给事中与徐铉同使京师冬十月己亥朔铉及惟简赴阙铉居江南以名臣自负欲以口舌驰说存其国大臣亦先白上言铉博学有才辩宜有以待之上笑曰第去非尔所知也既而铉朝於廷仰而言曰李煜无罪陛下兵出无名煜以小事大如子事父未有过失奈何见伐上曰尔谓父子者为两家可乎铉不能对　遣王仁珪焦继勲同修洛阳宫室上始谋西幸也　十一月徐铉及周惟简还江南未几国主复遣入奏辛未对於便殿乞缓兵以全一邦之命其言甚切至上与反覆数四铉声气愈厉上怒因按劔谓铉曰不须多言江南亦有何罪但天下一家卧榻之侧岂容他人鼾睡乎铉惶恐而退仍各厚赐遣还上数因使者谕彬以勿伤城中人若犹困闘李煜一门切无加害於是彬忽称疾不视事诸将皆来问疾彬曰余之疾非药石所愈须诸公共为信誓破城日不妄杀一人则彬之病愈矣诸将许诺乃相与焚香约言既毕彬即称愈乙未城?彬整军成列至其宫城国主乃奉表纳降彬既入金陵申严禁暴之令士大夫赖彬保全各得其所仓廪府库委转运使许仲宣按籍检视彬一不问师旋舟中惟图籍衣衾而已十二月己亥朔江南捷书至凡得州十九军三县一百有八户六十五万五千六十有五群臣皆称贺上泣谓左右曰宇县分割民受其祸思布声教以抚养之攻城之际必有横罹锋刃者此实可哀也即诏出米十万石赈城中饥民
【富弼曰太祖之爱民深矣王师平一方而不为喜盖念民无定主当乱世则为强者所胁及中国之盛反以兵取之致有横遭锋刃者遂至於感泣也推是仁心而临天下宜乎致太平之速】
先是上尝召吴越进奏使任知果令谕旨於其王俶曰元帅克毗陵有大功竢平江南可暂来与朕相见即当复还不久留也丁卯俶请赴长春节朝觐诏许之丙子开宝九年【吴越漳泉奉正朔北汉广运九年】春正月辛未曹彬遣郭守文奉露布以江南国主李煜及其子弟官属等来献徐铉从煜至京师上召见铉责以不早劝煜归朝铉对曰臣为江南大臣而国灭亡罪固当死不当问其他上曰忠臣也事我如事李氏又责张洎曰汝教李煜不降使至今日因出帛书示之乃王师围城洎所草召江上救兵蜡弹内书也洎顿首请死曰书实臣所为也今得死臣之分也辞色不变上奇之谓曰卿大有胆朕不罪卿今事我无替昔之忠也乙亥以李煜为右千牛卫上将军封违命侯　庚辰诏幸西京将以四月有事於南郊　二月己亥羣臣奉表请加尊号曰一统太平上曰燕晋未复遽可谓一统太平乎不许　庚戍以宣徽院使曹彬为枢密使领忠武节度使枢密领节度自彬始山南东道节度使潘美为宣徽北院使节度领宣徽自美始赏江南之功也彬归自江南诣阁门进榜子云奉勑差往江南勾当公事回时人嘉其不伐始彬之行上许彬以使相为赏及还语彬曰今方隅尚有未服者汝为使相品位极矣肯复力战耶且徐之更为我取太原因密赐钱五十万彬怏怏而退至家见布钱满室乃叹曰好官亦不过多得钱尔何必使相也上爱惜爵位不妄与人类此凡以检校官兼中书令侍中同平章事并谓之使相
【吕中曰人言汉高帝善将将者以不吝爵赏故也然当天下未定而信越诸人爵己王矣一旦固陵之会不至则不免裂数千里以封之此高帝有杀诸将之心矣国初平江南之功至大然寜赐以数十万钱而靳一使相盖品位已极则他日有功何以处之此终太祖之世而无叛将也】
【林德慎曰曹彬之平江南吝一使相而不授非食言也虑其品位之极而不吾用也狄青之平岭南欲予以枢密而终辍非忘功也虑其名位之极无以为他日赏也】
己未吴越王俶及其子惟濬等入见崇德殿宴长春殿先是车驾幸礼贤宅案视供帐之具及至即诏俶居之宠赉甚厚　上初即位召供备库副使魏丕谓曰作坊久积弊尔为我修整之即授作坊副使丕在职甚尽力上讨泽潞维扬下荆广收川陕征河东平江南皆先期谕旨令治兵器无不精办三月己巳以丕领代州刺史仍典作坊所造兵器每旬一进上亲阅之列五库以贮之寻又分作坊为南北别置弓弩院　上将西幸留惟濬侍祠遣俶归国先是羣臣皆有章疏乞留俶而取其地上不从於是命取一黄复以赐俶封识甚固戒俶曰途中宜密观及啓之则皆羣臣乞留俶章疏也俶益感惧既归每视事功臣堂一日命徙坐於东偏谓左右曰西北者神京在焉天威不违顔咫尺俶岂敢寜居乎益以乘舆服玩为献制作精巧每修贡必列於庭焚香而後遣之　丙子车驾发京师辛未上至西京庚子合祭天地於南郊初雨弥月不止及期始晴霁以讫成礼都民垂白者相谓曰我辈少经乱离不图今日复观太平天子仪卫有泣下者上生於洛阳乐其土风尝有迁都之意始议西幸起居郎李符上书陈八难左右厢都指挥使李怀忠乘间言大梁根本安固已久不可动摇上亦弗从晋王言迁都非便上曰迁河南未已久当迁长安王叩头切谏上曰吾将西迁者无他欲据山河之胜而去冗兵循周汉故事以安天下也王又言在德不在险上不答王出上顾左右曰晋王之言固善今姑从之不出百年天下民力殚矣丙午车驾发洛阳宫辛亥至东京
【吕中曰国初所以不都关中而都汴者以灵武燕蓟之地未复也然洛与汴皆河南之土洛之险犹可恃而汴则无险可畏也欲为四方有事之备则当都洛阳高城深池坚甲重兵以杜诸夏不虞之备伐北夷深入之谋若已都汴则不得不以守四夷为说此我太祖所以有都西京之议也然都汴固不得已都西京亦不得已也使太祖收灵夏复燕蓟则必都长安矣】
初李煜既降诸城守皆相继归顺独江州不降诏曹翰率兵讨焉自冬讫夏死者甚衆丁丑始拔之翰发怒屠城死者数万人翰因请载庐山东林寺五百铁罗汉像归至頴川新造佛舍遂调发巨舰十余艘尽载金帛置铁像於其上时号为押纲罗汉　六月己亥以頴州团练使曹翰为桂州观察使仍判頴州赏平江南之功也晋王光义性仁孝上雅锺爱间谓近臣曰晋王龙行
虎步且生时有异必为太平天子福德非吾所及也秋八月丁未命伐北汉　武宁节度使兼中书令王全斌卒全斌轻财重士不求显赫之誉寛而容衆军旅乐为之用其黜居外郡几十年怡然自得识者多之【富弼曰王全斌有大功可掩其罪也太祖以诸国未平恐将帅恃功为过故抑全斌等以立国法及事宁之後追赏前勲此真得驾驭英雄之术也】
冬十月癸丑上崩於万岁殿　先是上不豫壬子夜大雪上召晋王光义延入大寝属以後事宦官宫妾悉屏之左右皆不得闻但遥见烛影下晋王时或离席若有所逊避之状既而上引柱斧?地大声谓晋王曰好为之俄而上崩时漏下四鼓矣宋后见晋王愕然遽呼曰吾子母之命皆托於官家晋王泣曰共保富贵勿忧也甲寅太宗即位改名炅乙卯大赦天下令缘边禁戢
戍卒毋得侵挠外境羣臣有所论列并许实封表疏以闻必须面奏者阁门使即时引对风化之本孝弟为先或不顺父兄异居别籍者御史台及所在纠察之先皇帝创业垂二十年事为之防曲为之制纪律已定物有其常谨当遵承不敢踰越咨尔臣庶宜体朕心
【龟监曰孟子曰以天下与人易为天下得人难我太祖金戈铁马间关以有天下不付之璿源衍庆之诸王而乃授之太平福德之天子是不以天下自私而欲为天下得人之仁也元城先生曰太祖用心尧舜之心也舜之协尧禹之承舜我太宗独无是心乎窃观即政之初年尝语大臣曰先帝以勤劳定天下凡军国机务边防制置咸得之矣但遵守旧规不得辄易噫善继人之志善述人之事愚於斯言见之】
宰相薛居正加左仆射沈义伦加右仆射参知政事卢多逊为中书侍郎平章事枢密使曹彬加同平章事枢密副使楚昭辅为枢密使　宰臣薛居正上大行皇帝陵名曰永昌诏恭依　以齐州防御使李汉超为云州观察使判齐州仍护关南屯兵洺州防御使郭进领应州观察使判邢州兼西山巡检　国初并益广南各僭大号荆湖江表止通贡奉西戎北狄皆未宾服太祖垂意将帅分命汉超及进等控御西北其家族在京师者抚之甚厚所部州县筦榷之利悉与之恣其回图贸易免所过征税许令召募骁勇以为爪牙凡军中事悉听便宜处置每来朝必召对命坐赐以饮食锡赉殊异遣还由是边臣皆富於财得以养士用间洞见番夷情状时有寇钞亦能先知预备设伏掩击多致克捷故终大祖世无西北之忧诸叛以次削平武功盖世斯乃得壮士以守四方推赤心置人腹中之所致也　时瀛州防御使马仁瑀监霸州军仁瑀虽兄事汉超而多自肆由是二将交恶上恐生边衅即遣使齎金帛赐汉超及仁瑀令置酒讲解寻徙仁瑀知辽州汉超在齐州凡十七年为政简易吏民信爱尝诣阙请立碑颂德诏太子率更令徐铉为之文与士卒絶甘分少及其死军中皆流涕进守西山凡二十年在洺州日城四面悉令种柳濠中杂植荷芰蒲苇後益繁茂州人见之有泣者曰此郭公所种也　诏诸道转运使各察举部内知州通判监临物务京朝官等以三科第其能否政绩尤异者为上恪居官次职务粗治者为中临事弛慢所莅无状者为下岁终以闻将大行诛赏焉
【吕中曰转运置於乾德本以摠利权耳而兼纠察官吏自此始厥後有判官有副使又有提点刑狱皆所以纠察官吏此汉部刺史职也本朝之监司以台省寺监为之虽宰臣侍从为帅亦许弹劾此我宋三百余年无藩镇之患者盖以此也】
【又曰信矣监司之职其一道守令之观望欤故监司志於守廉则留犊还珠郡有贤太守矣驯雉鸣琴邑有贤令尹矣监司志於律贪则望风解印自甘遁迹者矣故人私恩难庇二天者矣此我太宗特重转运以察官吏者所以不轻於用人也】
十一月己巳翰林学士李昉上大行皇帝谥曰英武圣文神德庙号太祖　十二月甲寅太宗御乾元殿受朝大赦改元太平兴国元年　丁巳以枢密直学士贾琰为三司副使三司置副使自琰始　是岁高丽国人金行成始入学於国子监
宋史全文卷二

[book_title]卷三
钦定四库全书
宋史全文卷三
宋太宗一
丁丑太平兴国二年春正月丙寅命礼部员外郎贾黄中左补阙程能左赞善大夫冯瓒分掌左藏三库先是货泉与金帛通掌岁久储蓄盈羡始命分之黄中寻出知昇州尝案行府廨见一室扃鐍甚固命发钥视之得金宝数十匮计其价直数万万乃李氏宫阁中遗物即表上之上曰非黄中廉恪则亡国之宝将污法而害人矣赐钱二十万　上初即位以疆宇至远吏员益衆思广振淹滞以资其间阙顾侍臣曰朕欲博求俊乂於科场中非敢望拔十得五止得一二亦可为致治之具矣於是礼部上所试合格人名戊辰上御讲武殿内出诗赋题覆试进士赋韵平仄相间依次用命翰林学士李昉扈蒙定其优劣为三等得河南吕蒙正以下一百九人庚午覆试诸科得二百七人并赐及第又诏礼部阅贡籍得十五举以上进士及诸科一百八十四人并赐出身九经七人不中格上怜其老特赐同三传出身凡五百人皆先赐緑袍鞾笏锡宴开宝寺上自为诗二章赐之唐时礼部放榜之後醵饮於曲江号曰闻喜宴上命中使典领供帐甚盛第一第二等进士并九经授将作监丞大理评事通判诸州同出身进士及诸科并送吏部免选优等注拟初资职事判司簿尉宠章殊异历代所未有也薛居正等言取人太多用人太骤上意方欲兴文教抑武事弗听及蒙正等辞召令陞殿谕之曰到治所事有不便於民者疾置以闻或曰太祖之幸洛阳也洛阳人张齐贤献下并汾富民封建敦孝举贤太学籍田选良吏惩奸谨刑十策太祖召见便坐问之齐贤以手画地条陈太祖善其四策齐贤坚执其余策皆善太祖怒令卫士曳出及还语上曰我幸西京惟得一张齐贤耳我不欲遂官爵之汝异时可收以自辅也於是齐贤举进士上决欲置之高等而有司第其名适在数十人後上不悦乃诏进士尽第二等及九经凡一百三十人悉与超除盖为齐贤故也　庚辰诏以美名易禁军旧号铁骑曰日骑控鹤曰天武龙骑曰龙卫虎捷曰神卫　二月江南置监铸铜钱废李煜旧用铁钱初右监门卫率府副率王继勲分司西京残暴愈甚强市民家子女以备给使小不如意即杀而食之以槥椟贮骨出弃野外女侩及鬻棺者出入其门不絶民甚苦之而不敢告上在藩邸颇闻其事及即位会有诉者亟命户部员外郎知杂事雷德骧往鞫之继勲具伏所杀婢百余人乙卯斩继勲并女侩八人於洛阳市长夀寺僧惠广尝同食人肉上令先折其胫然後斩之民皆称快　三月香药库使高唐张逊建议请置榷易局　庚寅知江州周述言卢江白鹿洞学徒常数千百人乞赐九经使之肄习诏国子监给本仍传送之　夏四月甲寅契丹遣耶律敞等来助葬　太祖晏驾诏翰林学士户部侍郎李昉兼判太常寺昉归语其子宗谔等曰堂吏不知典故岂有为丞郎而判寺乎近者窦仪判大理寺崔颂判国子监此盖失之久矣宗谔因问凡制敕所出必自宰相今言堂吏不知典故何也昉曰命官判寺宰相必不经心惟堂吏举近例使押字尔昉又言自太祖临御以来百司吏艰於选补後进者多不习故事由是台省旧规渐成废坠云　五月庚午命起居舍人辛仲甫使於契丹契丹主问曰闻中朝有党进者真骁将如进之比凡几人仲甫对曰名将甚多如进鹰犬之材何可胜数契丹主颇欲留之仲甫曰信以成义义不可留有死而已契丹主知其秉节不可夺厚礼遣还上曰仲甫远使絶域练逹机宜可谓不辱君命若更得如仲甫数人朕何患也　己卯祔太祖神主於太庙庙乐曰大定之舞以孝明皇后王氏配　闰七月有司上诸州所贡闰年图　八月上初即位以高保寅知怀州怀州故隶河阳时赵普为节度使保寅素与普有隙手疏乞罢节镇领支郡之制乃诏怀州直隶京长吏得自奏事於是虢州刺史诉保平军节度使杜审进阙失事诏右拾遗李瀚往察瀚因言节镇领支郡多俾亲吏掌其关市颇不便於商贾滞天下之货望不令有所统摄以分方面之权尊奬王室亦强干弱枝之术也始唐及五代节镇皆有支郡太祖平湖南始令潭朗等州直属京长吏得自奏事其後大县屯兵亦有直属京者兴元之三泉是也上纳瀚言天下节镇无复领支郡者矣　九月上属意戎事每朝罢亲阅禁卒命筑讲武台於城西之杨村辛亥大阅上与羣臣等登台而观命天武左厢都指挥使崔翰分布士伍南北绵亘二十里建五色旗以号令将卒望其所举为进退之节每按旗指纵则千乘万骑周旋如一甲兵之盛近代无比上甚悦赐翰金带　国子监主簿郭恕先决杖配隶登州恕先即忠恕也初责乾州司户参军秩满去官遂不复仕纵放岐雍陕洛之间或踰月不食盛夏暴日中无汗大寒凿冰而浴人皆异之尤善画得其画者藏以为宝上雅闻恕先名召为国子监主簿赐赉甚厚令於太学判定历代字书内侍押班窦神兴尝馆之恕先美须髯一日忽尽拔去神兴惊问其故恕先曰聊以效颦耳神兴大怒白上以恕先无检局放纵败度恕先益纵酒谤讟上怒故及於祸恕先行至临邑谓部送吏曰我逝矣因掊地为穴度可容面俯窥焉而卒藁葬道左後将改葬但得其衣衾盖尸解云　十一月镇安节度使马军都指挥使党进出为忠武节度使进掌禁卫凡十一年尝徼巡京师闾巷间有蓄奇禽异兽者进或见必命左右取而放之骂曰买肉不供父母反饲禽兽乎尝为杜重威家奴重威子孙贫贱进月分俸钱给之人亦以此称焉
戊寅太平兴国三年春正月己酉命翰林学士李昉等修太祖实録直学士院汤悦等修江表事迹　建隆初三馆所藏书库及平诸国尽收其图籍凡八万余卷诏置三馆二月朔赐名崇文院　诏凿池引金水河注之遂名池曰金明　夏四月乙卯召华山道士真源丁少微至阙少微善服气引年与陈?齐名然少微志尚清洁抟嗜酒放旷虽居室密迩未尝往来少微以金丹巨胜南芝玄芝等献上留数月遣还　己卯平海节度使陈洪进上表献所管漳泉二州得县十四户十五万一千九百七十八兵一万八千七百二十七　五月吴越王俶上表献所管十三州一军凡得县八十六户五十五万九百八兵十万五千三十六　命范旻权知两浙诸州事钱氏地狭民衆赋敛苛暴旻至悉条奏请蠲除之诏从之　李光叡卒子继筠嗣　六月上注意治本深惩賍吏己巳诏自太平兴国元年十月乙卯以後京官幕职州县官犯赃除名配诸州者纵逢恩赦所在不得放还已放还者有司不得叙用　九月甲申朔上御讲武殿覆试礼部合格人进士加论一首自是常以三题为准得渤海胡旦以下七十四人乙酉得诸科七十人并赐及第始赐宴於迎春苑授官如二年之制故事礼部惟春放榜至是秋试非常例也　诏自今广文馆及诸州府礼部试进士律赋并以平仄依次用韵　冬十月司农寺丞孔宜知星子县回献所为文上召见问以孔子世嗣擢右赞善大夫袭封文宣公辛酉诏免袭封文宣公家租税　上初即位幸左藏库视其储积语宰相曰此金帛如山用何能尽先帝每焦心劳虑以经费为念何其过也於是分左藏北库为内藏库并以讲武殿後封桩库属焉改封桩库为景福内库初太祖制置封桩库欲赎幽蓟会晏驾不果　十一月乙未亲享太庙丙申合祭天地於南郊御丹凤楼大赦受册尊号於乾元殿国初以来南郊四祭及感生帝皇地祗神州凡七祭并以四祖迭配上即位但以宣祖太祖更配於是合祭天地始奉太祖升侑焉　十二月乙丑幸讲武台观飞仙军人发机石射连弩上将伐北汉先习武事也庚午腊有司请备冬狩之礼上从之因谓左右曰老子云驰骋畋猎令人心发狂夏书曰外作禽荒为人上者不得不戒历观前代多惑於此而致丧败朕今顺时蒐狩为民除害非敢以为乐也　是冬诸州贡举人并集会将亲征河东罢之自是每间一年或二年乃置贡举是岁初置文思院
己卯太平兴国四年春正月上初即位谓齐王廷美曰太原我必取之及议致讨召枢密使曹彬问曰我今举兵卿以为何如彬曰国家兵甲精锐人心忻戴若行吊伐如摧枯拉朽耳何有不可哉上意遂决　乙未宴潘美等於长春殿上亲授方略以遣之时刘鋹及淮海王俶武寜节度使陈洪进等皆与鋹因言朝廷威灵及远四方僭窃之主今日尽在座中旦夕平太原刘继元又至臣率先来朝愿得执梃为诸国降王长上大笑赏赐甚厚鋹诙谐类此　癸卯新浑仪成司天监学生张思训所创也置文明殿东南之钟鼓楼以思训为浑仪丞旧制日月昼夜行度皆人所运转新创成於自然尤为精妙　二月甲子车驾发京师三月庚辰朔驻跸於镇州夏四月车驾发镇州幸太原乙亥幸连城视攻城诸洞时李汉琼率衆先登矢集其脑又中指伤甚犹力疾上促召至幄殿视其创傅以良药上欲亲幸洞屋中劳士卒汉琼泣曰晋阳孤垒危若累卵诸将用命战士贾勇矢石注洞屋如雨陛下奈何以万乘之尊亲往临之若不听臣请先死上乃止五月壬午幸城南上谓诸将曰翌日重午当食於城中癸未督诸将急攻左仆射致仕马峯以病卧家舁入见北汉主流涕以兴亡谕之北汉主上表纳欵甲申迟明刘继元率其官属素服纱?待罪台下诏释之顾谓淮海国王钱俶曰卿能保一方以归於我不致血刃深可嘉也北汉平凡得州十军一县四十一户三万五千二百二十兵三万命刘保勲知太原府以继元为右卫上将军彭城郡公
【龟监曰太原违命前有刘钧後有继元反侧变诈太祖尝赫斯怒而整其旅矣念汉祀之血食开刘钧之生路何恕耶寜不得太原毋失吾将士何寛耶至太宗则不可以寛恕屡纵之也於是令边郡治攻具焉於是幸讲武台习武事焉东南厎定之时北伐之意决矣曹彬曰可吾从之薛居正曰不可吾不之从曰曹翰尔智勇无双其当城北面曰郝守濬尔技巧精严其理城西面天子又亲驾六师以从之鼓行而前士气百倍身被八创变甚亟矣而许均争雄足贯两矢势若殆也而荆嗣贾勇蠢尔范超当城之坤一驾而授首孱尔郭万超当城之乾再驾而请命自是汾晋之民有生意矣诗曰广文之声卒其伐功吾於平太原见之】
会继元降人人有希赏意上将遂伐契丹取幽蓟诸将皆不愿行然无敢言者殿前都虞候崔翰独奏曰此一事不容再举乘此破竹之势取之甚易时不可失也上悦即命枢密使曹彬议调发屯兵六月庚申车驾北征丁卯上躬擐甲胄率兵次岐沟契丹东易州刺史刘禹以州降戊辰上次涿州判官刘元德以城降庚午迟明次幽州城南秋七月甲申上以幽州城踰旬不下士卒疲顿转输回远复恐契丹来救遂诏班师乙巳车驾至自范阳初刘继业为继元扞太原城东南面颇杀伤王师及继元降继业犹据城苦战上素知其勇欲生致之令中使谕继元俾招继业继元遣亲信往继业乃北面再拜大恸释甲来见上喜慰抚之甚厚复姓杨氏止名业寻授左领军卫大将军八月丁巳以业为郑州防御使　李继筠卒弟继捧立　初武功郡王德昭从征幽州军中尝夜惊不知上所在或有谋立王者会知上处乃止上闻不悦及归以北征不利久不行太原之赏议者皆谓不可於是德昭乘间入言上大怒曰待汝自为之赏未晩也德昭惶恐还宫自刎上闻之惊悔往抱其尸大哭曰痴儿何至是耶追封魏王谥曰懿　九月丁亥初置王子侍读以左赞善大夫杨可法为之　庚寅户部郎中侯陟为谏议大夫权御史中丞权中丞始此契丹大入寇镇州都干辖云州观察使刘延翰率衆
御之崔彦进潜师蹑敌後李汉琼及崔翰亦领兵继至先是上以阵图授诸将俾分为八阵赵延进谓翰等曰主上委吾等边事盖期於克敌耳今敌骑若此而我星布其势悬絶彼若乘我将何以济不如合而击之可以决胜违令而获利不犹愈於辱国乎翰等以擅改诏旨为疑李继隆曰兵贵适变安可以预料为定违诏之罪继隆请独当之於是分为二阵前後相副士衆皆喜三战大破之冬十月庚午捷闻手诏褒之　十一月辛卯以建州邵武县为邵武军　辛丑初西南夷不供朝贡寇钞边境刑部郎中许仲宣为西川转运使亲至大渡河谕其逆顺示以威福夷人皆率服为岭南转运使江表用兵军中须索百端仲宣皆豫储蓄无缺曹彬怪之及攻城须用陶器数万事分给攻城卒然灯自照仲宣已预料置如其数付之他物类此　十二月诏改司寇参军为司理参军以司寇院为司理院令於选部中选历任清白能折狱辨讼者为之
庚辰太平兴国五年春正月上既平太原遂观兵范阳得汾燕蓟之马凡四万二千余匹国马增多乃诏於景阳门外新作四廐名曰天驷监左右各二以左右飞龙使为左右天廐使闲厩使为崇仪使内廐马既充牣始分置诸州牧养　庚寅以程羽为文明殿学士　二月京西转运使程能上言诸道州府民事徭役者未尝分等虑有不均欲望下诸路转运司差官定为九等上四等户令充役下五等户并与免役令转运使躬亲详定勿复差官　闰三月甲寅上御讲武殿覆试权知贡举程羽等所奏合格进士得铜山苏易简以下百一十九人又得诸科五百三十人并分第甲乙赐宴始有直史馆陪坐之制唐有勑赐及第以表特恩开宝以来御试中第一者皆称之其文臣有不由科第者四因献文别试以勑赐进士及第或赐御前进士及第又有同进士及第士出身之目其後复赐史进士及第仍附是年第一等进士之下　夏四月有赵国昌者求应百篇举癸未上亲试之出杂题二十字令各赋五篇篇八句逮至日旰仅成数十首率无可观上以此科久废特赐及第戊子襄州言襄阳县民张巨源五世同居内无异?
诏旌表门闾巨源尝习刑名书特赐明经及第　六月己亥以江州白鹿洞主明起为蔡州褒信县主簿白鹿洞在庐山之阳常聚生徒数百人李煜割善田数十顷廪给之选太学之通经者日为诸生讲诵於是起建议以其田入官故爵命之白鹿洞由是渐废矣　知邕州侯仁宝上疏言交州主帅被害其国乱可以偏师取之上大喜秋七月丁未以仁宝为交州路水陆转运使孙全兴郝士濬陈钦祚崔亮为邕州路兵马都部署刘澄贾湜王僎为廉州路兵马部署水陆并进讨　冬十一月诏巡北边壬子发京师戊午驻跸於大名府雄州言契丹皆遁去　开宝末右补阙窦偁为开封府判官与推官贾琰同事上琰便佞能先意希旨偁尝疾之上与诸王宴射琰侍上侧颇称赞德美词多矫诞偁叱之曰贾氏子巧言令色岂不愧於心哉坐皆失色上亦为之不乐至是上思见偁促召至行在癸亥以偁为北部郎中时方议北征偁因抗疏请还都牧养士马徐为後图上悦其言及至自大名以偁为枢密直学士偁仪之弟也　十二月甲戍畋近郊因以阅武赐禁军校及卫士襦袴时禁盗猎有战士获麞违令当死上曰我若杀之後世必谓我重兽而轻人释其罪　丁丑以郑州防御使杨业领云州观察使仍判郑州知代州事业自鴈门之役契丹畏之每望见业旗即引去主将屯边者多疾之或潜上谤书斥言其短上皆不问封其书付业【富弼曰昔魏将乐羊征中山平之及还见其君所收谤书三箧方知将帅立功不难但人君信任为难尔将帅专阃外权擅行威福人岂无嫉之者嫉之则谤自生既有谤言闻之於君惑之则疑其将将被疑未有立功者此乐羊所以感叹其事自後帝王非聪明睿智之主少有不惑谤言者其明不能及魏国之君也杨业本河东降将太宗得之信任不疑每纳谤书一一付业使边将安心以立事其过魏国之君矣】
上因契丹遁去遂欲进取幽州命宰相问李昉扈蒙等以事之可否昉等上奏请申戒羽卫旋斾京师善养骁雄精加训练严敕边郡广积军储讲习武经缮修攻具竢府藏之充溢洎闾里之富完朞岁之间用师未晚上深纳其说即下诏南归上既还京师议者皆言宜速取幽蓟左拾遗直史馆张齐贤上疏其略曰圣人举事动在万全百战百胜不若不战而胜若重之谨之戎虏不足吞燕蓟不足取自古疆场之难非尽由戎狄亦多边吏扰而致之若缘边诸寨抚御得人但使峻垒深沟畜力养锐以逸自处寜我致人李牧所以称良将於赵用此术也所谓择卒未如择将任力不及任人如是则边鄙寜边鄙寜则辇运减辇运减则河北之民获休息矣臣又闻家六合者以天下为心岂止争尺寸之土角戎狄之势而已是故圣人先本而後末安内以养外人民本也夷狄末也中夏内也夷狄外也是知五帝三王未有不先根本者也尧舜之道无他广推恩於天下之民尔推恩者何在乎安而利之民既安利则戎狄敛衽而至矣伏望审择通儒分路采访有伪命日赋敛苛重者改而正之因而利之使赋税可经久而行天下诸州有不便於民事委长吏闻奏使天下耳目皆知陛下之仁戴陛下之惠此以德怀远以惠利民则幽燕窃地之丑沙漠偷生之衆禽之与屈总在术内尔
【讲义曰一王恢而啓三十年穷兵之祸一王韶而贻数千里流血之毒自古疆场之难非尽由夷狄齐贤之论其知本矣然齐贤徒知契丹未可伐而不知燕蓟在所当取岂惟齐贤不之知虽赵普田锡王禹偁亦不之知也盖燕赵之所当取者有二一则中国之民?於左衽二则中国之险移於夷狄燕蓟不收则河北之地不固河北不固则河南不可高枕而卧也特太宗之时未有其机耳】
辛巳太平兴国六年春正月乙巳诏曰百里之长字民之要官也今县邑广而阙员多选曹拘以常调历年未满非所以振淹恤惠吾民也适变通方宜从新制其令诸路转运使下所属州令长吏择见任判司簿尉之清廉明干者具以名闻当驿召引对授以知县之任焉【吕源曰出宰百里最近於民祖宗勤恤民隐故详择宰令必引对亲视才否而授之虽一命初仕亦临轩顾问臣已释於前矣况乎百里之重乎】
诏诸道转运使察访部内官吏有履行着闻政术尤最及文学茂异者各举二人　三月岐王德芳薨【太祖之次子】夏五月旱　大赦　六月薛居正薨赠大尉中书令
谥文惠居正风度环伟操行方正为相任寛简不苛察士君子以此多之其妻悍妬不生育惟吉养子也行检不正上临其丧问不肖子安在惟吉伏丧侧惊愧不敢起尽革故态後委以大藩所至称治　秋九月乙未朔日有食之　交州行营言破贼军万五千衆於白藤江口於是侯仁宝率前军先进贼诈降以诱仁宝仁宝信之遂为所害时诸军冒炎瘴多死者转运使许仲宣驰奏仁宝战没且乞班师不待报即分屯诸州开库赏赐给其医药乃上章自劾诏书嘉纳之遣使就劾澄等会王僎病死澄与贾湜并戮於邕州市全兴伏诛陈钦祚郝士濬崔亮皆责授团练刺史
【吕源曰太平兴国五年七月孙全兴等平交州庚戍全兴等辞赴岭南诏引进使梁迥供帐於玉津园饯之呜乎全兴等以小官奉使恩礼既隆责任益重数路劳费以供是役两界赤子?於兵刃者不知多少之数也全兴不能体国乃与侯仁宝校毫厘之利有彼我之分遂无成功悞国大事偿之一死不为过也】
诏诸州大狱长吏不亲决胥吏旁缘为奸追捕证左滋蔓踰年而狱具自今长吏每五日一虑囚情得者即决之上不欲天下有滞狱乃建三限之制大事四十日中事二十日小事十日不须追捕而易决者不过三日时既取太原范阳未下上怒不赏平晋之功中外莫敢言锡因入辞直进封事言军国要机一朝廷大体四略曰顷岁平太原逮兹二载未赏军功请因郊祀行之此要机之一也交州瘴海之地得之如获石田愿无屯兵以费财此大体之一也迩来官废其职给事中不过封驳遗补不贡直言起居郎舍人不得升陛纪言动御史不弹奏左右丞今尚阙员中书舍人虽掌书命未闻访之以事集贤院虽有书籍而无职官秘书省虽有职官而无图籍愿择材而任之各司其局此大体之二也朝廷辟西苑广御地而尚书无本厅郎曹无本局九寺三监狭室萧然礼部试士或就武成王庙是岂太平之制望别修省寺用列职官此大体之三也又每於衢路见囚荷铁枷於法所无去之可矣此大体之四也上嘉其言降诏褒谕仍赐钱五十万或谓锡今宜少晦以远谗忌锡曰事君之诚惟恐不竭矧天植其性岂以一赏可夺耶　解田锡言职出为河北南路转运副使时卢多逊专政羣臣章表不先禀多逊则有司不敢通锡为左拾遗尝献平戎歌多逊许之始得进御又谏官上章必令阁门吏依常式云不敢妄陈利便希望恩宠贻书多逊请谏官免书状多逊不悦出之
【吕源曰田锡在太宗朝鲠慨言事而太宗亲赐玺书与之委曲辨论周悉如此宜其感激而愈坚其操藴也既擢为知制诰因岁旱言事忤旨出知陈州及事真宗益以规画献替为己任虽死不改其节以此受人主异知至使人主聚集前後章疏自收置一漆匣以遗仁宗锡虽亡久矣而名不灭身没之後又受知於嗣圣可谓不负其所学也】
太子太保赵普奉朝请累年卢多逊益毁之欝欝不得志会如京使柴禹锡等告秦王廷美骄恣将有隂谋窃发上召问普普对曰臣愿备位枢轴以察奸变上於宫中访得普前所上章并发金匮遂大感悟召普谓曰人谁无过朕不待五十已尽知四十九年非矣辛亥以普为司徒兼侍中始太祖传位於上昭宪顾命也或曰昭宪及太祖本意盖欲上复传之廷美而廷美将复传之德昭故上即位亟命廷美尹开封德昭授贵州防御使实称王子皆缘昭宪及太祖意也德昭既不得其死德芳相继夭絶廷美始不自安寖有邪谋他日上尝以传国意访之赵普普曰太祖已误陛下岂容再误耶於是普复入相廷美遂得罪凡廷美所以得罪则普之为也十一月改武德司为皇城司上尝遣武德卒察远方事有至汀州者知州王嗣宗执而杖之缚送阙下因奏曰陛下不委任贤俊而猥信此辈为耳目窃为陛下不取上大怒遣使械嗣宗下吏削秩既而怒解嘉嗣宗直节令迁其官　亲飨太庙辛亥合祭天地於圜丘大赦御乾元殿受册尊号先是有秦再思者上书愿勿再赦且引诸葛亮佐蜀数十年不赦事上颇疑之以问赵普普曰国家开创以来其存彛制三岁一赦所谓其仁如天尧舜之道刘备区区一方用心无足师法上然其对赦宥之之文遂定　十二月先是诸州犯罪之人皆锢送阙下於道路非理而死者十常六七张齐贤上言罪人至京请择清强官虑问若显负沈屈则量罚本州官吏自今令只遣正身家属别竢朝旨齐贤又言刑狱繁简乃治道弛张之本州县胥吏皆欲多禁系人或以根穷为名恣行追扰租税逋欠至少而禁系累日遂至破家请自今外县罪人令五日一具禁放数白州州狱别置历委长吏捡察三五日一引问疏理每月具奏下刑部阅视有禁人多者即奏遣朝官驰往决遣若事涉寃诬故为淹滞则降黜其本州官吏或终岁狱无寃滞则刑部给牒得替日较其课旌赏之齐贤勤究民弊务存寛大行部遇投诉者或召至传舍榻前与语多得其情伪江南人久益称之
壬午太平兴国七年春正月壬寅诏翰林学士承旨李昉等详定士庶车服丧葬制度付有司颁行违者论其罪　二月以给事中侯陟右正谏大夫王明同判三司同判三司自陟明始　夏四月以枢密直学士窦偁中书舍人郭贽参知政事太宗谓偁曰汝自揣何以至此偁曰陛下念藩邸之旧臣出於际会上曰非也乃汝面折贾琰赏卿之直耳　普复相多逊益不自安普屡讽多逊令引退多逊贪权固位不能自决会普廉得多逊与秦王廷美交通事遂以闻丙子诏文武常参官集议朝堂太子太师王溥等奏多逊及廷美顾望呪诅大逆不道丁丑诏削夺多逊官爵并家属流崖州廷美勒归私第多逊赴贬所食於道傍逆旅有妪颇能言京邑旧事多逊曰妪自何来乃居此妪颦蹙曰我本中原士大夫家有子任某官卢某作相令枉道为某事吾子不能从其意卢衔之中以危法尽室窜南荒未周岁骨肉相继沦没惟老身流落山谷彼卢相者妬贤怙势恣行无忌终当南窜幸未死间或可见之耳多逊默然趣驾去
【吕中曰多逊相则赵普出赵普入则多逊贬大臣相倾之风已芽蘖於此然卢邪而赵正当时邪犹未足以胜正耳】
五月甲戍亲録禁囚赵普等以上察见微隐相率称贺上尝谓赵普曰朕每读书见古帝王多自尊大深拱严凝谁敢犯顔言事若不降请接纳则是自蔽聪明或喜赏怒刑岂能归天下之心哉普曰帝王若赏罚无私内外无间上求其理下竭其诚驯致太平不为难事上又问治民之道复有何术普曰陛下恤念生民每闻利病无不即日施行古圣王爱民之心止於此矣　赵普以秦王廷美谪居西洛非便教知开封府李符言廷美不悔过怨望乞徙边郡以防他变丙辰降廷美为涪陵县公房州安置　李继捧来朝献四州地其弟继迁叛去八月廷美既出房州赵普恐李符漏其言乃坐符府
中用刑不当癸亥责为寜国军司马　冬十月上尝谓侍臣曰朕每读老子至佳兵不祥之器圣人不得已而用之未尝不三复以为规戒王者虽以武功克定终须用文德致治朕每退朝不废观书意欲酌前世成败而行之以尽损益也　幸金明池阅习战　行乾元历十二月戊午朔日有食之　是岁契丹明扆死子隆绪立　高丽王伷死　先是桐庐县刁衎上疏言淫刑酷法非律文所载者望诏天下悉禁止之上览疏甚悦降诏褒答焉
癸未太平兴国八年春正月弥德超因乘间以急变闻於上云枢密使曹彬得士衆心又巧诬以他事上颇疑之戊寅彬罢为天平节度使兼侍中　以东上合门使开封王显为宣徽南院使德超为北院使并枢密副使上召显谓曰卿世非儒门少罹兵乱必寡学问今典掌万机固无暇博览羣书命左右取军戒三篇赐显曰读此亦可免於面墙矣
【富弼曰大臣不知学术则暗於大体王显一武人虽以才力任用为枢密使太宗虑其不学不能晓适变之事故以军戒授之使知贤者行事也】
孔承恭言仪制令有云贱避贵少避长轻避重去避来望令於要害处设木刻其字庶可兴礼让而厚风俗诏行其言　三月以右谏议大夫同判三司宋琪为左谏议大夫参知政事始分三司各置使王明为盐铁使陈从信为度支使郝正为户部使　诸王及皇子府置咨议翊善侍讲官　上亲试举人擢长沙王世则以下百七十五人并赐及第诸科百十七人出身赐宴琼林苑後为定制　张齐贤初除转运使辞日上面命曰江南多出铜为朕密经营之齐贤乃访得江南承旨丁钊历指饶信?州山谷产铜鈆锡之所又求前代铸法惟饶州永平监用唐开元钱料肉好周郭精妙坚实可久由是定取其法岁铸三十万贯凡用铜八十五万斤鈆三十六万斤锡十六万斤齐贤即诣阙面陈其事诏可之夏四月上尝览福建版籍谓宰相曰陈洪进止以漳
泉二州赡数万衆无名科敛民所不堪比朝廷悉已蠲削民皆感恩朕亦不觉自喜　上尝作戒谕辞二付合门一以戒京朝官受仕於外者一以戒幕职州县官丁未令合门於朝辞日宣旨朂励仍书其辞於治所屋壁遵以为戒　初弥德超诬曹彬事成期得枢密使及为副使大失望一日诟王显等曰汝辈当断头我度上无执守为汝辈所眩惑显等告其事上怒壬子德超除名并亲属流琼州德超始因李符宋琪之荐得事上及符贬德超屡称其寃会德超败上恶其朋党令徙符岭表卢多逊之流崖州也符白赵普朱崖虽远在海中而水土颇善春州稍近至者必死不若令多逊处之普不答至是即以符知春州岁余卒　上悟彬无他待之愈厚临朝累日不怿从容谓赵普曰朕以听断不明几败大事夙夜循省内愧於心普对曰陛下知德超才干而任用之察曹彬无罪而昭雪之有劳者进有罪者诛物无遁情事至立断此所以彰陛下圣明也虽尧舜何以过此上由是释然　八月太祖初以扈蒙之言诏卢多逊録时政月送史馆多逊讫不能成书於是右补阙直史馆胡旦复言五代自唐以来中书枢密院皆置时政记每月编修送史馆周显德中宰相李谷又奏枢密院置内庭日历自後因循废阙史臣无凭撰集望令枢密院依旧置内庭日历委文臣任副使者与学士轮次记録送史馆上采其言辛亥诏自今军国政要并委参知政事李昉撰録枢
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:42:43-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>