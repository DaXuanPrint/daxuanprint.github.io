<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,春秋别典叙,辑春秋别典凡例,春秋别典卷一,春秋别典卷二,春秋别典卷三,春秋别典卷四,春秋别典卷五,春秋别典卷六,春秋别典卷七,春秋别典卷八,春秋别典卷九,春秋别典卷十,春秋别典卷十一,春秋别典卷十二,春秋别典卷十三,春秋别典卷十四,春秋别典卷十五,春秋别典跋,春秋别典。【四库本】全文在线阅读,春秋别典。【四库本】全文在线下载,大玄古籍书库">
<meta name="description" content="十五卷。明薛虞畿撰。书前自序称尝阅往牒，见春秋君臣往迹，不下千事，散见百家，皆三氏所未录。间或微掇其端，而未究其绪，存其半而不采其全。所以作者略仿《左传》之例，分十二公以统其世，稽三传人名以系其事。书目后跋文由虞畿之弟虞宾所作，称书未脱稿其兄不幸下世，虞宾特广阅博览参互考订，削繁补缺而成书，可见此书实系薛氏兄弟合著而成。全书十五卷，旧无刊本，《四库全书》所录系朱彝尊家藏抄本，各条之末未书明出于何书，盖明人之习使然。然此书网罗繁富，颇足以广见闻，亦有一定参考价值。_春秋别典 【四库本】_全文在线阅读_春秋别典 【四库本】_全文在线下载_大玄古籍书库">
<title>春秋别典 【四库本】_薛虞畿_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">春秋别典 【四库本】</span> <br/>
          作者： <span class="inputVal" id="bkauthor">薛虞畿</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]97199</span> <br/>
          说明： <span class="inputVal" id="bkdec">十五卷。明薛虞畿撰。书前自序称尝阅往牒，见春秋君臣往迹，不下千事，散见百家，皆三氏所未录。间或微掇其端，而未究其绪，存其半而不采其全。所以作者略仿《左传》之例，分十二公以统其世，稽三传人名以系其事。书目后跋文由虞畿之弟虞宾所作，称书未脱稿其兄不幸下世，虞宾特广阅博览参互考订，削繁补缺而成书，可见此书实系薛氏兄弟合著而成。全书十五卷，旧无刊本，《四库全书》所录系朱彝尊家藏抄本，各条之末未书明出于何书，盖明人之习使然。然此书网罗繁富，颇足以广见闻，亦有一定参考价值。</span> <br/>
          封面： <span class="inputVal" id="bkimg">Z_6389.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]春秋别典 【四库本】
[book_author]薛虞畿
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]97199
[book_dec]十五卷。明薛虞畿撰。书前自序称尝阅往牒，见春秋君臣往迹，不下千事，散见百家，皆三氏所未录。间或微掇其端，而未究其绪，存其半而不采其全。所以作者略仿《左传》之例，分十二公以统其世，稽三传人名以系其事。书目后跋文由虞畿之弟虞宾所作，称书未脱稿其兄不幸下世，虞宾特广阅博览参互考订，削繁补缺而成书，可见此书实系薛氏兄弟合著而成。全书十五卷，旧无刊本，《四库全书》所录系朱彝尊家藏抄本，各条之末未书明出于何书，盖明人之习使然。然此书网罗繁富，颇足以广见闻，亦有一定参考价值。
[book_img]Z_6389.jpg


[book_title]提要
【臣】等谨按春秋别典十五卷明薛虞畿撰前有虞畿自序不署年月称尝阅注牒见春秋君臣往迹不下千事散着百家皆三氏所未録间或防掇其端而未究其绪存其半而不采其全因不自度畧仿左例分十二公以统其世稽三人名以系其事凡十五卷末又其弟虞宾防称先仲氏辑春秋别典未脱稿而不幸下世不无挂甲漏乙年代倒置之病故特广阅博搜参互考订世悬者更数殊者析删其繁复者十一苴其阙畧者十三云云则此书乃虞畿兄弟二人相续而成也旧无刋板此本为朱彛尊家所藏有康熈辛巳十月彛尊题字惜其抄撮具有苦心惟各条之末不疏明出何书明人之习大都若是所讥诚中其病然网罗繁富颇足以广见闻要亦博洽之一助也虞畿序自署曰粤瀛彞尊防称其字里通志不载莫得其详虞宾防中称其仲字列章缝治博士家言盖广东诸生也考胡恂潮州府志曰薛虞畿字舜祥海阳人初为诸生后弃去隠韩山之麓以农圃自娱郡长吏欲致之凿垣而遁着有聴雨蓬稿云云当即其人又考潮州在梁为东阳州后改曰瀛州与粤瀛之称亦合惟志不言其有此书疑偶未见耳虞畿序又称书目凡例列在左方令卷首有凡例七条而无书目则传写者佚之矣乾隆四十三年六月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]春秋别典叙
昔仲尼作经口授弟子左丘明惧其妄意失真乃推论本事作内传复采诸国名物作外传盖侈哉博乎其纪事也已观周篇尝载孔子将作春秋与丘明乗如周观书于周史归而作经丘明作传若是乎其于二百四十年之迹盖目覩而备言之也恶有所谓别典哉今考其书或先经而始或后经而终辨理者依合异者错皆彬彬乎条分胪布井犹伍两焉公糓后出谈经不覩史记耳而传之堇堇什一二耳然旧史遗文无闗圣笔左氏捐而不録者邮众刘知几亦谓丘明纪载当世得十之四岂非深慨乎记事之未周欤不佞尝阅往牒见春秋君臣迹醇雅奇衺不下千事散着百家皆三氏所弗録间或微掇其端而未究其绪存其半而不掇其全见辄觖之因不自度畧仿左例分十二公以统其世稽三传人以系其事年不尽攷而附诸人人不尽知而援诸事防稽互证务极恢闳幽章纎巨兼收咸纪盖庶几哉疑于旧史遗文之犹在焉尝僭自谓言畧成乎一家功可禆于三氏题之曰春秋别典殊三传也荀悦有言曰立典有五志焉一曰达道义二曰彰法式三曰通古今四曰着功勋五曰表贤能呜呼典无当于五志奚取于典也哉或者曰拾金者汰沙掇珠者捐蚌三氏有作皆镠铣也夜光也子何用矻矻沙蚌是营哉且也无闗于圣经何必春秋耶不佞谓不然匠石不遗轮囷医师不弃溲勃为取用者众也且相梨可以充品吹竹可以间声前锋后距兵之所以万全也左验置对狱之所以平反也春秋旣曰刑书何厌乎具两造哉比事属辞岂尽无取尔耶况镜古可以观今也轨前可以循后也准得可以形失也典皆有焉凡十五卷书目凡例列在左方粤瀛后学薛虞畿识

[book_title]辑春秋别典凡例
凡辑事尽春秋匪春秋之年事无辑也起隐尽哀一如左氏间详晋大曲沃赵保晋阳虽逾二百四十年之外为晋主夏盟宜详始卒从左例也
凡辑曰别典匪别弗提左氏内外公糓檀弓旣列于经家传户诵无用取焉诸子百氏希于闻见搜罗殆备义取翼传不妨僻左也
凡辑主分年年据三传或人可年系则随年引经或传有其人则因人系事马史世家不无同异用列分注以资攷索
凡覇盛桓文烈称管晏自非孔氏谁不道之二氏有述桓景独备若槩録着斯亦繁矣畧加铭黄唯存驯雅
凡事取实録不列寓言郑圃濠梁仅存可防耳凡史载事辑史例也标仅及事言因事见耑言弗録也
凡辑萃百家事多错见此详彼畧甲工乙拙要在防提事必不遗文资简要

[book_title]春秋别典卷一
鲁隠公【元年己未在位十一年周平王四十九年】
晋昭侯立封文侯弟成师于曲沃曲沃邑大于翼【翼昭侯邑也】成师号为桓叔靖侯庶孙栾賔相桓叔时年五十八矣好德晋国之众皆附焉君子曰晋之乱其在曲沃矣末大于本而得民心不乱何待七年晋大臣潘父弑其君昭侯而迎曲沃桓叔桓叔欲入晋晋人发兵攻桓叔桓叔败还归曲沃晋人共立昭侯子平为君是为孝侯诛潘父
鲁隠公初立卾侯六年卒【孝侯子也】曲沃庄伯【桓叔子也】闻晋鄂侯卒乃兴兵伐晋周平王使虢公将兵伐曲沃庄伯庄伯走保曲沃晋人共立鄂侯子光是为哀侯【隠五年见传】哀侯三年曲沃庄伯卒子称代立是为曲沃武公哀侯八年晋侵陉庭【桓二年见传】陉庭与曲沃武公谋九年伐晋于汾旁虏哀侯晋人乃立哀侯子小子为君是为小子侯小子元年曲沃武公使韩万杀所虏晋哀侯曲沃益强晋无如之何晋小子四年曲沃武公诱晋小子杀之周桓王使虢仲伐曲沃武公武公入于曲沃乃立晋哀侯弟缗为晋侯晋侯二十八年齐桓公始覇曲沃武公伐晋侯缗灭之尽以其寳器赂献于周厘王厘王命曲沃武公为晋君列为诸侯于是始并晋地而有之曲沃武公已即位三十七年矣更号晋武公始都晋国后二年卒子献公佹诸立【晋曲沃始终详矣春秋之世晋覇主也有国始自曲沃故特详之与左互有详畧】
燕缪侯七年鲁隠公元年也十八年卒子宣侯立宣侯十三年卒子桓侯立桓侯七年卒子庄公立庄公十二年齐桓公始覇十六年与宋卫共伐周惠王惠王出奔温立惠王弟頽为周王十七年郑执燕仲父而纳惠王于周二十七年山戎来侵齐桓公救燕遂北伐山戎而还燕公送齐桓公出境因割燕所至地予燕使燕共贡天子如成周时职使燕复修召公之法三十三年而卒【燕事三传希见特详之】
秦文公时陈仓人猎得兽若彘不知名牵以献之逢二童子童子曰此名为媦常在地中食死人脑即欲杀之柏捶其首媦亦语曰二童子名陈寳得雄者王得雌者覇陈仓人乃逐二童子化为雉上陈仓北阪为石秦祠之【平王东封秦襄公为诸侯襄公卒子文公立立四十四年是为鲁隠公元年穆公始见经】秦文公时雍南山有大梓树文公伐之輙有大风树生合不断时有一人病夜往山中闻有语树神曰秦若使人被髪以朱丝绕树伐汝汝得不困耶树神无言明日病人语文公如其言伐树断中有一青牛出走入丰水中其后牛出丰水中使骑击之不胜有骑堕地复上髪觧牛畏之入不出故置旄头
秦文公东猎汧渭之间卜居之而吉文公梦黄虵自天下属地其口止于鄜衍文公问史敦史敦曰此上帝之征君其祠之于是作鄜畤用三牲郊祭白帝焉作鄜畤后九年文公获若石云于陈仓北阪城祠之其神或嵗不至或嵗数来来也常以夜光辉若流星从东南来集于祠城则若雄鸡其声殷殷野鸡夜雊以一牢祠命曰陈寳
秦文公出猎获黑龙此其水德之应瑞于是秦更命河曰德水
秦宁公二年徙居平阳遣兵伐荡社三年与亳战亳王奔戎遂灭荡社【宁公鲁隠公八年立据史年表云史作灵公】
宋宣公有太子与夷十九年宣公病让其弟和曰父死子继兄死弟及天下通义也我其立和和亦三让而受之宣公卒弟和立是为穆公【隠三年经书宋穆公卒】
鲁桓公【元年庚午在位十八年周桓王九年】
楚伐随随曰我无罪楚曰我蛮夷也今诸侯皆为叛相侵或相杀我有敝甲欲以观中国之政请王室尊吾号随人为之周请尊楚王室不听还报楚三十七年楚熊通【楚武王名】怒曰吾先鬻熊文王之师也早终成王举我先公乃以子男田令居楚蛮夷皆率服而王不加位我自尊耳乃自立为武王与随人盟而去于是始开濮地而有之五十一年周召随侯数以立楚为王楚怒以随背已伐随武王卒师中而兵罢【按左桓六年楚伐随八年随少师有宠楚伐随秋随及楚平庄四年楚武王卒】
陈厉公娶蔡女蔡女与蔡人乱厉公数如蔡淫厉公所杀桓公太子免之三弟长曰跃中曰林少曰杵臼共令蔡人诱厉公以好女与蔡人共杀厉公而立跃是曰利公【按左桓五年陈侯鲍卒于是陈乱文公子佗杀太子免而代之公疾病而乱作国人分散故再赴佗立兵属周王战繻葛陈氏无鬬心是以败逾年蔡人杀佗见经不称爵十有二年经书八月壬辰陈侯跃卒即厉公与史谓佗为厉公异】
厉公佗者陈文公少子也其母蔡女文公卒厉公兄鲍立是为桓公桓公与佗异母及桓公病蔡人为佗杀桓公鲍及太子免而立佗为厉公厉公既立娶蔡女蔡女淫于蔡人数归厉公亦数如蔡桓公之子林怨厉公杀其父与兄乃令蔡人诱厉公而杀之林自立是为庄公故陈完不得立为陈大夫厉公之杀以淫出国故春秋曰蔡人杀陈佗罪之也庄公卒弟杵臼立是为宣公宣公十一年杀其太子御防御防与完相爱恐祸及已完奔齐【庄二十二年】完卒諡为敬仲仲生穉孟夷敬仲之如齐以陈氏为田氏田穉孟夷生湣孟庄田湣孟庄生文子须无田文子事齐庄公晋之大夫栾盈作乱于晋来奔齐齐庄公厚客之晏婴与陈文子谏庄公弗听文子卒生桓子无宇无宇有力事齐庄公有宠无宇卒生武子开与厘子乞事齐景公为大夫其収赋于民以小斗受之其粟予民以大斗行隂德于民景公弗禁由是田氏得齐众家益彊民思田氏【陈完始卒备此】
郭君出郭【郭即虢○十年夏虢叔出奔虞】谓其御者曰吾渇欲饮御者进清酒曰吾饥欲食御者进干脯粱糗曰何备也御者曰臣储之曰奚储之御者曰为君之出亡而道饥渇也曰子知我且亡乎御者曰然曰何不以谏也御者曰君喜道谀而恶至言臣欲进谏恐先郭亡是以不谏也郭君作色而怒曰吾所以亡者诚何哉御转其辞曰君之所以亡者太贤曰夫贤者所以不存而亡者何也御者曰天下无贤而独贤是以亡也伏轼而叹曰嗟乎夫贤者如此乎于是身倦力解枕御膝而卧御自易以备踈行而去身死中野为虎狼所食
公子彭生乗鲁侯胁之公薨于车【十八年】竪曼曰贤者死忠以振疑百姓寓焉智者究理而长虑身得免焉今彭生二于君无尽言而谀行以吾君使吾君失亲戚之礼命又力威吾君之祸以搆二国之怨彭生其得免乎祸理属然夫君以怒遂祸不畏恶亲闻容昏生无丑也岂及彭生而能止之哉鲁若有诛必以彭生为说二月鲁人告曰寡君畏君之威不敢宁居来修旧好礼成而不反无所归咎请以彭生除之齐人为杀彭生以谢于鲁
鲁庄公【元年戊子在位三十二年周庄王三年】
楚文王伐邓使王子革王子灵共招菜二子出采见老丈载畚乞焉不与而夺之王闻之令皆拘二子将杀之大夫辞曰取畚信有罪然杀之非其罪也君若何杀之言卒丈人造军而言曰邓为无道故伐之今君公之子而夺吾畚无道甚于邓呼天而号君闻之羣臣恐君见之曰讨有罪而横夺非所以禁暴也恃力虐老非所以教幼也爱子弃法非所以保国也私二子灭二行非所以从政也丈人舎之矣谢之军门之外【四年楚文王立六年伐申过邓邓侯享之十六年楚灭邓】
荆文王曰苋譆数犯我以义违我以礼与处则不安旷之而不谷得焉不以吾身爵之后世有圣人将以为非不谷爵之五大夫申侯伯善养我意吾所欲先我为之与处则安旷之而不谷防焉不以吾身逺之后世有圣人将以非不谷于是送而行之【左申侯有宠于文王文王将死与之璧使行曰云云文王卒在位十九年】
王孙厉谓楚文王曰徐偃王好行仁义之道汉东诸侯三十二国尽服矣王若不伐楚必事徐王曰若信有道不可伐也对曰大之伐小彊之伐弱犹大鱼之吞小鱼也若虎之食豚也恶有不得文王遂兴师伐徐残之徐偃王将死曰吾赖于文德而不明武备好行仁义之道而不知诈人之心以至于此夫古之王者其有备乎荆文王得茹黄之狗宛路之矰以畋于云梦三月不反得丹之姬淫期年不听朝葆申曰先王卜以臣为葆吉今王畋三月不反期年不听朝王之罪当笞王曰不谷免衣襁褓而齿于诸侯愿请更变而无笞申曰臣承先王之令不敢废也王不受笞是废先王之令也臣宁抵罪于王毋宁抵罪于先王王曰谨诺引席王伏葆申束细荆跽而加之背如此者再谓王起矣王曰有笞之名一也遂致之申曰臣闻君子耻之小人痛之耻之不变痛之何益申出自流于渊请死罪文王曰此不谷之过也乃变更杀茹黄之狗折宛路之矰放丹之姬后兼国三十九令荆国广大至于此者葆申之力也极言之功也
【上三事年无攷据特因荆文王伐邓乃附其后方】
齐僖公【桓十五年齐僖公】使鲍叔傅小白鲍叔辞管仲召忽往见之曰何在不出鲍叔曰先人有言曰知子莫若父知臣莫若君今君知臣之不肖也是以使贱臣傅小白也贱臣知所弃矣忽曰子固辞无出吾权任子以死亡必免子管仲曰不可持社稷宗庙者不譲事不广闲将有国者未可知也子其出乎忽曰不可吾三人者之于齐国也譬之犹鼎之有足也去一焉则必不立矣吾观小白必不为后矣管仲曰不然国人憎恶纠之母以及纠之身而怜小白之无母诸儿长而贱事未可知也夫所以定齐国者非此二公子者将无已也小白之为人也无小智而有大虑天不幸降祸于齐纠虽立不济非子定社稷其将谁也忽曰百嵗之后吾君卜也犯吾君命而废吾所立夺吾纠也虽得天下吾不生也管仲曰夷吾之为君臣也将承君命奉社稷以持宗庙岂死一纠哉夷吾之所以死者社稷破宗庙灭祭祀絶则夷吾死之非此三者则夷吾生夷吾生则齐国利矣鲍叔曰然则奈何管仲曰子出奉令则可鲍叔许诺遂傅小白管仲鲍叔相谓曰君乱甚矣必失国齐国之诸公子其可辅者非公子纠则小白也与子人事一人焉先达者相收管仲乃从公子纠鲍叔从小白国人果弑君小白先入为君鲁人拘管仲而郊之鲍叔言而相之【见八年】公子纠将为乱【九年经九月齐人杀公子纠】桓公使使者视之使者报曰笑不乐视不见必为乱乃使鲁人杀之
管子得于鲁鲁槛而送之齐管子恐鲁止而杀己也谓役人曰我为汝唱汝为我和其所唱适宜走役人不倦而取道甚速
管仲束缚自鲁之齐道而饥渇过绮鸟封人而乞食焉封人跽而食之甚敬封人因窃谓仲曰适幸及齐不死而用齐将何以报我曰如子之言我且贤之用能之使劳之论我何以报子封人怨之
鲁君束缚管仲召忽以与齐使管仲谓召忽曰子惧乎召忽曰何惧乎吾不蚤死将胥有所定也今既定矣令子相齐之左必令忽相齐之右虽然杀君而用吾身是再辱我也子为生臣忽为死臣忽也知得万乗之众而死公子纠可谓有死臣矣子生而覇诸侯公子纠可谓有生臣矣死者成行生者成名名不两立行不虗至子其勉之死生有分矣乃行入齐境自刎而死管仲遂入君子曰召忽之死也贤其生也管仲之生也贤其死也桓公既立发兵攻鲁心欲杀管仲鲍叔牙曰臣幸得从君君竟以立君之尊臣无以增君君将治齐即高傒与叔牙足也君且欲覇王非管夷吾不可夷吾所居国国重不可失也于是桓公从之乃佯为召管仲欲甘心实欲用之管仲知之故请往鲍叔牙迎受管仲及堂阜而脱桎梏齐祓而见桓公
桓公既得管仲与鲍叔隰朋高傒修齐国政连五家之兵设轻重鱼盐之利以赡贫穷禄贤能齐人皆说二年灭郯郯子奔莒初桓公亡过郯郯无礼故伐之【经十一年伐郯郯传作谭】
齐桓公使管仲治国管仲对曰贱不能临贵桓公以为上卿而国不治桓公曰何故对曰贫不能使富桓公赐之齐国市租一年而国不治桓公曰何故对曰防不能制亲桓公以为仲父齐国大安而遂覇天下孔子曰管仲之贤不得此三权者亦不能使其君南面而覇矣桓公立仲父致大夫曰善吾者入门而右不善吾者入门而左东郭牙中门而立桓公问焉对曰管子之知可谋天下其强可与取天下君恃其信乎内政委焉外事断焉驱民而归之是亦可夺也桓公曰善乃谓管仲政则卒归于子矣政之所不及惟子是匡管仲故筑三归之台以自伤于民
甯戚欲干齐桓公穷无以自进于是为商旅将车至齐暮宿于郭门之外桓公郊迎客夜开门辟赁车执火甚盛从者甚羡甯戚饭牛居车下望桓公悲击牛角疾歌商歌桓公闻之曰异哉之歌者非常人也命后车载之甯戚见说桓公以治境内明日说桓公以为天下桓公大説将任之羣臣争之曰客卫人也卫之去齐未逺不若使人问之而固贤者也用之未晩也桓公曰不然患其有小恶以人之小恶而亡人之大美此所以失天下之士也已且人固难全权而用其长者当举也遂大用之为上卿

[book_title]春秋别典卷二
鲁庄公【十三年起】
齐桓公与鲁庄公为柯之盟【十三年】鲁大夫曹刿谓庄公曰齐之侵鲁至于城下城坏压境君不图欤庄公曰嘻寡人之生不若死曹刿曰然则君请当其君臣请当其臣及防两君就坛两相相揖曹刿手剑拔刃而进廹桓公于坛上曰城坏压境君不图欤管仲曰然则君何求曹刿曰愿请汶阳田管仲谓桓公曰君其许之桓公许之曹刿请盟桓公遂与之盟已盟摽剑而去左右曰要盟可倍曹刿可讐请倍盟而讨曹刿管仲曰要盟可负而君不负曹刿可讐而君不讐着信天下矣遂不倍天下诸侯翕然而归之【略同公羊】
齐桓公伐鲁鲁请比闗内侯以听曹刿谓庄公曰君宁死而又死乎宁生而又生乎公曰何谓也曰听臣之言国必广大身必安乐是生而又生也不听臣之言国必灭亡身必危辱是死而又死也公曰请从明日将盟皆怀剑至坛上公左搏桓公右抽剑以自承管鲍进刿按剑曰二君将改图毋或进者公曰封于汶则可不则请死仲曰以地卫君非以君卫地君其许之乃与之盟归尚欲勿予仲曰不可人刼君君不知不可谓智临难而不能勿听不可谓勇许之而不与不可谓信有此三者不可以立功名予之虽亡地亦得信以四百里之地见信于天下君犹得也
【以下数十条多载桓公委任仲父言听计从惓惓图覇之心疑初年励精时事也彚辑左方】
有司请吏于齐桓公桓公曰以告仲父有司又请桓公曰以告仲父如是者二在侧者曰一则告仲父二则告仲父易哉为君桓公曰吾未得仲父则难也得仲父曷为其不易也故王者劳于求人佚于得贤舜举众贤在位垂衣裳恭已无为而天下治汤文用伊吕成王用周召而刑措不用兵偃而不动用众贤也桓公问于管仲曰吾欲使爵腐于酒肉腐于豆得无害于覇乎管仲对曰此极非其贵者耳然亦无害于覇也桓公曰何如而害覇管仲对曰不知贤害覇知而不用害覇用而不任害覇任而不信害覇信而复使小人参之害覇桓公曰善
齐桓公设庭燎为士之欲造见者朞年而士不至于是东野鄙人有以九九之术进者桓公曰九九何足以见乎鄙人对曰臣非以九九为足以见也臣闻主君设庭燎以待士朞年而士不至夫士之所以不至者君天下之贤君也四方之士皆以自论而不及君故不至也夫九九薄能耳而君犹礼之况贤于九九乎夫泰山不辞壤石江海不逆细流所以成大也诗云先民有言询于刍荛言博谋也桓公曰善乃因礼之朞月四方之士相携而并至
齐桓公见小臣稷一日三至不得见也从者曰万乗之主布衣之士一日三至不得见亦可以止矣桓公曰不然士之傲爵禄者固轻其主其主傲覇王者亦轻其士纵夫子傲爵禄吾庸敢傲覇王乎五往而后得见天下闻之皆曰桓公犹下布衣之士而况国君乎于是相率而朝
桓公得管仲隰朋辨其言说其意正月之朝令具太牢进之先祖桓公西面而立管子隰朋东面而立桓公賛曰自吾得听二子之言吾目加明耳加聪不敢独擅愿荐之祖考
桓公问治民于管子管子对曰凡牧民者必知其疾而优之以德勿惧以罪勿止以力慎此四者足以治民也桓公问管仲曰吾欲伐大国之不服者奈何管仲对曰先爱四封之内然后可以恶境外之不善者先定卿大夫之家然后可以危邻之敌国是故先王必有置也然后有废也必有利也然后有害也
齐桓公问管仲曰吾念有而勿失得而勿忘为之有道乎对曰勿创勿作时至而随毋以私好恶害公正察民所恶以自为戒黄帝立明台之议者上观于贤也尧有衢室之问者下听于人也舜有告善之旌而主不蔽也禹立建鼓于朝而备讯唉也汤有总街之庭以观人诽也武王有灵台之复而贤者进也此古圣帝明王所以有而勿失得而勿忘者也桓公曰吾欲效而为之其名云何对曰名曰啧室之议曰法简而易行刑审而不犯事约而易从求寡而易足人有非上之所过谓之正士内于啧室之议有司执事者咸以奉厥职事而不忘焉此啧室之事也请以东郭牙为之此人能以正事争于君前者也桓公曰善
龙闘于马请之阳牛山之隂管子入复于桓公曰天使使者临君之郊请使大夫初饬左右服天之使者乎天下闻之曰神哉齐桓公天使使者临其郊不待举兵而朝者八诸侯此乗天威而动天下之道也故智者役使神而愚者信之
桓公问于管仲曰寡人有大邪三其犹尚可以为国乎对曰臣未得闻公曰寡人不幸而好田晦夜而至禽侧田莫不见禽而后反诸侯使者无所致百官有司无所复对曰恶则恶矣然非其急者也公曰寡人不幸而好酒日夜相继诸侯使者无所致百官有司无所复对曰恶则恶矣然非其急者也公曰寡人有污行不幸而好色而姑姊有不嫁者对曰恶则恶矣然非其急者也公作色曰此三者且可则恶有不可者已矣对曰人君唯优与不敏为不可优则亡众不敏不及事公曰善吾子就舎异日请与吾子图之对曰时可将与夷吾何待异日乎公曰奈何对曰公子举为人博闻而知礼好学而辞逊请使为游于鲁以结交焉公子开方为人巧转而兑利请使游于卫以结交焉曹孙宿其为人也小亷而苛状足恭而辞给正荆之则也请使往游以结交焉遂立行三使者而后退相三月请论百官公曰诺管仲曰升降揖让进退习闲辨辞之刚柔臣不如隰朋请立为大行垦草入邑辟土聚粟多众尽地之利臣不如甯戚请立为大司田平原广牧车不结辙士不旋踵鼓之而三军之士视死如归臣不如王子城父请立为大司马决狱折中不杀不辜不诬无罪臣不如宾胥无请立为大司理犯君顔色进谏必忠不辟死亡不挠富贵臣不如东郭牙请立以为大谏之官此五子者夷吾一不如然而以易夷吾夷吾不为也君若欲治国强兵则五子者存矣若欲覇王夷吾在此桓公曰善
齐桓公问于管仲曰何患对曰患夫社鼠桓公曰何谓也对曰夫社束木而涂之鼠因往托焉薫之则恐烧其木灌之则恐败其涂此鼠所以不可得杀以社故也夫国亦有社鼠人主左右是也内则蔽贤要于君上外则卖权重于百姓不诛之则为乱诛之则为人主所察按腹而有之此亦国之社鼠也人有酤酒者为器甚洁置表甚长而酒酸不售问之里人其故里人云公之狗猛人挈器而入且酤公酒狗迎而噬之此酒所以酸不售之故也夫国亦有猛狗用事者也有道术之人欲用万乗之主而用事者迎而龁之此亦国之猛狗也左右为社鼠用事者为猛狗则道术之士不得用矣此治国者之所患也
齐桓公谓管仲曰吾欲举事于国昭然如日月无愚夫愚妇皆曰善可乎管仲曰可然非圣人之道桓公曰何也对曰夫短绠不可以汲深学鲜不可以与圣人之言惠士可与辨物智士可与辨无方圣人可与辨神明夫圣人之所为非众人所可及也民知十已则当与之争曰不如我也百已则疵其过千已则诽而不信是故民不可稍而掌也可并而牧也不可暴而杀也可摩而致也众不可户说也可举而示也
桓公问管仲曰王者何贵曰贵天桓公仰而视天管仲曰所谓天者非谓苍苍莽莽之天也人君者以百姓为天百姓与之则安辅之则强非之则危背之则亡诗云人而无良相怨一方民怨其上不遂亡者未之有也桓公曰金刚则折革刚则裂人君刚则国家灭人臣刚则交友絶夫刚则不和不和则不可用是故四马不和取道不长父子不和其世破亡兄弟不和不能久同夫妻不和家室大凶易曰二人同心其利断金由不刚也桓公之平陵见冡人有年老而自养者公问其故对曰吾有子九人家贫无以妻之吾使佣而未返也桓公取外御者五人妻之管仲入见曰公之施惠不亦小乎公曰何也对曰公待所见而施惠焉则齐国之有妻者少矣公曰若何管子曰令国丈夫二十而室女子十五而嫁
齐国好厚布帛尽于衣衾材木尽于棺椁桓公患之以告管仲曰布帛尽则无以为蔽材木尽则无以为守备而人厚之不休禁之奈何管仲对曰凡人之有为也非名之则利之也于是乃下令曰棺椁过度者则戮其尸罪夫当丧者夫戮死无名罪当丧者无利人何故为之也
齐桓公好服紫一国尽服紫当是时也五素不得一紫桓公患之谓管仲曰寡人好服紫紫贵甚一国百姓好服紫不已寡人奈何管仲曰君欲何不试勿衣紫也谓左右曰吾甚恶紫之臭公曰诺于是左右适有衣紫而进者公曰少却吾恶紫臭于是日郎中莫衣紫其明日国中莫衣紫三日境内莫衣紫也
桓公谓管仲曰吾国甚小而财用甚少而羣臣衣服舆马甚汰吾欲禁之可乎管仲曰臣闻之君尝之臣食之君好之臣服之今之食也必桂之浆衣练紫之衣狐白之裘此羣臣之所奢泰也诗曰不躬不亲庶民不信君欲禁之何不自亲乎桓公曰善于是更制练白之衣大帛之冠朝一年而齐国俭也
桓公谓管仲曰官少而索者众寡人忧之管仲曰君无听左右之请因能而授禄録功而与官则莫敢索官君何患焉
管仲相齐曰臣贵矣然而臣贫桓公曰使子有三归之家曰臣富矣然而臣卑桓公使立于高国之上曰臣尊矣然而臣踈乃立为仲父孔子闻而非之曰泰侈偪上齐桓公之时霖十旬桓公欲伐□陵其城之值也未合管仲隰朋以卒徒造于门桓公曰徒众何以为管仲对曰臣闻之则有事夫□陵不能雨臣请攻之公曰善遂兴师伐之既至大卒间外士在内矣桓公曰其有圣人乎乃还旗而去之
齐桓公田至于麦丘见麦丘邑人问之子何为者也对曰麦丘邑人也公曰年几何对曰八十有三矣公曰美哉寿乎子其以寿祝寡人麦丘邑人曰祝主君使主君甚寿金玉是贱人为寳桓公曰至哉至德不孤善言必再吾子其复之麦丘邑人曰祝主君使主君无羞学无恶下问贤者在傍谏者得人桓公曰善哉至德不孤善言必三吾子其复之麦丘邑人曰祝主君使主君无得罪于羣臣百姓桓公怫然作色曰吾闻之子得罪于父臣得罪于君未闻君得罪于臣者也此一言者非夫子二言之匹也子更之麦丘邑人坐拜而起曰此一言者夫二言之长也子得罪于父可以因姑姊叔父而解之父能赦之臣得罪于君可以因便嬖左右而谢之君能赦之昔桀得罪于汤纣得罪于武王此则君之得罪于其臣者也莫为谢至今不赦公曰善赖国家之福社稷之灵使寡人得吾子于此挟而载之自御以师礼之于朝封之以麦丘而断政焉
秦武公卒【史记武公卒在庄十八年】雍平阳初以人从死死者六十六人有子一人名曰白白不立封平阳立其弟德公德公元年初居雍城大郑宫以牺三百牢祠鄜畤卜居雍后子孙饮马于河梁伯芮伯来朝二年初伏以狗御蛊晋人伐邢齐桓公将救之鲍叔曰太蚤邢不亡晋不敝晋不敝齐不重且夫持危之功不如存亡之德大君不如晩救以敝晋齐实利待邢亡而复存之其名实美桓公乃弗救【晋伐邢年不可考似桓初年事且狄伐邢尚在闵元年晋伐或先耳】
楚成王恽元年初即位【庄二十二年熊恽杀兄堵敖代立是为楚成王】布德施惠结旧好于诸侯使人献天子天子赐胙曰镇尔南方夷越之乱无侵小国于是楚地千里
陈宣公后有嬖姬生子疑欲立之乃杀其太子御防御寇素爱厉公子完完惧祸及已乃奔齐【庄二十二年传备始末】晋献公八年士蒍说公曰【庄二十三四五年传】故晋之羣公子多不诛乱且起乃使尽杀诸公子而城聚都之命曰绛始都绛九年晋羣公子既亡奔虢虢以其故再伐晋弗克十年晋欲伐虢士蒍曰且待其乱
楚成王立子文代公子元为令尹【三十年传公子元归自伐郑而处王宫秋申公鬬班杀子元子文为令尹】子文因鬬班之杀子元也缁帛之衣以朝鹿裘以处未明而立于朝日晦而归食朝不谋夕家无盈积自毁其家以纾国难不为爵劝不为禄勉以忧勤于社稷尝曰蔽贤者不祥专利者必害故其为政度人以用人溥惠以抚下凡以自究厥心不遑他恤于时齐桓方覇楚邦多难子文量力而动舎命不渝其族有干法者廷理拘之闻其令尹之族也而释之子文召廷理责之曰凡立廷理者将以司犯王令而察触国法也夫直士持法柔而不挠刚而不折今弃法背令而释犯法者是理之不端而驳于法也执国之柄而以私闻与吾生不以义不若以义而死也廷理惧遂刑其族人成王闻之不及履而至于子文之室曰寡人幼少置理失其人以违夫子之意于是黜廷理而尊子文使及内政国人闻之曰若令尹之公也吾党何忧乎乃作歌曰子文之族犯国法程廷理释之子文不听恤愿怨萌方正公平
齐桓公与管仲谋伐卫卫姬望君再拜请卫君之罪公曰吾于卫无故子曷为我请对曰妾望见君之入也足高气强有伐国之志见妾而有动色伐卫也明日君朝揖管仲而进之管仲曰君舎卫乎公曰仲父安识之仲曰君之揖朝也恭而言也徐见臣而有慙色臣是以知之君曰善仲父治外夫人治内寡人知不为诸侯笑矣桓公之所以匿者不言也今管仲乃以容貌声音夫人乃以行步气志桓公虽不言若暗夜而燎烛也【经二十八年书伐卫】
齐桓公将伐山戎【经三十年书齐伐山戎】使人请助于鲁鲁君进羣臣而谋皆曰师行数千里入蛮夷之地必不反矣于是鲁许助之而不行齐已伐山戎孤竹而欲移兵于鲁管仲曰不可诸侯未亲今又伐逺而还诛近邻之国不亲非伯王之道君之所得山戎之寳器者中国之所鲜也不可以进周公之庙乎桓公乃分山戎之寳献之周公之庙明年起兵伐莒鲁下令丁男悉发五尺童子皆至孔子曰转祸为福报怨以德此之谓也【左传言伐山戎为病燕故也】
齐桓公北伐山戎其道过燕燕君迎而出境桓公问管仲曰诸侯相迎固出境乎管仲曰非天子不出境桓公曰然则燕君畏而失礼也寡人不道而使燕君失礼乃割燕君所至之地以与燕君诸侯闻之皆朝于齐管仲隰朋从于桓公而伐孤竹春往冬返迷惑失道管仲曰老马之智可用也乃放老马而随之遂得道行山中无水隰朋曰蚁冬居山之阳夏居山之隂蚁壤寸而仞有水乃掘地而遂得氷
桓公北征孤竹未至卑耳谿中十里闟然而止瞠然而视有顷见人长尺而人物具焉冠左袪衣走马前疾以问左右左右不见也管仲曰事必济此登山之神俞儿也臣闻覇王之君兴则登山神见且走马前疾导也袪衣示前有水也左袪衣示从旁方涉也桓公果从左渡辽水遂得孤竹覇天下桓公再拜管仲马前曰仲父之圣至于是寡人得罪久矣管仲曰夷吾闻之圣人先知无形今已有形乃知之是夷吾善承敎非圣也

[book_title]春秋别典卷三
鲁闵公【元年庚申在位二年周惠王十六年】
卫懿公有臣曰演逺使未还狄人攻卫【经二年书】其民曰君之所与禄位者鹤也所富者宫人也君使宫人与鹤战予焉能战遂溃而去狄人追及懿公于荥泽杀之尽食其肉独舎其肝演至报使于肝毕呼天而号尽哀而止曰臣请为表因自刺其腹纳懿公之肝而死齐桓闻之曰卫之亡也以无道今有臣若此不可不存于是救卫于楚丘
卫文公【是年立】以乱故犇齐齐人入之初狄杀懿公也卫人怜之思复立宣公前太子伋之后伋子又死而代伋死者子寿又无子太子伋同母弟二人其一曰黔牟牟尝代惠公为君八年复去其二曰昭伯昭伯黔牟皆已前死故立昭伯子申为戴公公卒复立其弟燬为文公晋献公太子之至灵台虵绕左轮御曰太子下拜吾闻国君之子虵绕左轮者速得国太子遂不行返乎舎御人见太子太子曰吾闻为人子者尽和顺君不行私欲恭严承命不逆君安今吾得国是君失安也得国之利而忘君安非子道也闻得国而拜其虵非君欲也废子道不孝逆君欲不安而使我行之殆欲吾国之危明也拔剑将死御止之曰夫祯祥妖孽天之道也恭严承命人之行也拜祥戒孽礼也恭严承命不以身恨君孝也今太子恨福不福失礼杀身恨君失孝从僻心弃正行非臣之所闻也太子曰不然吾得国君之孽也拜君之孽不可谓礼见禨祥而忘君之安国之贼也懐贼心以事君不可谓孝挟伪意以御天下怀贼心以事君邪之大者也而使我行之是欲国之危明矣遂伏剑而死君子曰晋太子徒御使之拜虵祥犹恶之至于自杀者为见疑于欲国也己之不欲国以安君亦以明矣为一愚御过言之故至于身死亏子道絶祭祀不可谓孝可谓逺嫌一节之士也
晋献公之时东郭民有祖朝者上书献公曰草茅臣东郭民祖朝愿请闻国之计献公使使出告之曰肉食者已虑之矣藿食者尚何与焉祖朝对曰大王独不闻古之将曰桓司马朝朝其君举而晏御呼车骖亦呼车御肘其骖曰子何越云为乎何为借呼车骖谓其御曰当呼者呼乃吾事也子当御正子之辔衔耳今子不正辔衔使马率然惊妄轹道中行人必逢大敌下车免剑涉血履肝者固吾事也子宁能辟子之辔下佐我乎其祸亦及吾身与有深忧吾安得无呼车哉今大王曰肉食者已虑之矣藿食者尚何与焉设使肉食者一旦失计于庙堂之上若臣等之藿食者宁得无肝胆涂地于中原之野与其祸亦及臣之身臣与有其忧深臣安得无与国家之计乎献公召而见之三日与语无复忧者乃立之以为师也
晋献公欲伐郭而惮舟之侨存荀息曰周书有言美女破舌乃遗之女乐以乱其政舟之侨谏而不听遂去国而伐郭遂破之又欲伐虞而惮宫之竒在荀息曰周书有言美男破老乃遗之美男敎之恶宫之奇竒谏而不听遂去国而伐虞遂取之
鲁僖公【元年壬戌在位三十二年周惠王十八年】
齐桓公时江国黄国小国也在江淮之间近楚楚大国也数侵伐欲灭取之江人黄人患楚齐桓公方存亡继絶救危扶倾尊周室攘夷狄为阳谷之防【三年】贯泽之盟与诸侯将伐楚【四年】江人黄人慕桓公之义来防盟于贯泽管仲曰江黄逺齐而近楚楚为利之国也若伐而不能救无以宗诸侯不可受也桓公不听遂与之盟管仲死楚人伐江灭黄【十二年】桓公不能救君子闵之是后桓公信坏德衰诸侯不附遂凌夷不能复兴
虞公不听宫之奇出谓其子曰虞将亡矣惟忠信者能留外防而不害除闇以应外谓之忠定身以行事谓之信今君施其所恶于人闇不除矣以贿灭亲身不定矣夫国非忠不立非信不固旣不忠信而留外防防知其衅而归图焉已自拔其本矣何以能久吾不去惧及焉以其孥适西周三月虞乃亡【晋灭虞虢俱五年冬】
百里奚少时家贫流落不偶出游以干诸侯尝之齐齐不用又之周周不用又转而之他久之不返其妻无以自给乃西入秦为澣妇遂与奚相失奚遂归虞事虞公为大夫及晋献公伐虢道出虞境遂以璧马赂虞公假道意在并虞宫之奇语奚曰是不可不谏也奚曰贪赂玩防公盖不可与言者也宫之竒曰然则子将遂已乎奚曰子尽子心吾行吾志耳奇谏虞公果不听晋伐虢归遂灭虞虏虞公及奚以归
百里奚为秦缪公夫人媵于秦【四年秦迎妇于晋百里奚媵焉】百里奚亡秦走宛楚鄙人执之缪公闻百里奚贤欲重赎之恐楚人不与乃使人谓楚曰吾媵臣百里奚在焉请以五羖羊皮赎之楚人遂与之时百里奚年已七十余缪公释其囚与语国事谢曰臣亡国之臣何足问缪公曰虞公不用子故亡非子罪也固问语三日缪公大悦授之国政号曰五羖大夫百里奚让曰臣不及臣友蹇叔蹇叔贤而世莫知臣游困于齐而乞食铚人蹇叔収臣臣因而欲事齐君无知蹇叔止臣臣得脱齐难遂之周周王子頽好牛臣以养牛干之及頽欲用臣蹇叔止臣去得不诛事虞君蹇叔止臣臣知虞君不用臣臣诚私利禄爵且留再用其言得脱一不用及虞君难是以知其贤于是缪公使人厚币迎蹇叔以为上大夫
秦缪公使贾人载盐征诸贾人贾人买百里奚以五羖羊之皮使将车之秦穆公观盐见百里奚牛肥曰任重道逺以险而牛何以肥也对曰臣饮食以时使之不以暴有险先后之以身是以肥也穆公知其君子也令有司具沐浴为衣冠与坐公大悦异日与公孙支论政公孙支大不宁曰君耳目聪明思虑审察君其得圣人乎公曰然吾悦夫奚之言彼圣人也公孙支遂归取雁以贺曰君得社稷之圣臣敢贺社稷之福公不辞再拜而受明日公孙支乃致上卿以让百里奚曰秦国处僻民陋以愚无知危亡之本也臣自知不足以处其上请以让之公不许公孙支曰君不用賔相而得社稷之圣臣君之禄也臣见贤而让之臣之禄也今君既得其禄矣而使臣失禄可乎请终致之公不许公孙支曰臣不肖而处上位是君失伦也不肖失伦臣之过也进贤而退不肖君之明也今臣处位废君之德而逆臣之行也臣将逃公乃受之故百里奚为上卿以致之公孙支为次卿以佐之奚为秦相妻在秦知之而未敢言一日奚坐堂上乐作所赁澣妇自言知音因授琴抚而歌者三其一曰百里奚五羊皮忆别时烹伏雌炊扊扅今日富贵防我为其二曰百里奚初娶我时五羊皮临当相别时烹牝鸡今日富贵忘我为其三曰百里奚百里奚母已死南溪坟以瓦覆以柴舂黄藜搤伏鸡西入秦五羖皮今日富贵捐我为歌毕奚愕然问之乃其故妻也遂还为夫妇奚相秦勤励自苦劳不坐乗暑不张盖行于国中未尝从车骑操干戈及其死也秦国男女流涕童子不歌謡舂者不相杵德泽流于后世而秦卒頼焉宋襄公兹父为桓公太子有后妻子曰公子目夷公爱之兹父为公爱之也欲立之请于公曰请使目夷立臣为之相兄以佐之公曰何故也对曰臣之舅在卫爱臣若终立则不可以往絶迹于卫是背母也且臣自知不足以处目夷之上公不许彊以请公公许之将立公子目夷夷辞曰兄立而弟在下是其义也今弟立而兄在下不义也不义而使目夷为之目夷将逃乃逃之卫兹父从之三年桓公有疾【八年事】使人召兹父若不来是使我以忧死也兹父乃反公复立之以为太子然后目夷归也【畧见传此尤详】
宋桓公病太子兹父让其庶兄目夷为嗣桓公义太子意竟不听桓公卒太子兹父立是为襄公以其庶兄目夷为相未而齐桓公防诸侯于葵丘【九年】
齐桓公与管仲谋伐莒谋未发而闻于国桓公怪之以问管仲仲曰国必有圣人也桓公叹曰歖日之役者有执柘杵而上视者意其是耶乃令复役无得相代少焉东郭垂至管仲曰此必是也乃令傧者延而进之分级而坐管仲曰子言伐莒者也对曰然管仲曰我不言伐莒子何故言伐莒对曰臣闻君子善谋小人善意臣窃意之也管仲曰吾不言伐莒子何以意之也对曰臣闻君子有三色优然喜乐者钟皷之色愀然清静者缞绖之色勃然充满者兵革之色也日者臣望君之在台上也勃然充满此兵革之色君呼而不吟所言者莒也君举臂而指所当者莒也臣窃虑小诸侯之未服者其惟莒乎臣故言之君子曰凡耳之闻以声也今不闻其声而以容与臂是东郭垂不以耳听而闻也桓公管仲虽善谋不能隐圣人之听于无声视于无形东郭垂有之矣故桓公尊禄而礼之【此条年不可考】
晋初与防献公死【九年】国内乱秦缪公僻逺不与中国防盟楚成王初収荆蛮有之夷狄自置惟独齐为中国防盟而桓公能宣其德故诸侯賔防于是桓公称曰寡人南伐至召陵望熊山北伐山戎离枝孤竹西伐大夏涉流沙束马县车登太行至卑耳山而还诸侯莫违寡人寡人兵车之防三乗车之防六九合诸侯一匡天下昔三代受命有何以异于此乎吾欲封泰山禅梁父管仲固谏不听乃说桓公以逺方珍怪物至乃得封桓公乃止
桓公既伯防诸侯于葵丘而欲封禅管仲曰古者封泰山禅梁父者七十二家而夷吾所记者十有二焉昔无怀氏封泰山禅云云宓羲封泰山禅云云神农封泰山禅云云炎帝封泰山禅云云黄帝封泰山禅亭亭颛顼封泰山禅云云帝喾封泰山禅云云尧封泰山禅云云舜封泰山禅云云禹封泰山禅防稽汤封泰山禅云云周成王封泰山禅社首皆受命然后得封禅桓公曰寡人北伐山戎西伐大夏涉流沙束马县车上卑耳之山南伐至召陵登熊耳山以望江汉兵车之防三乗车之防六九合诸侯一匡天下诸侯莫违我昔三代受命亦何以异乎于是管仲睹桓公不可穷以辞因设之以事曰古之封禅鄗上之黍北里之禾所以为盛江淮之间一茅三脊所以为借也东海致比目之鱼西海致比翼之鸟然后物有不召而自至者十有五焉今鳯凰麒麟不来嘉谷不生而蓬蒿藜莠茂防枭至而欲封禅无乃不可乎桓公乃止
桓公读书于堂上轮扁斲轮于堂下释椎凿而上问桓公曰敢问公之所读何言耶公曰圣人之言也曰圣人在乎公曰已死矣曰然则君之所读者古人之糟粕已乎桓公曰寡人读书轮人安得议乎有说则可无说则死轮扁曰以臣之事观之斲轮徐则甘而不固疾则苦而不入不徐不疾得之于手而应之于心口不能言有数存焉于其间臣不能以喻臣之子臣之子亦不能得之于臣是以行年七十而老斲轮古之人与其不可传者死矣然则君之所读者古人之糟粕已夫
齐桓公谓鲍叔曰寡人欲铸大钟昭寡人之名焉寡人之行岂避尧舜哉鲍叔曰敢问君之行桓公曰昔者吾围谭三年得而不自与者仁也吾北伐孤竹刬令支而反者武也吾为葵丘之防以偃天下之兵者文也诸侯抱美玉而朝者九国寡人不受者义也然则文武仁义寡人尽有之矣寡人之行岂避尧舜哉鲍叔曰君直言臣直对昔者公子纠在上位而不相让非仁也背太公之言而侵鲁境非义也坛塲之上诎于一剑非武也侄娣不离懐袵非文也凡为不善遍于物不自知者无天祸必有人害天处甚髙其听甚下除君过言天且闻之桓公曰寡人有过乎幸记之社稷之福子不幸教几有大罪以辱社稷
桓公乗马虎望见之而伏桓公问管仲曰今日寡人乗马虎望见寡人而不敢行其故何也管仲对曰意者君乗駮马而盘桓迎日而驰乎公曰然管仲对曰此駮象也駮食虎豹故虎伏焉桓公外舎而不鼎馈中妇诸子谓宫人盍不从乎君将有行宫人皆出从公怒曰孰谓我有行者宫人曰贱妾闻之中妇诸子公召中妇诸子曰女言闻吾有行也对曰妾闻之君外舎而不鼎馈非有内忧必有外患今君外舎而不鼎馈君非有内忧也妾是以知君之将有行也公曰善此非吾所与及也而言乃至焉吾是以语女吾欲致诸侯而不至为之奈何中妇诸子曰自妾之身之不为人持接也未尝得人之布织也意者更容不审邪明日管仲朝公告之管仲曰此圣人之言也君必行之
管仲复于桓公曰无翼而飞者声也无根而固者情也无方而富者生也公亦固情谨声以严尊生此谓道之荣桓公退再拜请若此言
齐桓公出猎逐鹿而走入山谷之中见一老父而问之曰是为何谷对曰为愚公之谷桓公曰何故对曰以臣名之桓公曰今观公之仪状非愚人也何为以公名对曰臣请陈之臣故畜牸生子而大卖之买驹少年曰牛不能生马遂持驹去傍隣闻之以臣为愚故名此谷为愚公之谷桓公曰公诚愚矣何为而与之桓公遂归明日朝以告管仲管仲正衿再拜曰此夷吾之愚也使尧在上咎繇为理安有取人之驹者乎若有见暴如此叟者必不与也公知狱讼之不正故与之耳请退而修政孔子曰弟子记之桓公覇君也管仲贤佐也犹有以智为愚者也况不及桓公管仲者乎
齐桓公与管仲鲍叔甯戚饮酒桓公谓鲍叔姑为寡人祝乎鲍叔奉酒而起曰祝吾君无防其出而在莒也使管仲无防其束缚而从鲁也使甯戚无防其饭牛于车下也桓公避席再拜曰寡人与二大夫皆无防夫子之言齐之社稷必不废矣此言常思困隘之时必不骄矣齐桓公出游遇一丈夫裒衣应步带着桃殳桓公怪而问之曰是何名何经所在何篇所居何以斥逐何以避余丈夫曰是名二桃桃之为言亡也夫曰慎桃何患之有故亡国之社稷以戒诸侯庶人之戒在于桃殳桓公说其言与之共载来年正月庶人皆佩
桓公置酒令诸大夫曰后者饮一经程管仲后当饮一经程饮其半而弃其半桓公曰仲父当饮一经程而弃之何也管仲曰臣闻之酒入口者舌出舌出者失言失言者弃身与其弃身不宁弃酒乎桓公曰善
齐桓公出逰于野见亡国故城郭氏之墟问于野人曰是为何墟野人曰是为郭氏之墟桓公曰郭氏者曷为墟野人曰郭氏者善善而恶恶桓公曰善善而恶恶人之善行也其所以为墟者何也野人曰善善而不能行恶恶而不能去是以为墟也桓公归以语管仲曰其人为谁桓公不知也管仲曰君亦一郭氏也于是桓公招野人而赏焉
里克杀奚齐卓子使告公子求入而纳之公子以告子犯子犯不可曰夫坚树在始始不固本终必槁落夫长国家者唯知哀乐喜怒之节是以导民不哀丧而求国难因乱以入殆以丧得国则必乐丧乐丧必哀生因乱以入则必喜乱喜乱必怠徳是哀乐喜怒之节易也何以导民重耳曰非丧谁代非乱谁纳我子犯曰偃也闻之丧乱有大小大丧大乱之剡也父母死为大丧谗在兄弟为大乱今适当之是故难【里克杀君九年事】
狐突遇申生儿乃謡曰共太子更塟矣后十四年晋亦不昌昌乃在兄【十年】
鲍叔有疾管仲为之不内水浆曰马为知己者良士为知己者死鲍子亡天下莫知我安用水浆
鲍叔死管仲举上袵而哭之泣下如雨从者曰非君父子也此亦有説乎管仲曰非夫子所知也吾尝与鲍子负贩于南阳吾三辱于市鲍子不以我为怯知我之欲有所明也鲍子尝与我有所说王者而三不见听鲍子不以我为不肖知我之不遇明君也鲍子尝与我临财分货吾自取多者三鲍子不以我为贪知我之不足于财也生我者父母知我者鲍子也士为知己者死而况为之哀乎
秦穆公尝出而亡其骏马自往求之见人已杀其马方共食其肉缪公问曰是吾骏马也诸人皆惧而起缪公曰吾闻食骏马肉不饮酒者杀人即以次饮之酒杀马者皆慙而去居三年晋攻秦缪公围之往时食马肉者相谓曰可以出死报食马得酒之恩矣遂溃围缪公卒得以解难胜晋获惠公以归此徳出而福反也【韩之战在十五年】齐桓公问于寗戚曰管子今年老矣若弃寡人而就世吾恐法令不行人多失职百姓疾怨国多盗贼吾何如而使奸邪不起民衣食足乎寗戚对曰要在得贤开其道路而任之桓公曰得贤奈何寗戚对曰开其道路察而用之尊其位重其禄显其名则天下之士骚然举足而至矣桓公曰既以举贤士而用之矣防夫子幸而临之则未有布衣崛竒之士踵门而求见寡人者寗戚对曰是君察之不明举之不显而用之疑位之卑禄之薄也且夫国之不得士者有五阻焉主不好贤谄谀在傍一阻也言便事者未尝见用二阻也壅塞掩蔽必因近习然后见察三阻也讯狱诘穷其辞以法遏之四阻也执事适欲擅国权命五阻也去此五阻则豪俊并兴贤智求处五阻不去则上蔽吏民之情下塞贤士之路是故明王圣主之治若夫江海无不受故长为百川之主明王圣君无不容故安乐而长久由此观之则安主利人者非独一士也桓公曰善吾将着夫五阻以为式本也
管仲有疾桓公问之曰仲父之病病矣可不谓云至于大病则寡人恶乎属国而可管仲曰公谁欲与公曰鲍叔牙曰不可其为人亷洁善士也其扵不已若者不比之又一闻人之过终身不忘使之治国上且钩乎君下且逆乎民其得罪于君也将弗乆矣公曰然则孰可对曰勿己则隰朋可其为人也上忘而下畔愧不若黄帝而哀不己若者以徳分人谓之圣以财分人谓之贤以贤临人未有得人者也以贤下人未有不得人者也其扵国有不闻也其于家有不见也勿己则隰朋可公又问曰不幸而失仲父也二三大夫其犹能以国宁乎管仲对曰君请矍已乎鲍叔牙之为人也好直宾胥无之为人也好善寗戚之为人也能事孙在之为人也善言公曰此四子者其孰能一人之上也寡人并而臣之则其不以国宁何也对曰鲍叔之为人也好直而不能以国诎宾胥无之为人也好善而不能以国诎寗戚之为人也能事而不能以足息孙在之为人也善言而不能以口息臣闻之消息盈虚与百姓诎信然后能以国勿己者朋其可乎朋之为人也动必量力举必量技言终喟然而叹曰天之生朋以为夷吾舌也其身死舌焉得生哉管仲又言曰东郭有狗嘊嘊旦夕欲齧我豭而不使也今夫易牙子之不能爱将安爱君必去之公曰诺管子又言曰北郭有狗嘊嘊旦暮欲齧我豭而不使也今夫竪刁其身之不爱焉能爱君必去之公曰诺管子又言曰西郭有狗嘊嘊旦暮欲齧我豭而不使也今夫卫公子开方去其千乗之太子而臣事君是所愿得于君者是将欲过其千乗也君必去之桓公曰诺管子遂卒十月隰朋亦卒桓公去易牙竪刁衞公子开方五味不至于是乎复反易牙宫中乱复反竪刁利言卑辞不在侧复反衞公子开方桓公内不量力外不量交而力伐四隣公薨六子皆求立公死七日不敛九月不葬齐国大乱
桓公问管仲疾管仲曰臣愿君之逺易牙竪刁堂诬公子开方夫易牙以调味事公公曰唯烝婴儿之未尝于是蒸其首子而献之公人情非不爱其子也于子之不爱将何有扵公公喜内而妬竪刁自刑而为公治内人情非不爱其身也于身之不爱也将何有于公公子开方事公十五年不归视其亲齐衞之间不容数日之行臣闻之务伪不乆盖虚不长其生不长者其死必不终桓公曰善管仲死已塟公憎四子者废之官逐堂诬而苛病起兵逐易牙而味不至逐竪刁而宫中乱逐公子开方而朝不治桓公曰嗟圣人固有悖乎乃复四子者处期年四子作难围公一室不得出有一妇人遂从窦入得至公所公曰吾饥而欲食渴而欲饮不可得其故何也妇人对曰易牙竪刁堂诬公子开方四人分其齐国涂十日不通矣公子开方以书社七百下衞矣食将不得矣公曰嗟乎兹圣人之言长乎哉死者无知即已若有知吾何面目以见仲父地下乃援素袜以裹首而絶死十一日虫出户乃知桓公之死也葬以扬门之扇【十二年管仲受享礼扵王以后不见经十七年冬经书齐侯小白卒仲卒当在十四年十五年中管子书记仲戒公勿用易牙竪刁开方仲卒公逐三子未几复用处朞年而三子作乱则公亦薨是可证也】

[book_title]春秋别典卷四
鲁僖公【十四年起】
丕郑子豹奔秦説缪公曰晋君无道百姓不亲可伐也缪公曰百姓茍不便何故能诛其大臣能诛其大臣此其调也不听而隂用豹【见十年传】
宋襄公欲为盟防召楚王楚王怒曰召我我将好往袭辱之遂行至盂遂执辱宋公已而归之【二十一年事廿二年为鹿上之盟廿三年战于次年襄公卒】
晋文公入国【二十四年晋侯夷吾卒秦缪公纳重耳】至于河令弃笾豆茵席顔色黎黒手足胼胝者在后咎犯闻之中夜而哭文公曰吾亡也十有九年矣今将反国夫子不喜而哭何也其不欲我反国乎对曰笾豆茵席所以安者也而弃之顔色黎黒手足胼胝所以执劳苦而皆后之臣闻国君蔽士无所取忠臣大夫蔽逰无所取忠友今至扵国臣在所蔽之中矣不胜其哀故哭也文公曰祸福利害不与外氏同之者有如白水祝之乃沉璧而盟介子推曰献公之子九人唯君在耳天未絶晋必将有主主晋祀者非公而何唯二三子者以为己力不亦诬乎文公即位赏不及推推母曰盍亦求之推曰尤而效之罪又甚焉且出怨言不食其食其母曰亦使知之推曰言身之文也身将隠焉用文其母曰能如是与若俱隠至死不复见推从者怜之乃县书宫门曰有龙矫矫顷失其所五蛇从之周徧天下龙既无食一蛇割股龙反其渊安其壤土四蛇入穴皆有处所一蛇无穴号于中野文公出见书曰嗟此介子推也吾方忧王室未图其功使人召之则亡遂求其所在闻其入绵上山中于是文公表绵上山中而封之以为介子推田号曰介山
晋文公出亡箕郑挈壶餐而从迷而失道与公相失饥而道泣寝卧而不敢食及文公反国举兵攻原克而拔之文公曰夫轻忍饥馁之患而必全壶餐是将不以原叛乃举以为原令大夫浑轩闻而非之曰以不动壶餐之故知其不以原叛也不亦无术乎故明主者不恃其不我叛也恃吾不可叛也不恃其不吾欺也恃吾不可欺也
晋文公亡时陶舛狐从文公反国行三赏而不及陶舛狐狐见咎犯曰吾从君而亡十有三年顔色黎黒手足胼胝今君反国行三赏而不及吾也意者君忘我欤我有大故与子试为我言之君咎犯言之文公文公曰我岂忘是子哉夫髙明至贤徳行全诚躭我以道説我以仁暴浣我行昭明我名使我为成人者吾以为上赏防我以礼让我以谊蕃援我使我不得为非数引我请于贤人之门吾以为次赏夫勇壮强御难在前则居前难在后则居后免我于患难之中者吾又以为之次且子独不闻乎死人者不如存人之身亡人者不如存人之国三行赏之后而劳苦之士次之夫劳苦之士是子固为首矣岂敢忘子哉周内史叔舆闻之曰文公其霸乎昔圣王先徳而后力文公其当之矣
文公出亡周流天下舟之侨去虞而从焉文公反国择可爵而爵之择可禄而禄之舟之侨独不与焉文公酌诸大夫酒酒酣文公曰二三子盍为寡人赋乎舟之侨进曰君子为赋小人请陈其辞辞曰有龙矫矫将失其所一蛇从之周流天下龙反其渊安宁其处一蛇脂干独不得其所文公瞿然曰子欲爵也请待旦日之期子欲禄耶请今命廪人舟之侨曰请而得其赏亷者不受也言尽而名至仁者不为也今天油然作云沛然下雨则苗草兴起莫之与御今为一人言施一人犹为一块土下水也土亦不生之矣遂歴阶而去文公求之不得终身诵甫田之诗
晋文公反国酌士大夫酒召咎犯而将召艾陵而相之授田百万介子推无爵齿而就位觞三行介子推奉觞而起曰有龙矫矫将失其所有蛇从之周流天下龙入深渊得其安所蛇脂尽干独不得甘此何谓也文公曰嘻是寡人之过也吾为子爵欤待旦之朝也吾为子田欤河东阳之间介子推曰推闻君子之道谒而得位道士不居也争而得财亷士不受也文公曰使我得反国者子也吾将以成子之名介子推曰推闻君子之道为人子而不能承其父者不敢当其后为人臣而不见察于其君者则不敢立于其朝然推亦无索于天下矣遂去而之介山之上文公使人求之不得为之避寝三月号呼朞年诗云逝将去汝适彼乐郊乐郊乐郊谁之永号此之谓也文公待之不肯出求之不能得以谓焚其山宜出乃焚其山不出而焚死
晋文公反国李离为大理过杀不辜自系曰臣之罪当死文公令之曰官有上下罚有轻重是下吏之罪也非子之过也李离曰臣居官为长不与下让位受禄为多不与下分利过听杀无辜委下罪死非义也臣之罪当死矣文公曰子必自以为有罪则寡人亦有过矣李离曰君量能而授官臣奉职而任事臣受印绶之日君命曰必以仁义辅政宁过于生毋失于杀臣受命不称壅惠蔽恩如臣之罪乃当死君何过之有且理有法失生即生失杀即死君以臣能听防决疑故任臣以理今离刻深不顾仁义信文墨不察是非听他词不精事实掠服无罪使百姓怨天下闻之必议吾君诸侯闻之必轻吾国怨积于百姓恶扬于天下权轻于诸侯如臣之罪是当重死文公曰吾闻之也直而不枉不可与往方而不圆不可与长存愿子以此听寡人也李离曰君以所私害公法杀无罪而生当死二者非所以教于国也离不敢受命文公曰子独不闻管仲之为人臣也身辱而君肆行污而霸成李离曰臣无管仲之贤而有污辱之名无霸王之功而有射钩之累夫无能以临官借污以治人君虽不忍加之于法臣亦不敢污官乱治以生臣闻其命矣伏剑以死
晋文公问咎犯曰谁可使为西河守者咎犯对曰虞子羔可也公曰非女之讐也对曰君问可为守者非问臣之讐也羔见咎犯而谢之曰幸赦臣之过而荐之于君得为西河守咎犯曰荐子者公也怨子者私也吾不以私事害公义子其去矣顾吾射子也
翟人有献封文豹于晋文公文公受客皮而叹曰此以皮之美自为罪夫治国者则以名号为罪徐偃王是也以城与地为罪虞虢是也
晋文公时翟人有献封文豹之皮者文公喟然叹曰封狐文豹何罪哉以其皮为罪也大夫栾枝曰地广而不平财聚而不散独非豹之罪乎文公曰善哉説之栾枝曰地广而不平人将平之财聚而不散人将争之扵是列地以分民散财以赈贫
晋文公问政于舅犯舅犯对曰分熟不如分腥分腥不如分地割以分民而益其爵禄是以上得地而民知富上失地而民知贫古之所谓致师而战者其斯之谓乎文公举兵欲伐衞公子锄仰天而笑公问何笑曰臣笑隣之人有送其妻适私家者道见桑妇悦而与之言顾视其妻亦有招之者矣臣窃笑此也公寤其言乃止引师而还未至有伐其北鄙者【此举疑未救宋之前信义未孚威声未振时事】晋文公见咎季其庙傅于西墙公曰孰处而西对曰君之老臣也公曰西益而宅对曰臣之忠不如老臣之力其墙壊而不筑公曰何不筑对曰一日不稼百日不食公出而告之仆仆顿首子轸曰吕刑云一人有庆兆民赖之君之明羣臣之福也乃令于国曰毋淫宫室以妨人宅版筑以时无夺农功
齐无道起兵攻鲁鲁君患之召其相曰为之奈何对曰夫栁下惠少好学长而嘉智主君试召使于齐鲁君曰吾千乗主也身自使于齐齐不听夫柳下惠特布衣韦带之士也使之又何益乎相对曰臣闻之乞火不得不望其炮矣今使柳下惠于齐纵不解于齐兵终不愈益攻于鲁矣鲁君乃曰然乎相即使人召柳下惠来入门袪衣不趋鲁君避席而立曰寡人所谓饥而求黍稷渇而穿井者未尝能以懽喜见子今国事急百姓恐惧愿借子使夫齐柳下惠曰诺乃东见齐侯齐侯曰鲁君将惧乎柳下惠曰臣君不惧齐侯忿然怒曰吾望而鲁城芒若失亡国百姓发屋伐木以救城郭吾视若鲁君吾国子曰不惧何也柳下惠曰臣之君所以不惧者以其先人出周封于鲁君之先君亦出周封于齐相与出周南门刳羊而约曰自后子孙敢有相攻者令其罪若此刳羊矣臣之君固以刳羊不惧矣不然百姓非不急也齐侯乃解兵三百里【柳下惠姓名不见于经唯二十六年齐伐吾北鄙公使展喜犒师受命于展禽防见其名于传耳下数条皆无据但倂附柳下惠之后】
齐攻鲁求岑鼎鲁君载岑鼎往齐侯不信而反之以为非也使人告鲁君柳下惠以为是因请受之鲁君请于柳下惠下惠对之曰君之欲以为岑鼎也以免国也臣亦有国于此破臣之国以免君之国此臣所难也鲁君乃以真岑鼎往柳下惠可谓守信矣非独存己之国也又存鲁君之国信之于人重矣犹舆之輗軏也故孔子曰大车无輗小车无軏其何以行之哉此之谓也鲁君问柳下惠吾欲伐齐何如柳下惠曰不可归而有忧色曰吾闻伐国不问仁人此言何为至扵我哉柳下惠三黜于鲁而不去也其妻谓之曰子无乃凟乎吾闻之君子有二耻国无道而贵耻也国有道而贱耻也今当乱世三黜而不去亦近耻矣惠曰彼为彼我为我虽裸裎安能污我由由然与之处柳下惠既死门人将诔之妻曰将诔夫子之徳邪则二三子不如妾之知也乃诔曰夫子之不伐兮夫子之不竭兮夫子之信诚而与人无害兮屈柔从俗而不彊察兮蒙耻救民徳弥大兮虽遇三黜而心不易兮恺悌君子永能厉兮嗟呼惜哉乃下世兮庶几遐年今遂逝兮呜呼哀哉魂神泄兮夫子之諡宜曰惠兮于是门人从之以惠为诔云城濮之战【二十八年】文公谓舅犯曰吾卜战而熸我迎嵗彼背嵗彗星见彼操其柄我操其标吾又梦与荆王搏彼在上我在下吾欲无战子以为何如舅犯曰卜战熸是荆人也我迎嵗彼背嵗彼去我从之也彗星见彼操其柄我操其标以扫则彼利以击则我利君梦与王搏彼在上君在下则君见天而荆王伏其罪也且吾以宋衞为主齐秦辅我我合天道独以人事固将胜之矣文公从之荆人大败
晋文公与荆人战于城濮君问于舅犯舅犯对曰服义之君不足于信服战之君不足于诈诈之而已矣君问于雍季雍季对曰焚林而田得兽虽多而明年无复也干泽而渔得鱼虽多而明年无复也诈犹可以偷利而后无报遂与荆军战大败之及赏先雍季而后舅犯侍者曰城濮之战舅犯之谋也君曰雍季之言百世之谋也舅犯之言一时之权也寡人既行之矣
晋文公与楚战至黄鳯之陵履系解因自结之左右曰不可以使人乎公曰吾闻上君所与居皆其所畏也中君之所与居皆其所爱也下君之所与居皆所侮也寡人虽不肖先君之人皆在是以难之也
晋文公与楚人战大胜之烧其军火三日不灭文公退而有忧色侍者曰君大胜楚今有忧色何也文公曰吾闻能以战胜而安者其唯圣人乎若夫诈胜之徒未尝不危也吾是以忧
晋文公问箕郑曰救饥奈何对曰信公曰安信曰信名则羣臣守职善恶不逾百事不怠信事则不失天时百姓不逾信义则近亲劝勉而逺者归之
晋文公将伐邺赵衰言所以胜邺文公用之而胜邺将赏赵衰衰曰君将赏其末乎赏其本乎赏其末则骑乗者存赏其本则臣闻之郤虎公召郤虎郤虎曰言之易行之难臣言之者也公曰子无辞虎非亲言之者也而赏及之此疏逺者之所以尽能竭智者也
晋文公合诸侯而盟曰吾闻国之昬不由声色必由奸利好乐声色者淫也贪奸者惑也夫淫惑者之国不必残自今以来无以美妾疑妻无以声乐妨正无以奸情害公无以货利示下其有之者是谓伐其根素流于华叶若此者有患无忧有冦勿弭不如言者盟示之于是君子闻之曰文公其知道乎其不王者由无佐也【疑践土盟辞】
晋文公田于虢遇一老夫而问曰虢之为虢久矣子处此故矣虢亡其有説乎对曰断则不能谏则无与也不能断又不能用之此虢之所以亡文公辍田而归遇赵衰而告赵衰曰今其人安在君曰吾不与之来也赵衰曰古之君子听其言而用其人今之君子听其言而弃其身哀哉晋国之忧也文公乃召赏之于是晋国乐纳善言文公卒以霸
晋文公逐麋而失之问农夫老古曰吾麋何在老古以足指曰如是往公曰寡人问子以足指何也老古振衣而起曰一不意人君如此也虎豹之居也厌闲而近人故得鱼鳖之居也厌深而之浅故得诸侯厌众而亡其国诗云维鹊有巢维鸠居之君放不归人将君之于是文公恐归道遇栾武子武子曰猎得兽乎而有悦色文公曰寡人逐麋而失之得善言故有悦色栾武子曰其人安在乎曰吾未与来也栾武子曰居上位而不恤其下骄也缓令急诛暴也取人之言而弃其身盗也文公曰善还载老古与俱归
晋文公出田逐兽砀入大泽迷不知所出其中有渔者文公问曰我若君也道安从出我且厚赐若渔者曰臣愿有献公曰出泽而受之于是遂出泽公令曰子之所以教寡人者何等也愿受之渔者曰鸿鹄保河海之中厌而欲移徙之小泽则必有九缯之忧鼋鼍保深渊厌而出之浅渚则必有罗网钓射之忧今君逐兽砀入至此何行之太逺也文公曰善哉谓从者记渔者名曰君何以名为君其尊天事地敬社稷固四国慈爱万民薄赋敛轻租税者臣亦与焉君不敬社稷不固四海失礼于诸侯内逆民心一国流亡渔者虽得厚赐不能保也遂辞不受曰君亟归国臣亦反吾渔所
晋文公出猎前驱曰前有大蛇髙如隄阻道竟之文公曰寡人闻之诸侯梦恶则脩徳大夫梦恶则脩官士梦恶则脩身如是而祸不至矣今寡人有过天以戒寡人还车而返前驱曰臣闻之喜者无赏怒者无刑今祸福已在前矣不可变何不遂驱之公曰不然夫神不胜道而妖亦不胜徳祸福未发犹可化也还车反宿斋三日请于庙曰孤少牺不肥币不厚罪一也孤好弋猎无度数罪二也孤多赋敛重刑罚罪三也请自今以来者闗市无征泽梁无赋敛赦罪人旧田半税新田不税行此令未半旬吏梦大帝杀蛇曰何故当圣之道为而罪当死发梦视蛇臭腐矣谓文公曰然夫神果不胜道而妖亦不胜徳奈何其究理而任天也应之以徳而已晋文公好苴服当文公之时晋国之士大布之衣羔羊之裘练帛之冠且苴之履入见文公出以践之朝故苴服为其难为也然为而文公説之未逾于世而民可移也即求以乡其上也
晋文公行地登遂大夫皆扶之随防不扶文公曰防夫为人臣而忍其君者其罪奚如对曰其罪重死文公曰何为重死对曰身死妻子为戮焉随防曰君奚独问为人臣而忍其君者而不问为人君而忍其臣者耶文公曰为人君而忍其臣者其罪奚如随防对曰为人君而忍其臣者智士不为谋辨士不为言仁士不为行勇士不为死文公授绥下车辞大夫曰寡人有腰痹之病愿诸大夫勿罪也【以上诸条年次无证据姑附文公城濮图霸之后三十二年冬文公卒次年败秦师于殽】
先轸欲要功获名利以秦不假道之故【秦伐郑髙以十二牛犒师即此年】请要秦师襄公曰不可夫秦伯与吾先君有结先君一日薨而以师击之是孤之负吾先君败邻国之交而失孝子之行也先轸曰先君薨而不吊赠是无哀吾丧也兴师经吾地不假道是弱吾孤也且柩毕尚薄屋无哀吾丧也兴师卜曰大国师将至请击之则聴先轸兴师要殽击之匹马只轮无脱者大结怨搆祸于秦接刃流血伏尸暴骸糜烂国家十有余年卒丧其师【详见三十三年传】

[book_title]春秋别典卷五
鲁文公【元年乙未在位十八年周襄王二十六年】
晋襄公使人于周曰敝邑寡君寝疾卜以守曰三涂为祟使下臣愿借途而祈福焉天子许之苌谓刘康公曰夫祈福于三涂而受礼于天子此柔嘉之事也而客武色愿公备之晋果袭聊阮梁蛮氏
戎王使由余于秦由余其先晋人也亡入戎能晋言闻缪公贤故使由余观秦缪公示以宫室积聚由余曰使为之则劳神矣使人为之亦苦民矣缪公怪之问曰中国以诗书礼乐法度为治然尚时乱今戎夷无此何以为治不亦难乎由余叹曰此乃中国所以乱也夫自上圣黄帝作为礼乐法度身以先之仅以小治及其后世日以骄淫阻法度之威以督责于下下罢极则以仁义怨望于上上下交争怨而相簒弑至于灭宗皆以此也夫戎夷不然上居淳徳以遇其下下懐忠信以事其上一国之政犹一身之治不知所以治此真圣人之治也于是缪公退而问内史廖曰孤闻邻国有圣人敌国之忧也今由余贤寡人之害将奈之何内史廖曰戎王处僻区未闻中国之声君诚遗其女乐以夺其志为由余请以疏其间留而莫遣以失其期戎王恠之必疑由余君臣有间乃可虏也且戎王好乐必怠于政缪公曰善因与由余曲席而坐传器而食问其地形与其兵势尽詧而后令内史廖以女乐二八遗戎王戎王受而説之终年不还于是秦乃归由余由余数谏不听缪公又数使人间要由余由余遂去降秦缪公客礼待之【左传秦战彭衙在二年按史记秦诱由余在战彭衙之后】
秦缪公问于由余曰古者明王圣帝得国失国当何以也由余曰臣闻之当以俭得之以奢失之缪公曰愿闻奢俭之节由余曰臣闻尧有天下饭于土簋啜于土瓶其地南至交阯北至幽都东西至日所出入莫不宾服尧释天下舜受之作为食器斩木而裁之销铜銕脩其刃犹漆黒之以为器诸侯侈国之不服者十有三舜释天下而禹受之为祭器漆其外而朱画其内缯帛为茵褥觞勺有彩为饰弥侈而国之不服者三十有二夏后氏以没殷周受之作为大器而建九傲食器雕琢觞勺刻镂四壁四帷茵席雕文此弥侈矣而国之不服者五十有二君好文章而服者弥侈故曰俭其道也缪公説拜由余为上卿问其兵势与其地利既以得矣举兵而伐戎兼国十二开地千里缪公奢主能听贤纳谏故霸西戎淫于乐诱于利以亡其国由离质朴也
缪公益厚孟明视等使将兵伐晋渡河焚船大败晋人取王官及鄗以报殽之役【三年事】晋人皆城守不敢出于是缪公乃自茅津渡河封殽中尸为发丧哭之三日乃誓于军曰嗟士卒听无哗余誓告汝古之人谋黄发番番则无所过以申思不用蹇叔百里奚之谋故作此誓令后世以记余过君子闻之皆为流涕曰嗟乎秦缪公之与人周也卒得孟明之庆天子使召公过贺缪公以金鼓
秦缪公谓伯乐曰子之年长以子姓有可使求马者乎对曰良马者可以形容筋骨相也相天下之马者若灭若失若亡其一若此马者絶尘弭辙臣之子皆下材也可告以良马而不可告以天下之马臣有所与供儋纒采薪者九方堙此其于马非臣之下也请见之缪公见之使之求马三月而反报曰已得马矣在于沙丘缪公曰何马也对曰牡而黄使人徃取之牝而骊缪公不悦召伯乐而问之曰败矣子之所使求者毛物牝牡弗能知又何马之能知伯乐喟然太息曰一至此乎此乃其所以千万臣而无数者也若堙之所观者天机也得其精而亡其粗在内而忘其外见其所见而不见其所不见视其所视而遗其所不视若彼之所相者乃有遗乎马者马至而果千里之马【此条年无考证按六年秦缪公卒此宜附之缪公未卒之年云】
秦康公筑台三年荆人起兵将欲以兵攻齐任妄曰饥召兵疾召兵劳召兵乱召兵君筑台三年今荆人起兵将攻齐臣恐其攻齐为声而袭秦为实也不如备之戍东边荆人辍行【康公六年立十八年卒事希见】
楚庄王立为君【十四年立】三年不听朝乃令于国曰寡人恶为臣而遽谏其君者今寡人有国家主社稷有谏则死无赦苏从曰处君之髙爵食君之厚禄爱其死而不谏其君则非忠臣也乃入谏庄王立钟鼓之间左伏杨姬右拥越姬左禂袵右朝服曰吾钟鼓之不暇何谏之听苏从曰臣闻之好道者多资好乐者多迷好道者多粮好乐者多亡荆国亡而无日矣死臣敢以告王王曰善左执苏从手右抽隂刀刎钟鼓之县明日授苏从为相荘王涖政三年不治而好隠戯社稷危国将亡士庆问左右羣臣曰王涖政三年不治而好隠戯社稷危国将亡胡不入谏左右曰子其入矣士庆入再拜而进曰隠有大鸟来止南山之阳三年不蜚不鸣不审其故何也王曰子其去矣寡人知之矣士庆曰臣言亦死不言亦死愿闻其説王曰此鸟不蜚以长羽翼不鸣以观羣臣之慝是鸟虽不蜚蜚必冲天虽不鸣鸣必惊人士庆稽首曰所愿闻已王大悦士庆之问而拜之以为令尹授之相印士庆喜出门顾左右笑曰吾王成王也中庶子闻之跽而泣曰臣尚衣冠御节三年矣前为豪矢而后为藩蔽王赐士庆相印而不赐臣臣将死有日矣王曰寡人居涂泥中子所与寡人言者内不及国家外不及诸侯如子者可富而不可贵也于是乃出其国寳璧玉以赐之曰忠信者士之行也言语者士之道路也道路不脩治士无所行矣
楚庄王听朝罢晏樊姬下堂而迎之曰何罢之晏也得无饥倦乎庄王曰今日听忠贤之言不知饥倦也樊姬曰王之所谓忠贤者诸侯之客欤中国之士欤庄王曰则沈令尹也樊姬掩口而笑王曰姬之所笑者何也姬曰妾得于王尚汤沐执巾栉振袵席十有一年矣然妾未尝不遣人之梁郑之间求美人而进之于王也与妾同列者十人贤于妾者二人妾岂不欲擅王之宠哉不敢私愿蔽众美欲王之多见则娱今沈令尹相楚数年矣未尝见进贤而退不肖也又焉得为忠贤乎庄王旦朝以樊姬之言告沈令尹令尹避席而进孙叔敖叔敖治楚三年而楚国霸楚史援笔而书之于防曰楚之霸樊姬之力也【楚沈令尹一作虞丘子左宣十一年令尹蒍艾城沂即叔敖叔敖始见传】楚庄王见天不见妖而地不出孽则祷于山川曰天其忘予欤此能求过于天必不逆谏矣
孙叔敖为婴儿出逰见两头蛇杀而埋之归而泣其母问其故叔敖以告曰闻见两头之蛇者死向者吾见之恐其去母而死也其母曰蛇今安在曰恐他人又见杀而埋之矣其母曰吾闻有隂徳者天报之福汝则不死也及长为楚令尹未治而国人信其仁也
孙叔敖沈尹董相与友叔敖逰于郢三年声问不知修行不闻沈尹董谓叔敖曰能令人主上至于王下至于霸我不若子耦世接俗以适主心子不如我子何不归耕乎吾将为子逰沈尹董逰于郢荆王欲以为令尹辞曰有孙叔敖者圣人也王必用之臣不若也荆王于是迎叔敖以为令尹十二年而霸此沈尹董之力也楚令尹虞丘子复于庄王曰臣闻奉公行法可以得荣能浅行薄无望上位不名仁智无求显荣才之所不着无当其处臣为令尹十年矣国不加治讼狱不息处士不升淫祸不讨久践髙位妨羣贤路尸禄素餐贪禄无餍臣之罪当稽于理臣窃选国俊下里之士曰孙叔敖秀羸多能其性无欲君举而授之政则国可使治而士民可使附庄王曰子辅寡人寡人得以长于中国令行于絶域遂霸诸侯非子而何虞丘子曰乆固禄位者贪也不进贤达能者诬也不让以位者不亷也不能三者不忠也为人臣而不忠王又何以为忠臣愿固辞庄王从之赐虞丘子莱地三百号曰国老以孙叔敖为令尹少焉虞丘子家干法孙叔敖执而戮之虞丘子喜入见于王曰臣言孙叔敖果可使持国政奉国法而不党施刑戮而不骫可谓公平庄王曰夫子之赐也已
孙叔敖为楚令尹一国士民皆来贺有一老父衣麄衣冠白冠后来吊孙叔敖正衣冠而出见之谓老父曰楚王不知臣不肖使臣受吏民之垢人尽来贺子独后来吊岂有説乎父曰有説身已贵而骄人者民亡之位已髙而擅权者君恶之禄已厚而不知足者患处之叔敖再拜曰敬受命愿闻余教父曰位已髙而意益下官益大而心益小禄已厚而慎不敢取君谨守此三者足以治楚矣孙叔敖遇狐丘丈人狐丘丈人曰仆闻之有三利必有三患子知之乎叔敖蹵然易容曰小子不敏何足以知之敢闻何谓三利何谓三患狐丘丈人曰夫爵髙者人妬之官大者主恶之禄厚者怨归之此之谓也叔敖曰不然吾爵益髙吾志益下吾官益大吾心益小吾禄益厚吾施益博可以免于患乎狐丘丈人曰善哉言乎尧舜其犹病诸【一作譄丘封人】
孙叔敖相楚三月施教导民上下和合世俗盛美政信禁止吏无奸邪盗贼不起秋冬则劝民山采春夏以水各得其所便民皆乐其生庄王以为币轻更以小为大百姓不便皆去其业市令言之相曰市乱民莫安其处次行不定相曰如此几何顷乎市令曰三月顷相曰罢吾今令之复矣后五日朝相言之王曰前日更币以为轻今市令来言曰市乱民莫安其处次行之不定臣请遂令复如故王许之下令三日而市复如故楚民俗好庳车王以为庳车不便马欲下令使髙之相曰令数下民不知所从不可王必欲髙车臣请教闾里使髙其梱乗车者皆君子君子不能数下车王许之居半嵗民悉自髙其车
楚庄王问于孙叔敖曰寡人未得所以为国是也孙叔敖曰国之有是而以非之所恶也臣恐王之不能定也王曰不定独在君乎亦在臣乎孙叔敖曰国君骄士曰士非我无道富贵士骄君曰国非士无道安强人君几至失国而不悟士几至饥寒而不进君臣不合国是无道定矣夏桀殷纣不定国是而以合其取舎者为是以不合其取舎者为非故致亡而不知庄王曰善哉愿相国与诸侯士大夫共定国是寡人岂敢以褊国骄士民哉
孙叔敖相楚栈车牝马粝饼菜羮枯鱼之膳冬羔裘夏葛衣而有饥色
孙叔敖决期思之水而灌云梦之野庄王知其可为令尹也乗马三年而不知其牝牡
孙叔敖妻不衣帛马不食粟乗栈车牝马披羖羊之裘从者曰车新则安马肥则疾裘则温何不为也叔敖曰吾闻君子服美益恭小人服美益倨吾无徳以堪之矣
楚有善相人者所言无遗防闻于国庄王召见而问焉对曰臣非能相人能观人之交也观布衣者其交皆孝悌笃谨畏令如此者家必日益而身益安此所谓吉人者也观事君者其交皆诚信有行好善如此者措事日益官职日进此所谓吉臣者也人主朝臣皆多贤左右皆忠主有失皆敢分争正諌如此者国日安主日尊名声日显此所谓吉主者也臣非能相人能观人之交也荘王曰善于是乃招聘四方之士遂得孙叔敖将军子重之属以备卿相遂成霸功
楚庄王问詹何曰治国奈何詹何对曰臣明于治身而不明于治国也王曰寡人得奉宗庙社稷愿学所以守之何对曰臣未闻身治而国乱者也又未闻身乱而国治者也故本在身不敢对以末庄王曰善
楚荘王有茅门者法曰羣臣大夫诸公子入朝马蹄蹂霤者斩其辀而戮其御太子入朝马蹄蹂霤廷理斩其辀戮其御太子大怒入为王泣曰为我诛廷理王曰法者所以敬宗庙尊社稷故为立法令尊敬社稷者社稷之臣也安可以加诛夫犯法废令不尊敬社稷是臣弃君下陵上也臣弃君则主失威下陵上则上危位社稷不守何以遗子太子乃还走避舎再拜请死楚荘王之时太子车立于茅门之内少师庆逐之太子怒入谒王曰少师庆逐臣车王曰舎之老君在前而不逾少君在后而不豫是国之寳臣也
楚荘王筑层台延石千里延壤百里士有欠三月之粮者大臣谏者七十二人皆死矣有诸御己者违楚百里而耕谓其耦曰吾将入见于王其耦曰以身乎我闻之説人主者皆闲暇之人也然且至而死矣今子特草茅之人耳诸御巳曰若与予同耕则比力也至于説人主不与子比贤矣遂入见荘王荘王谓之曰诸御已来汝将谏也诸御巳曰君有义之用有法之行且已闻之土负水者平木负绳者直君受谏者圣君筑层台延石千里延壤百里民之衅咎血成于通涂然且未敢谏也已何谏乎顾臣愚窃闻昔者虞不用宫之竒而晋并之陈不用子家羁而楚并之曹不用僖负羁而宋并之莱不用子猛而齐并之吴不用子胥而越并之【时吴未有子胥事恐后人增入之】秦人不用蹇叔之言而秦国危桀杀闗龙逄而汤得之纣杀王子比干而武王得之宣王杀杜伯而周室卑此三天子六诸侯皆不能尊贤用辩士之言故身死而国亡遂趋而出楚王遽而追之曰己子反矣吾将用子之谏先曰説寡人者其説也不足以动寡人之心又危【一作色】加诸寡人故皆至于死今子之説足以动寡人之心又不危加诸寡人故将用子之谏明日令曰有能入谏者吾将与为兄弟遂解层台罢民楚人歌之曰薪乎菜乎无诸御已讫无子乎菜乎薪乎无诸御已讫无人乎
令尹子佩请饮荘王荘王许诺不徃子佩北面立于殿下曰昔者君王许今不果往意者臣有罪乎荘王曰吾闻子具于强台强台者南望料山以临方皇左江而右淮其乐亡死若吾薄徳之人不可以当此乐也恐留而不能反
楚荘王之弟春申君有爱妾曰余春申君之正妻子曰甲余欲君之弃其妻也因自伤其身以示君而泣曰得为君之妾幸甚虽然适夫人非所以事君也适君非所以事夫人也身故不肖力不足以适二主其势不俱适与其死夫人所者不若赐死君前妾以赐死若复幸于左右愿君必察之无为人笑君因信妾唋之诈为弃正妻余又欲杀甲而以其子为后因自裂其亲身衣之里以示君而泣曰余之得幸君之日久矣甲非不知也今乃欲强戯余余与争之至裂余之衣而此子之不肖莫大于此矣君怒而杀甲也
楚荘王赐其羣臣酒日暮酒酣左右皆醉殿上烛灭有牵王后衣者后扢冠缨而絶之言于王曰今烛灭有牵妾衣者妾扢其缨而絶之愿趣火视絶缨者王曰止立出令曰与寡人饮不絶缨者不为乐也于是缨絶无完者不知王后絶缨者谁于是王遂与羣臣欢饮乃罢后吴兴师攻楚有人常为应行五合战五陷阵却敌遂取大军之首而献之王怪而问之曰寡人未尝有异于子何为于寡人厚耶对曰臣先殿上絶缨者也当时宜以肝胆涂地负日久矣未有所効今幸得用于臣之义尚可为王破吴而强楚
楚庄王好猎大夫谏曰晋楚敌国也楚不谋晋晋必谋楚今王无乃耽于乐乎王曰吾猎将以求士也其榛藂刺虎豹者吾是以知其勇也其撄犀搏兕者吾是以知其劲有力也罢田而分所得吾是以知其仁也因是道也而得三士焉楚因以安故曰苟有志则无非事者此之谓也
楚荘王猎于云梦射随兕中之【随兕一作科雉】申公子培刼而夺之王命诛左右进谏曰子培贤者此必有故愿察之不出三月子培病而死邲之战楚大胜晋赏有功者培之弟进曰臣兄有功于车下臣之兄尝读故记曰杀随兕者不出三月是以惊惧而争得之伏其罪而死王令人发而视之于故记果有乃厚赏之
楚荘王所爱马病肥死使羣臣丧之欲以棺椁大夫礼葬之下令有敢谏者死优孟入哭曰马者王之所爱也楚国之大何求不得而以大夫葬之诸侯闻之皆知大王贱人而贵马也王于是以马属太官
楚人有献鱼楚王者曰今日渔获食之不尽卖之不售弃之又惜故来献也左右曰鄙哉辞也楚王曰子不知渔者仁人也盖闻囷仓粟有余者下民多饥后宫多幽女者下民多旷夫余衍之蓄聚于府库者境内多贫困之民皆失君人之道故厨庖有肥鱼廐有肥马民有饥色是以亡国之君藏于府库寡人闻之久矣未能行也渔人者知之其以此谕寡人也且令行之于是乃遣使恤鳏寡而存孤独出仓粟发币帛而振不足罢去后宫不御者出而妻鳏夫楚民欣欣大悦邻国归之故渔者一献余鱼而楚国赖之可谓仁智矣
鲁宣公者鲁文公之弟也文公薨【十八年】文公之子赤立为鲁侯宣公杀子赤而夺之国【按传十八年公薨襄仲杀恶及视而立宣公书曰子卒讳之也恶文公太子视其弟也宣公文公妃敬嬴子接】立为鲁侯公子肹者宣公之同母弟也宣公杀子赤而肹非之宣公与之禄则曰我足矣何以兄之食为哉织屦而食终身不食宣公之食其仁恩厚矣其守节固矣故春秋美而贵之【宣十七年经特书冬十有一月壬午公弟叔肹卒庶弟称公弟予之也】
晋灵公造九层之台费用千金谓左右曰敢有谏者斩荀息闻之上书求见灵公张弩持矢见之曰臣不敢谏也臣能累十二博棊加九鸡子其上公曰子为寡人作之荀息定顔色定志意以棊子置下加九鸡子其上左右惧慴息灵公气息不续公曰危哉危哉荀息曰不危也复有危于此者公曰愿见之荀息曰九层之台三年不成男不耕女不织国用空虚邻国谋议将兴社稷亡灭君欲何望灵公曰寡人之过也乃至于此即壊九层台也【按左传荀息死奚齐卓子之难灵公时而称荀息恐非是灵公文六年立宣二年弑】

[book_title]春秋别典卷六
鲁宣公【元年癸丑在位十八年周匡王五年】
赵宣孟见骩桑之饿人为之下食而餔之与脯一朐拜受而不敢食曰臣有老母将以遗之宣孟曰食之吾更与汝乃复赐之脯二束与钱百而遂去之晋灵公欲杀宣孟伏士以待因发酒宣孟宣孟知之中饮而出灵公令房中士疾追杀之一人追先及曰君轝吾请为君反死宣孟曰而知为谁曰何以名为臣骫桑之饿人也还阃而死宣孟遂活【经二年书盾弑君】
陈灵公行僻而言失泄冶曰陈其亡矣吾骤谏君君不吾听而愈失威仪夫上之化下犹风靡草东风则草靡而西西风则草靡而东在风所由而草为之靡是故人君之动不可不慎也夫树曲木者恶得直景人君不宜其行不敬其言未有能保帝王之号垂显令之名者也易曰夫君子居其室出其言善则千里之外应之言可不慎乎天地动而万物变化诗曰慎尔出话敬尔威仪无不柔嘉今君不是之慎而纵恣焉不亡则弑灵公闻之以泄冶为妖言而杀之后果弑于夏徴舒【九年陈杀泄冶】楚庄王欲伐陈使人视之使者曰陈不可伐也庄王曰何故对曰其城郭髙沟壑深蓄积多其国宁也王曰陈可伐也夫陈小国也而蓄积多蓄积多则赋敛重赋敛重则民怨上矣城郭髙沟壑深则民力罢矣兴兵伐之遂取陈【十一年】
楚庄王伐陈吴救之十日夜晴左史倚相曰吴必夜至甲裂垒壊彼必薄我行不成列鼓出待之吴师至楚见成阵而还左史倚相曰追之吴行六十里而无功王罢卒寝趋击之大败吴师【按左传倚相楚灵王时人庄王时而称倚相恐非是】楚荘王将县陈听申叔时之谏曰善乃迎陈灵公太子午于晋而立之复为陈君如故是为成公孔子读史记至楚复陈曰贤哉荘王轻千乘之国而重一言【十一年】楚王将兴师伐晋曰敢谏者死孙叔敖曰臣闻畏鞭棰之严而不敢谏其父非孝子也惧斧钺之诛而不敢谏其君非忠臣也于是遂谏曰君今贪彼之土所谓知前之利而不顾后害者也正犹螳蜋欲攫蝉而不知黄雀之在后而黄雀不知放弹者方将窥而毙之也臣敢爱死不以告王哉遂不伐晋
荘王欲伐晋使豚尹观焉反曰不可伐也其忧在上其乐在下且贤臣在焉曰沈驹明年又使豚尹观反曰可矣初之贤人死矣谄谀多在君之庐者其君好乐而无礼其臣危处以怨上上下离心兴师伐之其民必先反荘王从之果如其言
晋人伐楚三舎不止大夫曰请击之荘王曰先君之时晋不伐楚及孤之身而晋伐楚是寡人之过也如何其辱诸大夫也大夫曰先君之时晋不伐楚及臣之身而晋伐楚是臣之罪也请击之荘王俛泣而起拜诸大夫晋人闻之曰君臣争以过为在已且君下其臣犹如此亦谓上下一心三军同力未可攻也乃夜还师
楚荘王既与晋战胜之惧诸侯之畏已也乃筑为五仞之台台成而觞诸侯诸侯请约荘王曰我薄徳之人也诸侯请为觞乃仰而歌曰将将之台窅窅其谋我言而不当诸侯伐之于是逺者来朝近者入宾
荘王既服郑败晋师将军子重三言而不当荘王归过申侯之邑申侯进饭日中而王不食申侯请罪王喟然叹曰吾闻之其君贤者也而又有师者王其君中君也而又有师者霸其君下君也而羣臣又莫若君者亡今我下君也而羣臣又莫若不谷不谷恐亡且世不絶圣国不絶贤而我独不得若我生者何以食为故战服大国义从诸侯戚然忧恐圣智不在乎身自惜不肖思得贤佐日中忘饭可谓明君矣【俱邲之战】
荘王使使赍金百斤聘于北郭先生先生曰臣有箕箒之使愿入计之即谓妇曰楚欲以我为相今日相即结驷列骑食方丈于前如何妇曰夫子以织屦为食食粥□履无怵惕之忧者何哉与物无治也今如结驷列骑所安不过容膝食方丈于前所甘不过一肉容膝之安一肉之味而殉楚国之忧其可乎于是遂不应聘与妇去之
荘王欲伐越杜子谏曰王之伐越何也曰政乱兵弱杜子曰臣患王之智如目也能见百步之外而不能自见其睫王之兵自败于秦晋丧地数百里此兵之弱也荘蹻为盗于境内而吏不能禁此政之乱也王之弱乱非越之下也而欲伐越此智之如目也王乃止
庄王欲伐杨夏师久而不罢群臣欲谏而莫敢王猎于云梦椒举进谏曰王所以多得兽者马也而王国亡王之马岂可有哉荘王曰善不谷知诎强国之可以长诸侯也知得地之可以为富也而忘吾民之不用也明日饮诸大夫酒以椒举为上客罢杨夏之师
荘王既胜晋于河雍归而封孙叔敖不受病疽将死谓其子曰吾则死矣王必封汝汝必让肥饶之地而受沙石之间有寝丘者其地确石之丑荆人越人禨人莫之利也敖死王果封其子以肥饶之地其子辞而不受请有寝之丘楚邦之法禄臣再世而收地唯孙叔敖独在不以其邦为收者瘠也故九世而祀不絶
孙叔敖病且死属其子曰我死而必贫困若往见优孟言我孙叔敖之子也居数年其子困穷负薪过优孟与言曰我孙叔敖之子也父且死时属我贫困徃见优孟优孟曰若无逺有所之即为孙叔敖衣冠抵掌谈语歳余像孙叔敖楚王及左右不能别也荘王置酒优孟前为夀荘王大惊以为孙叔敖复生也欲以为相优孟曰请归与妇计之三日而为相荘王许之三日后优孟复来王曰妇言谓何孟曰妇言慎无为楚相不足为也如孙叔敖之为楚相尽忠为亷以治楚楚王得以霸今死其子无立锥之地贫困负薪以自饮食必如孙叔敖不如自杀因歌曰山居耕田苦难以得食起而为吏身贪鄙者余财不顾耻辱身死家室富又恐受赇枉法为奸触大罪身死而家灭贪吏安可为也楚相孙叔敖持廉至死今妻子困穷负薪而食不足为也于是荘王谢优孟乃召孙叔敖子封之寝丘田四百户以奉其祀【十八年荘王卒】
晋国苦盗有郄雍者能视盗之貌察其眉睫之间而得其情晋侯使视盗千百无遗一焉晋侯喜告赵文子曰吾得一人而一国盗为尽矣奚用多为文子曰吾君恃伺察而得盗盗不尽矣且郄雍必不得其死焉俄而羣盗谋曰吾所穷者郄雍也遂共盗而残之晋侯闻而大骇立召文子而告之曰果如子言郄雍死矣然取盗何方文子曰周谚有言察见渊鱼者不祥智料隠匿者有殃且君欲无盗莫若举贤而任之使教明于上化行于下民有耻心则何盗之为于是用随防知政而羣盗奔秦焉【按左氏宣十六年士防为政十七年请老乃晋景公之八年也至成八年赵氏方有下宫之难赵文子时未之生也安能荐士防为政哉此事见列子列多寓言即非寓言而记事亦欠覈矣　左十六年士防将中军为太傅晋之盗逃奔于秦】
鲁成公【元年辛未在位十八年周定王十七年】
吴夀梦立而吴始益大称王自太伯作吴五世而武王克殷封其后为二其一虞在中国其一吴在蛮夷十二世而晋灭中国之虞中国之虞灭二世而蛮夷之吴兴大凡从太伯至夀梦一十九世【按春秋成七年始书吴伐郯】
吴夀梦元年朝周适楚观诸侯礼乐鲁成公防于钟离【不见经】深问周公礼乐成公悉为陈前王之礼乐因为咏歌三代之风夀梦曰孤在夷蛮徒以椎髻为俗岂有斯之服哉因叹而去曰大乎哉礼也【史年表夀梦元年即成公六年以是不见经史】
晋赵盾荐韩厥晋君以为中军尉赵盾死子朔为卿至景公三年赵朔为晋将朔取成公姊为夫人初盾在时梦见叔带持盾要而哭甚悲已而笑拊手且歌盾卜之吉兆絶而后好赵史援占曰此甚恶非君之身乃君之子然亦君之咎也至于朔世益衰屠防贾者始有宠于灵公至景公时贾为司防将作难乃治灵公之贼以致赵盾徧告诸将曰赵穿弑灵公盾虽不知犹为贼首贼臣弑君子孙在朝何以惩罪请诛之韩厥曰灵公遇贼赵盾在外吾先君以为无罪故不诛今诸君将诛其后是非先君之意而复妄诛妄诛谓之贼臣有大事而君不闻是无君也贾不听厥告朔趣亡朔不肯曰子必不絶赵祀朔死且不恨厥许诺称疾不出贾不请而擅与诸将攻赵氏于下宫杀赵朔赵括赵婴齐皆灭其族【八年事】朔妻成公姊有遗腹走公宫匿公孙杵臼程婴者皆朔客也公孙杵臼谓程婴胡不死婴曰朔之妻有遗腹若幸而男吾奉之即女也吾徐死耳无何而朔妻免生男贾闻之索于宫朔妻置儿袴中祝曰赵宗灭乎若号即不灭乎即无声及索儿竟无声已脱程婴谓杵臼曰今一索不得后必且复之奈何杵臼曰立孤与死孰难婴曰立孤亦难耳杵臼曰赵氏先君遇子厚子强为其难者吾为其易者吾请先死而二人谋取他婴儿负以文褓匿山中婴谓诸将曰婴不肖不能立孤谁能与吾千金吾告赵氏孤处诸将皆喜许之发师随婴攻杵臼杵臼曰小人哉程婴下宫之难不能死与我谋匿赵氏孤儿今又卖之纵不能立孤忍卖之乎抱而呼天乎赵氏孤儿何罪请活之独杀杵臼也诸将不许遂并杀杵臼与儿诸将以为赵氏孤儿已死皆喜然赵氏真孤乃在程婴卒与俱匿山中居十五年晋景公病卜之大业之胄者为祟景公问韩厥韩厥知赵孤存乃曰大业之后在晋絶祀者其赵氏乎夫自中行衍皆嬴姓也中行衍人面鸟噣降佐帝太戊及周天子皆有明徳下及幽厉无道而叔带去周适晋事先君文侯至于成公世有成功未尝絶祀今及吾君独灭赵宗国人哀之故见防唯见图景公问赵尚有后乎韩厥具以实告景公乃与韩厥谋立赵孤儿召匿之宫中诸将入问病景公因韩厥之众以胁诸将而见赵孤儿孤名曰武诸将不得已乃曰昔下宫之难屠岸贾为之矫以君命并命羣臣非然孰敢作难防君之命羣臣固将请立赵后今君有命羣臣愿之于是召赵武程婴徧拜诸将遂俱与程婴赵氏攻屠岸贾灭其族复与赵氏田邑如故赵武冠为成人程婴乃辟大夫谓武曰昔下宫之难皆能死我非不能死思立赵氏后今子既立为成人赵宗复故我将下报赵孟与公孙杵臼赵武号泣固请曰武愿苦筋骨以报子至死而子忍弃我死乎程婴曰不可彼以我为能成事故肯先我死今我不下报之是以我为不成也遂自杀赵武服衰三年为祭邑春秋祠之世不絶君子曰程婴公孙杵臼可谓信友厚士矣婴之自杀下报亦过矣
楚共王战于鄢陵【十六年事】潘尫养由基黄衰防公孙丙相与簒之共王惧而失体黄衰防举足蹵其体共王乃觉怒其失礼奋体而起四大夫载而行
楚共王出猎而遗其弓左右请求之共王曰止楚人遗弓楚人得之又何求焉仲尼闻之曰惜乎其不大亦曰人遗弓人得之而已何必楚也仲尼所谓大公者也养由基善射去栁叶百步而射之百发百中左右皆曰善有一人过曰善射可教也矣养由基曰人皆善子乃曰可教射何不代我射之也客曰我不能教子支左屈右夫射柳叶者百发百中而不以善息少焉气力倦弓拨矢钩一发不中前功尽矣
养由基尹儒皆六艺之人也荆廷尝有神白猿荆之善射者莫之能中荆王请养由基射之养由基矫弓操矢而往未之射而括中之矣发之则猿应矢而下则养由基有先中中之者矣尹儒学御三年而不得苦痛之夜梦受秋驾于其师明日往朝其师望而谓之曰吾非爱道也恐子之未可与也今日将教子以秋驾尹儒反走北面再拜曰今夕臣梦受之先为其师言所梦所梦固秋驾矣二士者可谓学矣
晋厉公南伐楚东伐齐西伐秦北伐燕兵横行天下而无所倦威行四方而无所绌遂合诸侯于嘉陵气充志骄淫侈无度暴虐万民内无辅拂之臣外无诸侯之助戮杀大臣亲近导谀明年出逰匠骊氏栾书中行偃刼而幽之诸侯莫之救百姓莫之哀三月而死【十八年事】范文子喜直言武子击之以杖夫直议者不为人所容无所容则危身非徒危身又将危父【详晋语】
鲁襄公【元年己丑在位三十一年周简王十四年】
士尹池为荆使于宋司城子罕止而觞之南家之墙拥于前而不宜西家之潦经其宫而不止士尹池问其故司城子罕曰南家工人也为鞔者也吾将徙之其父曰吾恃为鞔已食三世矣今徙是宋邦之求鞔者不知吾处也吾将不食愿相国之忧吾不食也为是故吾不徙西家髙吾宫卑潦之经吾宫也利为是故不禁也士尹池归荆适兴兵欲攻宋尹池谏于王曰宋不可攻也其主贤其相仁贤者得民仁者能用人攻之无功为天下笑楚释宋而攻郑孔子问之曰夫修之堂庙之内而折冲于千里之外者司城子罕之谓也【六年子罕见传即乐喜】宋司城子罕之贵子韦也入则同食出则同衣司城子罕亡子韦不从子罕来复召子韦而贵之左右曰君之善子韦也君亡不从来又复贵之君独不愧于君之忠臣乎子罕曰吾唯不能用子韦故至于亡今吾之得复也尚是子韦之遗徳余教也吾固贵之日吾之亡也吾臣之削迹扳树以从我者奚益于吾亡哉
子产者子国之子也子产忠于郑君子国怒之曰夫介异于人臣而独忠于主主明贤能听汝不明将不汝听听与不听未可必知而汝已离于羣臣离于羣臣则必危汝身矣非徒危已也又且危父【二年子国为司马五年来聘八年子产始见传子国责子产以不喜侵秦】
周灵王太子晋幼有盛德聪明博达师旷与之言弗能尚也晋年十五顾而问曰吾闻太师能知人之短长也师旷对曰汝色赤白汝声清汝色不夀晋曰然吾后三年将上宾于天汝慎无言祸将及汝其后太子果死【按国语灵王二十一年谷洛鬬将毁王宫王将壅之太子晋谏之注灵王二十二年鲁襄公之二十四年也是嵗齐人城郏】
楚共王多宠子而世子之位不定【按左氏十三年楚共王卒】屈建曰楚必多乱夫一兔走于街万人追之一人得之万人不复走分未定则一兔走使万人扰分已定则虽贪夫知止今楚国多宠子而嫡位无主乱自是生矣夫世子者国之基也而百姓之望也国既无基又使百姓失望絶其本矣本絶则挠乱犹兔走也共王闻之立康王为太子其后犹有令尹围公子弃疾之乱
郈成子为鲁聘于晋过衞右宰谷臣止而觞之陈乐而不乐酒酣而送之以璧顾反过而不辞其仆曰向者谷臣之觞吾子也甚懽今侯渫过而不辞郈成子曰夫止而觞我与我懽也陈乐而不乐告我忧也酒酣而送之以璧寄之我也由是观之衞其有乱乎喜之难作谷臣死之使人迎其妻子分禄而食之长而反其璧孔子闻之曰知可以谋防仁可以托财者其郈成子之谓乎【喜弑君剽而入衞献公在二十六年右宰谷臣实为喜伐孙氏二十七年】
齐晋相与战平阿【平阿经传俱无据疑是平隂】之余子亡防得矛不自快谓路之人曰亡防得矛可以归乎人曰防亦兵也亡兵得兵何为不可以归心犹不自快遇髙唐叔之孤叔无孙曰亡防得矛可以归乎叔无孙曰矛非防也防非矛亡防得矛岂亢责也哉平阿之余子曰嘻还反战趋尚及之遂战而死叔无孙曰吾闻之君子济人于患必罹其难疾驰而从之亦死而不反【十八年中行偃伐齐齐御诸平隂十九年偃死二十三年齐侯伐衞遂伐晋报平隂之役】
晋逐栾盈之族【二十一年盈出奔】命其家臣有敢从者死其臣曰辛俞从之吏得而将杀之君曰命汝无得从敢从何也辛俞对曰臣闻三世仕于家者君之二世者主之事君以死事主以勤为其赐之多也今臣三世于栾氏受其赐多臣敢畏死而忘三世之恩哉晋君释之
齐庄公且伐莒为车五乗之宾而杞梁华舟独不与焉【二十三年伐晋报平隂还袭莒】故归而不食其母曰汝生而无义死而无名则虽非五乘孰不汝笑也汝生而有义死而有名则五乗之宾尽汝下也趣食乃行杞梁华舟同车侍于庄公而行至莒莒人逆之杞梁华舟【作杞殖华周】下鬬获甲首三百庄公止之曰子止与子同齐国杞梁华舟曰君为五乗之宾而舟梁不与焉是少吾勇也临敌涉难止我以利是汚我行也深入多杀者臣之事也齐国之利非我所知也遂进鬬壊军陷阵三军弗敢当至莒城下莒人以炭置地二人立有间不能入隰侯重为右曰吾闻古之士犯患涉难者其去遂于物也来我逾子隰侯重仗楯伏炭二子乗而入顾而哭之华舟后息杞梁曰汝无勇乎何哭之久也华舟曰我岂无勇哉是其勇与我同也而先我死是以哀之莒人曰子毋死与子同莒国杞梁华舟曰去国归敌非忠臣也去长受赐非正行也且鸡鸣而期日中而忘之非信也深入多杀臣之事也莒国之利非吾所知也遂进鬬杀二十七人而死其妻闻之而哭城为之弛而隅西崩
齐庄公之时有士曰宾卑聚梦有壮子白缟之冠丹绩之绚束布之衣新素履墨剑室从而叱之唾其面惕然而寤徒梦也终夜坐不自快明日召其友而告之曰吾少好勇年六十而无所挫辱今夜辱吾将索其形期得之不得将死之与其友俱立于衢三日不得却而自殁谓此当务则末也虽然其心之不辱也有可以加乎中牟无令晋平公问赵武曰中牟三国之股肱邯郸之肩髀寡人欲得其良令也谁使而可武曰邢伯子可公曰非子之讐也曰私讐不入公门公又问曰中府之令谁使而可曰臣子可故曰外举不避讐内举不避子赵武所荐四十六人及武死各就宾位其无私徳若此解荐其讐于简主以为相其讐以为且幸释已也乃因往拜谢乃引弓逆而射之曰夫荐汝公也以汝能当之也夫讐汝吾私怨也不以私怨汝之故拥汝于吾君故私怨不入公门【解晋悼公时祁奚所荐者此必有误】
韩武子兽已聚矣田车合矣传来告曰晋公薨武子谓栾懐子曰子亦知好田猎也兽已聚矣田车合矣吾可以卒猎而后吊乎懐子对曰范氏之亡也多辅而少拂今臣于君辅也畾于君拂也君胡不问于畾也武子曰盈而拂我乎而拂我矣何必畾哉遂辍田
齐荘公出猎有螳螂举足将持其轮问其御曰此何虫也御者曰此螳螂也其为虫知进而不知退不量力而轻敌庄公曰以为人必为天下勇士矣于是回车避之而勇士归之

[book_title]春秋别典卷七
鲁襄公【二十五年起】
齐崔杼弑庄公也有陈不占者闻君难将赴之比去餐则失匙上车失辙御者曰怯如是去有益乎不占曰死君义也无勇私也遂往闻战鬭之声恐骇而死人曰不占可谓仁者之勇也【二十五年】齐人弑君鲁襄公援戈而起曰孰臣而敢弑其君乎师惧曰夫齐君治之不能任之不肖纵一人之欲以虐万夫之性非所以立君也其身死自取之也今君不爱万夫之命而伤一人之死奚其过也其臣已无道矣其君亦不足惜也
崔杼弑君邢蒯瞆使晋而反其仆曰崔杼弑荘公子将奚如邢蒯瞆曰驱之将入死而报君其仆曰君之无道也四邻诸侯莫不闻也以夫子而死之不亦难乎邢蒯瞆曰善能言也然亦晚矣子早言我我能谏之谏不听我能去余既不谏又不去吾闻食其禄者死其事吾既食乱君之禄矣又安得从治君而死之遂驱车入死其仆曰人有乱君人能死之我有治长可无死乎乃结辔自刎于车上君子曰邢蒯瞆可谓守节死义矣仆夫则无为死也犹饮食而遇毒也
崔杼弑庄公令士大夫盟者皆脱剑而入言不疾指不至血者死所杀十人次及晏子晏子奉杯血仰天而叹曰恶乎崔子将为无道杀其君盟者皆视之崔子谓晏子曰子与我我与子分国子不我与我将杀子直兵将推之曲兵将勾之唯子图之晏子曰婴闻回以利而背其君非仁也刼以刃而失其志者非勇也诗云恺悌君子求福不回婴可谓不回矣直兵推之曲兵勾之婴不之回也崔子舎之晏子趍出授绥而垂其仆将驰晏子抚其手曰虎豹在山林其命在庖厨驰不益生缓不益死按之成节然后去之【晏子十七年始见传】晏子与崔杼盟其辞曰不与崔氏而与公孙氏者受其不祥晏子曰不与公孙氏者而与崔氏者受此不祥崔子不説直兵造胷勾兵钩颈谓晏子曰子变子言齐国与子共之不变子言则今是已晏子曰崔子子独不闻夫诗乎诗曰莫莫葛藟施于条枚岂弟君子求福不回婴且可以回而求福乎崔杼曰此贤者不可杀也罢之而去
延陵季子游于晋【二十九年】入其境曰譆暴哉国乎入其都曰譆力绌哉国乎立其朝曰譆乱哉国乎从者曰夫子之入晋境未久也何其名之不疑也季子曰然吾入其境田亩荒秽而不休杂増崇髙吾是以知其国之暴也入其都新室恶而故室美新墙卑而故墙髙吾是以知其民力之绌也吾立其朝其君能视而不下问其臣伐善而不上谏吾是以知其国之乱也
延陵季子将西聘晋带寳剑以遇徐君徐君观剑不言而色欲之延陵季子以有上国之使未献也然其心许之矣致使于晋故反则徐君死于楚于是脱剑致之嗣君从者止之曰此吴国之寳非所以赠之也延陵季子曰吾非赠之也先日吾来徐君观吾剑不言而色欲之吾为有上国之使未献也虽然吾心许之矣今死而不进是欺心也爱剑伪心廉者不为也遂脱剑致之嗣君嗣君曰先君无命孤不敢受剑于是季子以剑带徐君墓树而去徐人嘉而謌之曰延陵季子兮不忘故脱千金之剑兮带秋墓
延陵季子逰于齐见遗金呼牧者取之牧者曰子居之髙视之小貌之君子而言之野也吾有君不君有友不友当暑衣裘君疑取金者乎延陵季子知其为贤者请问姓名牧者曰子乃皮相之士也何足语姓字哉遂去延陵季子立而望之不见乃止
衞有五丈夫俱负而入井灌韭终日一区邓析过下车为教之曰为机重其后轻其前命曰橰终日灌韭百区不倦五丈夫曰吾师言曰有机智之功必有机智之则我非不知也不欲为也子其往矣我一心溉之不知改已邓析去行数十里顔色不悦怿自耻弟子曰是何人也而恨我君请为君杀之邓析曰释之是所谓真仁者也可令守国
郑之富人有溺洧水者人得其死者其子请赎之其人求金甚多金愈益求愈甚其子患以问邓析曰置之彼必无所更卖矣子产治郑【三十年子皮授子产政昭二十年卒】邓析务难之与民之有狱者约大狱一衣小狱襦袴民献衣襦袴而学讼者不可胜数郑国大乱民日讙哗子产患之于是杀邓析而民心乃服法律大行【按左氏定八年驷嗣大叔为政杀邓析非之诸书多作子产杀邓析何也姑存之】
邓析操两可之説设无穷之辞当子产执政作竹刑郑国用之数难子产之治子产恶之子产执而戮之俄而诛之
子产相郑简公谓子产曰内政毋出外政毋入夫衣裳之不美车马之不饰子女不洁寡人之丑也国家之不治封疆之不正夫子之丑也子产相郑终简公之身内无国中之乱外无诸侯之患【简公襄七年立】
郑昭公之时以所爱徐挚为相国乱上下不和太宫子期言之君以子产为相为相一年竖子不戏狎班白不提挈僮子不犂畔二年市不豫贾三年门不夜闗道不拾遗四年田器不归五年士无尺籍丧期不令而治治郑二十六年而死丁壮号哭老人儿啼曰子产去我死乎民将安归【郑昭公在鲁桓公年非子产时君也疑简公】
郑简公谓子产曰国小迫于荆晋之间今城郭不完甲兵不备不可以待不虞子产曰臣闭其外也已逺矣而守其内也已固矣虽国小犹不危之也君其勿忧是以殁简公之身无患
郑简公谓子产曰饮酒不乐也俎豆不大钟鼔竽瑟不鸣寡人之事也国人不定朝廷之不治与诸侯交不得志子之事也子有职寡人亦有职各守其职子产退而为政五年国无盗贼道不拾遗桃枣防于街者莫有援也锥刀遗道三日可反三年不登民无饥也
晋人欲攻郑令叔向视其有人与无人子产为之诗曰子惠思我牵裳涉洧子不我思岂无他士叔向即曰子产在焉不可攻也秦荆近其诗有异心不可攻也晋乃辍攻郑
赵文子问于叔向曰晋六将军孰先亡乎对曰其中行氏乎文子曰何故先亡对曰夫中行氏之为政也以苛为察以切为明以刻为志以计多为善以聚敛为良譬之其犹鞟革者也大则大矣裂之道也当先亡
晋平公问于师矌曰人君之道何如对曰人君之道清浄无为务在博爱趋在任贤广开耳目以察万方不固溺于流俗不拘系于左右廓然逺见踔然独立屡省考绩以临臣下此人君之操也平公曰善【襄十五年晋平公立至昭十年平公卒在位歴年多而事甚众难一一以年考也尽系于襄之末年】
晋平公问于师矌曰舅犯与赵衰孰贤对曰阳处父欲臣文公因舅犯三年不达因赵衰三日而达智不知其士众不智也知而不言不忠也欲言之而不敢无勇也言之而不听不贤也
晋平公问于叔向曰昔者齐桓公九合诸侯一匡天下不识其君之力乎其臣之力乎叔向对曰管仲善制割隰朋善削缝宾胥无善纯縁桓公知衣而已亦其臣之力也师旷侍曰臣请譬之以五味管仲善割断之隰朋善煎熬之宾胥无善齐和之羮以熟矣奉而荐之而君不食谁能强之亦君之力也【晋悼公命叔向太子彪即平公故叔向事独多】晋平公为驰逐之车龙旌众色挂之以犀象错之以羽芝车成题金千镒立之于殿下令羣臣得观焉田差三过而不一顾公作色大怒问曰田差三过而不一顾何为也田差对曰臣闻説天子者以天下説诸侯者以国説大夫者以官説士者以事説农夫者以食説妇姑者以织桀以奢亡纣以淫败是以不敢顾也平公曰善晋平公过九原而叹曰嗟乎此地之蕴吾良臣多矣若使死者起也吾将谁与归乎叔向对曰其赵武乎公曰子党于子之师也对曰臣敢言赵武之为人也立若不胜衣言若不出口然其身举士于白屋下者四十六人皆得其意而公家甚赖之及文子之死也四十六人皆就宾位是其无私徳也臣故以为贤也平公曰善夫赵武之为贤臣也相晋天下无兵革者九年春秋曰晋赵武之力尽得人也
晋平公问叔向曰嵗饥疾疫翟人攻我我将若何对曰嵗饥来年而反矣疾疫将止矣翟人不足患也公曰患有大于此者乎对曰夫大臣重禄而不极谏近臣畏罪而不敢言左右顾宠于小官而君不知此诚患之大者也公曰善于是令国中曰欲有谏者无隠左右言及国无罪【昭元年败狄于大卤】
晋平公问于师旷曰吾年七十欲学恐已暮矣师旷曰何不炳烛乎公曰安有为人臣而戏其君乎师旷曰盲臣安敢戏其君乎臣闻之少而好学如日出之阳壮而好学如日中之光老而好学如炳烛之明炳烛之明孰与昧行乎公曰善哉
晋平公出言而不当师旷举瑟而撞之跌袵宫壁左右欲涂之平公曰舎之以为寡人失孔子闻之曰平公非不痛其体也欲来谏者也
晋平公之时寳藏之台烧士大夫闻皆趋车驰马救火三日三夜乃胜之公子晏子独束帛而贺曰甚善矣平公勃然作色曰珠玉之所藏也国之重寳也而天火之士大夫趋车走马而救之子独束帛而贺何也有説则生无説则死公子晏子曰何敢无説臣闻之王者藏于天下诸侯藏于百姓商贾藏于箧匮今百姓之于外裋褐不蔽形糟糠不充口虚而赋敛无已收大半而藏之台是以天火之且臣闻之昔者桀残贼海内赋敛无度万民甚苦是故汤诛之为天下戮笑今皇天降灾于藏台是君之福也而不自知变悟亦恐君之为邻国笑矣公曰善自今以往请藏于百姓之间
晋平公春筑台叔向曰不可古者圣王贵德而务施缓刑辟而趋民时今春筑台是夺民时也夫徳不施则民不归刑不缓则百姓愁使不归之民役愁怨之百姓而又夺其时是竭也夫拘百姓而养育之而又重竭之岂所以定命安存而称为人君于后世哉平公曰善乃罢台役
叔向御坐平公请事公腓痛足痹转筋而不敢壊坐晋国闻之皆曰叔向贤者平公礼之转筋而不敢壊坐晋国之辞仕托慕叔向者国之锤矣
叔向赋猎功多者受多功少者受少
晋平公铸大钟工听之皆以为调矣师矌曰不调请更铸之后世有知音者将知钟之不调也臣窃为君耻之师涓至果知钟之不调也
晋平公泛西河中流乐而叹曰嗟乎安得贤士与之乐此也船人盍胥【一作固桑】跽而对曰主君亦不好士耳夫珠出于江海玉出于昆山无足而至者由主君之好也君苟好士则贤士至矣平公曰吾食客二千人朝食不足夕收市租暮食不足朝收市租尚可谓不好士乎盍胥对曰夫鸿鹄一举千里所恃者六翮耳背上之毛腹下之毳益一把飞不为加髙损一把飞不为加下不知君之食臣六翮也将腹背之毛也平公黙然不应
蔡侯宋公郑伯朝于晋蔡侯谓叔向曰子亦奚以语我对曰蔡侯土地计众不若宋郑其车马衣裘侈于二国诸侯其有图蔡者乎处期年楚伐蔡而残之
晋平公使范昭观齐国之政景公赐之宴晏子在前范昭趋曰愿君之倅樽以为夀景公顾左右曰酌寡人之樽献之客晏子对曰彻去樽范昭不悦起舞顾太师曰子为我奏成周之乐愿舞太师曰盲臣不习范昭起出门景公谓晏子曰夫晋天下大国也使范昭来观齐国之政今子怒大国之使者将奈何晏子曰范昭之为人非陋而不知礼也是欲试吾君婴故不从于是景公召太师而问之曰范昭使子奏成周之乐何故不调对如晏子于是范昭归报平公曰齐未可并也吾试其君晏子知之吾犯其乐太师知之孔子闻之曰善乎晏子不出俎豆之间折冲千里而太师其与焉
晋平公使叔向聘于吴吴人拭舟以逆之左五百人右五百人有绣衣而豹裘者有锦衣而裘者叔向归以告平公平公曰吴其亡矣奚以敬舟奚以敬民叔向对曰君为驰底之台上可以发千兵下可以陈钟鼔诸侯闻君者亦曰奚以敬其台奚以敬民所敬各异也于是平公乃罢台
晋平公好乐多其赋敛不治城郭曰敢有谏者死国人忧之有咎犯【非偃也】见门大夫曰臣闻主君好乐故以乐见门大夫入言曰晋人咎犯也欲以乐见平公曰内之止坐殿上则出钟磬竽瑟坐有顷平公曰客子为乐咎犯对曰臣不能为乐臣善隠平公召隠士十二人咎犯曰隠臣窃愿昧死御平公曰诺咎犯申其左臂而诎五指平公问于隠官曰占之为何隠官皆曰不知平公曰归之咎犯则申其一指曰是一也便防赭尽而峻城闗二也柱梁衣绣士民无褐三也侏儒有余酒而使士民渴四也民有饥色马有粟秩五也近臣不敢谏逺臣不得达平公曰善乃屏钟鼓除竽瑟遂与咎犯参治国惠公多宠姬公欲去诸大夫而立宠姬宋诸大夫共诛姬宋惠公惧奔齐九年髙偃如晋请兵伐燕入其君晋平公许与齐伐燕入惠公惠公至燕而死【按史年表在昭公七年见传传曰燕简公】
晋平公闲居师矌侍坐平公曰子生无目眹甚矣子之墨墨也师矌对曰天下有五墨墨而臣不得与一焉平公曰何谓也师矌曰羣臣行赂以求名誉百姓侵寃无所告诉而君不悟此一墨墨也忠臣不用用臣不忠下才处髙不肖临贤而君不悟此二墨墨也奸臣欺诈空虚府库以其少才覆塞其恶贤人逐奸邪贵而君不悟此三墨墨也国贫民罢上下不和而好财用兵嗜欲无厌谄谀之人衮衮在傍而君不悟此四墨墨也至道不明法令不行吏民不正百姓不安而君不悟此五墨墨也国有五墨墨而不危者未之有也臣之墨墨小墨墨耳何害于国家哉
晋平公出畋见乳虎伏而不动顾谓师矌曰吾闻之霸王之主出则猛兽伏不敢起今者寡人出见乳虎伏而不动此其猛兽乎师矌曰鹊食猬猬食鵔防鵔防食豹豹食駮駮食虎夫駮之状有似駮焉今者君之出必骖駮马而出畋乎公曰然师矌曰臣闻之一自诬者穷再自诬者辱三自诬者死今夫虎所以不动者为駮马也固非主君之徳义也君奈何一自诬乎平公异日出朝有鸟环平公不去平公顾谓师矌曰吾闻之也霸王之主鳯下之今者出朝有鸟环寡人终朝不去是其鳯鸟乎师矌曰东方有鸟名谏珂其为鸟也文身而朱足憎鸟而爱今者君必衣狐裘以出朝乎平公曰然师矌曰臣已尝言之矣一自诬者穷再自诬者辱三自诬者死今鸟为裘之故非为君之徳义也君奈何而再自诬乎平公不説异日置酒虒祁之台使郎中马章布蒺蔾于阶上令人召师矌师矌至履而上堂平公曰安有人臣履而上人主堂者乎师矌解履刺足伏刺膝仰天而叹公起引之曰今者日与叟戏叟遽忧乎对曰忧夫肉自生虫而还自食也木自生蠧而还自刻也人自兴妖而还自贼也五鼎之具不当生藜藿人主堂庙不当生蒺蔾平公曰今为之奈何师矌曰妖已在前无可奈何入来月八日脩百官立太子君将死矣至来月八日平旦谓师矌曰叟以今日为期寡人如何师矌不乐谒归归未防而平公死乃知师矌神明矣
叔向之杀苌也数见苌于周因佯遗书曰苌谓叔向曰子起晋国之兵以攻周吾废刘氏而立单氏刘氏请之君曰此苌也乃杀之【左氏哀三年周人杀苌赵鞅恶范氏及周之刘氏苌事刘文公故周人杀苌此曰叔向杀非也】
荆王弟在秦秦不出也中射之士曰资臣百金臣能出之因载百金之晋见叔向曰荆王弟在秦秦不出也请以百金委叔向叔向受金而以之见晋平公曰可以城壶丘矣平公曰何也对曰荆王弟在秦秦不出也是秦恶荆也必不敢禁我城壶丘若禁之我曰为我出荆王之弟吾不城彼如出之可以城之秦因出之荆王大悦以金百镒遗晋【此条战国防士之谋疑非羊舌肸之为也且云以百金见叔向叔向受金益知其非是矣肸亲数鲋之贿而已以贿污乎决不然矣】
韩平子问于叔向曰刚与柔孰坚对曰臣年八十矣齿再隳而舌尚存老聃有言曰天下之至柔驰骋乎天下之至坚又曰人之生也柔弱其死也刚强万物草木之生也柔脆其死也枯槁因此观之柔弱者生之徒也刚强者死之徒也夫生者毁而必复死者破而愈亡吾是以知柔之坚于刚也平子曰善哉然则子之所行何从叔向曰臣亦柔耳何以刚为平子曰柔无乃脆乎叔向曰柔者纫而不折防而不缺何以为脆也天之道防者胜是以两军相加而柔者克之两仇争利而柔者得焉易曰天道亏盈而益谦地道变盈而流谦神害盈而福谦人道恶盈而好谦夫懐谦不足而四道者助之则安往而不得其志矣平子曰善

[book_title]春秋别典卷八
鲁襄公【二十五年齐景公立至哀五年方卒而晏子则自昭二十年以后不见传景公晏子问答疑在襄末昭初之年故辑于此】
晏子治东阿三年景公召而数之曰吾以子为可而使子治东阿今子治而乱子退而自察也寡人将加大诛于子晏子对曰臣请改道易行而治东阿三年不治臣请死之景公许之于是明年上计景公迎而贺之曰甚善矣子之治东阿也晏子对曰前臣之治东阿也属托不行货贿不至陂池之鱼以利贫民当是之时民无饥者而君反以罪臣今臣之复至东阿也属托行货贿至并防赋敛仓库少内便事左右陂池之鱼入于权家当此之时饥者过半矣君乃反迎而贺臣愚不能复治东阿愿乞骸骨避贤者之路再拜便辟景公乃下席而谢之曰子强复治东阿东阿者子之东阿也寡人无与焉晏子方食君之使者至分食而食之晏子不饱使者返言之景公景公曰譆夫子之家若是其贫也寡人不知也是寡人之过也令吏致千家之县一于晏子晏子再拜而辞曰婴之家不贫以君之赐泽覆三族延及交逰以振百姓君之赐也厚矣婴之家不贫也婴闻之厚取之君而厚施之人代君为君也忠臣不为也厚取之君而藏之是筐箧存也仁人不为也厚取之君而无所施之身死而财迁智者不为也婴也闻为人臣进不事上以为忠退不克下以为亷八升之布一豆之食足矣使者三返并辞不受也晏子朝乗敝车驾驽马景公见之曰嘻夫子之禄寡耶何乗不任之甚也晏子对曰赖君之赐足以夀三族及国交逰皆得生焉臣得暖衣饱食敝车驽马以奉其身于臣足矣晏子出公使梁丘据遗之辂车乗马三返不受公不悦趣召晏子晏子至公曰夫子不受寡人亦不乗晏子对曰君使臣临百官之吏节其衣服饮食之养以先齐国之人然犹恐其侈靡而不顾其行也今辂车乗马君乗之臣亦乗之下民之无义侈其衣食而不顾其行者臣无以禁之遂让不受也景公饮酒移于晏子家前驱报闾曰君至晏子被端立于门曰诸侯得防有故乎于国家得防有事乎君何为非时而夜辱乎公曰酒醴之味金石之声愿与夫子乐之晏子对曰夫布荐席陈簠簋者有人臣不敢与焉公曰移于司马穰苴之家前驰报闾曰君至司马穰苴介胄操防立于门曰诸侯得防有兵乎大臣得防有叛者乎君何为非时而夜辱公曰酒醴之味金石之声愿与夫子乐之对曰夫布荐席陈簠簋者有人臣不敢与焉公曰移于梁丘据之家前驱报闾曰君至梁丘据左操瑟右挈竽行歌而至公曰乐哉今夕吾饮也防彼二子何以治吾国防此一臣者何以乐吾身圣贤之君皆有益友无偷乐之臣景公弗能及故两用之仅得不亡齐景公时晋伐阿甄而燕侵河上齐师败绩景公患之晏婴乃荐田穰苴田穰苴虽田氏庶孽然其人文能附众武能威敌愿君试之景公召穰苴与语兵事大説之以为将军将兵扞燕晋之师穰苴曰臣素卑贱君擢之闾伍之中加之大夫之上士卒未附百姓不信人防权轻愿得君之宠臣国之所尊以监军乃可于是景公许之使庄贾往穰苴既辞与庄贾约曰旦日日中防于军门穰苴先驰至军立表下漏待贾贾素骄贵以为将已之军而已为监不甚急亲戚左右送之留饮日中而贾不至穰苴则仆表决漏入行军勒兵申明约束约束既定夕时乃至穰苴曰何后期为贾谢曰大夫亲戚送之故留穰苴曰将受命之日则忘其家临军约束则忘其亲援枹鼓之急则忘其身今敌国深侵邦内骚动士卒暴露于境君寝不安席食不甘味百姓之命皆悬于君何谓相送乎召军正问曰军法期而后至者云何对曰当斩庄贾惧使人驰报景公请救既往未及反于是遂斩荘贾以徇三军三军之士皆振栗久之景公遣使者持节赦贾驰入军中穰苴曰将在军君命有所不受问军正曰军中不驰今使者驰云何正曰当斩使者大惧穰苴曰君之使不可杀之乃斩其仆车之右驸马之左骖以徇三军遣使者还报然后行士卒次舎井灶饮食问疾医药身自拊循之悉取将军之资粮享士卒身与士卒平分粮食最比其羸弱者三日而后勒兵病者皆求行争奋出为之赴战晋师闻之为罢去燕师闻之度水而解于是追击之遂取所亡封内故境而引兵归未至国释兵旅解约束誓盟而后入邑景公与诸大夫郊迎劳师成礼然后反归寝既旦穰苴尊为大司马田氏日以益尊于齐已而大夫鲍氏髙国之属害之譛于景公景公退穰苴穰苴发疾而死
景公饮酒陈桓子侍望见晏子而复于公曰请浮晏子公曰何故也对曰晏子衣缁布之衣麋鹿之裘栈轸之车而驾驽马以朝是隠君之赐也公曰诺酌者奉觞而进之曰君命浮子晏子曰何故也陈桓子曰君赐之卿位以尊其身宠之百万以富其家羣臣之爵莫尊于子禄莫厚于子今子衣缁布之衣麋鹿之裘轸之车而驾驽马以朝则是隠君之赐也故浮子晏子避席曰请饮而后辞乎其辞而后饮乎公曰辞然后饮晏子曰君赐卿位以显其身婴不敢为显受也为行君令也宠之百万以富其家婴不敢为富受也为通君赐也臣闻古之贤臣有受君赐而不顾其国族则过之临事守职不胜其任则过之君之内臣之父兄若有离叛在于鄙野者此臣之罪也君之外臣之所职若有播亡在四方者此臣之罪也兵革不完战车不修此臣之罪也若夫车驽马以朝主者非臣之罪也且臣以君之赐臣父之党无不乗车者母之党无不足于衣食者妻之党无冻馁者国之管士待臣而后举火者数百家如此为隠君之赐乎彰君之赐乎公曰善为我浮桓子也
越石父贤在缧絏中晏子出遭之涂解左骖赎之载归弗谢入闺久之越石父请絶晏子戄然摄衣冠谢曰婴虽不仁免子于厄何子求絶之速也石父曰不然吾闻君子绌于不知已而信于知已者方吾在缧絏中彼不知我也夫子既以感寤而赎我是知已也知已而无礼固不如在缧絏之中晏子延入为上客
晏子为齐相出其御之妻从门间而闚其夫为相御拥大盖防驷马意气扬扬甚自得也既而归其妻谢请去夫问其故妻曰晏子长不满六尺身相齐国名显诸侯今者妾观其出志念深矣常有以自下者今子长八尺方为人仆御然子之意自以为足妾是以求去也其后夫自抑损晏子怪而问之御以实对晏子荐以为大夫越石父曰不肖人自贤也愚者自灵也佞人者皆莫能相其心口以出之又谓人勿言也譬之临渴而穿井临难而后铸兵虽疾从而不及也夫临财忘贫临生忘死可以逺罪矣夫君子爱口孔雀爱羽虎豹爱爪此皆所以治身法也上交者不失其禄下交者不离于患是以君子择人与交农人择田而田君子树人农人树田田者择种而种之丰年必得粟士择人而树之丰时必得禄矣天下失道而后仁义出焉国家不治而后孝子生焉民争不分而后慈惠生焉道逆时反而后权谋生焉凡善之生皆学之所由一室之中又有主道焉父母之谓也故君正则百姓治父母正则子孙孝慈是以孔子家儿不知骂曽子家儿不知怒所以然者生而善教也夫仁者好合不仁者好蓠人故君子居人间则治小人居人间则乱君子欲和人譬犹水火不相能然也而鼎在其间火水不乱乃和百味是以君子不可以不慎择人在其间
齐景公为露台之寝成而不通焉栢常骞曰为台甚急台成君何为不通焉公曰然枭昔者鸣其声无不为也吾恶之盛是以不通焉栢常骞曰臣请禳而去之公曰何具对曰筑新室为置白茅焉公使为室成置白茅焉栢常骞夜用事明日问公曰今者闻枭声乎公曰一鸣而不复闻使人往视之枭当陛布翼伏地而死公曰子之道若此其明也亦能益寡人夀乎对曰能公曰能益几何对曰天子九诸侯七大夫五公曰亦有徴兆之见乎对曰得夀地且动公喜令百官趣具骞之所求栢常骞出遭晏子于涂拜马前辞曰骞为君禳枭而杀之君谓骞曰子之道若此其明也亦能益寡人夀乎骞曰能今旦大祭为君请夀故将往以闻晏子曰嘻亦善矣能为君请夀也虽然吾闻之惟以政与徳顺乎神可以益夀今徒祭可以益夀乎然则福召有见乎对曰得夀地将动晏子曰骞昔者吾见纪星絶枢星散地其动汝以是乎栢常骞俯有间仰而对曰然晏子曰为之无益不为无损也薄赋敛无费民且令君知之
晏子复于景公曰朝居严乎公曰朝居严则曷害于国家哉晏子对曰朝居严则下无言下无言则上无闻矣下无言则谓之暗上无闻则谓之聋聋暗则非害国家如何也且合菽粟之激以满仓廪合疏缕之纬以成帏幕太山之髙非一石也累卑然后髙也夫治天下者非一士之言也固有受而不用乌有距而不入者哉林既衣韦衣而朝齐景公景公曰此君子之服也小人之服也林既逡巡而作色曰夫服事何足以端士行乎昔者荆为长创危冠令尹子西出焉齐短衣而遂杰之冠管仲隰朋出焉越文身鬋发范蠡大夫种出焉西戎左袵而椎结由余亦出焉即如君之言衣狗裘者当犬吠衣羊裘者当羊鸣且君衣狐裘而朝意者得无为变乎景公曰子其为勇悍矣今未尝见之竒辨也一邻之鬬也千乗之胜也林既曰不知君之所谓何也夫登髙临危而目不眴而足不陵者此工匠之勇悍者也入深渊刺蛟龙抱鼈而出者此渔夫之勇悍也入深山刺虎豹抱熊罴而出者此猎夫之勇悍也不难断头裂腹暴骨流血中野者此武夫之勇悍也今臣居广庭作色端辨以犯主君之怒前虽有乗轩之赏未为之动也后虽有斧锧之威未为之恐也此既之所为勇悍也齐侯问于晏子曰为政何患对曰患善恶之不分公曰何以察之对曰审择左右左右善则百寮各得其所宜而善恶分孔子闻之曰此言也信矣善言进则不善无由入矣不善言进则善无由入矣复槀之君朝齐桓公问治民焉复槀之君不对而循口操衿抑心袵抑心桓公曰与民共甘苦饥寒乎夫以我为圣人也故不用言而谕因礼之千金
景公好妇人而丈夫饰者国人尽服之从使吏禁之曰女子而男子饰者裂其衣断其带裂衣断带相望而不止晏子见公曰寡人使吏禁女子而男子饰者裂其衣断其带相望而不止者何也对曰君使服之于内而禁之于外犹悬牛首于门而求买马肉也公胡不使内勿服则外莫敢为也公曰善使内勿服不旋月而国莫之为也
齐人甚好毂击相犯以为乐禁之不止晏子患之乃为新车良马出与人相犯也曰击毂者不祥臣其祭祀不顺居处不敬乎下车弃而去之然后国人乃不为景公伐宋至于岐隄之上登髙以望太息而叹曰昔我先公桓公长毂八百乗以霸诸侯今我长毂三千乘而不敢久处于此者岂其无管仲欤章对曰臣闻之水广则鱼大君明则臣出昔有桓公固有管仲今桓公在此则车下之臣尽管仲也
齐景公问于晏子曰当今之时诸侯孰危对曰莒其亡乎公曰奚故对曰地侵于齐货竭于晋是以亡也景公畋于梧丘夜犹蚤公姑坐睡而梦有五丈夫北面倚卢称无罪焉公觉召晏子而告其所梦公曰我其尝杀不辜而诛无罪也晏子对曰昔者先君灵公畋五丈夫罟而骇兽故杀之断其首而葬之曰五丈夫之丘此耶公令人掘而求之则五头同穴而存焉公曰嘻令吏葬之国人不知其梦也曰君悯白骨而况于生者乎不遗余力矣不释余智矣故曰人君之为易也
孔子见齐景公梁丘据自外而至公曰何迟对曰陈氏戮其小臣小臣有辞为是故迟公笑而目孔子曰周书所谓明徳慎罚陈子明徳也罚人而有辞罚不慎矣孔子答曰昔康叔封衞统三监之地命为孟侯周公以成王之命作康诰焉称述文王之徳以成勅诫之文其书曰惟尔丕显考文王克明徳慎罚克明徳者能显用有徳举而任之也慎罚者并心而虑之众平然后行之致刑措也此言其所任不失徳所罚不失罪不谓巳徳之明也公曰寡人不有过言则吾将闻君子之教也髙缭仕于晏子晏子逐之左右谏曰髙缭之事夫子三年曽无爵位而逐之其义可乎晏子曰婴仄陋之人也四维之然后能宜今此子事我三年未曽弼吾过是以逐之也
景公逰于海上而乐之六月不归令左右曰敢有先言归者致死不赦顔烛趋进谏曰君乐治海上六月不归后傥有治国者君且安得乐此海也景公援防将斫之顔烛趋集抚衣待之曰君奚不斫也昔者桀杀闗龙逢纣杀王子比干君之贤非比二王也臣之材亦非比二子也君奚不斫以臣参此二者不亦可乎景公説遂归中道闻国人谋不内矣
齐侯问于晏子曰忠臣之事君也何若对曰有难不死出亡不送君曰裂地而封防爵而贵之君有难不死出亡不送可谓忠乎对曰言而见用终身无难臣何死焉谋而见从终身不亡臣何送焉若言不见用君难而死之是妄死也谏而不见从出亡而送是诈伪也故忠臣者能纳善于君也而不能与其君陷难者也
齐大旱景公召羣臣问曰天不雨久矣民且有饥色吾使人卜之祟在髙山广水寡人欲少敛以祠灵山可乎羣臣莫对晏子进曰不可祠此无益也夫灵山固以石为身以草木为发天久不雨发将焦身将彼独不欲乎祠之无益景公曰不然吾欲祠河伯可乎晏子曰不可祠此无益也夫河伯以水为国以鱼鳖为民天久不水泉将下百川竭国将亡民将灭矣彼独不用雨乎祠之何益景公曰今为之奈何晏子曰君诚避宫殿暴露与灵山河伯共忧其幸而雨乎于是景公出野暴露三日天果大民尽得种树景公曰善哉晏子之言可无用乎其惟有德也
齐景公尝赏赐及后宫文绣被台榭菽粟食鳬鴈出而见殣谓晏子曰此何为死晏子对曰此馁而死公曰嘻寡人之无徳也何甚矣晏子对曰君之徳着而彰何为无徳也景公曰何谓也对曰君之德及后宫与台榭君之玩物衣以文绣君之鳬鴈食以菽粟君之营内自乐延及后宫之施何为其无德也顾臣愿有请于君由君之意自乐之心推而与百姓同之则何殣之有君不推此茍营内好私便则货偏有所聚粟菽币帛腐于囷府惠不遍加于百姓公心不周乎国则桀纣之所以亡也夫士民之所以叛由偏之也君如察臣婴之言推君之盛德以布之于天下则汤武可为也殣何足恤哉晏子饮景公酒日暮公呼具火晏子辞曰诗曰侧弁之俄言失徳也屡儛傞傞言失容也既醉以酒既饱以徳既醉而出竝受其福宾主之礼也醉而不出是谓伐徳宾主之罪也婴以卜其日未卜其夜公曰善举酒而祭之再拜而出曰岂过我哉吾托国于晏子也以其家贫善寡人也不欲其淫侈也而况于寡人谋国乎
景公饮酒而乐释衣冠自皷谓侍者曰仁人亦乐是乎梁丘子曰仁人耳目亦犹人也奚为独不乐此也公曰速驾迎晏子晏子朝服以至公曰寡人甚乐此乐也愿与夫子共之请去礼晏子对曰君之言过矣齐国五尺之童子力尽胜婴而又胜君所以不敢乱者畏礼也上若无礼无以使其下下若无礼无以事其上夫麋鹿惟无礼故父子同麀人之所以贵于禽兽者以有礼也诗曰人而无礼胡不遄死故礼不可去也公曰寡人无良左右淫湎寡人以至于此请杀之晏子曰左右何罪君若好礼左右有礼者至无礼者去君若无礼亦将如之公曰善请革衣冠更受命乃严酒而更尊朝服而坐觞三行晏子趋出
景公为台台成又欲为钟晏子諌曰君不胜欲为台又欲为钟是重敛于民民之哀矣夫敛民之哀而以为乐不祥景公乃止
景公正书被发乘六马御妇人以出正闺刖跪击其马而反之曰尔非吾君也公慙而不朝晏子睹裔敖而问曰君何故不朝对曰昔者君正昼被发乗六马御妇人出正闺刖跪击其马而反之曰尔非吾君也公慙而反不果出是以不朝晏子入见公曰昔者寡人有罪被发乗六马以出正闺刖跪击其马而反之曰尔非吾君也寡人以天子大夫之赐得率百姓以守宗庙今见戮于刖跪以辱社稷吾犹可以齐于诸侯乎晏子对曰君无恶焉臣闻之下无直辞上无隠君民多讳言君有骄行古者明君在上下有直辞上好善民无讳言今君有失行而刖跪有直辞是君之福也故臣来庆请赏之以明君之好善礼之以明君之受谏公笑曰可乎晏子曰可于是令刖跪倍资无正时朝无事
景公出弋昭华之池顔邓聚【一作烛雏】主鸟而亡之景公怒而欲杀之晏子曰夫邓聚有死罪四请数而诛之于是乃召聚数之景公之前曰邓聚为君主鸟而亡之是罪一也使吾君以鸟之故而杀人是罪二也使四国诸侯闻之以吾君重鸟而轻士是罪三也天子闻之必将贬绌吾见君危其社稷絶其宗庙是罪四也此四罪者故当杀无赦臣请加诛焉景公曰止此亦吾过矣请为寡人谢之
景公有马圉人杀之公怒援戈将自击之晏子曰此不知其罪而死臣请为君数之令知其罪而杀之公曰诺晏子举戈而临之曰汝为我君养马而杀之而罪当死汝使吾君以马故杀圉人而罪又当死使吾君以马故杀人闻于四邻诸侯汝罪又当死公曰夫子释之夫子解之勿伤吾仁也
齐有北郭骚者结网捆蒲苇织屦履以养其母犹不足见晏子曰愿乞所以养母仆曰此齐之贤者也不臣天子不友诸侯今乞所以养母説夫子之义也必与之晏子分仓粟府金而遗之辞金受粟有间晏子出奔过北郭骚之门而辞北郭子曰夫子勉之晏子太息曰婴之亡岂不宜哉亦不知士甚矣晏子行北郭子召其友告之曰养及亲者身伉其难晏子见疑吾将以死白之令其友操剑奉笥而从造于君庭曰晏子天下之贤者也去则齐国必侵矣不若先死请以头托白晏子退而自刎其友曰北郭子为国故死吾将为北郭子死又退而自刎齐君大骇乗驿自追晏子请而反之晏子闻北郭骚以死白已也曰婴之亡岂不宜哉亦愈不知士甚矣景公逰于牛山之上而北望齐曰美哉国乎郁郁泰山使古而无死者则寡人将去此而何之俯而泣沾襟国子髙子曰然臣受君之赐疏食恶肉可得而食也驽马柴车可得而乗也且犹不欲死况君乎俯泣晏子曰乐哉今日婴之逰也见怯君一而谀臣二使古而无死者则太公至今犹存吾君方今将被蓑笠而立乎亩之中惟事之恤何暇念死乎景公慙而举觞自罚因罚二臣
晏子侍于景公朝寒请进食对曰婴非君之厨养臣也敢辞公曰请进服裘对曰婴非田泽之臣也敢辞公曰然夫子与寡人奚为者也对曰社稷之臣也公曰何谓社稷之臣对曰社稷之臣能立社稷辨上下之宜使得其理制百官之序使得其宜作为辞令可分布于四方自是之后君不以礼不见晏子也
梁丘据谓晏子曰吾至死不及夫子矣晏子曰婴闻之为者常成行者常至婴非有异于人也常为不置常行而不休者也故难及也
景公出猎上山见虎下泽见虵归召晏子而问之曰今日寡人出猎上山则见虎下泽则见虵殆所谓之不祥也晏子曰国有三不祥是不与焉夫有贤而不知一不祥知而不用二不祥用而不任三不祥所谓不祥乃若此者也今上山见虎虎之室也下泽见虵虵之穴也如虎之室如虵之穴而见之曷为不祥也
景公问于晏子曰寡人欲从夫子而善齐国之政对曰婴闻之国具官而后政可善景公作色曰齐国虽小则何为而不具官乎对曰此非臣之所复也昔先君桓公身体堕解辞令不给则隰朋侍左右多过刑罚不中则章侍居处纵肆左右惧畏则东郭牙侍田野不修人民不安则戚侍军吏怠戎事偷则王子成父侍徳义不中信行衰防则管子侍先君能以人之长续其短以人之厚补其薄是以辞令旁达而不逆兵加于有罪而不顿是故诸侯朝其德而天子致其胙今君之失多矣未有一士以闻者也故曰未具公曰善吾闻髙缭与夫子游寡人请见之晏子曰臣闻为地战者不能成王为禄仕者不能成政若髙缭与婴为兄弟久矣未尝干婴之过补婴之阙特进仕之臣也何足以补君
齐景公使人于楚楚王与之上九重之台顾使者曰齐有台若此乎曰吾君有治位之坐土阶三等茅茨不剪朴椽不斵者犹以为之者劳居之者泰吾君恶有台若此者于是楚王盖悒如也使者可谓不辱君命且能专对矣
晏子使于鲁景公起大台之役嵗寒不止国人望晏子至至已复事公乃坐饮酒乐晏子请歌曰庶民之言日冻水洗我若之何奉上靡敝我若之何歌终喟然叹而流涕公就止之曰夫子曷为至此殆为大台之役夫寡人将速罢之晏子再拜出而不言遂如大台执朴鞭其不务者曰吾细人也皆有盖庐以避燥湿君为台而不速成何为国人皆曰晏子助天为虐晏子归未至而君輙罢役仲尼闻之叹曰声名归之君灾祻归之身入则切磋其君之不善出则髙誉其君之徳义当此道者其晏子耶
景公使晏子使于楚楚王进橘置削晏子不剖而并食之楚王曰橘当去剖晏子对曰臣闻之赐人主前桃不削橘柚不剖今万乗无教臣不敢剖然臣非不知之也
晏子将使楚楚王闻之谓左右曰晏子贤人也今方来欲辱之何以也左右对曰为其来也臣请一人过王而行于是楚王与晏子立语有一人过王而行王曰何为者也对曰齐人也王曰何坐曰坐盗王曰齐人故盗乎晏子反顾之曰江南有橘齐王使人取之而树之于江北此不为橘乃为枳所以然者何其土地使之然也今齐人居齐不盗来之楚而盗将无土地使之然乎楚王曰吾欲伤子而反自中也
晏子使楚晏子短楚人为小门于大门之侧而延晏子晏子不入曰使至狗国者从狗门入今臣使楚不当从此门傧者使从大门入见楚王曰齐无人耶晏子对曰齐之临淄三百闾张袂成帷挥汗成比肩继踵而在何为无人王曰然则何为使子晏子对曰齐命使各有所主其贤者使贤主不肖者使不肖主婴最不肖故宜使楚耳
晏子之晋遭披裘负刍息于途者以为君子也使人召焉曰曷为而至此对曰齐人累之吾名曰越石甫晏子曰嘻遽解左骖以赎之载而与归至舎不辞而入越石甫怒而请絶晏子使人应之曰婴未尝得交也今免子于患吾于子犹未可也越石甫曰吾闻君子绌乎不知已而信乎知己者吾是以请絶也晏子乃出见之曰向也见客之容而今也见客之意婴闻察实者不留声观行者不几辞婴可以辞而无弃乎越石甫曰夫子礼之敢不敬从晏子遂以为上客【前条史记似畧当从此参入之】
景公探爵之弱故反之晏子闻之不待请而入见景公汗出惕然晏子曰君胡为者也景公曰我探爵弱故反之晏子逡巡北面再拜而贺曰吾君有圣王之道矣景公曰寡人入探爵之弱而反之其当圣王之道者何也晏子对曰君探爵之弱而反之是长幼也吾君仁爱禽兽之加焉而况于人乎此圣王之道也景公覩婴儿有乞于途者公曰是无归乎晏子对曰君在何为而无归使养之可立而以闻
景公逰于夀宫覩长年负薪而有饥色公悲之喟然叹曰令吏养之晏子曰臣闻之乐贤而哀不肖守国之本也今君爱老而恩无不逮治国之本也公笑有喜色晏子曰圣王见贤以乐贤见不肖以哀不肖今请求老弱之不养鳏寡之不室者论而供秩焉景公曰诺于是老弱有养鳏寡有室
景公出田十有七日而不反晏子乗而往比至衣冠不正景公见而怪之曰夫子何遽乎得无有急乎晏子对曰然有急国人皆以君为恶民好禽臣闻之鱼鳖厌深渊而就干浅故得于钓网禽兽厌深山而下于都泽故得于田猎今君出田十有七日而不反不亦过乎景公曰不然为宾客莫应待邪则行人子牛在为宗庙而不血食邪则祝人太宰在为狱不中邪则大理子几在为国家有余不足邪则巫贤在寡人有四子犹有四肢也而得代焉不可患也晏子曰然人心有四肢而得代焉则善矣令四肢无心十有七日不死乎景公曰善哉遂援晏子之手与骖乗而返【左昭二十年田于沛】
晏子使吴吴王谓行人曰吾闻晏婴盖北方之辨于辞习于礼者也命傧者客见则称天子明日晏子有事行人曰天子请见晏子蹴然者三曰臣受命敝邑之君将适于吴王之所不佞而迷惑入于天子之朝敢问吴王恶乎存然后吴王曰夫差请见以诸侯之礼
晏子聘鲁上堂则趋授玉则跪子贡怪之问孔子曰晏子知礼乎今者晏子来聘鲁上堂则趋授玉则跪何也孔子曰其有方矣待其见我我将问焉俄而晏子至孔子问之晏子对曰夫上堂之礼君行一臣行二今君行疾臣敢不趋乎今君之受币也卑臣敢不跪乎孔子曰善礼中有礼赐寡行也何足以识礼也
齐景公问子贡曰子谁师对曰臣师仲尼公曰仲尼贤乎对曰贤公曰其贤若何对曰不知也公曰子知其贤而不知其贤若何乎对曰臣终身戴天不知天之髙也终身践地不知地之厚也若臣之事仲尼譬犹渴操壶杓就江海而饮之腹满而去又安知江海之深乎景公曰子之誉得无太甚乎对曰赐何敢甚言尚虑不及耳臣誉仲尼犹两手捧土而附太山其无益亦明矣使臣不誉仲尼譬犹两手把太山无损亦明矣公曰善岂其然
晏子饮景公酒令器必新家老曰财不足请敛于民晏子曰止夫乐者上下同之故天子与天下诸侯与境内自大夫以下各与其僚无有独乐今上乐其乐下伤其费是独乐者也不可
景公使人为弓三年乃成景公得弓而射不穿三札景公怒将杀弓人弓人之妻往见景公曰蔡人之子弓人之妻也此弓者太山之南乌号之柘骍牛之角荆麋之筋河鱼之胶也四物者天下之练材也不宜穿札之少如此且妾闻奚公之车不能独走莫耶虽利不能独断必有以动之夫射之道左手若附枝掌若握卵四指如断短杖右手发之左手不知此盖射之道景公以为仪而射之穿七札蔡人之夫立出矣
齐有得罪于景公者景公大怒缚置之殿下召左右肢解之敢谏者诛晏子左手持头右手磨刀仰而问曰古者明王圣主其肢解人不审从何肢解始也景公离席曰纵之罪在寡人
齐伤槐女来造晏子之门晏子曰婴其有淫色者何为见奔殆有悦内之志哉
景公与晏子适鲁景公问于孔子曰秦穆公其国小处僻而霸何也对曰其国小而志大虽处僻而其政中其举果其谋深其令不偷亲举五羖大夫于系缧之中与之语三日而授之政以此取之虽王可也霸则小矣他日景公复问政于孔子孔子曰政在节财景公説将欲以尼谿田封孔子晏婴进曰夫儒者滑稽而不可轨法倨傲自顺不可以为下崇丧遂哀破产厚葬不可以为俗逰説乞贷不可以为国自大贤之息周室既衰礼乐缺有间今孔子盛容饰繁登降之礼趋翔之节累世不能殚其学当年不能究其礼君虽欲用之以移齐俗非所以先细民也后景公数见孔子不问其礼
孔子适齐晏子就其馆既宴其私焉曰齐其危矣譬若载无辖之车以临千仞之谷其不顚覆亦难兾也子吾心也子以齐为逰息之馆当或可救子幸不吾隠也孔子曰夫死病无可为医夫政令者人君之衔辔所以制下也今齐君失之已久矣子虽欲挟其辀而扶其轮良弗及也此犹可以终齐君及子之身过此以往齐其田氏矣
孔子适齐齐景公让登孔子降一等景公三辞然后登既坐曰夫子降德辱临寡人寡人以为荣也而降阶以逺自絶于寡人寡人未知所以为罪也孔子答曰君惠顾外臣君之赐也然以匹夫敌国君非所敢行也虽君私之其若义何
孔子与齐景公坐左右白曰周使来言周庙燔齐景公出问曰何庙也孔子曰是厘王庙也景公曰何以知之孔子曰诗云皇皇上帝其命不忒天之与人必报有徳祸亦如之夫厘王变文武之制而作黄宫室舆马奢侈不可振也故天殃其庙是以知之景公曰天何不殃其身曰天以文王之故也若殃其身文王之祀无乃絶乎故殃其庙以章其过也左右入报曰周厘王庙也景公大
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:04-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>