<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="小引,卷一,卷二,卷三,卷四,序,轻世金书全文在线阅读,轻世金书全文在线下载,大玄古籍书库">
<meta name="description" content="四卷，明末耶稣会士阳玛诺，以尚书谟诰体，译耿稗思修士十五世纪初所著灵修文集De。Imitatione。Christi，取名《轻世金书》，朱宗元为之校订。这是一本系统俨然的天主教灵修小品集，基督新教阅者亦伙。阳玛诺中译成书的时间大约是一六四○年(崇祯十三年)，距清军入关尚有四年。内文依1923年上海土山湾印书馆重刊本。书后序录自法国国家图书馆所藏抄本。耿稗思一书，中译以此为最早，后来亦有多种中译本，书名有作《遵主圣范》、《师主篇》等。新教之广学会亦曾翻译出版，于不合新教教义处略为删削。_轻世金书_全文在线阅读_轻世金书_全文在线下载_大玄古籍书库">
<title>轻世金书_阳玛诺_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">轻世金书</span> <br/>
          作者： <span class="inputVal" id="bkauthor">阳玛诺</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,完结</span> <br/>
          字数： <span class="inputVal" id="bknum">[book_length]37680</span> <br/>
          说明： <span class="inputVal" id="bkdec">四卷，明末耶稣会士阳玛诺，以尚书谟诰体，译耿稗思修士十五世纪初所著灵修文集De Imitatione Christi，取名《轻世金书》，朱宗元为之校订。这是一本系统俨然的天主教灵修小品集，基督新教阅者亦伙。阳玛诺中译成书的时间大约是一六四○年(崇祯十三年)，距清军入关尚有四年。内文依1923年上海土山湾印书馆重刊本。书后序录自法国国家图书馆所藏抄本。耿稗思一书，中译以此为最早，后来亦有多种中译本，书名有作《遵主圣范》、《师主篇》等。新教之广学会亦曾翻译出版，于不合新教教义处略为删削。</span> <br/>
          封面： <span class="inputVal" id="bkimg">Z_7004.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]轻世金书
[book_author]阳玛诺
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,完结
[book_length]37680
[book_dec]四卷，明末耶稣会士阳玛诺，以尚书谟诰体，译耿稗思修士十五世纪初所著灵修文集De Imitatione Christi，取名《轻世金书》，朱宗元为之校订。这是一本系统俨然的天主教灵修小品集，基督新教阅者亦伙。阳玛诺中译成书的时间大约是一六四○年(崇祯十三年)，距清军入关尚有四年。内文依1923年上海土山湾印书馆重刊本。书后序录自法国国家图书馆所藏抄本。耿稗思一书，中译以此为最早，后来亦有多种中译本，书名有作《遵主圣范》、《师主篇》等。新教之广学会亦曾翻译出版，于不合新教教义处略为删削。
[book_img]Z_7004.jpg


[book_title]小引
客瞥書頟。訝曰世𢟯譾劣。人匪晻曖。僉知。先生譯兹。毋乃虛營。答曰。世譾誠然。克振拔者幾。聖經云。眾人竟敗。靈目悉眯。鮮哉冀明厥行。詎云虛營。幾欲操觚。獲篤瑪大賢書。覼縷厥理。若翫茲書。明悟頓啟。愛欲翛發。洞世醜。曰。輕世。且讀貴若寶礦。亦曰金書。翫而弗斁。貧兒暴富。無庸蒐廣籍也。統括四卷。若鍼南指。示人遊垚弗舛。初導興程。冀人改愆。卻舊徙新識己。次導繼程。棄俗幻樂。飫道真滋。始肄默工。次又導終程。示以悟入默想。已精求精。末則論主聖體。若庀豐宴福。善士竟程。爲程工報。兹四帙大意也。書理夷而奇。咀而愈味。但人攻㪁攲。或宖遵誡。或強希聖。雖趣志人殊。然知翫僉裨。是書奚可少哉。昔賢歷囘囘邦。王延觀國寶。旣閱羣書藏。出兹書曰。知是書耶。賢曰。兹乃聖教神書。王不從。焉用。王曰。寡人寶聚皆貴。茲書厥極。葢寶外餙。是書內餙。欽哉。西士讚厥益曰。人或攖疑。或罹患。罔策決脫。若應手攤書。卽獲決脫。厥效神哉。又擬曰。經記、昔主自空命降滋味謂瑪納。因字教眾。奇矣其奇。味雖惟一。公含諸味。人貪某味。瑪納卽應。書惟一。諸德之集。自逞之抑。自諉之勗。失心之望。怠靈之策。妄豫之禁。虛恐之釋。惡德之阻。善德之進。靈病之神劑也。自天降臨瑪納。信乎。諸會士日覽。貲若神粻。是故譯之。友法茲探驗。靈徤。蒙裨奢矣。
極西陽瑪諾識

[book_title]卷一
輕世金書卷一凡二十五章
極西陽瑪諾譯
甬上門人朱宗元訂
師主實行輕世幻光一章
主曰。人從余。罔履冥崎。恒享神生真光。
茲主訓也。示人欲掃心翳。慕靈輝者。宜師主行。而時趨之。嘿行焉。咀言焉。主言超諸聖語。勤法主行。則晰主言。奈人羣聆訓。褎如充耳。憚於效行。故欲徹主言。須遵主行。汝以高論。稱譽聖三。若乏謙愛。反致聖三之怒。高論奚裨。故首德。次言。明曉理、可。嗜厥益、尤可。友雖博極、今昔聖賢華論。透古今經書奧旨。設匪愛主。靈乏聖寵。學亦荒己。愛主而事之。輕世幻光。重天純嘏。斯真知實學也哉。嗟人蚩蚩。徒戀名利瞬禧。弗虞後患永僇。殆且虛也。諺曰。俗物不飫目。綺語莫饜耳。惟心遠世。神游於天。斯善士急務。若從邪心洿。聖愛必逖矣。
思性本微二章
格物情。窮眾理。人恒樂之。惟不想主。厥知虛也。與其傲而忘己。務稽諸天。毋寧謙而尚質。嚴省諸己。葢時識己。必能卑己。聞譽則憂。知萬理、而罔聖寵。僉虛知哉。判期寬吾知。嚴吾行也。毋急乎知。庶免心散履錯。才力者率冀知。無不達。然世物罔裨吾靈。急知而緩靈益、悖矣。繁言莫饜靈。善行足怡心。判時、曷畏抵主前耶。夫知彌精廣。判愈嚴密。知可揚乎。可想也。倘汝眛云。吾知廣精。盍思。汝囿萬物內。知僅兆中之一耳。彰汝知乎。彰汝愚耳。勿云。吾逾古賢眾。古賢逾汝亦眾。汝苐踵後。輕己避人。憚譽冀辱。抑己功。仰人德。智德顯徵也。汝昆偶𨽎辜。戒之。宜勿誇汝德。德執永暫。汝豈豫知。人皆至弱。自視若極弱可。
主訓真實三章
主躬訓人。弗用外像以示。誠福人也。憑臆多謬。悟光耿耳。務明奧理。詎非虛圖。明外物。忽眎內情。曷勝矇昧。作意厭觀。明辯類物。身後奚與。奇主單詞。羣疑可掃。葢主詞、聖子則是。物僉出彼。爲彼形聲。彼無始。乃言垂諭世。世違之、悟昏。所審必謬。惟人視主爲物原。視物若視主。物悉歸主。主乃寧息其內。噫。嘻真主鍚余永締。予夙願也。吾嘗厭讀世書。嫌聆世言。惟恒洽主。爲吾夙望。主前眾喙緘舌。萬物息聲。獨主諭吾。僕心彌歛。妙理彌明。超光彌瞭。毅士樸純。世務罔溷其心。務悉歸主。夫進德多阻。何哉。邪情憚久故也。實德哲人。將行外行。豫正內也。嘉兮勇兮。時敵邪情。使靈日臻。吾輩急且難務也。惜吾善駁。輝少冥多。欲徹主奇。勿勤尋理。惟勤謙己。誠爲正途。物由主出。推究厥理。亦善匪過。但預凈靈善生。斯實究也。人率先知後德。故德鮮慝繁。設德偕知均。世免多訧。士免多辜。末日弗詢汝所覽。愽也約也所言。華也俚也。特判汝行之妍也媸也。汝已閱賢多矣。生世燿目。今安在耶。繼賢承俸。忘彼易。憶彼艱。則知世榮遠睫卽散也。使德符學。學乃善。嗚呼。覔虛知。不圖事主。厥靈究論。通愚乎。冀尊厭卑。恒情乎。夫士有聖愛。則高。藐榮卑己。則大。輕物重主。則安。體主心。而卸私意。則智。
行事預宜察機四章
輕信人言。妄順私臆。僉敗事也。必預察機。祈啟。事乃克濟。世俗聆人之短。易允而輕漏。聆人之長。難信而致疑。若篤學真士。則游詞難入。葢知吾性。溺僻情易。陷漂說、尤易。行事無遽毋執。惟預詳訪。若值德彥。咨之可。寘己從之愈可。人善厥生。易周厥智。易爲達練老成。故卑己尊主。悟則彌瑩。心則彌坦。
恒誦聖經善書五章
誦聖經等書。求實、勿求文。主倂諸聖。以聖意旉書。吾亦可以聖意誦之。圖裨靈明。毋圖悅聽。章句、或雅或俚。吾惟坦心以誦。勿曰。作者何士。行文淺深。惟眎其書之旨。作者骨雖已朽。其精意偕主真訓。恒留書內。主冀吾聆。不判彼此。奈人喜察超理。卒莫承裨。夫欲承之。則宜遜矣。勿怙已睿。勿以言俚而逆意。勿以理在而加損。以沽儒者名。或時值理有不決。可虛衷以問。勿遽輕古賢喻。古之賢者。皆有爲也。敢不欽哉。
禁情踰節六章
人不節欲。奚得寧哉。傲妬貪恡。竟罔平也。神貧謙士。時享寧輯。人有袤荄未拔。魔誘乍撼。卽偃。靈屈。則易聽軀聲。而纏物易。遏欲難。致恒愁也。有忠言逆耳。厭聽且訝。惜乎厥迷。時循己私。踰時心受茨也。噫。循私爲覔快心。實失寧心。則知節欲抵平。殉欲致怒。
勿虛望世勿妄彰己七章
望世望人。虛望也哉。爲主事人。雖匱貲。勿羞也。興行者。勿怙本力固執。惟冀主祐。事主竟力。主鑒汝忠必祐。勿恃汝智。勿倚人慧。惟賴主可。多財勿肆。締貴勿侉。主欲與人以物。愈欲與人以已。勿喜軀魁偉。微疾卽羸。勿恃己才。主怒乃免。性善出彼。勿歸人。決於理。勿伐善德徽美。知主度爾如何。世衡量爽。人所常揚。主或抑之。吾有善。思人尤愈於己。謙居善策也。欲處眾後。則靖。冀先獨一。則危。謙者恒坦。傲者恒紛。
密締須防八章
預察人情。勿輕送心。可與議者。畏主哲士也。密締兒童。千諛富貴。奚裨矣。益德。莫若締謙朴者。若婦雖有淑行。代祈而免我親。夫邇上主。近天神。迺汝切務。可泛愛。叵密親也。人遐而聆吾名。槪欽德輝。及至邇我。視聞過實。反輕之矣。可不審哉。
絕意順長九章
聽長克私。巍德哉。順命坦路。逆命險徑。忌坦走險者。多矣。夫聽。弗由愛。由強。心則靡寧。而輕訕長。倘士爲主不伏。弗聽厥上命。在茲在彼。莫獲平寧。忻交順己者。人常情也。惟舍己從眾。圖協釋競。真正道哉。冥兮吾光。智德誰該。怙睿。弗詢眾則叵。汝意雖善。猶甘聽人抑己。以免互爭。盛德徵哉。古賢云。好問決疑。其路坦。獻計解惑。其機危。理應從人。吾猶執已。傲且堅哉。
浪談宜禁十章
入鬧場。聽漂說。善士攸忌。與俗諜諜。雖無醜意。亦妨德沾慝。曷若靜居之爲宜。或謂、人恒遨外。旋欲息情嘿道。覺心擾念騖。遊曷益哉。曰。世劇刺論。攸愛惡殊。覺快心。然此論皆空。圖外膺忻。失內真愉也。浪游苟言可乎。發論裨人益己、則可。然吾怠於善。緘言惟難。惟同志善友。商道德修。僉益幸矣。
求寧慕進十一章
罔與汝之言行。勿究。恒寧上法也。察人遺已。而欲獲平。難哉。樸者厭外知。誠福士也。問。聖人寓世。日勤嘿道曷故。曰。克己滌邪。事主修靈故。時不妄靡。則善工有餘。吾絆於私。偷于閒。慝因眾矣。不圖克一也。心清、則能熄邪。脫繫悅道。聖德倏抵。彼遭迕意。而息善圖樂。斯亦退驗也。克敵僻情。祈望弗怠。必獲佑。奇矣主意。欲吾勤攻。幷欲酌功。吾友特倚外像圖淨。胡克永耶。芟袤荄。致淨法也。歲克一私。淨可迅造。何弗克之。的知正途可豋。而日退後。故吾終。視始逾醜。倘向能制情。今必易行德。夫卸惡習、難。勝袤僻、尤難也。汝難克纖。曷易克巨哉。始不競競。情萌叢長。搖之不勝。况拔之耶。友思。克己之靜。他友之樂。是懋怠良則。
世苦有益十二章
問世苦奚裨。曰。導人反己。若旅思鄉。不望世、望天。斯三裨者。有訾吾行者。可忻受之。虧盈益謙。奇矣。人妄證吾。吾祈主證。而彰吾行。苦時祈祐。勿游以圖樂。人善、或承侮。或魔誘。或情牽。覺勢難勝。必祈主祐。奈何。冀殞迅抵。逝世詣天。葢知茲世無寧也。
渡世誘患難脫十三章
人居浮世。罔有寧宇。難脫誘苦。古聖若伯曰。僑世如陳卒。攻鬬靡息。時當祈祐遯誘。魔寤巡隙。冀入吞靈。雖善人不免。葢無無誘者。問。誘何裨。曰。使人自謙。銷滓致智。心甘承患。修士坦途。人爲世迕致屈。主腐視之。噫。修院雖聖。士卽闔窻邃入。巖洞雖幽。士卽深居簡出。詎克禁誘。嗟。人咸沾原罪。雖外莫誘。不克防己。首誘僅退。次誘繼之。非強力能禦。惟忍。惟謙。惟祈。勝魔妙算哉。勤斫誘枝。弗除誘荄。誘愈萌。人愈𨽎醜。時汝困誘。可詢哲士。以勝善術。有苦誘者汝詢。憐慰之。若欲人待己焉。人志易變難定。羣誘由是。盍視舟哉。無舵隨飄。汝昕夕意移。魔乃敢近投誘。然勿訝主許也。火試鐵。誘試善。居平。艱知人德。誘抵方顯。勿輕始誘。魔敵卽杜。未入勝易。旣進敵難。古賢曰。甫疾易藥。膏肓難療。魔誘有序。初微叩。次頻擊。又次人喜願行。後遂魔入。勿忽微誘。始愈寬。力愈弱。魔愈悍也。德士受誘雖恒。受之有殊。一始受。一終覓。一受重。一受輕。一畢世無寧。僉主命也。宗徒保祿云。主執權度稱吾力。依力容誘。增人善功。誘時宜謙禱望主。必增寵伸起之。無外患內誘。專德曷奇。內外叠苦。忻迓耐承。速進修域。正道哉。吾友倘有重誘易勝。有輕易負。宜謙藐己。勝重感主可也。
勿輕察人十四章
吾友察己。奚必察人。察人務幻。差易招尤。察己善工也。噫。私意偏愛。吾罪窒吾悟光。察人率謬。但吾行時。特求聖意。人雖吾拂、勿訝。恒存心平。杜競倪也。奈或內冥。或外態隱牽。吾情迷然。曰。吾意實正。而實偏也。惟有時。人從吾意。心乃逸寧。偶乖刺心。遂恨難合。惜哉俗人之罪。修士之失。槪由於弗協也。噫。人卸惡習。遇迕能伏胥難矣。宜知人勿舍己。弗體聖意。皆郤主神光。主待吾愛之。俟吾伏意。乃卽吾盼也。
愛德益行十五章
爲愛物愛友而迕主。謬矣。爲益人身靈。暫斷善工。不謂之斷。謂之繼增善行也。行非愛扶。悉濘諸地。愛存。弗論寡多纖巨。僉裨承報。主先察意。次稽行。友謹勿急私緩公。可審汝意。有人行云。率爲愛主。實爲愛己。葢私僻望報等情。隱內敗行焉。愛主惟顧聖意。勿恤私干譽。究主榮光。冀主自己足矣。迺畧肖神聖。時立善行。功歸於主。恃主其寧也。猗與愛德。人獲熱愛一星。則視譽皆輕。觀世若虛。
恕數十六章
汝。昆有偏難正。可耐恕。祈主賜改。主容彼數。欲探汝恕。曷求主報。祈祐勔弱。獲寬恕也。汝友𨽎再三。可諍扶之。勿與爭。彼數宜恕。猶汝望恕。奈。莫匡己逆。欲人己順。人于。汝責之。汝違。逭責。人求。汝弗許。汝求。冀人速諾。欲人緊拘。汝欲寬縱。茲皆咈理之欲。罔愛之徵。設僉作聖順汝。汝恕德空賚。主欲人我交恕。重任交荷。斯則互通功。噫。孰無差忒哉。孰荷重任。而無需人扶哉。則不胥互慰、可乎。誘罔損德。指德徤、或劣也。
修士神工十七章
友欲諧眾。須寘己協眾。勿傷乃心。孔德徵也。士始終是祉哉。視己若旅世。損益母䘏。斯乃坦直修途。外服道衣。匪內修奚益。卸袤事主。習靜裨靈。修始真交修侶。欲存心寧。輕己重人。其善法哉。友曷進修。欲暇遣日。欲蒞同儕耶。耐辱恕數。斯厥職也。堂廼試德窑。傲而忘謙。奚堪試之。
師法先聖十八章
先聖之行。吾鑒也。吾行較彼若無。吾生擬彼若虛。彼時彷主。淡餐。耐冷。裸跣。晝夜默道。患至挺迓無斁。如宗徒者。如致命者。如童修者。僉輕暫重永。試觀隱修劇苦。魔誘之。嚴齋默道。慕來善。忘往績。昕勞身。夕毓靈。外務不輟靈工。長時視如隙駒。苦爲伏身。默爲育靈。節用貲生。棄財遺爵。謝世離親棄友。世物不牽。外乏而內豐。遐世以邇主。自視若小。主視之若大。心謙甘恕。互愛順長。善漸積。而德日新。吾視厥勮。叵顧眾惰。噫。諸聖會肇建。士偕默工罔絕。此師彼德。彼則此行。聞上命甘行之。德踪印世固永也。嗟予靈劣。以遵十誡爲德。微苦當功。甫進遂止。昔靈尚熱。今心澹甚。友旣覩修士多奇。宜寐耶寤耶。
善士宜勉恒進十九章
友外有嘉名。內宜尤精。葢主視內。厥視允可畏。當師天神。純心策怠。若始進。視汝工。若自今甫興。對主曰。祐志扶工。往工靡一存。善志宜先。善行從之。欲進德。先定志。志士時𨽎。矧懦輩。人斷初志。惟由厭倦。敗靈喪德。士勿全恃善志。厥志克成。由主祐。非由我勤。爲益人身靈。暫息善工。續之則易。否則紹難。有礙汝進。先攻務勝。審外察內。彼此或裨。或敗吾靈。弗能頻習嘿工。亦須日一行。或旦或暮。旦竪善志。暮省言行思。或干主觸人。塞饕。魔誘罕至。衺情幸息。亦勿曠日。用興誦經。繕書嘿道。諸工恒務。裨人益己。但人力有殊。依量節行工。勿圖人知。勿勤於私。怠於公。公私咸備。憑行善工毓靈。又人趣向有殊。或興嘿想。或樂祈禱。任厥意也可。復宜別期。平日誦某。禮日誦某。憂日喜日誦某。大瞻禮新志祈祐。是日視若終。將偕聖永享天樂。主倘未遽許。可云。吾工尚虧。主暫俟牣。惟愈興加勤。聖史路加云。主臨擊扉。僕寤卽啟。真嘏人哉。主擕躋天膺祉。
厭囂忻嘿二十章
覔便行工。獲裨靈。謝主寵錫。誦書爲益心。非爲填心。禁口出詖詞。耳聆漂語。足游嬉所。工廼裕。可法古聖之逖人覲主。曾聞修士曰。未交人前。視吾如大。旋視吾如小。訥不招訧易。喋不傷人難。處室勿馳易。出戶無玷難。欲保靈漺之善法。避囂嘿道。偕主孤居習靜。雖出。不虞散靈。緘嘿寡言。雖談。不致傷道。修士無茨刺心。厥靈寧逸。嘗天樂味。但僑世樂安未全。樂時宜防來患。惜哉惡輩。厥樂虛空。心迷誕云。吾已足。吾友勿允。主倐訶之。遽敗厥謀。人行善工。勿云余曷惵。緬思多士。怙善以致墮。不欲偕墮。則惟勿偕怙。魔誘世患。丕益吾靈。善士不慕世樂。不覔俗務。特勤神工。神樂心晏則至。世苦與真痛。真樂值價也。經勗人曰。輕世審己。悔罪。室中獲所外失。習處出歸。視處如飴。非習出歸。視處如餲。奇哉嘿工。啟悟晰理。導涕浣靈穢。締主如友。人世愈遐。上主天神愈邇。避人修己。愈于行奇。稀遊厭人視己。修士令名也。友曷欲視、弗宜獲耶。曷欲獲攸濘汝心。阻靈憑騰耶。世物皆馳。人好遊舒鬱。踰晷舒愈障心。若太空夕照晨晞。世樂始甘末苦。以致靈殞亦然。友出奚視。室處無見耶。居室視兩儀。視四行萬有。何攸因以出。設一望周覽萬有。夙願曷滿。汝望終虛。仰睫視主。俯睫視己。厥惟主釋非。俗人樂覩世物。厥樂可諒。汝慕見主。時體之。廼己職也。入室習靜。延主居心。友廼始寧。外游散靈。心平頓失。何怪之有。
祈主冀悔二十一章
友欲覔德修。勿失聖畏。勿縱幻樂。宜節內外司。以求心悔。靈必獲靜。悔招德。縱失德。噫。人自視若囚罹魔罟。曷敢覔世樂。嗟予心昏。思訧宜恫。廼固忘之。痴矣哉。愳主之善士。罔疚刺心。恒晏渡生。頻享正樂。世營礙德。杜之祈悔。斯乃真福。友尚毅攻惡習哉。凡習善未幾。可勝惡習。汝忻遯人。人寡親汝。工乃毋阻。世務於已罔與。勿顧。貴人之業勿于。若理于汝可。以善責友可。但勿失序。責己先。責友次之。弗得人寵。勿憂。以弗滿己職。是憂。缺形樂。毋憂。鮮神樂真憂。問。何無神樂。曰。勤覔形樂。怠求真悔故也。可認罰應汝罪。弗應神樂也。友克慟夙愆。世樂勿僅匪圖。反厭之。善人或思己。或念人。恒可痛哭。已及人。無一得免世苦。愈思世態。苦已痛哭愈盛。詎得樂耶。噫。吾罪與怠。俾靈濘地。弗許上騰。悔不亦宜乎。恒憶死期。則必耑改。思或煉苦。或永苦。則甘承世苦。若不思。肆不專改甘承。故恒怠罔悔。內乏神力。身遇微苦。便如弗克勝。則宜祈賜真悔。偕達味聖王云。主錫恒泣罪。以涕爲昕夕飲食。
僑世多艱二十二章
友不向主。往東徂西。世苦莫釋。曷訝多忤之值。疇恒順哉。非吾、非汝、非世人也。疇罔咈哉。非帝。非王。非世人也。爲主耐苦。苦雖重、必輕。智矣哉。凉德者慕世榮。歎云。某富貴美安。何幸若茲。友毋惑茲。思以天榮。與世光互較。此若烟飛招患。彼則貼適致寧。世福非取盈溢。惟取足貲生。善士彌嗜德味。彌冀速逝。獲脫世苦。葢居世一日。弗免營生貲。則皆增苦。減安己。達味聖王謂主云。祈主免僕多需。人弗覺世態、堪憫。戀世態、尤堪憫。可訝多人。或苦營工。或蕩索食。冀永弗逝。天國罔勝廼心。斯輩逝期啟睫。覺戀僉虛。聖則異茲。不圖現安。特圖後榮。吾友乘時。勿失修望。勿延善工。迅宜浣舊更新。葢性苦時。功乃集。今雖難赴湯火。可。後則躋天國靖樂。不懋勝情。奚獲勝冕。靈居身內。若居泥室。詎免多苦。奈何。吾人旣沾原罪、而失寵。因失靈靜、以召疵。法惟耐苦。望報迅致也。嗟予劣甚。恒𨽎於下。茲痛而解。翌迷再犯。善志速起。踰晷忘志。可謙耶。可恃耶。慎勿怠荒。瞬怠隕久功也。嗚呼。始咎旣多。終咎幾何。未竪寸功。自侉功牣。惑哉。當卽興工。若工方始。克則望進。克補夙缺。斯善修良法也。
恒憶死期二十三章
死步促臨擊扉。盍辦迓哉。今夕方誇壯。翌朝倐死亡。甫離人目。卽離人心。惜哉人迷。忘後戀前。吾友行工、當云。是吾工之終。必完訖。善士雖死罔懼。吾宜懼死。尤宜懼罪。今不預辦。翌日恐勿迄。且未知、主允爾來期。在時不用集善。反用積愆。生久奚裨。若於眾日中。獲一運神工。誠爲厚幸。奈多矜己。久事主。雖閱多年。善功無一可指。乃知宜懼死。更宜懼久生。時思死期。勿怠而迎之。真祉人哉。友曾覩人死否。思彼前導。汝必踵後。晨覩日昇。慮或艱視厥沒。暮覩旣沒。思或莫見厥昇。死期僉宜警備。不則忽死者眾。主警人曰。倘弗知、吾敲扉於何更。更更宜俟。生時有惰。死時極恫往生。德士趨善輕世。舍己。從人。克邪耐苦。善死償厥善生。安康集功、覺易。旣疾竪績難。膺疾。槪望瘳改圖。旣瘳。則膺前習。生時勿延善工。妄倚親朋。爾疾己忘。汝毋浪費。可集貲求生。死期旣至。願主錫日改。安知主允與否。生時懼死。辦迓。至則忻迎。生時視汝若己死。死時則獲甫生。生釋物絆。死則輕勝。生攻邪惰。死承攻報。茲時瞬晷靡定。望永年。欺矣痴矣。冀死勿臨。奈。死迅臨負冀。恒聞某受刺死。某忽溺死。某高隕死。某宴瘻死。某睹奕顛倒死。眾終一死了局。眾生馳奔如影。今祈天聖爲朋。欽而法之。靈往時。渠啟閶闔導進。棄世若旅。涕望旋鄉。圖享天祉也。
時念判嚴罰永二十四章
吾友行工。恒憶已終。若在主前受判。厥案無枉。靡賄靡託。惜哉罪人。主旣明灼汝罪。判責之時。怖悖卷舌。無可對語。視人有慍汝者。汝則懼。主義怒盍悚。判期苦甚。無救汝者。且各艱救己。生時涕泣滌污。恫聲達吾主。以苦補之。靈光益也。奇矣耐士。受侮。不惟不復。反施憐。人害。不惟甘忍。且代祈加祐。或悞迕人。卽和之。以仁爲易。以忍爲難。寓世克己補煉。無俟來世。哲哉。何人之迷。愛軀忘靈。不思制抑厥心。盍念厥罪。皆永燄之薪。增罪猶增薪焉。獄苦每應人愆。炎錐刺怠胸。饑渴嚙饕腹。沸硫穢烟。燃奸淫肺腸。妬者厲吼。如狂獒不休。傲者見凌。恡者受窘。刑各罪符。異哉百年世苦。莫擬一晷獄苦。彼苦有息慰。此則皆無。今克悔痛。判臨不懼。且與諸聖偕樂。義人居世。惡侶藐之若狂。末日偕主審判。主揚厥往苦。斯日神貧心謙。苦己樂道。敝衣陋處。忍耐聽命。輕財簡嘿。諸種種德。僉膺斐樂巨報。惡輩不然。報每反是。承世暫苦。可免永苦。世苦輕且暫。汝猶不堪。後苦重以永。曷克堪之。今有樂。後必無之。今後兩世之樂。靡有兼者。設享世樂百年。死至悉散。特留罪罰。世物僉幻。惟士愛主。審判冥獄。僉不懼也。愛主坦途罔阻。若人負罪。倂懼判恐苦。曷足訝。雖無聖愛勵善。須有聖畏免愆。人無聖畏。夙善難存。魔誘難脫。
勤新更舊二十五章
醒矣事主。醒矣黽黽。問汝欲進修何。進時悉棄世何。必將應曰。欲專事主圖進。汝此意允嘉哉。然必勵進。苦暫報永。憂速止。樂靡已。若汝忠急事主。主則裕厚汝報也。攻情可望取勝。旣勝勿云。情已足。免於攻。斯言致傲。招怠隳功。勿究來情。睫下善機裨靈。速乘以從事。修乃疾至。昔有士心撼。跪主前歎曰。來行莫定。祈諭宴心。忽聞聲曰。知來奚益。善用現時足矣。時乃心平、圖進也。達味聖王云。望主聖祐。速卽興事。靈遂豐盛。噫。視想途迢崎多。至憚攻而駐足。盍思心彌勵。功彌隆歟。惟人情殊哉。一衺多而難正。一僻少而易勝。然彼勤正。此惰勝。績則孔異。忻進要功有二。去阻一。行善一。汝友行可責。汝勿效之。有時悞效。則速改。惟法友善行。有朋勵汝進善。斯可愛者朋。否。則可厭朋。汝伺人之行。人亦伺汝。尚戒㫋。惟對主苦像察己。瞻主苦。則赧。則懋。則圖新。奇矣憶主行奇。詎俟蒐覽他奇。修士師主弗勞。超知倐至。勤惰兩士大殊。彼值患。忻迓。輕之若易。此無神樂。視易猶難。內苦外憂。莫獲平寧。遊外覔解。愈結。哀哉。心不務制。隕必邇也。懋怠當法修士。孤居簡出。糲食觕衣。多行寡言。鮮寐勤誦嘿禱。不忍刻擲。思彼。盍去己惰。盍自策焉。吾生時得免度生多貲。詎非至嘏。奈、今僅有奉身之具。猶罕嗜主樂。若厭世樂。主樂卽至。物不怓心。順逆惟洽聖意。宜思四終。時逝莫返。諸德勤成。眾善以怠敗。勤生安。怠招危。主寵勤士。因有主庇。視難如易。德苦如飴。身劬莫擬克己。輕訧不克。漸隕於重。晝時善功。夜則晏息。可懋責己。勿遺己責人。汝功惟由汝勤。

[book_title]卷二
輕世金書卷二凡十二章
極西陽瑪諾譯
甬上門人朱宗元訂
善士習翫締主一章
主曰。善靈吾天國也。善士遺世向主。輕外重內。天國迅屆。問。天國者何。曰。心坦神愉是。俗儔咸無。勮理靈宇。爲主潔宸。則主進偕處。互締同議。若朋斐暢。主又曰。愛予必遵予命。父予偕住厥心。善士可啟導進。闔禁物入。靈貯吾主。斯靈豐幸。主供貲不匱。詎索外貲。人情猶豫。屬劣屬隕。順不必忻。逆不必戚。茲順。翌忽逆。今逆。翌或順。攸向颻風靡定。主愛終始定且一。當以望。以愛。以驚。賑貲裨靈。雪汝僇、其務也。友徂此徂彼。視己若旅。世境非汝本鄉。視物急涆。勿戀免漇。天國乃汝永安道。惟愛望怙主。嘿道時。囏徹奧旨。入主五傷。苦化爲甘。辱變爲榮。憶昔主寓世時。常窘受辱。宗徒懼咸遯。汝僉欲順意曷理。不耐窘辱。安冀福冕。詎主友哉。偕苦容侮。乃偕享天國。幸得進主燄心。獲沾厥愛之滴。則逢順匪忻。遭逆反喜。能愛主克己。靈必輶翻。透天奧情。士以準尋尺衡世。輕俗尋尺。主厥師也。斯士縱務治外。易謝入心。寄身于物。心弗許濘。物更而心靡遷。物隨重輕。務隨節也。心愈覊物。靈愈紛。心愈圖漺。物莫損凈。反益之。友罔禦僻情。曷訝叢邪怓心哉。世物黏心甚。惟偏愛黏心尤甚。甫謝絕之。悟明神怡頓至。
以謙耐欺二章
友值譽勿喜。遘毀勿憂。勿慮羣議。特祈聖祐。行時正志。倘主汝祐。孰克汝妨。以耐承凌。不急白之。主俟便時代白。延待時宜。翕聖命可。汝仇訧汝。自責本訧。以謙承之。仇心頓平。訧易釋也。猗矣謙士。己卑而主尊之。自惡而主愛之。不圖世樂。主怡厥心。世遐而主邇。自抑而主揚。主訓讘之。受辱而忻。心乃安主。不濘世若羞謙。恥下伏于眾。厥德咸虛。
和己洽人三章
先和于己。則易和于人。洞理裨人。同協尤裨人。不抑邪正內。見人善。反責之如惡。聽讒易孚難翕。夫不合己。奚克合人。善士洽人恕眾。擬人以諒。勿擬以訧。有昆獲戾。云或不知。視惡猶善。減眾慝。增厥德。惡輩不偕于人。任口出語。觸叱人事。忘己惡德。善士殊是。首務善己。次務善世。惡侶行醜。乃多計以文。人訝。則多方以餙。意人不允。則責罔休。惑哉友。寧責己恕人。汝恕。人亦汝恕。人已交恕。僉真愛之驗。否則攸云愛虛。締洽良朋。曷有奇雖罪儔。僉能交予。否而恕數。內存愛。外全睦。德乃足稱。羣情不一。一和己和人。一己和求人和。一咸無之。斯輩恒困人。實益恒困己。厥心罔寧。其故也。惟善士心坦。非由罔逆。由耐逆。耐愈浚。坦愈擴。茲士勝己。乃世之王。天主之友。天國之賓。
行預定趣四章
欲離下騰上者。其須兩翼乎。樸翼一。純翼一。樸端志。純制情。樸圖覓主。純懷享主。人卸己私。惟愛主裨人。厥德咸純。外物罔震。內恒寧。友克若茲。世物巨細。悉乃鑑乃書。囑知天主至善。純士之知。物莫礙。反益其知。猗兮士心。仰徹天樂。俯覵獄苦。憑上下罔阻也。善士之心。擬俗人之心。弗肖甚。彼享真忻。此當真苦。奚足喻哉。噫。鐵投入火、以除鏥。烈心趣主如炎。燼舊更新。冷心者。惟圖世樂。晤纖苦郤步。熏心攖患急迓。不嫌厥劇。
思本性劣五章
主祐不恒。勿怙己力。吾靈輝耿耳。怠且耗光。行咎諒之。行醜文之。視人罪責之。曰。冀厥改正。實冀恣己恨也。譏人纖訧。宥己巨慝。恒云。難恕多數。盍思。更有多數可恕。苟詳審己。奚暇察人。毋敢輕宣人辠。研稽厥行。惟圖善己。人弗省己恕人。莫能精進。潛德士。必務內外雙凈。物則靡搖。友靈游散。不居己內。曷往哉。觀物遺己。亦何裨哉。存心寧之上法。惟顧己。忘之。必輕世。重己必隕攸集德。物有導汝進者重之。餘寘輕之。異哉。巍巍罔匹惟主。無終始惟主。莫囿惟主。牣萬有惟主。慰樂靈心惟主。
靈凈恒愉六章
凈心善士真証也。心凈時樂。世忤勿減厥樂。惡人若沸海。詎獲嘗真樂。無罪刺心。夜息恒忻。友冀善樂。勿羡他樂。俗侶樂幻。猶昧曰心寧。罔物減之。友勿信㫋。惟信主攸諭云。惡輩贋寧。義怒倐臨。攸謀皆烟颻。厥寧頓滅。愛主善士。則特殊此。忻荷聖架。樂承世患。厭圖世權。嗟。世樂悉謬。甫得遽失。貽苦茨罪人胸。善樂勿由眾譽。由衷恒安。由主真實。而厭世僞虛。俗乃重此輕彼。吁。士勿圖人譽。勿恤人毀。斯恒享靈平。人譽不增聖。人毀不減善。主知其實。曷恤之有。人視外行。主覴內蘊。善行毋誇。謙德之驗。不圖世嘏。純心之証。不覓揚善。務內怙主。精德之符。
愛主物上七章
專心愛主。輕己爲主。芟世毒荄。培愛主嘉木。純嘏人也。愛主宜純。無偏愛以雜之。噫。人愛葦脆易移。依必偃。主愛凝定。怙恒竪。贋矣俗友。患觸卽逖。忠哉天主。苦勮彌迡。不忍棄攸愛人。人或生與死。未免失友。生死愛主。無虞失之。問。愛主善則何。曰。蕩心物愛。延主至靈。若帝御宸。主則臨而歡居。愛世輕主。愛虛謬哉。勿倚望人。人如朝榮夕萎花。倚望難矣。純愛主、益德。偏愛人、損德。僻愛己、敗德。私愛物。妨靈非淺。私愛身。害靈尤深。
締主如友八章
主臨。難化爲易。主離。易變爲難。主嘿樂僞。主諭喜真。經記辣雜病殂。厥妹瑪利痯楚。主臨慰之。乃姊瑪大諭曰。主來呼汝。渠卽揩淚忻迓。則知主臨時。苦卽轉爲樂也。靈無主則槁。不覓之則癡。喪萬有少損。亡主大失。勤物緩主。厥勤虛。人無主。若在苦獄。有主。若居天國。主臨祐庇。孰敢肆害。蓋主乃珍帑。得之則豐。失之則匱。藝學締主。踰世萬藝。知締主。越世萬知。友欲知獲主善計乎。曰。內謙外良。得主上則。愛覓世樂。失主徑路。噫。人孑無朋。渡生難堪。不覓吾主爲善朋。覓世僞友。愚何甚。失萬物可。失一主叵。愛人爲主可。愛主爲主尤可。惟愛主親人。乃著情允。勿覓汝偏愛人。勿圖人偏愛汝。爲主無耦。惟專愛之。靈有主祐。易荷眾艱。倘主乍逖。靈倦乏力。魔至投誘若鞭。苦時勿棄己。望主臨慰。蓋寒往暑來。夜去晝至。雲徹天凈。
僑世苦樂遞遷九章
士有神樂。而輕形樂。曷足奇哉。幷無神樂。謙順聖命。德之徵也。樂時行時、奚榮。蓋天主代荷其任。冀甘憚苦。恒情也。聖老楞佐愛神父甚篤。爲主姑離。愛主愛人居衷。彼勝此負。友宜法之。汝有愛友爲主互別。毋鬱。此別雖有遲速。終不克免。攻敵衺情。工匪旦晚。愛身、尋樂等情。豈易竟卸。惟真德愛主。覓世苦。主則臨慰。慰時以感承之。知由主恩。非由汝績。毋傲且警。蓋慰甫去。誘卽至。敵勝之。慰倍也。善士生世。苦樂遞更。主恒苦之不忍。恒樂之不許。達味聖王云。予樂己定。永不克更。旋苦迄樂逝。歎謂主曰。迅兮予樂。主離。靈憂不堪。祈主𢛣盼。主卽允之。乃感曰。謝主鴻恩。僕後愉矣。主拭僕涕。賜卸凶服。更吉衣焉。噫。古大聖且然。吾何不然。惟望祐遵旨。神樂去來。難強也。若伯古聖謂主云。主昕慰人。夕探以苦。宜怙主乎。宜恃人乎。主離。憐哉吾靈。蓋雖締良朋。讀聖冊。聆善詠。咸罔味。惟克耐體主。上則哉。世苦善士僉試。卽大聖先後罔苦。純備神樂者無之。蓋後樂、先苦之徵也。經內主云。毅士耐苦。吾卽賚天甘實。人先膺樂。爲承來苦。後當苦茹。爲其心謙。主旨奇矣。嗚呼。魔不寐。衺未抑。左右夾攻。友宜勇敵獲勝。
感主諸恩十章
友生以勞。胡必謀安。備耐來患。勿羡世樂。善備哉。奇異神樂。設其來由我。誰不迓承。擬世身樂懸隔。世怡贗哉。身樂穢哉。神樂真潔。牣善靈也。柰魔誘靡息。故神樂暫。覓世僞樂。妄恃本力。神樂之盜。主錫神樂。意美。人承忘感。意醜。主者樂源。受而忘之。幷窒厥流。曷訝樂恩咸鮮耶。前澤汝感。後惠罔竭。以謙承、謝之。恩彌增。以傲承、忽之。恩彌減。善士宜審樂機。引忘洞正邪。罔怡主心。弗許、急棄。蓋多高、而未必聖。多飴、而未必善。多欲、而未必純。多吾重、而主必輕。則宜先稽物執。勿遽信心焉。樂引致謙。驚主舍己夷世。樂乃真也。人先嗜主神樂。後當其去。識己若窶。傲心減己。恩出主。歸主且謝。辠出己。歸己且悔。主罰耐受。認罰特應汝訧也。異乎。謙士自下。主上之。可法天聖、位彌峻。謙彌冲。主懕乃心。真光照悟。胡羡世光。純禧牣靈。傲情奚有。厥祉歸主。揚主抑己。是渠願也。友承聖愛一星。詎輕纖恩忘感。宜受以謝。恩主尊巍。無論小大。恩咸浩矣。授樂謝可。授苦謝可。彼此攸授。圖吾裨也。欲識保恩良法。曰。感其來。忍其去。禱以復來。謙以存之。無他法也。
忻荷聖架者稀十一章
嗟。人慕真祉、眾矣。慕荷聖架者、稀。覬樂、眾矣。覦苦者、稀。嗜天晏者、眾矣。好茹澹者、稀。冀偕主甘食、眾矣。偕飲苦巵者、稀。讚主耀蹟、眾矣。荷主辱架者、稀。順境依規、眾矣。逆時忻進者、稀。人毋䘏己。愛主爲主。順咈揚主。謝聲弗輟。此士之愛。無有私愛之滓也。事主圖樂匪爲愛主。乃爲愛己。此傭人也。不圖私樂。樂乏事主。異哉是士。厥價逾寶。胡獲得之。卽竭貲市。亦鮮價。卽昕夕勞甚。亦靡逮。卽通眾學。亦懸隔。卽精嘿進透奧旨。亦少得之。急要神工何。曰。克欲輕世是。士詳斯工。宜警毋詡。自視若棄僕可。主昔謂徒曰。旣竟心力。充汝職業。尚自遜言。吾乃慵厮。僅滿責任。斯人幸歟。外雖窮陋。而偕達味聖王云。吾甚窘乏哉。但因輕世伏情。內富豐也。
聖架隮天孔道十二章
吾主規眾曰。荷汝十字架。克己從予。
茲主親諭。人聞歎曰。聞之難。行之詎易。余曰。予謂今聞此難。盍思、判期主謂辜侶曰。逿予。須投永𤈦。聞不尤難耶。人在世。忻聆主諭。甘荷己十字架。末日可以無懼。是日。聖架竪空。忻荷之善人。俱趨主側。方冀酬而又奚懼。聖架隮天正途。魔計之阻。純嘏之錫。眾德之成。靈弱之強。真寧之致。百行之遂。僉其奇也。人斁憚荷。則失望獲陟。克荷踐主。始望獲陞也。主預爲汝荷殞。欲汝依跡。享厥常生。友欲安度生。而覓正途。余曰。聖架之路。其高極尊。其根極安。何他途見覓。友任意營業。十字架難免。或內外痯楚。或主離心。或人妨意。或自厭己。問。主苦人何。曰。冀謙伏傲認劣。人苦與主偕。彌知主苦。彌感主恩。十字架時處俟汝。胡克脫㫋。耐荷則靈靖。而獲榮冕。強荷則患劇。勞而罔勳。倘斁茲輕。詎知翌遇彌重也。獨汝克免。諸聖弗克耶。孰聖釋茲。卽主僑世。恒苦無聊。謂厥徒曰。予先宜苦。後宜陟天。汝僑苦谷。欲覓他途豋天。謬矣。猗歟先聖。入道愈密。攖患愈酷。視己若囚旅焉。冀釋旋閭。偕主樂也。善士生世亦樂。蓋忍。則以患爲樂。圖報亦樂。軀彌苦。德彌瑩而樂。緣他途罔覓。師主乃厥務也。斯奇匪由己。由上祐。俾厥性攸忌。且忻迓焉。人荷聖架。克私遯譽。忍辱輕己。避順趨逆。受侮而忻。善者否者。僉忌。惟主祐幸至。神仇咸伏也。再叮友曰。欲爲主忠厮。備受來患。荷己十字架。乃得天主上國。噫。倘莫克脫。預出迓之。大智歟。勿覓世愉。宜若聖命。承厥來。忍厥去。世患擬天償。覺罔患也。友視茹荼若薺。純禧友哉。蓋居地而天國人也。非是。苦莫減且增。不幸人哉。保祿宗徒神瞻天廷。受恩殊矣。畢生尚苦勮無已。汝憚世苦。欲稱愛主忠役。理乎。爲主忻苦。乃汝純祉。乃忻主心。乃爲眾表。惜夫揚耐忍多。克耐忍鮮。爲世甘繁苦多。爲主甘纖苦鮮。惑人也乎。自視如殂。遺世僞樂。靈性始生。設甘苦值前。任汝擇一。郤甘取苦。則肖主範。乃履聖域。盍思、主德匪屬神業。在忍形苦。假天路屬樂。主盍躬踐。盍勔吾哉。聖架厥路。吾甘荷之。主勤訓也。友旣聆訓。宜佩余矚言曰。人覓陞天捷路。承苦、其正途矣。

[book_title]卷三
輕世金書卷三凡六十四章
極西陽瑪諾譯
甬上門人朱宗元較
靜聆聖訓一章
士謂主曰。僕靈已備。將聆主命。噫。靈嘿納主飴訓。靈真祉。耳謝外囂。聳聽聖諭。耳真祉。目厭世紛。內視德美。目真祉。人特務已修日新。人真祉。辭壒冗而耑神業。主近誨之。頻聶云。汝寧。真生。隆福。獨予也。密締予。則享真靖。輕迅世。重永域。葢世悉幻。予罔汝庥。孰汝庇哉。士曰。余靈畢生恃主。事主盡忠。必承醻忠永祉。
主密撕善靈二章
士祈主曰。請主啟諭。僕心備承。猗歟主言。若甘露澤靈。古教眾謂梅瑟曰。請師代主宣諭。吾皆靜聆。躬聆主言恐死。僕祈則否。甯法撒模同云。祈主允鍚隻語。予耳忻聆。予胸樂納。主若吝牖。梅瑟暨前知諸聖。厥論照悟、振力皆艱。振照惟主。渠論雖精。靡克熏心。熏之惟主。能具嘉文。達意惟主。能傳聖命。祐遵惟主。能導正途。鼓行惟主。能培德樹。苞實惟主。特聆主可。胡俟他聆。望主恤劣。俾聞遵行。若聞弗行。承弗遵。知弗愛。僕靈匪益。且籲罰也。再祈主示慰靈。更愆固志。以揚主榮可哉。
以謙承主聖言三章
主曰。子宜側耳聆予。予言皆飴。悉超博洽士之高論。致聖神祐。靈性永生。勿以臆測。勿圖悅聽。須以靜受。以謙存。答曰。人承主訓。懋怠勝患。必乃吉人。主曰。予昔廸前知聖人。今猶示眾。柰人心錮、耳聾、目瞶。樂聞世論。斁聆吾訓。順軀惡情。逆主聖命。世報纖暫。僉喜從吾酧永巨。聽者鮮。人盍赧哉。孰圖從予。若務從世、惑矣。爲獲微貲、不憚煩。爲圖純嘏、孰進步。爲營刀錐、夜繼日。爲貿永靖、孰無倦。惜哉赧哉。彼勮以𨽎永死。汝怠以享恒生。彼愛厥虛。汝昧厥實。彼望恒負。予言悉真。聞者始終信從。罔辜攸望。吾攸許必與。攸約必踐。惟欲苦汝。試德真贋。子鍥吾訓。患臨憶之。重乃轉輕。有時心蒙。勿明吾語。予來啟悟、賜明。吾試善士、有兩法、苦一樂一。若良師廸徒。昕夕用二條以示。懲厥惡。勸厥善。則是。人聆予言而輕。審判末日。吾言証訟之。
祈賜徤志奉主四章
士謂主曰。主乃萬善湧泉。卑役纖績。曷敢啟口邇主。僕乃極乏若微蝱焉。祈主䘏乏、扶纖。主善、義至盡。聖能極甚。彌漫善靈。特留敗靈窾匱。望主𢛣劣。錫寵牣靈。僕罔寵祐。詎忍蹈世險途耶。祈主、面毋反。步無郤。慰僕毋吝。否、則靈枯若稿壤也。祈主如師廸徒。示以謙事。主知無終始。吾生以前、無世、炳然知吾也。
事主惟真惟謙五章
主曰。子以真謙邇予。予恒至真。人真事予。吾真護之。罔許魔蠱乃心。有人污厥名。吾代彼滌。吾真護子。必輕讒夫浮言也。答曰。主言真實。求示良法。護得翦過事主。主曰。汝行時。特務極樂吾心。責悔本咎、則是。世物可驚者眾。惟汝罪可尤驚。又善。行毋傲。識己極弱、仆易昏易散易。甚矣汝卑。恒𨽎本無。物得致汝傲、鮮。得致汝謙、眾。輕世攸重。厭世攸忻。重忻惟主真祉。陞予物上。降己物下。斯訓銘心。勤業力行。噫。迷人。多忘己忽靈。瞀墮魔塹。傲叩予蘊。予恒厭之。敗乃謙焉。子毋彼蹈。驚主奧旨。懼主聖怒。審己罪怠。勿究予意。事主人殊。有以誦聖書爲美。有以欽聖像爲美。有以拜稽爲美。有讚予以口。離予以心。空虛美哉。善士則否。貲僅毓身。務悟清愛炎。恒佩予訓。予乃頻勸之曰。吾子樂天遺世。競後畧今。
愛德奇妙六章
上對聖父曰。天國聖主。拯世吾主之聖父也。僕宜茹苦。主反慰樂。貲助靈乏。彌感浩恩。稱揚聖三以永。慈主欲入僕靈。心忻無任。僕榮悅樂。悉託吾主也。望䘏寡德。矜墮。滌穢。怡靈。錫耐患。愛主。旣興且繼。全德工焉。猗歟愛德。視苦若甘。重若輕。險若夷。恒提善靈。俾之易行。弗憚程艱。愛德恒升、罔降。易斷世縳。順毋戀。咈無阻。甘、勇、寬、高、充、美。上下無匹。皆愛妙也。至矣哉。愛出於主。至主乃息。靈有。棄物向主猶飛躍然。主統萬善。愛主詎需物耶。異兮純愛。善士愛主。錫時弗安主恩。特安恩主。幸有愛德。則忘己劣。重者弗重。艱者匪艱。怙祐。靡患不勝。勇哉。愛缺。攖患弗進。愛德常寤。工無晝。程無倦。如火恒炎騰上。無物阻途。謂主曰。僕愛惟主。望主愛僕。祈寬僕心。獲嗜愛味。幸哉愛士。念主忘己。恒咏愛歌云。吾靈上達。懷抱主兮。殫力愛主。逾愛己兮。自愛爲彼。愛主亦爲彼兮。爲彼愛眾。願眾愛彼兮。友欲知愛奇。約云。勤於善。誠於意。和於眾。信於友。忍乃苦。衷乃言。耐乃艱。寬乃望。敬事上。愛平等。憫在下。置己聽長。罹咈。遵旨恒謝。世變厥愛罔移。否則匪愛。減愛妙也。
迓苦徵愛七章
主謂士曰。子愛薄哉。答曰。請主示故。主曰。值纖苦卽喪往志。忻覔世樂、故。人篤愛予。必迓苦。輕魔。順逆靡變其愛。智者承澤。卽愛主恩。尤愛恩主。愛予亦然。匪安予恩。惟安於吾。有時汝苦。勿思汝棄。勿疑吾聖。勿云。主已忘我。盍知、善人不宜恒樂。有時汝樂。宜感承之。茲樂若滄溟一滴。去來匪定。不可全恃。克己。熄衺。輕誘。皆德勳真徵。堅持汝志。行符聖命。魔誘雖勮。弗慮其害。有時靈爽颺上。潛契道妙。旋覺誘紛強壓。勿厭叱己曰。吾德咸敗。灼知、皆魔醜工。靡爲汝行。惟子敦敵。魔欲𨽎績。反增汝績。子知魔計乎。姤汝計阻。欲弗欽吾。勿憶吾苦。勿悔夙罪。勿制僻情。勿遂初志。擲汝以濊。灰爾心。截默道。釋聖書。羞告罪。遲領聖體。咸厥計也。子輕之勿允。渠誘還彼。且忽且叱之曰。逷兮狡魔。穢念歸汝。汝誑明悉。伏主奚懼。寧承現來萬殃。罔汝順也。狡魔逷兮。時緘毋聒。子可法銳卒。敵寇偶負。固志增力。吾子望庇。幸勝歸吾。毋妄伐己。人惟昧而夸己忘主。頻𨽎沉痼。子勿蹈之。可免厥罰。
謙易受恩八章
主曰。子承予恩。毋露以于譽。宜謙且驚。若匪汝績。毋視若莫能再失。去來由吾。弗係汝力。時有神樂。毋夸靈富。思己原窶。葢功由苦。非由樂也。患臨宜勵。毋棄善功。世有兩癡者。一、遭咈氣餒。失忍、停工、失志。弗思、恩錫在吾。有、無、多、寡、早、遲。詎在人乎。一、樂時肆志。恃力任重。中道疲仆。神樂熄。夙德墜。始識己劣。兩者。吾曷享厥志。欲知己弱。伏吾覆下。若鳥覆雛。弗欲皷翼雄飛。斯輩不詢諳士。難免頻𨽎矣。嗟人怙本慧。難堪從人舍己。寧譾陋而謙。毋聰辨而傲。迷人樂時逸安。若己獲勝。苦至必負。譬之惰卒、宿無備。迄戰、曳兵而走。士謙忘己績。度力固志。靈乃無昏。予恒聶諭曰。子有樂時。宜思、苦必速至。可歛汝志。昏時。宜思、光必速邇。可懋汝劣。吾每試人以苦。不試以樂。葢功匪係神樂。與洞主蘊。與徹經微。惟係遜心愛主。圖洽聖命。愛人猶己。乃堪陟聖峻位。
認己本卑九章
士謂主曰。僕如微塵死灰。猶敢凟主。不認原卑。主則責之。僕罪訏僕。詎能逭哉。餙本罪哉。匿原卑哉。始出於無。時還于無。祈主𢛣照。錫滅傲情。俾知何來何適。現若無物。倚無、勿。力本劣。倚力、勿。惟主憐盻。力始還。樂復牣靈。僕本恒墜。主恒提扶。愛善行。獲免眾艱。感洪恩也。爲愛己。失己失主。爲愛主。獲主得己。斯恩屬主聖愛。匪屬微績。俯謝無已。主善。若滄溟之無際。祈澤我枯靈。俾恒向主。恒謙認主。是乃真祉。主固吾怯之勇。吾德之泉。
有善歸主十章
主曰。子善行。圖天實報。歸善、愛予。若物最終向。汝意乃正。行覔形樂。或圖人譽。靈則空瘠如稿壤。汝形神諸善。咸屬吾恩。宜歸吾也。吾乃弗竭源。貴、卑、富、貧、攸承。咸吾弘量湧出。有誠事吾者。流繼無息。厥靈恒潤。若圖世樂。自窒神樂。枯可知也。厥心恒絿罔優。子或有善。勿夸而歸己。覩人有善。勿揚其人。若屬彼人力。彼此諸善。咸吾善。吾與欲還。行善逃譽。神耀、聖寵乃進。俾廓厥量。偏情迅出。猗歟愛德。丕哉厥力。萬艱屬彼。靡一弗克。子惟圖吾樂。惟冀吾祐。信實哲哉。吾乃至善。讚吾必可。
事主輕世致樂十一章
士謂主曰。主乃天地統帝。僕敢凟聰曰。人驚畏主。恒享孔幸孔忻。矧愛主。其樂唇難言。胸難度。厥思難罄。僕始全無。主錫伸踴。俾享世光生來。離主若𦏆失牧。主覔令返。俾知愛主。主恒憶我。我忘曷理。主恩大逾僕望。曷克酬謝。萬物事主。吾務偕事。詎甚務耶。僕事纖微。主恩弘巨。又殫勤以事。咸主上恩。可歸可謝無已。噫。主事子彌急。命天地覆載。晝夜更迭。天神護守。萬物受命罔越。斯恩雖巨。惟擬主降救贖。許己爲報。則他恩咸微。思主浩恩。宜卒世事之。奈僕事、猶靡逮一日也。茲冀讚颺主聖。昕夕罔間。祈錫神力。獲遂攸願。奇哉事主之貴。靈滿聖寵。神怡心曠。主愛之。神護之。魔懼之。世欽之。膺天純嘏。斯僉厥報。
行先審意十二章
主曰。子欲事予。須預知未知眾理。荅曰。請示。主曰。行毋狥私。狥吾聖意。時營某務。宜研審機。思圖吾榮。抑圖己利。圖此。事咈心亂。圖彼。順逆恒平。行先不究吾旨。惟執汝意。解紛艱哉。茲將示子善則。俾左之、右之恒利。右啟善念。不遽信從。左值咈情。不遽棄絕。右善念宜禁踰節。勿定固從。以致人訝謀禁。子心乃亂。左遇咈理邪情。宜勇克私。俾恒循理遵命。詎非智哉。
忍欺克己十三章
士謂主曰。嗟予恒遭拂意。時宜忍之。僕求心平。反遇心怓。主曰。異乎。子求莫逆之順。吾夙靡歡。子攖逆甘忍。大順之徵。汝值劇苦。勿失忍云。我奚堪哉。子今微患莫忍。後煉奚當。人囿二苦。任攸擇。取輕棄重。哲人也。欲釋後患。可任今艱。噫。人孰無苦。富貴順渡、克免、百一無之。勿云。富饒榮貴。苦際間樂。遂忘苦。惜哉其樂。若烟迅飛。永不復來。斯人慒哉。有樂則是。有苦則非。葢甘倐化爲辛。靈靡有寧。曷純也哉。聖矣主義。索樂踰理。主以樂爲刑役。命撻厥靈。使以苦以羞爲樂。厥樂穢兮、瞬兮、膺兮。嗟彼喪靈。若酣矇焉。罔知節情。若無靈焉。爲污暫樂。籲求永刑。子勿依厥迷。勝衺克私。樂乃牣靈。祈乃主許。葢損穢樂。獲淨之徑也。心彌空世。清樂彌滿。但必先敵三仇。惡習、一。善習、戰之也。衺情、二。苦難、降之戈也。魔誘、三。祈禱、勝之鎗也。更欲毋𨽎。以善務闔心。魔進罔隙。曷克蕩心哉。
師主謙順十四章
主曰。人非謙順。靈失聖寵。身悍觸靈。冀抑惡情。宜仗於主。內仇卽降。外敵自屈。靈仇者眾。惟身靈靡洽苐一。人偏愛己。詎肯順上。猗吾至巍。爲萬有源。爲全能主。爲汝降屈。汝猶爲吾、憚伏於人耶。吾遺謙範。盍瞻依之。汝奚物哉。塵灰而已。宜屈眾下。望騰人上。迷傲甚哉。遇迕罔訝。遭辱叵雪。思、汝罪應譴冥獄。吾重且盻汝靈。宜感恩謝愛。謙抑耐侮可。
懼主淵旨抑傲十五章
士謂主曰。聆主淵旨。聲震若雷。心神戰競。僕思、層天雖清。擬主咸濁。始主稽神純駁。依駁彰刑。厥若星隕。僕乃微塵。敢怙善耶。恒覩多人。其德似盛。幾與神侔。厥味神滋。未幾志餒。行穢若彘。始知、主不扶劣、德仆。不開蒙、智昏。不錫勇、力衰。不制誘、貞失。不護靈、勤虛。恃勤卽𨽎。仗主起之。吾志易移。俾定惟主。吾心易清。俾熏惟主。幸有微善。伏悟、懼主、認本無、僉可。謙士以依主爲基。抑己恃祐。卽萬喙揚之。厥心安下。葢知、揚之之人言若烟散。特主言實。永不能移。
勿輕信欲宜依主命十六章
主曰。子將興事。可預向吾云。斯務主攸允。庇獲遂。得致聖榮。祐成獲資靈益。錫福終始。若否、勿敢允祈。惜僕心迷。欲罔節。似善藏毒。僕悅之。主慍之。詳審靈情。艱哉。視若屬主。實則由魔。祇覺其謬。悔何及矣。意萌。宜謙宜驚。順余命而云。請主决疑。可、賜行。否、賜止。祈賚恩時。遲速眾寡。主惟顧本耀。勿狥僕祈。葢主欲吾欲、囿主掌握。軫轉惟意。事主合意。茲今以永淨僕欲。
祈洽聖意十七章
士謂主曰。祈拯世慈主。錫僕聖庇。獲興、且繼、且訖、諸務。賜心愛主罔貳。賜視世若亡。爲主承窘。恒洽聖意。僕乃心平。真平惟主。餘悉怓心。
真樂由主十八章
士謂己靈曰。世無真樂。求真於世。則覔謬。天國者、真樂界。縱世爲純樂。獲嘗厥味。詎克久哉。士居神貧。有心謙。主乃樂之。吾靈暫俟。天樂卽至。充滿汝心。覔僞暫樂。失永真樂。現來兩世態殊。用彼慕此。正途也。彼莫飫心。可節用之。此克牣靈。可愛慕之。憶主造汝。爲承永禧。匪享暫愉。嗟俗人戀世。念彼忘此。善士則否。特冀實樂。忻嗜厥滋。世樂由人、虛暫。厥贋灼。天樂由主、實永。厥真烱。善士思主常樂。時向主云。爲主遺世。祈主。時時處處邇僕。欲試以苦、惟命。葢知主無窮慈。弗忍永棄卑役。
靈資仗主十九章
主曰。予知、子需當否。宜順命倚予。汝欲頻私。難免頻謬。答曰。誠哉主言。僕知、主勤逾吾欲。資匪託主。朝更夕改靡定。僕意洽主則寧。主若恒謀吾益。欲冥吾靈、謝之。欲耀、謝之。欲苦、謝之。欲樂、亦謝之。主曰。子心若斯。忻慰予心之良法。豐約憂樂雖更。汝心勿貳。答曰。僕心定矣。主錫美醜甘辛。爲主罔別緣。樂心感受。惟祈於常生天冊。毋遺僕名。獲祈聖祐。俾免方命。乃不驚死候。不懼世艱。不嘗地獄劇苦。
主耐苦真範二十章
主曰。予爲子降世受難。匪因人強。惟因愛子。苦臨、子幾失耐。視吾宜倣。異予之苦勮。從始逮終。無時無間。以苦嗣苦。畢世惟一。貲生恒匱。仇詈恒聆。辱言恒恕。施恩眾負。行奇歸魔。訓正受叱。答曰。聖父愛人。命主飲苦罔息。罪役。爲主順命。爲靈承苦。曷甚事哉。噫。德途澁滯。主祐釋滯潤澁。可依主轍。今古教殊。古教時天衢幾塞。天閶穩扃。信從者寡。雖聖咸徯主降。聖架啟扃。方克陟進。旣降躬游天路。主踪、乃吾捷徑。耐苦鼓行。毋虞迷途。主倘匪預指行。以言啟悟。善行者有幾。主旣印踪。信從猶稀。靡降照世。憐哉世態。
訾詈試忍二十一章
主曰。子偶遘辱。出傷語何。至今未見肓血平流。以堪仇侮。思吾、及吾諸聖。劇苦罔休。則子苦較予及聖。覺無苦。子自歎云。吾苦重兮。予曰。重匪由苦。由子劣德。惟或輕或重。忍之。重乃變輕。智哉勳哉。勿云。某恒窘我。毀名詆行。他人侮予。可恕。某辱奚堪。子言惑甚。惟衡辱情人勢。弗思忍醻。何云忍耶。或上中下辱。子一心承。可是謂忍。予竟有宏報。冀獲勝冕。預宜善攻。先宜當勞。後享安平。否奚望冕安耶。答曰。祈主扶劣以承。不則偶值纖迕卽落。爲主耐咈。丕益吾靈。
認性劣世醜二十二章
士謂主曰。僕今對主。將陳靈疚醜行曰。惟誘攻心。軀勝靈負。致憂失寧。有時毅心以敵。心乃始安。踰時志餒幾蹶。祈𢛣扶植。勿允頻隕。敵攻怙已。仆易立難。胡顏向主。穢像易印難刷。昕夕荷戟不堪。時敵衺情。詎不難哉。主恒護善靈。時圖厥益。祈監僕患。祐行。導程。懋劣。噫。衺情夾攻。呼吸罔息。毋允騰靈。祈錫制身。惜夫世患。時迭。魔綱者多。初誘僅退。次引卽進。或左右前後。倂時環攻。曷克靖哉。生態如是。有人貪生何耶。恫兮吾靈。愛惡互競。傲情世光可娛。俾人愛世。衺樂之刑。俾人惡世。奈。愛世者繁。惡世者稀也。惜乎迷人。情緣流汙。以苦爲樂。以辛爲甘。以茨爲華。慕世俗樂。弗慕神樂也。善士慕此斁彼。又憫世迷。
安於恩主主恩之上二十三章
士謂本靈曰。勿覔世靜。惟汝主幷諸聖人永安也。可俯祈曰、至甘拯世真主。賚僕靜安於主。萬豐華、萬禧樂、萬勳蹟、萬神聖、本超二性、萬恩之上。葢萬有眾奇。不逮兆一。主勇、富、甘、美、貴、福、悉至於無終始。咸居於主。僕靡見靡享。他恩未饜吾靈。噫。極愛拯世者主。僕興懷之。冀插翼上飛。忘己抱主。不幸寓茲苦世。頻攖多患。厭生重任。悟昏欲慁。靈繫、弗獲颺。上享主。若神聖享純嘏。祈主。憫盻僕苦。噫。救世上主。天國之光。覊旅之慰。僕口雖嘿。靈每宣洪音云。徐兮主武。盍趨監慰。引臂力扶。錫脫苦谷之濘。來兮來兮。否則靈曷晷歡耶。使靈設筵。珍味悉辦。主不赴宴。筵窽味餲。僕靈若囚繫。望主賜釋。世慕世物。予慕真主。靈恒歎嘖。祈主臨監。嘿慰僕曰。來矣抵矣。汝謙、望、悔、苦、涕。勥吾降臨。慰拭汝涕。而允汝禱。答曰。僕籲覔主。爲主斁世。主預提覔。俯感浩恩。主前罔敢置喙。惟謙抑己。主奇邁萬有。善極旨淵。乃聖父全知。油然御世。萬有恒颺主奇罔休。斯乃僕願。
思戴主恩二十四章
士謂主曰。祈主啟明。錫從聖命。憶攸承主公私諸恩。時刻鳴謝。噫。僕於纖恩。莫能竟謝。矧巨恩。僕卑罔極。主恩無涯。念之。心訝力匱。形神表裡本超二性。攸承諸恩。咸屬於主。亟宜揚之。設主內壅。湧流大小。奚有外溢。受大者。勿傲勿伐。承小者。勿悺勿嗔。葢彌遜彌謝。彌備承他隆恩也。受約、勿嫉承奢者。思主無私。時澤億兆。罔別彼此。葢恩咸出主。受者勿忘。主知授時。所宜所否。受多受寡。宜承以謝。勿測主意。僕旣受寡。遠世光鏟譽。詎非大恩。人勢愈卑。愈宜忻謝。主遴聖徒僉樸。爲世所輕。主故重之。竪於世爵高位。厥謙深。罔僞影。喜俗攸厭。爲主承侮而忻。善士愛主。必愛聖意。主欲爲大、則安。欲爲小、亦安。欲陟峻位、安。欲攝卑職、亦安。葢安以洽聖命。恒置主意、主榮、於主萬恩之上。
心坦由四二十五章
主曰。今將諭子坦心捷徑。答曰。僕請備示。主曰。心坦由四。寘己順人一。厪求字生二。安下從眾三。克私偕吾四。知四懋行。始入坦衢。答曰。主諭約矣廣矣。奇兮四德。懷諸神功。迷僕頻覺心紛。莫知其故。茲將心紛。由犯斯箴也。主能全。恒圖益靈。祈增僕力。獲踐主訓。以享真祉。
祈熄惡念二十六章
士謂主曰。主乃真主。眷僕勵劣。衺想迫靈幾傷。靡謀克釋。主慰之曰。吾預導途伏仇、啟明嘿示。答曰。請主踐詞。祈逷仇誘。速卸穢念。僕樂倚望。僉託吾主。耐徯再來慰僕。
祈賚真光二十七章
士謂主曰。主光莫掩。祈爝靈闇。俾魔遠遁。賜靈獲靜。代僕敵仇取勝。命颶息海晏。心乃泰寧讚主。僕靈若墝壤。祈主播輝錫洎。以澤眾德。得萌苞實。輕愆任重。獲享主。茲斁俗餲也。世慰虛幻。靈承空澹。祈賜靈結主。葢飫僕惟主。世物咸莫味。
毋察人務二十八章
主曰。子勿究閒務。致散浪心。事不汝與。究之奚裨。從吾、汝急務也。憑人言行。吾子罔究。惟審己可。末日罔責於汝人情。特責汝行。吾灼億兆。觀行察意。黜陟惟吾。勿因人失諧。判期定至。德、慝、每受準醻。能塞吾聰。能掩吾明乎。勿希世耀。勿忻應酧。勿喜眾愛。心靈溷亂。恒必由之。子勤行善勿寐。備靈啟心。徯吾來示奧理。宜謙、寬、望吾也。
平心進德之由二十九章
主曰。予昔謂徒云。予平安居。與爾偕焉。予平世平懸絕。噫。僉慕心平。孰遵平軌。良善謙忍。平心坦途也。子聞斯訓。勤行之。靈平丕暢。答曰。聖意請釋。主曰。稽汝言行。務洽吾旨。勿求他意。人言行毋輕擬。匪切務勿顧。乃免淆心。或致淆必稀必輕。勿訝吾言稀輕。葢完寧純平。惟天域也。有時世務暫順。子勿夸云。心已寧矣。無逆吾者矣。內外樂矣。皆平徵哉。吾子差甚。斯皆寡德驗也。倘問何修。致享心平。獲諸德精。曰。身靈獻吾。事無拘纖巨。久暫。一心受之。卸私符吾。又現苦旣承。辨迓來患。冲心毋伐。吾必汝慰。心曠神怡。
祈主啟悟節用三十章
士謂主曰。靈恒湧。默想不輟。盛德之驗。寓世忘世。善士之徵。惟其忘。匪由寐。由主提醒。錫心遠俗。脫繫。祈至慈主憫盻僕苦。賜免煩務。增力以勝。祈解身繫。釋靈之多阻。僕雖己斁。俗人攸冀。奈。猶多情束靈。弗許憑昇。噫。至甘上主。賚視世樂若苦。勿許、軀勝靈。幻耀昏心。狡魔遂計。錫勇以抵。耐以承。恒以成工。慰以謝世。愛主。噫。衣食諸貲。善士之重荷也。祈賜。用弗踰節。身貲難捐。豐字之。主禁。以免肉身抗靈。過猶不及。祈主示中。
私愛大礙聖寵三十一章
主曰。子置萬有之微。乃獲萬有之主。思靈仇雖眾。偏愛爲甚。依偏愛、物或輕與重、繫心皆然。愛有純樸。有次序。物乃罔繫。物不可有、勿慕之。物奪心平、勿有之。異乎汝惑。事旣託吾。胡又愁心焦思。慕愜吾旨。物無不利。慕獲某物。冀處某所。爲致心寧。法醜哉。彼此恒遇拂物也。刮物於心。真平實則。問必刮何。曰。愛財、貪榮、獵譽、斯咸同世迅翻罔息。又勿倚處幽覔寧。幽處靜外。寧覔內平。處更、心仍怓。真平遐。遇迕、心平頓失。
祈主耀靈三十二章
士謂主曰。祈主錫僕聖寵。聖神懋靈。俾斁散心。俗務巨細勿眩。觀世若沿。自觀若將同漇。人諳世狀如是。哲人哉。祈錫。實知懷主。勿敢咈命。以智遯譽。以忍當患。順逆雖移。僕心恒一。渡世坦道也。
以耐承誹三十三章
主曰。子偶罹讒。傷心厭聞。以耐承之。思。謗較己罪。懸隔。思。夫德雖弱。汝德更劣。子聆吾訓。鍥心。必忽漂言。人聞刺語。嘿不置辨。惟亟反己。大智人也。子之平。匪關眾口。或毀。或譽。罔改汝實。汝平。汝華。汝耀。惟予。不冀人譽。不懼人凌。斯允平則。偏愛己。虛驚逆。斯允亂心階。
苦時宜體聖命三十四章
士苦謂主曰。主錫斯苦。今謝以承。左右苦繞罔釋。祈祐勝之。俾益靈也。茲對聖父。罔敢置喙。劇苦伐性。深讚聖意。昔主頻賜耐德。今祈武卬昔。僕罪多矣。知苦應愆。忍承之。不幸。今靈昏甚。望主撥霧敷光。伸手扶之。重苦乃輕。若否。吾卽懋。輕亦重矣。
慰患惟主三十五章
主曰。吾子苦時。思惟予克免汝苦。可來速祈。吾不早慰。咎歸於子。先縱覔世樂。然後求吾。甚哉汝迷。旣縱覔樂。心安何有。惟吾真樂。自吾外。無徤祐。無嘉猷。無善途以解脫。苦時。毋必自棄失望。濤風四起。動搖汝心。望吾照臨來慰。因補昔所奪樂。吾能全。言誠。許豈不踐。汝信劣哉。毅持善念。延待時宜。吾慰子靈。倐瘳心疾。雖魔誘至曷懼。曷究知來。以苦續苦。吾曾規徒曰。現苦已足。且餘。毋思翌苦。翌情來否。靡定。妄驚虛喜。何耶。被誘失心。視初功若廢。悉劣德明徵。魔弗論真僞。或以現樂。或以來苦。謀陷善人。智者。因計斥計。固志望祐。苦時。子思吾逾遐。而吾逾邇。想功逾敗。而功逾祟。苦時明悟甚昏。難信己臆。勿嗟云。吾望己兮。吾光滅兮。詎能復來。思吾降苦。或奪神樂。皆屬天國正路。以苦試汝。幷試先聖。以苦益彼益汝。葢真德實功。由苦。不由樂也。予明汝情。物皆遂意。傲心頓起。歸功於己。吾所與。能奪。所奪。能還。與之。吾恩也。奪之。非奪汝物也。吾乃物主。與奪惟命。與感其來。奪忍其去。智人哉。思奪樂。與苦。亦屬主恩。亦爲愛效。吾愛徒甚。每謂之曰。聖父愛予。予汝亦然。命汝巡世何意。爲享世樂。獲世光榮。嬉遊慶生耶。爲承苦辱。以勤行工。以忍成功。斯吾志哉。茲吾終諭。子宜佩之。
物遠主近三十六章
士謂主曰。求主勵弱釋絆。得騰上無阻。世愛。靈之黏梏也。達味聖王歎云。吾慕插鴽翼。戾天始安。善哉厥慕。純心樸人。能割世愛。知主超萬有上。知己置萬有下。知萬有眾奇。莫及主奇。惟遇士具是粹德。稀哉。世愛絆心故稀。非主特庇。奚及耶。但不及。則謂卑。人知世奇妙。曷益。主諸奇叢。妙海。外奇妙皆無。可輕若無。祈主照悟。葢主照與人誨。懸絕。主照。超性光也。人受學而不勞。格物而無謬。人誨僉否。噫。人慕靈踴。冀嗜主飴眾矣。備以踴嗜。幾希。吾儕重外輕內。偏愛眤衺。胡能及之。惜夫、君善何在。外有善名。內實弗肖。勤業諸外。怠緩諸內。暫入於心。卽出遊外。內敗。詎得外全。何弗省過。盍涕己罪耶。世衡量爽。欲揚人。特美其爵位。勇富等。有謙遜。良善諸德。弗問也。彼皆倚世而僞。此皆屬主而真。
輕己翦貪三十七章
主曰。子欲靈騰。先宜舍己。次釋貪縛。貪人係心。愛己好游。圖非義樂。弗顧聖命。不別虛實。厥迷深哉。吾乃真實。外吾悉虛。子聆約言。棄虛必得實。解貪必獲安。聆訓而行。超光卽耀汝靈。答曰。奇哉主諭。詞約理廣。含諸德精。不爲幼童之戲。主曰。子視德峻。愈宜懋進。倘莫能速進。歎慕其進。子不偏愛。恒合吾與聖父意。吾乃汝愛。賜靈恒平。卒世享吾。前訓旣行。勿停善工。尚有多工。子無詳行。因祈而不遂。可貿吾精金。爲富汝靈。知重天國輕世。吾乃兼金也。智人還輕以重。癡人還重以輕。奈人視天如輕。視地如重。口云世態醜甚。行德美甚。但心口莫符也。隆德價多昧。故多迷哉。
心志莫定向主乃定三十八章
主曰。子意弗定。倐發旋變。莫能恒一。時喜時憂。時亂時平。時勤時怠。時覺靈進。時覺靈滯。惟純德士。勿顧物變。弗究變風何起。特望聖意。若靈南針。以正生路向吾。無慮途迷。奈人心目少精。私欲多翳。經紀主復活一人。眾逮其室。但意不誠。弗特見主。幷以見復活人。吾意宜純。特求樂主。雜以外滓。何哉。
愛主致怡三十九章
士謂主歎曰。真主獨一。統含萬美。僕幸享主。心足。無物可欲。嘏哉善人。厭世愛主。再四謂主曰。主爲萬有真主。居靈咸甘。離靈咸苦。善靈有之。一心受順逆。不分彼此。而恒謝主。陪厥行。咸苦甘膬。否則莫和。若餲味也。俗智約二。世智一。軀智一。彼致身苦。此致靈死。主智真實。彼視若真癡也。棄世從主。克己遏欲。去僞獲真。輕身重靈。是謂智人。嗜主飴樂。物樂皆歸於主。豈非甚智。奇主真味。物味如餲。主光無終始。物光喻主皆冥。求主降慰。內照僕靈。乃締吾主。乃咏曰。慕覲聖顏。爲饜靈餒。主不速臨。吾靈豈晏。衺情未滅。八面夾圍。靈繞靡安。求主息風平浪。抑仇拆兵。僕乃揚主榮。葢主吾望干城也。
世患魔誘難免四十章
主曰。子寓下土。汝仇夾攻。必宜荷戟捍攻。緩挽忍楯。魔荷傷之。汝心吾合。堅忍魔誘。否則失心。倂失聖冕。宜進毋退猛攻。勝者受榮。負者見僇。子獲世福。必喪天福。毋備心以承世榮。辦心以迓世苦。勿覔平心於世。於人與物。特覔吾平。遇世苦患。魔誘。眾辱。仇訶。受之以忍。是皆益德。天冕貲也。吾報瞬苦小辱。在世冀恒享神樂。癡冀也。先聖慕陞。先履苦途。肉軀外苦。魔感內患。忍望吾力。弗恃己功。思世樂微價。弗應天償。先聖預苦泪。汝妄冀神樂。曷理也。恃吾勇敵。宜獻形神。攖苦。以求吾光。吾乃汝祐。宏報汝勳。
輕人妄議四十一章
主曰。子行時。意特吾悅。天理不刺汝心。有人妄議汝行。優心可輕。吾許其議。爲加汝功。子廼心謙。忍議則易。佞舌滑易。詎可遽信。善人善行。眾訝難免。保祿宗徒務合益眾。謗猶不免。以謙忍聆誣嘿望吾。亦有時釋己善意。爲解眾疑。妄議汝人。今在翌亡。何懼之有。懼吾則是。懼人則非。佞欲害人。而實害己。終囿吾判。子必懼吾。不必互爭。就子時負。無故受辱。心毋失忍。勿失忍冕。吾視汝辱。報之以榮。灼知汝苦。償之以樂。人人妍媸。酧應無爽。
己事託主寧心善則四十二章
主曰。子置已。卽得予。損世物。卽獲益。靈增聖寵。答曰。主諭置己。弗知幾次。孰事孰時。主曰。次次、事事、時時。宜郤俗務。每體吾旨。否則子愛吾未盡。吾愛子詎盡耶。可速可勤。可全斯工。吾必愛報汝工。劣哉人望。有一、不全倚吾。遇迕失志。若吾難滿其願。有一、初全倚。惟志亦餒。旋復向世。彼此曷獲心平。詎克享吾耶。予叮嚀曰。爲吾舍物。更物于吾。享吾、偕享物。吾滿其欲、照悟。奚必蒐物。能脫物愛。生死託吾。魔感則微。妄情則息。偏愛則制。妄懼則滅。汝幸矣哉。
以智理務祈主自解四十三章
主曰。子理外務。勿順軀意。強之從靈。若僕從主。智士以理爲上。以物爲下。以目右仰天。貴其真誠。以左俯地。賤其幻妄。心不凝物。特求聖意。依意用之。又勿覩事務外狀。弗圖悅目。宜潛心省務。偕聖每瑟祈主。弗已欺紛心。主必燭悟。賜決現來羣情。經記每瑟遇難。或惡黨逼己。趨聖堂求祐以承。子宜法之。若蘇被誑。經解故曰。輕信甘言。不預咨主。受誑宜哉。
行事忌數四十四章
主曰。子行託吾。待時卽遂。勿速其成。延宜吾意、乃益。答曰。事不託主。雖勤無裨。特洽聖意。大福大幸。主曰。人冀某事。恒欲速成。事成心厭。復營他事。曷能安哉。事雖纖。禁而止之。德驗安符寬徵也。奈。仇魔弗欲靈平。昕夕迭攻。非勤寤。免罟難矣。主驚徒曰。寤乎、禱乎。以免陷于誘感。
有善毋夸無歸己績四十五章
士謂主曰。深矣人卑。主猶弗嫌顧之。人有何德。可膺聖寵。主棄僕。不敢訝。弗允祈。不敢冀。茲宜尊主卑己。云僕始于無。頻墮于無。無善可樹。若主不扶。心卽澹散。主恒一。恒善。恒義。恒聖。恒智。恒以善義。聖智。御世。惜僕從慝如沿。從德如溯。志意晷移。主憫伸手賜安。從主乃易。僕或爲安靈。或爲獲祐。厭世僞慰。主慰卽至。僕幸善行。悉屬主恩。僕初全無。至弱。恒變。豈有善功可揚耶。時揚吾全無。愧矣。醜哉。吾揚也。甚矣傲害靈疫也。入心滅光。失寵忘主。念己。愛己。主最厭之。問光寵何。曰。愛主光榮。樂處卑賤。譽來歸主。有德蔽晦。有慝暴露。斯皆光寵驗也。俗輩互求己光。余特求主光。世光喻主。冥兮。虛兮。癡兮。揚主聖三。敷其榮光以永。僕所願也。
藐世榮貴四十六章
主曰。子見眾揚某人。重彼輕己。心勿生憂。思吾尊貴。慕天榮福。易忍汝輕。答曰。迷乎世人。眩目如盲。不覺其幻。僕審己內外。迄今未獲人辱。胡異吾主。惟方主命。主故用物若兵。以懲僕罪。可認僇輕。特應吾罪。榮光特應主聖。僕可甘迓萬辱。否則心志不寧。愛欲不定。明悟不光。靈莫能締主也。
善友艱志心寧四十七章
主曰。子交友求樂。不能遂樂。靈貿心繫。樂真惟吾。愛友爲吾。友雖離或亡。心享恒平。吾不締交。其愛弗淨。毋覔愛人爲樂。知遠世樂。可邇吾樂。己愈卑下。吾愈尊上。聖寵愈滿汝靈。世愛填入。聖愛匪入。葢聖神特求靈空。再三勸子曰。謙罄世愛。吾愛。卽牣子心。子重視物。吾輕視子。勇克衺愛。吾卽照靈。偏愛雖微。大汚靈性。大阻聖寵。
哲士輕俗狡知四十八章
主曰。子聞囂人高論。勿揚其智。天國不係於論。惟係千德。聽吾言可。吾言熏心燭悟。致悔怡靈。子誦書時。勿圖眾譽。圖克惡情。斯則真知實學。旣博覽洞理。思予乃理源。汝知歸予。吾能開悟。俾樸者踰皙。須臾勝人十年攻書。惜人好知世事。不思事吾。定期將至。吾乃萬神之主。萬師之師。降稽庶學。察妍媸行。當日悉露其隱。囂論悉止也。吾教真實。無有鈍否。愛嘿忘喧。厭世光榮。輶今重後。爲道忍辱。愛吾物上。皆吾教奇也。近有熱心愛吾者。明悟頓開。所論。駭諸學士。吾蓋其師。惟受吾教有殊。吾亦隨器導之。或傳公理。或傳奧情。或印超性美像。或授神光。賜預知現來多情。世師。死師也。其教執一。吾乃活師。任教世人。
閒務怓心四十九章
主曰。事不關已。無煩心知。視汝若死。視世亦然。有言刺汝。自視若盲不見。若聾不聞。寧存內平。毋啟爭端。子心吾心。子意吾意。雖人似勝汝負。忍承則易。答曰。憐哉世人。爲小損、甚痛。爲小益、甚勤。弗念靈性損益。以輕爲重。以重爲輕。皆淪世汚。甘滯于物者。
浮言毋輕允五十章
士謂主曰。求主祐僕。得洞人意。蓋僕常信可疑。頻疑可信。宜依真主。勿依妄人。無受人誑。皆屬主恩。噫。人心易動。恒昕愛夕惡。人卽至智。胡金無謬。智士依主。主開其悟、免錯。嘿祐扶持。豈有善人望主。主忘彼耶。忠友難遇哉。窘時、則忘夙忠。忠友惟主。恒祐善人。智善之士。全倚主曰。吾靈安兮。以主爲基兮。僕智不及萬一。聞言刺心。常驚人面。靈卽失平。噫。孰能預知來害。預知之、受傷。不意偶至。傷益可知。奈僕至迷。曷不預防。曷輕信。人視吾若神。吾乃實劣。惟主至真至善。弗克欺己欺人。人皆至弱至誑。多淪謬言。外論似善。中藏可虞。不可遽信。主預警人曰。戒之戒之。毋輕信人。卽汝眷屬。恐亦汝害。設有云。某在彼在此。悉勿過聽。噫。僕邇被欺。祈主加智。得戒將來。有朋隱衷囑吾。曰。宜蓄勿露。旋不禁自洩。亦嗤吾愚。求主免值若人。卒勿踵轍蹈欺。賜言悉實。所惡于人。毋踐毋行。毋輕洩密。毋輕聽言。心藏鮮露。惟陳于主。預察事。後行之。智人也哉。善行忌目。隱光免人揚。圖改愆益靈。斯保德善法。彰德喪德。隱德成德。今世攻敵。無求暫光世也。
祈祐耐毀五十一章
主曰。讒夫恃口傷子。慎毋失心。望吾堅忍。思謗言。皆虛氣而已。出口飄空。弗破砂石。子聆有辜。改宜。無尤。爲吾忍宜。異汝柔劣。不承重笞之撻。承忍纖言之鞭。曷甚事哉。子問輕言傷心何。曰偏愛己。重人目。懼人輕。因覓多故以餙。子入內詳審。則知惡情迄今未攻。傲情居心。汝未死世。世未死汝。子聆吾言。誹語必輕。設百喙憑騰。倐出訾汝。聽而輕忽。能傷子乎。能損子莖髮耶。人不入心。不安主命。聞謗易動。思吾灼洞人意。知謗受授者。將判其行。惟欲先試彼此。以顯孰是孰非。迷人欲測吾意。視之若差。可知毫無爽也。子欲無差。伏悟勿察。智者爲義受訾。安命託吾。志每弗失。有人汚名。不憂。有人滌汚。不喜。待判末日。可知吾意。思吾目人目大殊。人視某事如妍。吾視之如醜。答曰。義、勇、忍主。知人劣弱。求主徤劣堅望。僕聆謗宜謙。反傲無忍。求主釋無忍罪。賜力以忍。寧望主慈求宥。弗寧恃善。以表善意。設僕無罪尤。奚能啟口主前。蓋主不憐人。孰得恃其善耶。
人想天醻易承世艱五十二章
主曰。子爲吾膺苦。毋厭其劇。毅志勉承。思所許報。必樂忍受。吾能無際。富不竭。平準量餘。以報汝功。暫勞卽止。不復再至。世態恒流。苦胡能住。勤加善功。吾不忘報。時書善書。時誦聖經。時咏聖歌。時悔夙非。時訥嘿道。世患或至。樂以迎之。是皆苦勞價。比天寶遠甚。吾定日以報。是日奇矣。太平巨光日也。其平不移。其光匪變。子旣進天。奚歎、胡云。孰解吾靈。俾脫是軀。使吾罪人安哉。天國。常生、常寧、常樂國也。死永不入焉。諸聖寓世。受侮甘辱。惡輩待若匪類。設子獲覩厥光。心謙則易。喜居眾下。忌居一上。弗慕世樂。以損爲益。視苦猶安。子鏤是訓。苦劇毋訝。爲享常生。忍世諸苦。不亦宜乎。得真福。大得。失真福。大失也。舉目翹首。視吾。與吾諸聖。在世攻敵取勝。今受樂安。不慮其盡。偕吾恒享聖父真福。幸哉。
天樂世苦情態丕殊五十三章
士深歎曰。奇矣真福上國之城。大耀不夜之日。主。其榮光也。是日。樂日。定日。永耀無變日也。是日倐至。世苦倐滅。僕所愿也。奇哉諸聖。恒觀吾主。恒享其光。惜乎世人。恒遠吾主。特用信望二德。若靈冥鏡。弗得躬享其光焉。聖人恒享彼樂。世人恒囿茲苦。噫。世景。暫矣苦矣。吾儕居世。汚于己罪。陷于惡情。逼于憂患。羈于身貲。迷于多差。勞于煩苦。罹于誘感。湎于逸樂。窘于貧乏。僕冀死至。致多苦終。奈身係靈。吾冀速解。得免世苦。始享真主。靈內外多阻。莫能如意騰焉。僕形神何時平穩。得覿聖顏。入主所備。報愛善者國耶。茲若旅仇域。世攻不息。求慰減情。主慰靈輕。世慰靈重。欲懷主靡及。靈欲奮飛。身、世、魔、三仇未滅。強靈墜下。內外互爭。勝負難定。僅興嘿工。汚像倐至敗工。祈主勿離。無以義怒彰罰。賜光滅像。忘世念主。賚天真樂。得厭世慰。惜吾劣弱。在主像前。靈欲洽主。心卽馳外。失敬失愛。求主憐宥。吾每念世。愛世效也。主曾規眾曰。汝愛何在。汝心偕在。愛天、喜論天情。愛世、厥逆傷心。厥順悅心。愛身、則求形樂。愛靈、則求神忻。依愛物。像印心。旣歸室。莫能盡刮。則知人爲主輕世。毅然克己。福哉人乎。恒享心平。靖嗣嘿工。可與天神匹之。
世憂處先天疇處後五十四章
主曰。子想天樂時。幸覺心熱。冀靈釋纏。以享永無變之吾光。宜寬狹容。宜謝主恩。斯慕由吾。非屬汝工。吾賜汝騰。不見身重。問聖意何。曰。欲子進德增謙。備心當苦。日勉事吾。斯吾意也。惟毋過信現慕若純。思火就耀。難免雜烟。人慕亦然。似凈。而愛己。內隱。汚敗其慕。子恒類是。勿求己樂。可求吾光。吾光宜先。汝樂可隨。吾知汝欲。已聆汝嘆。欲得真平。慕天福境。必思、永福未至。現執頓殊。現時攻敵。試德時也。在世。詎能享永平耶。子望享吾。吾先試汝。汝先承苦。後必得吾。居世。賜子一點神樂。弗賜全解靈渴。可勉攻情。可釋舊人。變爲新。子屢所欲行。人則阻。所忌行。人反強。人皆狥欲。汝意莫遂。僉仰眾論。而嗤子語。人求而得。汝求而失。人受譽。汝受黜。人理重任。汝屈眾下。奈軀憂也。但得訥忍。大功之由。予率以苦試德。子能舍己。勝邪。伏傲。吾忠僕也。時有長命逆意。宜勉行之。思世憂暫。天樂無已。在世卸意。迨天無物逆意。居彼。萬善沃靈。弗慮再失。予汝一心。諸聖愛汝。彼汝一欲也。子在世受辱。世人受榮。子心憂。人心樂。子囿下。人超上。子承長命。人受厚醻。宜思吾諭。必甘抑己。人求于汝某情。弗別何人。專順其意。設有某人慕此。某人冀彼。子勿冀。勿慕彼此。屈己依命。生死恒求吾光。勿他求、可。
怙主耐患五十五章
士謂主曰。揚主聖父。自今抵永。粵始甫命萬有。卽顯主能全。行聖。意義。僕厭世樂。惟主吾樂。吾望。吾冕。吾光。所受諸恩。皆屬主寬。非由己功。惜僕窘乏可憫。苦叠靈憂。無奈痛哭。魔誘怓心。無奈失平。求主慰靈平心。賜享樂平。主。善人之光也。主臨。靈慰心平。僕永讚揚主光。主若甫離。僕靈若係。停工痛泪。拜俯主前。乃吾急工也。主向照靈。覆翼下。易勝世患。敗魔狡計。今主暫離。難哉。明別勝敗。至義聖父。今試僕忠。僕宜顯忠。欲試僕愛。僕宜顯愛。從無始時。主定斯苦。欲僕外死內生。是主定欲。敢不惟命。苦能致謙。驚主淵旨。特求上祐。弗希世庇。何苦非恩。深哉聖意。試善人德。試惡人罪。斯試。皆主聖意。主知僕罪。降患以徵。可謝宏恩。主乃良醫。能傷能療。能命人下。能命復升。苦乃主鞭。用撻僕罪。若善師策徒怠焉。今伏主若徒伏師。任主鞭策。棄偏返正。爲謙善徒。求主現罰。可免後刑。主知萬民內外。預知來情。豈必世人告主。苦削靈鏥。俾還初光。祈主憐僕。照悟熏心。賜知所宜知。愛所宜愛。主攸美。僕兼美之。攸重輕。僕兼重輕之。賜度量世物。無爽差矣。世權衡。依者謬。愛者謬。勿思物妍與媸。弗屬眾口。迷矣世人。誑揚誑。虛美虛。朦稱朦。弱譽弱。皆妄互誇、而實相辱也。聖方濟各謙甚。常曰。惟主知人。云是則是。云非則非。人知。僉謬也。
內悺習外善務五十六章
主曰。子弗獲時嘿道。恒繼神工。在世負軀。厥執恒垂。可忍其重。靈繫軀肉。不得憑意上達。宜且恕若順身。姑罷神工。習外善行。視汝若旅異地。望吾必來。向平復至。悉忘斯苦。照悟。得慧經蘊。再進默工。若入嘉境焉。令子心曠。奮飛十誡天路也。子乃怡嘆曰。世患擬天真福。輕哉輶哉。
毋怙績祈樂宜認罪應罰五十七章
士謂主曰。僕罔功可恃。以望寵慰。主若笞僕。理義也。僕雖淚如海。得主滴慰。猶遠。主視本慈。不忍棄人。免懲其罪。僕宜受罰。主反加恩。僕恃何行。望主樂乎。勤于惡德。怠于善行也。設僕心昧。忘認己罪。主卽罰僕。本罪畢呈。無救之者。惟爲獲罪。物萬攻我。奈予醜行。宜應地獄。豈宜謄名于主冊哉。吾聞斯雖悺。但欲望赦。宜先告罪曰。茲伏慈主。無敢鳴功。惟號𢛣主。寬宥宿愆。賜僕今痛往罪。後免永刑。罪人悔深。主卽怒息。噫。釋罪之望。靈性之平。聖寵復至。免應罪懲。慈主抱懷。皆痛悔之奇。噫。其聖祭馥郁也。古教祭馨豈及。至慈上主。永無棄悔人。大矣泪能。竟湔靈汚。悔罪。人堅城也。魔能攻之。曷勝之哉。
世愉主愛相悖五十八章
主曰。聖寵貴珍。不克與俗樂處。子欲彼入。宜先此出。閉內慎外。嘿道痛悔。淚湔靈垢。棄世想主。謝俗遠友。入內邇主。宗徒伯多祿曰。吾弟。視己。若旅異鄉。勿戀今世。物不繫心。去世安逝。惟心精粹如斯難哉。人欲精研嘿工。宜杜內外諸情。克內勝己。乃諸攻之始。後勝外敵。甚易也。人俾肉軀從靈。俾靈從主。主已。主世。成人也。子慕究德微精。芟偏愛荄。內旣凈平。物卽離心。惜人偏愛己。恒順邪情。世務繞心。胡能嘗天國神未。故務修之士、嘗稀。欲慕其味。禁己僻情。遏世邪欲。斯其法也。
聖寵私欲頓殊五十九章
主曰。子察聖愛私欲。二者背馳。高德之士。猶難分也。人言行時。僉謀益。惟益有美醜殊。但美中、頻有藏醜。因多欺己。私欲矯僞。強羈人心。向己背理。聖寵樸質。無纖僞影。行時。惟主其向、其安也。私欲、愛己抗人。強伏求勝。聖寵、克己從人。不樂求勝。爲主忌高。樂居末位。私欲、特圖己利。望報乃行。聖寵、損己益人。私欲、喜譽樂尊。聖寵、尊譽歸主。私欲、遇侮勿甘。聖寵。爲主忍欺。私欲、偷閒虛度。聖寵、好勞惡逸。私欲、忻逢美景、麗衣、娛樂。聖寵、厭值良晨樂敝衣。甘苦修。私欲、得利而喜。失利而憂。聖寵、輕賄賤貨。得不足喜。失不足憂。其寶帑在天。弗虞盜攘。私欲、易受難授。愛藏惡捨。聖寵仁也。寬共所有。尚儉從約。以授爲貴。以受爲卑。私欲、好交應醻。縱內外司。聖寵、愛靜厭交。約內外情。私欲、喜締尊榮。揚親旅貴。結上中下、求其歡心。聖寵、愛仇。親友不善。勿恤其去。憐貧責富。就忠棄僞。引眾肖主。私欲、乏貲而慍。聖寵、乏需而喜。奇哉聖寵。超性之光。主之特恩。簡人之號。天國之劕、是也。靈有弗覺任重。若神上騰。棄舊服新。皆其奇妙也。私欲愈負。聖寵愈勝。人愈肖主。
聖寵勵人性弱六十章
士謂主曰。主造僕肖主。祈賜最切聖寵。扶弱勝邪。靈與軀敵。軀每累靈。不堪其苦。無聖寵勵翼。焉能不屈。性旣染原罪。又衊己愆。其劣甚矣。非聖寵卽隕。無力復起。主肇造人。其性美甚。惟罪卸美。使身𨽎下。靈亦隨之。厥始徤甚。今愛欲明悟、多疚。問愛欲、明悟、何疚。曰。明悟始光炳燿。今耿若火藏灰。可否畧辨。惟愛欲、循理至難。循否極易。僕雖愛聖教。雖明主誡聖、義。亦知從者有賞。違者有懲。奈邪情牽靈。引行攸忌。慕德莫行。宜進反退。求賜聖寵。以興善工繼終焉。聖寵在靈。勝難亦易。否。則靈屈。行亦無功。人卽有技巧榮富。美勇。智畧。主前悉輕。蓋世奇妙。皆本性恩。善。否。皆共。聖寵善人之號。天福之券也。雖預知來情。多行奇蹟。徹經妙理。有信望等德。無聖寵配。謂之孤隕。謂之主無愛之德。聖寵富靈。若露潤木。俾結天國嘉實。不。則若木槁也。求主賜之。靈乃足矣。幷厭世寵。厥勇彰哉。使輕魔誘。愛迓世患。性靈之師。行德之導。耀冥慰患壯志。育德之母。悔罪之根。是眾妙奇益。由於聖子無窮之功焉。祈大父賜以聖寵。提吾神劣。可也。
從主若徒從師六十三章
主曰。子彌失己。可彌得吾。外物之失。內平之得也。吾乃直路。真實。常生。非路莫行。非真不明。非生必死。吾正道可遵。真實可信。常生可望。從吾必循正路。明真實。得常生也。子欲陞天。伊惟守誡。欲明真實。伊惟信吾。欲進德蘊。伊惟售貲濟貧。欲爲吾徒。伊惟舍己。欲得常生。伊惟輕世暫生。欲天榮福。伊惟居世謙抑。欲偕吾常樂。伊惟同吾耐苦。另無他直道也。答曰。吾主。聖路。難且狹哉。祈增力依踪。主乃僕主。且師。賚僕隨主。賜徒法師。主曰。子旣知。旣誦吾訓。宜勉行之。乃謂忠僕。爲孜吾徒也。知誡而守。是人愛吾。吾亦愛之。賜其覲吾榮福。答曰。求主賜祐。得悉僕職。旣肩教任。卒宜忍荷。吾友。偕吾事主。偕荷教任。偕承其重。主先吾宜從之。旣有主庇。必不失志退後。致玷聖教英名。
落時勿喪志六十二章
主曰。子樂時嘿道。吾悅。憂時忍誹。吾愈悅。聆訾曷憂。訾雖橫。安聆之。旣息此訾。偹聆他訾。子久寓世。難免人讒。今日有訾。翌日必有。來日亦然。今日之訾。竟無終訾。宜毅持志。噫。子能一言勵人。惟一攖逆。志失心憂。須識已弱。吾許是苦。爲增汝功。毋懟讒人。倘聞而莫能樂受之。宜忍受之。緘口禁言。毋傷忍德。勿招劣德之光。乃心頓息。吾臨化苦爲甘也。時或心搖。或魔誘。慎勿失志。若無法救。子乃人類。豈能恒一若余耶。爲人負軀。豈得精純若神耶。且天神居凈天而隕。元祖居福境而跌。汝僑滑世。詎能恒立。識弱謙祈。吾能扶之履定。免頻𨽎也。答曰。甘哉美哉。主言慰患勵弱。求主旣渡世海。可抵天岸。賜僕善終。生世苦。樂。惟命。
聖意毋測六十三章
主曰。子勿究予旨。勿問此何苦。彼何樂。吾旨邁超人意。時魔引子究。或好事人問汝。可引達味聖王詞曰。主之義聖。意正。旨真。宜驚毋究。又勿究聖人之品。孰高孰卑。互爭曷已。諸聖不欲。吾亦不愜。吾不爲爭主。特爲睦主。真睦。由傲謀勝耶。由謙喜負耶。吾造諸聖。與以恩寵于無始時。預知其功。預定其數。吾預選彼。彼莫預選吾。吾提善念引步。扶祐以憐慰。勵以苦加功。報以真福。吾知孰高孰卑。而皆甚愛之。子思其福。宜揚吾善。勿究厥位。輕一若卑。亦倂輕吾。與天國諸聖。蓋高卑。吾僉愛之。彼僉互親。意無二也。在天諸聖。雖愛己功。與福。愛吾更甚。吾心。其心。吾意。其意。外罔心意。惜哉世人。特知俗愛。任意增減。天國情執逈殊。庸人淺澈。豈能詳別。人宜緘口。勿究逾分。惟務昇天。爲諸聖末。知聖高卑。汝靈曷益。宜謙己揚吾。思汝罪重功輕。差遠聖功。茲思吾樂。汝益。子宜謙痛求祐。知聖真福。虛知也。聖不望汝知。以增福功。其功福。悉歸予。靈盈真福。豈望世人虛譽耶。其位愈崇。謙愈甚。愈邇予也。噫。人多欲知聖人孰高。弗知逝後。得天末秩。高矣。聖人之位。無一乃卑。蓋咸天主義子也。問何道逮其尊位。曰謙卑。徑道也。昔宗徒問主曰。天國眾聖。孰大乎。主曰。卑細若孩。居天國則大。否。則弗克入天。矧爲大耶。迷哉。傲人。惡卑己。心謙若孩。詎能入天窄扉。可𢛣世榮福人。其天在世。天國弗慕惟神貧。謙者克入。富貴者、外哭莫進。謙者宜樂。貧者宜喜。卒世堅持善志。天乃汝國。
仗主行事六十四章
士謂主曰。僕恃慈主望慰。主遐。世物僉損。主邇。世物僉益。主偕。貧者至富。主離。富者極乏。僕寧偕主旅地。弗欲離主居天。蓋主攸居之處。卽天堂。不居之所。卽地獄也。僕恒嘆念主。恒祈望主。人僉恒圖益己。主惟謀益僕靈。試之以苦。欲吾增功。主或以苦患。或以樂忻。欲試善人。宜承以謝。蓋彼此。咸大顯主愛。僕今茲苦。非託乎主。人世孰能救哉。慈主不庇。友善莫益。不扶。人力悉弱。不照。嘉謀靡遂。不諭。神書無味。不恤。世富莫濟。不翼。密處難衛。噫。物雖殫力致吾安福。非主勵翼。物力悉綿。惟主。萬善之終。眾德之源。至智之帑。事主之毅。善人之安。僕日望主。若子望親。求主祐靈。憫盻允祈。賜生時。苦海順渡。逝時。天岸直豋。希如吾語。主致成僕忻焉。

[book_title]卷四
輕世金書卷四凡一十八章
極西陽瑪諾譯
甬上門人朱宗元較
聖體領時宜窮寅畏一章
主曰。苦患者。荷重者。僉來。予慰且輕。予體永生甘味。爲世蒙難。須僉來受。憶予蒙難丕恩。予體。味真。血。飲真。人受懷予。予亦懷之。
士對主曰。茲主奇諭。僕宜鏤感。言出主口。信主言哉。口出爲予。信予言哉。主諭慈甚、愛甚、甘甚、慰甚。勉吾以領。惟僕行醜。逡巡奚敢。主命予領。以享永生。招苦患者、荷重者曰。吾慰而輕。僕甘懷慈諭。聆之甚喜。祈𢛣窮餒。主備豐宴。以飫僕靈。斯恩特典。敢輕赴耶。主容廣溥。層天莫包。猶延眾領。主仁惠至。僕罔寸績可怙。曷敢延入汚靈。神聖僉恭畏主。主尚延眾。倘非主諭。孰克允之。非主嚴命。孰敢邇之。諾厄、古義聖也。創舟百祀。闟眷始免淼甾。僕晷暫。胡獲辦靈。領造物主耶。每瑟、主至愛古聖也。以堅木創櫝。韞十誡。二鐫石。吾本罪朽。曷敢領性。古。新教。真主耶。撒落滿。古教智富統王也。搆麗聖殿。七祀工成。八日命建大禮。獻萬犧牲。斯工奚爲。安聖櫝耳。僕皆乏甚。畢生蠢懈。罔晷專靜敬主。敢引降靈耶。噫。斯咸翼翼主恭。競競主樂。僕曷嘉績。將領聖體。僅僅暫辦。暫中、心猶馳騖。靜想僅有暫晷半耳。今若僕在主前。旁念外相。弗宜紛心。蓋匪延天神。乃天神共主也。古教聖櫝。擬主聖體。遙絕。彼韜十誡二石。茲韞主諸德異奇。古教祭各偹一妙。聖體一祭。統萬祭眾奇也。嗟予心懈。盍奮備領。念此先聖勵工。赧吾憚勞。達味聖王。不禁聖櫝前踴躍。命製八音美樂。躬撫奏之。聖神啟翼。造聖咏焉。命國人夙夜讚主。吾儕對主。宜致容肅。將領聖體。宜致靈凈。噫。眾甘羈異鄉。爲瞻聖殿。仰聖殿麗。敬聖遺物。聖體。諸聖之聖。司祭者祭時。主儼目在。罔俟遙瞻聖殿、聖物。噫。外仰聖物。多爲好遊。非爲敬也。勞而罔功。領聖體。有功無勞。其信彌篤。望彌殷。愛彌炎。噫。造物弗見之主。爲恩善靈。躬建聖體毓之。人善厥生。頻承浩恩。罪僕詎怠領哉。倘問恩何。曰。承聖寵。一。加聖愛。二。還神美。三。增神力。四。憶主苦。五。領昇天劕。六。惜吾荒怠。弗想恩多。奇矣聖體。天樂世存也。人猶輕視。倘聖體拘一隅。司祭。一士。教友僉趨彼隅。冀仰此士。虔與祭。以凈心領。然主恩浩蕩。在在有祭。處處有士。宜感浩恩。胡反褻視。主若良牧。吾乃羔羊。將體血以字。躬諭眾曰。苦患者來。荷重者近。予𢠢輕之。忍不鉻謝耶。
聖體主愛善表二章
士謂主曰。怙主善至慈極。僕敢邇之。若疴邇醫。渴邇泉。貧邇富。役邇主。受造者。邇授造者。困患。邇𢠢愛之主。僕奚績哉。曷敢邇主。主胡屑邇僕耶。主知予匱勣難領。茲宜認己卑。嘉主至善。仰主至慈。揚主至愛。命僕領之。益知主善。益宜謙戴。倘有聖命。曷敢越之。祈祐可遂。噫。拯世真主甘美。孰克解之。聖體奇奧。孰克詳之。茲以洗心願領之。奈敬不逮也。今對主何思耶。思己本卑。稱主極尊。迄今以永。主萬聖源。吾眾罪澱。主猶欲吾赴晏。瞻主亦驚。矧敢赴耶。宜感至愛莫己。邃矣聖意。全乎主能。誠哉主言。聖體欲韜麵酒像內。物卽惟命。人領之後。主體若仍。罔微減也。領不裨主。惟裨己靈。祈錫凈心以領。熾心以愛。誠情以謝沽恩。乃僕靈大幸也。主𢛣靈弱。貽厥體血徤之。俾安渡今世苦谷。使中道勿至困倒。人領聖體。共主贖工。邇主丕功。奚敢不備。可念領時。主入汝靈。如降聖母凈胎。若當時被釘聖架。爲贖萬民。
頻領裨靈三章
士謂主曰。僕邇主。若賓赴筵。因承主惠。徤力勇望。靈獲神光也。獨主克以拯。曷另覓貲。僕茲欲領。賜獲凈心。殫力以恭。望主祉僕。若昔祉匝彀。賜書僕名于義子之籍。靈慕洽主。祈臨足願。主不吾慰。他慰曷益。主不臨吾。此生奚裨。僕須頻領聖味。否。則靈餒。弗能進前。主曾誨眾。識匱餐。曰。吾𢛣眾饑欲拯。倘命枵旋。必偃中程。祈主錫僕亦然。聖體飫靈。天國劕也。僕頻陷憜。淤缺嘿工。宜頻悔解。黽領之。深可哀僕。原性疚多。易沿難溯。聖體。神藥也。止惡集善。懈而不嘗。神瘳難哉。奈僕至劣。頻領。心猶頻澹。無領。心寒可知。但每日難偹以領。宜遞年頻領。以沾異恩。以𢠢旅苦。人領聖體。主爲上賓。益友。良伴。若人幸福奚比。飴矣、可愛正主。覆載雖極清華。詎克與擬。主乃清華源。覆載。其涓也。俯謝至善極智全能也。
領聖體倂受超恩四章
士謂主曰。祈主預備僕靈。以領極奇聖體。俾炘心凊。啟靈昏。獲嘗天味。聖體。妙若涌源。含諸神滋。祈爥靈堅信。匪爲人計。特爲主奇。厥奇。天神雖睿難悉。矧吾魯哉。僕今以純心篤信。爲遵主命。敢領吾真天主。真人。錫愛合主。遺世僞喜。聖體活靈。徤軀。藥疚。窒欲。祛誘。增寵。掖行。堅信。篤望。炎愛。孰克悉多恩哉。人領前。心靈寒懈。志劣悟昏。領後。厥效頓殊。乃信其性本劣。聖體之徤。而感主鴻恩也。噫。孰邇甘泉。不潤其渴。孰邇烈火。不燠其寒。主乃不涸靈泉。不熄神焰。僕雖勿克盡消靈渴。領之。得挹一勺澤靈。雖弗獲心熾如神。受之。得獲星火解凍。僕力綿。靈缺辦。祈主葺虧。噫。慈主躬招苦患。荷重者。僕靈茲苦。愆任重。魔誘劇。主𢛣𢠢輕勝之。僕惟託主。祈導履。勿錯天國真路。錫頻領主。以增靈力。加神績。
聖體之貴司祭之能五章
主曰。子心雖凈如神。靈雖聖如若望保弟。以領聖體。汝凈聖。弗及兆一。聖體隆重。人領或祭。匪由人績。惟屬主能。巨矣司祭之能。厥職巍哉。天神莫逮。獨彼克祭。克聖麵酒。俾聖體隱含像內。司祭。乃主奇器。遵命著奇。主乃首工。信主能全。可釋多謬。從軀五司、多差。士旣膺司祭高位。以忠以虔。依時宜獻。爲厥秩貴。宜謹。宜以嘉行榮貴。當思弗減夙任。尤加重任。厥任至重。厥德宜精。不可締俗。宜交善士諸地。或神聖諸天。司祭代主僑世。宜恒祈。爲己爲人。祭衣前後。備聖架形。爲憶主苦。前以瞻依主行。後以耐世艱。前以悔己罪。後以𢛣眾愆。其乃天主林民中人。宜爲眾祭毋斁。獻時增主榮光。加天神忻喜。祐助生人。靈煉釋苦。承主受難丕績。
領前祈主示工六章
士謂主曰。僕思主貴己微。顏慙膽慄也。弗領。遠神生。冒領。卽招神死。奈之何哉。猶豫不斷。祈主示僕。宜行何工。
主諭七章
主曰。切工約四。一。將領匪圖己樂。特求吾榮。二。識己原卑。謙若罔功。三。虔心致敬。四。密察夙辜。重者悔告定改。勿畜刺心。輕者。得便宜告。未便。自懊祈釋心痛。爲僻情不克。外司弗謹。狥欲無節。怠而罔策。饕而勿塞。易取難與。尊己卑人。迓樂遯苦。忻囂厭嘿等。旣懊眾辜。更警方來。宜以心爲殿。內外託主。乃堪領之。噫。善士偕吾聖體。獻己心靈。厥獻貴尊。吾經內云。罪人罄心痛改。然後求釋。吾永忘其罪以懲。吾愛罪人神生。詎愛其神死耶。
領先獻己於主八章
主曰。予承苦時。以刑架爲臺。伸肢裸體。若純牲焉。獻吾聖父。爲贖世辜。子宜法之。欲領吾體。奉吾以己。吾輕物獻。特重靈獻。世珍卽陳汝前。而不享吾。何益汝矣。然子獻吾珍物。而缺子靈。吾奚貴哉。已獻于吾。子乃有吾。吾享子獻。子乃吾享。吾獻子聖父爲子。留體麵酒像內。因毓子靈。形神吝奉。詎克洽予哉。將獻物。預宜獻己。以獲心平。以加聖寵。否則獻虛。予曾警眾曰。人不輕本體遺世。吾匪厥師。厥匪吾徒也。子欲承訓爲徒。身靈獻吾。厭己棄物。
領時爲人爲己祈九章
士謂主曰。主剏造覆載萬彙真主也。茲將領主。億兆。神聖之前。先獻形神。以求事主。次獻夙愆。祈燼于愛燄。錫聖寵。俾獲復洽。如憐君洽厥臣焉。僕今恫解。定更冀贖。求顧本慈。忘僕眾罪。次獻纖麄善行。賜鎔其滓。增力遷改。可詣天國也。次又獻修士善願。親朋憂患。恩友爲主施貲。爲之代祈。或現居世。或已往逝。而寄寓煉所。祈主祐慰之。俾皆讚主。次又獻爲受吾害。與授害吾。或故或偶。授受。祈主。彼吾之釋失。賜諧互愛慈主。祈錫聖寵。偕主恒享真祉。
爲微阻勿緩領十章
主曰。聖體。乃聖寵源。慈海善柢。宜頻領之。以勝衺情去誘。猾兮魔算。經云魔餙天神誑形。覺人慕領。殫計阻之。或託僞懼。或憶往愆。俾或勿敢。或以冷領。致失靈益。宜藐勿畏。以智破詭。乃勝魔計。又有人。領前特冀勤偹。悔告至再。尚爲未及。是以魔誘也。遵神父命。汝靈託渠。弗信神父。反允魔計。獲靈益乎。得罪茨心悔解後領。汝戾人。宜預荊請。人戾汝。宜誠恕之。主乃汝恕。遲悔遲告。必招怠心。靈奚益哉。早哇靈毒。早服神藥。靈卽靖焉。今爲纖罪憚領。翌或增巨。日日或如是。領當何日。宜勇改鼓銳。毋延時日。延日。必愈懈也。迷矣怠人。勿欲善生。憚恫告解。因延領主。厥信劣哉。厥愛凊哉。士勮治靈密領。主則眷之。斯爲真祉士也。有士不敢密領。爲釋人訝。或爲彰謹。獻己願領。主監願增勳德。士每冀領主。是謂神領。日日時時。得如是領而勿懼人異。蓋心每冀領。每憶主苦。共其苦功。若每神領者然。但年每值大禮。宜偹實領。爲揚主益靈。更有攸警。欲領。宜預辨靈。勿待臨期。否。則恒覺罔偹也。
聖體聖經毓靈十一章
士謂主曰。至甘救世真主。善靈赴主嘉宴時。而共其滋。難詳其樂。蓋主嘉宴。特善靈極愛之主也。今僕伏主。暨天神前。慕心灼。目淚垂。偕聖女瑪大肋納俯雪聖足。奈心澹目枯也。主雖戢威韜光。誠信主在像內。倘主顯體耀彩。吾與萬眾。詎克直觀晶射耶。主藏體彩。爲𢛣眾劣。宜感主慈。異矣。吾攸欽之主。天神攸欽之主。無二主也。惟彼瞻之不眩。惟吾以靈目信麵酒外像。實幕覆主體焉。僕居世。宜安若命。從信德耿。延望天國神光。乃信德之影。盡滅悉散也。聖旣入彼。體康光遍。勿需聖體靈藥。僕想厥禧。就靈享主樂。未獲覲主。靈乏罔慰。弗克全寧。居世。就難覩主。以耐洽之。鑑主。先聖。往生時。深羡覿主。延忍育望。主卒慰之。僕今信。厥攸信。望厥攸望。彼攸享。僕恃祐。偕冀享。在世倘艱全享。主聖經以聖善書。以主聖體。寬望靈慰。貲靈有二。神粮一。神光一。聖體。神粮。經書。神光。則是。古教聖殿主命兩几。一列聖味。一列聖經。咸像聖而公會也。有聖體天粮。以字善靈。有聖經神書。率履天境。戴主浩恩。欲人知厥愛至。肆筵備味。匪古犧牲。殽乃主體。渠體雖一。統古萬祭妙異。味含眾滋。天神僉降。偕吾饗甘。惟其甘。愈甚也。主萬光耀。咸留聖經。若爝引途。普矚冥界。
領須勮偹十二章
主曰。予乃聖源。惟怟潔靈居之。子以心爲臺。蕩汚拂壒。耀以眾德。吾偕宗徒宴厥內。欲予臨偕住。忻靜厭嚾。省悔泣罪。人延愛友。預華宇彰敬。子又須知。就竟年袪務。劇工顓領。祛劇不逮。領由吾慈。匪汝績也。譬富延貧㗖味。貧詎克償。唯謙感耳。子盍法之。辦靈後領。吾補汝缺。領覺心焰。母歸汝績。惟歸吾慈。若覺心清。悔涕俯禱。工母懈停。愈宜劼增。汝需吾恩。予弗需汝工。領吾。匪加吾聖。惟加汝善。宜懷斯恩。今將示子善法。領先辦靈。旣領尤辦。母閒善工。子克若斯。方可繼領。領訖。勿卽遨外治俗。主居汝靈。可默翫之。普世雖力殫。弗克奪吾于汝也。身靈仗吾。存歿宜祈吾榮光。
領時祈主締靈十三章
士旣領。謂主曰。僕愿與主偕處。剖心祈示。爲享吾主斁世。爲懷吾主。遺物。諧主。如良友相歡。頻領聖體。以脫百繫。以嘗天國奇味。斯僕願望。噫。僕幸忘已。時日憶主。心謙以領。乃靈靖心慰也。蓋主厭棄傲輩。輔弼謙士。真主之甘。至矣。左道之迷。深矣。厥主曷有近爾。若慈主邇吾耶。主密臨吾。聖體締靈。愛之若親。主恩浩哉。主冀奚醻。惟冀僕心。茲貢獻主。旣貢旣獻。僕心丕暢。主乃嘿謂曰。汝欲偕予。予欲汝偕。答曰。祈主䘏賤。弗屑偕處。僕今惟願締主。以心爲心。
效法善士燄領十四章
士謂主曰。聖體。含諸異味以愜。僕思多士。勤業以頷。深赧吾怠。彼冀領弗獲。心痛眶洏。視靈若餒焉。旣領泪拭靈饜。厥信。愛主實居像內。正效也。快𢠢羈旅若良朋。斯主旨哉。奈僕匪師。因心罔炎。祈錫篤信。切望。鍾愛。爲燠心凍。俾長燃也。主能全。欲䘏匱。允攸祈。奚難。茲僕雖乏。是士之焰依祐。偕彼熾心。同彼領主。共其神功。茲咸僕願。
以謙承恩十五章
主曰。子慕修靈。祈祐以遂。主弗速許、宜耐。速允宜感。宜謙以存。勤業以增。蓋寡多遲速惟主。主若慰緩。毋憂而失望。思主初未允。嗣監吾勤。卽允。神樂。靈珍也。人祈卽主錫。弱靈難堪。冀行逾力。致隕夙德。惟謙惟望。符聖命可。但汝當思。主或弗予。或旣予復奪。咸由汝咎。主恩。非巨愆礙之。纖訧亦阻之。汝去巨與纖。幷心委主。主諾而遂汝意。若否、宜自慰而洽聖意。子心旣空。盡除世愛。主必錫恩以盈。子乃祉哉。領時惟祈聖輝。主卽牣靈。
領先列需求拯十六章
士謂主曰。至愛上主。僕今將領之。主知罪醜。靈需。苦迫情牽。魔引。惟主克拯。今叩主閶。若貧擊富閌。祈主䘏匱。熏心。愛火焯靈。錫厭世。貪主。忍耐世迕。俾抽世濘。賜享神滋。主乃吾愛。吾善。吾之飴粮也。慕主賜僕聖火一星。毋許心冷。靈餒。祈主𢛣僕。如恒𢛣善士焉。猗主頻燄。神火罔熄。茲旣近主。心燄何幸耶。
熾心慕領十七章
善士領先。謂主深歎曰。聖善多士。恒以煦心領主。茲僕將領。慕法之。主。吾禧。吾愛。吾善也。吾慕心炎。大逾諸聖。若炎不逮。獻吾身靈。內外聽主條理。若主理卑僕焉。噫。聖母領報。獻主潔胎。厥偹奇哉。僕慕師厥信。望。愛。謙。凈之諸德。以領。聖若翰保弟處母胎時。覺主亦在聖母凈胎。無任踴躍。後凡瞻主。厥忻如是。僕今胡彷斯耶。茲仗祈眾聖。諸善友朋。代吾獻主其愛領。慕嘿道。諸精功。以致主榮于萬世。另冀善士旣領聖體。旣飫聖宴飴味。記吾一念。求主。𢛣盻窶乏也。
實信聖體勿究厥理十八章
友欲無謬。勿究聖體淵理。經曰。人欲徑瞠主熠。靈目必眩。彌瞠彌昏。主能丕優。邁踰世睿。叩聖體奧旨。以伏明悟。從庶聖解。乃可。惟圖偹領。恒遵十誡。尤可。妄圖察淵。致壞靈性。眾矣。主惟求汝善。信。不求測厥奇。物囿汝下。尚曖厥情。聖體邁超汝上。欲洞厥理詎非惑耶。遜志伏明。主乃諭之。使知要情。有時。魔投誘。謀殺汝信。勿聆之。亦勿審汝念誠否。確遵經旨。篤信聖言。誘卽遯也。魔計籠穽善士。罔慮惡儔。蓋渠己𨽎其矰。友以謙。謹。信。近領。理有未晰。仗主釋之。厥詎汝誑。怙己耿慧。不免誑忒。主照誠遜。弗爥傲哲。性光乃耿。屬謬。信耀恒真。彼必後此如僕。此必率彼若主。聖體之端。信德之緒。蘊主多奇。人能悉闚主行。行亦何奇有。

[book_title]序
泰西修士。履中華傳聖教者。無不精深好學。而必先傳習中華語言文字。然得其精深。於陽先生爲得也。先生嘗居武林。交修好學之士不少。傳譯天學書亦不少。譯茲篤瑪大賢書。曰輕世。內分帙四。書理精深。而文亦精深。令人含滋愈味。翫心弗斁。是所謂瘳心之藥。心動之靜。言喋之嘿。心凊之炘。心蕩之歸。履闇之光。魔攻之靖。享永祉之端緒。俾靈餒之飽飫。自天降人之神糧也。昔者魯鄒立訓事天。紫陽闡明盡性。莫不堂皇主宰。盡事降衷。究於此世浮沉。人之性靈。一如舟遇海風。顛狂騰沸。殆乎曷有底止。先生茲譯。又所謂盡事之南鍼者矣。夫降衷懿美之良。原與天神純肖。不惟與天神純肖。經云。與　天主性肖似者。可不自爲珍惜。奮于日新者乎。果爾自珍日新。茲譯非曰虛營。使不自珍惜。不爲奮新。而徒知宮居之逸。粒食之甘。匡床綺帳。恣軀肉之暫安。富貴利達。逞私欲之妄冀。戀世之瞬禧。娛肉身之僞樂。疚心忌藥。魔誘日攻。噫。茲譯虛營。豈不惜乎。欽哉茲譯。開卷先求　天主錫朗悟司。神薰愛府。日翫一二篇。吾信　至慈天主。必有益我神形。俾輕世暫。天閶維窄。躋登寧不以此爲階爲牖哉。此書。曩雖成帙。未暇梨梓。虞山公介何先生袖出茲本。展翫尚多缺失。有自武林堂檢書籍歸。得此真稿。乃補之。茲成全璧。豈不荷　天主特恩。教玉人雕琢也哉。
鑑湖方濟斯識

        </div>
      </div>
    </div>
  </div>
</div>
<!--update:2025-08-30 09:47:40-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>