<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="谈助,谈助全文在线阅读,谈助全文在线下载,大玄古籍书库">
<meta name="description" content="笔记。清王崇简(1602—1675)撰。一卷。崇简字敬哉,河北宛平人。明崇祯十六年(1643)进士,入清授内翰林国史院庶吉士,累官礼部尚书,加太子太保。谙练典故,为时议所归,卒谥文贞。有《青箱堂文集》、《冬夜笺记》。是书约成于顺治间,十万字。内容颇丰,或述古语,或言近事,或叙历朝掌故政策,或载历代名人轶事,或借事议论,皆能脱迂腐之气,有清新之感。其言历朝掌故、政策轶闻部分,以明代居多。有《说库》本,《说铃续集》本,《古今说部丛书》本等。_谈助_全文在线阅读_谈助_全文在线下载_大玄古籍书库">
<title>谈助_王崇简_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">谈助</span> <br/>
          作者： <span class="inputVal" id="bkauthor">王崇简</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,笔记,完结</span> <br/>
          字数： <span class="inputVal" id="bknum">[book_length]11476</span> <br/>
          说明： <span class="inputVal" id="bkdec">笔记。清王崇简(1602—1675)撰。一卷。崇简字敬哉,河北宛平人。明崇祯十六年(1643)进士,入清授内翰林国史院庶吉士,累官礼部尚书,加太子太保。谙练典故,为时议所归,卒谥文贞。有《青箱堂文集》、《冬夜笺记》。是书约成于顺治间,十万字。内容颇丰,或述古语,或言近事,或叙历朝掌故政策,或载历代名人轶事,或借事议论,皆能脱迂腐之气,有清新之感。其言历朝掌故、政策轶闻部分,以明代居多。有《说库》本,《说铃续集》本,《古今说部丛书》本等。</span> <br/>
          封面： <span class="inputVal" id="bkimg">Z_6960.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]谈助
[book_author]王崇简
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,笔记,完结
[book_length]11476
[book_dec]笔记。清王崇简(1602—1675)撰。一卷。崇简字敬哉,河北宛平人。明崇祯十六年(1643)进士,入清授内翰林国史院庶吉士,累官礼部尚书,加太子太保。谙练典故,为时议所归,卒谥文贞。有《青箱堂文集》、《冬夜笺记》。是书约成于顺治间,十万字。内容颇丰,或述古语,或言近事,或叙历朝掌故政策,或载历代名人轶事,或借事议论,皆能脱迂腐之气,有清新之感。其言历朝掌故、政策轶闻部分,以明代居多。有《说库》本,《说铃续集》本,《古今说部丛书》本等。
[book_img]Z_6960.jpg


[book_title]谈助
嘗喜夕坐閑談，或述古語，或及近事，所聞偶錄之，已成帙矣，存為《談助》。王崇簡識。
孫文介慎行嘗言，「知止」可盡《大學》，「慎獨」可盡《中庸》，「忠恕」可盡《論語》，「性善」可盡《孟子》。
翁文簡正春為少宗伯，時代藩，以無嫡子以所鍾意庶子為嫡，得立，後庶有子，而長子訟之，公衷之曰：「均庶立長，宜也。然訟父得立，是有兄弟而無父子，請立長子之子，而以前立者為將軍，則兄弟之倫正，而父子之恩亦不至掃地。」言不盡行，而識者韙之。
吳大司馬兌家居，未嘗入郡郭，就見長吏，曰：「大臣體自尊重，先輩浸失其故，吾不能見重於人，敢自薄耶！」人以為有體。
明光宗在東宮時，以儷語屬儒臣曰：「大明垂日月」。諸臣無以對。曾朝節以語蔡毅中，就聲曰：「何不言『嶽中領丘山』。」詰旦朝節奏之，東宮稱善。
顧憲成幼讀韓文《諱辨》，每讀至父諱囁嚅不忍吐，師告其父，父語之曰：「昔韓蘄王名忠，語其子曰：『汝諱我是忘忠也。』教子不諱，兒奈何諱學。」
魏允中為諸生時，王元美以兵使行部，雅重之。允中鄉試榜將放，元美偕同官飲，使院戒閣吏曰：「小錄至，非魏允中第一，無伐鼓以傳也。」抵暮鼓發，相與歡叫絕倒。
馮子復，字禮甫，為河南參政入賀，其子琦已拜宮尹，惕然懼曰：「物固有未滿而中虛，未有已盈而不損。」即乞休。
嚴分宜生辰，江西士紳致賀，分宜長身從立，諸公俯躬趨謁，高新鄭旁睨而笑，分宜問其故，答曰：「偶思韓昌黎《鬥雞詩》『大雞昂然來，小雞悚而待』，是以失笑耳。」京師語謂江西人為雞，相與哄堂而散。
夏貴溪嘗祈夢九鯉仙，得「問舟子」三字。及罷相，再起，泊舟淮上，與虞山楊儀夢羽賦詩贈別，取孟浩然詩，探韻拈得《問舟子》詩云：「向夕問舟子，前程沒幾多。灘頭正好泊，淮裏足風波。」悵然不樂，罷酒而別。此事可入前定錄。
朱雲子云：「嘉隆間五古，正恨其通套無痛癢，如一副應酬贄禮，牙笏繡補，璀璨滿前，自可假借，不必己出，人亦不堪領受；又如楚蜀舊俗，以木魚漆鴨宴客，不若松韭之適口。惡其偽也，惡其襲也，豈恨其平哉？詩到真處必平，平到極處必奇。」
唐末有詔錄名士方幹等，賜孤魂及第。
友人言市有賣餅者甚佳，見者輒云「買與兒女吃」，鮮言「與父母吃」者。
賈人某，每進食於母，雖一餅一果必拜。人何必讀書，此正與《論語》「至於犬馬，皆能有養，不敬何以別乎」相合。一友笑曰：「人苦不知足，能與父母吃的，即足矣，還說甚麼敬不敬。」
隋文帝獨孤后性妒，以太子多內寵，遂廢之。諸王朝士妾有妊，皆斥之。既妒其夫，又妒其子，既妒其君，又妒其臣，可為千古奇妒。
友人之仆，每路遇僧即跪獻錢物，家唯一母，雖求食亦不顧，或曰：「此賤役，不足怪，若范蔚宗妻妾不勝珠翠，母惟一廚。盛薪將若何？」
好貨財，私妻子，古人以為不孝，或戲曰：「不然，此乃率真。」
幸而耳聰目明，齒堅步健，自忘其老，滿腹尚是少年習氣，偶引鏡見鬚白，不覺消阻，因置一鏡屏於齋中，面之而坐，使時見而驚醒，庶不至老馬反為駒，蹈詩人之誚也。
明泰昌元年，附於萬曆四十八年，乃御史左光斗引唐順宗永貞之號，附於德宗貞元之後故事。
昔有問東陵五色瓜者，或謂為今時甜瓜，實無所考。近日張婿弘俊監司壽張言東陵瓜之美，實有五色瓜，質甚小，一枚或止二子三子。蘆溝河即桑乾河，以源出朔州馬邑縣之桑乾山，故云。
采育去都城七十里，乃古安次縣采魏里也，明為上林苑之蕃育署，土人合新舊名而呼之為采育。
馬眼光照人，見全身者齒少，照半身者滿十齒，所照漸短，其齒愈大。
提督總制地方，不迴避本省，明許廓開封人，王彰彰德人，俱巡撫河南。明宣德初，始命廷臣巡撫。
鄞人鄠縣令趙之璧，嘗著論以舜為奇聖，象為奇傲。從來倨傲之人，特能加於地分可狎者，如遇勢利烜赫者，即易倨傲為諂媚矣。舜婦翁天子也，堯將禪以天下，則又天子也，而象皆不顧，真千古不勢利之傲骨，豈非奇傲哉！足供解頤。
崇禎帝一日欲食米糖，內臣奏令御膳監製進，問：「一料所費幾何？」對曰：「得銀八兩」，乃以銀三錢，令赴市買之。須臾捧一盒至，分給各皇子公主，笑曰：「此寧須八兩耶？」
宋文文山赴義日大風揚沙，天地晝晦，連日陰霾，元世祖問張真人而悔之，贈公物進金紫光祿大夫太保中書平章政事廬陵郡公，諡忠武，命王積翁書，主設壇柴以祀之。丞相索羅行初奠禮，忽狂風旋地沙石並起，卷其主於雲霄中，聲如雷鳴，天色愈暗，乃改前宋少保右丞相信國公，天果開霽。載之趙弼集公傳。
明于忠肅公被刑，陰霾翳天，夫人流山海，夜夢公曰：「吾形殊而魂不亂，獨兩目黯然，借汝眼光見形於皇帝。」次日夫人失明，會皇極門災，英宗臨視，公現形火中，英宗悚然，知公冤，詔放夫人歸，目明如故。
崇禎十三年十二月，以皇五子悼靈王追贈為孺孝悼靈王、通元顯應真君，禮部執奏典例有王號，無道號，不敢乖違。
劉元震幼時，塾師試以對曰：「天地人三才並立」，應曰：「日月星七政兼行」。起家翰林至佐銓。
昔大金吾陳中園，嘗言染鬚者有二端，在家欺小婦，在朝欺朝廷耳。予深快其論，及觀方孟旋至友人書云：「塗飾之法，每三五日一施，夜對老妻婢子手巾裹腮頸，睡不得寧。」腹笑不可忍。藥不中用未得鬚黑，面肉斑剝，領袖滋膩，五色篷篷，怪狀𧐖蜷，譬老婦人抹粉不但害妍且以增醜。
宋張子野八十五猶買妾。
羊祜所進達，人皆不知所由，或謂慎密太過者，祜曰：「是何言歟？夫入則造膝，出則詭詞，君臣不密之誡，吾惟懼其不及，且拜爵公朝，謝恩私門，吾所不取。」
萬曆時，遣中官開礦抽稅，海內困苦。冬至日，輔臣沈一貫注籍，沈鯉朱賡諸宮門行禮，帝賜飯小閣中，命大璫陳矩陪席，小內使往來竊聽，及持筆劄竊記者，鯉見之，知是帝所使，私念此時語勝奏疏，乃謂矩曰：「予遵召來京，一路礦稅害百姓，所不忍見，再三疏請，未見允行。」矩蹙額曰：「誠然。」鯉曰：「若言害百姓，猶是第二義。」矩曰：「百姓受害，何謂第二義？」鯉曰：「皇上受損已多。」矩曰：「何謂？」鯉曰：「士庶之家，祇求風水興旺，今國家舉名山大川，無不鑿破靈氣，發泄將盡，將來聖躬，豈不受損。」矩曰：「利害真不小。」矩復命，帝問閣臣有何語，矩備述鯉言，帝曰：「此誠關係朕身，汝去與沈先生言，有修補之法，為朕一補。」鯉曰：「名山大川無不鑿破靈氣，靈氣發泄，如何可補，但急停礦稅，安靜既久，靈氣自復，即培補之法。」矩以復帝，首肯。久之，有聞而恐鯉獨收其功，急具疏。帝怒其擾，不果撤。一日神宗偶疾，召一貫入，論以輔佐東宮，並罷及礦稅諸事。翌日帝疾愈，悔出旨。中官田義力諫：「諭出已須行，萬萬不可反汗。」上欲手刃，義不為動，爭之愈力。召一貫索前諭，乃惶恐，亟繳，義憤曰：「稍持之，則礦稅撤矣，何畏怯乃爾耶！」
萬曆時，妖書一事有借以中傷郭正域及沈鯉。爾時中官陳矩掌東廠，帝命會審敫生光，左驗甚明，覆猶訉未決。李廷機時為少宗伯，署部務，曰：「今以百十人折一獄，縱無私見，豈能盡同？當於會稿職名下，名隨所見注『情真』『矜疑』等字，以候聖斷。」矩曰：「然。」廷機遂首署「情真」，從之者十八九。獄上，乃坐生光，而被誣者獲解。矩之調劑為多。
五弟崇節，言任興州衛時，夏月雨後，見河岸浮來木，夜皆有光如螢火，取一株置之屋中，一室皆明，可以照字，士人號為亮木，須水漬之，水乾則亮滅。
或問明時梃擊、紅丸、移宮三案，及《三朝要典》者，予曰：「讀倪鴻寶《請毀〈三朝要典〉疏》，即瞭然矣。」《疏》云：「主梃擊者力護東宮，爭梃擊者計安神祖；主紅丸者仗節之言，爭紅丸者原心之論；主移宮者弭變於機先，爭移宮者持平於事後。六者各有其是，不可偏非，此一局也。既而楊漣二十四罪之疏出，宵入門戶之說興，於是逆黨殺人，則借三案，群小求當貴，則借三案，經此二借，三案之面目全非矣。故凡推慈歸孝於先皇猶之頌德稱功於義父，又一局也。網已密而猶疑有遺鱗，勢極重而或憂其翻局。於是崔魏兩好乃始創立私編，標題《要典》以之批根。今日則眾正之黨碑，以之免死，他年即上公之鐵券，又一局也。由此而觀則三案者天下之公議，《要典》者，崔魏之私書，若夫翻即多囂，改即多事，唯有毀之而已。」
五代漢吏部侍郎張允家貲萬計而性吝，雖妻亦不之委，常自係眾鑰於衣，行如環佩。
嘉靖時，吳山人擴嘗元日賦詩：「懷分宜相公」，戲之曰：「開歲第一日，懷中朝第一官，便吟到臘月三十日，豈能及我輩乎？」人傳以為笑。
蒙恬嘗書獄典文學，秦法以吏為師，名臣往往從獄吏出，蕭何亦獄吏。
漢元帝在位十六年，成帝在位二十六年，哀帝六年，合三帝，止四十八年，而元后壽且八十有四，所以養成莽亂。
寇萊公準年十九，舉進士時，年少者多罷遣。或勸公增年，公曰：「吾初進取可欺君乎？」則世傳公異曰：「欲變鬚髮，趣取宰相，服地黃蘆。」菔丸者恐未必然也。公為樞直，賞賜甚厚，乳母泣曰：「太夫人殮時，求一縑作衣襚不可得，豈知今日富貴哉？」公聞之慟哭，終身不畜財產。而溫公訓儉文則言公奢侈。公沒後，子孫丐於海上，以史考之，公蓋無子也。
司馬光《日錄》以曾鞏父死不奔喪為鄉議所貶。朱熹曰：「按鞏父死南都，杜祁公為治其喪，時鞏在側。今文集有《謝杜公書》可見。又荊公撰墓誌，亦云至南京病卒。此言不奔喪者，溫公傳聞之誤也。」
《漢書》謂蔡邕無嗣，止一女琰，沒胡，曹操與邕善，贖還，嫁陳留董禮和。《晉書·羊祜傳》：「母蔡氏漢中郎將邕之女，景獻皇后同弟祜討吳有功，進封，乞以與舅子蔡襲。」則邕亦自有後，非止文姬一人也。
《廣文選》《阮嗣宗碑》乃東平太守稽叔良撰，改「良」為「夜」。不知叔夜之死先於阮也。中山王《文木賦》，以「文」為中山王名，而題作《木賦》，宋王微《詠賦》，乃誤「王」為「玉」，而題云《微詠》，下書「宋玉」名，不知宋之有王微也。
秦璽或以為李斯，或以為程邈；石鼓文或以為宣王，或以為宇文周；《瘞鶴銘》或以為右軍，或以為陶弘景，或以為顧況；月儀或以為索靖，或以為唐人；蘭亭出右軍無可疑，然又以為有真稿二本，唐人所重者者，稿耶真耶？至南唐徐銘又偽作屏障長縑書，以欺陶穀；《絕交書》或以為出稽康，或以為出右軍，又以為出李懷琳；《黃庭經》或以為逸少，或以為楊義和，赫然名跡，尚無定目如此。
范仲淹云：「觀柳子厚述作涉道非淺，如王叔文累狂甚必不交。」叔文知書好論理道，其引柳等決事禁中，如議罷中人兵權，牾俱文珍輩，又絕韋皋私請，欲斬支使劉辟，意非忠乎？會順宗病篤，皋銜私恨，揣憲宗意，請監國，而誅叔文子厚輩名為黨人者，豈復見雪？史因其成敗書之，無所裁正耳！
元王君采名文彪，至正中為鄉湘州知州。一日坐廳事，有牛突入膝跪而淚隨，公語之曰：「若有冤乎？敬有冤，若第往，乃令人踵之往。」牛至屠家而止，因得私屠牛者懲之。
齊珂字仲圭，饒之德興人，時人稱為易巖先生，善邵氏先天之學，為人言未至之事，無不驗。嘗至衢，周孚邀詣其家，問以家事，珂曰：「自子造屋，必曆一紀乃始生育人。今滿一紀，則歲中當添三子。」今年十二月七日，明年二月九日，及八月，子生之日月也。孚補縣幕職代次於家，明年三月當上，珂曰：「子赴官，在今年九月乎？」與同適市，指一女曰：「此為子家八月生子者也。」孚因納為子妾，未幾，其前官故，九月即之官，十二月七日，其妾果產子，二月九日，子婦復育子，至八月所納妾亦生子。
葛邲為相，專守祖宗法度，嘗曰：「十二時中，莫欺自己。」或謂天下事非才不辦。羅樞密點曰：「當論其心，心苟不正，才雖過人，果何取乎？」許衡嘗問諸生：「此章書義，若推之自身，今日之事，有可用否？」又曰：「教人與用人相反，用人當用其所長，教人當於其所短。」丘文莊言：「經籍在天地間，為人生之元氣，紀往古而示來今，不可一日無者，無之則生人貿貿如在冥途中行矣。其所關係豈少哉？」明世宗時，命修十七史，舊板取廣東《宋史》板付監，遼金二史原無板者，購求善本刻行以成全史，至是始有二十一史。
明正德時，何編修塘論史職云：「宜令編修檢討番直史館，凡陛下之起居，臣工之論列，大政事之因革張弛，大小臣工之升降拜罷，皆令即時登錄，止用據事直書，不須立論褒貶，仍令紙尾書某官某人記。藏之匱櫝，以待纂述。史職即修，國典斯備，上則聖君賢臣，嘉謨嘉猷，不至有所遺落，下則憸夫小人懼遺萬世之譏，亦有所懲戒，不敢縱恣為惡。」
明章楓山懋以福建僉事考績，赴部乞解，官吏書《尹旻》詰之曰：「不罷軟，不貪酷，不老疾，何以退？」懋曰：「古人正色立朝，某罷軟多矣；古人一介不取，視人為傷，某貪酷多矣；年雖未艾，鬚髮早白，亦可謂老疾矣。」遂致仕去。
明鹿乾嶽太常善繼官郎署時聯句於署曰：「官有私，瞞不過吏，不怕對天地，對神明，祇怕對吏；士無恥，成不得人，漫言作聖賢，作豪傑，且言作人。」
明熹廟初年鄒南皋元標、馮少墟從吾起官都副憲，相與講學以言朝政，談職掌為戒。鹿乾嶽曰：「離職掌言學，則學為無用之學，聖賢為無用之人矣。」
明湖陽王庭之子王敬臣，嘗謂：「議論不如著述，著述不如躬行。」又言：「學者不可標立門戶，門戶若立，增長言詮，為弊滋甚。」
倪文正元璐有云：「天下之議論，寧涉假借，而必不可不歸之名義；士人之行己，寧存矯激，而必不可不準諸廉隅。」
許魯齋曰：「古人設學校，今人亦設學校，但今人不知古人設學校之義為何。」
劉念台宗周，在崇禎朝疏略云：「天下不幸有朋黨之說，崔呈秀、魏忠賢之亂，首殺天下之學孔孟者，而一網空之。此時人人知利祿，不知廉恥；知身家，不知君父，士風之壞，有由然矣。」
唐憲宗朝宴罷，百官拜舞，或遺果物，問之，咸曰：「歸獻父母及遺小兒」，遂敕大官今後大宴給食兩分，與父母，別給果子與兒女，所食餘者，聽以帕子懷歸。
今時婦女作假髢填發於額上，其勢如將頹之牆，嘗考唐時婦人妝有名「時世頭」。白太傅《時勢妝歌》：「圓鬟無鬢堆髻樣。」亦有作「時勢」者。權德輿詩云：「蓄鬢愁眉時勢新」；元微之《都國人妝束詩》云：「人人總解爭時勢」，不知其狀於今日何如。
唐楊國忠實張易之之子，冒姓楊，乃與虢國通。
《檀弓》云：「未仕者不敢稅人，如稅人則以父兄之命。」蓋謂身未尊顯，內不可專家財，外不可私恩惠，故以父兄之命行之。此自子弟之分宜然，若必以為未仕者如此，是一家之中，亦以勢利為等差也。
明正德時，中書李憲與宦官劉瑾同鄉，瑾謂中書由進士出身，當一體考選，遂以憲選給事中，中書得料道之選自此始。嘉靖初張璁請各省鄉試，命京官往試，京闈分考，亦用甲科。
時之高尚，恒於出仕，親識責望資助，不能應即加詆訶，或曰：「高尚者自是伯夷而視人皆蹠矣。以伯夷責蹠之供給，可有此伯夷否？」
有一輩曾否為官於前代，輒曰：「原係某官」以欺人，甚且公然語人曰：「其籍毀於兵燹」，人亦無從而辨，居之不疑，久假而惡知其非有矣。
才力不及例，乃明成化間塚宰李裕以附方士李孜省得用，以此為媚眾之術，遂為定制。
今詩文多壞於贈答之篇，無論其人之所宜，事之相合與否，稱引過情，滿紙庾詞，不惟於其人之本末茫然，即實有懿行，反為浮飾所掩矣。
流賊既破敗，明之天下一二遺孽復假明裔以號召而苟就功名者，反以自詡。賊誠為明，當日何為叛逆於全盛之時，今乃服從於喪亡之後，終豈肯授他人以名位而自居其下乎。
或言前膺民社之寄，流賊破城，偷生逃死，今則干進無路，託言高尚，不知清夜捫心，尚記得前時一逃否？流賊破都城，平日號為錚錚者，不惟不死，且多受賊職者。昔唐朱泚之變，平日為時所稱，若光祿卿源休以才能，太僕卿張光晟以節義，工部侍郎蔣鎮以清素，都官員外郎彭偃以文學，太常卿敬鈺以勇略，皆為泚用。
李自成陷大同，報至京師，兵部車駕司主事金鉉，疏請撤內監，言宣府撫臣朱之馮，忠孝知名，可以率眾死守，特恐監視內臣，於中掣肘，不無僨事之虞，乞星夜撤回內監，專任撫臣。不報，既而內監果率鎮帥迎賊，而朱之馮遂自盡城頭矣。先是內外戎務，俱用內臣監視，以外庭不可信，耑任此輩，而處處率先迎降，皆內宮也，降賊復張賊聲勢，恐哧內外，臣破君崩，謂非耑任內官之咎歟？
唐明皇以七寶鞍賜張良娣，權勢所在，雖父亦媚其子之嬖寵矣。
王陽明生之時，母夢神人雲中鼓吹送之，其祖因名雲，五歲能言。一日有僧遇之曰：「好個孩兒，可惜道破。」祖悟，更名守仁，即能言。
明常朝制，每日御門決事，萬曆初，以帝幼衝，閣臣議酌三六九日視朝，及二年五月，禮部詣復舊制，閣中擬二票上請，仍定三六九日，遂沿為例。
史之職，壞於宋之李昉、宋洪建議復時政記，自送史館，先進御而後付有司，史遂不能有直筆。
明隆慶六年正月下旬，穆宗不豫，二月十二日，忽出視朝，諸閣臣趨往，則已下金台，怒而欲出，執高拱手，語不甚了了。拱固請所以，怒曰：「甚事不是內官壞了！」此言可以式子孫，實訓乃未載。
明朝皇史宬在內東華門外重華殿西，建於嘉靖十三年，門額以「史」為「㕜」，以「成」為「宬」，左右小門曰「𤾳曆」，以龍為「𤾳」皆世宗所自製字而手書也。
明籍田教坊承應，歌詞鄙褻，崇禎十五年以科臣摘奏傳諭禮部：以後耕籍宜歌《豳風》《無逸》之詩，所扮黃童白叟鼓腹謳歌，及佯醉狀委為俚俗，斥令改正，天地之舞不宜扮天神褻瀆，禾詞宜頌《不忘規》，令詞臣另撰擬。
李鄴侯臨歿不薦陸宣公而薦竇參，不得其解，陸宣公以論裴延齡而罷，可為去得其正。
李仆少甡獎拔後進，如恐不及，而侍之甚嚴，曰：「前輩自有矩度，過崇虛讓，豈所以示教耶？」人之子弟有不畏父兄而畏公者。
文文起相公，著《姑蘇名賢記》：張敉幼於嗜書務誕，至冠紅紗巾生自祭而歌免歌，行乞於市，文公微時嘗謁之白公石下，則遽易葛巾，屏侍妓而後見，乃知其誕固與世牢騷抹殺而托焉者也。
陸給諫粲，當明世宗時，張璁桂萼方張甚，公極論其奸，夜草疏，鬼嘯於庭，公大言曰：「我男子死耳，疏不可已。」嘯乃寂，疏入罷二相，都下哄然，爭欲一識陸給事，至擁馬足不得行，而霍詹事韜以蜚語聞，世宗怒，遽召張還政府，下公詔獄謫矣。
張孝廉基，人稱為敬堂先生，嘗銘座佑曰：「勿展無益身心之書，勿吐無益身心之語，勿近無益身心之人，勿涉無益身心之境。」初會試，有顯者與先生善，欲為道地，咄曰：「立身一敗，尚欲何為哉？」
玄宗置十道按察使，或言：「其煩擾公私，不若精簡刺史縣令。」姚崇以擇十使猶患未盡得人，況三百餘州縣，安得皆稱職者乎？誠能十使得其人，於刺史縣令之賢者舉之，不肖者去之，於治平可致已。若十使之擇，不公不明，何能得其人。
自張說募兵充宿衛，唐之兵農始分，夫前代法制，及於末流不能無弊，救之者舉其偏以補其弊可已，若並其法廢之，以私意為一切苟簡之制，此後世所以多亂也。
唐開元六年，禁惡錢，斂人間惡錢鎔之，更鑄如式。宋景請出太府錢二萬緡，以平價買百姓不佳之物，可充官用，庶便流布人間，其後敕大府及府縣出粟十萬石糶之，以斂人間惡錢，送少府銷毀。
開元二十九年，立賑饑法，製承前，饑饉皆待奏報，然後開倉，道路悠遠，何救懸絕，自今委州縣及采訪使給訖奏聞。
王文成公云：「末流之弊，祇成說話，至於人倫日用最近處，亦多不得毫釐氣力，此不可不深懲不痛警也。」又云：「人須在事上磨煉做工夫乃有益，若祇好靜，遇事便亂。」
松江朱處士嵋《雜筆》載其世父太初嘗言，昔年有一士夫，家討蕭然，其子頗饒裕，言我筋骨勞苦成家，父曰：「汝筋骨從何處來？」
嵋宇眉山《雜筆》數冊，偶記其三四，如云：「有糟糖之妻，而無糟糠之妾，故三十五外無子，始可以納妾，然必良家女馴性者為善，此齊家所係，不可不謹。」
又載文衡山生平不喜聞人過，有言及者必以他端易之，使不得言。
金壇王樵方麓，嘉靖中為刑部治律如治經，句櫛字比，貫串折衷，纂讀律私箋，嘗歎曰：「士大夫以留心案牘為俗吏，詩酒為風雅。夫飽吃官飯，受成吏胥，而從事風雅可乎？」
明嘉靖時，宜興萬訓導名吉，二子士亨士和，舉進士，每遺言，必曰：「願若輩為好人，不願若輩為好官。」人稱為古齋先生。
元魏劉獻之謂學者曰：「人之立身，雖百行殊途，準之四科，要在德行為首，君若能入孝出弟，忠信仁讓，不待出戶，天下自知。倘不能然，雖復下帷針股，躡履從師，正可博聞多識，不過為土龍乞雨，眩惑將來，其於立身之道，又何益乎？」
元虞集嘗議學校曰：「今天下學宮，以資格強加之諸生之上，而欲師道之立可乎？為今之計莫若使守令求經明行修者，身師尊之，庶可觀感而化矣。」
元脫脫幼就學，言於其師吳直方曰：「使脫脫終日讀書，不若日記嘉言善行，服之終身也。」
樊通政深西田語略云：「窮理之功無往不在，其大者莫過讀書，天下道理不外乎五倫，古人為學不過明此而已，其出而有為不過推此而已。」
明嘉靖中，奚光祿世亮為刑部主事，時與楊忠湣同年善友，忠湣踐刑日，部議以奚為監刑官，奮然曰：「吾愧不能申救良友，忍視其死歟？」然時已得，旨不可易，朝即從事矣，念可以免此者，惟同邑陶仲文。嘗百計招公，公不應，乃夕往見仲文為具酒。奚曰：「能聽吾言，且傾樽。」仲文唯唯。告之故且時已迫，奈何？仲文因留公坐，以片紙書奏，呼小童叩宮門納之。少選得旨，除他官。奚泫然流涕曰：「仲文一語可以回天，而椒山積誠不能悟主，天下後世，其謂何哉！（仲文以道士為世宗所知）」
辰戍丑未土寄旺之位，未在西南，其卦為坤。其時為長夏，以其處四時之中，呂氏《月令》謂之中央土，此土正王之位也。春木生火，秋金生水，冬水生木，而夏火製金，生氣絕矣。惟土旺於西南，然後以火生土，以土生金，四時之序，循環不窮。
明弘治時，令五城各設火夫，遇百官夜飲歸，提燈傳送，載之《孝宗紀》。
緝事番役，在唐稱為不良人，有不良帥主之，即漢之大誰何也，立名甚奇。
曹鼐為學官，上書願得劇職自效，改泰和典史，以解糧至京，與試，中宣德癸丑科第二，殿試第一人。至洪武辛未榜眼吳言信，鈔局副史。正統壬戍進士鄭塭，松陵驛驛丞。
明郊廟舊儀，每祀設大次，駕臨入次，脫舄升壇，其升壇執事各官皆脫舄於外，以次升壇供事。嘉靖中，享廟，皇后助祭，遂罷脫舄禮。後不復行。
元明宗詔修遼金史，揭公傒斯與其餘選，或問：「修史之道何先？」公曰：「收書、用人。」又問：「用人何先？」曰：「用人先在論心術。心術者，修史之本也，心術不正，其他雖長不可用。」
司馬光曰：「凡擇言事官，當以三事為先：一不慕富貴，次則重惜名節，次則曉知治體。」
宋元封贈大母降父母一等，封父母降本身一等，明制封贈三代，始一如其官。
陸贄扈從，啟沃謀猷，特所親信。初幸梁洋，棧道危狹，從官前後相失，夜次山館，召之不至，泫然號於眾旅曰：「得陸贄者賞千金。」頃之至，太子親王皆賀。
古之官人也，以天下為己累，故己憂之。今之官人也，以己為天下累，故人憂之。君子不為其所不為，小人為其所不為。宋舉及第者，不得呼知舉為恩門、師門及稱門生。
宋元豐七年，始以孟子配食孔子，位次顏子，荀況、揚雄、韓愈，並封伯從祀。大觀二年，始以孔伋從祀孔子廟。度宗廟始升曾參、孔伋配食孔子，顓孫師升十哲。
金昌明二年，孔子廟前置下馬牌。
宋南渡，衍聖公端友扈蹕，自曲阜徙衢州，傳五世，至洙而宋亡。元世祖召洙襲公，洙以墳墓在衢力辭，乃讓於曲阜宗弟沿。自是曲阜之後，世襲為公，嫡派之在衢州者。至明正德朝，授其後彥繩五經博士，世主衢州廟祀。
南朝邢子才，雅性脫略，不以位望自尊，坐臥一小室，果餌皆置梁間，客至下而共啖，未嘗內宿，嘗晝入，為犬所吠。
楊文貞士奇，初授教職，充翰林編纂官，會吏部考第史館張尚書紞奇其文，以為王佐才，奏第一。
工匠吳敏德以一文，教授陳嗣初以一詩，皆受知於楊士奇，入啟事，吳至都御史，陳至五經博士。
明時琉球國請一年一貢，曰：「子事父定省不可間也。」實利賈市以自便，主客司折之曰：「若知父子之禮，當從父命。」遂無以答也。
宋欽宗時，檀州北斯村中，雷電大震，擊死二男一婦一小兒，皆有朱篆，不可識，獨小兒朱篆云：「賊臣章惇後身。」欽宗北狩所親見也。中丞李定、御史舒亶言蘇軾詩詞怨謗侮慢，逮蘇軾赴台定等治之，欲寘之死。太皇太后曹言：「捃至於詩，其過微矣。」王珪復舉軾詠檜詩，以為不臣。帝曰：「彼自詠檜，何預朕事。」遂輕貶，弟轍坐救軾貶。坐軾詩案黜罰者，張方平、司馬光而下凡二十八人。
秦檜時，張扶請檜乘金銀車，及檜封益國公，又有請置益國官屬者，有議九錫者。靜江有檜城驛，知府呂原賦《秦城王氣詩》，得召京職，沈長卿賦《牡丹詩》云有；「寧令漢社稷，變作莽乾坤」之句，為鄰人所告，編置化州。明天啟七年，閹官魏忠賢擅權朝野，俱稱為魏上公，建祠遍天下，而監生陸萬齡，請以國子監射圃建祠，與文廟相埒。南京建祠於孝陵前，御史奏章稱頌為九千歲。山東巡撫建祠頌有「多福多壽，至聖至神」，其從子封一公一侯一伯。豐城侯李承祚，請封上公為王。
漢張道陵以五斗米設教，自晉及唐，其子孫並無封號。宋寧始賜張繼先號虛靖先生，亦無品級。至元始加真人，稱嗣天師。明高皇帝以「天豈有師」斥之。
宋黃洽，嘗言：「居家不欺親，仕不欺君，仰不欺天，俯不欺人，幽不欺鬼神，何用求福祿哉？」
明伍袁萃提學浙江嘗言：「孟子辟揚墨之為無父無君，猶自其流弊言之也。若釋迦者棄而父子，棄而君民，棄而兄弟、夫婦、朋友，而遊於無何有之鄉，脫其道盡行，而人盡從之，則人類滅熄，復成一混沌世界矣。」
天啟初，孫承宗充講官，謂同官曰：「主上幼衝，在我輩六七措大，開導聖聰講章須詳，明切直，博引曲譬，若講官聽中堂而芟改，中堂視中官為忌諱，則講官為無人矣。中堂當擇講官，不當擇講章。」
自古國家患女主，而宋元祐間太皇太后聽政，九年崩，向太后聽政，六月崩，二後殂落即奸臣變法之日，卻又以無女主而亂也。
隆慶二年，革正一真人封號，止以裔孫張國祥為上清觀提點鑄給提點印，至萬曆五年，國祥藉援內監馮保，復還舊號。
萬曆三年，閣臣張居正，論嘉靖隆慶實錄疏云：「凡所編輯，不過總集諸司章奏，稍加刪潤，隱括成編，於仗前柱下之語，章疏所不及者即有見聞，無憑增入，是兩朝之大經大法，雖罔或違，而二聖之嘉謨嘉猷寔多未備。」
田千秋為相，封富民侯，年老得乘小輿入殿中，因號車丞相。
公孫弘為相，故人高賀過之，弘食以脫粟飯，覆以布被，賀怒告人曰：「弘內服貂蟬，外服麻枲，內廚五鼎，外腃一肴，豈可示天下。」於是人疑其矯，弘歎曰：「寧逢惡賓，莫逢故人。」
天寶中，御史大夫王鎔，有自雨亭，從簷上飛流四注，當夏處之，涼若高秋。
魚朝恩有洞房，四壁琉璃，板中貯江水及萍藻諸色魚蝦，號魚藻洞。
南宋張鎡嘗於南湖作駕霄亭，於四古松間以巨鐵絙懸之半空，風月良夜，梯而登之，飄搖空表。李台嘏議韓昭曰：「韓公事藝，如僧削髮，無有寸長。」
唐少府監裴匪躬，嘗奏賣苑中馬糞，歲可得錢二千萬緡，帝以問劉仁軌，對曰：「利則厚矣，恐後代稱唐家賣馬糞，非佳名。」
明伍文宗與宸濠江中殊死戰，忽出一大牌，書「寧王已擒，我軍毋得縱殺」，賊見之驚擾，遂大潰。
宋程師孟嘗請於王安石曰：「公文章命世，師孟與公同時，願得公墓誌，庶傳不朽人，欲請如椽，俟死而刻之。」安石子雱死，有張安國嘗披髮藉草哭於柩前曰：「公不幸未有子，今郡君妊娠，安國願死托生為公嗣。」時為之語曰：「程師孟生求速死，張安國死願托生。」
金太和元年，從省臣奏科場搜檢，至解發袒衣，索及耳鼻，非待士禮。查大定故事，令舉子就沐浴室，官置衣為更衣既可防濫，又不失體。
《北史》，王遵素領黃門郎，從容恬素，若處丘園，嘗著穿角履，好事者多毀新履以學之，可與郭林宗折角巾作對。

        </div>
      </div>
    </div>
  </div>
</div>
<!--update:2025-08-30 09:47:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>