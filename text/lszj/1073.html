<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,第一卷。社会总论,第二卷。时令,第三卷。丧祭,第四卷。冠婚,江苏省通志稿礼俗志全文在线阅读,江苏省通志稿礼俗志全文在线下载,大玄古籍书库">
<meta name="description" content="宣统元年(1909)始修，由江苏通志局主持，缪荃孙任总纂。礼俗志。江南通志风俗附亍舆地，近方志多立礼俗专门，今拟仿之，立礼俗志。凡总论礼俗及冠婚丧祭，皆采辑各志，一一缀录。洪氏扰攘，立国未成，见于纪载，有可录者，亦不湮没。上海风纪，沾染欧化，新旧变异，此其本源，故录之。_江苏省通志稿礼俗志_全文在线阅读_江苏省通志稿礼俗志_全文在线下载_大玄古籍书库">
<title>江苏省通志稿礼俗志_缪荃孙_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">江苏省通志稿礼俗志</span> <br/>
          作者： <span class="inputVal" id="bkauthor">缪荃孙</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,地方志,完结</span> <br/>
          字数： <span class="inputVal" id="bknum">[book_length]184447</span> <br/>
          说明： <span class="inputVal" id="bkdec">宣统元年(1909)始修，由江苏通志局主持，缪荃孙任总纂。礼俗志。江南通志风俗附亍舆地，近方志多立礼俗专门，今拟仿之，立礼俗志。凡总论礼俗及冠婚丧祭，皆采辑各志，一一缀录。洪氏扰攘，立国未成，见于纪载，有可录者，亦不湮没。上海风纪，沾染欧化，新旧变异，此其本源，故录之。</span> <br/>
          封面： <span class="inputVal" id="bkimg">Z_6541.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]江苏省通志稿礼俗志
[book_author]缪荃孙
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,地方志,完结
[book_length]184447
[book_dec]宣统元年(1909)始修，由江苏通志局主持，缪荃孙任总纂。礼俗志。江南通志风俗附亍舆地，近方志多立礼俗专门，今拟仿之，立礼俗志。凡总论礼俗及冠婚丧祭，皆采辑各志，一一缀录。洪氏扰攘，立国未成，见于纪载，有可录者，亦不湮没。上海风纪，沾染欧化，新旧变异，此其本源，故录之。
[book_img]Z_6541.jpg


[book_title]序
班志礼俗，吴域颇详；南齐州郡，粗有所纪；隋志于俗，尚为注意；鸿绪之稿，亦有所列。明清统志，过于简略，名存而已。旧草所录，上溯经史，旁稽方志，杂史稗官，均加搜采，无城不备，无类不书，宣风正俗，旌善别慝，意殊深厚。
转移中心，谓在沪渎，中外之联，新旧之通，盖时为之。荡轶固非，拘墟亦过。甄摭之广，并及太平。时历之表，已开新元，华夏仪节，纲要斯存。吉凶条目，爱敬爰著。欧风渐被，习尚新奇。或曰攻异，或曰复古，驰观域外，达识寰中。极所迁流，未知底止，录以观览，庶知法戒。端委文身，成有所当，冥寿无取，删之可矣。
子目曰总论上下，曰时令，曰冠婚，曰丧祭，殿以生日。凡四卷。
按：本志序文末有子目曰总论上下、曰时令、曰冠婚、曰丧祭，殿以生日，凡四卷云云。兹校各卷内容，社会总论并无上下之分。生日附在风俗篇中，并未另立一篇。卷末附语言，分方言两篇，其第二篇卷首有邑民两字，不谂 是何所据。特加附注。

[book_title]第一卷 社会总论
江苏于古为扬州。诂扬州者有三义：一、水波扬；二、天气奋扬；三、厥性轻扬。斯则民风之根于土性者也。
《释名》：扬州州界多水，水波扬也。
《经典释文》引《太康地记》云：扬州渐太阳位，天气奋扬，履正含文明，故取名焉。
《书·禹贡》正义引李巡云：江南其气燥劲，厥性轻扬，故曰扬。扬，轻也。
《缃素杂记》：唐李济翁尝谓：扬州者，以其土俗轻扬，故名其州。今作杨柳之杨，谬也。又沈存中《笔谈》云：予使虏至古契丹界，见大蓟树如车盖，中国无此大者，其地名蓟，恐其因此也。如杨州宜杨，荆州宜荆之类。余按古本《尚书》及太史公《记》、班固《汉书》所载，淮海惟扬州，并无作杨字者，乃知济翁所论为得经义，而存中之说谬矣。
其地北涉徐州。徐诂舒缓。故江苏风尚，南北异趣。
《释名》：徐州，徐舒也，土气舒缓也。
《公羊》疏引李巡曰：济东至海，《书》正义引作淮海间三字。  其气宽舒，禀性安徐。徐，舒也。
周有吴国。吴，大言也。
《说文》：吴，姓也，亦郡也。一曰吴，大言也。徐锴曰：大言，故夨口以出声。
东西接壤，风兼楚、越，剽轻清刻，著在史传。而北地寡于积聚，南方利擅江湖，饶瘠之殊，亦自古而然。
《史记·货殖列传》：越、楚则有三俗。夫自淮北、沛、陈、汝南、南郡，此西楚也。其俗剽轻，易发怒，地薄，寡于积聚。徐僮取虑，则清刻，矜已诺。彭城以东，东海、吴、广陵，此东楚也，其俗类徐僮。夫吴自阖庐、春申、王濞三人，招致天下之喜游子弟，东有海盐之饶，章山之铜，三江、五湖之利，亦江东一都会也。
至于勇而好剑，巧而少信，亦轻扬之征矣。
《汉书·地理志》：吴粤之君，皆好勇，故其民至今好用剑，轻死易发。汉兴，高祖王兄子濞于吴，招致天下之娱游子弟，枚乘、邹阳、严夫子之徒兴于文、景之际。而淮南王安亦都寿春，招宾客著书。而吴有严助、朱买臣，贵显汉朝，文辞并发，故世传《楚辞》。其失巧而少信。
汉策厉王，斥其轻心。
《汉书》广陵厉王胥赐策曰：呜呼!小子胥，受兹赤社，建尔国家，封于南土，世世为汉蕃辅。古人有言曰：大江之南，五湖之间，其人轻心，扬州保强。
扬雄《州箴》，病其犷蠢。
扬雄《扬州箴》：犷矣淮夷，蠢蠢荆蛮。
至左思《吴都赋》，盛述大吴之巨丽，历举居处、邻里、市朝、阛阓、技勇、舟楫、娱游、燕乐之俗。所谓倾神州兼二仪者，固多文人夸诞之词，然亦可以推见孙吴时江南之进化矣。
左思《吴都赋》：其居则高门鼎贵，魁岸豪杰，虞魏之昆，顾陆之裔。歧嶷继体，老成弈世。跃马叠迹，朱轮累辙。陈兵而归，兰锜内设。冠盖云荫， 闾阎阗噎。其邻则有任侠之靡，轻之客。缔交翩翩，傧从弈弈。出蹑珠履，动以千百。里宴巷饮，飞觞举白。翘关扛鼎，扑射壶博。鄱阳暴谑，中酒而作。于是乐只衎而欢饫无匮，都辇殷而四奥来暨。水浮陆行，方舟结驷。唱棹转毂，昧旦永日。开市朝而普纳，横阛阓而流溢。混品物而同厘，并都鄙而为一。士女伫眙，商贾骈坒。纻衣缔服，杂沓漎萃。轻舆按辔以经隧，楼船举而过肆。果布辐辏而常然，致远流离与珂珬。贿纷纭，器用万端。金镒磊珂，珠琲阑干。桃笙象簟，韬于筒中，蕉葛升越，弱于罗纨。譶泶嘹，交贸相竞，喧哗喤呷，芬葩荫映。挥袖风飘而红尘昼昏，流汗啰镠而中逵泥泞。富中之，货殖之选。乘时射利，财丰巨万。竞其区宇，则并疆兼巷；矜其宴居，则珠服玉馔。趫材悍壮，此焉比庐。捷若庆忌，勇若专诸。危冠而出，竦剑而趋。扈带鲛函，扶揄属镂。藏于人，去焗自闾。家有鹤膝，户有犀渠。军容蓄用，器械兼储。吴钩越棘，纯钧湛卢。戎车盈于石城，戈船掩乎江湖。……弘舸连舳，巨槛接舻。飞云盖海，制非常模。叠华楼而岛峙，时仿佛于方壶。比鹢首而有裕，迈馀皇于往初。张组帷构，流苏开轩，晃镜水区，篙工揖师，选自闽禺，习御长风，狎玩灵胥。责千里于寸阴，聊先期而须臾。……徒以江湖嶮陂，物产殷充。绕溜未足言其固，郑白未足语其丰。士有陷坚之锐，俗有节概之风，睚眦则挺剑，喑鸣则弯弓。……剖判庶士，商榷万俗，国有郁鞅而显敞，邦有湫阨而踡跼。伊兹都之函弘，倾神州而韫椟。仰南斗以斟酌，兼二仪之优渥。
晋人夸其土风清嘉。
陆机《吴趋行》：山泽多藏育，土风清且嘉。泰伯导仁风，仲雍扬其波。
以北人为伧。
《晋书·周传》：将卒，谓子勰曰：杀我者诸伧，子能复之，乃吾子也。吴人谓中州人曰伧，故云耳。
又《陆玩传》：玩尝诣导，食酪，因而得疾，与导笺曰：仆虽吴人，几为伧鬼。其轻易权贵如此。
而河洛陋俗，流染江东。葛洪《疾谬》、《讥惑》诸篇，痛斥吴人效中州之弊。南北风尚之混合，实以典午渡江为枢键。
《抱朴子·疾谬篇》：世故继有，礼教渐颓，敬让莫崇，傲慢成俗。俦类饮会，或蹲或踞。暑夏之月，露首袒体。盛务唯在樗蒲弹棋，所论极于声色之间。举口不逾绮襦纨袴之侧，游步不去势利酒客之门。不闻清谈论道之言，专以丑辞嘲弄为先。以如此者为高远，以不尔者为騃野。于是驰逐之庸民，偶俗之近人，慕之者犹宵虫之赴明烛，学之者犹轻毛之应飙风。嘲戏之谈，或上及祖考，或下逮妇女。丑言加于所尊，欢心变而成仇，绝交坏身，构隙致祸。或有不治清德以取敬，而仗气力以求畏。其入众也，则亭立不坐，争处端上，作色谐声，逐人自安。其不得意，恚怼不退。其行出也，则逼狭之地，耻于分涂，振策长驱，推人于险。有不即避，更加摅顿。然敢为此者，非必笃顽也。率冠盖之后，势援之门，素颇力行善事，以窃虚名。名既粗立，本情便放。或假财色以交权豪，或因时运以佻荣位，或以婚姻而连贵戚，或弄毁誉以合威柄。器盈志溢，态发病出，党成交广，道通步高，清论所不能复制，绳墨所不能复弹。今俗妇女休其蚕织之业，废其玄之务，不绩其麻，市也婆娑。舍中馈之事，修周旋之好，更相从诣之适。亲戚承星举火，不已于行，多将侍从，暐晔盈路。婢使吏卒，错杂如市，寻道亵谑，可憎可恶。或宿于他门，或冒夜而反，游戏佛寺，观视渔畋。登高临水，出境庆吊，开车褰帷，周章城邑。杯觞路酌，弦歌行奏，转相高尚，习非成俗。生致因缘，无所不肯。诲淫之源，不急之甚。刑于寡妻，家邦乃正。愿诸君子，少可禁绝，妇无外事，所以防微矣。按：《颜氏家训·治家篇》：江东妇女，略无交游。其婚姻之家，或十数年间，未相识者，唯以信命赠遗，致殷勤焉。其言与《抱朴子》正相反。或东晋之俗，至齐、梁时已变；或颜氏憎嫉北方妇女，故夸江东耳。轻薄之人，迹厕高深，交成财胆，名位粗会，便背礼叛教，托云率任。才不逸伦，强为放达，以傲兀无检者为大度，以护惜节操者为涩少。于是腊鼓垂无赖之子，白醉耳热之后，结党合群，游不择类。奇士硕儒，或隔篱而不接。妄行所在，虽远而必至，携手连袂，以邀以集。入他堂室，观人妇女，指玷修短，评论美丑，不解此等何为者哉?或有不通主人，便共突前，严饬未办，不复窥听，犯门折关，逾垝穿隙，有似抄劫之至也。其或妾媵藏避不及，至搜索隐僻，就而引曳，亦怪事也。然落拓之子，无骨鲠而好随俗者，以通此者为亲密，距此者为不泰，诚为当世不可不尔。于是要呼愦杂，入室视妻，促膝狭坐，交杯觞于咫尺。弦歌淫冶之音曲，以文君之动心，载号载呶，谑戏丑亵，穷鄙极黩。习俗行惯，皆曰此乃京城上国公子、王孙贵人所共为也。余每折之曰：夫中州礼之所自出也，礼岂然乎?盖衰乱之所兴，非治世之旧风也。
又《讥惑篇》：丧乱以来，事物屡变。冠履衣服，袖袂裁制，日月改易，无复一定。乍长乍短，一广一狭，忽高忽卑，或粗或细，所饬无常，以同为快。其好事者，朝夕仿效。上国众事，所以胜江表者多，然亦有可否者。君子行礼不求变俗，谓违本邦之他国，不改其桑梓之法也。况于在其父母之乡，亦何为当事弃旧而强更学乎?吴之善书，则有皇象、刘纂、岑伯然、朱季平，皆一代之绝手。如中州有钟元常、胡孔明、张芝、索靖，各一邦之妙，并用古体，俱足周事。余谓废己习之法，更勤苦以学中国之书，尚可不须也，况乎乃有转易其声音，以效北语?既不能便良，似可耻可笑。所谓不得邯郸之步而有匍匐之嗤者，此犹其小者耳。乃有遭丧者而学中国哭者，令忽然无复念之情。又闻贵人在大哀或有疾病，服石散以数食宣药势，以饮酒为性命。疾患危笃，不堪风冷，帷帐茵褥，任其所安。于是凡琐小人之有财力者，了不复居于丧位，常在别房，高床重褥，美食大饮。或与密客，引满投空，至于沈醉。 曰此京洛之法也，不亦惜哉?余之乡里先德君子，其居重难，或并在衰老，于礼维应缞麻在身，不成丧致毁者，皆过哀啜粥，口不经甘。时人虽不肖者，莫不企及自勉。而今人乃自取如此，何其相去之辽缅乎?又凡人不解，呼谓中国人之居丧者，多皆奢溢。殊不然也。吾闻晋之宣、景、文、武四帝，居亲丧皆毁瘠逾制，又不用王氏二十五月之礼，皆行七月服。于时天下之在重哀者，成以四帝为法。世人何独不闻此，而虚诬高人，不亦感乎?
又《刺骄篇》：世人闻戴叔鸾、阮嗣宗傲俗自放，见谓大度，而不量其才非傲生之匹，而慕学之。或乱项科头，或裸袒蹲夷，或濯脚于稠众，或溲便于人前，或停客而独食，或行酒而止所亲。此盖左衽之所为，非诸夏之快事也。昔年有见被发而祭者，知戎之将炽。余观怀、愍之世，俗尚骄亵，夷虏自遇。其后羌胡猾夏，侵掠上京，乃悟斯事乃先著之妖怪也。今天下向平，中兴有征，何可不共改既往之失，修济济之美乎?
刘宋之世，江东风俗峻刻。
《南史·谢方明传》：位侍中、丹阳尹，有能名，转会稽太守。江东人户殷盛，风俗峻刻，强弱相陵，奸吏蜂起，符书一下，文摄相属。
元嘉盛时，方内晏谧，歌谣舞蹈，触处成群。
《南史·循吏传》：文帝幼而宽仁，入纂大业，……方内晏安，甿庶蕃息，奉上供徭，止于岁赋，晨出暮归，自事而已。守宰之职以六期为断，虽没世不徙，未及曩时，而人有所系，吏无苟得，家给人足，即事虽难，转死沟壑，于时可免。凡百户之乡，有市之邑，歌谣舞蹈，触处成群，盖宋时之极盛也。
萧齐永明，亦与比隆。
《南史·循吏传》：永明继运，垂心政术，……十许年中，百姓无犬吠之惊，都邑之盛，士女昌逸，歌声舞节，袨服华妆。桃花渌水之间，秋月春风之下，无往非适。
梁武之世，朝野欢娱，五十年中，江表无事。
庾信《哀江南赋》：于时朝野欢娱，池台钟鼓，里为冠盖，门成邹、鲁。连茂苑于海陵，跨横塘于江浦。东门则鞭石成桥，南极则铸铜为柱。树则园植万株，竹则家封千户。西浮玉，南琛没羽。吴歈越吟，荆艳楚舞。草木之藉阳春，鱼龙之逢风雨。五十年中，江表无事。
风俗侈靡，遂有太清之祸。
《南史·顾琛传》：武帝年高，任职者缘饰奸谄，深害时政，琛启陈事条封奏。……其二事曰：今天下宰守，所以皆尚贪残，罕有廉洁者，良由风俗侈靡，使之然也。欲使人守廉隅，吏尚清白，安可得耶?今诚宜严为禁制，导之以节俭，贬黜雕饰，纠奏浮华，使众皆知变其耳目，改其好恶。
大抵东晋以降，北人虽多南徙，及久也，南士仍与北地殊风，学问思想、衣服饮食，靡不自为风气。
《世说》支道林曰：南人学问，如牖中窥日。
《隋书·儒林传》：南人约简，得其英华。
又《文苑传》：江左宫商发越贵于清绮，清绮则文过其意。
《洛阳伽蓝记》：魏杨元慎嘲梁使陈庆之曰：吴人之鬼，住居建康。小作冠帽，矮制衣裳。自呼阿侬，语则阿傍。菰稗为饭，茗饮作浆。呷啜鳟羹，唼嗍蟹黄。手把豆蔻，口嚼槟榔。乍至中土，思忆本乡。急急远去，还尔丹阳。
斥之者，则谓其偏尚淫丽之文，徒长浇伪之风。
《陈书·后主纪》魏徵论曰：古人有言，亡国之主，多有才艺。考之梁、陈，信非虚论。然则不崇教义之本，偏尚淫丽之文，徒长浇伪之风，无救乱亡之祸矣。
美之者，则曰道风常在，清邵中伦，盖亦仁智各缘所见矣。
《元经》薛氏传：君子谓江左固多高雅之士，虽世勤干戈，国步艰蹙，而道风常在。
章炳麟《五朝学》：济江而东，民有甘节，清邵中伦，无曩时中原偷薄之德，乃度越汉时也。粤晋之东，下讫陈尽，五朝三百年，往恶日湔，而纯美不忒。此为江左有愈于汉。徒以江左劣弱，言治者必暴摧折之，不得其征，即以清言为状，又往往訾以名士。江左之士，蠢迪检柙，丧纪祭礼婚姻之式，少有疑殆，虽文士沙门犹质之，载在通典，岂可诬哉?五朝士大夫孝友醇素，隐不以求公车征聘，仕不以名势相援为朋党，贤于季汉。过唐、宋、明益无訾。其矜流品，成于贵贱有等，乃其短也。
《晋书·地理志》不载各地风俗，《南齐书》略及形胜而不详名物。《隋书·地理志》条举徐、扬之俗，五代风气随地可征。
《隋书·地理志》：禹贡海岱及淮，惟徐州彭城、鲁郡琅邪、东海下邳得其地焉。考其旧俗，人颇劲悍轻剽。其士子则挟任节气，好尚宾游，此盖楚之风焉。
又：扬州于《禹贡》为淮海之地。江南之俗，火耕水耨，食鱼与稻，以渔猎为业，虽无蓄积之资，然而亦无饥馁。其俗信鬼神，好淫祀，父子或异居，此大抵然也。江都、弋阳、淮南、钟离、蕲春、同安、庐江、历阳，人性并躁劲，风气果决，包藏祸害，视死如归，战而贵诈，此则其旧风也。自平陈之后，其俗颇变，尚淳质，好俭约，丧纪婚姻，率渐于礼。其俗之敝者，犹愈于古焉。丹阳旧京所在，人物本盛，小人率多商贩，君子贵于宦禄，市廛列肆，埒于二京。人杂五方，故俗颇相类。京口东通吴会，南接江湖，西连都邑，亦一都会也。其人本习战，足为天下精兵。俗以五月五日为斗力之戏，各料强弱相敌，事类讲武。宣城、毗陵、吴郡、会稽、余杭、东阳，其俗亦同。然数郡川泽沃衍，有海陆之饶，珍异所聚，故商贾并辏。其人君子尚礼，庸庶敦庞，故风俗澄清。而道教隆洽，亦其风气所尚也。
杜佑《通典》亦沿其体。
《通典》：徐州风俗，彭城要害，藩捍南国，必争之地，常置重兵，数百年中，无复讲诵。扬州人性轻扬，而尚鬼好祀。每王纲解纽，宇内分崩，江淮滨海，地非形势，得之与失，未必轻重，故不暇先争。然长淮、大江，皆可拒守。永嘉之后，帝室东迁，衣冠避难，多所率止，艺文儒术，斯之为盛。今虽闾阎贱品，处力役之际，吟咏不辍，盖因颜、谢、徐、庾之风扇焉。
唐人赋咏，往往夸诩金陵及吴门之盛。
李白《留别金陵诸公》诗：海水昔飞动，三龙纷战争。钟山危波澜，倾侧骇奔鲸。黄旗一扫荡，割壤开吴京。六代更霸王，遗迹见都城。至今秦淮间，礼乐秀郡英。地扇邹、鲁学，诗腾颜、谢名。
白居易《九日宴集醉题郡楼》诗：江南九月未摇落，柳青蒲绿稻穗香。姑苏台榭倚苍霭，太湖山水含清光。可怜假日好天色，公门吏静风景凉。榜舟鞭马取宾客，扫楼拂席排壶觞。胡琴铮锹指拨刺，吴娃美丽眉眼长。笙歌一曲思凝绝，金钿再并光低昂。日脚欲落备灯烛，风头渐高加酒浆。觥盏滟飞菡萏叶，舞鬟摆落茱萸房。半酣凭槛起四顾，七堰八门十六坊。远近高低寺间出，东西南北桥相望。水道脉分棹鳞次，里闾棋布城册方。人烟树色无隙罅，十里一片青茫茫。
而扬州之繁盛尤甲天下，有扬一、益二之号。
《通鉴》：唐昭宗景福元年，先是扬州富庶甲天下，时人称扬一、益二。
扬州自汉以来，故极富庶，晋、宋渐衰。鲍照作《芜城赋》，抚时追往，备陈盛衰之状。
鲍照《芜城赋》：当昔全盛之时，  李善注：全盛谓汉时也。 车挂，人驾肩，廛闬扑地，歌吹沸天。孳货盐田，铲利铜山，才力雄富，士马精妍。出入三代五百余载，竟瓜剖而豆分。孤蓬自振，惊沙坐飞。灌莽杳而无际，丛薄纷其相依。通池既已夷，峻隅又已颓。直视千里外，惟见起黄埃。
至隋、唐，复极繁昌。
《隋书·食货志》：炀帝自板渚引河达于淮海，谓之御河。河畔筑御道，树以柳。……又造龙舟凤艒、黄龙赤舰、楼船篾舫。募诸水工，谓之殿脚，衣锦行幐，执青丝缆挽船，以幸江都。帝御龙舟，文武官五品已上给楼船，九品已上给黄篾舫，轴轳相接，二百余里。所经州县，并令供顿。……又盛修车舆、辇辂、旌旗、羽仪之饰，课天下州县，凡骨角齿牙、皮革毛羽可饰器用堪为氅毦者，皆责焉。
《 新唐书·李袭誉传》：扬州，江吴大都会，俗喜商贾不事农。袭誉为行雷陂水，筑句城塘，溉田八百顷，以尽地利，民多归本。
宋人以唐诗相较，谓扬州、通州相去霄壤。
《野客丛书》：唐时扬州为盛，通州为恶，当时有扬一、益二之语。十里珠帘，二十四桥风月，其气象可知。张祜诗曰：十里长街市接连，月明桥上有神仙；人生只合扬州死，禅智山光好墓田。王建诗曰：夜市千灯照碧云，高楼红袖客纷纷；如今不是承平日，犹自笙歌彻晓闻。徐凝诗曰：天下三分明月夜，二分明月在扬州。其盛如此。通州不然。白乐天诗曰：通州海内 恓惶地，司马人间冗长官。元微之诗曰：折君灾难是通州。又曰：黄泉便是通州郡。其不美如此。一谓神仙，一谓黄泉，相去霄壤。
赋扬州者，犹醉心于南肆歌楼之盛。
王观《扬州赋》：袍美香客，布出鲛人，半臂美锦，土谷花纹。五都十郡，千豪万商，趋床头之冗会，定万货之低昂。至于杂乐奇戏，歌僮舞倡。结豆蔻之春梢，舣珠帘之密航。九桥连居，善和名坊。杨柳发孙生之句，牡丹为李氏之光。姓系之出，其源章章；刘、马、郑、盛，韩、林、车、张，戴、高、槐、游，茅、冷、萧、王。
此风俗物产氏族之所出也，亦可见各地进步之迟速焉。
宋时，江苏全境分隶四路，史志亦分述其风俗。
《宋史·地理志》：京东路分东、西两路，西抵大梁，南极淮泗，东北至于海，有盐铁丝石之饶。其俗重礼义，勤耕纴。大率东人皆朴鲁纯直，甚者失之滞固，然专经之士为多。下邳俗尚，颇类淮楚焉。
又：两浙路盖《禹贡》扬州之域，东南际海，西控震泽，北又滨于海，有鱼盐布帛粳稻之产。人性柔慧，尚浮屠之教。俗奢靡而无积聚，厚于滋味。善进取急图利，而奇技之巧出焉。
又：淮南东、西路，本淮南路，盖《禹贡》荆、徐、扬、豫四州之域，东至于海，西抵濉涣，南滨大江，北界清淮。土壤膏沃，有茶盐丝帛之利。人性轻扬，善商贾，廛里饶富，多高赀之家。扬、寿皆为巨镇。
又：江南东、西路，盖《禹贡》扬州之域，西略下口，南抵大度，北际大江。川泽沃衍，有水物之饶。永嘉东迁，衣冠多所萃止。其后文物颇盛，而茗荈、冶铸、金帛、耘稻之利，岁给县官用度，盖半天下之入焉。其俗性悍而急，丧葬或不中礼，尤好争讼，其气尚使然也。
方志所述风土，较史志为详。今就其存者考之，如《景定建康志》兼及属县。
《景定建康志》：沈三《金陵记》云：其人士习王、谢之遗风，以文章取功名者甚众。《祥符图经》曰：君子勤礼而恭谨，小人尽力而耕殖，性好文学，音辞清举。杨万里曰：金陵，六朝之故国也。有孙仲谋、宋武之遗烈，故其俗毅且英；有王茂弘、谢安石之余风，故其士清以迈；有钟山、石城之形胜，长江、秦淮之天险，故地大而才杰。  时杨为江东转运副使。  游九言曰：每爱金陵士风，质厚尚气。前年摄行 倅事，日受诉牒，不过百余，较剧郡才十一尔。为吏为兵者，颇知自爱，少健佼之风。工商负贩，亦罕闻巧伪。 游为抚干。 句容县，在江南卑湿之地，火耕水耨，民食渔稻，以渔猎山伐为业。果蓏蠃蛤，食物常足，故赀窳偷生，亡千金之家。 县志。 溧水县，有山林川泽之饶，民勤稼穑，鱼稻果茹，随给粗足，虽无千金之家，亦罕冻馁之民。信巫鬼，重淫祀，畏法奉公，各守其分，安业重迁。尤好文学，承平时儒风蔼然，为五邑冠。 县志。 溧阳县，介江、浙之间。其君子笃厚恭谨，恬静自得，艺文儒术，蔼然相尚。其细民务本力农，淳朴质直，类知畏法。名儒胜士，多因避地，来寓溧上，往往乐其风土而定居焉。宗丞王端朝曰：是邑有李太白之英风，故其人多秀而文；有伍子胥之故迹，故其俗多义而勇。
《嘉定镇江志》上斥《隋志》。
《嘉定镇江志》：晋殷仲堪作《季子庙记》云：英风澡俗，令德在民。唐刘禹锡《和李卫公北固诗》云：风俗太伯余，衣冠永嘉后。李宗谔引《旧经》亦云：本太伯之化，有谦逊之风。至今士大夫崇靖退，贵风气，下逮庶民，亦循礼乐业而不好竞，封内如中古焉。世乃以京口为用武之国，而论风俗者，率援《隋志》斗力之戏为证。夫击楫椎锋，执戈卫社，固忠臣志士所期自奋者，而概指斗力之戏为风俗，若将陋之则不可。今师帅之居，曰静治，曰坐啸，曰道院，嘉与邦人，相安于简靖，而有能崇教化以护养之，顾不休哉!《寰宇记》于润州云：吴越之君皆好勇，故其人好用剑。自永嘉南迁，斯为帝乡，人性礼逊谦谨，婚嫁丧葬，杂用周、汉之礼。
《吴郡图经续记》推尚文好学之原，箴夸豪好侈之弊。
《吴郡图经续记》：太伯逊天下，季札辞一国，德之所化远矣。更历两汉，习俗清美。昔吴太守糜豹出行属城，问功曹唐景风俗所尚。景曰：处家无不孝之子，立朝无不忠之臣，文为儒宗，武为将帅。时人以之为善言。陆机诗云：山泽多藏育，土风清且嘉；泰伯导仁风，仲雍扬其波。岂不然哉!盖朱买臣、陆机、顾野王之徒，显名于历代，而人尚文；支遁、道生、慧响之俦，唱法于群山，而人尚佛。故吴人多儒学，喜信施，盖有所由来也。然夸豪好侈，自昔有之。《吴都赋》云：竞其区宇，则并疆兼卷；矜其宴居，则珠服玉馔。亦非虚语也。自本朝承平，民被德泽，垂髫之儿，皆知翰墨；戴白之老，不识戈矛。所利必兴，所害必去。原田腴沃，常获丰穰；泽地沮洳，寝以耕稼。境无剧盗，里无奸宄，可为天下之乐土也。顾其民崇栋宇，丰庖厨，嫁娶丧葬，奢厚逾度，损财无益之地，蹶产不急之务者为多。惟在位长民者，有以化之耳。
《吴郡志》载耒耜之经，述矢鱼之具，兼及尚礼淳庞多奢少俭之异。
《吴郡志》：吴之土风习俗，《隋志》详矣。  中引《隋志》见前。  华谊论云：吴有发剑之节，赵有挟色之客。《郡国志》云：吴俗好用剑轻死。又：六朝时多斗将战士。按诸说吴俗，盖古如此。本朝文教渐摩之久，如五月斗力之戏，亦不复有。惟所谓尚礼淳庞澄清隆洽之说则自若。岂《诗》所谓美教化、移风俗者欤。……吴农器甚备，以其地平夷，尽为田也。唐陆龟蒙有《耒耜经》，今具载之。……鱼具，吴中水国，矢鱼之具尤多。陆龟蒙、皮日休尝为鱼具诗序其事。……鱼斗者，吴俗以斗数鱼，今以二斤半为一斗。买卖者多论斗，自唐至今如此。
吴中自昔号繁盛，四郊无旷土，随高下悉为田，人无贵贱往往皆有常产。以故，俗多奢少俭，竞节物，好游遨。岁首即会于佛寺，谓岁忏。士女阗咽，殆无行路。亲友有岁不相面者，多于此时相见，或庆或吊纷然。议姻亲，觇婿妇，亦多决于此时。……春时用六柱船，红幕青盖，载箫鼓以游，虎丘、灵岩为最盛处。  余详时令。
《淳祐玉峰志》载其俗，大同于《吴郡续志》。慨其衰替，而亦扬其醇朴，皆可与史册相参证焉。
《淳祐玉峰志》：昆山自昔号壮盛，吴诸邑之最繁剧者。大抵其俗仍太伯、季札之风，崇尚礼逊，无复好剑喜斗之旧。其民务耕织，有常业。然多奢少俭，竞节物，信鬼神。  余详时令。
《玉峰续志》：风俗前志载之详矣，然皆全盛时气象，时异事殊。巨家上室，公私交困，率多替徙，市井萧索。如岁忏、迎神、双林、无碍会，皆仅存其名，而取灯于郡，与角觝、观潮等，不复见矣，然士风愈醇。民俗素朴，以到讼庭登酒垆为耻。民以务孝养、勤本业为事。心业有常，古今如一，则他邑所不如云。
元代地志多袭宋志旧文，间亦增益新说。
《至正金陵新志》：金陵之降，市不易肆，休养生息，几及百年。生齿日繁，而儒术骎骎进用，礼乐兴矣。金陵在江左，风气特为淳厚，士民交际，衣服饮食，多中原遗俗。引杨万里、游九言说，见前。戚氏 曰：金陵山川浑深，土壤平厚。在宋建炎中，绝城境为墟，来居者多汴洛力能远迁巨族仕家，视东晋至此，又为一变。岁时礼节，饮食市井，负衒讴歌，尚传京城故事。人物敦重质直，罕翾巧浮伪。庶民尚气能劳，力田远贾，旧称陪都大镇。今清要之官，内外通选，人品论鉴，居东南先。士重廉耻，不竞荣进，气习大率有近中原。地当淮、浙之冲，谈者谓有浙之华而不浇，淮之淳而雅，于斯得之矣。
《至顺镇江志》：乡党人士，平居习闻先生长者之言，崇道义，尚廉耻，故其立朝致匪躬之节，居间乐嘉遁之旨。闾阎下庸，亦能以孝行节概自见于传志，信难诬也。封内固无千金之家，然服勤务本，誾誾自足。在官者亦喜其庭讼简鲜，而无珥笔之讥。四方游宦，多寓于此。谓非风俗淳美，可乎?……润之土风质而厚，士风淳而直。近世有刘文清、王正肃二公，植立标准，其登门而游从，与不觌面而闻风者，凡所讲授，皆得以口诵心惟，知修身行己，知砥节砺行，而词华抑其余事也。 《咸淳志》。 崇坟籍， 宋高祖《与臧焘书》。禁屠牛， 宋郑作肃知镇江事。 敦教养，记范文正公事。 正士习， 载宋郡守秋秉谕学文。 杜祈祷， 士俗尚，病者多不服药，惟事巫祝，漫塘刘先生作《尊天敬神文》以劝。 劝亲睦。 漫塘先生又作《劝念祖睦亲文》。
原南渡及元之大变有二，一则汴京沦没巨族南来，一则蒙古驻防色目杂处，风俗好尚，自呈剧变。戚氏虽有巨族仕家力能远迁之文，而言之不详，非由宋、元诸志参互钩稽无以明。其视东晋之变为尤巨，东鳞西爪，在善读者得之矣。
《景定建康志·建炎以来年表》：绍兴四年，汪藻言：自东晋以来，累朝皆治金陵。当时中原为五胡所据，以江南北侨立州郡，纳其流亡之人。比金人入寇，多驱两河人民列之行阵，号为签军。彼以数百年祖宗涵养之恩，一旦与我为敌，岂其本心?特妻子父兄，为其以死胁之，出于不得已而然耳，未尝一日忘宋也。今年建康、镇江，为韩世忠、岳飞所招，遁归者无虑万人，其情可见。臣以为莫若因此时用六朝侨寓法，分浙西诸县，以两河州郡名之。如金坛权谓之南相州，许相州之人皆就居焉。其它类之。八年，叶梦得奏：措置存恤河南官吏军民脱身南来事件，应往来渡口，不得邀阻渡钱，应官屋、寺观、屋宇及赁户、客店，差官检踏分擘，遇官员军民到来，随人口多寡，拨给赁户，不许增添房钱，米斛、饮食之物，不得乘势高抬价例，城市米缺，粜常平米。应有疾病，差官买药，佥厅监修，遇人来请，即时给付，官员请医，即时轮差。道路死亡，贫乏无棺，官员量给官钱，并处置厝，军兵许于闲地埋葬，
《至正金陵新志》：至元二十七年，本路抄籍户口，有哈刺亦户、北人户、色目户、蒙古人户、畏吾儿户、回回人户、契丹户、各投下元拨户、秃秃哈户、平章养老户、元掳躯口户、河西人户、怯怜口户诸名。
明都南服，后称南直隶，荡胡元之腥俗，树畿辅之风声，贡谀者至谓天下一统，国无异政，家不殊风。
莫旦《大明一统赋》：国无异政，家不殊风，闺无废职，野无惰农，此天下一统之风俗也。
稽其实，则南都一城，浩穰庞杂，民生其间，风尚顿异。
顾起元《客座赘语》：南都一城之内，民生其间，风尚顿异。自大中桥而东历正阳、朝阳二门，迤北至太平门，复折而南至玄津、百川二桥，大内百司庶府所蟠互也。其人文客丰而主啬，达官健吏日夜驰骛其间，广奓其气，故其小人多尴尬而傲僻。自大中桥而西，繇淮清桥达于三山街、斗门桥以西至三山门，又北自仓巷至冶城，转而东至内桥、中正街而止，京兆赤县之所弹压也，百货聚焉。其物力客多而主少，市魁驵侩千百嘈其中，故其小人多攫攘而浮竞。自东水关西达武定桥，转南门而西至饮虹、上浮二桥，复东折而江宁县至三坊巷、贡院，世胄官族之所都居也。其人文之在主者多，其物力之在外者侈，游士豪客，竞千金裘马之风。而六院之油檀裙屐，浸淫染于闾阎，膏唇耀首，仿而效之。至武定桥之东西，嘻甚矣，故其小人多嬉靡而淫惰。由笪桥而北，自冶城转北门桥、鼓楼以东，包成贤街而南至西华门而止，是武弁、中涓之所群萃，太学生徒之所州处也。其人主客颇相埒，而物力啬，可以娱乐耳目膻慕之者，必从而图南，非是则株守其处。故其小人多拘狃而劬瘠。北出鼓楼，达三牌楼，络金川、仪凤、定淮三门而南至石城，其地多旷土，其人文主与客并少，物力之在外者啬，民什三而军什七，服食之供粝与蔬者，倍蓰于粱肉纨绮，言貌朴僿，城南人常举以相啁哳。故其小人多悴而蹇陋。上元在乡地，在城之北与东南，北滨江，东接句容、溧水，其田地多近江与山，瘠居其半，其民俗多苦瘁，健讼而负气。江宁在乡地，在城之南与西，南滨江，西南邻太平，田地多膏腴，近郊之民醇谨易使，其在山南、横山、铜井而外稍不如，而殷实者在在有之。
吴中风气，尤为侈靡。
莫旦《苏州赋》：若夫水村山郭，沃壤平原；洲渚相间，阡陌相连；柴门流水，茅店青帘；樵歌牧唱，农舍钓船；云帆浪楫，蟹簖鱼筌；鸟飞屏外，人行画边；渔郎声峭，莲女貌妍：所谓水云之乡，稼渔之区者欤。至于治雄三寝，城连万雉；列巷通衢， 巷凡一百四十九处。谚云，苏州街，雨过穿绣鞋，言洁净也。 华区锦肆；坊市棋列，桥梁栉比；梵宫莲宇，高门甲第；货财所居，珍异所聚；歌台舞榭，春船夜市；远土巨商，它方流妓，千金一笑，万钱一箸：所谓海内繁华，江南佳丽者欤。其俗则断发变而峨冠，文身化而长裾。男耕女织，山樵水渔，家家礼乐，人人诗书。舞兮白纻，歌兮吴趋。火盆爆竹兮残岁乐，楼船箫鼓兮暮春嬉。 俗好游敖，当春和景明莺花烂漫之际，用楼船载箫鼓，具酒肴，以游上方石湖诸处。惟上巳日最盛。绮川子弟倾城而出，茶赛博戏，无贫富毕集云。 冬舂米兮腊祀灶，照田蚕兮打灰堆。至于华栋宇，丰庖厨，侈婚丧，竞游娱，恃常产，奉淫祀，多奢少俭，习所然欤。
条其所自，悉有渊源。
黄省曾《吴风录》：自吴王阖闾造九曲路，以游姑胥之台，台上立春宵宫，为长夜之饮，作天池泛青龙舟，舟中盛致妓乐，日与西施为嬉。白乐天治吴，则与容、满、蝉、态等十妓，游宿湖岛。至今吴中士夫画船携妓登山。而虎丘则以太守胡缵宗创造，台阁数重，增益胜眺。自是四时游客，无寥落之日，寺如喧市，妓女如云。而他所则春初西山踏青，夏则泛舟荷荡，秋则桂岭九日登高，鼓吹沸川以往。自梁皇侃明《三礼》、《孝经》、《论语》，撰《礼记讲疏》五十卷、《论语义疏》十卷，陈张冲撰《春秋义丧服义》三卷、《孝经论语义》十卷，隋褚晖撰《礼疏》一百卷，而陆元朗论撰尤多。至今吴人善著书，然喜裒集文章杂事，无明莹笃实而通经者。自苏师旦以韩氏书史受诸将金，至今吴人好游托权要起家。永乐时，附于权臣纪纲者，有陈湖陆氏、张氏。正德间，附于奄人刘瑾者，有汤氏。家无儋石者，入仕二三年，即成巨富，由是莫不以仕为贾。求入学庠者，肯捐百金图之，以大利在后也。陆家冢宰黩货万计，以宸濠党羽谪戍。陆太守营新宅甲吴中，今归他人。天道虽不爽，而贪者尤甚。然持廉而不营产者，则目为痴。其廉行最著者，御史陈祚、副使陈琦、郎中张玮。自刘氏、毛氏创造利端，为鼓铸囤房王氏债典，而大村名镇，必开张百货之肆，以榷管其利，而村镇之负担者俱困，由是累金百万。至今吴中捂绅士夫，多以货殖为急。若京师官店，六郭开行债典，兴贩盐酤，其术倍刻于齐氏。自都守徐公亲信吏胥门隶，往往为富人，至今为吏胥门隶者，酷以剥克讼人为事。而隶人之害为尤甚，一人之正，十人之副，与吏胥因缘为奸，买票出行则横行，动辄索数十金。其富而讼者，粮长之欲脱稽其逋者，所赠尤多。
自张士诚走卒厮养，皆授以官爵，至今称呼椎油作面佣夫为博士，剃工为待诏，家人奴仆为郎中，吏人为相公。
奕世演进，其迹可睹也。
王锜《寓圃杂记》：吴中素号繁华。自张氏之据，天兵所临，虽不被屠戮，人民迁徙，实三都、戍远方者相继，至营籍亦隶教坊，道里萧然，生计鲜薄，过者增感。正统、天顺间，余尝入城，成谓稍复其旧，然犹未盛也。逮成化间，余凡三、四年一入，则见其迥若异境。以至于今，观美日增，闾阎辐辏，绰楔林丛，城隅濠股，亭馆布列，略无隙地。舆马从盖，壶觞樏盒，交驰于通衢永巷中，光彩耀目。游山之舫，载妓之舟，鱼贯于绿波朱阁之间，丝竹讴歌，与市声相杂。凡上供锦衣，文具花采，珍羞奇异之物，岁有所益。若刻丝累漆之属，自浙宋以来，其艺久废，今皆精妙。人性愈巧，而物产愈多。至于人才辈出，尤为冠绝。作者专尚古文，书必篆隶，骎骎两汉之域，下逮唐、宋，未必或先。此固气运使然，实由朝廷休养生息之恩也。人生见此，亦何幸哉!
太仓、常熟以通海商，亦富庶而豪侈。
《崇祯太仓州志》：自元氏海运以来，太仓最为富庶，税家漕户各以豪侈相高，习染成俗。朱长文所谓营栋宇，丰庖厨，嫁娶丧葬，奢厚逾度，捐财无益之地，蹶产不急之务者，是诚有之。国朝休养禁制，百有余年，前时奢僭之侈，渐以革矣。学校之教日兴，科目之才辈出，士大夫家冠婚丧祭，皆由于礼，风俗之美，犹有未艾。本土风俗，大率敦本畏刑，崇文重耻，遇暴慢多容隐弗校，习染颇尚奢泰，婚丧宴集务以华缛相高。士虽贫，不亲负荷，不登酒垆。有偶及讼庭者，则群嗤之。民服农贾，蔑游手游食之习。城中礼文，视他郡邑，独称严密。
陈祖范《风俗论》：元时习俗侈靡，邑中  即常熟。 高赀，如陆庄曹氏、城北徐氏最为雄长，园林服用，僭于列侯。顾雅好名士，金币延致，以夸诩于东南。明初，吴最后服，太祖奋其武怒，乂用刚克。民皆畏慎敛戢，归于淳朴。邑有吴文恪、张修撰、鱼开封诸人，以名德清节，主持风教。中叶以后，宦家多怙势，而编户为所压折，不得已多役属于宦家以自存。故其时荐绅之气盛，而平民或弗堪焉。其秀民之能为士者，万历后以声华气谊相高，寻盟结社，千里命驾，贫不负诺，富不易交。在闾里中，眼高于顶，负手逍遥，担夫走卒，望而却避。遇细事辄发愤，其杰然者，亦颇以名教是非为己任。
《虞阳说苑·汉儒疏稿》：一恶钱谦益纵令家人张素轩、邹志等，打造双桅大船百只，各挂礼部右堂钱府牌灯，招养盐徒千人，霸住海边徐六泾地方，扬帆入海，一半贩卖私盐，一半通番贸易，甚至回空船只，劫掠商贾。每年每船各输常例银三百两，交付总管家奴何思虞入簿，通县共知。  按：此虽有意诬谄，可以证常熟素有通海之事。
而《郡国利病书》引嘉定旧志，谓其淳朴，鲜见外事，亦不免于奢纵。
《天下郡国利病书》：《嘉定县志》：苏州当江淮岭海楚属之走集，其人浮游逐末，奇技淫巧之所出也。嘉定濒海而处，四方宾客商人之所不至，民生鲜见外事，犹有淳朴之风焉。其士以读书谈道通古今为贤，不独应世之文而已。播绅之徒，与布衣齿，大家婚嫁，耻于论财。朋友死而贫者，为之经纪其家，抚其孤遗。为农者，力于稼穑，不习商人之事，谓祖先人者为良民。子弟不修其业而博弈饮酒者，众皆贱之。妇女勤纺织，早作夜休，一月常得四十五日焉。名家大族女子，不宴会，不游行街巷。此皆流风善俗之可纪者也。
若夫富室召客，须以饮馔相高，陆水之珍，常至方丈。至于中人，亦多效之，一会之费，常耗数月之食。丧葬之家，置酒留客，若有嘉宾，丧车之前彩亭绣帐，炫耀道途，聊夸市童，不顾雅道。数十年前，后辈见前辈，必严重之，有行义者，奉以为楷模。迩者渐成侮老之习。即有不得貌敬者，皆复姗笑之。浮薄群处，议论风生，多不依于名教。而意未必然，或假非义之义，阳作标榜。大家童仆，多至万指，平居乘气，为横乡里。及主势衰落，则掉臂不顾。至于中人之家，抚养有恩，或至长子育孙，而一旦叛去，恣意殴詈，甚且操戈入室焉。又有倾险狡悍之甚者。上官欲察州里之豪，不能不假耳目。而奸人常为之穴，欲中害人者，阴行贿赂怨家其中，罗织罪状，暗投陷阱。及对簿上之，人虽心知其怨，终不得释。其人扬扬然，谓执一县生死之柄。上至长吏，犹或阴持短长，伺间肆螫，名曰访行。市井恶少，持勇加辩口，什伍为群。欲侵暴人者，辄阴赂之，令于怨家所在，阳相触忤，因群殴之。则又诬列不根之词，以其党为证佐，非出金帛谢之不得以解，名曰打行。告奸成风，一家有事，里中即蜂拥，连数十人为一党，连数十事为一词。非必真负冤抑，特欲鱼肉之以为利耳，名曰连名设呈。睚眦之憾，或先有借贷，邂逅一家之内有死者，辄以告官，禁人不服，则求检验，检验则无不破家矣。其言曰：人命无真假，只在原告不肯罢。江东之人，与灶户杂居，黠者欲凌愚弱，辄以灶籍讼之运司。运司远隔数百里外，一经拘摄，亲戚哭别，如赴市曹。既至，私幽之假处，进无对簿之期，退乏饔飧之资，动延岁月，多缧绁以死者。漕折以来，田价倍增，故民间讼事，多起于赎田。既经明禁，不得言田事，则扩为游词，无一语及田，而良民不习置对，不能与辩。或有妻子 抆泪而还契券者。若其人能自置于官，则诬告者往往抵罪，盖亦有两家俱破者。至于濒海强梁，去邑甚远，忿恚所积，很于戈矛，或昏夜纵火焚其庐舍，或俟花稻已成一夕芟夷之，名曰撒青。市口交易，未晓而集。每岁棉花入市，牙行多聚少年，以为羽翼。携灯拦接，乡人莫知所适。抢攘之间，甚至亡失货物。其狡者多用赝银，有撺铜吊铁灌铅淡低三倾炼熟诸色，溷杂贸易，欺侮愚讷。或空腹而往，恸哭而归，无所告诉。城市无赖，率专赌博，夜聚晓散，在在成伙，酿成奸盗。食肆之盛，珍错毕备，侑以歌舞。巨室僮仆，公门厮役，厌饫其中。一饱之余，捐金成笏，食者嬉笑，而言者痛心。皆比来恶习，犹幸严为之禁，庶屏息焉。
此外则靖江、通州、海州诸志，亦备载俗之微恶，可以稽其变迁、升降、隆污之由。
《崇祯靖江县志》：靖隶吴，礼节俗尚，与江南诸郡邑大略相似。然江南稍浮薄，而靖地下湿，厥土夷衍，生其间者，多驯扰柔顺，率易平坦。外不营耳目之观，内不矜机变之术，不能习技巧糊口四方，不能为商贾猎取三倍，越境百里，非裹三日粮，则废然返矣。大抵俗崇质愿，重廉耻，衣布衣，食麦饭，宁劳筋苦骨日食其力，毋低眉垂首视息于人。土著之民，有佣力无丐流，有钝汉无清客。即鄙细极贫之家，非生死万不得已，不轻以身为人奴也。郭中地亩四五百金，非世族巨室不得占。而居民多于四郊布散而处，列如棋置，环渠为卫，竹树绕之，前后畦亩，耕获以时，自春徂冬，从寅至戌，有勤动之劳无斯须之逸。就其中之负远志，挟异姿，缓其服而峨其冠，以修吚吾之业者，即谓之士。吴中士轻俊喜事，以凌厉高抗为豪举。靖士独恂恂循谨，三尺法不敢逾，一命吏不敢犯，盖其处卑而无与为徒，地僻而与为制，亦其积习然也。市肆列贾，半出他邦。公府吏胥，率多奸黠，每见市井无赖才挂隶籍知衙署方向，辄磨牙而思大嚼乡落细民；诡编团保，晓地方姓氏，即吹毫而恣贪求。近更有白衣豪民，交通衙从，谋充乡耆，公行武断者。邑民类攻苦力作，麦饭藿蔬，昼夜惕息，以保门户之不暇。而市肆则悉食精凿、被绮縠矣，衙署色目，则日矜肥润，夸醉饱矣。间有神奸巨猾，造访倾人，主人诞师，嚣讼挑衅，为害滋甚。惟夫饮博冥豫，恶少年所在有之。而佞佛成风，愚夫妇比屋而是。人情日趋华靡，物力日见凋敝也。靖俗喜纤啬，耐寒暑，服劳苦，无江左游闲之习。畎亩陂池，经纬错综，有古井田遗意。农家树篱插棘，沟池竹木，前后环匝。岁二、三月间，春江半绿，马首桃花与茅屋相映，村坞如红霞，游人往来，衣袂皆丹，宛然武陵图中也。最重姓名，高卑截然，奴仆世世为之厮养。沙土易耕，地无遗力，田塍亚水，有耨无耘，蓄泄江潮以供灌输可不忧旱，租庸赋调不足当江南十五，其地足当乐土矣。靖自成化初，民间不冠不履，小袖短衣，相遇或不能具一揖。今则衣冠日盛，高盖驺奴，以相驰逐。偃偻丈人，循于乡里，加以岁祲民贫，素封之家，不能什一存。而男女仍务修饰，亟聚会，娶嫁衣服，饮馔过度，至破产不惜。农人贱而商贾贵。士发愤治诗书，或困窭，贷一钱不肯与。而豪富吏民蓄积累巨万，意色扬扬，鲜裘怒马，出入都市，骀藉士大夫莫敢谁何。中馈井臼之教微，而羽葆群游，女僧盛行，倾动中篝。岁时伏腊，苹蘩之羞缺，然而炫服供佛，肩舆错于道。又好生分用妇言，父子兄弟别异而居，或终岁始一见。群居儇巧相 勗，言及忠厚，则色赧然不欲为。此皆风流薄恶，贤人君子所闻风太息而不能自已也。若乃精庐竞建，教学相长，通经怀古，斌斌多好学之士，则今或有逾于昔。
《嘉靖庚寅通州志》：通之人士互重名节，不营殖以为孙谋。割产之什一为宅，务坚朴而不淫。嫁娶重约信，殡葬称家，祭用古礼不用僧道。赋税差徭，多不后期。市鲜游民，地无娼馆，不事赌博。闺阁之别颇严，女妇无宴会者。
《嘉靖甲寅通州志》：山川毓秀，风气日上，文章之余发为艺术者，间有之。农喜积谷，计口储蓄，以备荒歉。商不赶集，不以妇女主店，不久客在外，仅仅于本土贸易有无。市罕游民。
《万历丁丑通州志》：阻江濒海，宦迹罕至，民利鱼盐，盗希讼简，士大夫称为淮南道院。
邵潜《州乘资》：通俗笃于华靡，率多贫作富态。其服饰巾履，上拟王侯，岂惟衿佩纨祷为然?即贾人俗子、僮夫竖隶，而奢僭者比比，至于妇女尤甚。通之奴仆，悍而无礼，虽主家结之以恩义，势在则藉以噬人，窥其落则哗而走，稍以家法绳之，辄操戈而反噬焉。通民之杰黠者，方以类聚，结为死党，绰号天罡，横行乡曲，狎视官司。遇人稍有事故，辄群起而蚕食之，酿祸毒民，莫有纪极。通之皂隶，势猛于官。一受牒摄人，辄与副役四五人俱恐喝人，巨者百金，细者亦数十金。嗣后利孔渐开，且出钱先买摄牒，有一牒买至四十金者。其恐喝人金钱，又不啻倍蓰。小不慊，即自毁摄牒衣帻，为肤受以贾官怒而鱼肉之。吾通凡御史行部，一有癉恶之举，则豪吏黠胥大猾，或窝匿逻者，或窃有司之权，乘是以修其隙，造作蜚语，隐射暗陷，兔爰爰而雉罹罗，自嘉、隆时已然。通薮蠹无如胥吏，而帑吏为最。盖黄白充牣，圭币错陈，筅钥人手，任其启闭，有不窃之以供佚乐者无之矣。其积胥朋比为奸，借丛炀灶，一吏考满之后，仍谋代办，至数十年，其侵渔民间金钱固不胜数也。而官竟茫然，莫究其勒胁诛求之情实。蚩蚩之民，能堪此无已之朘削哉!通故嚣讼，喜越诉，无情者盖十之九焉。或近事而牵连久远；或一事而假捏多端；或借官所深恶之人，诬其仇为同党；或引官所痛革之事，衅其仇为故逋；坚于守胜，不吝请托，要必遂其欺诈之心而后已。通俗佞佛，淫祠繁兴，大小私创者凡八百余所，僧徒之众不下数万人。诚与洪武六年令，各府州县止存一大寺，并处其徒者戾矣。奸人避罪，多削发为僧；懒民不力田，亦削发为僧。一为僧后，遂能设为积福之说，惑动群黎，争施金粟供养之，极人生居处衣食之美。童竖饮博之乐，甚至薮奸府盗，恒操戈而行劫焉。至于尼、僧出入闺壶，煽惑女流，尤有不可言者。通俗尚鬼，喜淫祀，每遇神诞，则有市猾起而敛人金钱以迎神赛会。极其靡丽，珍宝并陈，方物毕具。又装饰诸魑魅魍魉之状游行衢市，易人世于幽冥。通俗燕食之盛，自豪宗以至贱隶，靡不日游于茶坊、酒舫间，挟娼优，纵博弈，罗山列海，醉月歌花，荡世业先畴于欢场而弗恤，曾无《唐风》蟋蟀之思。
《海州志》：士朴而不文，实而不诈，安分而不奔竞，颇有古风。民俗勇悍，不畏强御。俭朴不事奢华，惜名节，保身家。土虽广远而瘠薄，海产鱼盐，民多逐末，故田野不辟。小民不出境事商贾，不习工艺，虽本土贸易之事，亦皆外来人为之，故民多贫。婚姻论财，乡野有一二为之者。士夫则彼此简朴，全不责财。病不医药，多事祷禳。营葬以时，无停柩十数年者。然居丧不按《家礼》，丰酒食，具鼓吹，以待吊客，多装绢亭，广搬彩戏以相夸诩。今亦渐变而从礼矣。  《海州志》引明张峰《海州志》。
《山阳县志》：淮之细民，惟市井是食。语及田夫，则退让不屑。万一南北断绝，仓廪空虚，民何以为食?官何以为安耶?塘堰、水利、屯法，士君子幸留意焉。晋之末年，人衣珠玉纨绣以死，求一饱而不得，此江淮之共苦也。元之末年，求蚌赢蛤以充饥而亦绝，此淮民之独苦也。今淮人趋市习锥刀以为上策，而不为农业，岂知晋、元人之至苦哉?  《光绪山阳志》引。
《嘉靖泰兴县志》：泰兴僻在淮堧，民多朴质，俗俭啬，以耕桑为业，渔稻为利。然水土异齐，东北多鄙野，西南喜讼讦。 《光绪泰兴县志》引。
《图书集成·职方典·扬州府风俗考》：泰兴县：泰虽广陵属，僻在堧埂郊垌之墟，民多朴啬，食力重农，无啙窳偷惰之习，耕桑以为业，渔稻以为利，不喜牵车服贾，游于四方。其君子秉礼读书笃闱业者尤多，以文艺有声。迩来蜚鸣日盛，斯今日右文之化也。日中喧骈，肆坊错列，今之视昔较甚。岂生齿繁多，抑风尚淳熙之不同欤?吉凶燕会，好事家多尚浮夸，有意者方志在从古。国俭示礼，国奢示俭，亦岂有积重难返之势乎?若夫剽掠嚣讼，兹辈有之，罔上终凶，尤可痛惩。丧祭多从考亭《家礼》，俗无水火葬，贫俭之子务觅一杯土，甚可嘉也。 按此疑即《嘉靖泰兴志》，视《光绪泰兴志》所引为详。
《万历泰兴志》：士敦让，民服田畴，最为近古。论者仅以轻薄奢淫、好行小慧砭江南，未尽允也。
《日知录》：江南之士，轻薄奢淫，梁、陈诸帝之遗风也。又群居终日，言不及义，好行小慧，难矣哉!今日南方之学者是也。
明、清之交，江南事变多矣。冠服辫发之异，固举国所同。驻防、圈地、科场、奏销之案，民气消沈，亦有苏省所独受者。南巡之供亿，文网之株连，必于风俗有所影响，而志乘曾不之及。观于康熙、乾隆《江南通志》所列各府风俗，杂刺旧籍，陈陈相因，转不如《图书集成·风俗考》汇录旧志，犹可见各地洪纤之俗尚。
《康熙江南通志·风俗》：江宁府：君子勤礼恭谨，小人尽力耕殖。 《祥符图经》。 南方水土柔和，其音清举。 颜介之论。 永嘉之后，衣冠萃止，文艺儒术，于斯为盛。 杜氏《通典》。 俗英且毅，士清以迈，地大而才杰。 宋杨万里言。 风俗文物，冠映古今。 宋汪藻言。 建业自六代为都邑，民物浩繁，人才辈出，实士林之渊薮。 宋杨演言。 山川浑深，土壤平厚，华而不佻，淳而不俚。 戚氏志。 生人之性，元朗冲融，重义而薄利，风俗之美，喜艺文而厌凡鄙。 旧志。 金陵文献之邦，以故寰宇推为奥区。士林重其清议，弹射臧否，剖析毫厘，擘肌分理者，至今犹然。 旧志。
苏州府：因士类显名于历代而人尚文，因僧徒唱法于群山而人尚佛。 汉《第五伦传》。按：《后汉书·第五伦传》无此语。 泰伯逊天下，季札辞通国，德之所化者远矣。更历晋、汉以来，风俗清美，俗多淫祀。 旧《图经志》。 山泽多藏育，风土清且嘉。泰伯导仁风，仲雍扬其波。 晋陆机诗。 郊无旷土，多勤少俭。 《郡志》。 君子尚礼，庸庶淳庞。 《隋志》。 当赵宋时，俗益丕变，有胡安定、范文正之遗风焉。及后礼义渐摩，而前辈名德以身率先，又皆以文章振动。今后生文词动师古昔，而梏于专经之陋。务名节，重清议，下至布衣韦带之士，皆能 摛章染墨，其俗甚美。惟夫奢侈之习，未能尽革。 本志。
松江府：文物衣冠，蔚为东南之望。经学词章，以至书翰，同有师法。 本志。 其中族姓之盛，自东汉以来，有闻于世。逮魏、晋而后，彬彬辈出。左太冲所谓高门鼎贵，魁岸豪杰，虞、魏之昆，顾、陆之裔，居于华亭者为最著。故士奢于学，民兴于仁。 宋魏了翁记。 负海枕江，水环山拱，自成一都会。民生其间，多秀而敏。其习尚各有所宗，以至田野小民，皆知以教子读书为事。 旧志。 儒官翼翼，不异邹、鲁。 元赵孟言。 四方名流，汇萃于此，熏陶渐染之功为多。 何良俊言。 土膏沃饶，风俗淳秀。 旧志。
常州府：人性佶直，黎庶淳逊，敏于习文，疏于用武。 《寰宇记》。 造自泰伯，宣于延陵，高节之所兴，由克让以立风俗。 左思赋。 颖异之材，挺生此邦。 《风俗记》。 地偏俗俭。 旧志。 县人学子，知所尚慕。 朱熹《学记》。 能振颓风，以激衰俗，非好贤乐善未易能尔。 本志。 人秀而文， 宋葛邲《贡院记》。 不事浮华，少为商贾，耕稼自给，士尚儒术，缙绅代不乏人。男子不远游，女不交易，士夫不衣文绣，不乘舆马，俗多尚吟咏。 旧志。
镇江府：本泰伯之化，有谦让之风。 旧《图经》。 其礼逊谦谨，婚嫁丧葬，杂用周、汉之礼。《寰宇记》。 士大夫崇进退，贵气节。民庶循礼乐业而不好竞。 《嘉定志》。 人性柔慧，尚浮屠而少积聚。 《宋志》。 土风质而厚，士风淳而直。 《咸淳志》。 士习诗书敦简素，民闲故土力耕稼，而不急工商之利，啬于自奉。妇人耻出门户。 《金坛志》。 京口为舟车络绎之衢，四方商贾，群萃而错处，转移百物，以通有无。 旧志。
淮安府：淮安之俗，淳实尚义，勇悍习战。 《一统志》。 人多轻剽，士任气节。 《隋志》。 重礼教，崇信义，阛市或杂浇伪。至于农田 甿，颛固极矣。 《地理志》。 士勤学问，民务农商，有淳厚之风，礼让之俗。 《中都志》。 书轨新邦，英雄旧里。 苏轼《淮阴庙碑》。 渐渍圣化，绰有余风。 《图册》。 喜学问，从教化，虽兵革之余，犹有是心。 《元志》。 地大物众，细民弃本务末，豪右亦颇崇华黜素。 《南畿志》。 土沃生蕃，河患丰歉不常。 《郡志·安东》。
扬州府：土俗轻扬。 《孔氏六帖》。 俗喜商贾。《唐书·李袭誉传》。 劳扰为烦。 《南齐·海陵王本纪》。 广陵流民，多庇大姓。 萧子显《齐书》。 文采风流，衣被到今，称为淮南书院。 《通州志》。 厥壤惟鱼盐。 宋《蒋延寿铭》。 民煮海为利。 《扬州风俗志》。 俗务儒雅。 《吴陵志》。 号为繁侈。 唐《元和志》。 海陵之民惟事耕渔，性多朴野。 郡志。 土高而广于水，俗廓而勤于稼。 《高邮题名记》。 民以渔盐为业， 宋俞授能奏。 流寓无定憩。 柳世隆奏。
徐州：徐方邹鲁旧国，汉兴犹有余风。 杜氏《通典》。 人颇鸷悍轻剽，其士子挟任节气，好尚宾游，盖楚风焉。 《隋书》。 霸者之余，以武为俗。 宋陈师道《学记》。 萧风俗浑厚，多智虑，务农生财。 宋晁端中言。 沛地邻邹，务稼穑，尚礼义。 旧志。 沛以勇宕为俗。 李蔚《美政记》。 砀邑之学，弦歌方盛。 元《大成殿记》。 丰熟可抵三州，民事农桑，乐输赋役，而其俗亦淳。 旧志。 俗多楚音，朴直舒徐。 《地理志》。 风俗高迈，迥出等伦。 旧《图经》。
《乾隆江南通志》：江南本句吴旧俗，左思所谓率士论都，独端委所矜，高节所兴者也。《汉书·地理志》以为东海、淮泗之间属鲁，沛楚、山阳属宋。其民有圣人之教化，近先王之遗风。又以为吴、粤与楚接比，数相并兼，其俗略同。盖其文辞之失巧，与些窳不求积聚者，自古已然。然风俗者，教化之所移易，非独其水土之性殊，气习之所尚不同也。我朝覃敷文教，久道化成，渐摩以仁义，节和以礼乐，则吴中君子尚礼，庸庶敦庞，风俗澄清，而道教隆洽。史册所传闻者，庶几征信于今兹矣。 以下载各府风俗，全与《康熙通志》同。 惟江宁府增乡邻婚丧贫乏者，互相资助成之。 旧志。 常州府增士大夫皆知绳趋尺步，纳身轨物，以为士民标准。 宜兴。 徐州府增士愿民朴、重耻、崇信义。 《邳州志》三则。
《图书集成·职方典》，江宁府风俗不详。
《镇江府风俗考》：丹阳县：俗尚和，为三吴上游，习诗书而尚礼节，务农桑以崇俭约。金坛县：尚掊克，好讼讦，强凌弱，富吞贫，子壮出分，婚嫁论财，丧用浮屠，惑风水，好淫祀，鲜行古礼。
又《苏州府风俗考》：本府： 吴县、长洲县附郭。 吴县人文，自有制科以来，名公巨儒先后飙起，皆崇尚正学，言坊行表，为后进倡率。士子读书谈道，喜为标榜，重誉而矜节，时禀先正之遗规焉。贤者恒乐为盛德之事，如朋友死而不能丧葬，经纪其后，抚其遗孤。细民有节孝之行，下里无闻者，表彰不使湮没，寒饿则施絮施粥以拯。若崇奉佛老，营斋放生，方外之教，亦多附和。吴农治田力穑，夫耕妇饁犹不暇给，雇倩单丁以襄其事，以岁计 曰长工，以月计曰忙工，《诗》所谓侯疆侯以也。农器纤悉，皆有名号。濒湖而居者，捕鱼为业，矢鱼之具甚多。自太湖中来者，击鼓侵晨卖之，其余贩鬻于市，载筐及筥而已。范《志》云：以斗数鱼，二斤半为一斗，今不复用斗矣。吴地厥土涂泥，非天时不为功，老农望岁之情，实闵闵焉。量晴较雨，探节数时， 咸有口诀，谓之《田家五行》。每岁元旦，占候风云，风自东南来大稔，东风次之，东北风又次之，西则歉；西北有红云起则稔，白、黑则歉。吴邑饶地产，山有松薪，圃有果实，条桑育蚕四五月间，乡村成市，故赋税易完。长邑田多额重，农作外无他业，必待秋成可完官课。兼之污莱水区，无麦无禾，敢受敲朴，逋欠日积，非民有淳、顽，地势异也。属邑逐末者少，皆务农力穑。惟太仓嘉定东偏，谓之东乡，土高不宜水稻，农家卜岁而后下种，潦则种禾，旱则种棉花黄豆。比闾以纺织为业，机声轧轧，子夜不休，贸易惟棉花布，颇称勤俭。郡城之东，皆习机业，织文曰缎，方空曰纱。工匠各有专能，匠有常主，计日受值。有他故，则唤无主之匠代之，曰唤代。无主者，黎明立桥以待：缀工立花桥；纱工立广化寺桥；以车纺丝者曰车匠，立濂溪坊。什百为群，延颈而望，如流民相聚，粥后俱各散归。若机房工作减，此辈衣食无所矣。市井多机巧，能为伪物，始与交易，则出以尝试。外若可观，非信货也。能辨识之，然后出其佳者。价亦相去什百。其行卖于市者，或扣金，或击竹，各有标识，以知其所鬻之货。时新物品，按节而出。有夜市，食物恒便。货物、店肆充溢，金阊贸易，镪至辐辏。然倚市门者，称贷鬻财，多负子母钱。远方贾人，挟资以谋厚利，若枫桥之米豆、南濠之鱼盐药材，东西汇之木筏，云委山积，而奸牙市侩巧为乾没，亦时有之。
吴人滑稽，谈言微中，善谐谑。又多闲情韵事，如饮酒则严觞政，试茶则斗茶具，手谈则讲奕谱，炉必求宣款，砚必贵端溪，图章必求冻石，装璜卷轴必仿宣和遗式，旁及艺兰种菊能谙物性燥湿寒暖之宜。吴人好游，以有游地，有游具，有游友也。游地则山水园亭，多于他郡。游具则名酒嘉肴，画船箫鼓，咄嗟而办。所谓清客也，工为声伎，富室朱门，相引而入，花晨月夕，竞为胜会，听者为之移情。
城中与长洲东西分治，西较东为喧闹，居民大半工技。金阊一带，比户贸易，负郭则牙侩辏集。胥、盘之内，密迩府县治，多衙役厕养。诗书之族，聚庐错处，近阊尤多。城中妇女习刺绣，滨河近山小民最力穑。耕渔之外，男妇并工捆履、编麻、织布、采石、造器，梓人甓工、垩石工终年佣外境。震泽遍湖中诸山，大概以橘等果品为生，多至千树，贫家亦无不种。以蚕桑为务，地多植桑，生女未及笄教以育蚕。三四月谓之蚕月，家家闭户，不相往来。以商贾为生，土狭民稠，人生十七八，即挟资出商，楚、卫、齐、鲁，靡远不到，有数年不归者。以舟楫为艺，出入江湖，动必以舟，故老稚皆善操舟，又能泅水。其土贵，凡栽橘可一树者值千钱，或二三千，甚者至万钱。其民勤，虽蓄千金而樵、汲、树艺，未之或废。其俗厚，民间无淫冶赌博之肆。兄弟析烟，亦不远徙，祖宗庐墓，永以相依。一村之中，同姓者至数十家，或数百家，往往以姓名其巷村。其屋宇固，虑湖中风雨迅疾，垣以甃砖，覆必累瓦。惟窘于力者，或以石垒墙，绝无茅茨之室。凡婚丧务实而有体。新郭、横塘、李墅诸村，比户造酿烧糟发客，横金下堡水东人并为酿工，远近皆用之。又习屠贩，每晨刳豕入市。两洞庭嫁娶，多近村比巷。吊祭犹存古礼，不事虚文，必有赙赠。
昆山县：士耽文学，民勤稼穑，礼节之行，俱从简易。比年以来，习尚稍异，黜素崇华，好讼佞佛。
常熟县：春和秋爽，虞山之岭，尚湖之涯，游乐者常满。二、三月间，迭为义社，箫鼓喧阗，声闻村落。邑多淫祠，疾病必祷。每年春暮乡邑赛会，靡费日伙，有司屡禁约之。邑多水泽，民以网罟为业。
吴江县：邑田洼下者十之七，每春夏水潦，则中下田皆淹。农家集桔槔以救之，号大棚车。击锣鸣柝，以限作息。邑滨太湖，其最近处仅二、三里，为入郡必经路。此外湖荡，或广十余里，或广三、四、五里者，以数百计。小民生长波涛，其行舟便利巧捷，他处不能，古称习流，又云使船如使马也。
嘉定县：昔时缙绅之徒，尊德尚行，与布衣齿。仕族至今尚守其旧，安于俭啬，不事奢泰。或新登科目，不似他邑遽收臧获田产，稍不简即诽笑随之，以故重廉耻畏名义者甚多。亦有名列缙绅其家等于编户之氓者，舍舆从而徒行比比也。韩《志》谓嘉缙绅之产，多不逾中人，由今视昔，殆有甚焉。嘉土沙瘠，宜木棉不宜禾，而禾与棉必相间种植，一年种稻，三年种棉。若专种棉，则花为草窃，久雨又淹腐矣。故嘉邑之农，视他处为瘠。闺阃风范，最为严肃，不游寺观，不联宴会，不事鲜妆盛服，自名门望族及中产之家皆然。土风相沿，至今未改。嘉民十室九空，然刁而健讼，其风大半起于田土。
太仓州：太仓土习尚志节，好清议，少不简即私相非笑，一有败德，虽市井知诋诃。且安土不好远游，无故未尝过百里。纵商游不至经岁，有过期不归者，则人以为异。真胜郡城，厚胜昆山，和胜嘉定，谨胜常熟。城郭贵贵而尚智，乡村贵富而尚力。宫室多而仓廪寡，游观多而桑柘寡，木棉多而五谷寡，士大夫政声多而乡修寡，卫家操缦多而武技寡。轻冠礼，祭亦脱略，惟婚多鄙文，丧沿滥习。州割自三邑，土风亦因而分。自城而北距于海，其田亩钟，其种宜木棉、麻、薯，其民微重而矜节。自南乡而东距于海，其田上中错，其种宜木棉，其畜鸡鱼，其树宜竹，其民慓悍而懁急。自北乡而东距于海，其田中下错，其种宜木棉，洼者宜稻，其畜鱼与羊，其树宜木，其民阔达而足智。地自昆山、嘉定来者，士多治易；自常熟来者，士多治诗。中城具五民，前时招致天下名流，多长子孙；明则聚行伍万人于四垂，仰食官廪，故凿窳无积聚。相游逐戏，南偏则吹弹歌讴，西偏好气任侠，故里谚：南门莫开口，西门莫动手。盖娄江注张泾，入刘河，绕西南郭，舢舻辐集，民因玩巧事末，亦地势使然也。
崇明县：士子多闭户揣摩，不喜驰骛声气，小民皆经营自立，不屑投靠势家。婚姻论良贱，不论贫富，嫁娶称家有无。丧礼竞作佛事，不能者，乡党以为耻；有力者，生时延释道，作预修受箓诸功课：为来世计，所费不赀。妇人勤于纺绩，足不履户外，在城者兼工针指，在乡者兼事耘锄。里人多负气，不肯下人。若献身投势，鬻女作妾，即贫贱少知廉耻者必不屑。崇土瘠民贫，自本分农业外，惟赖渔樵。向为泽国，非舟不行。海禁以来，舟不足用，陆地车声粼粼，风沙惊起，颇似北路。薄俗可数者，一健讼，以告讦官长乡绅为能事；一抗租，奸顽强占，差役不敢至其门；一窝赌，假冒营兵，引诱良家子弟倾家；一打降，结党成群，凌弱暴寡，势莫可当。其最无良者，偶有小嫌，即谋于火。村落中每遇风起，有终夜防守不眠者。
《松江府风俗考》：本府：士乐名教，平居多守儒素，肆志古学。其缙绅或以名德重，或以勋绩著，或以恬退称，或以忠节显。有皦皦绝伦，冠冕史册者，又不特文藻是尚也。阀阅子弟以孝谨相尚，名家品范，望而可知，故门第为重。里人子骤富，有求姻旧族而不可得者。农家胼胝稼穑，出自天性。居廛市则服勤工贾，故游民鲜少。凡事必务舒整，都无陋塞。惟饮食多过腆者，是以积聚衰焉。女子庄洁自好，知守内则，绝无登山入庙等事。井臼之余，刺绣旨蓄，靡不精好。至于乡村纺织，尤尚精敏。农暇之时，所出布匹日以万计，以织助耕，女红有工焉。府城之俗，谨绳墨，畏清议，而其流也失之隘。上海之俗，喜事功，尚意气，而其流也失之夸。尚清雅，饰玩好，境内皆然，而西南为盛。畏首事，喜随众，则府城以之，谚所谓松江齐者以此。士人帖括外，兼娴风雅，凡词赋之业童而攻之，多有文集表现于世，即六书八法莫不家习而究其奥，有以布衣得知遇擢卿贰者。海内谈诗家率推云间派；而论书画者，亦以云间为宗云。农家最勤，习以为常，至有终岁之劳，无一朝之余。苟免公私之扰，自以为幸，无怨尤者。前辈士大夫起自田里者，亦身亲为之。妇女饁饷外，耘获车灌，率与男子共事，故视他郡虽劳苦倍之，而男女皆能自立。
上海县：市井轻佻，十五为群，家无担石，华衣鲜履。其桀黠者，舞智告讦。间有公牒既构，始掩取遗骼，以人命相倾陷者，听者少不加察，即素封立破。右族以侈靡争雄长，燕穷水陆，宇尽雕镂，臧获多至几百指，甚者厮养舆服，或至凌轹士类。
青浦县：民风愿悫颇有古意，地局水乡，自耕织外生计鲜少，俗尚俭啬，差胜他邑。荒乱之后，闾里萧条，民始健讼矣。
《常州府风俗考》：本府：官民之家，凡于岁时伏腊，或疾病医祷之际，必于更深之时，用酒果素蔬悬空设座，焚香祭天，名曰办素。巫人喃喃，率多悖谬不经之语。十三坊厢者，不过里总耳。每邑有公事，辄呼集多人，连名具呈，把持官府，蔑视绅衿。
无锡县：士习桀黠，相与舞刀笔，破律令，表里胥役，共为构煽，衣食官之庭，有事持其短长，蜂齐隼击，上下侧目。其次好谈新闻，造作谣诼，指斥幽隐，一唱百和。或腾匿名书，夜揭坊市，互相传述，四境嚣然，莫可禁止。至于衣冠之族，袒跣呼卢，濡首决防，虽优倡舆台不择。民仰鱼米茭蒲之利，所谓衣食旋给，亦无百金之家。农安于耕，士习于读。至乃市井之豪，群萃州处，以饮博相征逐。遇事则逞其拳勇，呼 噏聚散，所在有之。顽童狎客，侪类相引，或便其亲己而假之礼貌，遂乃高谈上座，所至风生。盖自明万历中，邑大姓以黎园之技，擅称于时，其人散之四方，各为教师，孳乳既多，流风弥盛。于是少年游冶，亲傅粉墨，结束登场，摇头而歌，众共称叹。名教凌替，孰甚于兹?四乡风气，天授兴事，勤于稼穑，薄于饮食。妇人执女红，啬而近陋，故凶岁寡流亡之患。胶山、上福、万安类之。招义尤朴，青城类之。兴道、布政、神护、富安西鄙之民，颇鸷悍而好讼，讼不胜，则跳之四方。而佃田者不输租，寄籍者不输粮，积以成习。开原、扬名水国习鱼，有鱼虾之利，富者兼事商贩，故衣食差足。新安俗轻佻，农隙织席鬻于市，亦不废业。开化则杂禀冈峦之气，好勇斗狠，其所谓巨室者，辄自尊以凌贫弱。泰伯、垂庆、延祥、梅里向称醇谨，衣服窄小，宴集不逾五豆，有先民之遗。延祥继置役田，尤推乐土。宅仁、怀仁去邑也远，故其豪多役属居人，而武断其乡，甚则藏匿逋逃，以抗其长吏。怀仁北境与江阴接，好操刃仇杀而不可卒止。景云杂数处以成俗，为农，为圃，为陶，以至歌舞博簺笼袖而嬉，各附所近。此大略也。若乃左道惑众，如无为长生诸教，其来始于扬名、开原，而滋蔓于通邑。归之者守其条诫，过于奉朝廷之法，至适数千里不自赍粮，皆其徒所至共给之。
江阴县：通籍者，严怙势作威之戒。乡书中，仍咿唔占毕之常。子衿统文武计之，不盈三百人，皆雍容退逊。遇事若呐，即闾阎后生小子业儒者，皆恂恂奉一先生，离经而考业焉。金、木、土、陶各工，守故艺，近渐巧于雕镂。土人重农，逐末者少。富商大贾，皆行于近地。质库拥赀孳息，大半徽商为计然。又有聚水陆之货，主于其家，评市价为之贸易，是为居货之贾。
宜兴县：宜民从事田间，终岁胼胝，非不竭力以谋干止，而丰衣足食之家甚鲜。盖以狡致贫者四，以愚致贫者二，而日趋汩没，弊极不返，良可叹也。一在讦讼。两造争衡，贿多者直，贿少者曲。且胥吏证佐，非财不联，舟车食用，非财不给。前讼未已，后讼复兴，而中人之产，已费十之七矣。一在呼卢。业已失足，竟甘濡首，胜则复希幸获，败则孤注图翻。一在演戏。时值春和，乡里豪猾，纠敛钱货，以快耳目。虽极贫之家，烹藜藿炊扊扅者，奕恤其困而逼勒其资。及红牙檀板纷奏于场，则士废读，农废耕，女废织，奸盗窃发，弊难殚述。一在扮会。偏僻乡隅皆设神庙，每岁托言神欲出游，罗列祭仪，妆饰故事，合计其费，多至数千金，少亦百金、数十金。虽黠者借以肥己，因而耗财废业者，不啻千万户矣。此其致贫者也。又一在祀神。偶有疾病，即祈禳备至，济则曰神之灵，不济则曰己之罪，虽倾家荡产，没齿无怨。一在佞佛。乡 闾男女往往倒箧倾囊，以崇奉象教供膳缁流者，又其致贫者也。
《扬州府风俗考》：江都：当江、淮之冲要，俗喜商贾，不事农业。四方客旅，杂寓其间。人物富盛，为诸邑最。
仪真县：俗尚鬼，好巫觋，女子焚香许愿，类赴庙祠。男子赛会迎神，多至结党。此风浸炽，莫可挽止。
泰兴县：泰虽广陵属，僻在江堧郊垌之墟，民多朴啬，食力重农，无呰窳偷惰之习，耕桑以为业，渔稻以为利，不喜牵车服贾游于四方。其君子秉礼读书笃闱业者尤多，以文艺有声，蜚鸣日盛。日中喧骈，肆坊错列，告凶宴会，好事家多尚浮夸。剽掠嚣讼，兹辈有之，罔上终凶，尤可痛惩。丧祭多从考亭《家礼》，俗无水火葬，贫乏之子务觅一抔土，甚可嘉也。
高邮州：居淮、扬之间，土高而广于水，俗厚而勤于稼，人足于衣食者有鱼稻之富。俗好谈儒学，桀黠之民好以讼相雄。邮人不事末作，其工与商尽他县人，土著无有也。虽为贸易，不出城郭。民之生计，惟视岁之丰凶。虽遇乐岁，耻言盖藏。
兴化县：兴化广陵股肱，而风尚固异。其君子敦儒，小人力穑，俗甚媺。近则去本就末，豪富之嫁娶、丧葬，俱仿广陵，非复当年之旧。然其好古重稼犹愈他俗。
宝应县：其东皆沮洳卑下，宜种稻粳。其西坡高，宜麦豆。其民力稼穑而勤厚。
泰州：海陵幽邃，地肥美，事耕桑樵渔，性多朴野，士有文雅之风。泰俗民朴而鲜儇巧，士重信义，斥浮薄。今渐以奢侈相尚，燕会服饰，比于三吴。
如皋县：土膏沃，而俗勤于稼穑。征科易集，讼狱希简，在昔最为淳庞。自倭警以后浸淫一变，富家巨族，竞以华侈相高，不逞者辄诱良家子纵樗蒲六博，荡其赀业，甚则为逋逃渊薮，迩虽稍惩艾而余风未殄。濒江控海，民多朴野，不事商贾。其性驯柔，畏法而耻罪。东北之民，业鱼、盐者过半；西南之俗，力耕稼以资生。士读书循礼，尊贤而尚齿，冠婚丧祭，礼尚俭约，有太古之风。
通州：士行先孝弟，矜名节，跃冶者同类耻之。平居厌入公府，无抗粮武断之事。制举一准先民，不事剿袭。古文诗歌，代有专家。性多聪颖，文课之余闲及艺事，如绘画篆隶之类，亦各擅其妙。四民惟农最古，而通尤甚。负郭之农劳而沃，远乡之农劳而瘠，近海之农瘠而贫，近江之农逸而促。无田之人，受田于人，名为佃户。无力受田者为雇工，多自食其力，不敢为非。通人柔脆，不任劳苦，令适百里，非裹三日粮，则废然返。贸易则本土列肆者居多，不赶集，不以妇女主店，质库无土著人。凡田宅买卖粜籴之事多任牙侩，官给帖谓之经纪，非其关说则不得行。通民安土乐业，重犯法，急公事，赋役从来无逋欠，多贫作富态。地无娼馆，闺阃之别颇严。惟春月妇女多登山烧香。俗尚鬼，喜迎神赛会、建庵寺、施舍饭僧，岁糜费金钱。俗多溺女，贫家无活计，亦有溺其子者，近建育婴堂，收活无算。民狡黠者喜讦讼，豪吏辄世其家，卫皂率多副役，皆积习使然。
海门县：习朴实而负气，性淳直而不阿，耕凿为生，鱼盐为利，士读书而耻奔竞之风，商为市而无图射之巧。
《淮安府风俗考》：楚俗轻剽劲悍，掞节负气，重然诺，履信义。士崇学问，文尚廉耻，衣冠礼乐之美甲于东南。然豪右崇华黜素，竞势逐利，以财力侈靡相雄长。细民弃本事末，虽文物之盛倍蓰于前，而浑厚之风亦少衰替。明宣、正间尚殷庶，敦庞俭质，有从先进之风。嘉、隆以还，凋瘵日甚，俗渐浇漓，儇黠躁悍之为民害者，又从而鼓煽蠹之。郡邑之间，寝以多故，词讼日滋，公行繁紊，奢侈诗张，此倡彼和，月异日舛，纵恣颓敝，嚣凌极矣。士风性资颖迈，雅称醇恪。先辈力学攻苦， 刬华务实。迩习染纯驳不均，有敦伦介树者，有笃志潜修者，有骄盈浮佻诡随世味者，或雌黄时政，覶缕官府，武断乡曲，结交权要者。类皆习之使然，非才之咎。近尚古者稍逊于前。农业斥卤沮洳，腴田最少，旱涝相仍，民多穷徙。岁丰则偿称贷不足，租税从而迫之，稼甫登场，室已悬磬。盖膏沃之亩，多入富豪之室，盖藏之积，率充子钱之家。此务农作苦，无怪逐末之多耳。原其田功不知耕耨之宜，居亢不营灌凿之利，近涝不解排障之方，惟徼雨泽，弗明力作，亦难委之天行之数也。工伎恒产之民，百无一二。耕种之外，巧黠者托迹于公门，驽钝者肩佣以自给。若执艺之营生，而擅奇绝技者稀。惟女红巧手针黹履舄之外，更工麻 枲丝蚕织红。第水陆之冲，四方辐辏，百工居肆，倍于土著。商贾民惮远涉，百物取给于远商，即有行贩，自粱秫麦菽腌园蔬水鲜之外，无闻焉。若布帛盐鹾诸利薮，则皆晋、徽侨寓大力者负之而趋矣。服饰，先辈黉门衿士，常服衣履，率用青布，非仕宦不披缁帛。所居室闾，同于白屋。晚近衣饰云锦，豪富绮靡，至于巾裾，奢侈异制。闺阁丽华炫耀，佣流优隶，溷与文儒衣冠相杂，无分贵贱。且宴会室庐衣帽，今皆违式，奢纵无忌。
盐城县：地僻海隅，俗尚简朴。士敦礼让，民乐鱼盐。轻生乐斗，奢气自轻，薄恶健讼，间多有之。自高堰筑，射湖开，而鱼鳖之窟蕃，耕锄之地出，近由数乡绅谦谨之倡，而俗渐淳古。
清河县：县倚山阳，隔河冲衢，烦于供亿，水旱流徙不时。吉凶礼简，婚礼省费，丧祭如礼，服饰从朴。妇人途行，男子避道。宴会酒不数肴，器无华饰。近兹奢侈，仍逊于淮。嘉、隆以前，邑里方盛，而俗特简朴。士大夫家，居无楼阁，出无舆马，衣无锦绮。妇人途行不妆饰，男子遇于道返避。成童子皆缁撮青布衣，出入齿让，路见长者，则拱揖以待其过。或有不率，必为之责其父师，父师登门谢过。交际之礼，非纳采不用币，非耆艾不贺寿。而吊丧虽非士类，必变服携诸币亲往，赙奠之仪犹约如也。岁时宴会之设，簋蔬不盈，醴酒小醉，一席之费不过一二百钱，而情谊真笃，有古风焉。然地近淮浦，其大家连婚姻通交好者，每每渐染华风，以侈相尚。
安东县：土沃物丰，生齿蕃庶，士笃学问，民知法网。近罹河患，丰歉不常。盐鹾孔道，物产有恒。安东水毁木饥，无岁无之，民皆野处路爨，而轻去其乡。其有怀坟墓恋故土者，又率衣百结而不完，食半菽而不饱，方救死之不暇。
桃源县：泗口末流，民性质直，负剽悍之气，有忠谅之风。冠婚丧祭，稍违故礼，节义廉耻，颇仿邻邦。士多自爱，敦行积学，有古人风。农不知粪，多力勤为上，故市多弃灰，屡禁约仍习而安焉。民好善奉佛，颇称易治。
沭阳县：土瘠民贫，惟务农亩，无事商艺。科第未多，好学者众。四礼不讲，婚葬从俗。公门营干，犯分者多，饮博逞忿，骄伪寡信。农务耕耘，地多卤莽，不肯轻去其乡。近因田代逃徭，熟包荒税，转徙四方者始众。
海州：古谚：海州十八村，村村出贤人。今按《海州志》：士朴而不文，安分无竞。民俗勇悍，不畏强御，惜名节，不事奢华，保身家，不务刁讼。地旷斥卤，民逐海利，土硗收薄，工商皆外人。市无贩妇，郊无游女。婚姻礼节，病事禳祷。丧无停柩，不按《家礼》，待吊客丰酒食，陈鼓吹，多帛亭彩戏相夸诩。好饮博，争锥刀，逞忿寡情实。
赣榆县：土瘠民稀，俗尚质直。业勤农亩，少事营商，性拙不闲工艺。妇人罔习女红，轻生多自尽。疾病但求巫。琐忿辄讼，作魇害人，暗火焚烧房屋。连场赌博，婚不论财，随分行礼，多豪猾衙役开张设局。丧遵依《家礼》。士宦家居不乘舆张盖。
邳州：风气劲悍，从昔多英烈剽勇之俗。士尚忠淳，向善立本，贵谷帛，贱珍奇，重廉耻，崇信义，寡词讼，淡交游。市肆驿递之民不古，而乡村里落有先代之遗风。胶庠颇重气节，闭户读书者知自爱其身，遇佻达浮薄辈，远之若恐浼焉。急公守法，贫窭孔多，衣冠皆从简朴，罔敢华饰以趋时。
宿迁县：下相古邑，邹、鲁遗风，刚质忠淳，侠烈劲悍，智勇居多，从古多环玮之士，好学崇礼。土腴农怠，百工不勤。
睢宁县：农业耕桑，士崇学问，厌末作，尚廉耻，朴而不野，直而不肆。俗尚鬼巫，斋食焚香为美谈，窝访为得计，往往藉为局骗报仇之媒，而轻生乐斗。四礼从简，缙绅出不张盖，市不舆马。与乡人饮，咸以齿而秩之，卓有古风。
《徐州府风俗考》：萧县：背汴面淮，介乎徐、宋、邹、鲁之交。人多刚劲，务稼穑，尚礼义。其俗信鬼及巫觋，崇奉神祠尤甚。一切婚嫁死丧，竞为侈靡，此则霸国之余习也。士任气节，尚交游。先辈勤学刻苦，不务华丽，今则风气渐开。人知通经博古，往往游学三吴，结知名士，文成一家言。地滨黄河，多沙瘠，农不专勤苦，至蝗蝝水涝相寻，富者无积贮，贫者不谋朝夕，率仰天而叹。加以役繁赋重，差徭悉累中人，三农倍苦。遭流寇后，逃徙四方，俯仰无资。近赖贤令百计招徕，渐修农事。耕耘之外，无他淫巧，间有杂艺，不过拙工，且素昧蚕桑，懒织红，男惟株守，习以成风。凡百工技艺之徒，悉非土著。
砀山县：地僻民豪，躬稼食力，好勇而尚义，不强而易使，庶几古雅朴之风。
沛县：地邻邹、鲁，务稼穑，尚礼义。
大抵大江以南，金陵为一大都会，冠盖多而文学盛，习尚豪侈，有六朝遗风。其属县率朴实。
《嘉庆江宁府志》：江宁县：明初填实，率苏、杭右族，习尚豪侈，犹有六朝遗风。而上元近东北者，敦厚朴实，鲜以华靡相竞。然居乡者率犷悍，不若江宁畏法易治。江宁自明为留都，冠盖常多，文学尚盛，而风俗亦以靡。今之去明犹未远也。大抵婚丧皆逾礼侈费，而丧为尤甚，其耗费施于无谓，士未尝不病之也。句容：人秉性愿悫，习尚礼义，乡邻婚丧，贫乏者互相周济。以地窄人稠，自勤农之外，列肆而居者若鳞次然。其贸易于外者尤众，以故家多富饶，而文物颇盛。善自生殖，析利至秋毫。而豪右之族，婚娶竞以奢侈相尚，视诸县为特异。溧水县：有山林川泽之饶，民勤耕稼，鱼稻果茹，随给粗足，虽无千金之家，而罕冻馁之民。信巫鬼，重淫祠，畏法奉公，各守其分，安业重迁。尤好文学，承平时儒风蔼然，为五邑之冠。溧水民勤而力稼，士重而介，山林硕老乐于恬退，有童而野处华颠未识公署者。市廛衣冠萃止而有朴素之风。里社春秋有祭，会饮有誓。溧水朴茂视溧阳，而嚣健为少减。务本力农，殷户运米谷，营什一之利；中资之家，业药材于各州县；其余大率皆习末技。江浦县：居民习尚勤俭，百余年来定山诸公相继而起，士风日盛。民知畏法，而强暴健讼者寡。江浦土旷民稀，山圩各半，农藉牛耕，贫无畜牧者，自为做户，佣贷富农，公分籽粒，锄犁水车之具悉备。滨江之民，多以船渔为业。六合县：在大江之北，东接扬州，南近江宁，其冠、婚、丧祭、居处、衣服、饮食、时序礼俗，大都与二郡相出入。其人士语言意思尤类省会。向来乡间颇称质朴，城内稍得文质之中，今则渐趋于靡矣。高淳县：在府治之南，民崇孝义，重廉耻。凡应童子试者，宗祠给费优厚。贫民不肯当舁舆之役，居乡士大夫亦不肩舆，可以见风气之古朴矣。
自巡抚驻苏州，而江宁、苏州分设两布政使司，故苏州亦一大都会，绮纨工巧，衣被天下。治苏者病其俗之靡，痛绳纠之。其俗自若，浸淫于他郡邑。
《吴门补乘》：乾隆元年五月十七日，奉上谕：厚生之道，在于务本而节用；节用之道，在于从实而去华。朕闻晋、豫民俗，多从俭朴，而户有盖藏。惟江苏、两浙之地，俗尚侈靡，往往家无斗储而被服必期华鲜，饮食靡甘淡泊，兼之井里之间，茶坊酒肆星列棋置，少年无知游荡失业。彼处地狭民稠，方以衣食难充为虑，何堪习俗如此，民生安得不逾艰难?朕轸念黎元，期其富庶，已将历年各项积欠尽数蠲除，小民乘此手足宽然之时，正当各勤职业，尚朴去奢，以防匮乏，岂可习于侈靡，转相效仿，日甚一日，积为风俗之忧也?地方大吏及守令，有临民之责者，皆当遍行化导，宣朕德意。缙绅之家，宜躬行节俭，以率先之。布帛可安，不必文绮也；粗粝可食，不必珍羞也。物力可惜，毋滋浪费；终身宜计，毋快目前。以俭素相先，以撙节相尚，必须渐近淳朴，改去积习，庶几唐魏之风焉。又闻吴下风俗，笃信师巫，不必医药，惟勤祷赛，中产以下每致破家，病者未必获痊，生者已至坐困，愚民习而不悔，尤属可悯。地方官亦当曲加训诲，告以淫祀无福，严禁师巫，勿令蛊惑，亦保民之一端也。凡此皆不必严禁迫切，立法繁苛，及至扰民。惟诚心训谕，渐以岁日，自应迁善而不自知。朕保民念切，不惮谆切言之，官吏士民，其皆敬听毋忽!
汤斌《请禁淫祀疏》：窃以吴中俗尚气节而重文章，阛阓诗书，以著述相高，固天下所未有也。但其风涉淫靡，黠者藉以为利，而愚者堕其术中，争相仿效，无所底止。惟妇女好为冶游之习，靓妆艳服，连袂僧院，或群聚寺观，裸身然臂，亏体诲淫。至于敛钱聚会，迎神赛社，一幡之值可数百金。刻造马吊纸牌，编作淫词艳曲，流传天下，坏人心术。婚丧不遵《家礼》，戏乐参灵，彩服送丧，仁孝之意衰，任恤之风微。而无赖少年，教习拳勇，身刺文绣，轻生好斗，名为打降。如此之类，不可枚举。
又《内升陛见谕奏记事》：问：江苏风俗如何?斌奏：前年臣升辞时，蒙皇上面谕：苏州风俗奢侈淫华，当以移风易俗为先。臣仰奉皇上德意，朝夕告诫，风俗亦渐改观。上曰：往日吴中乡绅多事，近日何如?奏曰：苏州乡绅为大学士宋德宜居乡最善。上曰：朕知之。奏曰：汪琬养病山中，不预外事，缪彤亦杜门读书，其余俱谨慎。臣在任年余，实未见乡绅以私事干渎。
《汤文正公年谱》：吴民俗豪侈，服食器用多不节。又喜马吊诸戏，造淫词艳曲蛊诱人。岁时妇女炫妆冶服，嬉游山水间。市井无籍子尚拳勇，习斗殴，恐偈人财物，急则挟势豪为囊橐不可究。讼师诬辞兴狱，或出入官署为奸利。公皆禁诘之，不三月，巷无游民，寺无游女，农租商课，输纳以时。吏民骫法者， 咸洗手敛迹。民间所行或不善，父兄子弟相责曰：奈何尚尔尔，将毋我汤公知也。时民俗大变，民用日省。乃因公姓为谐语日黄连半夏人参汤也。又以公俭约，谓豆腐汤也。
陈弘谋《风俗条约》：乾隆二十四年三月，江苏繁盛甲于东南，人文之风雅，物产之精良，海内艳称。惟是相尚纷华，徒事巧饰，止顾目前，罔思日后。凡婚丧逾制，男女无别，僧道惑人，地棍滋事，不但耗费财物，易致贫乏，抑且干犯礼法，有玷家风。历任院司屡经禁处，积习已深，执迷不悟。本部院再莅兹邦，惩恶安良，法在必行，训俗维风，责难他诿。就其甚者，胪列告戒于后。 嫁娶、丧葬、宴会三则，详后冠婚丧祭各篇中。
一、妇女礼处深闺，坐则垂帘，出必拥面，所以别嫌疑，杜窥伺也，何乃习于游荡?少妇艳妆，出头露面，绝无顾忌，或兜轿游山，或灯夕走月，甚至寺庙游观烧香做会，跪听讲经，僧房道院谈笑自如。又其甚者，三月下旬以宿神庙为结缘，六月六日以翻经十次可转男身，七月晦日以点肉灯为求福。或宿山庙还愿求子，或舍身于后殿寝宫，朔望供役，僧道款待，恶少围绕，本夫亲属，恬不为怪，深为风俗之玷。现在出示庵庙，有听从少年妇女入寺庙者，地方官即将僧道枷示庙前；仍拘夫男惩处。
一、妇女惟宜端庄洁净，不在艳妆华服。素服淡妆，荆钗布裙，更见女德。身着绫罗绸缎，头带金银首饰，已云华美，何乃衣裙必绣锦织金，钗环必真珠宝石，以贵为美，以多为胜?虽贩负肩挑之辈，逐日营趁，生计艰难，而妻女亦皆绸缎金珠，不肯一着布素?物力日艰，奢靡日甚，焉得不贫?贫则无赖，何所不为?此地方官所宜随时劝戒者。至于乡僻贫妇，则有夏间上身不着衣裳，裸体无忌。又有男人不着衣裤，止穿围裙者。此非俭素之故，实属廉耻全无。嗣后地方官见有此等，均宜当下量责，以示惩戒，妇女则惩其夫男。
一、僧尼身入空门，原系六根清净，持素焚修。江南僧人拥有厚赀，公然饮酒肉食，赌博奸淫，盘剥占夺，设计骗人，藏匿妇女，无恶不作。本部院屡有访闻，正在确查拿究。凡妇女烧香做会，听讲翻经，宿庙肉灯舍身，皆由乡导设此名色。或遍贴传单，或发帖邀请，煽诱骗财。并将佛经编为戏剧，丝竹弹唱，俨同优伶。嗣后责成僧道官稽查送究，徇隐连坐。女尼中有少妇幼女戴发修行，艳服男装，勾引男妇，无异娼妓。又惯入富家吹唱弹经，甚而群尼一路弹唱，赴庵烧香，名曰发赦，遂有恶少结队跟随，途中拦截逼令弹唱为乐。一切引诱淫荡之事，皆尼庵之所有。地方官留心查禁，责成地保查察，犯者禀究。
一、境内士民，良善多而凶顽少，谨守畏事者多，而奸诈无赖者少。然一乡一镇之中，有一二凶顽巧诈之徒，官司法不能及，乡愚不敢与较，一人肆横无忌，一乡受害无休。或遇民间丧葬，聚众拦路，动称碍风水，逞意索诈，不饱不休。或遇孀妇再醮，诈分财礼，又私下说合，不问本妇愿否，抢拉上船上轿，酿成人命。又或自尽命案，怂恿尸亲纠众抄打。民间婚嫁，中途拦阻，索取过轿、入村财礼，名曰喜钱，实同讹诈。强壮恶丐强索嘶闹，更有挟仇放火，乘危抢物，亡命横行，人人切齿。地方官责成保甲随时禀报，随时惩处，庶几不敢肆横。至于滨海地方，习成强悍，冲繁镇市，惯逞豪强，设盟约神，结成党羽。或衣服一色，或同佩一物，创立党名，如小刀党、青龙党之类。手带铁梭铁套，身佩藏刃角刀，生事打降，一呼而集，殴差抗官，同恶相济。钦奉上谕，严禁重惩。地方官严谕保甲，如有此等报告查拿，知情容隐一并究处。
一、讼棍唆诬，衙蠹索诈，著名者已有访闻，正在随事查惩，不稍宽贷。惟是此辈害人，亦因人情喜讼好争，故得逞能播弄，乘机吓诈。惟愿士民人等，果有真正冤枉，被人陷害，惟当据实列告，不可装点诬捏。其余些小不平之事，鼠牙雀角之争，听人劝处，央人和解。事本微细，不必诡计架词上控；理本短屈，不妨悔过认非。忍耐一时之气，常享无事之福。片纸入官，名挂讼牒，讼棍翻弄笔头，胥役张牙露爪，诸般吓索，百计把持。一日不结，一日不能安业，一人作证，一人皆费盘缠。且人心叵测，诡计翻覆，受冤难白。和乡里以息争讼，解仇忿以重身命。《圣谕广训》朔望宣讲，果能人人皆作此想，乡邻亲友排难解纷，从中劝释，大事化小，小事化无，何等安闲受用?地方虽有讼棍，衙门虽有衙蠹，亦无所施其吓诈把持之计，岂不美欤?
一、三吴赌风甚盛，其为害亦甚烈。地方官现在查拿不过小赌，其真正大赌，皆绅士富户。深居密室，或衙门胥役暗中包庇，役不能拿，人不敢问。输赢动至千百，丰裕生涯，瞬归消乏，田房厚产，荡然一空。富室亦为穷汉，良善子弟流入无赖匪徒，皆由赌博。更有同伙输银，出首讹诈，甘心受诈，苟免一时，仍然肆赌，构讼无休，株连贿捺，更不能免。独不思富贵遣兴，尽自多端，贫贱谋生，惟日不足，何必赌博?何暇赌博?又有一种恶棍，身藏牌骰，捏首赌博，迨至审虚，已多拖累，尤可痛恶。自此以后，各宜早绝贪妄之念，自杜祸患之萌，为一生敦品行，为家计图久长，为子孙垂悠远，为宗党重家风。本部院就所见闻，因好赌而破身家、遭刑戮、伤廉耻、坏家风者不少，正在设法查拿惩办，不遗余力。至于因赌而盗，因赌而奸，窝娼即以诱赌，赌场无非贼窟，上谕严切，凡有犯者，惟有从重痛治，及早回心，毋再尝试。
一、春祈秋报，例所不禁。聚众赛会，酬神结会，误农耗财，久奉上谕，广行劝戒。江南媚神信鬼，锢蔽甚深。每称神诞，灯彩演剧，陈设古玩希有之物，列桌十数张，奇巧百戏，清歌十番，轮流叠进。更有投身神庙名为执役，首戴枷锁名为赦罪，抬神游市，炉亭旗伞，备极鲜妍，台阁杂剧，极力装扮。今日某神出游，明日某庙胜会，男女奔赴，数十百里之内，人人若狂。一会之费，动以千计；一年之中，常至数会。地棍藉此饱蠹，平民因此揭债。他如拥挤践踏，争路打降，剪绺抢窃，结仇构怨，命盗之案，每酿于此，不止耗钱财于无益之地已也。至于乡民信鬼，疾病不求医药，专事巫祝，竟日彻夜大排牲醴，舞踏歌唱以为禳解，巫师神婆听其剖判。今日请一神，明日送一鬼，幸而病愈又须破产酬谢，即或不愈止云前求未善，不悔前非。身死之后，反致衣棺无出，不能安葬，愚妄至此，殊可哀也。
裕谦《训俗条约》：三吴为文物大邦，士庶军民之知礼义爱身家者，奚可缕指?只因商贾辐辏，习染多歧，平居以相炫为能，积久遂因仍成俗。 下述婚丧奢侈各节，载在下篇。 吴中服饰，男子着油绿衬衫，戴绿小帽，拴绣花汗巾，其人已属可鄙。至妇女衣裙，则有琵琶、对襟、琴衿、百衿、满花、洋印花、一块玉等式样。而镶滚之费更甚，有所谓白旗边、金银鬼子边、阑干、牡丹带、盘金、间绣等名色。一衫一裙，本身绸价有定，镶滚之费不啻加倍。且衣身居十之六，镶条居十之四，一衣仅有六分绫绸，新时固觉离奇，变色则难拆改。又有将责骨种羊作袄，反穿皮上，亦加镶滚。更有排须云肩，冬夏各衣均可加上，翻新斗丽，无所底止，尤属荒谬。此皆人心不古所致。吴中宴会，百物骈罗，饾饤满席。其所谓高装碟子，面铺食品，中堆洋糖，大菜用至十余，热炒又复间上。更有烧煮之味，面粉之珍，如其不尽精工，则暴殄固为无谓。即使烹调果善，在宾朋岂能遍尝?苏民治病不事医药，妄用师巫。有看香、画水、叫喜、宣卷情事，惟师公师娘之命是听。或听烧香拜忏，或听借寿关亡。幸而获痊，酬谢之资视其家道贫富已无定数。甚至捏称前生冤孽，以及神灵欲其舍生，则更化疏烧香，多生枝节。有系小病因此耽误而成痼疾者，亦有一时得验，而终身奉若神明者，更有罗雀掘鼠，不暇办理衣棺，而先须酬神还愿者。昏愚颠倒，可恨可怜。吴中习俗，专事崇饰庙貌。僧道又设为解天饷、打趸金、赎罪舍身等名色，竞相煽惑，百伪朋兴。设钱粮柜，鸣锣收费。各处庙门擅贴王侯封条告示，上用木印，竟与各衙门仪制相同。而完愿祯祥，及天饷完纳、降福消灾黄纸刊单，几于无处不有。又动辄敛钱打醮，各于门旁贴斋戒二字。且不论大小神佛，俱作赛会，劳民伤财。试思为神者不问人善恶，只就还愿与否便降祸福?此乃至愚极陋者所不为，而谓聪明正直之神为之乎?至于以阴官为阳官，尤属不成事体。我军、民切勿以辛苦之资，浪掷空虚之地。
《常昭合志稿·督粮道刘鼎风俗示禁文略》：一、禁妇女入庙烧香。吴中陋习，妇女入寺烧香，虞邑尤甚。每乘佳晨佛日，空城而出，陆舆水舫，新妆丽服，殊犯冶容诲淫之戒，违禁者必究。一、禁酒肆耗费。琴川赋重民贫，不啻十室九空。近观风俗，男耕女织者，固有克勤克俭之家；而行歌群谑者，实多非礼非仪之辈。如县西之何家桥，县东之新巷，以及慧日寺左右前后，茶坊酒肆，接栋开张。觇其座中畅饮高谈者，莫非经胥差役，勒讲使费，索派铺堂，或厉容怒吼，或温语圆和，伙计既多，蚕食无厌。甚有扛帮铺啜者，实繁其徒。独不念一箸一杯，皆穷民血泪，岂容蠹棍满泛大嚼?现在严行查拿，所有各处酒肆，迅改他业，以全物力。一、禁游手打降。琴川一邑，僻处海陬，赋急差繁，民罹困苦，即素封之家，亦已捉襟露肘。讵今多游手好闲棍徒，打降不事恒业，专一钩引良家子弟，觇其所好，曲意趋承。如性耽酣酒赌博者，则以曲檗呼卢诱之；爱练艺习武者，则以拳法技勇导之；善音乐者，则以学唱串戏惑之。以致若辈窃赀揭债，恣情浪费。甚有横行乡曲，种种不法，实切地方隐患。除密访拿究外，许本家父兄及受害人等指实赴告。一、禁奸民投势。琴川一邑，素称学道名区，今人心不古，往往构雀角以报睚眦。更有不法奸民，钩引刁唆，或投托势宦，或依藉衙门，狐假鸱张，百般图扎。非仅被害之人，倾家失业，而骨肉至亲顿成仇敌，桑梓旧好变作冤仇，良心丧败，追悔无及。本道稔知积习，合行严禁。
大江以北，扬州一都会也。两淮鹾利甲天下，徽州贾人事番笑，拥高赀，穷极宫室、衣服、声色、玩好之美，虽苏州有所不逮。
《扬州画舫录》：扬州盐务，竞尚奢丽，一婚嫁、丧葬，堂室、饮食、舆马，动辄费数十万。有某姓，每日庖人备席十数类，临食时，夫妇并坐堂上，侍者抬席置于前，自茶面荤素等色，凡不食者，摇其颐，侍者审色则更易其他类。或好马蓄数百，每马日费数十金。朝自内出城，暮自城外入，五花灿著，观者目炫。或好兰，自门以至于内室置兰殆遍。或以木作裸体妇人，动以机关，置诸斋阁，往往座客为之惊避。其先以安麓村为最盛，其后起之家更有足异者。有欲以万金一时费去者，门下客以金尽买金箔，载至金山塔上，向风飏之，顷刻而散，沿江草树之间，不可收复。又有三千金尽买苏州不倒翁，流于水中，波为之塞。有喜美者，自司阍以至灶婢，皆选十数龄清秀之辈。或反之而极，尽用奇丑者，自镜之以为不称，毁其面而以酱敷之，暴于日中。有好大者，以铜为溺器，高五六尺，夜欲溺，起就之。一时争奇斗异，不可胜记。自鲍诚一来扬，以俭相戒。值郑鉴元好朱、程性理之学，互相倡率，而侈靡之风至是大变。诚一拥赀巨万，然其妻妇子女尚勤中馈箕帚之事，门不容车马，不演剧，淫巧之客不留于宅。先是商家、宾客、奴仆薪俸公食之数甚微，凡有利之事必次第使之，不计贤否。诚一每用一客，必等其家一岁所费而多与之，果贤则重委以事，否则终年闲食也。
《金壶浪墨》：扬州繁华，以盐盛。两淮额引一千六百九万有奇，归商人十数家承办。中盐有期，销引有地，谓之纲盐。以每引三百七十斤计之，场价斤止十文，加课银三厘有奇不过七文。而转运至汉口以上，需价五六十不等。愈远愈贵，盐色愈杂，霜雪之质，化为缁尘。乡曲贫民有积日累旬，坚忍淡食者矣。此非正课致之，而商人积弊累之也。诸商所领部帖，谓之根窝。有根窝者，每引抽银一两，先国课而坐收其利，一也。运脚公用额定七十万，近年十增其五，而用之不及半，二也。汉口岸费，每引又派一两有奇，三也。即其三项，已倍正课而过之。加以盐院供亿，各大宪缉捕犒赏，又豢养乏商子孙，月支万计。最奇者春台、德音两戏班，仅供商人家宴，而岁需三万金。总商谒见盐院，一手版数十文耳，而册载一千两，率由总商妄立名目，取诸众商。其浮冒无忌类如此。由是侈靡奢华，视金钱如粪土，服用之僭，池台之精，不可胜纪。而张氏容园为最著。一园之中，号为听事者三十八所，规模各异。夏则用绡竹簟，冬则锦幙貂帷，书画尊彝随时更易。饰以宝玉，藏以名香。笔墨无低昂，以名人鉴赏者为贵；古玩无真赝，以价高而缺损者为佳。花史修花，石人叠石，水木清湛，四时皆春。每日午前，纵人游观，过此则主人兜舆而出，金钗十二，环侍一堂，赏花钓鱼，弹琴度曲，惟老翁所命。左右执事，类皆绮岁俊童，眉目清秀，语言便捷。衣以色别，食以钟来。其服役堂前，而主人终世茫然者不知凡几。梨园数部，承应园中，堂上一呼，歌声响应。岁时佳节，华灯星灿，用蜡至万数千斤。四壁玻璃射之，冠钗莫辨，只见金碧照耀，五色光明，与人影花枝迷离凌乱而已。其埒于容园者，若黄、若程、若包，莫不斗靡争妍，如骖之靳。不数年而资本日绌，亏及公款，则朝廷借帑助之。定法两年三运，后则一运两年。积习既深，外腴中瘠，愈斫愈甚，而坏不可为矣。
溯运河而北，淮安亦一都会也。黄河未北徙时，漕运总督驻山阳，南河总督驻清江浦，兼以淮关榷税，及淮北鹾商相望，数十里利孔毕萃，其奢豪尤可震骇，物力之富，人文亦走集焉。
《同治山阳县志》：城西北关厢之盛，独为一邑冠。始明季。迨国朝，纲盐集顿，商贩阗闺，关吏颐指，喧哮叱咤。春夏之交，粮艘牵挽，回空载重，百货山列。市宅竞雕画，被服穷纤绮，歌伶嬉优靡宵沸旦。居民从而效之，甚有破赀隳业，以供一日之费。
《咸丰清河县志》：官省吏舍，冠盖相望，市廛杂沓，浩穰百端，春夏有粮艘之挽载，秋冬有盐引之经过。河防草土之事，四时之中，无日休息。贫民失业，力食致饱，或白手空游，而得厚实。民乍富乍贫，日月异趋，于是四方游士、文人墨客、郑商秦贾、奇工异匠总集，利于重资也。豪胥小吏、村官令史，轻衣绿鞴，便捷巧慧，权倾府僚，意色高下，凭藉者厚也。闾左大驵、市井奸黠、俳优技巧，长袖垂襳，云雾昼冥，华烛宵列，争狡而竞妍者，膻其余也。瑰金异石，秦铜汉镠，锵鸣而列肆，作伪变真，真乃不及，随时异尚，倾囊而不怍，竞于所好也。山珍海鲑，肴鼎如沸，损夭杀胎，弃脂流于衢巷，餍所厌也。
《水窗春呓》：嘉、道年河患最盛，而水衡之钱亦最糜。东、南、北三河，岁用七八百万，居度支十分之二。由于乾隆中裁汰民料民夫，诸事皆由官给，继而嘉庆中戴可亭河督请加料价两倍，故南河年需四五百万，东河二百数十万，北河数十万。其中浮冒充滥，不可胜计。各河员起居服食，与广东之洋商、两淮之盐商等。凡春闱榜下之庶常，及各省罢官之游士，皆以河工为金穴，视其势之显晦，为得赃之多寡。有只身南行，自东河至南河，至扬州，至粤东，四处获一二万金者。
又：河厅当日之奢侈。乾隆末年，首厅必蓄梨园，有所谓院班、道班者。嘉庆一朝尤甚，有积赀至百万者。绍兴人张松庵尤善会计，垄断通工之财贿，凡买 燕窝皆以箱计，一箱则数千金，建兰、牡丹亦盈千。霜降后，则以数万金至苏召名优，为安澜演剧之用。九、十、十一三个月，即席间之柳木牙签，一钱可购十余支者，亦开报至数百千。海参、鱼翅之费，则更及万矣。其肴馔，则客至自晨至夜半，不罢不止，小碗可至百数十者。厨中煤炉数十具，一人专司一肴，目不旁及，其所司之肴进，则飘然出而狎游矣。河厅之裘，率不求之市，皆于夏、秋间各辇数万金出关购全狐皮归，令毛匠就其皮之大小，各从其类，分大毛、中毛、小毛，故毛片颜色皆匀净无疵，虽京师大皮货店，无其完美也。苏、杭绸缎，每年必自定花样颜色，使机坊另织，一样五件，盖大衿、缺衿、一果元、外褂、马褂也。其尤侈者，宅门以内，上房之中，无油灯，无布缕，盖上可胜计，朝珠带板攀指，动辄千金。若琪楠珠加以披霞挂件，则必三千金，悬之胸间，香闻半里外，如入芝兰之室也。衙参之期，群坐官厅，则各贾云集，书画玩好，无不具备。昔琦侯为两江，赏一手卷，乃元人王野云《龙秀图》，中绘数千人，面目无一同者，已还价一千五百金，次日询之，则中河厅万君以二千金购之去矣。琦遂劾万，终身以此废弃焉。同时奢靡者，为广东之洋商，汉口、扬州之盐商，苏州之铜商。江苏之州县，其挥霍大半与河厅相上下。
《金壶浪墨》：南河岁修银四百五十万，而决口漫溢不与焉。浙人王权斋熟于外工，谓采买竹、木、薪、石、麻、铁之属，与夫在工人役一切公用，费帑金十之三二，可以保安澜；十用四三，足以书上考。其余三百万，除各厅浮销之外，则供给院道酬应戚友，馈送京员过客，降至丞簿、千把总、胥吏、兵丁，凡有职事于河工者，皆取给焉。岁修积弊，各有传授。筑堤则削滨增顶，挑河则垫崖贴腮，买料则虚堆假垛。即大吏临工查验，奉行故事，势不能亲发其藏。当局者张皇补苴，沿为积习，上下欺蔽，瘠公肥私，而河工不败不止矣。故清江上下数十里，市街之繁，食货之富，五方辐辏，肩摩毂击甚盛也。曲廊高厦，食客盈门，细谷丰毛，山腴海馔，扬扬然意气自得也。青楼绮阁之中，鬓云朝飞，眉月夜朗，悲管清瑟，华烛通宵，一日之内，不知其几十百家也。梨园丽质，贡媚于后堂，琳宫缁流，抗颜为上客，长袖利屣，飒沓如云，不自觉其错杂而不伦也。然而脂膏流于街衢，珍异集于胡越，未尝有挥金于室、开矿于山者，茭楗华身，而河流饱腹，自上而下，比物此志也。
道、咸以降，河决漕移，盐法亦改。太平军兴，宁、苏省会沦为战场。疮痍既深，阅数十年，不能复乾、嘉之盛。而上海代兴，绾轴欧、亚，不仅睥睨全国矣!
江苏多文学士，撰著地志，或与守令论一地利病，其文多可诵。
董文骥《常州风俗序》：水土之风，情欲之俗，分言之则二，合言之则一。武进之土多丘陵原隰，故曰毗陵，言厚也。其民刚柔中，文质半。无锡之土多川原，其民柔，文胜质。宜兴之土多山林，其民刚质有其文。江阴之土多坟衍，其民刚，质胜文。靖江之土多沙衍，其民刚柔半，质胜文。五土五民，此五邑之大略也。其君子之贤者，或忠义贯日月，或文章妙天下，非公事无私谒。其不贤者，或口舌得官，或田牧起家，椟金腐贯，酣歌恒舞，甚者渔食闾里，佻城阙。五邑同。其小人之良者，农服先畴，工用规矩，贪贾三之，廉贾五之，或为掾史文无害，或为门卒有当车。言其不良者，流冗游食，田荒业惰，虞诈行讼，饥驱作奸，舞文法，骛死地。五邑同。其男子习为打叶子之戏，名马吊，甚者呼卢摊钱。其妇女好冶游烧香，女冠比丘，男女杂坐，唐人诗新庄炫服照江东，指毗陵士女而言。庶几江、靖二邑少此风。四邑士民，大都富少于贫，啙窳偷生，加以头会箕敛，少千金之家，一遇天灾，多冻馁之殍。庶几靖邑有沙田荻洲之利，民颇饶给。至于岁时伏腊，四季八节，里酒春社，松盆炮竹，题糕健粽，春盘寒具，饼形秋月，饧号胶牙，彩丝花胜，蒲艾瓜果，桃符辟鬼，四目傩邪，纸钱祭墓，菊酒登高，迎神送神，狮蛮跳灶，信巫觋，尚释老，丧葬用乐，婚姻论财，五邑小异大同。惟武邑五月有云车之戏。力士负铁茎，长可仞，茎上镂铁如云，置三婴儿，优孟衣冠，负之疾行。或圈豚行，虽拉胁、绝筋不顾。相传隋司徒陈景仁战具云。此则四邑所无，而武邑独有之者。惟锡邑五月有张灯之会，星桥火树，万户千门，相传为伪吴莫天祜以城降明，民免齑粉，而报赛之云。其小史鸦头，发未覆额，教丝竹肉音，鬻之侯门。父母生子，皙而黠者以为利，则四邑所无，而锡邑独有之者。惟宜邑二、氿之水夹城，龙蛇实生大泽。每岁五月，吴扎龙舟竞渡，黄头燕濯作鳞之而以吊湘累，士女阗咽，水香云遏，而宜邑水滨寂然。曾一刻舟如游龙，战东西氿而真龙惊起，斩蛟桥下，骇浪覆舟，盖画龙欲飞，龙剑或跃，神物变化，理固有然，故至今永绝其戏。此则四邑所有，而宜邑所无者。又三月谷雨日，县令赛南岳，茶户入山采茶。元人诗云：官司火速催春焙，翻使山僧怨白蛇。相传有蛇衔茶子种南岳而生也。以至筼筜之竹，作炭采薪之木，罅栗团柿姜芋之果，蓏陶填苦窳之器，民颇资以自给。此则四邑所无，而宜邑独有者。惟江邑旧志咸谓民多赢资、怯斗讼，然乌知其今不异于古所云?故江邑与靖邑皆负江介颓沙，乃靖土新涨而沃，江土高印而瘠，沃殷瘠空，地异人殊。至于今之江邑，则不怯私斗，亦勇公战，犹昔之武邑殉于忠义者，则又二邑之尤异者云。
《常熟县志》：陈祖范曰：其士上者束修自好，下亦畏威避事，虽贫不亲负戴，虽耕不操耒耜。惜慎交、同声两社盛行时，多希风托响，高视阔步。今则厌声华，息交游矣。至于兴讹扇讼，负粮扦网，呼卢酗酒诸恶习，向闻有之，今则屏迹矣。其农，西乡地高仰，土强，耕治尤勤苦；东乡高区地澙卤，土轻粟，农差逸。水乡农暇，则操舟捕鱼；附郭农兼鬻蔬菜，织曲薄为业；傍山农则伐石担樵，皆不专仰食于田。故遇荒岁犹守妻、子，不轻去乡井，非其有宿储也，为谋生之方不出一途也。其百工治宫室、玉石、金锡之属，无擅长者，惟抟土为人物，捣桂为杂佩，穷极工巧，入其肆觉雕绘满眼，秋香袭裾。其商贾自他来转贩者为多，邑人率居积营生，少离乡远服贾。其立牙店，坐列估价，谓之主人，城邑乡陬，在在有之。至于衣履有铺，茶酒有肆，日增于旧，懒惰者可以不纫针，不举火，而服食鲜华，亦风俗之靡也。其富室，前代有曹百万、徐半州之名，侈靡相尚。今则尽知稼穑艰难，虽富无所纷华，亦鲜有至二三万者。其起家大抵本富十之六，末富十之四，奸富十之一。其祭祀颇忽于祭先祖，恪于祭外神，外神之甚不经，如五通之类。今已衰息。然而演剧酬神，名为敬戏；二月社会，百神朝集岳庙，名为解纸。三月月望，七月晦，坌集于可已者。其丧死，虽士夫之家，必用僧道，葬信风水，恒失之竭。其宾朋交际，虽穷空，必竭力。生辰为寿，致客开筵，张屏书祝嘏之词，累果构神仙之景，炬赫陆离，以为门庭。其闺门，不与外事，贞孝之行，岁不绝举。乡村妇女，农时俱在田首，冬月则相从夜织，支塘水纱、唐墅芋布，皆轧轧出寒女机也。亦间有游观之行，锦峰拂水间，画舫暂停而已。凡平民性情气习，亦喜事，亦惮事，亦偷生，亦轻生，健讼而怯斗，貌逸乐而中戚促。城郭则贵贵而尚智，乡村则贵富而尚力。
任启运《与胡邑侯书》：今宜兴之风俗敝矣。赌博之徒日夜欢呼，而破家弃业也。盗贼日见窃发，而捕役因之为利也。高台演戏，岁费以万计，而不知节也。寺庙兴作，舁神出会，开场聚众，日费以千计，而不知禁也。妇女盛服入庙游观，而为奸盗媒也。积逋历数十年，而国课莫肯率先也。生女屡行淹溺，而父子恩绝也。缢溺强死，动成命案，而告奸之风盛；衿监与胥吏结纳出入把持，而廉耻道丧也。
不有大贤，何以救其弊而反之正哉?愚以为乡约之不举，由于保甲之不立。何也?保甲与乡约，相为表里者也。乡约之设，远或数十里，近或数里，凡赌博、盗贼之潜匿者，约长多不及周知。而乡里所推为约长者，非鄙俗之富民，即年迈之乡老。彼其心岂知有公事哉!无事则酒食以为尊，有事则以道远为辞，年老为解，此人所以视乡约为具文，而莫之举也。若保甲之法则不然，则五家为伍，《周礼》所谓五家为比也；十家为什，《周礼》所谓十夫同遂也。赌博、盗贼之有无，五家之中无不周知也；友朋亲戚之往来，十家之中无不共见也。一有可疑则得以察之，察之得实则告之官，赌可惩也，贼可擒也。知而不举，则五家连坐，彼四家者，岂肯以其身家为他人受累哉?然而赌博、盗贼之不敢报者，又有故。博徒皆无赖也，盗贼皆枭雄也，其暴如虎狼，其毒如蛇蝎，良民方惴惴焉吞噬之是惧，敢劘其牙撄其尾哉?谚 曰：奸近杀，赌近盗。故里之中有博场，而穿窬至矣，有一穿窬而穿窬之类毕至矣。日聚而居曰赌友，夜而散去即贼党，故赌博盛则盗贼借之以自藏，盗贼盛则汛捕因之以自利。月有馈，岁有例，故多一贼则民多一害，而汛捕多一利也。汛捕倚盗贼以自肥，盗贼即倚汛捕为恩主，故附近之民，有日夕危惧而不报矣，有屡见窃掠而终不报矣。非不欲报也，不敢报也。一有愤而告之官者，则汛捕群起而攻之，需索百端，凌辱备至，而盗终不获也。一不如意，则转诬其家为线盗。或失主的知盗贼之所在而使擒之，则汛捕反授意于盗，使反噬失主为枉盗，为挟仇，故有一报盗而千金之产立散者矣，有一报贼而所需索反倍于所窃者矣。盖官虑盗贼之关乎考成，而胥役遂窥其隐而中之也。盗贼且如斯，博徒又何论?然则若辈又何所惧而不恣行哉?
若夫逋赋之害，又可略陈。其一则因赌而逋也，其一则因讼而逋也。乡约废则礼让少，而以势相使，以力相争。保甲废则结报无人，而刁唆告奸之徒，皆得以乘其隙。故两智相轧则并亡，两愚相抗则并亡，两愚受制于扛讼，则又并亡；株连数十人，挨延二三载，邻佑证佐困于波累，则又并亡。盖贪官藉猾吏以为罗，猾吏藉刁讼以为饵，至苞苴之贿既穷，然后水落而石出。如近年命案岁以百计，而其实曾有什一否哉?此风不革，而欲民之富不可得也。
又有非赌非讼而日趋于贫者，则戏、会二者为尤甚。村落之居，大者数十家，小者十数家，每岁必演戏，曰以酬神也。梨园之馈赠供给，必十数金也；迎送往来之费，必数金也；亲戚聚会宴享之费，又必家数金也。故半日之讴歌，而三四十金之费已尽矣。出会之法，千百人为群，其盛者数千人，舁一土木之神，周游村落。车舆仆从必数千也，骡马必数百也，旌旗矛戟之具延数里也，金鼓笙管之繁闻数十里也，冠服、珠宝赁借之费不下数百金也。男女杂沓，老少奔波，至一村落，则有香金之馈，迎犒之席，其费又不下数十金也。故出会三、四日，而总计所费不下数千金矣。费日甚，民日贫，赋安得而不逋哉?又况出会先期一月，环戏所辟地数十亩，设棚百十间，名 曰接场。列市肆，陈博具，设酒食，广召异方之众，使相角而取其赢。故接场设而赌博盗贼之徒皆群集而莫可致诘，此其害并不止糜费逋赋而已也。
且逋赋之故，有出于民者，有出于上者。小民终岁所入有限而不经之费无穷，以有限供无穷，固不足以相给矣。而上可以数年积压之逋赋，杂然而征之，小民欲应此则必负彼，吏胥乘其不能尽应也，则怵之以必责之形。民畏责则不得不转谋之吏胥，吏胥乘其急而教之以抽搁之法，故馈以十之一者，三月无征，馈以三之一者，终岁无征。经三、四年之搁，而民之馈于吏胥者，已过于所当纳矣。其余收书有虚串之弊，副役有代比之约，则以款项烦多，而长吏之聪明有不及察也。且宜兴之地，西南百里而遥，东北百里而近，故有一人入纳，而宗族亲戚附之以纳者；有孤寡疾病远行，势不得不托之人以纳者。胥吏执纳者而诈之日：尔何包揽?长吏不察，则亦立拘纳者而责之曰：尔何包揽?夫包揽以禁绅矜之抑民以自肥耳，岂以责急公趋事相赒相恤之民哉?故包揽之禁厉而不能自纳，必托之差役之手，差役因匿而吞之，嗟此医疮剜肉之民，何堪饱此虎狼之腹耶?差役未易，则姑为推挨之法，差役一易，则仍责之民，民安得而不日困，赋安得而不日逋哉?
若夫扩贤侯好仁之心，而当严禁者，则又有溺女一事焉。父子至爱也，杀人至惨也。呱呱何罪，甫见天日，而使之毕命盆水之中?则以衣食之不周，而忍而为之也。习以成风，而家饱暖者，亦踵而为之矣。
咸丰中，鲁一同为《邳州志》，尤以义法名。其陈风俗，率辜较言之，不屑屑刺举琐末也。
《邳州志》：考其旧俗，土风劲悍，挟节任气，好尚宾游，盖楚之风也。或曰：邳州之山，敦厚而郁峍，不为衍迤附丽。水恒欲与山争，澎湃汨淈，其势恣肆。人生其间，骨劲气挺。然风俗与世移易，自沂武以东，东南境多水，士渐文雅兴学，而西北山国务稼穑。北接郯、峄，西带滕、沛，民好带刀剑，群聚不逞，盗贼时出没，白昼剽掠，号称难治。其贤者乃多恢廓大略，好抵掌谈论，倾身下人，赴公家不顾私，虽号为谨愿，一切任质自憙，其天性然也。礼俗大都与徐、兖同风。无冠礼。婚不亲迎，用门户相重，不责取财物。士族无祠庙，以时节祭于寂。丧大小敛、殡、祖、葬，略准古制。颇好形家言，土面势，徒步百里，浮屠阴阳鼓吹时亦有之。然期功之丧，尚 绖带素履，洵有先代之遗焉。其衣冠朴遬，夏恒葛衫草笠，冬茧袍深衣毡冠。妇人无绮縠文绣金翠之饰，独好为女红精巧，名于他郡。麻枲织作非其习。民勤而易饱，日再食，食不托蒸黍宣粥，有盛籑乃设饭，饭亦精凿。近乃有鲑珍奇腴，如吴、楚人，趋华靡之渐也。岁时上元灯火，清明上冢墓，午日菖蒲艾酒，中秋瓜果之类，略如恒俗。
太平军之兴，欲革满清之俗，又依据基督教，举自来中国敝俗而荡涤之。
《清朝全史》：太平天国二年所发布之天条书，首列悔罪规则，次则洗礼、祈祷，并摩西十诫。有曰《原道救世诏》者，第一不正淫为首，第二不正忤父母，第三不正行杀害，第四不正为盗贼，第五不正为巫觋，第六不正好赌博云云。此比十诫，尤为适切中国人之病。《原道醒世诏》所云：天下凡间，分言之有万国，统言之实为一家。天下男人尽是兄弟之辈，天下女子尽是姊妹之群，何得存此疆彼界之私?又作《幼学诗三字经》，敷演基督教之宗旨，努力改良风俗，耳目一新。禁妇人缠足，禁娼妓，禁人民蓄妾，不一而足，类皆提倡人权，裨益风化。维多利亚僧正谓彼等较清教徒尤为严正。又革除肉欲之风习，不遗余力。即引发春情之淫秽歌谣，促起乱行之一切刺激物，在所严禁，如饮酒、吃烟、赌博、虚伪、吃阿片等，丝毫不假借云。
湘军诋斥其所为，则胪举其与旧礼俗之相反者为罪状。
曾国藩《讨粤匪檄》：自唐虞三代以来，历世圣人，扶持名教，敦叙人伦，君臣父子上下尊卑秩然，如冠履之不可倒置。粤匪窃外夷之绪，奉天主之教，自其伪君、伪相，下逮兵卒、贱役，皆以兄弟称之，谓惟天可称父，此外凡民之父皆兄弟也，凡民之母皆姊妹也。农不能自耕以纳赋，谓田皆天主田也；商不能自贾以取息，谓货皆天主之货也。士不能诵孔子之经，而别有所谓耶稣之说、新约之书。举中国数千年礼义人伦、诗书典则，一旦扫地荡尽，此岂独我大清之变，乃开辟以来名教之奇变!我孔子、孟子之所痛哭于九泉，凡读书识字者，又焉能袖手坐观，不思一为之所也?自古生有功德，没则为神，王道治明，神道治幽，虽乱臣贼子穷凶极丑，亦往往敬畏神祗。李自成至曲阜，不犯圣庙。张献忠至梓潼，亦祭文昌。粤匪焚柳州之学宫，毁宣圣之木主，十哲两庑，狼藉满地。所过州县，先毁庙宇。即忠臣义士如关公、岳王之凛凛，亦污其宫室，残其身首。以至佛寺道院城隍社坛，无庙不焚，无像不灭。此又鬼神所共愤怒，欲一雪此憾于冥冥之中者。
同治甲子以后，一复旧俗。民力凋敝，亦无复乾、嘉之盛矣。丁日昌抚吴，通饬学宫宣讲圣谕及小学，盖欲以旧法挽救浇俗。
《抚吴公牍·各学月送宣讲清折汇列等第分记功过札》：本部院前通饬各州县及所属教职，按月督率讲生宣讲圣谕，并观风问俗各事宜。自戊辰年九月起，每月终逐一胪开清折二份，送交该州县转报，将来年终汇计之期，即以此事之能否认真，定各教职之功过。在事讲生，亦即以勤隋分其优绌。
又加函：学官安坐衙斋，毫无一事，且恐因闲得病，负此盘中。今令该学官携同讲生赴乡宣讲，既可启牖愚蒙，又可谙习民间疾苦，备他日制锦之用。乃各学始则多方推诿，继则敷衍塞责，若以非份内事也者。然则逼勒诸生贽敬，需索新进谢仪，始为份内事乎?既称曰教谕，试问所教所谕者何事?又名曰训导，试问所训所导者何人?循名质实，该学官当亦哑然无以自解。推宕之员，既经记过；奋发之员，如黄振均等，似宜为请优奖，庶足使闻风兴起。小学为立身根本，不惟乡塾宜按人分领，且宜使学官逐条为之解说，领悟者报名请奖，牧令以时抽查。志趣既能端于初学，趋向庶不惑于中途。罗忠节《小学韵语》，尤为童蒙必读之书，惜有内编而无外编，尚是缺典，拟属局员补辑，广为传布，胜孩童读《三字经》也。
光绪初，大吏亦尝有申禁积习示，大抵具文耳。
《江苏省例·光绪五年十一月布政使司谭申禁积习示》：一、不准开设烟馆。一、不准行用小钱。一、不准私铸。一、不准容留妓馆书寓。一、不准开花客寓。一、不准赌博。一、不准抢孀。一、不准抢鲜。一、不准轧神仙。一、不准妇女入茶馆。一、不准苏女入庙烧香。一、不准观前跑马。一、不准棍徒凭空讹索。一、不准勒索搬家费以及勒加勒找等事。一、不准厉坛装扮罪人。一、不准观前及沿街舞拳弄棍。一、不准把持行市。一、不准聚众滋事。一、不准酗酒骂街。一、不准妇女撒泼。一、不准医生勒索重资。一、不准向租房人索取两个三个中费。一、严拿讼棍。一、严拿水贩。一、严拿台基。一、严拿私枭。
光、宣以来，俗尚之变革，文化之移易，条目万千不可缕计。其荦荦大者，举分系于各篇。要其原则，交通为变俗之始。商舶所萃，其民聚五方，浸淫旁午，而新旧之俗融矣。益之以铁轨、汽车、电信、新闻纸、电话、摄影，其播布转移之力，尤足使其地月异而岁不同。轮轨不通之处，其俗犹之乾、嘉、咸、同也。通轮轨而非都会者，进之都会大埠，又进之而左右全国，为全省先导者惟上海。观于上海，知世变矣。
《上海闲语》：从政治上观之，则上海为外力侵占入手地；从物质上观之，则上海又为全国文明发轫地。即以交通论，今者轮路纵横，邮电遍国，试推原此事之导线，则上海实开其先。
又：上海与北京，一为社会中心点，一为政治中心点，各有其挟持之具，恒处对峙地位。上海之所以得成为社会中心点，其始也因天然之地理，为外人涎羡；其继也又以外人经营之有效，中经吾国太平战事，而工商及流寓乃相率而集此；而其最大原因，足以确立社会中心点之基础，与政治中心点之北京有并峙之资格者，则实以租界为国内政令不及之故。戊戌政变，原因于《时务报》之鼓吹。《时务报》之所在地，上海也。此为社会引动政治之初步。暨八月祸作，六君子被戮，康、梁远逋，当时非外国公使密电天津、上海领事，逐埠为之布置，并预调兵轮停泊三夹水，以俟国事犯之来，恐逋臣早入枯鱼之肆矣。戊戌之事，为社会极端赞成、政治极端反对之一事，然非社会中心点之上海，与外人助力以与政府抗，则殆矣。次则辛亥之革命。革命之播种以言论。言论之在国外者为《民报》，产生地日本东京也；言论之在国内者为《民呼》、《民吁》，以迄革命时之《民立报》，产生地上海也。虽其间《民呼》被控而闭歇，《民吁》禁寄而停办，社会势力仍不若政治威权之无上。然以三数人鼓吹于一隅，政府纵能以政治为蛮横之干涉，政府卒不能禁被干涉者屡仆屡起，宁非恃上海为凭藉之故哉!至辛亥武昌举事，党人以全力萃于上海与政府抗，卒至九月十三日制造局一役，遂奠定东南之大局。及政府派遣专员南来议和，既至武昌，仍折来沪上，而议和大会遂开于公共租界之议事厅。斯时不仅吾人认上海有社会中心点之资格，即政府亦确以上海足与北京对峙矣。凡此皆事实之彰彰可见者。而潜势力之互为消长，不使局外人易于捉摸者，如筹安会发生。某电社载政府以十五万金来沪运动报纸等事，是真是假，黑幕重重，尤足证明南北两方遥遥相对之不相上下也。更以极琐屑之事证之。当光绪甲午前后数年间，市上男女衣装竞尚海式样，及庚子、辛丑间市上又有所谓京式样者，男女衣装复舍彼而取此。海式样为上海式，京式样为北京式，即小小时尚之微，彼此之互为消长也亦如是，外此更可见矣。
《上海租界问题》：上海风化之败坏，有历史的，有政治的。其主观原因，则实由教育之不普及。上海开埠远在七十余年以前，中经太平之变，中兴名人崇尚道学，外人之所谓名教者则异，两种学说，格不能入。既有先入之主，则后起学者必受指摘。上海者，外人首先来华之根据地，亦西方文化之导火线也，以与吾华习尚之不同，故士大夫既尽力致其攻击。如左文襄与友人书，诋新闻记者为江浙无赖文人之末路，并目上海为全国首恶地；又某道学家笔记，以生长上海足迹三十年不涉夷场为有守；又湖北名士张某寓书王韬，力劝其不应托庇外宇，盖皆同、光朝之事实也。并有节取其制造之长，而深惜其不习中国礼教者。曾惠敏致友人曾剖辨其谬，以为外人之长不在形上，而在形下，吾人决不能以是丹非素之见自封故步，尤为探本之论。而一、二不理于舆论之人，见上海之足以隐蔽吾众弃之身也，则群习而安之。而每见上海社会中发现一伤风败俗之事，一般舆论必曰：此幸在上海耳，若在内地，即使 倖逃法网，亦不免为社会所不齿。盖风气之败坏于非驴非马之上海社会者，已非一朝一夕。此原因于历史的也。
维持风纪，行政官吏有专责焉。上海以租界故，华官无绝对负责之人，政权操之外人，以甲国人谋乙国之根本问题。但于法纪上无危险之发生，则社会公安而外，无复有第二之目的。而况吾国之所谓风纪，与彼方之所谓风纪，原则虽无差异，以进化迟速先后之不同遂有同源异流之现象。我之所谓忠君，彼则忠国；我之父慈子孝，彼则家庭各守分际；我之所谓贞节，彼则一方保护人之自由，一方禁止侵犯人之自由。如是而止，已本此以施政，故维持风纪，界说舛驰。而其政治上之最著者，莫过于奸案之轻纵。姘妇可认为人事上之结合，和奸无科罪之专条。强奸之罪，有时且轻于略诱。无非以略诱扰及公安，而强奸则仅犯个人之身体自由。扰害公安，涉及租界之安宁；侵犯身体，无关公众而已。积是各因，乃成恶果，而上海之风纪荡然矣。此原因于政治的也。
其次则生计问题之与风纪有关也。上海全部人口之总数，除华界历年无统计外，公、法两界在宣统季年，合计为六十余万丁口，实在尚不止此。迄革命事起，而界内人数大增。上海风纪，一败坏于生产职业之不加多，再败坏于消耗程度之日增。至组成社会之分子，以商业人才为本位，而以各种人物为附属品。惟此两大分子之外，尚有不事生产、专事消耗，而败坏风纪力尤强者，女界是已。全埠女子不下四十万口，除去一部分有职业之女工或劳动者四五万外，其不事事者，当得若干人。此不事事女子之中，上焉者主理家政，尚能稍分家庭劳役；次则动作需人，坐食终岁，而其消耗所需已加负于男子之身：总计此两项之女子约计一十五万。至残余之二十万口，除明为卖淫，据工部局报告再去五万外，其余之十五万口，食必膏粱，衣必文绣，处必华屋，出必高车，消耗程度达于极步。吾人试作一假定的预算，以一人口耗费每日二元，则全年已达三千数百万元之数；则此十五万口者，又非有确定男子为之供给，则取得此项资财之方法及其手段可想而知。而仅仅妨碍生计在十五万以外不能生产之女子，尚不计焉。呜呼!以十五万人在一隅地方败坏风纪，以三千数百万元供败坏风纪之挥霍，生计安得不促?风纪又安得不坏也?

[book_title]第二卷 时令
前民开物，莫先授时。夏、商、周、秦，正朔代易。汉高起沛，沿秦历而用夏时，以十月为岁首。
《汉书·高帝纪》：秦二年十月，沛公攻胡陵、方与，还守丰。
文颖曰：十月，秦正月。始皇即位，周火德，以五胜之法胜火者水，秦文公获黑龙，此水德之瑞，于是更名河为德水，十月为正月，谓建亥之月水得位，故以为岁首。
至武帝太初元年，始改从夏正，以寅为岁首。
《汉书·武帝纪》：太初元年夏五月，正历，以正月为岁首。
应劭曰：初用夏正月，以正月为岁首，故改年为太初也。颜师古曰：谓以建寅之月为正也。未正历之前，谓建亥之月为正，今此言以正月为岁首者，史追其月名。
相承二千十五年，岁首未之或改。清咸丰中，太平天国制新历，以三百六十六日为一年，有闰日无闰月，年干支诸字略有改易，惟尚以寅月为正月。
《平定粤匪纪略》：伪历日尤狂谬无稽。其书无凶吉宜忌，以二十八宿值配之而定岁，有闰日而无闰月，年以三百六十六日为额。伪进历表云：当今天日平匀圆满，无一些亏缺，某等造历以三百六十六日为一年，单月三十日，双月三十一日，立春、清明、芒种、立秋、寒露、大雪俱十六日，余俱十五日，乃是天父上主皇上帝遣我主降凡旨意也。从前历书，尽行删除。年、月、日、时皆天父排定，年年吉良，月月吉良，日日时时亦是吉良，何用选择?又所讳字最多，丑为好，卯为荣，亥为开。
《清朝全史》：咸丰元年，在永安州创建太平天国之国号，同时东王等五王造新历，奇数之月一、三、五、七、九、十一六个月，皆以三十一日计，偶数之月以三十日计。一年为三百六十六日，恰与太阳历之闰年相当，每四年差三日。后亦觉此历之不合用，由九年十月之诏加以改订。以戈登之文书证之，该历书以正月十三日为天兄升天节，二月二日为报爷节，二月二十一日为天兄天王登极节，三月三日为爷降节，七月二十七日为东王升天节，九月九日为哥降节，并日曜日同纪载焉。
太平天国新历               清    历
辛开元年正月元日庚寅        咸丰元年正月三日
壬子二年正月元日丙申        咸丰元年十二月十五日
癸好三年正月元日壬寅        咸丰二年十二月二十七日
甲寅四年正月元日戊申        咸丰四年正月八日
乙荣五年正月元日甲寅        咸丰四年十二月二十日
丙辰六年正月元日庚申        咸丰六年正月二日
丁巳七年正月元日丙寅        咸丰七年正月二十三日
戊午八年正月元日壬申        咸丰七年十二月二十五日
己末九年正月元日戊寅        咸丰九年正月七日
庚申十年正月元日甲申        咸丰十年正月十九日
辛酉十一年正月元日庚寅      咸丰十一年正月元日
壬戌十二年正月元日丙申      同治元年正月十三日
癸开十三年正月元日壬寅      同治元年十二月二十五日
甲子十四年正月元日戊申      同治三年正月六日。
民国肇造，改用西国通行之历，谓之阳历。
《中华民国史》：孙文当选为中华民国临时大总统，黎元洪副之，以中华民国国号，改用阳历，于一月一日宣统三年十一月十三日就职，以是日为元年元旦。
《中华民国革命建国史》：孙中山既就职，即发令改用阳历，以本日定为中华民国元年元月元日。盖先一日由各省代表团议决，至是乃奉大总统命令颁行。
《泗阳县志》：光复后改用阳历，以三百六十五日为一岁，无闰月，而有闰日。民间多沿旧习，守夏正。十六年，国民革命军再都南京，厉行国历，禁民间私印阴阳合历，俗尚亦渐变矣。
明初颁历，以九月若十一月朔。
《野获编》：正朔之颁，太祖定于九月之朔。其后改于十一月初一日，分赐百官颁行天下。
其历式与后世不同。
顾起元《客座赘语》：国初历民间有藏者，其式与今不同，有袭爵受封、祭祀祈福、求医治病、乘船渡水、登高履险、收敛货财等件，通者曰宜，不通者曰忌，有甲子而无年号。
清制，四月朔颁来岁之时宪书于各省，布政使司依式刊刷，颁行各府州县。
《清光绪会典·钦天监》：仲春之朔，以来岁时宪书式进于上，得旨乃制书，预颁式于各省。山东、山西、河南、江苏、安徽、江西等省，皆于四月初一日以汉字时宪书式，由兵部驿递各省布政使司，令照式刊刷，至期颁发各府州县。
顾禄《清嘉录》：吾乡新历，在阊、胥一带书坊悬卖，有官板私板之别。官板例由理问厅署刊行。所谓私板，民间依样梓印，印成，仍由理问厅署钤印，然后出售。岁杪，各图地保以新历逐户分送，人家必酬以钱文，如市价而倍之，号为送历本。闻诸父老云：里正送新历，始行于乡村，后沿于城中。
于是有受朔及朔望令节拜贺之仪，各省皆然。江苏方志亦间有著此礼者。
《光绪通州志》：受朔，凡岁孟冬，布政司以所刊时宪书转行州县。至日，设龙亭鼓吹，诣公署恭陈于案，朝服祗领，行九叩礼，乃颁布于民间。朝贺，凡元旦长至节、万寿圣节、皇太后圣寿节及恭遇国家庆典，先期设香案于万寿宫。泰兴、如皋择公所行礼。以学官一人纠仪，学弟子员二人通赞，二人引班。至日，文武官率所属至丹墀，东西序立，赞齐班，各官就拜位，赞跪叩兴，行九叩礼，毕，退班。前后三日成朝服。《泰兴志》同。
正朔既易，斯制亦沦。
坊本历书杂载各事，以便省览。或制日历，一日一纸，逝则摘之。或为月份牌，施以彩绘，取悦妇孺，以上海所制为最多。十八年冬，中央研究院天文研究所印布周历，附载星象各图，专以学理牖民，占验宜忌，悉从荡涤矣。
前代职官多有旬假及节假，清制惟封印之期得休息，而齐民终岁勤动无所谓休沐也。中西交通，初以其七日一礼拜为异。
《沪游杂记》：七日一礼拜，为西人休息之期，即中历虚、房、星、昴四宿值日。是日也，工歇艺事，商停贸易。西人驾轻车，骑骏马，或携眷出游，或赴堂礼拜。华人之居停西商者，于先一日礼拜六夜，征歌命酒，问柳寻花，戏馆倡寮，愈觉宾朋满座云。
洎兴学校，延西师，不得不从其俗，于是学生率七日一假。
《广方言馆全案》：光绪七年，制造局禀定《广方言馆章程》：每年正月二十日启馆，十二月十五日散馆。端午、中秋两节给假五日。其归入一班，照西例礼拜日歇息。其从汉教习受教者，每月朔望、初七、二十三歇息一日。
间有主旬休者，卒易而从众。民国官署经年治事，惟日曜及例假休息。而学校师生，自日曜外，复有寒暑假，视官署尤多暇云。
《江苏省内务行政报告书·内务司暂行办事细则》：<第六条)本司办公时间，除日曜日及例假日外，每日上午八时三十分至十一时三十分止，下午一时三十分起至四时三十分止。但收发文件不在此例。<第七条>  各科于日曜日应轮推办事员或助理员一人入值，遇有紧要文牍，应随时招同本科人员拟办。
旧制，授时之典最重立春。司天之官以岁之干支定芒神土牛之式，陈于朝廷，颁之郡邑，有司先期率民迎春。至日，击土牛曰打春。民之观者，辨色察貌，以卜人岁。或傅会俗说，颇涉不经。
《清会典·钦天监》：立春，前期定芒神土牛之制。顺天府以六月移文钦天监，校次年岁建干支纳音，定芒神土牛形式服色绘图，立春日进呈。
《白下琐言》：迎春东郊，旧在通济门外鬼神坛，后移神木庵。是日，郡守以下咸往，迎至府署而止。打春，乡人击鼓鸣金，登堂唱歌，多冯家边人。谚 曰，冯家边人惯说吉利话，正谓此也。土牛送寒，古礼有之。俗谓隋炀帝后身，殊近荒诞。句萌神曰傲马，不知何本。又指为包孝肃之子，信如斯说，宋以前为谁耶?齐东野语也。
《金陵岁时记》：句萌神曰傲马，俗谓隋炀帝后身。又指为包孝肃之子，殊近荒唐。按：芒神即值年太岁神。其曰傲马者，例如岁值壬癸主水，涉水者应跣足，而神则加履；丙午主火畏热，应脱帽，而神则加冠，谓其与世人相拗耳。又《月令广义》：芒神身高三尺六寸。按：一年三百六十日，芒神服色以立春日支相克为衣色，相生为系腰色：亥、子日黄衣青系腰，寅、卯日白衣红系腰，巳、午日黑衣黄系腰，辰、戌、丑、未日青衣白系腰。手执鞭，用柳枝，长二尺四寸。按：二十四气，结子以立春。四孟用麻，四仲用苧，四季用丝，俱以五彩染色。其身有老少之分，寅、申、巳、亥年老像，子、午、卯、酉年壮像，辰、戊、丑、未孩童像。其立分左右六支，阳年在右边立，阴年在左边立。又俗说土牛之尾右搭者，是年多生女，左搭者，是年多生男云。按：月令出土牛，示农耕之早晚。古制于国城南立土牛以示民，如立春在十二月望，则策牛者近前，示农早也；立春在正月望，则策牛者近后，示农晚也。今立春日州县制一牛，取彩杖鞭而碎之，以讹传讹而非古者之制。
《至顺镇江志》：立春日，取春牛土书门。注：《本草》：春牛角上土，置户上，令人宜田。《岁时杂记》：立春鞭牛讫，庶民杂遝如堵，顷刻间分裂都尽。又相攘夺，以至伤毁身体者，岁岁有之。得牛角者，其家宜蚕，亦治病。故里谚云：好男勿鞭春，好女勿看灯。
《光绪丹徒县志》：迎春仪：立春，先期造春牛芒神于善禧寺。  今为报恩寺。  宋景祐中，颁土牛，以岁之干色为头角耳尾，支色为身为，纳音色为蹄。元至正中颁式，以立春日为法日，干为头色耳色，支为身色，纳音为蹄尾
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:45:19-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>