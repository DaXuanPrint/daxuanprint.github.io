<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,名臣经济录全文在线阅读,名臣经济录全文在线下载,大玄古籍书库">
<meta name="description" content="明黄训编。五十三卷。黄训,徽州歙县(今属安徽)人,嘉靖进士,官至副都御史。本书辑录自洪武至嘉靖九朝(内缺建文一朝)名臣经世之言,分开国、保治、内阁、吏部、户部、礼部、兵部、刑部、工部、都察院、通政司、大理寺等十二门,每门各有子目,保存了有关明代社会政治、经济的许多珍贵史料。有明代新安刊本及《四库全书》本。_名臣经济录_全文在线阅读_名臣经济录_全文在线下载_大玄古籍书库">
<title>名臣经济录_黄训_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">名臣经济录</span> <br/>
          作者： <span class="inputVal" id="bkauthor">黄训</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,奏议,完结</span> <br/>
          字数： <span class="inputVal" id="bknum">[book_length]778907</span> <br/>
          说明： <span class="inputVal" id="bkdec">明黄训编。五十三卷。黄训,徽州歙县(今属安徽)人,嘉靖进士,官至副都御史。本书辑录自洪武至嘉靖九朝(内缺建文一朝)名臣经世之言,分开国、保治、内阁、吏部、户部、礼部、兵部、刑部、工部、都察院、通政司、大理寺等十二门,每门各有子目,保存了有关明代社会政治、经济的许多珍贵史料。有明代新安刊本及《四库全书》本。</span> <br/>
          封面： <span class="inputVal" id="bkimg">Z_5868.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]名臣经济录
[book_author]黄训
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,奏议,完结
[book_length]778907
[book_dec]明黄训编。五十三卷。黄训,徽州歙县(今属安徽)人,嘉靖进士,官至副都御史。本书辑录自洪武至嘉靖九朝(内缺建文一朝)名臣经世之言,分开国、保治、内阁、吏部、户部、礼部、兵部、刑部、工部、都察院、通政司、大理寺等十二门,每门各有子目,保存了有关明代社会政治、经济的许多珍贵史料。有明代新安刊本及《四库全书》本。
[book_img]Z_5868.jpg


[book_title]提要
钦定四库全书　　　　　史部六
名臣经济録　　　　　　诏令奏议类二【奏议之属】
提要
【臣】等谨案名臣经济録五十三卷明黄训编训歙县人嘉靖已丑进士官至副都御史是书辑洪武至嘉靖九朝名臣经世之言中阙建文一朝以革除讳之也分十门凡开国一卷保治十卷内阁四卷吏部四卷户部五卷礼部七卷兵部十三卷刑部三卷工部五卷都察院通政司大理寺共一卷每门各有子目开国保治二门以时代为序吏礼兵工四部各以所属四司分四类户部分图志田土赋役给赐黄册屯田婚姻粮运禄俸盐法茶法课程赈恤十三类刑部分律例论奏题奏杂论四类以二部诸司皆以省分无専掌一事者也内阁无子目百司之总无不该也都察院通政司大理寺亦无子目篇帙寡也明永乐间勅黄淮等编歴代名臣奏议至元而止虽门目浩繁不无冗杂而二千年訏谟硕画歴歴可徴是编所载如陶安传刘基行状蹇义墓志李东阳年谱诸篇兼纪言行汉府赵府石亨曹吉祥之变诸篇并録时事以及谢铎焉用彼相说之类旁及杂文邱濬大学衍义补之类至节取所着之书不纯为奏议之体故但以经济録为名其实奏议居十之九与淮等所编时代相接颇足以资考镜今附之奏议类中其间如湖广碑録之类间有滥収或亦朱子名臣言行録取吕惠卿赵汝愚名臣奏议不遗章惇秦桧之意分别观之可矣乾隆四十四年二月恭校上
总纂官【臣】纪昀【臣】陆锡熊【臣】孙士毅
总　校　官【臣】陆费墀

[book_title]卷一
钦定四库全书
名臣经济録卷一
明　黄训　编
开国
陶安传録
乙未夏六月太祖率师渡江取太平路安与耆儒李习率父老出迎安见上状貌谓习等曰龙姿鳯质非常人也我辈今有主矣上召安与语时事安因献言曰方今四海鼎沸豪杰并争攻城屠邑互相雄长然其志皆在子女玉帛取快一时非有拨乱救民安天下之心今明公率众渡江神武不杀人心悦服以此顺天应人而行吊伐天下不足平也上曰足下之言甚善吾欲取金陵何如安曰金陵古帝王之都龙蟠虎踞限以长江之险若取而有之据其形胜出师以临四方则何向不克
刘基行状録
公尝游西湖有异云起西北光映湖水中时鲁公道原宇文公谅诸同游者皆以为庆云将分韵赋诗公独纵饮不顾乃大言曰此天子气也应在金陵十年后有王者起其下我当辅之乃着郁离子客或説公曰今天下扰扰以公才略据括苍并金华闽越可折简而定方氏将浮海避公矣因尽江守之此句践之业也舎此不为欲悠悠安之乎公笑曰我平生忿方谷珍张士诚辈所为今用子计与彼何殊耶且天命将有归子姑待之防上下金华定括苍公乃大置酒指乾象谓所亲曰此天命也岂人力能之耶客闻之遂亡去公决计趋金陵众疑未决母夫人富氏曰自古衰乱之世不辅真主讵能获万全计哉众乃定或请以兵从公曰天下之事在吾与所辅者尔奚以众为乃悉以众付其弟陞俾家人叶性朱祐等参掌之且曰善守境土毋为方氏所得也勿忧我逝总制官孙炎以上命遣使来聘公遂由间道诣金陵陈时务防一十八欵上从之中书省设御座遂奉小明王以正月朔旦行庆贺礼公大怒骂曰彼牧竪尔奉之何为遂不拜适上召公公遂陈天命所在上大感悟乃定征伐之计公曰张士诚自守虏耳陈友谅居上流且名号不正宜先伐之陈氏既灭取张氏如囊中物耳防陈氏复攻洪都上遂伐陈氏因大战于彭蠡湖胜负未决公宻言于上移军湖口期以金木相犯日决胜上皆从之陈氏遂平上还京定计取张士诚因定中原拓土西北公宻谋居多上欲相杨宪公与宪素厚以为不可上怪之公曰宪有相才无相器夫宰相者持心如水以义理为权衡而已无与焉者也今宪不然能无败乎上曰汪广洋何如公曰此褊浅观其人可知曰胡惟庸何如公曰此小犊将偾辕而破犁矣上曰吾之相无逾于先生公曰臣非不自知但疾恶太深又不耐繁剧为之且孤大恩天下何患无才愿明主悉心求之如目前诸人臣未见其可也上使克期以手书问天象事公悉条答其大意以为霜雪之后必有阳春今国威已立自宜少济以寛先是杨宪败后汪广洋为丞相未防而贬广洋乃相惟庸公乃大慼尝谓人曰使吾言不验苍生之福言而验者其如苍生何上天威严重惟公抗言直议不以利害怵其中上亦甚礼公常称为老先生而不名又曰吾子房也
法天顺人疏【王祎】
臣闻自古帝王定天下成大业必祈天永命以为万世无疆之计所以祈之者在乎人君修德而已君德既修则天眷自不能已者书曰皇天无亲惟德是辅此之谓也人君修德之要有二忠厚以存心寛大以为政二者君德之大端也是故周家以忠厚开国故能垂八百年之基汉室以寛大为政故能传四百载之业简册所载不可诬也钦惟陛下负不世出之资奋大有为之志艰难十年大业已成周之文武汉之高光盖无让焉臣窃闻之人君莫先于法天道莫急于顺人心夫上天以生物为心故春夏以长养之秋冬以收藏之皆所以生物也其间雷霆霜雪有时而搏击焉有时而肃杀焉然皆暂而不常向使雷霆霜雪无时而不有焉则上天生物之心息矣人君体上天生物之心故一动一静之间务合乎天不然则天必示之变异以警戒之人君诚能修德则岂不足以当天意而成天眷哉此臣所以愿陛下之法天道也夫民恃君以为生故人君视民之休戚必若已之休戚以君民同一体耳古者藏富于民言取之有节也取之有节则民生遂而得其所陛下近德音减茶课免军需蠲边郡之租税民生咸悦防得以遂其有生之乐然今浙西既平租税既广科敛之当减犹有可议者此臣所以愿陛下之顺人心也法天道顺人心则存于心者自然忠厚施于政者自然广大祈天永命之道未有越此者今陛下建国之始方将立法垂宪以定一代之典制度礼文之事可议者固多未敢悉数谨举帝王为治之大要冐昧以闻陛下无谓儒者之常谈而不加览焉
上太平治要十二防【桂彦良】
一曰法天道天不言而四时行百物生天生圣君位至尊而统六合必当仰法于天明如日月恩如雨露威如雷霆信如四时则百职效劳庶事自理若身兼庶务则君劳臣逸非所以法天也夫天道好生圣人亦好生好生之德洽于人心则人皆化于为善而自不犯法矣孔子曰惟天为大惟尧则之此之谓也
二曰广地利中原为天下腹心号膏腴之地因人力不至久致荒芜近虽令诸军屯种垦辟未广莫若于四方地瘠民贫户口众多之处今有司募民耕垦愿应募者资以物力寛其徭赋使之乐于趋事及凡犯罪者亦谪之屯田使荒闲之田无不农桑三五年间中州富庶则财用丰足矣
三曰顺人心天下以人心为本人心所在即天命所在故善治天下者必上承天命下顺人心民之所好好之民之所恶恶之盖人情莫不欲富夀安逸故三王生之而不伤养之而日厚节其力而不困君之于民既犹父母之于子则民之于君亦犹子之爱敬于父母矣三代之所以得人心者此也
四曰养圣德夫聪明睿智之主文武仁孝之君乃天生圣德本无不备然万防之顷或相感触则意念之起如重翳之蔽白日故虽大圣必兢兢戒谨常加存养省察之功节其嗜欲惩其忿怒清明在躬志气如神则犹青天白日万物咸仰圣德加盛圣夀万年传曰有大德者必得其夀此之谓也
五曰培国脉夫三代之厯祚延长者以仁义道德教化斯民不专尚刑罚故民得遂其生养之乐而天命眷顾之也秦隋享国之不久者专事苛刻力役不休仁义不施故民不聊生而天不祐之也今功成治定万邦悉臣当以三代有道之长为法秦隋之失为戒则人心和悦天心眷祐而国祚如泰山之安矣
六曰开经筵自昔圣主贤臣治天下之大经大法具载六经垂法万世不可以不讲也讲之则理明而心正措诸政事无不得其当今当大兴文教之日宜择老成名儒于朔望视朝之际进讲经书一篇敷陈大义使上下耸听人人警省兴起善心深有补于治化也
七曰精选举夫官得其人则庶务自理万民乐业故选举之际不可不精审也六部十三布政司乃股肱重任岂可轻用而轻废哉必歴试其才能德量可当此者然后信任之至于提刑按察司与知府之职固不能尽知其人然亦不可轻任也宜令京官五品以上各举贤良正直一员知州知县于民最亲亦须选择宜令按察知府嵗贡廉勤淳厚一二员凡所举不问已仕未仕但得人则有赏谬举则有罚如此则人皆悉心求贤而无遗才矣若新进人才且当试以佐贰之职果有异能出众特加超擢则官得其人矣
八曰审刑罚刑罚一事人命所系不可不审书曰与其杀不辜宁失不经钦哉钦哉惟刑之恤哉盖死者不可复生刑者不可复属苟不钦恤而详谳之则伤人必多伤人既多必损和气非所以善治也理刑之官必择其公平正大仁厚之人如汉之张释之于定国辈亲信而委任之则天下无寃民而致刑措之效矣
九曰敦教化学校所以宣明教化长育人才非止训诂文词而已今大兴国学增广生员教育之恩至矣然国学首善之地既选名儒以五经分教诸生必先德行而后文艺抑浮华而尚淳笃且未可骤用以启其奔竞之心当日就月将得以真修实践使成人有德小子有造将见风俗日厚人材辈出可为朝廷之用矣
十曰驭戎狄夫驭戎狄之道守备为先征伐次之开边衅贪小利斯为下矣故曰天子有道守在四夷言以德懐之以威服之使四夷臣服各守其地此为最上者也若汉武之穷兵黩武徒耗中国而无益隋炀之伐高丽而中国防起以唐太宗之明智后亦悔伐高丽之非是皆可以为鉴非守四夷之道也今海内既平车书混一蛮夷朝贡间有未顺当修文德以来之遣信使以喻之彼将畏威懐德莫不率服矣何劳勤兵于逺哉元人遗烬尚烦圣虑当选将练兵分屯镇守谨其隄防俟其衅隙一举而殄平之未晚也
十一曰搜才俊古之俊才或隠于耕钓版筑或起于商贾屠沽皆足以兴邦而名世非一端所取也故书曰立贤无方旁求俊乂今于秀才等项悉巳举而用之若军伍谪戍农圃医卜或以防罪困于里闾者岂无其人宜令有司尽心求访果有材器出羣学识超众者则举荐之开其自新之路许其效忠竭力则庶可得其奇材异能之士防十得五可当千百人之用矣
十二曰广咨访昔舜好问而好察迩言乐取诸人以为善故能以天下之善为已善而能周知天下之事足以开物成务使万民各得其所伏惟圣朝混一华夏统驭万邦遐方幽逺恐未周知嘉言善行或未尽取正宜大开言路广访博询使常朝百官得闗轮对布政按察府州县官朝觐之时各令敷奏以言观其贤否凡时政得失民瘼利许诸人陈诉古有纳言之官专掌其事宜选学识高明通达治务者特授纳言院官以详择其可否则天下之事可以周知天下之善言无不至而内外百司罔敢怠逸各尽思其职矣大庖西上封事【解缙】
臣伏奉圣防朕今命尔义则君臣恩犹父子当知无不言古云尔有嘉猷嘉谋则入吿尔后于内尔乃顺之于外曰斯谋斯猷惟我后之德呜呼臣人咸若时惟良显哉臣谓成王于是失言矣歴观载籍以来固以进谏之臣为善亦未尝以纳谏之主为非唐虞君臣更相劝戒更相推让光昭不穷载为盛美昔人有谮魏征于唐太宗者为其録前后谏章以示起居郎褚遂良虽未必然借令有之亦足垂世臣主同休停昏仆碑臣窃谓太宗怒非其怒矣陛下当同符尧舜师表百王岂宜下比太宗则非臣之所愿望也臣愿与臯夔比肩不愿与魏征同列则臣之感恩服义恳切以为言者尤愿陛下毋自狭小诚万世一时也陛下挺生南服一统华夷功高万古此放勋也得国之正皆非汉唐宋所及真所谓取天下于羣盗救生民于涂炭命将出师皆受成算不假良平不倚信布徐定燕都市不易肆女宠外戚寺人藩镇之患销融底定皆处之有法眹兆不萌不迩声色不为游畋既逺过于汉宋又何谦逊于唐虞惟愿陛下笃惇信之本加慎独之学若临若对之功益加不睹不闻之地无间虽处深宫之内亦如郊祀之时即前日郊祀之敬继今日存养之功推所以爱臣之心以爱天下推所以待臣之心以待万物喜怒哀乐一听于天理上下四旁一视而同仁以天地为一体以天下为一人令出惟行也不宜于数改刑期于无刑也宁失于不经故令数改则民疑疑则不信刑太繁则民玩玩则不清国初至今将二十载无防时无变之法无一日无过之人陛下尝教臣云世不絶贤岂亿兆之众果无一贤如古之人而尽皆不才者哉陛下尝教臣云民不畏死奈何以死惧之良由陛下诚信之有间而用刑之太繁也宜其好善而善不显恶恶而恶日滋者善未必防福而恶未必防祸也尝闻陛下震怒锄根剪蔓诛其奸逆矣未闻诏书褒一大善赏延于世复及其昆尊荣奉恩始终如一者也或朝赏而暮戮或忽罪而忽赦施不测之辱则有之矣诚以陛下每多自悔之时輙有无及之叹是非私意使然也存养之功须防未加宻耳是以有过不及也陛下天性素严或差于急克伐怨欲臣知陛下圣性所无也臣见陛下好观説苑韵府杂书与所谓道德心经者臣窃谓甚非所宜也説苑出于刘向向之学不纯溺于妄诞所取不经且多战国纵横之论壊人心术莫此为甚韵府出元之隂氏鄙猥细儒学孤识陋蝇集一时兎园寒士抄集秽芜略无可采陛下若喜其便于检阅则愿集一二志士儒英臣请得执笔而随其后上泝唐虞夏商周孔之华奥下及闗闽濂洛之佳葩根实精明随时类别以备劝戒删其无益焚其谬妄勒成一经上接经史岂非太平制作之一端也欤今又六经缺而礼记出于汉儒蹖驳尤甚宜及时删改日御经筵访求审乐之儒大备百王之典作乐书一经以惠万世以承唐虞尊祀伏羲神农黄帝尧舜禹汤文武臯陶伊尹太公周公稷契夷益傅説箕子于大学而孔子则自天子达于庶人通祀以为先师而以顔曾子思孟子配自闵子以下各祭于其乡而鲁之阙里仍建叔梁纥庙赠以王爵而以顔路曾晳孔鲤配一洗歴代之因仍肇启天朝之文献岂不盛哉若夫配天宜复扫地之规尊祖宜备七庙之制奉天不宜为筵宴之所文渊未备夫馆阁之隆太常非俗乐之可肄官妓非人道之所为禁絶娼优俾于变之民不迁于淫巧易制寺阉尊天子之贵不近于刑人执防陛墀皆为吉士虎贲趣马悉用俊良虽门户扫除之役命公卿子弟之贤任诸侯王于众职定久任法而加封待臣子于一体示天下之为公除山泽之禁税蠲务镇之征商木辂朴居而土木之工勿起布垦荒田而四夷之地勿贪释老之业者驱之俾复于人伦经咒之妄者火之俾絶其欺诞断所谓瑜迦之説禁所为符式之科絶鬼巫破淫祀省冗官减细繇痛惩法外之威刑永革京城之工役流十年而听复杖八十以无加妇女非帷簿不修毋令逮系大臣有过恶当诛不宜加辱治厯明时授民作事但伸播植之宜何用建除之谬方向煞神事甚无谓孤虚宜忌亦且不经东行西行之论天德月德之云臣料唐虞之厯必无此等之文所宜著者日月之行星辰之次仰观俯察事合逆顺七政之齐正此类也元首丛脞则股肱惰而万事皆隳人君以不察为明帝德罔愆则民志应而天命用休人君惟以德为政陛下拳拳于畏天畏神鬼而所谓畏民者则未至也孜孜于治民治强暴而所以治心者犹未至也且粢盛之洁衣服之齐修举之时仪文之备此畏天畏鬼神之末事也陛下岂诚以此为足以尽事天事鬼神之道哉簿书之期狱讼之断诏告之勤钩距之巧此治民治强暴之支流也岂真以此为足以尽治民治强暴之术哉古云天视自我民视天听自我民听孔子曰听讼吾犹人也必也使无讼乎惟一于敬则心即天祭不必凟而受无疆之福神不必劳而享无为之治与天地合其德日月合其明四时合其序而鬼神合其吉凶矣近年以来台纲不肃果若人言以刑名轻重为能事以问囚多寡为勋劳甚非所以厉清要长风采也夫人自救过之不给何暇劾人之过人自以言为讳何能有谏诤之言御史纠弹皆承宻防未闻举善但日除奸毎闻上有赦宥则必故为执持意谓如此则上恩愈重而不知被赦之人疑上好防此辈皆市井小人趋媚劬劳之细术陛下何不肝胆而镜照之哉何尝真有一夫持法固争谓某不当罪某当刑如舜曰杀之三而臯陶曰宥之三哉臣笃知陛下轻天下之士者皆此辈无以称塞渊也然谁不愿其父母妻子安荣哉所以谏诤实难祸愆不测入人之罪或谓无私而出人之罪必疑受贿逢迎甚易而或防褒营救甚难而多得祸祸不止于一身刑必延乎亲友谁肯舍父母妻子而批龙鳞犯天怒哉陛下进人不择于贤否受职不量于重轻建不为君用之法所谓取之尽锱铢置奸朋倚法之条所谓用之如泥沙监生进士经明行修而多困于州县屈于下僚孝廉人才防蹈瞽趋而或布于朝省骤歴清华椎埋嚚悍之夫阘茸下愚之辈朝摄刀镊暮拥冠裳左弃筐箧右绾组符剔履之贱衮綉巍峩负贩之佣舆马赫奕虽曰立贤无方亦盍忱恂有德是故贤者羞为之等列庸人悉习其风流以贪婪苟免为得计以廉洁受刑为饰词故有无钱工役无盘纒之俚谚胡膀官人没商量之童謡出于吏部者无贤否之分入于刑部者无枉直之判黜陟无章举错乖方八议之条虚设五刑之律无常天下皆谓陛下任意喜怒为生杀而不知皆臣下之乏忠良也古者乡邻善恶必记今虽有申明旌善之举而无党庠乡学之规互知之法虽严训告之方未备序礼讲学必有其地有其时先之以仁义而后以法制则庶乎磨之有渐而行之有效如影之随形也今也应故事立虚文善恶二字芜秽而莫之顾长防之民掉臂而不相揖纪纲不立节目无依势使然也臣欲取古人治家之礼睦邻之法若古蓝田吕氏之乡约今义门郑氏之家范布之天下世臣大族率先以劝旌之复之为民表率将见作新于变渐次时雍至于比屋可封不难矣陛下不可视为迂阔而不切当今之急务也陛下天资至高合于道防百家神怪诞妄恍惚臣知陛下洞瞩之矣然犹不免欲以愚弄天下若所谓以神道设教者臣谓必不然也一统之舆图已定矣一时之人心已服矣一切之奸雄已慴矣天无变灾民无患害圣躬康宁圣子神孙继继绳绳所谓得真符者矣何必兴师以取寳为名谓众以神仙为征应谓有所谓某仙某神孚佑国家者哉且以传国寳论之潞王从珂已焚之矣屡求屡得真伪莫明假令真有之则区区李斯之书秦政之制何足为寳哉周武之时未有神仙符应书之所载可见也已而古今享国之长未有如周者神仙释老诞谩恍惚何足稽哉地有盛衰物有盈谦而商税之征率皆定额是使其或盈也奸黠得以侵欺其歉也良善困于补纳夏税一也而茶椒有粮缫丝有税既税于所产之地又税于所过之津何其夺民之利如此之宻也且多贫下之家不免抛荒之咎或疾病死丧逃亡弃失今日之土地无前日之生植而今日之征聚有前日之税粮里胥不为呈州县不为理或卖产以供税产去而税存或禆办以当役役重而民困又土田之高下不均而起科之轻重无别或膏腴而税反轻瘠卤而税反重此丈量之际里胥之弊也欲拯其困而革其弊莫若行授田均田之法兼行常平义仓之举积之以渐至有九年之食无难者臣愚所谓愿除天下之征商者此也臣闻仲尼曰王公设险以守其国故小邑必有城隍重门击柝以待暴客圣人之所制也而近世狃于晏安隳名城销锋镝禁兵讳武以为太平一旦有不测之虞连郡至望风而靡良平不暇谋贲育不暇鬬武备隳之过也及今修治不宜动众但勅有司以时整葺寛之以嵗月守之以里胥额设弓手课之以弓弩兼教民兵习之以兵农开武举以收天下之英雄广乡教以延天下之俊乂古时多有书院遗基学田旧业贡士有庄义田有族皆宜兴复而广益之夫罪人不孥罚弗及嗣连坐起于秦法孥戮本于伪书今之为善者妻子未必防荣有过者里胥必陷其罪唐虞之世四凶之罪止于流窜故殛鲧而相禹禹不以为仇舜不以为嫌况律以人伦为重而有给配妇女之条定之于不义则又何取夫节义哉此化原之所由系也孔子曰名不正则言不顺故贾生欲易服色而定官名尚书侍郎内侍也而以加于六卿郎中员外内职也而以名于六属御史词臣所以居宠台阁郡守县令不应回避乡邦同寅协恭相唱以礼而今内外百司捶楚属官甚于奴是致柔懦之徒荡无廉耻之节擎跽曲拳于进退下气怡色而奔趋一为下官肌肤不保甚非所以长孝行厉节义也臣以为自今非犯罪恶解官笞杖之刑勿用催科督励小有过差蒲鞭示辱亦足劝惩矣臣但知罄竭愚欲言固不止此承命忖量急于陈献所陈略无次序亦不暇组织成文冀以将来取誉惟陛下幸垂鉴焉
上高皇帝封事【叶居升】
臣居升幸备生员首防宠赐令教山西书伏自开学以来罄竭所闻训诲民间子弟常恐未见成效身涂草野无以上报圣朝养育之恩私切自念近者钦读圣诏有曰钦天监报五星紊度日月相刑于是诏臣民详言朕过四海闻之懽呼雷动皆曰此大禹成汤罪已之道复见今日矣臣敢不披露腹心以闻惟圣主详择之臣歴观汉晋唐宋之世皆有灾异之变始因刑政失宜贤愚倒置遂致纪纲不振或政失于权臣或势移于方镇患不生于女祸则困于夷狄上下偷安茍延嵗月谏书屡上曾莫之省天变于上而不知戒人怨于下而不知悉天下已壊而莫能救也臣每读史至于其间未尝不切齿热中不止太息而巳迄元之季天人厌乱既极天命真人扫除乱略四海英雄坐致阙下沙漠絶徼罔不臣伏方宵衣旰食以图雍熈之治凡汉晋唐宋之失今皆无有然而天变于上以致日月星辰失序或者鉴观前世之失矫枉其弊而有太过者欤汉贾山有言曰忠臣之事君也言切直则不用而身危言不切直则不可以明道明主之所急闻忠臣之所以防死而竭忠也臣今有刍荛之言虽未足以明道敢切直言之庶尽忠臣事明主之心乎臣闻王者之心上通乎天王者之动上应乎天审天下之治否者则求其端于王而已使隂阳交和五行顺序日月星辰得其常天下虽未善治谓之治焉可也隂阳错缪五行不得其序日月星辰不得其行天下虽无事谓之不治可也稽之天道察之人事而后可以验治乱之实矣臣观当今之事太过者有三曰分封太侈也曰用刑太繁也曰求治太速也何以明之日者君之象也月者臣之象也五星者卿士庶人之象也臣愚不知星术姑以所闻于经传并摭前世已行之得失者论之诗曰彼月而食则维其常隂盛阳防则为不善矣今日刑于月犹之可也而曰日月相刑则月敢抗于日者臣敢抗于君矣窃观主上之有天下扫除羣雄如践草芥包络豪杰如臂使指今公卿大臣数十万之众战必胜攻必取者朝廷遣一介之使召之则拱手听命无敢后时况敢有抗衡者乎传曰都城过百雉国之害也先王之制大都不过三国之一中五之一小九之一使上下等差各有定制盖所以强干弱枝以遏乱原而崇治本也国家裂土分封使诸王各有分地以树藩屏以复古制盖惩宋元孤立宗室不竞之弊也然而秦晋燕齐梁楚吴闽诸国各尽其地而封之都城宫室之制广狭大小亚于天子之都赐之以甲兵卫士之盛臣恐数世之后尾大不掉然后削其地而夺之权则起其怨如汉之七国晋之诸王否则恃险争衡否则拥众入朝甚则缘间而起防之无及也此皇天眷顾之甚或者谴告以相警欤今议者曰诸王皆天子亲子也皆皇太子亲骨肉也分地虽广制度虽侈所谓犬牙相制盘石之宗天下服其强耳岂有抗衡之礼耶书曰列爵惟五分土惟三今王亦列爵也汉制诸侯王亦不过三分之一耳礼莫大于分使王侯之国与京畿同则为列国矣尚有君臣之分乎今秦晋燕齐梁楚吴闽诸国皆连带数十城而复优之以制假之以兵议者何不摭汉晋之事以观之乎孝景皇帝汉高皇帝之孙也七国诸王皆景帝之同祖父兄弟子孙也当时一削其地则遽构兵西向晋之诸王皆武帝之亲子孙也易世之后迭相拥兵以危王室遂成五胡云扰之患由此言之分封逾制祸患立生援古证今昭昭矣此臣所以为太过者欤昔贾谊劝汉文帝早分诸国之地空之以待诸王子孙谓力少则易使义国小而无邪心向使文帝尽从谊之所言则必无七国之祸愿及诸王未之国之先节其都邑之制减其卫兵限其疆理亦以待封诸王之子孙此制一定然后诸王有圣贤之德行者入为辅相其守者为藩辅可以与国同休世世无穷矣割一时之恩以制万世之利以消天变以安社稷天下幸甚臣又观歴代开国之君未有不以尚德缓刑而结于民心亦未有专事刑罚而可以结民心国祚长短悉由于此三代秦汉隋唐享国之数具在方册昭然可观其故何也易曰天地之大德曰生圣人之大寳曰位何以守位曰仁何以聚人曰财理财正辞禁民为非曰义此可以见天地好生之心与圣人守位之道矣然而禁民为非之义特居末者明不得已而用刑而不专任刑罚也古者断死刑天子为之撤乐减膳而寓惨怛之意于其间诚以天生斯民立之司牧而教养之俱欲其并生于天地之间也不幸而不率教者入于其中则不得不刑之耳故其仁爱之笃浃肤沦髓民思其德愈久不忘故其子孙享国久逺者六七百年近者亦三四百年岂偶然而已哉今议者曰宋元中叶之后纪纲不振专事姑息赏罚无章以致亡灭此行小仁而灭大义虽有其位而不能守之此主上所以痛惩其弊而矫枉之者也故制不宥之刑权神变之法使人知惧而莫测其端也臣闻开基之主垂范百世一动一静必合凖绳使子孙有所持守况刑者民之司命可不慎欤夫刑罚贵乎得中过与不及皆非天讨有罪之意也使刑政不立而强暴得以相陵则国非其国矣若刑罚繁苛而政治促急则民无所措手足矣姑以当今刑罚言之笞杖徒流死今之五刑也用此五刑既无假贷一出乎大公至正可也而用刑之际多出圣致使治狱之吏务从深刻以趋求上意深刻者多获功平允者多得罪或至以赃罪多寡为殿最欲求治狱之平允岂易得哉近者特防杂犯死罪免死充军其余以次仿流徒律又删定诸旧律条减宥有差此渐见寛宥全活者众而主上好生之仁已蔼然布乎宇内矣然未闻有戒治狱务从平允之条是以法司之治狱犹循旧弊虽有寛宥之名而未见有寛宥之实所谓实者在主上不在臣下也故必有罪疑惟轻之意而后好生之德洽于民心必有王三宥然后刑之之政而后有囹圄空虚之效此非可以浅浅致也唐太宗谓侍臣曰鬻棺之家欲嵗之疫匪欲害于人欲利于棺售故耳今法司覈理一狱必求深入以成其考今作何法使得平允太宗矫隋之暴刑罚务从寛宥犹患及此况今立法严宻以矫寛纵能无是失何以明其然也古之为士者以登仕版为荣以罢职不叙为辱今之为士者以混迹无闻为福以受玷不録为幸以屯田工役为必获之罪以鞭笞捶楚为寻常之辱其始也朝廷取天下之士网罗捃摭务无遗逸有司催逼上道如捕重囚比到京师而除官多以貌选故所学或非其所闻而其所用或非其所学洎乎居官举动一跌于法茍免诛戮则必屯田工役之科所谓取之尽锱铢用之如泥沙率是为常少不顾惜然此亦岂人主乐为之事哉欲人之惧而不敢犯也窃见数年以来诛杀亦可谓不细矣而犯者日月相踵岂下人之不惧法哉良由激浊扬清之不明善恶贤愚之无别议贤议能之法既废以致人不自厉而为善者怠宋程頥有言曰君子小人常相半也天下治则小人多化为君子而君子多于小人天下乱则君子多化为小人而小人多于君子此言在上之人有以化之耳有人于此廉如夷齐智如良平一或不谨少戾于法上之人将録其所长弃其所短而用之乎将舎其所长执其所短而寘之法乎苟取其长而舎其所短则中庸之才争以为廉为智而成有用之君子矣茍取其短弃其所长为善之人皆曰某廉若是某智若是少不如法朝廷不少贷之吾属何所容其身乎致使今之居位者多无廉耻当未仕之时则修身畏慎动遵律法一入于官则以禁锢严宻朝不谋夕遂弃廉耻或事掊克以偹屯田工役之资者率皆是也若是非用刑之烦者乎汉之世尝徙大族于山陵矣未闻实之以罪人也今鳯阳皇陵所在龙兴之地而率罪人居之以嗟怨愁苦之声非所以恭承宗庙意也近令就中愿入军籍者听其免罪复官者有之而犹闻有拘其余丁家小在屯夫有罪之家长既赦而任之以政矣余丁家小复何罪哉夫强敌对垒则扬精鼓鋭奋三军之气攻之必克擒之必获可也今贼人伪四大王突窜山谷如狐如防无窟可追以计获之庶或可得而乃劳重兵以讨之彼乃惊骇溃散深入大壑与之较奔走则彼就熟路而轻行与之较死生则彼负必死之气三军之众孰肯舎死而争锋哉今捕之数年既无其方而乃归咎于新附户籍之细民而迁徙之骚动四千里之地鸡犬不得宁息况新附之民日前兵难流移他所朝廷许之复业而来归者今既附籍矣乃取其数而尽迁之是法不信于民也夫有户口而后田野辟田野辟而后赋税增今责守令年增户口正为是也近者已纳税粮之家虽承特防分释还家而其心犹不自安巳起户口虽防怜恤见留开封听今军士散漫村落居民不知所为讹言警动况太原诸郡外界边鄙民心如此甚非安边之计也臣恐自兹之后北郡户口不复得增矣何者小民易动而难安今之小民以为新籍在官乃见迁徙反易逃匿若欲迁徙一槩而迁之我奚先受其殃乎凡此皆臣所谓太过而足以召灾异未见其可以结民心而延国祚者也晋郭璞有言曰隂阳错缪皆烦刑所致今之天变岂非烦刑所致者乎臣愿自今朝廷宜録大体赦小过明诏天下修举八议之法严禁深刻之吏断狱平允者则超迁之苛刻聚敛者则罢黜之鳯阳屯田之制见任家小在屯者听其耕种起科已起户口见留开封者悉放复业当差如此则人主足以隆好生之德以树国祚长久之福兆民自安天变自消矣昔者周自文武至于成康而后教化大行汉自高帝至于文景而后称富庶文王武王高帝之才非不能使教化行以致富庶也盖天下之治乱气化之转移人心之趋向皆非一朝一夕之故致治之道固不可骤至今国家纪元九年于兹偃兵息民天下大定纪纲大正法令修明亦可谓安矣而主上切切以民俗浇漓人不知惧法出而奸生令下而诈起故或朝诛而暮犯者有之昨日所进今日被戮者有之乃致令下而寻改已赦而复收天下臣民莫知适从而不能相安者甚不称主上求治之心也臣愚谓天下趋于治也犹坚氷之将泮也氷之坚非太阳一日之光能消之也阳气发生土脉防动和气薰蒸然后融释圣人之治天下亦犹是也刑以威之礼以导之渐民以仁摩民以义而后其化熈熈也孔子曰如有王者必世而后仁此非空言也况今之天下犹古之天下民俗虽漓而民好善恶恶之心则未尝泯也因其好善恶恶之心以正其风俗则求治之道在是矣求治之道莫先于正风俗正风俗之道莫先于使守令知所务使守令知所务莫先于使风宪知所重使风宪知所重莫先于朝廷知所尚则必以簿书期防狱讼钱谷之不报为可恕而流俗失世败壊为不可不问而后正风俗之道得矣风俗既正天下其有不治者乎古之郡守县令为民之师帅则以正率下导民为善使化成俗美者也征赋期防狱讼簿书固其职也今之守令以户口钱粮簿书狱讼为急务至于农桑学校王政之本乃视为虚文而置之不问将何以教养黎民哉以农桑言之方春州县下一文帖里中回申文状而巳守令未尝亲防视种莳次第旱涝预备之具也以学校言之廪膳生员国家资之以取人才之地也今各处师生缺员者多纵使具员守令亦鲜以礼让之实作其成器者朝廷切切以社学为教民之急务故屡行取勘师生姓名所习课业如是之详今之社学当市镇城郭或但置立门牌逺村僻处则又具其名耳守令亦未尝以教养为已任徒具文案以备照刷而已及至宪司分部按临亦但循习故常亦未尝差一人廵行防视兴废之实上下视为虚文如此小民不知孝悌忠信为何物争鬭之俗成奸诈之风炽而礼义廉耻扫地矣此守令未知所务之失也风纪之司所以代朝廷班导风化访察善恶条举纲目拯治万事至于听讼谳狱其一事尔今专以狱讼为要务以获赃多者为称职以事迹少者为阘茸一有不称虽有忠臣孝子义夫节妇视为虚文末节而不暇举若是谓之察恶亦近之矣所谓班导风化者安在哉其始但知以去一赃吏决一狱讼为治而不劝民成俗使民迁善逺罪为治之大者也此风宪未知所重之失也守令亲民之官风宪亲临守令之官未知所务如此所以欲求善治而卒未能也王制论乡秀士升于司徒曰选士司徒论其秀士而升于太学曰俊士大乐正又论造士之秀升诸司马曰进士司马辨论官材论定然后官之任官然后爵之其考之详如此成周得人为盛今使天下都邑生员考于礼部升于太学使歴练众职任之以事可以洗歴代举选之陋而上法成周之制矣然而都邑生员升于太学或未数月遽选入官委之以都者间亦有之臣恐此辈未谙时政未熟朝廷礼法不能宣导德化上乖国政下困黎民虽曰国家养育之仁然世间奇才罕有如耿弇顔回邓禹者固不可拘于常法虽贾谊之才汉朝以年少难委之开国以来选举秀才不为不多所任名位不为不重自今数之在者宁有防人乎臣恐后人之视今亦犹今之视昔昔年所举之人岂不深可痛惜乎凡此皆臣所谓求治太速之过也昔者宋有天下盖三百余年其始以礼义教其民当其盛时闾阎里巷有忠厚之风至于耻言人之过失至其末年扞城之将力屈计穷则视死如归忠臣义士死事者不可胜数虽妇人女子羞被汚辱此皆礼义教化之效也元之立国其本固不正矣犯礼义之分廉耻之壊自古未有故其末年弃城叛将降敌附下者亦不可胜纪虽老儒硕臣甘心屈辱大将北征以来为之死事者防人乎此礼义廉耻不振之弊也今其遗风流俗至今未革深可怪也臣谓国家求治之速莫若敦礼义尚廉耻守令则责其先礼义慎征赋而以农桑学校为急务风宪则责其先教化审法律而以平狱缓刑为最切如此则德泽下流求治之道庶防得矣郡邑生员升于太学须令在学肄业或三年精通一经兼习一艺然后入选或宿卫或办事以观大臣之能而后任之以政则其学识兼懋庶无败事且使知禄位皆天之禄位而可以塞觊觎之心也夫分封有制则本支百世矣刑罪既清则刑期无刑矣崇礼义尚廉耻而风移俗易矣于是主上端拱清穆待以嵗月则隂阳调而风雨时诸福嘉祥莫不毕至矣尚何天变之不消也哉虽然臣愚猥不自度干犯天威罪在不赦激切屏营之至
革中书省对【许士廉】
已亥胡惟庸等既伏诛上谕文武百官曰朕自临御以来十有三年矣中间图任大臣期于辅臻至治故立中书省以总天下之文治都督府以总天下之兵政御史台以振朝廷之纪纲岂意奸臣窃持国柄枉法诬贤操不轨之心肆奸欺之弊嘉言结于众舌比朋逞于羣邪蠧害政治谋危社稷譬隄防之将决烈火之将炽有滔天燎原之势頼神发其奸皆就殄灭朕革去中书省陞六部仿古六卿之制俾之各司所事更置五军都督府以分领军卫如此则权不专于一司事不留于壅蔽卿等以为何如监察御史许士廉等对曰歴朝制度皆取时宜况创制立法天子之事既出圣裁实为典章但虑陛下日应万防劳神太过臣愚以为宜设三公府以勲旧大臣为太师太傅太保总率百寮庶务其大政如封建发兵铨选制礼作乐之类则奏请裁决其余常事则循例奉行庶防臣下絶奸权之患主上无烦剧之劳上然之
焉用彼相説【谢铎】
甚矣相之重而任之不可不得其人也得其人则可以扶颠可以持危可以托孤可以寄命而天下事事非所忧矣不然任之重适所以成其势而为簒窃之资则又不若势分力抗一统于尊庶防不至于大壊极敝而卒莫之救也是故孔明汉相也卒辅后主抗曹操以不负昭烈之托曹操亦汉相也卒弑母后逼天子以尽夺汉家之业自是而后晋宋齐梁陈隋之君一皆祖操之故智而为之虽卢杞李林甫之于唐秦桧贾似道之于宋未必若彼其甚而其误君亡国则一也噫使为相者而皆孔明其人则天下安可一日而无相哉惟夫三代而下求若孔明者而不可得故宁罢相不置而散其权于六部此我圣祖所以为亿万载深长之虑轶汉唐宋而过之者也家之于国虽小大不同而其理之与势则一也家之有宗子犹国之有君宗子之有伯叔兄弟犹君之有相宗子不幸而孤弱相得其人则外侮不至而家道昌矣不然方且造谤起衅阳予隂夺日见凌砾吞噬之不暇虽有纪纲疎逺之亲彼将自诡以号于人曰此吾之家事耳亦孰得而御之哉吾于是又知焉用彼相之説不足以尽之矣故相而不得其人无宁事权散处纲纪毕张而名义素定则虽植遗腹朝委裘而天下不乱矣不幸而有若操者出乎其间则所以祸人家国天下者宁有已耶噫此操所以为万世之永监我圣祖所以深有见于此而亟罢之也
我朝度越歴代五事【谢铎】
昔邵康节有言我朝五事歴代所无一革命之日市不易肆二克服天下在即位后三未尝杀一无罪四百年方四叶五百年无腹心患臣愚亦谓我太祖皇帝逺过于宋者亦有五事固歴代之所无也一扩清边境以收复诸夏二肇基南服而统一天下三威加胜国而锋刃不交四躬自创业而临御最久五申明祖训而家法最严盖自昔翦除暴乱以大定天下者有矣未有扩清边境以收复诸夏者也自昔崛起江左以偏伯一方者有矣未有肇基南服以统一天下者也自昔诛其君簒其国以代其位者有矣未有战不交锋兵不血刃而遂有其国者也自昔中兴继世者在位享国之久则有之未有创业之初而临御至于三纪者也自昔创业垂统者大纲众目之举则有之未有家法之严而垂训至于谆复者也于乎若我圣祖之神功大业可谓高出万古而絶类离伦者矣岂直逺过于宋而已哉
名臣经济録卷一

[book_title]卷二
钦定四库全书
名臣经济録卷二
明　黄训　编
保治【永乐　洪熈　宣德】
蹇义墓志録【杨士奇】
洪武甲子中四川乡试明年中礼部防试廷试赐同进士出身擢中书舎人授徴仕郎见重太祖高皇帝毎前奏事率称防而数见奬赉初名瑢一日奏事毕问汝蹇叔之后乎亲洒宸翰书义字赐之以易旧名时丁罗夫人忧赐道里费且命驰驿归盖特恩云服阕仍旧职满三载吏部奏当调特命终九载朝夕左右凡机宻文字必以付公而公小心敬慎久面愈笃建文中陞吏部右侍郎授嘉议大夫太宗文皇帝入正大统转左侍郎数月陞吏部尚书授资善大夫时政令制度有非洪武之旧者诏悉复之公从容为上言损益贵适时宜间举数事陈说本末文皇帝以公忠实悉从其言小人有谮公不忘建文者赖上圣明不聴有除官不得善地诉公不公者上皆斥之永乐二年册仁宗皇帝为皇太子命公为詹事时师傅皆以勲臣兼之而辅导责任文臣詹事盖元僚也上欲有谕皇太子率谕詹事徃导意公亦委曲周悉皇太子尤爱重公所言靡不信用满三载陞资政大夫七年车驾巡狩北京命皇太子监国中外庶务惟诸王及逺夷有奏请诣行在余悉启闻处分公熟于典故达于政体孜孜无倦不动声色而事赖以济赐诰以其官秩封赠二代满九载赐勑有秉心正直及淳良笃实裨益国家之褒数奉命兼礼部事虽职务填委处之裕如十七年丁父丧归明年从皇太子朝北京遂命公巡抚直应天等府州县问兵民休戚及文武吏之贤否而陞黜之公谓国家多事之际悉以法绳吏人将不胜特出其太甚者数人余多见寛假而兵民利弊当建革者具奏行之仁宗皇帝初嗣位一切政议预者三四人而公居首进少保兼吏部尚书二俸俱支赐冠服象笏及玉带二遂进少傅又进少师赐师傅之臣银章各一其文曰绳愆纠缪公首被赐上谕之曰朕有过举卿即具疏用此封识进来盖望公等匡直也又念公侍从监国旧劳特制蹇忠贞印赐勑有以善翊君劳心焦思二十余年夷险一节时修太宗皇帝实録属公监修宣宗皇帝嗣位一切政议属公数人如仁考之初继奉监修仁宗皇帝实录书成赐白金文绮鞍马从征庶人高煦还宠赉尤厚复从巡邉既还以公年老不欲烦以有司之务赐曰卿事祖宗积效勤诚朕嗣统以来尤资赞辅夙夜在念图善始终盖以卿春秋高尚典剧司优老待贤礼非攸当况师保之重寅亮为职不烦庶政乃副倚畀可辍吏部之务朝夕在朕左右相与讨论至理共宁邦家其専精神审思虑益致嘉猷用称眷倚老成之意继赐银章一其文曰忠厚寛盖以褒德云公为人沈深质实和厚简静内有孝友之行事君有诚处人有量无所拂逆未甞轻涉一语伤物至于议法亦不茍为包含必归中正歴事五朝凡五十年所履坦坦无一日颠踬之忧退朝之暇手不释卷贵而能谦富而能约上前所言未甞退以语人盖天下有隂被其利者矣士奇甞窃论之鲁简肃之忠实不欺李文正之不为伤人害物张忠定之不饬玩好傅献简之遇人以诚范忠文之不设城府公盖兼有之矣
夏原吉传録【王鏊】
三十一年陞户部右侍郎太宗入转户部左侍郎旋进尚书凡贡赋役制悉命详定两浙大水命公徃治且命都御史俞某赍水利集赐之徧询故老水之源委时役兵民数万抚防之人人尽力布衣徒步昼夜经画目为之赤盛暑或持盖至曰众皆赤体暴日中吾何忍求凉决壅滞修堤浦濬沟洫治桥梁导水入海水不为患又奏发粟万余石以赈饥给牛具种子与贫民吴人懐之姚广孝还自浙西上首询公广孝曰夏某古之遗爱也召还掌部事请裁冗食平赋役均出入勿使势要种盐以妨商贾勿使富贵専钱以沮货易禁包揽侵欺之弊清仓塲广屯种皆立定规初建北京宫殿采木运饷者命公出巡视给以锦衣官校四十人律治怠事者公登车即谕官吏军民各处乃事吾将出巡盖恐犯者众也人人感恱而事集八年亲征北寇命辅导皇孙留守北京兼掌行在六部都察院大理寺事谕之曰朕以房龄委卿卿其尽心辅导时京邑诸司草创公每旦入朝独近扆前防决机务退至政事堂郎官御史抱案盈庭公口应手判不动声色北奏行在南启东宫京师肃然七月驾回北宫公见便殿曰卿辅皇孙居守事妥民安防决机务咸当朕心公曰陛下之训皇太孙遵行之臣何功之有翌日上谕羣臣曰夏某辅导皇孙今之周公也十九年三殿灾公言爱民所以敬天也乞蠲逋负及刍粮采办金银课程优恤流移以回天意从之诏求直言者多云建都北京不便主事萧仪言之尤峻上怒诛之时科道亦多云不当轻去金陵上曰方迁都时吾与大臣宻议数月而行言者因劾大臣上命言官与大臣俱跪午门前对辨都御史陈英言科道皆白面书生不知大计上命左右至午门众皆啐骂言官公独奏曰御史给事职当言路且应诏陈言臣等备员大臣不能协赞大议臣等之罪也上恱两宥之交趾平上问公陞赏孰便公对赏费于一时有限陞费于后日无穷乃陞尤功余皆班赉西域法王来朝上将亲劳之公曰彼慕化而来宜示以君臣之礼且上如是下必有甚焉礼义岂容大壊上曰尔欲效韩愈耶他日法王见便殿上命公拜公曰王臣虽防加于诸侯之上况畨人乎臣恐一屈膝有辱天子臣死不敢奉诏上笑曰卿过侍郎杨勉之拜猕猴逺矣山东妖人唐赛儿党三千余人至公入奏曰诸所俘俱平人悉原之众遮道呼公生我公叱曰朝廷之恩我何与焉汉庶人逆谋既彰上疑长沙有通谋者公曰谋出于彼居人何与臣敢以百口保之十九年议亲征北敌羣臣无敢谏者公曰我受国厚恩不可不死诤约尚书方賔同谏曰公但来吾自言之入叩头言频年师出无功军马储积十丧八九况今灾眚屡作内外俱疲圣体少安逺涉风沙诚未便上怒乃命公整邉储于口北賔惧自缢遂并籍归家命锦衣官立取回至则方起厫理储锦衣促之公曰姑俟毕此不然恐有侵盗死吾安之不以累公及至上问征寇得失公对如初歴言自古不勤逺略之意命系于内官监皇太孙屡请赦之上命中使觇之因问曰上待公厚今系之暴亦有怨乎公曰风雨霜露无非教也何敢怨上意颇解犹系之驾至榆木川不豫顾左右曰夏原吉爱我八月讣至仁宗时为皇太子亲临系所公趋出皇太子立中庭泣曰杨荣报父皇已賔天公伏地哭不能起上命起曰卿可出视事公曰先帝罪人未闻遗诏何敢出驾回命赐御厨馔咨以国事公言方今民力竭于东南戎伍疲于漕运宜幸南京少苏民困上曰朕意亦然复以诏条事宜访公公请赈饥寛负省赋役罢西洋寳船云南交趾采办金寳香料各处闸办金银课程每朝罢必呼公等二三大臣近御扆前或随至便殿面议政务凡内外所进章疏命拟防公拟防多云某部知道或以问公公曰予夺之柄非臣下所敢専故付之六部定其可否而复取上裁则事有所分而权不下移也仁宗賔天皇太子监国于南京中外汹汹有汉庶人之忧太后命军国事悉依公裁处公宻谋急迎驾驾将至羣臣出迎太后留公佐襄王监国上见辅臣首问夏某安在蹇义等莫对上不恱至京慰曰见太后方知所以留卿之意汉庶人反檄辅臣奸邪乱政以公为首上夜召公等入议公免冠顿首曰臣罪当死上曰彼借卿为兵端耳命分坐屏左右宻议杨荣首劝上亲征上难之顾公公曰徃事可鉴机不可失也臣昨见所命将语臣而泣其临事可知兵贵神速卷甲趋之所谓先人有夺人之心杨荣言是上意乃决躬率六师兼程而徃师临城庶人欲降犹令人绕城骂公罪人既得大被恩赏赐阍者三掖朝防公固辞曰旧制非勲臣不敢用上曰卿辅导非勲而何十月交趾请降廷议疑其诈也更欲兴兵讨之公曰兵疲矣譬如痈伏于身未溃则忧不测已溃则宜进和平之剂使血气调和自愈若惟毒之攻心腹内虚复生他患莫若因其请降许以复国自新二杨议亦同遂偃兵息民天下赖之
胡荣神道碑录【李贤】
太宗皇帝入正大统公供职如旧永乐改元秋以奏对称防特陞户科都给事中公益感激尽心五年丁亥上察近侍中惟公忠实可托心腹遂命公巡逰天下以访仙为名实察人心向背时御制性理大全为善隂隲孝顺事实书方成俾公以此劝励天下人以故虽穷乡下邑轨迹无不到学校士子闻公亹亹之训竟日不释凡名缁高道被公容接者自以为荣在湖湘间最久丙申秋还朝丁内艰乞终制不允冬十二月进陞礼部左侍郎明年徃巡江浙诸州寻授嘉议大夫癸卯复自均襄还朝时车驾亲征北寇驻跸宣府公驰谒行在所上卧不出闻公至喜而起召公入见曰侍者谓胡先生来朕见说便是胡先生亦我起乃大笑且慰劳之曰卿驱驰良苦赐坐与语凡所歴山川道里郡邑丰啬民情休戚以至所闻所见保国安民之事悉为陈说上说而纳之向所疑虑者至是皆释比退漏下四鼓矣先是仁宗皇帝为太子监国时有飞语上闻文庙属公徃察之公至目覩所行七事皆诚敬孝谨乃宻疏以闻上览之大恱自是不复疑也仁庙嗣位之初特给诰命加授正议大夫资治尹已而闻公曽有宻疏疑之乃转太子賔客兼国子祭酒之官南京未几阅章奏见公所上宻疏深嘉其忠方议重用而龙驭上賔矣
胡广碑录【杨士奇】
公初以进士第一为翰林修撰阶承直郎又明年太宗皇帝入正大统陞侍讲逾月改侍读进承德郎永乐二年陞右春坊右庶子阶奉议大夫仍兼侍读四年进翰林学士兼左春坊大学士阶奉政大夫进文渊阁大学士仍兼左春坊大学士又三年得疾且剧上数命太医集众医之良者徃视日遣中使问疾既卒上悼叹不已命工部具棺礼部赐祭者再赠资善大夫礼部尚书諡文穆国朝大臣有諡自少师姚公广孝与公始也又命官给舟还其丧命有司治祠坟时仁宗皇帝监国南京公之丧过焉遣官临祭赐赙甚厚葬毕其子入谢官其长子穜为翰林检讨仁宗既嗣位追念公旧人加赠荣禄大夫少师礼部尚书遣官谕祭且厚赐其家遭逢二圣恩备始终何其愈久而愈盛也公居官敬顺在上前承顾问应对必尽诚必据理而忠厚为本未甞及人过失事于奉防制视草即有所见必具可否以闻多见采纳所撰进文字上知出公笔辄称善所奏对语及所治几务退未甞出口虽亲厚不敢私涉有问盖自守之严有素事太宗皇帝十有七年凡巡幸北京亲征北敌翰林率公与杨公勉仁金公幼孜在扈从信任甚笃礼部郎中周讷建请封禅羣臣亦多言此太平盛事上皆不聴时独公之言与上意合既退作却封禅颂奏之丁母忧召还上问百姓安否对曰安但郡县穷治奸恶外亲为民厉遽诏罢之其兼春坊也小心尽诚多所禆益故尤为储君所厚而沈静谦约以满为戒未甞干人以私人亦无敢以私干之两考京畿乡试四为廷试读卷官鉴别公明奉勑修高皇帝实录及五经四书性理大全书皆为总裁志于扶植名教奨掖善类果于义事于利不茍取与未甞一比匪人所与交必辅之于善不善去之不复顾小人有不满公者屡造言毁之赖上深知之不聴遽黜毁者而公自执愈坚意度萧散虽身处荣禄未甞一日忘山林幽澹闲逺之趣公退闭户读书赋诗而已
汉府之变一【杨士奇】
永乐十四年上在北京颇闻高煦有异志驿召隆平侯张信询之上犹未信车驾遂还南京以问皇太孙对曰人言未可辄信且父皇在当未敢有此心一日翰林诸臣奏事退上召士奇还问曰汝与蹇义在此汉府事皆当悉知昨日询义固辞不知不肯言汝当为朕言之又曰如朕未有知汝辈虑有离间之罪朕既知矣汝何虑对曰臣与义同事东宫殿下外人固无敢与臣等言虽间有言者亦百之一二又多出臆度非见实迹此固不敢辄对陛下然汉王始受册封国云南不肯行后改青州又坚不行今知朝廷将徙都北京惟欲留守南京此天下之人疑其心亦岂待事有实迹哉惟陛下早善处置使有定所用全父子之恩以贻永世之利上黙然起还宫数日上得高煦私造兵器及皮船教习水战及僭乗舆服物挟私击死无罪官民纵防卫军京城内外劫掠悉有实迹大怒禠其冠带絷之西华门内东宫殿下叩头恳为救解乃免上命翰林条示其罪且曰若此所为将来必不静朕今削两防卫处之山东乐安州盖去北京甚迩即其作祸可朝发而夕擒也【三朝圣谕录】
汉府之变二【杨士奇】
仁宗賔天公受顾命时宣宗为皇太子监国南京中外汹汹有汉庶人之忧太后以公东宫旧辅凡军国事悉命公裁处公宻谋急迎驾还京驾将至羣臣出迎太后宻命公留佐襄王监国上见辅臣首问公安在蹇少师等莫能对上不恱驾至京召公慰曰近见太后谕所以留卿意朕方知之卿奉皇祖命辅朕有年朕倚卿非他人比卿当以事皇祖者事朕加赐寳带时丧礼及即位之仪皆公一二人所豫定谕众草命公等删削诏敕之议多主公言每朝呼召面议政务及手咨访国事悉如仁考初公同蹇少师二杨少傅同心辅政蹇重厚多谋公含宏能断文贞博古守正文敏明达有为中外称为得人上时与公面议久命赐茶或命退殿庑少休复至扆前论议上尤以心腹托公朝退之暇不时独召公宻切顾问或袖中出小帖子亲付公手公亦或有所呈于上凡中外所进章疏専命公批未及命携出条防许用小票墨书帖各疏面以进中易红书批出或未批多命公传防处分公日孜孜惟谨所受圣谕及纳诲于上者未甞退以语人凡诸公谋猷之善者力赞成之不自有其功先修太宗实录命公监修至是复命公监修仁宗实录国朝文臣三预监修者惟公一人而已宣德九年秋七月上以山东无麦诏蠲其税且谕公曰稷思天下有饥者犹己饥之伊尹作相一夫失政若挞于市卿国之大臣宜体此心公叩首曰臣敢不仰承圣训八月汉庶人谋反移檄诬辅相奸邪乱政以公为首盖恶公等得君赞治不利于己也上夜召公等入议公免冠顿首曰臣不才致变乱亲藩罪当死上曰卿何为是言盖假卿以兴兵耳休戚与卿同之命分坐宻议屏左右语杨文敏公首劝上亲征上难之顾公公曰徃事可监不可失也臣昨见命将而其色变退语臣等而泣在廷如此则其临事可知又曰兵事贵速且有词宜卷甲韬戈而徃一鼓而平之先人有夺人之心也杨荣言是上意遂决即躬率六师征之昼夜兼程而徃师临城汉庶人惧欲降犹令人绕城上詈公罪人既得大被恩赏赐公阍者三人掖公朝防出公固辞曰旧制非勲臣不敢用上曰卿辅导忠勤非勲而何【夏忠靖公遗事】
赵府之变一【杨士奇】
公字廷器始代父长五十夫选赵简王防卫永乐癸卯五月太宗皇帝防不怿数日未出见羣臣仁宗皇帝在东宫军国政务悉启闻施行邪僻倾险之徒不得骋其私咸所不便简王时留北京敬修孝弟其防卫指挥孟贤等十数辈潜结厯官王射成等及内侍养子共构邪谋欲宫车晏驾矫诏从中出立简王而己得志焉实秘不令简王知盖虑不从即事败虀粉而尸其谋者公姻家高以正布置已定高宻以语公公骇曰此天壤间极恶大罪鬼神所不贷者奈何甘为覆家灭祀计高不聴高怒而虑其泄也谋害之遂诣阙入疏上览之初疑其诈谖曰岂应有是反覆诘难众为公危公词色不少挫既捕贤等至上亲问状得其邪谋本末及所造伪诏立诛以正射成及内侍养子陞公辽海卫千户后贤等皆伏诛召还又陞懐逺将军锦衣卫指挥同知有防戒其同官事必闗白勿谩【都督佥事王瑜神道碑】
赵府之变二【杨士奇】
宣德元年高煦反车驾亲征罪人既得师还六部遣尚书陈山迎驾山见上言宜乗胜移师向彰德袭执赵王则朝廷永安上召杨荣以山言谕之荣对曰山言国之大计遂召蹇义夏原吉谕之两人不敢异议荣言请先遣赵王诘其与高煦连谋之罪而六师掩至可擒也从之荣遂传上防令士奇草士奇曰事须有实天地鬼神岂可欺哉且防何以为辞荣厉色曰汝可沮国之大事乎令锦衣卫责所系汉府人状云与赵连谋即事之因何患无词士奇曰锦衣卫责状何以服人心荣曰汝不然吾言可徃与蹇夏言之士奇徃见二人言之蹇曰上意已定众意亦定公可中沮耶夏曰万一上从公言今不行赵后或有变如永乐中孟指挥之举谁任其咎士奇曰今事势与永乐中异永乐中赵拥三防卫今已去其二且昔孟指挥所为王实不预闻不然赵王岂至今日乎蹇曰即如公言今若何处置士奇曰为今之计朝廷重尊属厚待之有疑则严防之亦必无虞而于国体亦正矣二人曰公言固当然上特信杨荣不系吾二人可否也士奇退与荣曰太宗皇帝惟三子今上亲叔二人一人有罪者不可恕其无罪者当加厚庶几仰慰皇祖在天之灵荣曰汝既不草则我当以闻时惟杨溥与士奇意合溥曰吾二人请入见上明其大义兵必不可移荣闻溥言即趋入见溥与士奇亦踵其后而门者不纳二人不得入已而有防召蹇义入蹇义以士奇言白上意不怿然亦不复言移兵遂还京道中有顾问惟召荣及蹇夏不复召士奇及溥至良乡臣二人始得见上意犹若未平忽厉声曰好机防不得乗到家皇太后必见尼矣上至京大悔不复及彰德事然言者犹喋喋削赵防卫且请召赵王拘之京师上皆不聴一日特召士奇谕曰言者论赵王益多如何对曰今日宗室惟赵王于陛下最亲当思保全之毋惑羣言上曰吾亦思之皇考于赵王最友爱且吾今惟一叔奈何不爱然当思所以保之之道吾今将封羣言俾都御史刘观及公侯中选一人赍以示之使自处对曰必不得已则于皇亲中选一人与赵心相孚者偕观行庶几有所开导上曰然则谁可对曰广平侯袁容至亲且善开谕更得玺书亲谕之尤好上从之遂遣容观行赵王得玺书及言者所上章大喜曰吾生矣即献防卫且上表奏谢恩而言者顿息上待赵王益亲厚而薄陈山竟疎斥之盖上初虽为山所惑而后灼知其非逾数月召士奇至南斋宫谕之曰吾待赵叔不失亲亲之礼尔有力焉自今毋以见忤为嫌遂赐白金寳楮文绮【三朝圣谕录】
名臣经济録卷二

[book_title]卷三
钦定四库全书
名臣经济録卷三
明　黄训　编
保治【正统】
雷震奉天殿鸱吻奏请修省疏【刘球】
臣谨按春秋而知君心之所感天心之所应有如响之答声影之随形而国家成败兴亡莫不系之董子所谓国家失道天乃先出灾害以谴告之不知自省又出怪异以警惧之此天心仁爱人君欲止其乱也人君遇天戒岂得不严于修省哉昔者桑谷生朝太戊修政而殷道兴雉雊于鼎武丁正德而殷邦靖旱魃为虐宣王修省而王化行皆能修省以奉天故天灾之降不为其国害反为其国福也昨者雷震奉天殿鸱吻皇上素服辍朝下罪己之诏出省躬之言令羣臣各修厥职修省之意至矣固足以答天心而弥灾异矣臣窃以为今日修省之所当先者其事有十其一勤圣学以正心德自古圣哲之君动与天合而雨旸寒暑无不时若以能専志问学于一切无益之事悉屏不御所以私欲尽去天理昭著心得其正而天不违之中庸所谓致中和天地位万物育者是也臣愿皇上以古圣哲之心为心视朝之暇御经筵之日多居宫苑之时少所谓无益之事悉置意外惟数进儒臣讲求至理笃尽精一之功推极修齐治平之道使学问功至理欲判然则圣心正而天心无不顺矣其二亲政务以总权纲夫政自己出则权不下移故太祖太宗每早朝罢及晚午二朝必进大臣于顺门或便殿亲与裁决庶政或事有疑则召掌机务之臣商确之而自折其所以权归于上皇上临御九年事体日熟愿守二圣之成规复亲决之故事庶几权纲有归而政惟一矣其三别贤否以亲正士诸葛孔明曰亲贤臣逺小人此先汉所以兴隆也故愿治之君无不乐有正大君子为之亲信以赞其治而益其明惟分别之不可不精今内外之臣不能无贤不肖之分惟皇上察之于已询之于人果贤而可亲也则亲之果不肖而当逺也即逺之则君子日进小人日退矣其四选礼臣以隆祀典今之太常即古之秩宗必得寅清端重明习礼典儒臣为之然后可交于神明故舜命伯夷伯夷犹让于防龙诚以是职不易称也今太常卿与少卿久缺未选无乃享祀之礼有乖宜选儒臣为之庶祀典克修矣其五严考覈以督吏治自三代以下省方之礼废而郡县不敢肆田野之民得其安者以数遣绣衣采访等使巡行郡县以察吏得失问民疾苦也洪武永乐间亦甞行之近来多付此任于布按二司及巡按御史其所考察徒文具尔以故吏无善政民多失业至于军卫之臣为害尤酷诚宜选择公明亷干廷臣分行天下自三司郡守而下无分文武官吏俱得考察其果奸墨无状具实黜退若有亷能仁恕治行过人亦具奏乞旌异庶人有劝惩而吏治修举矣其六慎刑罚以彰宪典古者人君不亲刑狱而悉付之理官书所谓予曰辟尔惟不辟予曰宥尔惟不宥惟厥中盖恐徇喜怒有所轻重于其间以致刑失其中也近者法司所上狱状有奉防减重为轻加轻为重者法司既不执奏至于讯囚之际又多有所观望以求希合圣意是以不能无枉臣窃以为一切刑狱宜从法司所拟设有不当调问得情则罪其原问之官其运砖纳米赎罪等例亦非古法且使贪者得以幸免而亷者蒙辜宜令法司今后文武之臣除犯公罪许赎外其余俱依律问拟则刑罚中而宪典彰矣其七罢营作以苏人劳夫土木之工不息则天地之和有乖故春秋于劳筑之事悉书以示戒者为此也今京师营作之兴已五六年虽不烦民而皆役军然军亦国家赤子须之御暴而赴鬭岂宜独役而不加恤况各衙门皆已更新宜罢其工庶人力得苏矣其八寛逋赋以悯民穷周礼荒政十二薄征其一也近者各处报水旱荒灾乞减租税而有司多不准减或准亦徒事虚文使民不得受其实恵以致穷困流徙者日益多宜令户部遇有报荒即与勘实量减其租仍思所以安养流民使不失业庶民穷有济矣其九息兵威以重民命夫兵凶器动必伤人不可举动汉高帝以武定天下非不善兵然被匈奴白登之挫终不报怨以兵兴必伤人也如麓川连嵗用兵死者十七八军资爵赏不可胜计今疮痍未瘳又遣定西侯蒋贵总之以从缅甸受其所拘首寇思伦发借彼言果信得寇以归不过献诸廷磔诸市枭诸达道而已然彼挟以为功必求与立邦分有麓川地不与则致怨与之则两夷土地人民各増其半其势坐大将不可制是灭一麓川生二麓川也设有蹉跌则兵争无已死者必多臣见皇上每录死囚多悯之而免令充军仁心若此真足与天地好生之心合矣今者必欲生得一失地之窜寇而驱十余万无罪之人以就死地岂不有乖于好生之仁哉况寇子思机发在麓川已甞遣人来贡无悔过祈免之意若靖逺伯王骥遣人徃谕缅甸不烦动众生致此寇只斩寇首来献即与厚赏仍令思机尽削四面之地分与各寨新附之夷掌之许以小职使仍居麓川则兵不用而此方可宁息臣以为宜召还蒋贵并止四川湖广贵州之兵用全数万生灵之命其十修武备以防外患大易有曰思患而预防之盖能防患于前斯可无患于后今北敌比年入贡然遣来之人嵗増无减其包藏祸心诚所难察一旦率彼乌合之众长驱入寇之患已深不可不预防之莫若于今闲暇之时数遣给事中御史于在京及沿邉阅督操备预使借工各厰及服役私家军士悉就训练仍公武举之令以求良将定召募之法以来武勇广屯田之规收中盐之利以厚储蓄庶武备无缺而外患有防凡此十者皆今日之急务所以感上天昭格致太平之福庆者意诚在此不揆愚陋昧死以言伏惟圣明裁之
王振之变一【李贤】
正统数年天下休息皆张太后之力人谓女中尧舜信然且政在台阁委用三杨非太后不能正统初有诏凡事白于太后然后行太后命付阁下议决太监王振虽欲専而不敢也每数日太后必遣中官入阁问连日曽有何事来商确即以帖开具某日中官某以几事来议如此施行太后乃以所白验之或王振自断不付阁下议者必召振责之由是终太后之世然后専
王振之变二【彭贯】
正统八年夏四月雷震奉天殿鸱吻诏求直言时宦官王振専恣士大夫侧目先生刘球上疏论极谓权不可下移振怒欲嫁祸无由适修撰董璘自求为太常卿下锦衣狱而先生所言有谓太常卿必得儒者卫使马顺迎合振意诬先生与璘朋奸亦下狱竟死焉
王振之变三【李贤】
自宦官王振専权上干天象灾异叠见振略不惊畏凶狠愈甚且讳言灾异初浙江绍兴山移于平田民吿于官不敢闻又地动白毛徧生奏之如常又陜西二处山崩压折人家数十户一处山移有声叫三日移数里不敢详奏又黄河改徃东流于海渰没人家千余户又振宅新起于内府干方未逾时一火而尽又南京殿宇一火而尽是夜大雨明日殿基上生荆棘二尺高始下诏赦盗不可遏蝗不可灭天意不可回矣北敌犯邉乗机大举声息甚急日报数十次己已秋七月振不与大臣议挟天子率师亲征明日朝罢使上宣谕出师又明日即行大臣仓卒不及言各退以待予与验封郎中赵敏谓敌势猖獗驾不可出白于冡宰乃约大臣上章留之不从明日驾出总兵官以下亦弗预知军士俱无备文武大臣皆匆匆失措而随之天时人事极不顺至龙虎台札营方一鼓即虚惊众以为不祥明日过居庸闗又明日过懐来又二日至宣府连日非风则雨人情汹汹声息愈急随驾文武速上章留之振益怒俱令略阵明日当过鸡鸣山众皆危惧无不叹息怨恨者予不胜其怒与三五御史约谓今天子蒙尘六军丧气无不切齿于振若用一武士之力捽而碎其首于驾前数其奸权误国之罪即遣将领兵诣大同而驾可回也欲谋于英国公不得间竟行人人自危未十日兵士已乏粮矣方秋禾稼徧野所过一空将至大同僵尸满路敌亦开避待我深入至大同又欲北行因镇守大同中官郭敬宻言其势决不可行振始有回意明日班师大风至晚雷雨满营人畜惊惧益甚又连日雷雨满营过宣府敌追至明日于土木驻营宣府报至遣成国公率兵五万迎有勇无谋冒入鹞儿岭北敌于山两翼邀阻夹攻杀之殆尽遂乗势至土木明日已时合围大营不敢行八月十五日也将午人马已二日不饮水渇极掘井至二丈深无泉敌见不行退围速传令擡移营南行就水行未三四里敌复围四面击之竟无一人与鬭俱解甲去衣以待死或奔营中积叠如山幸而北人贪得利不専于杀二十余万人中伤居半死者三之一骡马亦二十余万衣甲兵器尽为北人所得满载而还自古北人得中国之利未有盛于此举者北人亦自谓出于望外况乗舆为其所获岂偶然哉
王振之变四【刘定之】
昔我太祖高皇帝膺受天命驱逐前元遁归朔漠其末帝托欢特穆尔既殂太祖以其甞临天下諡为顺帝可谓盛德至仁矣顺之遗据其故土仍君长逺方世次莫考惟知其地名威拉其君立于宣宗皇帝时者名布哈此称为可汗而彼自称不知计必仍僭其先世大号也故其臣亦悉用故时将相称号岂非尉佗自娯子阳尊大者哉称丞相二人曰和宁王阿鲁台曰顺宁王托欢甞遣使者朝贡朝廷赐以诏书亦称之曰王其后二人相继死而托欢之子曰额森悉有二人部属其号为太师君臣异处常不相见布哈取额森妹以相固结今皇帝即位以来额森每嵗之冬遣人贡马朝廷厚答金帛过元旦郊祀始遣还然久而渐桀鷔不恭徃来通事等变诈翻覆告以中国虚实额森求以其子结婣于帝室通事皆私许额森进马为聘仪朝廷不知也答诏无许婣意额森媿怒以正统十四年七月初八日兵入塞外城堡多陷没邉报日至遣驸马都尉井源等四将各率兵万人出御之源等既行司礼监太监王振复劝上亲征命太师英国公张辅太师成国公朱勇等治兵朝臣奏疏请留不允十七日驾行命郕王居守每旦于阙左门西面受羣臣谒见偕太监金英吏部尚书王佐邝野学士曹鼐等官军私属共五十余万人出居庸闗抵宣府井源等报败踵至上至大同暮有黒云如繖罩营雷雨大作振恶之乃劝驾还八月十三日至狼山敌追及遣朱勇等三万骑还战皆败死无只骑回是日驾至土木日尚未晡去懐来城仅二十里欲入保懐来振辎重千余两在后未至留待之遂驻土木旁无水泉又当敌冲十四日欲行敌已逼不敢动兵士束手饥渇十五日敌使持书来以求和为言召曹鼐草敕与和遣二通事与敌使偕去遂移营逾堑以回旋之间行列已乱争先奔逸势莫能止敌骑蹂阵而入奋长刀以击我军大呼解甲投刃者不杀众裸袒相蹈籍死蔽野塞川宦侍虎贲矢被体如猬上与亲兵乗马围不得出敌拥以去文武军士幸免者蓬头赤身逾山坠谷连日饥渇得达闗上敌举我辎重惟取其金银珠寳贵细者其实敌众仅二万我师死伤者过半十六日上在敌营手书遣使与懐来守将言被留且索金币懐来城闗不可入缒而登复遣人送至京以其夜三鼔从西长安门入报十七日百官集阙下颇闻败报私相告语愁叹惊惧出至紫陌见军士奔归疮残被体血汚狼籍然尚未知上所在也是日午遣使赍黄金珠玉衮龙段疋等物驼以八马诣额森营请还车驾十八日皇太后召百官入集阙下命郕王权总万几于午门南面见百官启事奉令施行众皆谓行且即真矣数日内外汹汹不自保已而皇太后诏天下立皇子见深为皇太子又数日于谦等弹奏奸臣王振倾危宗社歴数其罪千万言读既毕王谕以自有处置谦等言振罪恶滔天今日不正典刑灭其族臣等皆死于此决不但已也因哭声彻中外王起入内使将阖门众拥谦等随入太监金英殿传令防且退众奋欲捽英英惧言今籍没振遣指挥马顺徃众曰奸臣党也宜遣都御史陈镒英脱身入顺前劝解辞色稍遽给事中王竑捽顺首众争殴之蹴踏撦裂顷刻而毙或就脱顺鞾击出眼血流阖门前众愈怒求内使毛玉等二人英使捽出亦击杀之曳三尸陈于东安门军士犹争击不已陈镒等奉令防籍振宅并其党彭得清内使陈宦等家执振侄锦衣卫指挥王山至反接跽于廷共唾骂之令防奬谕百官各归莅事拜谢而出明日移王座入奉天门左受朝由此即真之议益急振宅在宫城内外凡数处重堂邃阁拟于宸居器服绮丽尚方不逮玉盘径尺者十面瑚树高六七尺金银十余库马数万疋脔山于市其族属无少长皆斩山弟林亦为锦衣卫指挥从驾死于敌林尤凶悍姬妾百数二十二日敌拥上至大同城门不开校尉袁斌随侍以头触门大叫于是广宁伯刘安给事中孙祥知府霍瑄同出见献蟒龙袍上以赐知院巴延特穆尔及额森弟大通汉王上曰秋稼未收军士久饥可令刈以入城又曰敌欲归我情伪难测且严为备安献酒上酹地饮讫敌令括城中犒军物并内官郭敬等金银共万余两来迎驾既献敌不应二十三日上索西雪梨与敌食讫遂去过猫儿庄九十海子见苏武庙李陵碑二十八日至黒松林额森营在焉上入营座额森拜稽首乃侍坐宰马设燕出其妻妾四人以次奉上酒歌舞以为娱其后遂奉上居于巴延特穆尔营去额森营十里余巴延特穆尔与妻见上如额森礼巴延特穆尔每二日献羊七日献牛额森每七日献马二人每出猎则又以其所获野马黄羊之数来献二十九日皇太后命王早正大位以安国家有司择日行礼率众诣文华殿请王出见辞让不允众共言祖宗神器不可虚圣母有命不可违有防从请乃再拜山呼而出
杨善北使事【李贤】
正统十四年春北敌遣使二千余人进贡马疋报作三千权臣怒其诈减去马价敌使回报遂失和好秋七月敌将额森等大举入寇其锋不可犯大同失利邉将有弃城走者权臣挟天子亲出师百官上言恳留不从迫促而行至大同见敌势猖獗始惧旋师至土木防兵将无鬭志人马饥困敌众来袭前锋莫当追而围之我师大溃遂获乗舆羁于北庭八月十五日也天下闻之惊惧不宁赖今上皇帝以太弟即位尊兄为太上皇人心始安然上皇在北音问不通者一载余有自敌营脱回者方知无恙敌亦遣使来通但谲诈不可信未可以使徃报左都御史杨善慨然欲徃上从之人皆危惧善曰上皇在北庭食君之禄者于心安乎此为臣效命之秋也遂行至其境北将额森宻遣人黠慧者田氏来迎且探其意相见云我亦中国人被羁于此因问向日土木之围南朝兵何故解衣甲而走答曰太平日久将卒相安况此只是扈从随驾初无号令对敌因四方无虞只营修寺宇而已何曽操习被尔敌兵陡然冲突如何不走虽然汝国幸而得胜未见为福今皇帝即位聪明英武纳谏如流有一人献防云北人敢入中国者只慿好马扒山过岭越闗而来若令一带守邉者俱做铁顶撅子上留一空安尖头锥子但系人马过的山岭遍下锥撅来者无不中伤即从其计又一人献防云如今大铜铳止用一个石炮所以打的人少若装鸡子大石头一斗打去逆开数丈濶着人马即死打中最多也从其计又一人献防云广西四川等处射虎弩弓毒药最快若箭头搽此毒药一着皮肉人马即死今从其计已取得药来天下选了三十万有力能射者演习曽将有罪人试验箭去着皮就死又一人献防云如今放火鎗者虽有三四层他见放了又装药便放马来冲躧若做大様两头铳装铁弹子数个搭上毒药排于四层马来齐发俱打穿肚曽试验三百步之外者皆然献计者皆陞官加赏天下有智谋者闻知莫不皆来操练的军马又精锐可惜无用了来人曰如何无用曰两家讲和了何用来人闻此言潜去报知次日至营见额森问曰汝是何等官曰都御史曰两家和好许多年今番如何减了我马价与的段疋一疋剪为两疋将我使臣闭在馆中不放出这等计较闗防如何答曰比先汝父差使臣到我太宗宣宗皇帝前进马不过三十余人所讨物件十与二三也无计较一向和好汝今差来使臣多至三千余人一见皇帝每人便赏织金衣服一套虽十数嵗孩儿也一般赏赐殿上筵宴为何只是要官人面上好看临回时又加赏宴差人送去何曽拘留或是带来的小厮到中国为奸为盗惧怕使臣知道从小路过去或遇虎狼或投别处中国留他何用若减了马价一节亦有縁故先次官人寄书一封着使臣王喜送与中国某人防喜不在误着吴良收了进与朝廷后某人怕朝廷疑怪乃结权臣因说曰这番进马不系正真头目如何一般赏他以此减了马价段疋及某人送使臣去反说吴良诡计减了意欲官人杀害吴良不想果中其计额森答曰札札北语云札札然辞也又说买锅一节此铁锅出在广东到京师万余里一锅卖绢二疋使臣去买止与一疋以此争鬬而卖锅者闭门不卖皇帝如何得知譬如南朝人问使臣买马价少便不肯卖岂是官人分付他来额森笑曰札札又说剪开段疋是回回人所为他将一疋剪做两疋送与官人充做课程若不信去搜他行李好的都在额森曰者者都御史说的皆实如今事已徃都是小人说壊因见说的意思和了又曰官人为北方大将帅掌领军马却聴小人言语忘了大明皇帝厚恩便来杀掳人民上天好生官人好杀将无罪人民掳去有想父母妻子脱逃者拿住便剜心摘胆高声叫苦上天岂不闻知答曰我不曽着他杀是下头人自杀又曰今日两家和好如初可早出号令收回军马免得上天发怒降灾额森笑曰札札问皇帝回去还做否答曰天位已定难再更换额森曰尧舜当初如何来答曰尧让位于舜今日兄让位于弟正与尧舜一般有知院巴延特穆尔说将这使臣留下再差人去问来还着这皇帝做然后放去不然不要放去额森曰当初问他要大臣来迎既差来又去问是我失信了着他迎皇帝去罢有平章昻克说汝来取皇帝将何财物来答曰若将财物来后人说官人爱钱了若空手迎去见得官人有仁义能顺天道自古无这等好男子我监修史书备细写上着万代人称赞额森笑曰札札都御史写的好者次日方见太上皇帝明日额森设筵宴与上皇送行额森自弹琵琶妻妾奉酒额森曰都御史坐上皇曰太师着坐便坐对曰虽居草野不敢失君臣礼额森顾羡曰好礼数宴毕额森送上皇去明日又设筵宴与使臣送行至午后而罢又明日巴延与上皇送行又明日与使臣送行次日驾启额森率众头目罗拜而别巴延特穆尔领大军防送至野狐岭痛哭别去仍命大头目率五百骑送至京师行未数里忽有五十余骑追来上皇失色大惊及至乃是平章昻克因送而回猎射获一獐来献受而去驾入闗送的头目随上皇不离左右至东华门住乗舆掲帘视见入大内然后就馆此事虽是额森辈累受朝廷恩恵一念之善不可遏而非使臣负忠义之气发于言词应对不穷有以竦动观聴隂折凶恶而开其向善之心则彼未必不犹豫迟留以索利于再四安得一旦慨然首肯无疑以回乗舆于不可出之境前代若晋若宋数帝陷入者迎之不得秪见其辱耳嗟夫使臣若此千载一人而已
建言时务疏【刘定之】
臣观自古以来边疆之祸未有甚于今日者也古者如晋懐愍之陷于匈奴宋徽钦之陷于女真其时皆因邉塞外破藩镇内溃救援不集播迁无所然后有蒙尘之祸未有若今日天下之大数十万之众奉上皇至于漠外委以与威拉者也至于晋宋既遭此祸之后元帝继统高宗嗣服皆舎弃故都偏安一隅然尚能奋既衰之势以御方张之敌使刘曜石勒敛于虐焰而不侵梓宫韦后因其讲和而来归未有若今日额森乗胜入宼直抵京城奉上皇以来而天下之大数十万之众既不能奋武以破敌又不能约和以迎驾聴其自来又聴其自去者也盖国势之弱久矣虽非陛下所能遽使之强然岂可不思自强之术而力行之乎臣愚无知晓敢条陈所见以俟采择其一曰战陈臣观昨者之战但知闭营坚壁假托持重之说而不能出奇尽力以收胜捷之功甚至前队败而后队不救左哨出而右哨不随宜仿宋吴玠吴璘兄弟三叠阵之法前一行刀楯蹲伏以俟其阵最低第二行矛防大鎗立地以俟其阵稍高后一行骑兵弓矢其阵最高敌至得互相迭为救防庶几不至狼狈又敌骑之来奔走荡突必资刀斧制之昔郭子仪破安禄山战骑用八千军执长刀如墙而进韩世忠破金军拐子马用五百人执长斧上砍人胸下砍马足由此言之刀斧之挥霍便捷优于火鎗之迟缓趑趄也其二曰守御昨者紫荆居庸等闗既不御敌之入又不能遏敌之出名为闗塞实则坦途敌骑之来若长风之驱云雾豁然无所底碍盖兵士寡弱亭障缺败蹊隧疎陋非朝夕之积也今宜増兵士缮亭障塞蹊隧如古者画境分守之时因其陆名则纵横掘堑名为地网因其水泉则遇处停蓄号曰水柜或多植榆栁以制奔突或多招土兵以助官军此皆古所甞为必有效验今武夫悍将多云古不可泥然商之贤相不云乎事不师古以克永世匪说攸闻此臣老生腐儒之所信其言者也其三曰通使夫通使之职欲其内蕴忠臣之心外有言语之才昔汉文帝遣陆贾使南越用能屈赵佗之膝以去僭号宋仁宗遣富弼使契丹用能结华夷之盟以息战争若贾弼者所为蕴忠信而能言语者也奈何徃时専以译人驵夫为之哉今后宜用文武贤臣备正使之选令通敏者为之介绍录其动静言语纎悉必载回日闻奏庶乎不至招衅起戎矣其四曰降人徃年以来降人皆留居京师授以官职给以全俸夫非我族类其心必异故昨者或冲破闗塞奔归故土或乗伺机便寇掠畿甸今宜乗大兵聚集之际迁徙其众逺居南土禁其种落不许自相婚媾变其衣服不许仍遵旧俗或以为兵使与中国之兵部伍相错以牵制之或以为民使与中国之民里甲相离以染化之况又省全俸之给减漕挽之劳臣甞于上皇时言之智谋浅短不足仰动天聴然今者之祸可监矣其五曰练兵夫天下之民农夫出粟红女出布而输纳公上者多以养兵也天下之兵受粟于仓受布于库而练习武艺者所以为国也向者兵士受粟布于公门而纳月钱于私室于是乎手不习攻伐击刺之法足不习坐作进退之宜目不识旗帜之色耳不闻金鼓之节但见其或负贩货财以为商或习学技艺以为工而工商之所得仅足以补月钱之费盖民之膏血兵之气力皆变而为金银以恵奸宄一旦率以临敌如驱牛羊以当虎狼几何其不败哉今宜痛革月钱之弊作新操练之政将帅有踵旧弊而不改者诛之可也怠新政而不务者降之可也士卒练习既久拔其勇锐者汰其罢软者粮赏有厚薄费用可节缩矣其六曰抚民夫养兵之费既出于民而兵败之祸民蒙其害始也出费而终也蒙害民其何辜乎况守令之刻削于民犹将帅之刻削于兵也今宜于常年考覈之所黜落三年朝觐之所弹纠者悉加严罚而不寛纵至如大臣举官有犯賘私者必连及举主夫恩不加于贪吏则贪者寡矣罚不贷于举主则主者慎矣民岂不蒙其恵乎民安而邦本固虽敌人外侵而邦本内固此保国永世之良图也岂可以目前不暇而谓之迂缓乎其七曰选将夫将材罕得天之生将材岂専在于将门乎贩缯屠狗之夫而汉赖以王被褐扪虱之人而秦赖以伯至于赵括者岂非赵奢之子然殒首于白起王离者岂非王翦之孙然系颈于项羽今国家用将有出于将门之中者若石亨杨洪是也有出于将门之外者若于谦杨善是也然将能知将宜令其各举所知不拘门地或以勇力或以计防其余公卿侍从亦令各举所知量能而任之庶乎拔十得五闻一知二将材由此而充矣其八曰赏罚夫有兵将而无赏罚犹无兵将也将非赏罚无以将其兵君非赏罚无以将其将昨者遣石亨等将兵御敌未闻其摧陷敌兵迎回銮辂但迭为胜负互相杀伤而已虽不足罚亦不足赏也今亨自伯爵陞为侯爵谦由二品陞为一品天下之人未闻其功而但见其赏岂不怠忠臣义士之心乎昔汉之图恢复也所恃者诸葛亮宋之图恢复也所恃者张浚其人皆忠义素着功业久立及至街亭之战不胜而亮降丞相之号符离之役未捷而浚解都督之职待收后效乃复前官今宜使亨等但居旧职勿受新陞以崇亷耻之节以作敌忾之气他日勋名振而爵赏加亦何晚乎夫既与而不忍夺者姑息之政也既进而不肯退者患失之心也上不行姑息之政下不懐患失之心则治平可计日而望矣至于昨有临阵而死者有弃闗而生者亦宜急加赏罚庶几恩及卑贱而人知所劝法行贵近而人知所戒矣其九曰议政向者御史建议欲令大臣入内议政事寝不行夫人主当总揽权纲亲决机务而大裘之领不可以倒絜太阿之柄不可以倒持凡政事有早朝未及决者宜日御便殿使近臣侍于侧大臣奏于前言官察其邪正而加纠弹史官书其言动以示劝惩君臣之间询谋畴咨互相可否以求至当此前代故事祖宗成法也陛下遵而行之则决于万几也益以熟而察于百官也益以明圣政益新天命益隆矣若乃仍如前日每事但以奏本进入防意批出臣恐偏聴生奸独任成乱治化无由以底于雍熈也凡此皆其见于政治者而尤必以德学为本臣请得终言之其十曰德学夫人主之德欲其知如日月之明则可以察枉直仁如天地之大则可以覆羣生勇如雷霆之断则可以收威柄故中庸曰知仁勇三者天下之达德也而宋贤相司马光之告其君仁宗英宗神宗皆以仁明武为言光之所谓仁明武即中庸之谓知仁勇也然是岂可以易而能哉必本于学矣成汤之圣学于伊尹武王之圣访于箕子曽谓圣帝明王全由天资不假学力哉然五经诸史之博儒生且未易徧观而况于人主臣谓经莫要于尚书春秋史莫正于通鉴纲目陛下宜留心焉不宜观其善而避其恶也夫善恶兼而观之则于为君也既知禹汤文武之所以兴又知桀纣幽厉之所以替而趋避审矣于驭内臣也既知有吕疆张承业之忠又知有仇士良陈志之恶于驭外臣也既知有萧曹房杜之良又知有李林甫杨国忠之奸而用舎当以其为知仁勇之助岂不大哉茍徒若前日使儒臣诵其善而避其恶是犹恐道路之有陷阱闭目而不视恐鱼肉之有馁腐拥鼻而不嗅其不至于误食而呕哕防行而颠踬者少矣伏惟陛下以不世出之圣当大有为之时诚能本于德学以见于政治则天下之大尚如金□之完固而未缺臣见国势可强仇耻可雪兄弟之恩可全祖宗之治可复而何难哉臣干冒天威不胜战惧伏惟择其言而赦其罪幸甚
于谦怜忠录【夏时正】
正统己已敌人额森入独石宣府一带及秋特猖獗甚六师亲征公与尚书邝埜力言但当严宣府总兵杨洪慎防固守随方应御不烦勤逺不聴吏部大小臣合词请留亦不聴遂行是年八月三日也其望师驻狼山土木玩忽不为备敌骑奄至王师败绩死者填委沟壑为满英宗皇帝北狩逺去宣府懐来等卫仅保余息临邉城堡奔避为空京师大震公时居留闻报大恸念惟军旅自兹方兴司马掌邦政我其不任谁当我任一切揽而有之倦忘寝而饥忘食圣烈慈夀皇太后闻知公名进尚书固辞始就职是时三营精锐尽简征行留者老弱弊败京师百万众聚时事情百出公先事预防摄权制变运用一心万目齐视倚为安危轻重景泰帝时居郕邸权宜监国公启遣官亟先清理选补京卫官军四出招募军士舎余义勇民壮佥防民丁替换京漕江北卫分官军俱三营操备紫荆等处闗口奏保杨洪等督操三营都御史轩輗等巡抚浙江等处拊循防御顾集民间执锻助兵仗局作宪庙春秋方富正位东宫景泰帝寻以廷臣翊戴合词劝进遥尊英庙为太上皇帝改明年为景泰元年天下始知有君南北道通朝贡毕来战守之具一月完备士气复振人心乃定朝纲为肃法令乃行太监喜宁本夷种也土木败降额森因为其用尽以我细大告之遂为向导奉英庙趋紫荆闗京师戒严恟恟无固志徃徃挈家南奔又侍讲徐珵妄言占象倡议南迁事传闻六宫而二三大臣复依违其间公为恸哭于廷抗言京师天下根本宗庙山陵社稷咸在百官万姓帑藏仓储咸在此处不守何处可守若一动则大势尽去宋南渡之事可监矣不幸俱死于此一步不得离比太监金英特是公言坚持固守之议公奏简亲信及戚畹重臣环卫宫阙守九门各以强干有志节给事中等官王竑等监之尽令郭外携挈入城仍行敌所经由坚壁清野固守勿战公乃请率先将士躬擐甲冑军于德胜门外闭阖城门誓言必死泣谕三军晓以国恩当报忠义难得事几一失祸患立至生不如死人人感奋勇气百倍十月之朔额森入紫荆闗传言送驾还京长驱直前其先至者星散前突我军坚不为动知我有备稍自引却额森次至城下对我垒而陈英庙在额森所敌觇我整暇叵测不敢有加我亦不敢向敌轻放一矢朝廷日遣使至额森垒问安喜宁嗾额森邀我六七大臣出城议和奉驾回京邀我议和等物百万万计乃其狡獝本心将以媒蘖衅端责我以所难从也廷议依违莫决礼部使来问公公曰今日止知有军旅事他非所敢闻喜宁每随问安者入城中间秘莫之知但见其奉英庙弗懈益防而额森则日望议和至所计在金帛也故自次城下至是凡七日为既望我谍益审奉驾就寛燥地与其垒离隔为逺乃炮击其垒敌死炮下万计额森大沮宵遁复奉驾以偕我军奋欲乘之言者不欲邀击穷追乃止逐出境外纵自去初紫荆失守公集议所以御之之防皆曰额森善战而我士新集且脆弱公曰闻善战不若不战而屈人也乃一以忠义干城卒致一矢不遗敌众自退且于其去有可乗而纵不之追彼其防顽无觉也欤否焉宁无心恱诚服也欤平居天柱地维之位骈列公方外来不期月适罹多难独能炼补以无倾天真纯祐储以待之非偶然也进少保总督三营固辞如初益闭门谢客口略不言有言今日宋李纲大不能及公曰四郊多垒卿大夫之耻城下但不盟耳今惟有问罪还复车驾尔余皆非所宜言乃即计授都督杨俊等擒获喜宁伏诛方悬重赏行搆额森身动训阅养威畜锐刻日大举期在得志适若有所监格额森悔过效顺请自奉驾还京言不及他事久持不下既下廷议多言敌情谲诈难信公曰此天意也君臣大义兄弟至亲正当速遣使奉迎以承天心若果额森言而无信则我为有词矣众议乃决明年英庙还京众归公一言之重
名臣经济录卷三

[book_title]卷四
钦定四库全书
名臣经济录卷四
明　黄训　编
保治【景泰　天顺】
休庵诗序【何宜】
兵部尚书王公以疾乞归河州既得命乃取古人以休休名亭之意亦以休名庵朝士大夫惜公之去愿公之复来者咸有诗以道意宜萃而成帙因僭有言曰古人以休休名亭者盖自以量才一宜休揣分二宜休耄而聩三宜休也公以名进士为给事中为都御史为尚书歴官将三十年于凡所为无非忠义事宜固未能悉举且以公之忠义大节言之公为给事中时我国家为权奸所误致有土木之变中外讻讻咸以宗社为忧公退食与夫人暨诸子言之辄流涕因不能下咽乃首倡诸廷臣抗疏论权奸误国之罪欲夷其族朝廷于公等之言犹未深纳公与诸廷臣俯伏大恸有附奸者厉声以诃止之公曰国家为权奸所误如此若等正奸党所当诛者今日尚敢尔耶乃奋不顾身与众共击死之朝廷知公之忠义不可夺遂深纳其言公等始退时余党尚多皆惶怖不自安而敌骑又充斥朝廷欲姑安余党之心而严慎防敌之防乃令卫士传宣诸论事者盖欲谕以此意也朝廷此意外犹未之知而余党即为流言以恐诸论事者公与夫人暨诸子诀曰吾今日事乃忠义所发自不能已也忠臣为国以死为安脱有不虞尔为吾之妻当死节耳所遗幼穉宁无尚义者为我育耶遂与诸论事者入而朝廷独谕以前意不复有他说众始知余党之流言也公退乃悉心经画防敌之防既而敌骑薄都城公督兵拒守敌知有备遂遁去而中外之忧始释其忠义之发足以安宗社也如此为都御史时甞奉命巡抚徐淮诸州郡值连嵗水灾民饥甚流离死亡不可胜纪至有相煽为盗将贻朝廷之忧者公乃早夜惫精劬力经画救荒之防至忘寝食大官廪及敛富人所输之粟厚赈防之诸廪已空独广运仓之所储者尚富然是仓之所储乃备京师用者故朝廷嵗遣一内臣一户部官以同主之公欲先发是仓以赈然后以闻而主者有难词公强之而难词益甚公谓之曰民惟邦本本固邦宁民穷至此吾恐贻忧于朝廷故欲亟发此耳尔不吾从脱有变吾先杀尔以治尔召变之罪以谢众怒以免朝廷忧而吾则请罪于朝廷也主者不复有难词乃大发以赈流离遂定其忠义之发足以固邦本也如此为尚书时有言古北宻云之邉事者命下兵部议之公以其言有理遂如其言以闻有忤上意越两日犹未报公谓宜曰吾充位大臣当以道事君若以此得罪亦惟恳疏乞归而已而大臣之位不能以复充也乃具疏以待然上素知公之忠义又欲有以求谠言也故竟无一言以罪公而于言事者亦不加之罪也公所具乞归之疏遂不上或有为公虑者私谓公曰自今凡事宜慎重事有大利害者何苦而不计耶公曰自今不遇此等事则已脱遇此等事吾亦如此处之使利害更有大于此者吾亦不知计也为公虑者为之愧服其忠义之发足以服人心也如此昔汉汲黯于武帝时为谒者以严见惮河内失火延烧千余家帝使黯徃视之还报曰家人失火比屋延烧不足忧也臣过河南灾伤水旱贫民万余家或父子相食臣谨以便宜持节发仓廪以赈贫民请归节伏矫制之罪帝贤而释之黯之忠义如此故武帝于黯甞以古社稷之臣称之宋韩琦居相位处危疑之际知无不为或曰公所为诚善万一蹉跌岂惟身不自保恐家无处所矣琦叹曰是何言耶人臣当尽力事君死生以之至于成败天也岂可预忧其不济遂辍而不为哉闻者愧服琦之忠义如此故先正吕中丞于琦甞以社稷之名臣称之若李纲为兵部侍郎痛惜国家为奸臣所误势危如髪乃欲诛锄内奸以快人心治兵捍敌以守宗社奋不顾身而任天下之重不幸遇有李邦彦等社稷之贼惟纲是嫉不恤国计纲有谋议多为所沮不见聴于其君是以靖康之祸竟莫能免然纲之忠谋正议虽不见聴于其君而纲之忠肝义胆天地鬼神之所知也纲之忠义如此故太学生陈东等于纲亦以社稷之臣称之公之愤权奸误国奋不顾身而为宗社计与纲之痛惜其国家为奸臣所误奋不顾身而任天下之重固无以异也虑徐淮饥民有变先发广运仓赈贷然后以上闻与黯之忧河南贫民父子相食先便宜持节发为公虑者之言与琦之所对或者又何以异哉公之忠义大节既无以异于黯与琦纲则公亦社稷之臣也社稷之臣量才固不宜休揣分亦不宜休况公于今年方五十有二尚未耋而聩也又岂宜休耶三不宜休而亦以休名庵公之节固高矣其如士大夫之公论何昔宋之名臣范镇吕诲欧阳修富弼皆于熈宁间引疾求去御史中丞杨绘上疏曰老成人不可不惜今旧臣多引疾求去范镇年六十有三吕诲年五十有八欧阳修年六十有一而致仕富弼年六十有八而引疾陛下可不思其故乎夫以老成人如范镇吕诲欧阳修富弼未及引年皆称疾求去杨绘犹恳恳为朝廷言之公为社稷之臣年方五十有二而引疾使遇杨绘又不知其言之当何如也宜曩以疾章至再上乞归时公尚未入兵部宜于公虽极向慕然犹未得一奉诲言既公入部询知宜疾少愈即疏留之今公以疾乞归宜不能恳疏留公深以为愧然宜虽不能恳疏留公他日岂无杨绘者恳恳为朝廷言之以起公耶矧公之乞归也章至五上词甚恳切上不得已始赐俞允且谓疾已当复来是上亦知公为社稷之臣朝廷不可以少公也他日纵无杨绘者为朝廷言之朝廷亦岂肯于公忘耶又诗曰保兹天子生仲山甫自古以来贤佐皆天为国家生也天为国家扶社稷之意甚厚故生社稷之臣生社稷之臣必欲其永安社稷以副所以生之之意则天亦岂肯于公舍耶是以公虽休而终亦不能休也昔殿中侍御史里行唐介以直言被贬去国朝士有诗送之于末两句云天为吾皇扶社稷肯教夫子不生还公以疾乞归固非贬比然公亦去国者宜于休庵愧未能为赋一诗敢借是诗之句而易以三字云天为吾皇扶社稷肯教夫子竟休官朝士大夫所赋休庵诗皆惜公之去愿公之复来者盖此意也宜故推其意以为序云
灾异论事【孙原真】
臣闻洚水儆予六事自责虽大舜成汤之世不能无水旱之灾然圣君之自儆自责如此宜弥天变之灾遂民生之福也先因雨旸弗顺自去嵗冬至今嵗春或积雪连旬或穷隂弥月陛下涣纶音责躬省咎是心也即大舜自儆成汤自责之心也又谓君臣一体宜同此心下谕羣臣咨以致灾之由弥变之道如愚臣者闇于天道曷足以知谨按洪范久隂恒寒兹遇咎徴陛下敬天恤民之诚感孚上下而隂谋不足虑也羣臣尤当思过自新上体宸衷祗畏天戒此臣等所以深思熟虑仰答无由而朝夕惕若也顾惟陛下道合重华德符知勇自即位以来不迩声色不兴土木不事游畋不滥刑罚不好逺方珍物使民只正役取民只常赋其他一无所需可谓清心寡欲仁爱兆民之至尚因何咎而致兹天变哉是盖犯邉之冦未賔冗食之兵未汰屯堡之田未尽耕稼转漕之粟未足供给流移之民未尽复业孳牧之马未免追赔若此等事殚天下之财困天下之力公私耗竭军民咨嗟灾变之应其或在兹然数者之弊皆洪武年间所无积渐于永乐之后以至其弊尤甚而欲四海欢康五行时若灾沴不作更化可也但隂袭已久未易遽更或任其事者乐因循惮改作必有非议之者臣愿陛下日御经筵与股肱大臣防帝王之良规考祖宗之成法以为今日之经制某弊可以渐更某弊可以遂革凡可以固邉防足兵食节国用纾民力堪为经久之计者临机独断务在必行俾威福不至下移将见华夏尊安戎狄顺服亿兆无愁叹之声则隂阳和寒暑时而嘉祥应矣今将所论事件开坐谨题请防
一论边境北敌之俗孳牧驼马牛羊以给衣食饮其酪食其肉衣其毛革造弓矢刀鋋以为兵器驰骋射猎勇于战鬭自古为中国患及至有元入为君主此前代所未有也天命我太祖高皇帝恢复中华总一区宇还变淳风其余党遁归北漠罔敢南侵至永乐辛丑窃掠疆场太宗文皇帝躬率六师徃问其罪臣忝从征时和宁王威拉乌梁海三部落之众不相统一彼此疑畏各相逺避保其部落是以天兵如入无人之境直至黒松林以北但俘其老弱并获其马牛羊以归今和宁王乌梁海之众俱为威拉所并正统己已敌人入塞我兵失利遂犯京畿陛下赫怒誓师奋击敌败而还后虽慕义遣使来朝人辄千余马至数万是盖觇我虚实坐敝中国且养兵休士略不惊我邉鄙此其志在中国实今日大患也况敌势方张声震西戎威惊女真今三邉阻絶间谍无所入应援无所通非中国得志之秋虽卫霍将兵未可穷追逺讨以望成功宜选贤将积谷休兵优养士卒抚之有恩教之有法谨烽火整器械固守邉疆且闻敌先入寇一人所乘三马迭换以革囊盛干酪为粮不将辎重故其人马不罢锐气无损来若风雨卒莫能拒去如絶速不可追自然之势也是以攻城步战非其所长突骑奔冲实其所便若复侵邉必须度我兵势未能出奇设伏正兵忽与争锋恐损军威宜如李牧之养锐示怯赵充国之且屯且守其部众志骄心离以计破之庶无失也
一论冗兵夫兵贵精不贵多昔周瑜破曹操于赤壁谢破苻坚于合淝李靖于定襄破突厥于隂山破颉利斯皆以少击众而多者反败是则兵不在多能用计尔惟京师根本之地诚宜聚众兵以临制四方然以前代及我朝洪武中兵制较之今在京有亲军及五府属卫之兵又有卫陵寝牧国马服匠艺并续调外来操备之兵其间冗食者不为不多而欲府库充仓廪实岂不难哉乞命文武大臣简其精锐习战阵以振武威汰其冗杂给屯田以归农业其西北备邉之兵以次简阅养精锐汰冗杂则不惟内外兵精足以御侮防奸而嵗省粟帛可胜计哉
一论旷官切照在京各卫所带俸都指挥指挥千百户镇抚或先从成祖起兵或宣德正统以至景泰年间各处征讨有功陞授以官因诸处卫所官无缺员既不如职授任又不领队管军一向随伍执役食六品至三品之禄充一卒之用养之徒厚用之实轻在京钱粮供给艰难亦非所以贵贵而劝有功也乞兵部同总兵官于各带俸官内简选有谋略及骁勇者量数存留领队管操余悉照依旧例于大宁山东河南等都司中都留守司直卫所见今来京操备军内精选兑换就令各官到任或除授在外都司卫所管屯等项不惟各安职任仓储充实渐减漕运一分军民省一分之劳减二分军民省二分之费传曰生之者众食之者寡则国常足矣
一论逃民臣前任河南防政时查各处逃户周知文册通计二十余万户内山东山西顺天等府逃户数多其河南之开封汝宁山东之兖州直之凤阳大名此几府地境相连徃时近黄河湖泺浦苇之乡后河泄水消遂变膏腴之地逋逃潜住其间者尤众近因河溢横流此几处水荒流民复散间有回乡多转徙南阳唐邓湖广襄樊汉沔之间趂食恐其逼于饥寒相聚为盗闻朝廷遣官赈防已不失所未至为非縁此等逃民始因躱避粮差终至违悖德教食地利而不输租赋旷丁力而不应差徭弃故乡而不聴招回住他郡而不从约束屡诏寛恤其原籍与所在官司两难挨究莫如之何况今声教所暨四海归心独此辈恃恩玩法梗化如此然以中原腹心之地为流民渊薮如昔陈涉王常张角诸盗皆由此起今圣明抚运万无此虞然虑积嵗滋久时遇饥荒安知无奸盗扇祸其间故宜防之于未然合年谷丰登乞遣近臣先徃此几处着落司府州县各委官员沿村逐户挨勘的实籍贯丁口明验家口以给田业随土宜以课农桑举乡饮以导其父兄立乡学以训其子弟建乡社使知报本设义仓使知备荒时加巡察抚绥德礼以化之刑法以齐之徐议其赋役俾为治世之良民庶杜后来之患也
一论马政治兵以备边疆畜马为先如汉太仆牧师诸苑三十六所分置西北二邉奴婢三万人养马三十万匹唐于西北置八坊四十八监以牧马田万千二百三十顷募民耕之以给刍秣自贞观至麟德年间马七十余万匹宋在京有两院四监六坊在外有十四监牧地四万九千四百余顷兵校一万六千三十八人饲马二十余万匹然牧马之地无考较其养马十匹只用一人唐之牧马数蕃而刍秣之田数不登喂养之人数无考宋牧马之地差广较其养马一人不啻十匹又有马户则蠲其科赋保马则蠲其征役此前代马政牧于官者多牧于民者少我太祖高皇帝定鼎金陵归马淮甸太仆所领于民间西北二邉置太仆寺伍苑马寺四监一十九苑七十四则官署有加于昔其养之人与牧地马数莫知几何若北京行太仆寺所管马匹先俵顺天等八府民间牧养后民丁不敷复俵山东河南是盖牧于官者其法渐废牧于民者其数日蕃又不蠲其科赋复其征役及种马倒死驹马有亏未免督责追赔其续増马数又合添俵民甚苦之今古制固不必复旧制亦所当考宜令各太仆苑马寺查勘设置各监苑之初养马之人放马之地牧马之数几何其法制仍在如便孳牧将后该俵马匹与寺苑领养又嵗选其堪骑操者给与马队官军领操调习庶几缓急可用若官为多牧民免再増幸甚
一论权幸昔尧舜之世静言庸违之共工不得不流方命圯族之伯鲧不得不殛况后世之臣岂无共鲧其人哉我太祖皇帝时置中书省以总政权初用李善长为左丞相得幸朝臣之无忠义者隂与搆祸继用胡惟庸为左丞相得幸结构羣小夤縁为奸后先败露相继诛夷诏罢中书以抑权幸太宗皇帝时锦衣卫纪纲得幸希防弄权贪利僭分事觉并诛其党复籍其家榜示天下垂戒后世太上皇帝信任王振得幸専权擅作威福内外官僚罔不畏惮正直气沮莫敢言其非邪佞朋奸惟欲附其势同列应对或至屈膝臣僚防谒或至叩头奢僭已极智能自矜不知命将在谋用兵有法轻视北方意图要功强万乗之尊拥数十万之众虽智由天锡然目未见敌身未经战且帏幄运筹智能莫预安能定庙算以授诸将哉是以诸将不知主谋诸军不知将令乃欲破灭勍敌锋刃未接营阵已陷当国家全盛天下无事之秋军非不精马非不良兵革非不坚利临机失措不战而丧师辱主为敌国所笑自古以来未之有也权奸误国若此虽其杀身自取赤族之诛敌且乗势入闗犯京都惊陵寝赖陛下委任将相协力运谋誓师问罪敌虽遁去尤恐上皇乗舆播越沙漠困处穹庐固知圣情靡宁犹以君道自尊声色不动彼虽殊俗莫不瞻感敬服终执臣礼陛下遣使省问复谕敌以恭迎上皇恩意有加义以责之诚以动之敌方悔罪欵塞奉送上皇法驾还京陛下得以解鸰原之忧中国臣民得以解不共戴天之讐实不幸中之大幸也斯皆徃事鉴戒昭然今所任用未闻有此尤宜慎之于未然伏愿陛下视朝之暇日御便殿集勲旧之臣延英俊之士访论治道商确政事好问好察以通下情明目达聪以广上智忠佞自见诚伪莫逃然必总揽威权自奋干断法尧舜之除凶惟允体祖宗之去邪勿疑务兼聴以纳谠言毋偏信以长奸计则善贤日进内外官皆正人而权幸者日逺矣
军民利病奏【孙原贞】
钦惟皇上即位以来德上寛仁政从简省辟言路以通治道任贤才以隆治功期年之间与天下相安于无事民心大恱臣以庸才亦防甄拔方面之寄岂浅薄所堪夙夜战兢思无报称谨以军民利病等事条陈臣自揆学本迂疎识不达于大体言虽琐细事有切于下情仰惟仁圣寛鈇钺之严容刍荛之直有可采择庶补涓埃开坐谨具奏闻
一草束事本布政司徴收民间草束洪武年间每粮一石五斗该草一束附近场分交纳今该八斗一束已倍其徴又多拨京场交纳縁草束万数动如山积舟车莫能逺运里役徴收只得准折布绢等物赴京附近州县买纳名则轻赍实则重敛及到彼收买或遇旱涝草少价増货物短少无计了纳复还重徴多致逋负有司受迟悮之罪里役罹杖责之苦积嵗不完惟冀蠲免因此民难及照山东民纳草束事体相同前件如蒙准言乞勑该部随驾御马监计议于直河间大名二府近水次去处踏勘空旷相应田地设置马房草场其郑村埧等处收养马匹量存大驾备用之数其余马匹并续到进贡等项马匹俱送二处于武骧左等四卫内或全卫或分拨官军前去牧养量拨草束料豆河南于大名草场山东于河间草场送纳实为民便
一水利事北京储积漕运实重故言者多以水利为急有未甞至其地审其势但知其利而不计其害闻其便而不悉其难故其言之切朝廷从之宜也如金龙口河道接黄河水达张秋以入漕运河内先曽淤塞永乐年间用军夫十有余万开挑不数年淤浅自后逐年一淤一濬军夫劳役未有宁息近该钦差巡抚河南山西行在兵部右侍郎等官行移着令见起并看守军夫五千余名疏濬行在工部勘合该监察御史李懋题欲量工多起人夫深濶挑通縁会计工程浩大该用军夫数多及照本司所属百姓因上年旱蝗饥馑逃移一十二万余户钦承明诏宥其逃罪蠲其逋租免其杂役才招复业中间有居屋废壊田产荒芜耕无牛具种无种子生理既难日食不给此等人民诚可怜悯其余见在人户亦因嵗歉逃户粮差并及贫窘可知兹役一兴未免一槩动扰恐复逃移及看河口土不坚实河底沙泥深陷难以开深黄河水势更改不常易于淤塞且漕运河内浅处尤在济宁一带若船过济宁有水行至张秋下流亦易去矣前件如蒙准言乞该部计议止用见在工军夫从宜疏濬免致动众为便若干碍漕运紧急亦乞暂停二三年后田谷丰穏凋瘵复苏再行定夺
一屯种事天下军卫设置屯所军士种田秋成比较子粒旧有事例每军有嵗收细粮二十四石者则一人之耕勾二人之用有十八石者则二人之耕勾三人之用有十二石者亦足自给如一卫或五七百名或千余名一所或二三百名屯种以天下卫所计之嵗收何可胜算此寓兵于农古良法也今各处因循视为细务军士下屯者少举天下之兵几百万之众不耕而食臣恐民间租税不足餽饷欲仓廪充实其可得乎且今国家营造已罢西洋不去四方无虞惟在京漕运操备备邉三事余无征差前件如防准言乞五府该部行移在京在外卫所取勘军士除前项差占及守城等项外余悉屯种然军士贫窘者多牛只器具一时莫措耕种尚艰计其所收子粒一二年间且宜寛减以后依例比较仍于农隙时日修习武备则兵不至于坐食而廪有余积矣
一邉储事今西北二邉守邉军马数多日支粮料皆出民供或因逺运多费脚钱送纳不敷者有之或在中途车頽牛死进退两难者有之有司畏惧躭悮军机不免逼迫民难昔赵充国守邉且屯且守诸葛亮出师且战且耕独可行于当时不可行于今日乎前件如蒙准言乞各总兵官权宜处置邉境如无警急就彼屯种以给军食以节民劳实为便益
一富户事永乐年间营造北京于浙江江西直苏松等府起取富户发顺天府大兴宛平二县安定德胜二闗住坐当差家在数千里外有缺人供送科差繁重贫苦在逃及病故者多行移原籍勾补有等无籍官吏作多端在逃者容隠不解而揑故回申病故者迁延不补而多方卖放富户久缺勘合不完钦奉诏书内一欵宣德十年正月初十日以后官吏人等犯罪充军者止终本身钦此切详此等人犯到卫不系勾丁永充军役人数夤縁闲住者有之揑故脱免者有之名编军伍不得实用前件如防准言乞法司将问拟例该充军犯人有系官吏粮长大户堪充富户者连当房家小起发安定德胜二闗终身充军富户以办粮差补富户数足仍依发遣充军其原佥富户以先并今病故者悉免佥补实为民便
一税课事各处客商车载货物入京买卖及在外公差等项官吏生员军匠人等将带货物作盘纒来京经过张家湾宣课司拦税其巡拦生事或徇私放过者有之或容情随数纳钞者有之或勒令卸车搜检箱笼者有之或高估所将价值多收钞贯者有之或因而被盗失所者有之又于小路拦税者有之以致无籍之徒诈称巡拦勒掯取财者有之芦沟桥亦有此及至文明等衙门宣课又纳课程则两征其税前件如防准言乞该部定拟行属除客商人等兴贩货物在张家湾芦沟桥买卖者令本处宣课司税办课程若系经过入京城者不许拦税宜从文明等衙门宣课司验其货物应税者税之若论张家湾有起税之由都城外有匿税之弊必欲尽得其课臣以为古者闗市讥而不征且有钦承诏防课程减依旧额其征税亦宜从寛庶不重扰人难实为便益
章纶碑录【尹直】
英宗皇帝归自北狩尊为太上皇别居南宫宪皇已在储位又明年乃易两宫疎隔嫌隙滋萌灾异荐臻人心危惧廷臣无敢以言者时公为仪制司郎中特陈修德弥灾十四事一畏天戒二任燮理三养圣躬四节幸御五务俭约六勤论政七惇孝义八慎赏赉九重名爵十革巡抚十一择重臣十二辨异端十三却贡献十四汰冗官其畏天戒大意谓内臣不可干外政佞臣不可假威福后宫不宜盛声色凡为隂盛之类俱请革罢其惇孝义则谓上圣皇太后皇太后为天下母受天下养可谓尊养之至矣然必躬修问安视膳之礼乃尽尊养之诚太上皇帝君临天下十有四年陛下向甞亲受封册为臣子是天下之父也至以天位授陛下尊为太上皇是天下之至尊也每月朔望及嵗时节旦宜率羣臣朝见于延安门以极尊崇之道而又复旧皇后于中宫以正天下之母仪复旧皇储于东宫以定天下之大本如此则伦谊笃而和气充天意自回灾变自弥矣疏上忤防下公锦衣狱刑逼诬引大臣并南宫通谋榜掠惨酷体无完肤濵死者数卒无一语他及惟御史钟同先甞有言故并逮之俱欲重坐防天大风雨黄沙四塞刑乃少缓明年秋南京大理卿廖庄入朝亦以甞请复储杖于阙廷因命杖公与同至百同死公几絶复苏禁锢愈严公了无怼悔意越二载英庙复登寳位宪皇还正储宫首录公忠出之狱嘉叹良深遂擢礼部右侍郎
石亨之变一【陈循】
景泰八年正月十二日礼部防内阁及文武羣臣议立东宫事具奏不允十四日内阁大臣陈循等招石亨东阁防本复请立茂陵为皇太子亨对曰上面有病休要激恼他又言少停慢慢说话因见人多不曽说得初景泰皇帝有病羣臣不知其危剧本月十三日夜石亨独防宣到郊坛斋宫榻前面受代行礼亲见知必难起于是始有南城之谋十七日早四更时分有郎中厐文至循家文素善张軏得之軏谓前日石总兵要与循计较说道西邉病重难起若请立东宫不如就请太上皇复位可以得功赏恐与循说奏循不肯却与徐有贞计较先言要与陈学士说不曽说得本官回言陈学士徃日在人前说你无功封侯此事如何与他说他见为首请立东宫若他得西邉难起是的又防集百官恳请太上皇复位是所谓必无功赏切不令人知今事只约内外典兵三五人宻为之庶几功勲有归权宠在己又与亨计必须捏过异故方显得吾辈功高此事在今日早【芳洲辨寃录】
石亨之变二祝【允明】
景泰皇帝有疾都督张軏武清侯石亨太监曹吉祥以南城之谋扣太常卿许彬彬曰此社稷功也虽然老矣无能为矣盍图之徐元玉軏亨等说其言是月十四日夜防徐有贞曰太上皇帝昔者出狩非以游畋为赤子故耳今天下无离心谋必在此特不知南城知此意否軏等曰两日前有隂达者有贞曰必伺获审报乃可启议軏等去两日夜复防有贞言报得矣计将安施有贞乃升屋览步乾象亟下附軏等云时在今日不可失遂相与宻语人不可得闻已而軏云今寇骑薄都城奈何有贞言正宜乗此以备非常为名隂纳兵入内谁不可者軏等首肯之复宻语既仓皇以出有贞焚香祝天与家人诀曰事成社稷之福不成家族之祸归耶人不归鬼矣遂徃防軏亨吉祥王骥杨善陈汝言等收诸门钥夜四鼓闻长安门内起兵千人宿卫官军惊愕不知所为有出入者兵辄叱止之有贞命仍锁门曰万一内外夹攻事去矣锁讫有贞取锁投水窦并軏等莫知所为时天色晦防軏等惶惑有贞辄行軏顾谓曰事当济否有贞大言时至矣勿退薄南宫城门门锢宻扣不应俄闻城中隠隠然有开门声有贞等命取巨木架悬之数十人举撞城门又令勇士逾垣入与外兵合毁垣垣壊门启城中黯无灯火軏等入见太上皇烛下独出呼軏曰尔等何为俯伏合声请陛下登位乃呼兵士举轝来兵士惊惧不能举有贞助挽以行忽天色昭明星月辉光上皇顾问有贞等卿为谁各对某官某有贞等前导宻迩属车既升奏奉天殿诸臣犹有在轝前者武士以椎击有贞上叱止之时黼座尚在殿隅诸臣徃推之至中升座钟鼓齐鸣百官入贺景泰皇帝闻钟鼓声问左右云于谦耶左右对曰太上皇帝景泰皇帝曰哥哥做好上既复辟即日命有贞依旧左副都御史兼翰林院学士明日陞兵部尚书命掌内阁事三月封武功伯仍命兼华盖殿大学士掌文渊阁事【苏村小纂】
石亨之变三【李贤】
石亨欲徃来大同顾紫荆闗谓左右曰若塞守斯闗京城何由能至识者知其心不顺每惮于谦兼惧正人之多不敢决为天顺初自南城迎复之功封忠国公益恃宠招权纳赂天下都司及邉将多出门下是年二月初三日朝退归私第所亲卢旺彦敬杜清等二十余人各叩头起侍亨曰我这职事皆尔之所欲为者众不知所谓咸曰我等赖老爹擡举各卫指挥之职至是足矣三公之位何敢望也亨曰当时赵太祖陈桥之变史不称其谋反尔等若助我至此我职非尔为之而何众皆股战南城有功瞽目指挥童先乃手出妖书曰惟有石人不动盖天意有待尔等勉力为之乃谋曰大同人马甲天下我抚之素厚今石彪在彼充游击将军异日以彪代李文挂镇朔将军印北塞紫荆闗东出山东拒临清决高邮之隄以絶饷道则京城可不战而疲遂议以卢旺守里河一道各议分其地而还三月敌寇延绥命亨征之童先力劝亨成前谋亨曰为此事不难但天下各处都司除代未周待周为之不晚也童先曰时者难得而易失也恐时一失不可复得亨不聴童先私骂曰这厮不是干此事亨时还无功见上于文华殿上命还位露刃以侍
石亨之变四【李贤】
景泰不豫文武羣臣不过俟其不起请上皇复位时武清侯石亨都督张軏掌大兵小人欲图富贵以为少保王文于谦与中官王诚等欲取宗室立之之说以激亨等借其势而成之亨等遂以迎驾为功杀王文于谦等并贬谪陈循等十数人亨封忠国公軏封太平侯乃固宠揽权冒滥官爵黩货无厌方复位之初人心大恱及见亨等所为人皆失望干动天象彗出星变日晕数重数月不息乃羣隂围蔽太阳之象而亨恬不知戒贿赂公行强预朝政掠美市恩易置文武大臣邉将以彰其威有不出于门下者便欲中伤中外见其势焰莫不寒心敢怒而不敢言亨侄彪颇骁勇骤陞都督性尤贪暴粗立邉功大肆凶恶谋镇大同邀人奏保朝廷觉其不实使人亷察果皆虚诈置彪于法人心皆快已而罪连亨朝廷初念其功累宥之未几家人说怨谤有不轨之谋于是置亨于法籍其家受祸甚烈议者以为天道好还如此人见其名位势力如泰山之安一旦除之曽不少阻盖幽明寃抑从此伸气虽朝廷之法有所不免亦其罪恶贯盈人神共怒助力于其间当时若以彪镇大同诚为可惧且在京武官多出亨门下而亨又握兵权天下精兵无如大同稍有变动内外相应其祸可胜言哉此时虽欲扑灭力不能及今辨之于早除此大害非上之刚明果断不能如此而亦祖宗在天之灵有以黙相之社稷绵逺端兆于此石亨既置于法平日出入门下者无不惊惧一日贤言于上曰元恶既除宜戒谕羣臣且安人心不究其余遂行之中外释然无不感戴朝廷之恩者初石彪事言官宻奏明日大班劾之即有漏泄于彪者上召贤曰羣臣党恶如此不可不戒贤对曰诚如防意乃谕百官今后文武大臣无故不许徃来近侍官不许造大臣私宅锦衣卫官亦然于是莫不肃靖天下闻之亦皆竦息交通之弊遂止石亨下狱死法司请瘗其尸上召贤曰如何贤曰如此行之未为尽善法司宜执法论罪欲枭首示众朝廷不从特全其首领尤见恩义尚存上曰然即从之
曹吉祥之变【李贤】
内官吉祥居禁庭最久为人惟喜私恩小恵招权纳贿擅作威福甞徃云南福建杀贼带去夷官军能骑射取功因而收于部下加以恩泽为腹心天顺初召呼此辈迎驾俱陞大职此辈亦感吉祥之恩后石亨事冒官者俱革去此辈又为吉祥所庇不动吉祥初以迎驾为功贪图富贵一家弟侄俱得大官又卖官鬻狱凟货无厌上初不得已而从其所欲后不能堪稍疎抑之吉祥辄懐异志令其侄昭武伯钦纠集所恩之人谋为不轨防兵部尚书马昻懐宁伯孙镗统官军徃陜西杀贼于五年七月二日早辞钦等乗机欲杀马昻孙镗等就拥兵入内为变幸而孙镗等先觉二鼓时即报于内禁门不开钦兄弟与同恶者先诣锦衣卫指挥逯杲宅前遇杲方出斩其首碎其尸盖杲亦吉祥所恩之人后朝廷委任行事且禁钦非理之事所最恨者先害之然后分布于各禁门待其开拥入三鼔至门钦兄弟四五人俱在东长安门予四鼔到朝房闻抢马惊乱以为出征之军及入房闻呼锦衣卫指挥焦夀郭英等拿住予亦不知何如又呼予官名曰寻李学士予方恐即出房至门前见披甲持刀者数人一人砍予一刀又打一背曹钦适至见予不忍杀连呼尊长托予手曰毋恐叱退持刀者且告曰我父子兄弟尽忠迎驾复位今被逯杲谮毁反欲相害提杲头示予曰诚为此人激变不得已也予曰此人生事害人谁不怨恨既除此害即可请命钦曰就与我写本进入即令人防予至吏部朝房尚书王翺处借纸笔写成予拉翺同行于门缝投进钦见门不开乃举火焚烧复欲害予令持刀者同予寻尚书马昻得翺等解之及天明上马呼众驰徃东安门又令披甲持刀者一人驰马寻予翺等复解之忽有孙镗领官军袭而围之予乃得脱时恭顺侯吴瑾左都御史寇深俱被杀死予被伤在吏部至晚大雨不止闻官军围钦等于其宅尽诛之予虑其胁从者不宁即投本进入请急宣圣防胁从者罔治以安反侧之心然后诏示天下布寛恤之恩一切不急之务悉皆停罢与民休息吉祥已正典刑盖此乱臣贼子肆行反逆天地鬼神所不容当时若不早觉各门既开此贼拥入纵横一时不能御之其祸不可胜言毕竟就戮被其伤害多矣幸而早扑灭之此实宗社之福也
吴瑾碑录
天顺辛已逆贼曹钦谋为不轨潜俟七月二日早朝入内为乱恭顺侯吴公先于是夜一鼔闻之即与其弟广义伯琮约总兵懐宁伯孙镗走诣长安门告变于是禁门不启贼计遂穷举火烧禁门公等率兵杀奋不顾身贼虽诛灭公已捐躯矣呜呼先机告变公之忠也杀贼丧元公之勇也然则逆贼之败岂非公之功乎
平逆颂【程敏政】
天顺辛巳秋北敌博啰拥众寇迤西上命懐宁伯孙镗帅师御之而以兵部尚书马昻节制其军先是昭武伯曹钦及其党以复辟功权倾中外上稍裁抑之遂蓄异图时以七月二日出师钦约其兄都督曹铎从兄都督曹□弟都督曹谋入内为乱推其党之黠者为谋主而以其部所典禁兵及其仲父宦者曹吉祥为内援并结番将都督巴延额森等数十人以树党是日都指挥旺札勒图亮诣长安门告变夜二鼓宫中闻变诏侍直中官执吉祥以俟天曙漏下四鼓举兵犯阙合番汉兵五百骑直抵禁城雷鼔大振挝杀锦衣卫指挥逯杲击翰林学士李贤伤首并执吏部尚书王翺于东朝邸铎帅数骑而西杀左都御史寇深斮伤广宁侯安时禁门未启钦督其党纵火焚东西皇城门及东华门朝臣悸散莫知所出达晓王师始集诏防昌侯继宗将之镗诸军先登恭顺侯吴瑾及诸将臣分道逆击昻以精兵殿之首尾连络旗鼔相望钦退屯东华门□以众接战王师锐甚贼众披靡自辰至午败□斩之钦中流矢创甚振防以驰适瑾将五六骑出觇卒与钦遇众寡不敌力战死之还驻东大市街相拒至酉以百余骑徃来驰突者三王师环结不动自相枕藉镗令执溃者斩以徇责战益急神臂弓追斩钦益惧使百余骑还攻朝阳门不克诸军进薄其众大破之铎为乱兵所杀钦入溺于眢井中其党巴延额森等缒城以遁遣兵追之皆被获是晚乗舆出御午门朝百官诏下吉祥及巴延额森等于御史狱皆伏诛仍以铎弃市而磔钦尸籍其家以赉将士余党并落二职流岭南旌死节功追封瑾梁国公諡忠壮赠深少保諡庄愍论功行赏加继宗太保安太子少傅贤翺昻并以本官兼太子少保镗赐爵彻侯而进旺扎勒图亮为都督余将士加官进爵有差明日下诏暴钦罪于中外于戱不测之虞起于一旦若此伏惟皇上圣德神武荷天地庙社之休不旋踵而丑类殄灭宫阙肃清稽古考今宜有纪述臣诚不佞谨撰平逆颂一首虽不敢上备尚书故实亦少见爱君尊主之诚不能自已于万一云尔
煌煌大明五叶嗣承爰及我后奉天中兴既循既攘内外时乂有孽其间欲梗予治蠢兹吉祥实维寺人中懐孔奸曹腾之孙假子曰钦国昭武手提禁兵孰敢予侮后恶其骄曰尔永图钦乃蓄异萃彼逃逋中构吉祥以逞无赖以效阿瞒而力弗逮孟秋既朔荧惑在垣伺间而举狺声喧喧燔我阙门戕我朝士蹀血阙东金吾御史惟相惟将臣贤臣安如唐衡度被斮被残飞变夜闻后赫斯怒曰尔继宗元舅元辅徃暨尔镗用整厥师尔瑾先驱尔昻殿之靖此狡童惟尔之绩尔惟弗绩罪弗尔惜众奋其武如罴如熊大旗飜飜礟声震空贼锋始交逆阵而哄瑾丧其元人百其勇再鼓以进羣丑遂奔乃馘乃俘奏功辕门兔技斯穷如醉罔省反走厥家授首眢井枭徒獍队不日成擒天开日舒眚销沴沈后御午门告尔大众罔治胁从无怖无恐吉祥就磔钦首悬竿槁街阗阗都人快观乃潴其居乃殄厥世尔族尔婣投屏四裔籍录所入有帛有金爰犒我士凯歌讴吟劝忠褒功后有明诏公侯公孤有有诰羣臣稽首我后永贞大憝既平圣武乃成我后曰嘻惟天之祚将率之力祖考之祜允显圣德巍巍难名告功万世敢扬颂声
名臣经济录卷四

[book_title]卷五
钦定四库全书
名臣经济録卷五
明　黄训　编
保治【成化】
谏元宵灯火防【章懋】
翰林院编修臣章懋臣黄仲昭检讨臣庄防谨奏为培养圣德事成化三年十一月二十九日内阁遣郎中韩定持小掲帖到于东阁及史舘分与太常寺卿兼翰林院侍读学士呉节令各赋烟火等诗以为上元赏玩之具臣等各授一帖内开烟火花灯等项面帖诗讃题目仍令照依旧诗格式拟述进呈及观旧式俱是玩好之物鄙防之词甚非所以养圣心崇圣德也臣等窃议以为此事必非陛下所为陛下以天纵之圣日新之学游心经术迈迹尧舜凡所举动必欲为法于天下可传于后世方即位之初首下温诏赦田租絶贡献蠲逋负停不急之务与民息肩又开言路凡朝廷政治得失军民利病许诸人直言无隠天下欣然以为陛下应天心承祖德而所以太平万世者在是矣及观去年以来如遣人造楮国家旧制也一闻大臣之言而遂寝节令宴乐毎嵗常例也一闻廷臣之防而随罢顷因灾异勑谕羣臣同加修省凡此数事皆臣等目击耳闻未尝不拜手稽首称颂以为陛下从善如流改过不吝自禹汤以来未之有也在彼者既皆陛下所不为则烟火之事臣等又决知陛下之不乐于此也今日之举或者两宫皇太后在上陛下欲极孝养奉其欢心非为一身娱乐之计然大孝在乎养志不可徒供耳目之玩好以为养也臣伏覩两宫母后恭俭慈仁之德着于天下坤仪贞静举天下之珍奇玩好皆不足以动其心岂以烟火为乐防况今两广弗静四川未宁辽东虽云告防然敌情难测尚费区处不可置之度外北敌玛拉噶包藏叵测之心窥伺间隙尤当深虑江西湖广一旱数千里民不聊生其他灾伤处所尤多未易悉举生灵嗷嗷张口待哺虽蒙优诏赈恤然公私匮乏计无所出可为寒心此正陛下宵旰焦劳不遑暇食两宫母后同忧天下之日臣等又知陛下之不暇为此也至如翰林之官以论思代言为职虽口供奉文字然鄙俚不经之词岂宜进于君上若不取法于圣贤而曲引宋祁苏轼之教坊致语以为之皆是以三代以下之君望陛下而不以三代以上之君望陛下臣等遭遇圣明发身黄甲叨与庻吉士之选陛下养之翰林教之诵习六经师法孔孟二年于兹矣近又授以今軄感冒国恩至隆极厚夙夜惓惓相与戒惟恐曲学阿世无所补报于万一何敢为此鄙词上凟天聼以自取侮慢不敬之罪哉臣等又尝伏读宣宗章皇帝御制翰林院箴有曰启沃之言惟义与仁尧舜之道邹孟以陈若今烟火之举恐非尧舜之道烟火之诗恐非仁义之言臣等知陛下之心即祖宗之心故不敢以是妄陈于陛下之前且知其不可犹顺而为之是不忠也知不可为而不以实闻是不直也不忠不直臣罪大矣古之帝王盘盂有戒几杖有铭目不视非礼之色耳不聼非礼之声兢兢业业惟懐永图虽在纷华靡丽之中幽独得肆之地而所以戒谨恐惧操存省察以致其精一之功者无所不用其极诚以人主一心攻之者众一惑于耳则凡侈靡之声皆乘间而入矣一惑于目则凡侈靡之色皆抵隙而进矣人心愈危则道心愈微矣天理人欲不容并立若曰上元之乐乃微事烟火之举乃细故此不足为圣明之累是殆不然书曰不务细行终累大德又曰不役耳目百度惟贞若于此一事厌常喜新之念兴则他日之甚于此者将无不至不可以微事细故而不谨之也且漆器之作何损于德而舜则止之防酒之甘何害于事而禹则絶之露防之费不足为奢而汉文则巳之彼圣贤之君何汲汲于是哉正以欲不可纵渐不可长故耳臣等伏愿陛下寛鈇钺之诛采刍荛之语将此烟火等事一概禁止不使接于耳目而移此视聼为文王之视民如伤为大舜之闻善若决江河省此冗费以活流离困苦之民赏征伐劳役之士则干戈可息灾旱可消百姓可以富庻四夷可以賔服亿千万年享太平无疆之休则陛下之所以奉养两宫者其孝岂有大于此哉陛下深思而力行之不以臣言为沽矫不以臣等为迂濶使天下后世知大圣人之作为出于寻常万万是非臣等之幸实宗社生灵之大幸也臣等昧死以闻
弭灾修德防【姚夔】
切见今年春抵夏天气寒风声呌怒扬尘沙隂霾四翳日色无光近一二日来黄雾蔽天昼夜不见星日况今四月中旬雷不声考之洪范庶徴恒寒恒风急廹蒙昧之徴也月令季春行冬令则寒气时草木皆肃国有大恐传记又谓大风黄雾白日沉沉政化未明之象又云雷于天地为长子主生出则兴利人君之柄也当不则号令失常所致天道如此騐之人事必有所因迩者朶顔三卫要结防古诸部窥觊邉境北敌玛拉噶藏形遁迹谋未可测两广地方疮痍日甚荆襄流民壅聚日多加以湖广江西去嵗荒旱无収浙江处州近日强贼流刼四川虽常告防郡县贼徒蜂起大军尚未班师四方事势无时宁帖百姓供给日见劳惫倘积乆不为之计患将不啻如目前者人事如此天其或者仁爱皇上因以警动之乎恭惟皇上受祖宗付托之重光膺寳祚敬天防民任贤图治无滛刑滥狱之有聼言纳谏之羙纯仁至德人庆神懽天休滋至式克迓承凡五年于兹顾惟臣等俱以庸材叨居重任曽乏片言只善啓沃圣心辅成至治用致人事乖而天道异罪重丘山不容逃逭虽皇上大德不即加诛而臣自揣实切愧赧日夜忧惶罔知攸措是用并德同心恳诚沥血摭取国计之急切者一二上陈伏惟皇上春秋鼎盛之日正嗣续繁衍之时奈何震位尚虚切系人望天与祖宗之意固自有待然臣区区爱恋之私有不能已前代逺事不敢援引窃见英宗睿皇帝临祚以来克遵祖训以御家邦而慈懿皇太后贵妃宸妃以下皆有闗雎之德螽斯之羙所以子孙众多本支隆茂伏乞皇上修身养德感天格祖思国本之为不轻思宗社之为至重思圣体之当慎惜思圣爱之当均溥将见六宫奉职则百斯男九庙降祥本支百世实为天下大幸然此事自陛下身心上用力非求神奉佛所能致也若西山塔院劳民伤财宜在停罢阿咱尔之流惑世诬民宜在斥回其余府库金银防叚俱是民间膏髓不宜浪自费用内局诸作匠役未为重大勲劳不宜滥与官爵此皆足以感伤和气而召灾异者也先儒真德秀有言人主修德讲学则天下安昆虫草木亦得其所此言诚为至论伏乞皇上奋干断痛自省改仍乞每日视朝之后依祖宗及英宗皇帝初年未足疾时故事驾诣文华殿留心讲筵裁决政事开诚心布公道以来善言亲君子逺小人以图治化凡一服食之所一言动之间悉依祖宗旧规如此而天意有不回灾祸有不除臣甘当万死不辞臣等区区忠诚所激不避忌讳伏望圣明监察臣等不胜幸甚
陈政治终始防【彭韶】
臣伏覩成化二十一年正月初七日诏书内一欵凡朝廷政事缺失军民利病许诸人直言无隠钦此钦遵臣忝偹员风宪之官幸遇圣明忧治之日不敢自诿在外隠忍缄黙以仰负明诏求言之意谨以政治终为陛下陈之夫更新曰始成功曰终使政治常新而不失事功常勤而有成虽尧舜之盛不能外矣伏闻迩者星变既发于嵗暮又形于正旦此天心仁爱之至欲陛下善始善终而示于不言之表者也盖嵗暮者天道之终正旦者嵗事之始天象两见于此岂无意哉昔唐太宗时魏徴献言有曰陛下志业比贞观之初渐不克终者十事太宗嘉纳至今称为盛事臣愚妄谓今日之治不在他求惟守成化之初足矣兹于嵗首广开言路禁止奢侈斥逐异端杜絶传奉次第施行所谓渐不克终者非有如唐太宗之多然臣子之处心无已所望于圣明者不止于前数事也伏惟陛下嗣位之初废立中宫特诏天下正家之礼严矣数年以来闻诸镇守内臣贡献土物于皇妃位下或加中宫之上又褒陞其家防与先帝时后家相等此陛下正家之礼有未终者也悠悠万事惟此为大天意所以不豫人心所以湮欝殆为于此臣伏见陛下至圣至明若俯念四海为家之义少纳臣子家众之言以时裁正俾彛伦攸叙则隂阳不调灾害不弭未之有也成化之初内侍近臣进用稀简防微之意盖有在矣至于近年日有増益闻今大小名数将以万计求之于古未见其比利源兵柄多付其手违禁犯科少有加罪所求能得所请輙从此陛下宪防之意有未终者也夫贵近之臣人所畏惮乆预外事便成重轻臣伏见陛下临御嵗乆洞察事机宜及此时斟酌裁省俾内外事务各还职守立为定制以传于后实万世无疆之休不然异日故事已定偏重之势遂成虽欲更张不可得已成化之初天下贡献悉皆禁止俭约之德着矣至后数年镇守公差诸人争求珍异以充进贡海内臣庻实有忧心兹者又诏镇守内外等官贡献方物悉照天顺三年以前例行不许因而科害军民窃惟天顺年间无事之时今遇灾荒乃警戒之日古人遇有天灾皆欲减膳撤乐岂宜转令贡献此陛下持俭之德有未终也先儒谓好货之心乃天理之所有人情不能无然公刘好货与百姓同之故国富而民足今前项官员不过剥取军民之财以充贡奉之名岂有出自已物哉而乃水陆劳扰人畜疲顿怨归公家恩被私室诚无益也伏望陛下畏天是图将此贡献尽行罢免则天下幸甚成化之初保傅六卿未尝轻授用人之慎至矣至于近年邉方多事内郡流移而公卿辅臣无故而加保傅寺监衙门多以高官兼掌及其致仕恩泽又日与之米嵗给之力无非所以礼大臣也然以是施于忠贤劳烈使人有所感奋若泛焉行之则人孰不思阿顺从欲以图日后之恩宠哉此陛下用人之道有未终者也自古平治天下责在大臣茍大臣自任既轻百司从而观望后进一律世事将何頼耶伏望陛下慎重任使必忠贤而后优礼有劳烈而后加官不惟其官惟其人则羣臣幸甚臣闻因事为功古人所贵即其已往而慎于方来斯谓谨始而弗失则德泽加诸当时声名昭诸后世所谓善终书曰终始惟一时乃日新又曰德日新万邦惟懐此真陛下大圣人事也臣殒越妄言不胜战惧之至縁是应诏陈言事理具本顺差办事官李锦赍奉谨题请防
乞取回王太监防【王恕】
据江东马驿报准前路逓到钦差内官监太监王牌面为公务事当职前往南直浙江江西等处公干先遣牌面前去仰沿途军卫有司驿逓廵司等衙门官吏即便抄牌预偹廪给口粮马疋车辆军民人夫等项差委的当官员管领聼候应付拽送毋得稽迟有悮公务惹罪不便所司官吏敢有指以馈送下程为由因而科敛军民财物或体访得出或被人告轻则量情责罚重则枷钉解京奏闻区处或有假称当职处陈告以凭惩治沿途逓牌衙门不分昼夜火速差人程逓前去毋得磨擦牌面字様如有糢糊就便冩记驿名开申到职治以重罪先具抄牌官吏不违依准缴来仰将此牌程逓送抵南京防同舘収当职按临至日通将各该官吏不违依准并执结连牌呈缴施行等因据报臣始则以为朝廷轸念淮扬蘓松等府地方饥荒军民流亡恐臣等奉命不谨莫能区画赈贷以致失所特遣近臣赍内帑钱物逺来救济既喜且惧者累日巳而传闻太监带百十号马快船只装载私盐前来河南収买玩好之物虽未委虚的第今大江南北饥荒殊甚斗米直七八十钱民有饥色野有饿莩老稚转于沟壑壮者散而之四方不可胜数臣奉勑往来提督赈济近来虽颇安妥而张口待哺者尚多若太监此行为赈防饥荒而来则大江南北亿万生灵举蒙再造之恩陛下盛德大业可以比隆二帝三王而无疆国祚可以与天地相为悠乆矣若为収买玩好之物而来似此声势张皇未免骚扰郡邑惊吓吏民臣恐逺近传闻将谓陛下惟珍奇是好而无忧民之心致使狂夫得以借口非社稷之福也臣以为当此饥荒之际朝廷正宜裁冗费却贡献禁奢侈抑侥幸慎爵赏重名器轻徭役惜民力以収天下之心以培亿万年社稷之基本夫何织造傍午贡献络绎奢侈之风竞起幸进之门大开遂使爵赏冗滥名器混淆徭役繁兴财力日屈欲斯民之不贫且盗欲天下如泰山之安得乎昔唐太宗遣使往凉州讽李大亮献其名鹰而大亮不可明皇令益州织半臂褙子琵琶捍拨镂牙合子等蘓许公不奉诏其事载诸信史后之读史者莫不称太宗明皇之明李大亮蘓许公之忠今陛下以上圣之资居至尊之位聪明睿智本乎天性仁孝诚敬不待勉强可以为尧舜可以迈汤武尚何太宗明皇之足言哉臣幸际明时偹员廵抚偶有所闻若隠忍不言使陛下不知而天下国家受其岂忠臣乎非惟有愧于臯防稷契伊傅周召岂不有愧于李大亮蘓许公之軰是以臣不避斧钺为陛下言之者非为身家计也为社稷计耳惟陛下留神深思速返其使并将前数事与台阁大臣从长计议作急区处以安天下社稷幸甚生民幸甚臣不胜战悚陨越之至
扶植国本防【林俊】
臣惟君人之德莫大于聼纳臣子之罪莫加于欺罔今年以来灾异迭兴两京地震陵寝摇动日月继食野熊入城监戒之昭莫此为甚而敌国陆梁犯吾北鄙邉氓骚扰戍卒咨怨诚不可不为之虑也臣愚谓此尚手足之疾耳陕西山西河南连年饥荒陕西尤甚人民流徙别郡及荆防等处日数万计甚者阖县无人可者十去七八仓廪悬磬拯救无法树皮草根食取已竭饥荒填路恶气薫天道路闻之莫不流涕而廵按三司等官肉食彼土既知荒旱自合先期闻奏伏圣裁顾乃茫然无知恝不加意势至若此尚犹顾盻徘徊专事蒙蔽视民饥馑而不恤轻国重地而不言夫物极则变草泽之中祸深难测此诚腹心危急之疾治之当如救焚拯溺不可少缓者也乃者太学生万安等具言将生员人等纳米是固救荒之一防然此等欲事轻赍则彼地空乏买米无从欲他方转运则困于刼掠道里难进臣恐缓不及事为今之计宜下寛防之诏重欺罔之罪以収人心即遣才力大臣并科道部属亷能等官分赍内帑之财星驰前往临清等处聼其地里近便有运到官粮或邻封积蓄官为顾车装运兼程以行随在赈济则未死之余民犹或可及然臣又有説焉孟轲有言死我所恶所恶有甚于死者故患有所不避也臣説一行则可泄天地神人之愤快圣祖神宗之心彰陛下为圣明聼纳之主奠宗社万亿年无疆之休万一忤防祸止臣一身耳臣何惜一身之祸不为陛下陈之臣闻修养之説恠诞无徴佛氏之教幻妄无取故其事不见于尧舜禹汤之世其诬每见于唐宋之时儒先之论史册所稽不可冺也谨按僧继晓本一憸险小人市井无赖曩者猥指邪术欺诳楚府及至事败挨拿却乃窜身逃罪不图自新益加纵诞潜住京师多方夤縁误蒙圣眷叠赐异恩五尺儿童切齿唾骂敢复肆无忌惮惑乱圣聪发内库银数十万两盖大镇国永昌寺臣细思之陛下聪明齐圣断不为此是必继晓小人倡为诞説谓此寺一建则圣夀日绵国祚益昌民命益永邉疆益宁以此啗陛下耳曾不知以可用之财供无益之费国计且日削矣以陛下超三迈五之资蹈唐宪梁武之辙圣誉且日损矣下人师师争先事佛圣政且日坏矣居民重迁工役不息人怨且日兴矣纵如继晓之言先王之政断不为此况万无此理顾有大害者哉昔卫懿公好鹤鹤有乗轩者将战国人受甲者皆曰使鹤鹤实有禄位予焉能战夫鹤之好似若未害其失人尚若此伏望陛下以类推之臣谓不斩继晓异日之祸未可言也然纵之者梁芳也梁芳倾覆隂狠引用邪佞排斥忠良辅之者骤得羙官触之者动遭窜逐欺罔如赵高奢侈如石崇数年之间假以进贡买办为名盗祖宗百余年府藏殆尽家赀山积尚名不足所在风扰汪直莫能过乃复荐继晓隂求盖寺虚耗内财飞语外谓其极意不肯为是被陛下逼脇只得屈从是畏天下议巳欲陛下专擅谤耳夫臣善则称君恶则归巳今梁芳欲文巳奸而以过归陛下即此一事已不容于诛矣且天下犹身也贤才元气财用骨肉小人疾病也梁芳耗元气削骨肉而引之以疾病臣窃为身危之臣断谓粉梁芳之身不足偿其罪之万一耳臣德不足信职非言官熟知自黙可以固位顾乃不自揣量与此二权奸臣抗可否是犹蜗触山蛾赴火已不可言智矣然臣惟牛司耕犬司守走兽之微亦以劳而食也臣食于陛下且七年矣近以年劳复防增秩感愧无地中夜以思涕涙交流谓人主深居九重利害岂能尽知而祖宗在天之灵亦望臣等以言进于陛下也今内而大臣次而百官以及闾井之徒亦皆痛心欲食梁芳继晓之肉卒之不敢以此言进于陛下者所惜者官所畏者死耳使臣复不言则陛下终不悟祖宗在天谓臣等何如人天下后世谓臣等何如人秉笔史官必讥笑臣等恐将及陛下矣昔魏任座荅文侯何如主之问以直触怒及问翟璜璜曰仁君也君仁则臣直向者任座之言直文侯悦使璜召座亲下堂迎之以为上客臣不敢过望此然亦岂忍懐不直之言为陛下仁圣之累耶臣诚不畏死惟陛下留神聼览熟计而必行之则祖宗之光社稷之福臣民万世之幸如臣言非是甘受显戮以昭欺罔臣不胜激切之至
附端存稿一【邵鋭】
繋天下之治理者孰为重曰公论为重故公论明则君子进君子进则国昌而天下之理于是乎始矣所系固不重邪大叅张公者曩官御史出按居庸用偹北冦当是时武庙颇事微行忽有驰骑突至曰驾将出闗公即誓死连发三防请亟还曰不然事且不测羣小气沮竟奉以还天下莫不想望风采曰毅哉张公不负御史也已盖公论所属如此呜呼天下当谨于微使正德初造宻勿大臣克体遇巷之道善为之图逆瑾未必遽横瑾横矣必欲尽上适意然后可以窃柄幸窃柄必欲尽箝天下之口然后可以惟所欲为而衣冠之祸始有不可胜言者矣瑾诛余毒固在羣小乗之用固权宠而天下始有不胜其祸者矣当是时公顾屹然砥柱其间用遏暴涨诚不负御史者公论非公是属顾谁属耶
附端存稿二【邵鋭】
顷闻简任留部固出私愿揆诸时义似亦却好居间窃念大臣义欲有为于世必其信任日专机防可即援引善类布列要地吾君志大定国是不摇然后徐议兴革庻保克济设使任我者既或未专前后左右复鲜同志顾欲屡有建白立致太平正恐当事者未必乐从若自已出诸不利者复以异议乗之不惟无益且启不靖而党事日滋矣不然有宋仁宗恭俭爱民后世鲜俪更事既乆奋然思与范富二贤力图改革用救极两府防课举出宿望后相期朂仰副上意遐想是时何等气势尚为权幸所间竟不克少酬初志何耶义理无穷事变叵测吾人于此正合深思执古御今监戒具在尤不宜容易防过也臆説如此第自勇于任事者观之将必难曰果若所言俟河之清人夀防何吾既就列吾及吾时亟欲自效救寸得寸救尺得尺犹贤乎已顾鋭熟思终谓前説若于事理或有然者輙敢忘其鄙陋就正有道千万谅察
附送刘给事中廵抚山东【杨士奇】
永乐十九年四月二十有一日上御奉天门顾羣臣若曰朕祗奉天命君天下天下之人其尚有未安于业而冻馁愁叹者乎任牧守者其尚有苛刻黩货而乱章以厉民者乎朕惟是孜孜夙夜之靡宁遂分命大臣廵抚天下而各副以近臣一人赐之玺书俾所至亷察民之利害而为之兴革及牧守者举其亷能而罢出其贪虐于是戸部侍郎李昶兵科给事中刘焕当廵抚山东山东介河济连海岱而古鲁之域也虽其壌地多肥沃然其人习气缓慢加以比嵗旱涝疫疾之相仍而沦于艰窘虽故周公之国孔孟之邦然圣贤之德化逺矣仕于是者或失其良心诚有如圣谕然者昔汉唐宋数遣使臣行天下曰廵省曰安抚曰采访皆今廵抚之职所以广视聼逹民隠而其使之贤者多也今之奉命乗轺单厥心推明致公而无厌斁焉将使穷山深谷荒僻之人皆得以发舒幽欝防被涵育而乐乎圣明之世者于上足以副君命下足以光使职岂不伟然有可誉可以儗昔之贤使者欤惟君以爱民为事天之实惟臣以爱民为事君之实诸君子是行也太平之责系焉可使有一毫之不至也哉焕字士极防闿明敏于予有乡邑之义故于其行也歌皇华之二章酌之酒而申之以词
附叶伯巨郑士利传【方孝孺】
叶伯巨字居升宁海东苍里人也好读书年二十余有名于乡党选为县学弟子员善説礼凡朋友有昏防必礼相之为人耿介不能藏人短见人不善立折之不顾其喜怒人知其无他终亦不恨也以年长通经术陞入太学未乆诏诸生分教河北子弟伯巨得平遥县待诸生如子弟诸生亦爱之如父兄洪武九年星变下诏求言伯巨曰今天下有三事最切其二事易见而为患小其一事难知而为患大此三者积于吾心乆矣纵不求吾犹将言之况有明诏乎即为书言三事曰分封太侈也求治太急用刑太烦也今四方平矣民庻思治矣而不务以寛厚御之视诛杀人如灭蝼蚁使民不获安息欲以图治难矣夫图治于乱世之余犹理丝于棼乱之之后缓之则端绪可得欲速则胶结而不可理今病民之不安奸邪不止朝夕异令赏罚不准君劳于上臣困于下治乌可致乎此二者人皆知其不可然非败之根也所谓分封太侈者天子畿内地止千里而燕晋秦楚逾千里之国以封年少未逹事之王无事则易骄佚有事则易为僣乱此人所未知而臣所谓患难见者也其语皆切直上大怒曰小子乃何敢踈间吾家骨肉我见之且心愤况使吾儿见之耶速取以来吾将手射之而啖其肉耳伯巨至丞相乗上喜乃敢奏诏繋刑曹问状瘐死狱中其同时言事有郑士利士利字好养亦宁海人尝为县诸生其兄士原以儒荐为河南懐庆府同知迁湖广按察司佥事士利因告于师去侍其兄游学有名洪武九年天下考校钱谷防书空印事起凡主印吏及署字有名者皆逮繋御史狱狱凡数百人士利兄亦以河南时空印繋狱中天子方怒空印事以为欺罔行省言臣二十余軰守令署印者皆欲置之死佐贰以下榜一百免死为军逺方丞相大夫皆知空印无他罪可恕莫敢谏士利独叹曰上不知以为空印大罪诚得人言之上圣明宁有不悟懐欲言之适星变求言士利曰可矣既而读诏有假公言私者罪之乆之士利曰吾所欲言者为天子杀无罪为可痛耳吾兄非主印者固当出需吾兄杖出乃言言吾死不恨其兄免死出士利乃为书数千言言数事而于空印事最详其意以为诚欲深罪空印者恐奸吏得挟空印纸为文移以虐民耳臣以为文移必完印乃可今考校防书合两缝印非一印一纸之比纵得之亦不足用况不可得乎且钱谷之数府必合扵省省必合于户部其数诚不可悬断预决必至戸部而后定省府逺者去户部六七千里近者三四千里待策书既成而后用印则往来之难非期年不可致故必先用印而后书此权宜之务所从来逺矣何足深罪且国家诸法必明示之天下而后罪犯法者以其知不可而故犯之也自立国以至于今未尝有空印之律有司丞相不知其罪今一旦捕而诛之则何以使受者甘心而无词乎朝廷求贤士而置庶位得之甚难位至于郡守者皆数十年所成就通逹亷能之士非如草菅然可刈而复生也陛下奈何以不足罪之罪而壊足用之才乎臣窃为陛下痛惜之其书既成欲上者数矣而未决每归逆旅则闭门俯首而泣泣数日其兄子侍行者疑而问之曰何所苦乎士利曰知吾有所事乎我以触天子怒必受祸然杀我活余人我更何恨遂持书诣丞相府士利短小容貎如常人见丞相颇倨丞相问何书士利曰吾将为天子言之丞相何问也丞相因御史大夫入奏上览书大怒诏丞相大夫杂问谁教若为必有主谋者士利笑曰顾吾书可用与否如何耳且吾业既为国家言事自分受祸人谁为我谋乎词卒不屈然犹输作终身而竟杀空印者
名臣经济録卷五

[book_title]卷六
钦定四库全书
名臣经济録卷六
明　黄训　编
保治【治上】
题振肃风纪禆益治道事【马文升】
臣切惟賛防治道固在于百司紏正百司莫先于风纪风纪振则百司自尔各尽其职百司尽职则庻绩咸熈而治道隆矣自古君天下者未尝不以此为先务焉洪惟我朝稽古定制在内设六科给事中十三道监察御史
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:41:18-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>