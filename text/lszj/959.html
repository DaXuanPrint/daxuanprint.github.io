<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="总序,卽位年,元年,二年,附录,朝鲜王朝实录【文宗实录】全文在线阅读,朝鲜王朝实录【文宗实录】全文在线下载,大玄古籍书库">
<meta name="description" content="朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[文宗实录]。李珦（1414年—1452年），朝鲜王朝第五任君主（1450—1452年在位）。字辉之，是朝鲜世宗李裪嫡长子，朝鲜世祖李瑈同母兄，母昭宪王后沈氏，永乐十二年（1414年）十月三日生于汉城，永乐二十年（1422年）十月册封为王世子。正统十年（1445年），因朝鲜世宗身体抱恙，开始协助处理政务">
<title>朝鲜王朝实录【文宗实录】_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">朝鲜王朝实录【文宗实录】</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]505270</span> <br/>
          说明： <span class="inputVal" id="bkdec">朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[文宗实录]。李珦（1414年—1452年），朝鲜王朝第五任君主（1450—1452年在位）。字辉之，是朝鲜世宗李裪嫡长子，朝鲜世祖李瑈同母兄，母昭宪王后沈氏，永乐十二年（1414年）十月三日生于汉城，永乐二十年（1422年）十月册封为王世子。正统十年（1445年），因朝鲜世宗身体抱恙，开始协助处理政务。景泰元年（1450年），世宗薨于永膺大君李琰府邸，李珦继承王位。景泰三年（1452年）五月十四日， 李珦薨于康宁殿。庙号文宗，谥号恭顺钦明仁肃光文圣孝大王，葬于显陵。</span> <br/>
          封面： <span class="inputVal" id="bkimg">Z_6413.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]朝鲜王朝实录【文宗实录】
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]505270
[book_dec]朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[文宗实录]。李珦（1414年—1452年），朝鲜王朝第五任君主（1450—1452年在位）。字辉之，是朝鲜世宗李裪嫡长子，朝鲜世祖李瑈同母兄，母昭宪王后沈氏，永乐十二年（1414年）十月三日生于汉城，永乐二十年（1422年）十月册封为王世子。正统十年（1445年），因朝鲜世宗身体抱恙，开始协助处理政务。景泰元年（1450年），世宗薨于永膺大君李琰府邸，李珦继承王位。景泰三年（1452年）五月十四日， 李珦薨于康宁殿。庙号文宗，谥号恭顺钦明仁肃光文圣孝大王，葬于显陵。
[book_img]Z_6413.jpg


[book_title]總序
文宗恭順大王實錄
○文宗恭順欽明仁肅光文聖孝大王諱珦，字輝之。世宗莊憲王之長子，母曰昭憲王后沈氏。永樂十二年，甲午十月初三日癸酉，誕于漢陽邸。歲辛丑世宗，請爲國儲，明年秋，太宗文皇帝，遣使封爲朝鮮國王世子。性寬仁明睿，剛毅簡默，孝友恭儉，不喜聲色戲玩，專心性理之學。又博覽前史，講究治亂之機，至於六藝、天文、曆象、聲律、音韻，無所不通。正統十年乙丑，世宗以疾不能視事，乃命王世子，參決庶務。景泰元年庚午二月壬辰，世宗薨于永膺大君第，王世子與大君，諸君被髮徒跣，設殯殿。都監提調三，使二，副使二，判官二。

[book_title]卽位年
二月
2月18日
○癸巳，襲奠。宗親及百官，以白衣、烏紗帽、黑角帶，就門外位哭臨。
○領議政河演、左議政皇甫仁、右議政南智、左贊成朴從愚、工曹判書鄭麟趾、禮曹判書許詡、都承旨李思哲、左副承旨李季甸，議殯殿。演、仁、智、從愚、思哲、季甸以爲：「若仍殯于此，庭位狹隘，百官班列爲難，雨則軍士暴露，侍衛亦苦，且赴山陵之前，朝廷使臣來，則接禮無所間於閭閻，火災亦可畏，請移殯於壽康宮。」麟趾以爲：「移殯于景福宮東宮資善堂，則於殯前卽位之義，得矣，而百官軍士，朝賀侍衛，亦無狹隘之弊。」仁曰：「正始正終，一也，若殯于東宮，則降尊就卑，於義未安。」詡以爲：「仍殯于此便。雖朝廷使臣，接於此處，卑宮室，帝王美德，亦何慊焉？」令曰：「狹隘之弊小，而移殯之事大，成殯于此爲便。」
○領議政河演等申曰：「大行王有遺敎：『三日之內，小食粥，三日之後，小食食，庶免疾病，保全性命。』遺敎昭昭。今邸下瘡𤺄，未盡平復，固不可不愼，今當大事，尤不可不自愛也。請今日小進粥。」令曰：「吾知此敎，當審處之。」
○行夕奠，百官哭臨。
○以江界節制使李穰，爲守陵官。
○議于承政院曰：「昭憲王后升遐後，爲作八相成道之圖，今不可更作此圖。安平大君瑢，欲成金字《華嚴經》，造紙過半，寫經黃金，可用四十兩，今已備十三兩。因此助其不足，以成此經何如？且大慈庵無量壽殿，但二間，今爲父王，加造一間成釋迦觀音二相入安，亦何如？」李思哲以爲：「大慈庵祖宗成憲，不可加造，成《華嚴經》爲便。」鄭而漢以爲：「因安平而造經，不可作佛像爲便。」
○議于領議政河演、左議政皇甫仁、右議政南智、左贊成朴從愚、工曹判書鄭麟趾、禮曹判書許詡、都承旨李思哲、左副承旨李季甸等曰：「殯殿設法席，三日七七日行水陸齋，小祥前作佛事二次，至小祥亦作佛事，小祥後別作佛事，已有前規，何以爲之？」僉曰：「殯殿，不可作佛事。其他從前規可也。」從之。又令曰：「水陸齋日，乞食雜人，毋令入寺內，別饋于寺外。」
2月19日
○甲午，朝奠。宗親及百官，哭臨如儀。
○河演、皇甫仁、南智、朴從愚、鄭麟趾、許詡、李思哲等申曰：「邸下前𤺄未愈，又發𤺄，臣等不勝驚駭。醫書云：『凡瘡口收歛之際，尙忌起立行步。』揖對賓客，登陟臺榭，運動支體，寒署勞倦，正宜調節飮食，以待瘡瘢平復，精神如古，氣力完全，方無所忌。今瘡𤺄未完，而適遇大變，廬于寒冷之處，出入殯殿，運身哀慟，醫書所云，不可不愼。邸下爲宗廟、社稷、生民之主，其可不自重耶？請退居東宮調攝。」
令曰：「予瘡𤺄，一日一入殯殿，大臣之言，不可不從。予當二三日，停起動調理，退居則予不敢。」請之再三，不允。
○小斂。宗親及百官，哭臨。
○夕奠如儀。
2月20日
○乙未，朝夕奠如儀。
○司憲府申：「去年因旱，諸道農事不登，京畿尤甚。民食不敷，無識之徒，不顧後日，糜費酒饌，誠爲可慮。大小祭享，及各殿各宮供上，朝廷使臣，隣國客人支待外，中外用酒，一禁何如？」從之。
2月21日
○丙申，朝奠如儀。
○大斂。宗親及百官，哭臨。
○夕奠如儀。
○成殯。宗親及百官，哭臨。
2月22日
○丁酉，朝奠。王世子率宗親及百官，成服哭臨。
○上以冕服，受命于柩前，出御殯殿門外帳殿，行卽位禮如儀。悲泣不自勝，衫袖爲之盡濕。上釋冕服，反喪服。
○禮曹判書許詡，以頒敎時百官服色，往議于政府。河演、朴從愚，欲以喪服行事，皇甫仁、南智、鄭苯，欲以朝服行事，議不一。上曰：「初父王，詳定禮文，卽位且欲不用吉服，況頒敎書乎？」遂以衰服，設虛位，頒敎如儀。敎書曰：
恭惟太祖，肇造鴻基，太宗克光前烈，我先父王，纉承丕緖，勵精圖理，禮備樂和，中外寧謐，三十三年于玆矣。第緣宵旰萬幾，加以聖學不懈，過於憂勤，遂致疾疹。爰命寡昧，參決衆務，庶幾怡養萬壽，昊天不弔，奄棄臣民，曷勝摧怛？宗戚臣寮以爲：「大位不可久曠。」合辭牢請，勉循輿情，於景泰元年，二月二十二日，卽位。念惟負荷之重，若涉淵氷。屬玆初服，宜布寬條。自今月二十二日昧爽以前，除謀叛、大逆、謀反，子孫謀殺歐罵祖父母、父母，妻、妾謀殺夫，奴、婢謀殺主，謀故殺人，蠱毒魘魅，但犯强盜外，已發覺、未發覺，已結正、未結正，咸宥除之。敢以宥旨前事，相告言者，以其罪罪之。嗚呼！庶政悉有成規，然持守雌艱，尙賴大小臣隣，愼守舊章，同心協輔，永孚于休。故玆敎示，想宜知悉。
○議政府來問安，仍請移御于議事廳調理。上曰：「安矣。移御則予不敢。」
○時王世孫，移居于李季甸第，將欲成服，上以世孫喪服，議諸政府。河演等啓曰：「世孫年幼，然有君臣之禮，服斬衰爲可。」從之。
○命還給犯罪人職牒。犯贓姦詐情可恕者，犯奸娼妓者，踈薄正妻不棄者，壓良爲賤，罪不至永不敍用者。
○設初齋于大慈庵。
2月23日
○戊戌，告卽位于宗廟、社稷、輝德殿、永寧殿。
○皇甫仁、南智、朴從愚、鄭苯等啓曰：「請移居廬次，勿起居，又小進酒及飯，以及大君諸君，以終大孝。」上曰：「予腰間之𤺄向愈，膝上之𤺄，今無痛患，退居廬次，予不忍爲。其餘予當從之。」仁等更啓曰：「方今中國大亂，我國後門隄備，不可不慮。國家多事，未有如今日者也。況日本國王使臣亦來，殿下思其大事之艱難，善爲調理，以終大孝。古人謂武王、周公爲達孝者，以其克終大事也。請殿下，於朝夕奠，亦使攝行，愼勿擧動。禮文載朝夕奠及上食，皆有殿下行禮節次者，欲爲萬世通行之禮也。今殿下未寧，强從禮文，可乎？」上曰：「予當思之。」
○右贊成金宗瑞，來自平安道，入哭。
○來朝野人吾都里都萬戶童仁豆父子等言曰：「我等雖本係野人，今居會寧府城底，與平民無異。過蒙上德，位至都萬戶，願得喪服服之。」命製給。
2月24日
○己亥，上退居廬次。
2月25日
○庚子，拜告訃，請諡表箋。左副承旨李季甸往景福宮，傳表箋。百官白衣、烏紗帽、黑角帶，送于慕華館。知中樞院事李渲、中樞院副使奇虔，奉表箋及大行王行狀以行。告訃表曰：
自因薄祚，遽遭閔憂，難堪荼毒之懷，敢謹訃告之禮。
箋曰：
自緣薄祐，遽罹大憂，未堪在疚之哀，敢展告終之禮。
請諡表曰：
賜諡勸忠，惟帝王之大典；顯親致孝，實人子之至情。玆殫愚衷，仰干天聽。伏念臣父先臣諱，早承舊服，邈守弊邦，敬事朝廷，恒克勤於侯度，乃嬰疾疹，奄永辭於盛世。若稽成規，宜請殊號，伏望皇帝陛下，敦示終之義，垂恤狐之仁，遂令貞魂，獲被寵命。臣謹當載興載寢，思前烈而益虔，曰壽曰康，祝皇齡於罔極。
箋曰：
禮莫重於賜諡，孝必期於顯親，敢攄卑懷，庸瀆聰聽。伏念臣父先臣諱，邈處藩服，早襲世封，惟述職之是虔，歷事累代，乃享年之不永，奄辭明時。若稽告終之儀，顒望易名之寵，伏望皇太子邸下，敦勸忠之典，推字小之仁，導宣兪音，特降殊號。臣謹當恒貢千齡之祝，載賡重潤之歌
○上謂議政府曰：「予𤺄今已向愈，朝夕上食，予欲出參。」僉曰：「請更調理。若起動則恐復發。」上曰：「愈。」
○賜賻，卒右贊成崔士康妻李氏，米豆幷三十石，棺槨油芚石灰等物。
2月26日
○辛丑，安平大君瑢，勸上，重新大慈庵，又寫佛經，追薦冥福，上然之，遂議可否于大臣。大臣重違上意，僉議重新便，至有獻議，蓋以靑瓦者。司憲掌令金仲廉啓：「臣聞時方印佛經，且欲寫經，又改造大慈庵。佛氏之誕妄，奚待臣言？人平時事佛，固無有益，身後亦豈有益哉？且津寬寺水陸社，則大行大王，爲祖宗重創矣。大慈庵改造，非先王之志，不宜汲汲於初政。」上曰：「印經父王所命，寫經則前此始爲之，大慈庵重創，爲先王之事，且與大臣議之。」仲廉更啓曰：「臣聞各司所儲虛竭，而中朝使臣，將連續而來，調度恐不能支。今大慈庵造成，供億不貲，請停之。」上曰：「國庫虛竭，予非不知，爲上追薦，捨今不爲，何待？」
○繕工提調左參贊鄭苯、兵曹判書閔伸啓曰：「津寬寺乃爲先王，設水陸之處。故父王，欲爲重修，措辦材木，此則名正言順，猶可也。用此材木，改構大慈庵，無乃不可乎？且此寺今尙完固，而毁撤重新，侍從臺諫，將固爭不可，儒生繼踵而起，論諫不已，恐勞聖慮。」上曰：「此寺欲安佛像之處，聞丹雘剝落，故予欲改構耳。」苯等，當初重違上意，略無諫止，今豈不知上意堅確，不能從也？恐人議，已陽爲正論，欲以免謗耳。
2月27日
○壬寅，日暈。
○掌令鄭之夏啓曰：「寫經印經，雖大行王所命，如其非道，則何必盡從？大慈庵改創，雖曰謀諸大臣，如其非理，大臣之言，豈可盡從？合於理，雖芻蕘之言，何可不從？津寬寺水陸社，爲先王先后而設也，其改創材木，移用於大慈庵佛殿，臣等之意，以爲未便。且大慈庵佛殿，時當完固，而毁之尤不可也。大行王自寢疾以後，凡於佛事，無所不至，而無一事有効，佛說之誕妄，於此尤爲明白。今作佛事，雖曰爲先王追薦，以已往之事而推之，則斷無利益矣。且臣等，竊聞大慈庵蓋瓦燔造，雖役遊手之徒，然近年，連連失農，豈無糜費？」上曰：「言長，故予不盡言。追薦之無益，予未洞知，切迫之情，至於此耳。」之夏啓曰：「大行王有疾，故敢行佛事。今卽位之初，興作佛事造佛像，臣等缺望。」上曰：「昭憲王后時，上敎曰：『以精勤而得生，則天下，豈有死人？』然使之精勤，予所謂未能洞知者此也。且造佛像，非予爲之，大行王後宮所爲，予知之而已矣。」之夏啓曰：「此雖出於迫切之至情，然上意，已洞知其誕妄矣。旣洞知其誕妄，則宜速停之，且後宮造佛，亦宜止之。」上曰：「先王所爲之事，以爲非之而盡廢歟？退而詳思之。」
○大行王薨夕，後宮剃髮爲尼者，凡十餘人。聚各宮善剌繡人，于內繡佛，又於外，鳩集工匠，造佛像，令僧徒幹其事。
○守陵官李穰，來自江界，入哭居廬次。
2月28日
○癸卯，議政府啓曰：「病當愼於小愈，請須勿動。」上曰：「予安矣。」
○司諫院右正言柳孝潭啓曰：「佛氏誕妄，古之聖賢，論之已極，上鑑亦已洞知矣。請停造佛印經。」上曰：「予未洞知其虛妄，但於迫切之情，爲父王爲之耳，別無他意。昨日憲府，已知予意。」孝潭啓曰：「若佛有神効，臣等亦當請行之。大行王近作佛堂，朝夕至誠供佛，且當未寧，又集名僧于內室，以行精勤，少無成効。昔昭憲王后時，上與諸大君，徹夜精勤，終不得効，臣等益知佛氏之誕妄，臣必得請矣。」上曰：「昔丙寅年，有司以精勤無効，請奪僧所得布施，上曰：『人若精勤而得生，則天下孰有死者乎？』」
○司諫院上疏曰：
竊觀夫子之言曰：「攻乎異瑞，斯害也已。」蓋異端者，非聖人之道，而別爲一端，佛氏之言，比之楊、墨，尤爲近理，而易以溺人也。然必斥之甚勤，闢之甚力，則邪誕妖妄之說，無自而入於其中矣。恭惟主上殿下，聰明天縱，聖敬日躋，固已灼知釋氏之誕妄矣。當父王殿下，病漸瀰留之際，殿下請禱迫切之情，無所不用其極，命就緇徒，精勤內室，二三晝夜，上下勤恤，猶不得少延，彼佛，其謂有加彼之力乎？其不足信也明矣。況今殿下居憂，正當愼終于始之日也。一依文公家禮，不作佛事，喪盡其禮，祭盡其誠，此臣等之望也。今聞印經造佛，糜費不貲，臣等缺望，不敢緘默。夫天地生財，只有此數民，雖勤力南畝，一仰於食，猶爲不足於用，況印經造佛之費，米幾石也，布幾匹也？京都士女，競趨樂勸，瞻奉捨施，惟恐不及，弊將若何？連年飢歉，不免救荒，今年歲事，不可逆料也。追薦佛事，雖未能遽止，命罷印經造佛之役，以副臣僚之望。
上曰：「造佛像，大行大王後宮所爲，予非不知也。然後宮，以迫切之情而爲之，予豈忍止之乎？印經，則大行大王爲寡躬，已嘗措置，予亦近日始知，雖欲止之，末由也已。」
○掌令鄭之夏啓曰：「造佛創寺，寫經印經等事，雖曰先王所爲，不忍輕廢，豈可以無益誕妄之事，行於卽政之初乎？且聞靑瓦燔造，所入財力浩繁，故我國，但於勤政殿、思政殿，蓋覆而已，文昭殿、宗廟，尙且不能，豈可爲之於佛宇乎？臣等，詮聞我國糧餉，古有五十餘萬石，中間有二十餘萬石，今至於一十餘萬石。靑瓦燈籠，糜費不貲，若不創寺，則燈籠之造，亦可已也。」上曰：「燈籠則非新造也，因舊修補耳。靑瓦財力頗多，且若等以爲不可，故停之。」之夏曰：「印經則大行大王，己曾措置，臣等未敢强請。造佛，雖曰後宮所爲，然上已知之，則豈可不禁乎？請竝停之。」上曰：「如可聽也，豈待屢請？予不能從也。」
2月29日
○甲辰，設二齋于津寬寺。
三月
3月1日
○乙巳朔，日暈。
○朔奠如儀。
○集賢殿副提學鄭昌孫等啓曰：「臣等，聞造佛寫經與大慈庵改造等事，大臣臺諫極言，而未得蒙允。臣等，願特命停罷，以從衆論。又聞後宮多剃髮，此前古所無。高麗崇佛，然未聞後宮剃髮者，至我朝，亦未之聞也。後宮雖欲削髮，豈能不啓而擅爲之也？上知之，亦不宜輕許。伏望痛禁。」上曰：「佛事先王時，若等極言之，而不得請。今此等事，先王曾己措置，予以迫切之情，焉能已之？況謀大臣而行之乎？」昌孫啓曰：「凡事雖先王所措置，若未合理，則不必盡從。臣等以爲土木之役，大興於初喪，誠爲未便。宗廟、社稷，雖有傾圮之處，猶不敢修改，況其佛宇乎？津寬水陸社，爲先王先后而設也，改造之備，先王已曾措置矣。然今當國葬，山陸調費頗多，及此時而改造，猶爲不可也。大慈庵，則其初爲誠寧大君而設也。今而改造，亦非先王之命也，而間閣完固，其可毁而改造乎？今又燔造彩玉，臣等，詮聞以佛之故，而各司所需之物，蕩盡無遺，必將引納乎民矣。〈預輸來歲之貢，俗稱引納。〉當卽政之初，崇信異端傷財害民，德澤不降于下，則臣等恐民望缺矣。昔壽康宮，雖有一二剃髮，如此後宮削髮之多，千古以來，臣等始聞之矣。」上曰：「臺諫所言，與若等之言無異。玆故停靑瓦燔造，燈籠則因舊修補。大慈庵，非予志也，向者先王，印經置于此，予亦欲藏經于此，但狹窄，故改造。各司所需雜物之虛竭，予已知矣。然當爲上薦導之事，豈可計其有無乎？若未及此時而改造，則事必稽緩矣。後宮剃髮，先王尙且不禁，予安能止之乎？」昌孫等更啓曰：「卽位之初，崇佛拒諫，非美事也，臣等深惜之。當今各司奔走，無非爲佛也。大慈庵改造，雖謂爲上薦導，若有益於薦導，則臣等亦臣子也，安敢止之乎？臣等以謂昭憲王后，與大行王時，其爲誕妄，益著矣。或有可格之理，則雖一間茅屋，誠心事之，天神猶可格也，豈必營建大寺，而後感格乎？財力之費，不可勝說，況大興土木於初喪乎？津寬寺，亦當赴山陵後改造。」上曰：「若等之言然矣。然盡從人人之言，則安有成事之理乎？予前日諭臺諫詳矣，若等豈不聞乎？更無答辭，初喪不可多言，若等來言，故予不得已而答之耳。雖有可言之事，予未能悉言，若等其退而更思之。」
○司憲府大司憲李承孫等上言曰：「是非不兩立，邪正不竝行，爲國者，苟不辨是非分邪正，混於所施，則政事差爽，而國非其國矣。臣等近將印經寫經，造佛燔瓦，燈籠佛宇，停罷事由，再瀆天聰，獨靑瓦一事，得蒙兪允，其餘竟不允許，臣等不勝痛憤。臣等切惟佛氏之敎，本西域之一法，悖中國之三綱，近理亂眞，迷國蠧民，莫此爲甚。在殿下明睿之鑑，必痛照其誕妄，豈有信惑而歸依者乎？第以殿下之孝思，出於天性，凡所薦導，無所不用其極而爲之，孰不感動其誠心哉？然而臣等以謂，唐虞三代，佛法未入中國，熙熙皞皞，泰和雍熙之治，卓冠千古，非後世之所能及也。三代以下，浮屠之說，濫觴於漢明，滔天於梁武，創寺印經歸依，非不至也，而禍患相仍，飯佛齋僧祈禱，非不勤也，而年代尤促，佛氏之玄援，果安在哉？且以本朝之事言之，或値旱乾，或因疾疹，裒集緇流，曠日祈禱，天不下雨，年穀不登，病不平善，而弓劍忽遺，釋氏之陰助，亦安在哉？考之前昔，旣如彼，驗之當今，又如此，佛不能禍福於人世也，章章明審。且人主，一國之儀表，京師，四方之根本；人主所爲，一國効之，京師所尙，四方則之。況殿下，新登寶位，勵精圖治，闢異端扶正道，以新一國之視聽，以正四方之儀表，此其時也，乃何首唱事佛之擧，以駭衆聽乎？臣等慮恐下民之愚，易惑而難曉，其心必曰：『以殿下明睿之鑑，在此初服，尙且尊崇而信事之，我等何人，吝惜財産？』必將傾家破産，燒焚頂指，未有紀極，傷風敗俗，職此由之，非細故也。本朝南北有警，糧餉不可不儲，水旱愆期，民食不可不蓄也。京倉所儲，不過十萬，必當停不急之務，撙節減省，以備不虞之秋也。矧玆金、銀，非本國之産，而用之於寫經，焰硝，本爲兵器，而用之於燔珠，其他供億之費，不可勝記。脫有緩急，驅緇流以禦敵乎？販經文以救飢乎？是不可不慮也。事佛薦亡，明有所徵，則凡此所需，雖至巨萬，孰敢吝惜？不然則莫若停罷，節用之爲愈也。至若大慈一庵，棟宇凌雲，金彩耀日，窮奢極侈，足爲識者之恥也，何必更起層閣，然後爲演福之所乎？況大行大王，爲祖宗，欲建水陸社於津寬，捨此而移用材木於大慈庵，可乎？我太祖、太宗，親覩麗季信佛之禍，京中則革五敎而置兩宗，外方則酌寺社而量減之，收田民，以絶供佛之資，禁私度，以杜爲僧之路。大行大王，善繼其志，屢下沙汰之敎，使邪說，不得肆於其間，灼見佛氏之妖妄，而爲之禁防耳。今雖停此數事，不咈乎父王之遺意，而允協於祖宗之至意。臣等，稟性庸愚，識見淺陋，誠不足以格君，力不足以回天，仰冒雷霆之威，不勝隕越之至。然而攻乎異端，聖人之訓明矣，不作佛事，先儒之論至矣，臣等安敢卷舌自保，使殿下，信佛之名，垂於靑史也？此臣等愛君之誠心，必欲致君於無過之地也。伏望殿下，俯循輿情，亟收成命，痛絶邪妄之根，垂示永世。」上曰：「爲上之事，予心以爲有益而爲之，難回此心。燈籠，當初欲新造，今則仍舊修補而已，毋更言之。」
○上謂承政院曰：「召臺諫，說不可停寫經造寺之意。」李季甸等啓曰：「是使之不諫也，似乎不可。臣等以謂，停大慈庵之役，合力於津寬而爲之可也。津寬乃太祖，爲祖先而創也，列聖因之，今以圮毁而改構，無害於義，誰敢論說？」集賢臺諫亦且不言，上乃手書津寬，不可之意以示。其書曰：
津寬不可者四，雖作新法堂，舊寺狹陋，不能作大佛寺，今國之力，不能數年內可辦。津寬恒居之僧本少，若置新佛新經，則防盜爲難。今國之力，必不能使百餘僧恒接。津寬雖非今日，前已定其重創，國已備辦材力。然則今日，爲上追薦之功德何在？今造津寬，以新成經藏焉，則是以大慈庵，爲不凈也。然則在前爲王妃所成經，亦移津寬，然後可也，然曾有上旨，不可移也。旣不可移，則今所成經，亦當聚於大慈，然則今所成佛，亦當聚於大慈庵。然則雖成法堂，旣不藏新佛、新經，則爲上追薦之意安在？大慈庵不可棄者二，自太宗以來，遺敎不無，且上鑑，嘗所護念之寺也。去丙寅冬上敎：「太宗兩位施食，及我之後事，皆大慈庵爲之。」是以米三百石，爲寶長，又凡所成佛及經，皆使藏於大慈庵丙寅，追薦旣於大慈庵爲之，而上鑑，不以誠寧齋宮爲嫌。或疑無水，然今爲新井，生於巖下，可給佛供。或疑成抑之墓爲近，然上敎曾定，使葬其處，亦不以爲嫌近。今新創法堂，不可已者二，今所成經，今所成佛，及今印華嚴、法華，大慈庵內，無可藏之家，故不得已加造。或疑毁其堂堂之殿，然不毁而新造，則今之力役，尤加焉。然毁與不毁，在安平之私計較耳，國何與焉？丙寅追薦，則上鑑俯爲王妃，多所抑情，不敢展其財力。今則臣子，仰爲先王，比於丙寅追薦，當有所加宜矣。故我議於大臣，以此三間法堂，爲有加耳。此外一依丙寅規式，而燈籠則今又不新造矣。
仍敎曰：「後日臺諫之來，幷說此意。」
○上命年七十以上臣食肉。
3月2日
○丙寅，左獻納黃孝源啓曰：「臣雖是小臣，爲上之事若有益，則雖竭盡財力而爲之，何敢請停乎？古昔帝王，論治天下國家，皆不外乎日用人倫之事，而於異端，則猶且排斥之，未聞異端有益於治天下國家也。卽政之初，敢爲此事，何也？」上曰：「汝等以爲用金寫經，近歲所無，太祖時事，予未及知，太宗升遐，而大行王，用金寫經，去丙寅年，爲王妃，亦用金寫經。何故言用金寫經，始於今日乎？汝等以爲，卽位之初，宜當正始，佛事不可爲也，然捨此時而爲之何時？」孝源更啓曰：「以儒道言之，孔子之道，正道也，故就日用人倫，見於事跡，當行者言之。佛氏之道，虛誕，故以未來不見之。事言之佛氏之誕妄，殿下所素知也。且朱文公先正也，詳定《家禮》，以爲不作佛事。凡朱文公所定之禮，一皆取法，而獨不作佛事，不取法何如？」上曰：「必欲改造大慈庵者，欲置前此所成之經，及當今所成之經也。予之爲上追薦之心，不可回也。」孝源曰：「臣等之意，欲將已成之經文寺社而火之，使斯道大明而已。」
○臺諫合辭，請停佛事，不允。
3月3日
○丁未，殯殿都監提調鄭麟趾、許詡、鄭陟等啓曰：「冕服用於歛襲，古之制也，是故太宗時，用於大歛。今冕服，但有欽賜一件，及大行王模樣命造一件而已。欽賜之服，固不用於歛，而本國所製之服，大行王欲傳之萬世，故不得用於歛襲。臣等更思之，古制冕服，山、龍、華蟲、宗彝、火繪於衣，藻、粉米、黼、黻，繡於裳。今別作冕服如儀，佩用藥玉，圭用南陽玉，安於外梓宮，則製造易，而於古制得矣。」上曰：「卿等之言是矣。以本國所製之服，用之何如？」麟趾曰：「本國所製之服，大行王命用欽賜之服體制造之。欽賜平天冠，有欹側處，尙衣官欲平正製造，大行王止之，一從欽賜，實欲傳之萬世也。請改造冕服用之。」尙衣院啓：「欽賜及大行大王命造之外，別有一件，乃祭時所御。」命議于政府，及麟趾、詡皆曰：「用此可矣。」從之。
○禮曹判書許詡啓曰：「歲在丙寅昭憲王后升遐，大君諸君，於進香，爭相華麗，極爲侈美。其時因禮官啓，立法定制，今亦不無此弊。大君諸君，於國喪，他無盡心處，極致誠敬，固爲美矣。然禮與其奢也，寧儉，喪與其易也，寧戚。請依定限，毋得過制。」上曰：「予當曉諭。」
○風水學提調崇德大夫李正寧、工曹判書鄭麟趾、仁壽府尹朴堧等啓曰：「大行王敎曰：『大夫三月，諸侯五月，天子七月之法，固不可以拘忌而變易也。其中曲節，亦當分辨。』來六月，乃國葬定期，不可改也。以陰陽書考之，五六七月，皆墓龍在塚之月。若從陰陽書，則今當合葬，此月毁前陵，不可當於四月始事，至六月十二日而葬，則庶不戾於拘忌，而合於五月之制矣。」上曰：「當議諸政府。」
○臺諫合辭啓曰：「今臣等反復思之，卽政之初，先作佛事，後世以爲何如？且聞殯殿，使僧施食，大內造佛，夫施食，乃僧社所爲之事，殯殿，非其所也。佛像造於民間，且不可，況於大內乎？殿下此擧，雖因後宮之，請而爲之，願斷以大義而停之。」上曰：「殯殿施食，但三日而已。且太祖升遐，而太宗於闕近處文昭殿印經，今闕內何妨？」
○集賢殿副提學鄭昌孫等，進封章。其辭曰：
臣等昨請罷造佛造寺寫經，及禁後宮剃髮等事，未蒙兪音，不勝憤悶，更冒天威，敢進瞽說。恭惟殿下，初登寶位，一國臣民，顒望惟新之治。其於一事之作，一言之出，比如日月之升，有目莫不見，雷霆之發，有耳莫不聞，固不可不愼其始也。昔仲虺之告成湯曰：「愼厥終，惟其始。」伊尹之戒太甲曰：「今王嗣厥德，罔不在初。」殿下承祖宗基業之大，受先王付托之重，爲一國宗社神人之主，殿下一身，非殿下所得而私也。宜先廣延衆論，以開言路，排斥異端，以扶正道，節財用而寬民力，肅宮壼而正家法，兢兢業業，克愼厥始，使言動施爲，光明正大，無所差謬，以副三韓億兆之望，以開千萬歲大平之業。今踐祚甫爾，中外庶官，承稟奔走，無非爲佛之事，以累初政，宰執言之而不從，臺官諫之而不聽。卽位之初，便有可諫之事，已爲不美，言不從諫不聽，使一國臣民，罔不缺望，甚非宗社生靈之福也。昔唐太宗，初年樂於聽納，惟恐人之不言，晩年勉强從之，頗有難色，魏徵尙憂其漸，上疏論列。殿下則非惟不能樂聞，且不能勉從。大抵靡不有初，鮮克有終，況始之不有，而終其可望乎？若曰先王之事，一朝盡變，情實不忍，則臣等，以謂先王爲佛之擧，特晩年事耳，恐未爲三年無改之道也。若果不可改之事，孰非先王之臣子，而必欲沮遏，以違殿下之孝心乎？先王末年，屢經悲患，加以疾疹，鬱鬱無聊，始爲佛事，群臣縱知其不可，恐驚聖慮，未能力止。夫以崇信未深，而其弊，至於僧徒橫行郡邑，或憑藉官威，或依托勸緣，奪民口中之食，以資供億，剝民體上之衣，以塗土木，人勞財竭，其害已甚。殿下宜當抑損，漸以斷絶，豈可謂先王所爲之事，不可忍罷，而因之增之，轉令滋蔓耶？太祖時，佛事頗張，太宗闢之，十去八九，幾絶根株，然猶不失爲聖孝。豈可篤於小仁，忘其大義，反崇奉而張皇之乎？若曰爲先王追福，不可不急，則臣等以謂佛氏之誕妄，以近日目前之見，足以驗其未來。殿下旣已見其無益，而又欲爲先王，追福於冥冥，不已踈乎？傳曰：「道千乘之國，敬事而信，節用而愛人，使民以時。」我國家近因水旱相仍，邊鄙有警，賑民飢運兵餉，國庫已罄。加以數年以來，橫費浸多，金銀、錢穀、綾羅、布帛，至於油蜜果蔬之類，所儲告匱。而當該官，或轉請他司，或收買民間，僅充所需。今玆喪事方殷，調度甚廣，其勢必預納來歲之貢賦矣，吾民安得不重困耶？國無三年之蓄，國非其國矣，況無半年之儲，寧不寒心？當此之時，所宜盡停百務，惟治喪事而已。顧於宅憂之初，裒集工匠，多作佛像，或造寫經花牋，或燔燈籠彩玉，凡所糜費，旣爲不貲。又慮安佛藏經之無其所，則毁大慈已成之佛閣，增而大之，與山陵之役，同時幷擧，猶恐或後。臣等聞其佛閣，棟宇修廣，金碧照耀，費已千萬，今又撤而改之，此亦可惜也。雖曰只役僧徒，不關於民，然其供費，出自何地，敢爲此萬萬無益事耶？若曰此事已與大臣共議，則大臣之贊成此擧，臣等實未知其可也。人君聽言，但觀其是非得失而取舍之，豈可以大臣之言，而一一盡從？是則殿下，欲排衆論，而幸大臣一時承順之言，以爲辭耳。若曰：「太宗宮人，亦有剃髮，而先王莫之禁，今後宮剃髮，焉得而止之？」則臣等尤切痛心。夫以母后之尊，尙有從子之義，後宮剃髮，豈能自擅？假有先王遺敎，固不可曲從而順成之，況無先王遺命，則尤不可使平昔，奉御先王者，卽於憑几之夕，毁形變服，盡爲緇髡，以駭觀聽。其在殿下，孝誠天至，事親如在之心，能自安乎？太宗宮人，縱有一二剃髮者，非若今者一朝之間，合宮爲尼，傷心慘目，有不可忍言者矣。今以太宗宮人之剃髮，爲祖宗故事，而不之禁，則後世子孫，亦必以此，爲家法而末流之弊，王后必爲尼，王子必爲僧，將無所不至矣，家法之毁，危亂之機，未必不自今日始也。夫舍己從人，改過不吝，舜、湯所以爲聖也。伏望殿下，夬決無留，渙發綸命，亟停此擧，則言路開而讜論進，邪說息而正道明，勞費省而民力可紓，宮闈正而家法益嚴，初政之美，有光於前烈矣。嗚呼！生民之休戚，世道之汚隆，國家之安危，運祚之長短，靡不在此一擧，願殿下，更留三思，更留三思。今方諒闇哀戚之時，臣等不宜嘵嘵以煩聖聰，特以此事，干係匪輕，一失機會，噬臍無及，臣等，職忝侍從，義難含忍，敢此塵瀆。
上曰：「他無所言，但爲上之事，未得從汝等言也。且先王時事，何以成書來乎？」昌孫等啓曰：「以言未得盡陳之事，以書可言；以書未得盡陳之事，以言可言。前旣以言陳之，未展心懷，故更作疏而來。」上曰：「已與大臣議之，汝等勿言。」昌孫等啓曰：「大臣之言，若未合理，則豈以大臣已議而不言乎？雖人君之事，有不當則當，極言其非也，況大臣乎？古人云：『衆論皆合，則與聖人之言無異。』今臺諫與臣等二十餘人，咸曰不可，而殿下徒以大臣之言，而不辨是非，臣等深惜之。」上曰：「予之所言，不過前所言耳。」領議政河演見疏內殿下欲排衆論，而幸大臣一時承順之語，怒而起曰：「吾將聞于上，罪之矣。」右贊成金宗瑞曰：「上每與臺諫儒生言曰：『佛事，吾謀諸大臣而爲之。』雖聞于上，集賢儒生，豈無可言？」强止之。初上欲改造大慈庵無量壽殿，召議政府議之，左贊成朴從愚獨曰：「新政之初，民未見德，而先爲此事，臣雖無知，斷知不可。」
○議政府率百官，進香。
○上出示首陽大君瑈、安平大君瑢上書，于承政院曰：「此意善，下議政府議之。」其辭曰：
臣聞獻納臣黃孝源，昨日，因諫佛事而來，不允，私謂承旨臣鄭而漢曰：「吾等之意，欲盡焚今昔所造佛像經寺。」臣今在不言之日，而聞如此不忠之說，不勝痛憤，欲面陳請罪。而殿下，方居憂戚，臣雖日日進見，而未暇長言，敢昧死上書，具陳所懷。孝源仕先君之朝，已爲諫官，曾無一言及之，而今乘升遐之初，乃公然說之，無所忌憚。是以先君，爲必拒諫，又恐降罰，又以爲不足諫也，而不言。到今以爲無能爲而斯倍之也，以新君，無足畏也，必不罪我矣。是過先君也，弄新君也，豈人臣之道耶？此正謀反大逆，靡所不爲者也。孝源得罪宗社，天下後世，死有餘辜。殿下寬仁大度，雖不欲殺，而先君之罪人，焉得而寬之乎？宜處之極刑，以正君臣之大義。《春秋》大經大法，固以誅意爲先，聖人之戒嚴乎哉。孝源自欲高尙，則雖盜名僞行，以是君不足事，以是祿不足食，以是邦不足居，諫不聽言不行，納履而去，雖之日本、野人、琉球、南蠻，惟意所適，人君何得以法，拘留之於境內？今孝源，不能高尙，北面事主，食君之祿，衣君之衣，立君之朝，居君之國，一生所資，莫非君恩，宜思盡忠，以報罔極。乃畏威則鼠伏，貪利則苟祿，乘喪則斯倍，釣名則誣主，羅織君過，好訐阿媚，人臣之道，固如是乎？人臣之道，善則歸上，過則歸己。《書》曰：「爾無面從，退有後言。」孝源不得允命於上，而私與而漢，發憤怒之言，自賢、自正、自是、自智、自直、自明、自大、自高。如是則我正則誰爲邪，我是則誰爲非，我賢則誰爲不肖，我智則誰爲愚，我直則誰爲曲，我明則誰爲暗，我大則誰爲小，我高則誰爲下？且憤怒之色，向之於誰耶？孝源非獨辱先君，過先君，棄先君，乃弄今上，輕今上，蔑今上。無禮之至，橫逆之極，君臣大義，掃地無餘，彌天塞地，竹罄難載，此眞人得而誅之者也。《語》曰：「不好犯上，而好作亂者，未之有也。」有小犯上，亂之本也。今孝源之所爲，雖有挾私輕薄者，釣名右之，莫能言其發於忠誠，與不犯上也，不發於忠誠，則何所發耶？非不忠而何？好犯上，則非作亂而何？漸不可長，孰大於此？原孝源之志，若焚毁先君之所造，則其心以謂先君在天之靈，喜乎怒乎？不亦含冤於地下乎？此其臣子忍發之言乎？國之養士，將以忠愛於君，一誠事主，存淳守禮，正倫安分也，孝源所爲，有一肖於此乎？若孝源，得漏天網，則求名之徒，益將奔走焉不已，莫不以力相加，憤恨爭勝，尊卑無別，貴賤無分，上下無辨，君薨則倍之，親老則棄之，禮義之邦，飜爲禽獸之鄕，被髮左衽，至於相啗食矣。學孔子之道，者將弑父與君，視爲常事，孰正其綱紀哉？《易》曰：「開國承家，小人勿用。」親君子，遠小人，君之大德也。今孝源者，非只敗國之小人，乃叛君之大賊也，一國臣子，所不與共立朝廷者也。以是觀之，則大臣之從命諂，而小臣之彰惡忠乎？大臣則以爲佛事雖非，而迫切之際，何所依乎，何忍禁止乎？小臣則以爲先君旣逝，新君初立，無所畏耳，誠是釣名之會。如欲釣名，莫若攻君，二者之間，忠逆如何？殿下如以今方居憂諒陰之時，不欲置諸極刑，則付下罔上，是古非今之徒，不復審其眞大亂之道，而革面焉狃于長姦，靡有紀極。徒逞口給，挾詐雷同，成黨悻悻，悖慢犯分，自中相尙，推爲豪雄，朝廷成風，國家將危。夫履霜而堅氷至，君予謹微。《書》亦曰：「愛克厥威，允罔功，威克厥愛，允濟。」伏惟殿下，從一國之所望，勿以一人亂家國，正始剛斷，九五之德也。臣不勝痛憤之極，臣若聞辱先君之言而不陳，則是同流於不忠、不孝，永不見先君於地下矣。敢昧死以陳
○大慈庵赴役，自募僧人，令三時供饋，優給布施。然時無一僧來赴者，更定限，自願受職僧人，公糧則百日，私糧則五十日爲準。自願依止寺社完護僧，則計其赴役日多少，限年完復。有能招集僧人者，則計其招集多少，賞僧職。
○國葬都監啓：「太宗喪葬儀軌，載金竿子、銀竿子，用貼金銀塗付，鏡匣用泥金畫成，昭憲王后喪葬儀軌，載竿子鏡匣皆用朱紅着漆。今大行大王國喪時，竿子鏡匣，請依昭憲王后時例。」從之。
○傳旨禮曹：「津寬寺水陸社，蓋瓦燔造，加定僧軍，慶尙、全羅道，各一百五十名，京畿、黃海道各五十名，開城府一百名，各其道監司，催督上送，依前例，役二月相遞。且催督之際，不無騷擾，僧之造佛宇，非他役比，曲盡開諭，勿令侵迫。」
3月4日
○戊申，臺省交章。其略曰：
臣等竊惟傳曰：「上有好者，下必有甚焉者。」只在人主謹好尙耳，而況殿下嗣服之初，尤不可不謹其好尙也。今方在衰絰之中，煢煢哀慕，講求禮經，凡所施爲，一循乎理，不雜於邪，迫切之情，如是而已。彼造佛燈籠，寫經印經，增廣佛宇，眞虛誕耳。殿下天縱聖學，灼知佛敎之誕妄，安有誠心崇奉之哉？誠如傳旨所謂，迫切之情，自不能已也。然後世，安知其殿下，非眞崇奉者哉？夫祖宗所爲，子孫萬世之儀則也。祖宗偶成佛經，而後世遂爲家法，是釋氏幻妄之敎，無時可闢也，可乎哉？大慈庵無量壽殿，窮極華侈，金璧耀日，丹靑熒月，雖仍舊貫，而不加廣，亦足以爲度經之所矣，豈必崇高其層，增廣其址，然後足以爲之乎？今已造之佛，雖不必毁，已成之經，雖不必火，豈復有加造佛像，加印佛書，增修佛宇，而取後世之侮笑乎？且國家連歲不稔，民食不裕，髡首之徒，錦繡其衣，精鑿其食，軍國之需，蕩然一空。脫有變急，雖千百緇流，安能控弦而赴敵乎？臣等益爲殿下惜也。伏望闢異端，扶正道，新一國之耳目，立萬世之綱常，則殿下從諫之名，垂於竹帛矣。
上曰：「若等所言，皆前日所言，予亦更無答辭。」黃孝源等啓曰：「臣等庸愚，未知佛法之是非。然古之聖人，論佛氏之非，且集賢殿，皆博古之儒，以言以疏，諫之而不聽，大臣亦有諫止者，而亦皆不聽。當卽位之初，不師古制，不從衆論，深以爲憫。臣等雖死，期必得請而後已焉。」上曰：「予之所爲，不爲非也。」孝源等啓曰：「臣等觀祖宗成法，新創佛宇，金銀寫經，棟樑僧人禁止之法，著在《元》、《續六典》及敎旨。假使有犯此法者，有司執以論，請則殿下將何以處之？卽位之初，毁祖宗之成法，臣等深憫。」上曰：「向者李順蒙奴婢誤決改分揀事，下傳旨于有司，有司進曰：『官吏遞代後分揀，已有成法，當時官吏未盡遞代，於此法何如？』父王傳旨曰：『法者有司之奉行耳，特旨則不在此限。』若等思此父王之敎，則可知矣。」
3月5日
○己酉，兼成均司成尹祥等上書曰：
臣等竊聞，方今建佛殿，造佛像，寫佛經，燔纓絡珠之役，一時幷作，未知其所爲也。若曰剌此功德，有益於薦導，則嚮者昭憲王后違和之日，命聚緇徒，精勤禱佛於禁中，又於中外佛刹，無不奔走，以冀冥祐，竟未得效。及今大行大王，不豫之時，至誠祈禱，倍於前日，亦不少延，佛不足信，已有明驗。當今山陵之役，治葬之備，事有定期，不可不急。當此之時，雖有不得已，廟寢之營，宜若小停，況於可已之造佛等事乎？苟不停罷，則其供億之費不貲，亦將何以支給乎？近年凶歉相仍，京外蓄積，一空於賑貸，若將少餘之資，復糜無益之事，儻有年又飢饉，邊警且起，其賑恤之備，糧餉之需，何自而出乎？食者民之天，而足食之道，惟在於不違其時，今當農務方興，其可急急於無益之事乎？況殿下嗣位之初，萬化惟新，臣民顒望新政，以卜厥終，無一非斯民之所效。今在衰絰之中，一遵聖賢之制，盡其喪禮而已。若先急於事佛，則臣民皆謂以殿下，聖明之資，歸佛之勤，如此其亟，矧我愚輩，敢不瞻奉乎，競趨舍施，傾財破産，無所不至，其弊有不可勝言者矣。伏望殿下，回日月之明，亟收造佛、建寺、寫經、燔珠之命，以新臣民之視聽。
藝文奉敎李孝長、成均博士金煒、校書郞秦有經等上書曰：
臣等竊謂人主一心，萬化之源，生民之休戚，國家之安危，係於一念，敬忽之間，甚可畏也。我朝自太祖創業以來，聖聖相繼，爲治之道，動法皇王，中外寧謐，萬姓悅服，六十年于玆矣。生民無祿，昊天不惠，大行大王奄棄臣民，四方皇皇，如喪考妣。及聞殿下卽位之敎，民雖老羸癃疾，莫不扶杖延頸，想望祖宗之治化。此正殿下法祖宗之治，布惟新之化，以謹厥始，以收民心之時也。不遑他及，而汲汲於建寺、造佛、印經、寫經，以至佛殿莊嚴，莫不窮極奢麗，其勞費奚啻巨萬？雖當民心素服，財用有餘之時，人君固當節用愛人，不可以無益之事，而傷財害民也。況今方在初服，德澤未洽，用度浩繁，國用虛耗。殿下曾不慮此，而大興工役，以事浮屠，爲初政之先務，未審殿下，以是道而嗣祖宗之盛德乎，以是道而壽國脈於無彊乎？臺省、侍從、左右之臣，咸曰：「不可。」固請停罷，殿下拒而不納，甚非宗社生民之福也。殿下敎諫臣曰：「予誠以事佛薦導，爲有益於先王，故不從汝等之言。」若然則諸臣之諫止者，是皆不忠於上，而不欲有益於先王者歟？審知事佛之無益，而深慮百姓之缺望，財用之虛竭，以致國勢之扤捏，故拳拳懇懇，不能已也。夫太宗之革寺社，收奴婢，夬去高麗積年之害，大行大王之在位三十年間，其以斥佛汰僧者，無所不至，此殿下之所明知也。但大行大王，晩年倦勤，屬庶務於殿下，而優游怡養，偶有佛堂齋僧之事。殿下何卽位未閱月，而反效先王晩年之失，不法先王勵精之時，與夫太宗之成規乎？《詩》云：「靡不有初，鮮克有終。」始之不謹，臣等未知厥終將何如也。可爲痛哭者此也。且後宮祝髮，臣等尤切痛心。昔太宗升遐，後宮有欲祝髮，大行大王不可而止之。今何不然，遂使桂掖椒房，反爲方袍之所處，而邪妄之禍，自宮中導之？臣等深爲殿下惜之。伏望殿下，廓揮剛斷，俯從輿情，亟停無益之費，禁止後宮之爲尼，以正其始，以節國用，以固邦本，以安宗社。
不允。仍傳敎于尹祥、三館等曰：「若等之言，與臺諫之言無異。」
○成均生員卓中等上書曰：
臣等竊觀《書》曰：「愼厥終，惟其始。」《詩》曰：「靡不有初，鮮克有終。」雖有其始，而或無其終者有之，未有無其始而能善終者也。在昔唐之憲宗，勵精于始，號稱賢君，而終迎佛骨，梁之武帝，始雖勤於政事，終有侫佛之惑，臣等不知惟此二君，永孚于休乎。在我朝太祖康獻大王，應天開國，鑑高麗事佛之禍，首革內願堂，以新耳目。太宗恭定大王，嗣守丕基，盡革寺社，收其土田臧獲，以充軍需。惟新陟王，善繼善述，禁建佛宇，命罷新造，且令僧徒，不得出入城市，童稚之輩，勿許削髮，邪妄之根，幾乎絶矣。迨其末年，憂患之極，事佛漸勤，臣等竊深惜也。今我主上殿下，承付托之重，卽政臨民，雖在憂服之中，此正惟新厥德，謹終于始之日也。乃於更始之初，首惑異端之說，或造佛禁中，或焇金寫經，以至營建佛刹，燔造珠珞，刻意事佛，靡所不爲，一國臣民更始之望缺矣，不識殿下，此何意也。夫王宮，禮法之所在，而四方之取則者也。乃命工匠，聚諸宮掖，督成佛像，泥金華飾，使彼凶邪之物，羅列左右，是則王宮，髣髴乎桑門矣。又命儒臣，磨金寫經，使妖誕不經之說，傳之不刊，是夷狄之敎，大張而莫遏矣。臣民之觀聽，將何在乎？臣恐不數年間，擧國臣子，必爲沙門之弟子矣。而況金銀，非我國所産，上國之貢，旣已請免，豈可費於無用之地乎？雖五尺童子，必知其不然矣，殿下何不思之甚也？傳曰：「臧文仲，居蔡，山節藻梲，何如其智也？」是雖不害於事，君子以爲不智。矧今殿下，當圖政銳意之初，命工鳩材，改創大慈，將使棟宇凌空，華彩炫耀而後已，人謂殿下，以爲智乎？臣等又聞燔造彩玉，纓絡燈籠，以極華侈之飾，求媚於佛，非特有童心，弊將莫救矣。昔在宋朝，有臣蘇軾，上書皇帝，請罷燈籠，尋蒙停罷之命。又在我朝大行大王，特設佛事，欲作燈籠，政府大臣，進諫蒙允。以此觀之，燈籠之事，雖若小矣，其弊不可不慮也。夫彩玉，必以焰硝燔之，焰硝將用於火炮，而禦敵也。故國家不惜民力，每歲煮取，委差相望於道路，人民搔擾於中外。然則所係至重，而功亦不細矣。肆我大行大王，灼知其弊，禁燔彩玉，誠美意也。今殿下，不念先君之志。輕費焰硝之重，如有不虞之變，則將何以應之？臣等竊意殿下，所以致意於此者，不過爲父王修冥福，以致其孝也，臣等以爲盡孝之道，不在於事佛，而在於培植邦本，不墜祖宗之緖也。我國家，三面受敵，平時備禦，尙不可緩。況今達達，陵犯中國，天子北幸，虐焰未息，勢將及我。且滿住讎我國家，報復之心，未嘗忘也。至於島夷，雖曰賓服，而詐諼之謀，誠不可測。玆皆敵國外患，不可苟安而忽易也。加以比年以來，飢饉荐臻，國無九年之蓄，民無擔石之儲。此正殿下，務農重穀，節用愛人之秋也，乃何造佛寫經，燔珠建寺，虛費國用，重困民力乎？所謂時屈擧贏者也。當此之時，若有外患，則士卒糧餉之費，恐不可支也。若財匱民困，馴致其極，則邦本搖而宗社危矣，其於繼述之孝，何如？臣等又謂，居倚廬之時，所當急務者，葬事而已。佛宇之役，何補於治，而汲汲於三農之日乎，所謂放飯流歠，而問無齒決，不能三年之喪，而緦小功之察也。若夫佛氏之害，奚待臣言之贅，姑擧目擊之事，敢陳瞽說，伏惟聖裁。
承旨鄭而漢，見臺諫、集賢殿、成均館及三館生員等，上書請罷，而上猶不允，遽作色而言曰：「上方哀痛迫切，而爲之，諸臣何煩擾上聰乃爾？」鄭昌孫聞之曰：「此人，曾已染血於齒牙矣。」以而漢，務爲阿諛，位至承旨故云。
○前海南縣監琴以成家奴，耕田得金佛一軀銅藏具，其銅藏外，有刻書，乃新羅時，儲君王子，爲初郞大阿餐所造。以成持以獻之，賜衣一襲。
○議政府啓：「臣等昨議黃孝源之事，非以孝源爲是，但以因諫佛而錯言之耳。今見兩大君上書，果爲有罪，然不可加以大罪，宜召而責之，仍令就其私第，若科罪則上裁。」命召孝源謂曰：「前言已成經文與佛寺，皆欲火之，何經何寺，欲火之乎？」孝源對曰：「臣讀先正之書，深知佛氏之非，平時見緇流如仇讎。此但言平日之素志也，非欲火某寺某經也。」上曰：「汝志如此，則興天太祖之所創，大慈太宗之所建，此二寺，亦欲火之乎？」孝源曰：「臣平日之志，欲毁寺燒經，使聖人之道，大明於世耳，故言之如此，若至施爲，則自有區處矣。臣等累日進諫，指言新創之事，而不言前日之事，於此可知小臣之心矣。」上曰：「儒生當直實，汝今所言，未知何謂。汝不能得請，而發悖慢之語，其亦有思慕先君之心乎？下攸司推之，當得重罪矣，然以美意來言，故不罪之，其往汝家。」
○戶曹啓：「曾下敎平安、咸吉道居人，從仕于朝者，聽其自願，納穀本道，以全羅、慶尙道國庫米償之。然雜穀人所易備，故咸吉道人所納類，皆租粟、蕎麥、黍稷、唐黍，積之累年，終爲無用，況當緩急，尤爲難用。請自今自願回換者，除雜穀，皆以米納之。」從之。
○一岐州倭藤九郞，遣人獻土物。
3月6日
○庚戌，大司憲李承孫、右司諫大夫金新民等啓曰：「臣等聞昨日，命黃孝源歸家，未得詳知其由。臺省共諫佛事而有此命，臣等願各退家待罪。」上曰：「此黃孝源自己之過，非干卿等。」承孫等啓曰：「今此諫佛，非獨臺諫也。集賢殿、成均館、三館以至生徒，皆以爲不可，是則國人皆曰不可。請罷之。」上曰：「予不得聽也。」承孫等啓曰：「前日上敎曰：『汝等之言然矣，予不可聽也。』臣等以爲上，以臣等所言某事，爲不當理，不可聽也，則臣等當退。旣曰：『汝等之言然矣，』又曰：『予不可聽。』臣等觖望。」上曰：「前所謂卿等所言是者，卿等據聖人之敎而言也。予不可聽者，聖人雖曰：『不作佛事。』豈如卿等固執不通乎？今若盡去佛宇、佛經，盡髮髡首，則已矣，若不如是，則爲上之事，其可已乎？卿等共知予之不聽，而猶如此敢言歟？」
○傳旨承政院曰：「儒生當質實，我國風俗輕薄。昨日黃孝源所言輕薄，孝源，事先王而發悖慢之語，其亦有思慕先王之心乎？其令吏曹，罷孝源職。集賢殿儒生，近日亦將先王之事，弄文封章，予以爲甚薄也。」時鄭而漢，承迎詰問孝源，孝源暫不變辭，而漢言於承傳宦者曰：「孝源自知其罪，言多無序。」故有是命。
○駙馬光德大夫安孟聃進香，自此以後，首陽大君瑈、安平大君瑢、臨瀛大君璆、卒廣平大君璵夫人、錦城大君瑜、卒平原大君琳夫人、永膺大君琰、駙馬通憲大夫尹師路、和義君瓔、桂陽君璔、義昌君玒、漢南君𤥽、密城君琛、壽春君玹、翼峴君璭、永豐君瑔、寧海君璋，各以次逐日進香。
3月7日
○辛亥，成均生員元孝廉等上疏曰：
竊觀《書》曰：「從諫則聖。」又曰：「自用則小。」自古帝王，未有拒諫，而能治其國者也。故舍己從人，帝堯所以爲聖；從諫弗咈，成、湯所以爲賢君。若自聖而言路不開，則孰能忤人君之尊，而抗雷霆之威哉？今殿下新服厥命，嗣承大統，國祚之脩短，民生之休戚，皆係殿下初服如何耳。豈意卽政之初，崇信釋敎，大興土木，費財百端，凡諸佛事，無有紀極乎？臣恐國家之事，將日非而太平之治，始虧於今日矣。臣等俱將此意，仰瀆天聰，惟庸罔念聞，不識殿下以謂倉廩實歟，百姓足歟？以佛氏之敎，爲國之急務而不可廢歟？何拒諫之至此極也？臣等尤切痛惜。臣等又謂臺諫，人主之耳目，朝廷之繩墨也。將以廣聰明，正百官，舍此何以哉，今也獻納臣黃孝源等，剴切忠藎，盡言極諫，是豈一身之計？實愛君憂國之忠誠也，殿下非徒不聽，又加貶黜，以塞言路，亦獨何心哉？傳曰：「畜君者，好君。」伏望殿下，思良藥之苦口，知忠言之逆耳，斥異端明斯道，克盡謹始之道，惟懷永久之謀。
上曰：「予之不聽，汝等豈不聞乎？孝源非以極諫得罪，乃以失言也。」生員金映璧啓曰：「孝源之事，臣等未知，其實以爲必以極諫而得罪。臣等再煩聖聰者，但欲回天耳。」上曰：「汝等之言然矣。然發於忠厚之意者，事終無弊，輕薄之弊，不可勝言，大臣之計，豈不及汝等乎？」
○設三齋于大慈庵。
3月9日
○癸丑，左參贊鄭苯、兵曹判書閔伸、都承旨李思哲，往大慈庵，審改創體制。
○上曰：「詹事院司辟，非常置之官，其永罷之，書筵官姑仕集賢殿，翊衛司仕本衛，以待封世子。」
○全羅道高山縣花巖寺僧道溫，擅自乘傳，詣承政院告曰：「我能活人，今聞大故，倍日而來。」時適有贊成崔士康妻死，已成殯，上命承政院，令道溫試其術。道溫至其第，開屍見之曰：「今已毁爛，不能活也。」
○築虞芮邑城，周回一千五百尺。
○先是殯殿朔祭，百官已齊班，司諫院椽吏七人，欲入門，甲士拒而不納。諫院拿致甲士，侵辱詰問，鎭撫所啓擅拿禁軍，下刑曹劾之。諫院以刑曹鞫問不公，不服，更下憲府。
3月10日
○甲寅，潭陽君璖卒。大行王宮人愼嬪金氏出也。年十二，孝友溫仁。諡懷簡：慈仁短折懷，恭敬行善簡。
○議政府與六曹參判，集賢殿提學同知春秋館事以上，同議啓大行大王諡號曰，英文睿武仁聖明孝，廟號曰世宗，從之。
○先是潭陽君，將娶中樞院副使南景佑女，大行王已有旨，但未納采。召政府及慶昌府尹鄭陟等，議南氏服喪與否。領議政河演等啓曰：「《禮記》《曾子問》曰：『娶女有吉日，而女死如之何？』孔子曰：『壻服齊衰而弔，旣葬而除之，夫死，女亦如之。』」上曰：「吉日雖不傳敎于女家，旣已筮日，今使南氏服喪何如？釋服後許婚乎否？」僉曰：「旣服喪，則無許婚之理。臣等以爲雖已筮日，未納采，勿令服喪。」上曰：「先王旣已傳敎于女家，又已筮日，意其合於禮文有吉之語，服喪何如？」僉曰：「以禮文考之，服喪不可，以人情論之，服喪可也。」上曰：「予意以爲服喪可也。其令禮曹考古制。」
○義禁府鎭撫楊脩，爲江華府使，多欠國庫米穀，憲府推劾以啓。上議于政府曰：「楊脩旣爲江華府使，不堪其職，又爲軍器判事，考居中，罷職何如？」河演、皇甫仁、朴從愚、南智、金宗瑞、鄭苯等議曰：「楊脩無入己之物，交代官，亦不無罪。若罷脩職，則竝罷交代官可也。然再經赦宥，宜從憲府啓正，徵虧欠物。」從之。
○召都鎭撫鄭孝全、金孝誠、李仁和、判院事韓磪等，與政府同議曰：「平安道別置都節制使乎？監司兼任乎？江界、朔州等兩官，各置都節制使乎？」僉曰：「別置可也。」上曰：「然則擇可人以聞。」演等，擧中樞院副使李昇平以啓，從之。
○以江陰令銀生，爲潭陽君喪主。
○禮曹啓：「今在大喪，不可爲潭陽君停朝擧哀。且景佑女，已定納采、納幣及親迎之日，服喪，一如成婚之禮。」從之。
3月11日
○乙卯，議政府啓：「方今中國有警，我國備邊之事，不可不慮。若中國歷代之事，稽之史冊可知，我國之事，最宜先知而專不知之，甚不可也。願自三國，以至高麗，彼敵來侵之事，我國備禦之策，首尾得失，詳考採摭，以備觀覽。」上曰：「此意甚善，宜速撰集廣布。」後，撰成模印，名曰《東國兵鑑》。
3月12日
○丙辰，日暈。
○工曹判書鄭麟趾啓曰：「臣聞南景佑女，服潭陽君服。臣意謂雖曰已有定日，然考古制、《家禮》，議婚然後納采，納采然後納幣，又有請期之節，而後行親迎之禮。《記》所謂有吉日者，納采、納幣以後之事也，今未行納采、納幣之禮，與《記》所載有吉日者，異矣。且今日所爲之事，當爲後日之法，後日宗親如此之類，雖踈屬，皆從此例乎？景佑女若服喪，當封爵夫人，後日當入潭陽君之祠堂。《記》：『女未廟見而死，不祖于廟，不祔于姑，葬于婦氏之黨。』注：『以爲未成婦也。』親迎之後，但未廟見，尙以爲未成婦，而不祔于姑，今但以預擇吉日，而未納采、納幣之女，袝于祠堂，則於先王制禮之義，恐未合也。」上曰：「景佑女不服喪，則許婚乎？」對曰：「君臣之間，固不可論，其餘不服其喪者，則國家置之任從其意，可也。」上曰：「將此意，速議于政府。」僉曰：「前日臣等，亦疑有違於禮，但以大行大王素定之事，故謂服喪可矣。今麟趾所啓，正合禮文，宜從其議。」從之。
3月13日
○丁巳，日暈。
○開城府留守李季疄，進香。
○許詡、鄭麟趾等議啓曰：「歷代稱世宗之主，或以中興，或以創業。大行大王，不如此而稱世宗，則欠記德之意，而與歷代稱號之義不同。請改文宗，以記實德。」上曰：「雖稱爲世宗，先王之德，孰不知之？況於北方有功，稱世宗，無乃可乎？」
○司憲掌令金仲廉啓曰：「潭陽君避寓高仲陽之家，仲陽不謹忌諱，以致大故。今只令罷職，請更推覈醫員等，知仲陽不謹而不考察，亦覈之。」上曰：「若等之言然矣。仲陽，予將收告身。醫員自知其罪，旣啓以不知，雖令更推，豈肯承服？不可以此栲訊，勿推可也。」
○諭咸吉道監司、都節制使曰：「今來管押官唐夢賢事目，皇帝勑遼東云：『宣府參將楊俊，於本年二月十五日，率領官軍，巡至野狐嶺關外，遇見賊臣喜寧率領也先哨馬二千餘人，前來爲寇，生擒喜寧幷賊黨，解送到京。又虜中隨回摠旗高斌全備說，卽今瓦剌人馬，分爲四路，也先自來攻大同與宣府，阿剌知院攻永平等處，達達不花王來攻遼東，又有一支人馬，來攻甘肅，刻期約定。況今宣府，又行禽獲喜寧解京，此賊必奮怒，其來必速，不可不慮。爾等當謹愼備禦。』卿等知悉，一應防禦諸事，日加戒嚴，毋或少弛，以備不虞。且本道，境連彼土，且有親信野人，右達賊聲息連續，秘密聞見，如得的實，一則飛報平安道，一則疾速啓達。」
3月14日
○戊午，日暈。
○設四齋于津寬寺。
○議政府據禮曹呈啓：「《儀禮》：『聘遭喪入境則遂也。』注云：『遭喪，主國君薨也。』不郊勞注云：『子未君也。』不筵几注云：『致命於廟，就尸柩於殯宮，又不神之。』今日本國王使臣齎來書契禮物，請依此制，進于殯殿。」從之。
○禮曹啓：「日本國王使臣，拜殯殿，儀注：『其日攸司，設案於殯殿中門外近北南面〈書契案在東，黑漆函，白綃袱具，禮物案在西。〉又設案於中門外稍東近北南向。忠扈衛，設使者次於大門內，近南東向，置書契禮物案於次內近北。〈函及袱具。〉通禮門，設典儀位於中門外近東西向，通贊、奉禮郞，在南差退北上，設使者位於庭中近南北向東上，異位重行。〈使副爲一行設席船主押物侍奉爲一行伴從人爲一行竝行通事率入〉前二刻，兵曹勒所部屯門列軍士如常。使者至大門外，通事迎入次，書契禮物置於案上。時至奉禮郞，引使者，入就位，侍奉齎奉書契及禮物，前行立於使者前。承旨出詣使者，東北西向立，通贊贊跪，〈凡替唱及傳旨，通事傳言。〉奉禮郞引使副少進跪，船主以下皆跪。侍奉以書契跪，授使者，使者受以授承旨。承旨跪，傳捧置于案上退。通事傳捧禮物，置于案上，退復位。通贊贊俯伏、興、平身，使者皆俯伏興平身。奉禮郞，引退復位。通贊贊鞠躬、四拜、興、平身，使者皆鞠躬四拜興平身。司謁，奉書契禮物入內，奉禮郞，引使者出就次。小頃奉禮郞，引使者就位。侍奉奉禮物前行，置於案上，司謁出詣使者，東北西向立。通贊贊跪，奉禮郞引使副少進跪，船主以下皆跪。司謁，跪聽使者言入內。通贊贊俯伏、興、平身，使者皆俯伏興平身。司謁，出詣使者前立，通贊贊跪，使者皆跪。司謁傳旨訖，通贊贊俯伏、興、平身，奉禮郞引使副，退復位，船主以下，皆俯伏興平身。通贊贊鞠躬、四拜、興、平身，使者皆鞠躬四拜興平身。司謁奉禮物入內，奉禮郞引使者出就次。」
3月15日
○己未，日暈。
○望奠肄儀。
○日本國使臣景楞等二十五人，詣殯殿，哭進禮物書契。其書契曰：
日本國源義成，拜覆朝鮮國王殿下。貴國，自修隣好以來，華席良藥等，從貴國無時不來。加之佛敎東漸，白馬蹄不及玆方也，敎法流通自貴國。然則止惡防非，人皆受佛制，無非貴國之善功也。爰有神祠靈威，國人所崇重，欲以法寶酬靈貺也。大藏經一部，附回舶寄來，非惟貴國至治餘慶，遠及吾國神祠，更須達國人願望也。不腆土宜，具如別幅，采納爲幸。禮物，鎧一領、黑漆鞘柄、大刀一十柄、練緯絹一十段、塗金屛風一雙、銅銚幷提子各一十筒、甘靑一觔、綠靑二觔、赤銅三百觔。
○議政府啓：「東坡、靑郊，相去隔遠，請兩驛間復立招賢小站。」從之。
3月16日
○庚申，日暈。
○愼嬪金氏，爲其子潭陽君璖，欲印經文，請于上，上給米五百石，凡所需之物，皆從其請。時國家之事，專在事佛，國庫虛竭，民間騷擾，大臣無有諫止者。
○議政府啓：「今過二十七日，請徒流以下，啓達科罪。」從之。
○護軍金淡啓：「臣時無所爲，乞還鄕里，以終喪制。」上曰：「先王命召，且有所爲之事，不可聽。」
○司憲府啓：「扶餘縣監丁時應，贓吏之甚者，會赦免放，得保首領。雖不得依律斷罪，追奪告身，逬諸遐裔，終身不返，以快人望。宜於咸吉道極邊郡縣，全家入居，然待贓物畢徵後入送，則故迎歲月，不肯畢納。令父母一族，賣田宅、奴婢，隨後充償，右時應及家口，卽時入送。」從之。
3月17日
○辛酉，承旨等啓曰：「臣等聞上，明日將出殯殿，今瘡汁纔收，不宜起居。且醫書云：『白痂最忌。』請謹調理。」上曰：「予曾欲詣殯殿，瘡𤺄連發，故未果耳，今皆小差，予當出矣。」更啓曰：「觀醫書，百日之內，須加謹愼，請限今月勿出。」從之。
○上召李昇平謂曰：「平安道，比來連年失農，民極飢困，且有邊警，卿其亟往，盡乃心力。」昇平聞命卽行。
○議政府啓：「平安道防禦最緊，禦敵之備，不可不慮。今將春等，刷來濟州有咎馬七百匹，及下三道各牧場兒馬，易換壯實馬，送于本道，給與無馬軍士，以備戰馬。且軍器監，角弓五百丁，送于都節制使，分給軍士。又磨箭、片箭禦敵利器，於平壤、義州、安州、定州、寧邊、江界、朔州等官，定爲都會所，令其道節制使，考察多造隨，其防禦緩急，量宜分給，令常時習射，其勤慢糾察，依曾受敎，申明擧行，竝移咸吉道。」從之。
3月18日
○壬戌，議政府啓：「大行大王赴山陵時，令各道監司，遣首領官會葬。」從之。
3月19日
○癸亥，初，故副知敦寧府事金仲淹妻趙氏，平壤府院君大臨之女也。世俗，隣家有喪，注蓬矢於木弧，置屋上向喪家，以禳不祥，趙氏家近殯殿，設弧矢直指殯殿。至是憲府劾啓：「趙氏妄行左道不敬，請科罪。」下政府議之，議啓曰：「家無壯子，宜收爵牒。」從之。
○分臺監察坐仁壽府，津寬寺僧洪海，直入公廳，自引繩床坐。憲府以洪海驕恣無禮，丞洪澹、副丞權溫，不禁許坐，竝請科罪，命勿論。
3月20日
○甲子，京畿監司朴仲林，進香。
○禮曹判書許詡啓曰：「大行大王命曰：『三日而食，食踰月而飮酒，卒哭後食肉。』今旣踰月矣，請少進酒。」從之。
○許詡啓：「卞孝文、鄭陟等，曾撰定《喪禮儀注》，大行王賜覽，下政府勘磨，政府未及考閱。今大行王喪禮，當用此儀注，而政府則以爲此儀注，大行王已賜覽，不可改也。鄭陟以爲大行王，下政府磨勘，此乃未成之書也。臣亦詳觀之，頗有未穩處，其已行節次，不可追改，未行節次，宜令校正。」上曰：「先王旣已覽之，不可輕改。卿等詳看錯誤處以啓。」遂令政府更議，政府啓曰：「《五禮儀注》，先王時旣已撰定，令臣等擬議，此是重事，未卽議啓。前此歛殯之際，皆用此儀注，獨赴山陵，儀注未行。然亦有前例，豈有大相差謬乎？赴山陵之前，先王已定之儀，遽令修改不可。若用此儀，而有不通之處，則或上裁，或議諸大臣，可矣。」上曰：「儀注先王雖已觀覽，然待政府議啓，然後爲定，故如有大不通之處，則欲議諸大臣以定。若無妨之事，則先王已成之儀，予何輕改？」
3月21日
○乙丑，上命修撫安君舊第，號慈壽宮，將以處先王後宮也。
○設五齋于大慈菴。
○蟲食獻陵山松葉，發軍人捕之。
3月22日
○丙寅，日暈。
3月23日
○丁卯，日暈。
○承政院啓曰：「臣等聞上，欲親行朝、夕奠及上食。然聞內醫之言，前瘇瘡口未合，不宜升降行禮，請勿出調理。」上曰：「瘇處已愈，當問諸醫員，審處之。」政府亦請之再三，上曰：「卿等之言切至，予當一二日調理。」
○禮曹啓：「上護軍尹仁甫言曰：『每年二三月，則對馬島商倭，多出來，今年則絶無往來。昔者倭人早田與我言曰：「予曾作賊中原，有一人，懷公牒者，奪而見之，乃據朝鮮馳報，倭人作賊聲息，而備邊戒嚴事也。其時作賊不利而還，今後若經過朝鮮之境，作賊於中國，則亦必不利矣。」』今年商倭不來，疑必欲作賊於上國，而恐漏通於我國也。若果作賊中國，則經過之時，恐或侵犯邊境，請諭沿邊州郡，預先備之。」上曰：「議政府秘密措置。」
○命李季甸，詣景福宮，傳昭憲王后忌晨齋香疏。前此，上令政府，議行懿惠王后忌晨齋可否，僉曰：「卒哭之內，停大小祀，聖人之制也。此聖經外，別種一道，而爲祖先設也，行之爲便。」工曹判書鄭麟趾、禮曹判書許詡啓曰：「停大小祀，已有定制，社稷、宗廟，尙且不祀，何獨急於設忌晨齋乎？緣祖先之心，不忍受祭，緣後嗣之心，不忍致祭，今此忌晨齋，斷不可行。」竟從政府之議。
3月24日
○戊辰，左參贊鄭苯、兵曹判書閔伸、都承旨李思哲等，往大慈庵，審修創佛殿。
○日本國王使臣，多齎赤銅來，各司官吏，欲看品貿易。使臣曰：「今我齎來銅，若皆官貿易，則當在浦所而貿易矣，何必來京？」不聽。監護官又言之，上官人曰：「我國風俗，君弱臣强，國王所送，但是書狀所載之物，其餘皆大臣所屬。若皆官貿易，則吾等還歸，必受罪責。」監護官盧叔仝曰：「大抵我國法，立則雖千萬歲不易。前此使臣，多齎雜物，或至千百駄，輸轉之際，驛路不能支，雖當農月，刷民間牛馬以輸之。大行王慮其民弊立法，以謂京外皆令公貿易，則此弊自無。今上在衰絰之中，先王之法，不可更改，且當初喪，凡事啓達爲難。」使臣曰：「交隣，有國之大事，兩國同好，百千年矣。今若如是，安知交隣之永久乎？」叔仝答曰：「此事，上所未知，但官吏畏法而言之矣。君爲兩國通信之人，而何敢發此言乎？」使臣曰：「吾果失言矣。但吾所齎來之物，過半爲大臣之物，若未得私換，則必生怨怒，故言之耳。」禮曹將此以啓，上曰：「議諸政府。」
○咸吉道端川、富寧、會寧、平安道熙川等官守令，各捕海靑一連以進，俱賜衣一襲。鏡城捕二連以進，賜爵一級，穩城亦捕二連以進，府使以通政資窮，〈國制，官至通政，非特旨，不得例陞資。〉賜衣二襲，判官則賜爵一級。
3月25日
○己巳，奏聞使南友良通事，齎事目，先來以啓，賞賜及停進獻馬事也。
○忠淸道監司權克和，遣洪州牧使柳京生進香。
○議政府議守禦之事啓曰：「臣等思之，別無措置之事矣，但故人云：『安不忘危。』今國家久安，恐或忽於備邊。況當風順之時，尤宜謹愼，移文諸道，遠斥候，謹烽火，以備邊警。然今藤九郞，已到浦所，右人輸誠，雖在其家，連啓事變上來，則所聞事變，何不盡言乎？問之則可知也，然後爲之未晩也。今忽下備邊之文，倭人之留浦所者多，邊將必以爲國家，有所聞而爲之也。」從之。
○議政府啓：「今進獻馬，勑令勿進，前發五百匹，已至義州，回來有弊。請給其道無馬軍士，其馬之價，以濟州有咎馬，及各牧場兒馬給之。」從之。
3月26日
○庚午，賜日本國正使臣，上副官人，船主以下，衣服、冠、鞋。
○議政府據兵曹呈啓：「在前咸吉道，每年春秋，守令三四人，率兵到行營，留三朔而還，往來留連，所費不貲。況又數多軍官求索，亦難應副，不得已使本官，隨辦雜物，駄載農牛，絡繹不絶，有弊無益。各官本有三品以下千戶，仍使其人，領到行營，以除守令往來之弊。」從之。
○傳旨承政院曰：「今日夕上食，欲詣殯殿。予之瘴暫無所疑，勿使政府知之。」自是每日朝夕，進詣殯殿。
○諭平安、咸吉道監司、都節制使曰：「方今㺚子兵橫行，謹愼防禦，毋或懈弛，以備不虞。」
3月27日
○辛未，議政府據禮曹呈啓：「參詳古制，《禮記》《喪服小記》：『丈夫冠而不爲殤，婦人䈂而不爲殤，爲殤後者，以其服服之。』陳氏注云：『男子死在殤年，則無爲父之道。然亦有不俟二十而冠，冠則成人也。此章，據不爲殤者言之，則此當立後，乃是已冠之子，不可以殤禮處之，其族人爲之後者，卽爲之子也，以其服服之者，子爲父之服也。』杜氏《通典》，爲諸王殤服議，宋庾蔚之謂：『先儒，推年未二十而冠、昏，及爲大夫者，皆不爲殤。』今王子潭陽君璖，年雖未滿二十，已冠封君，依古制立後。」上曰：「然時無可立後之人，待後日更議。」
○慶尙道監司，遣都事趙季砰，進香。
○議政府啓：「忠義衛子弟講經，本欲講習經史，禮義相尙也。反以講畫，爲受職之階，每當都目，互相爭畫，以至告訴，殊無廉恥之習。自今除講經，仍舊。」從之。
○蟲食健元陵松葉，發各品品從，捕之。
3月28日
○壬申，先是，津寬寺幹事僧訴云：「吾代納全羅道各官田稅紙與草芚，價米一千一百五十石，漕運來京有日，船人不現，必是盜用之計。」下義禁府推之，辭連懸燈寺僧雪正，本府囚之。至是，傳旨承政院曰：「昨日義禁府，胡乃囚無罪僧乎？」義禁府提調李孟畛、尹炯、李先齊，適啓事而來，孟畛等啓曰：「推覈津寬寺米置處，船主金尙供招云：『懸燈寺僧雪正，米一百二十餘石輸去。』故欲問其由耳。」上曰：「信眉先王崇重僧也，懸燈，信眉所住寺也，其寺之僧，亦有持戒，必不爲不義之事矣。且懸燈輸米，安平知之，奈何囚其寺之僧乎？」卽令放送，後有可問，呼來問之，毋得侵擾。
○設六齋于津寬寺。
3月29日
○癸酉，日暈。
夏四月
4月1日
○甲戌朔，上謂領議政河演等曰：「大君守陵，或以爲山多惡獸，不可何如？」僉曰：「昭憲王后升遐，諸大君欲輪番守陵，爲有惡獸。且禮經所無，只於朔祭反俗節，別祭受香行之，今亦依此例爲便。」從之。
○兵曹啓：「我本朝太祖、太宗之喪，卒哭前皆不除授，已成格例。然攷古事，唐太宗五月崩，六月高宗卽位，以長孫無忌爲太尉，李勣開府儀同三司，秋七月葬昭陵；宋太祖冬十月崩，太宗卽位，以盧多遜平章事，明年四月葬永昌陵。今四月當番甲士別衛，若待卒哭後除授，則番滿當遞，不得授職。請依古事行之。」上謂政府曰：「刑罰重事，猶不得已爲之，除職豈有不可？」僉曰：「然。」
○三軍都鎭撫等啓：「憲府推覈諫院官吏不公。」命下司諫院官吏于義禁府。
4月2日
○乙亥，日暈。
4月3日
○丙子，吏曹啓曰：「藝文館奉敎，去官當次者，考中同品他官移差，待敎一人陞差，待敎二人俱中，一人同品他官移差，檢閱一人陞差，檢閱當遷者，考中仍置，在下者以此遷轉。成均、校書、承文院，亦依此例。」從之。前此三館除授，不拘殿最，以先後進，次第遷轉，至是乃立此法。
4月4日
○丁丑，全羅道監司成奉祖，進香。
4月5日
○戊寅，傳旨司諫院官吏，保放推覈。
○命還給醫員盧仲禮、全循義告身。
○傳旨承政院曰：「義禁府嘗囚懸燈寺僧雪正，予卽命放送，今聞雪正到淸溪寺，義禁府發卒掩捕。雪正先王所敬僧，信眉所住寺僧也。故已命放送，而發卒掩捕，其問所由以啓。」義禁府啓曰：「本府無有此事。」卽下諭書于京畿監司，令覈掩捕之由，且曰：「今後信眉住處，毋得侵犯。」
4月6日
○己卯，日暈。
○上召領議政河演、左議政皇甫仁、右議政南智、左贊成朴從愚、右贊成金宗瑞、左參贊鄭苯、右參贊鄭甲孫，令都承旨李思哲議曰：「大行王，自丙寅年始知信眉名，今年移御孝寧第，精勤之時，接見優待，卿等所知也。前住懸燈寺，義禁府以捕雪正、道明，發軍驚駭，又住淸溪寺，廣州判官李英耉，亦捕此僧，發軍驚駭，英耉固宜拿問，今姑停之。信眉素有疾，病何以使之安心住在？」僉議啓曰：「懸燈寺發軍捕僧，淸溪寺亦如之，事勢適然，豈有心而爲之？隨其住處，令其道監司，存恤爲便。」又議曰：「先王欲以信眉，判禪敎宗，事計已定，適信眉有疾未遂，今日除授何如？且各處精勤及燔瓦僧，亦於今日，授職何如？」僉曰：「此非及期事，卒哭後除授未晩。」上曰：「信眉授職，先王不命于外臣，今姑停之，精勤僧，今日授職何如？」僉曰：「然。」又議曰：「大行王，欲令德壽、仁德兩宮，會居一處，今令會處何如？」僉曰：「然。」又議曰：「愼嬪金氏於永膺，有同乳母，大行王命同居一家。卿等之議何如？」演曰：「先王之志如此，同居爲便。」仁等曰：「名號至重，此乃私第，不宜同居。且永膺子孫蕃衍則，尤爲不可。」演又曰：「愼嬪子孫，出入此家亦不便。」上曰：「予已知之。」
○以李蕆爲中樞院使，李穰知中樞院事，權孟慶同知中樞院事，李宜洽中樞院副使，金連枝戶曹參議，洪深兵曹參議，趙憐僉知敦寧府事，李補丁左司諫大夫，朴以昌平安道都觀察使，李昇平安道都節制使，馬勝判江界都護府事。勝淸廉勤，謹時人多之。司僕少尹鄭孝康、禮曹正郞李永瑞、戶曹佐郞李命敏，俱以監造印經紙，加資。
○司憲持平李宜門啓曰：「臣等，昨聞還給盧重禮、全循義告身。右人等，出身醫家，凡於其術，固當謹愼，向者上體發𤺄之時，不詳考醫書，遂使上體，幾於危殆。臣等思之，不勝驚駭。請收是命。」上曰：「只因醫術不精，豈有他心？」冝門再請，不允。
○河演等啓曰：「上體時未平復，請勿詣殯殿。」上曰：「出詣殯殿，則當諭諸卿等。」
○設七齋于檜巖寺。
4月8日
○辛巳，日暈。
4月9日
○壬午，日暈。
○禮曹啓迎勑時結綵，上曰：「服色何以爲之？」啓曰：「服吉服，帶品帶。」上曰：「若賜祭，亦用吉服乎？」判書許詡啓曰：「太祖喪，朝臣着朝服結綵，此用藩王儀注，不可以私喪迎勑。」上曰：「服色則可矣。除結綵何如？議于政府。」僉議以啓曰：「結綵非爲喜樂，只迎中國之命矣。」從之。
○上以廣州判官李英耉，捕囚淸溪寺僧道明，下諭書曰：「此僧之罪，非干殺人、强盜，則放送。」英耉，未知道明罪輕重，卽散囚，使人審問于京。安平大君瑢，在大慈庵，使人啓曰：「英耉曾啓，放送道明，猶拘囚累日。」上怒謂政府曰：「儒生非毁佛氏，乃其道也，然一偏疾惡不可。予欲拿致英耉鞫問何如？」僉曰：「僧人之言，不可信聽，姑徐察之。」從之。命遣判奉常寺事禹孝剛于廣州，覈問。
○黃海道監司申自謹，遣都事金處禮，進香。
4月10日
○癸未，日暈。
○作佛事于大慈庵，凡七日。前此上爲大行王，命副知敦寧姜希顔、正郞李永瑞、注簿成任、司勇安惠、緇流七人，用泥金寫經。都承旨李思哲跋曰：
我世宗大王晏駕，主上殿下哀慕罔極，歛殯奠薦，盡誠率禮。仍念追祐冥遊，惟大雄氏慈悲之敎，庶可憑依，爰命善揩俾金，書《法華》七卷、《梵網》二卷、《楞嚴》十卷、《彌陁經》一卷、《觀音經》一卷、《地藏經》三卷、《懺經》十卷、《十六觀經》一卷、《起信論》一卷，悉用赬牋，其装䌙甲函，亦極精緻。已乃集名緇，闡法會以披覽，遂命臣跋之。臣竊聞，惟大法藏，有經、律、論三者：其詮於如來者謂之經，戒於菩薩者謂之律，後代賢士，講明其義，而翼夫經律者謂之論。要皆悟群迷之眞詮，度含靈之令軌也。儻得一卷，或受持讀誦，或謄寫宣揚，苟切蘄傾，則其因果之勝，自可以普利，幽明有不期然而然者矣。而況所謂《法華》，純談實相，則詮經之妙也；《梵網》，現受毗尼，則持律之嚴也；《起信論》，覈究心數，推明一眞之理，則實又冠冕諸論。其他《楞嚴》、《彌陁》、《地藏》等經，亦皆法文之髓，簡而該妙而要，三經之敎悉具，苟能卽此而信受披揚，則千函具葉，不必盡繙而功德之勝，於是乎備矣。今我殿下，嬛嬛在疚，凡其大事之奉，固無所不用其極，乃至釋敎，亦爲之傾意，亟成此寶典，以資冥禧，誠孝之懇，嗚呼至哉。臣固知願海之深，善根之植，水月妙應之效，必捷於影嚮，而禮陟之靈，誕登覺岸，頓悟眞空，優遊乎極樂之境無疑矣。
時以信眉之說，聚工匠于禁中，爲成佛像、佛經，安平大君瑢，嘗以大慈庵，爲願刹，曲加庇護，白上，撤無量壽殿而新之，增其舊制，買求丹靑于中國，燔造燈籠彩玉，務極侈美，號曰極樂殿，又搆藏經之所。初上，爲大行大王追福，議諸政府或有彌縫[1]以對者，故上，決意爲之，自是雖臺諫、集賢殿、三館及諸生，抗疏力諫，乃以議大臣而決定，終不允命，鄭苯、閔伸，監督重新，旣成遂大作佛事。於是府庫匱乏，預徵州縣貢物，猶不足也。
4月11日
○甲申，江原道監司李師元，遣都事辛繼祖，進香。
○平安道都鎭撫李宗孝，拜辭，賜弓矢。
○首陽大君，與諸大君、諸君，往大慈庵，當施食禮拜，庭中，有懸蓋長竿忽折，觸傷首陽頂，流血迷悶不省。上聞之驚駭，馳內竪與醫，問候賜藥。僧徒相與言曰：「若非佛德，安知不大傷乎？」
○兵曹正郞金守溫，僧信眉之弟也。雖業儒中科第，然性酷好佛書，常自言曰：「《楞嚴經》，過於《中庸》。」人有問之者曰：「佛道然乎？」曰：「無疑也。」曰：「人死何之？」曰：「皆歸於大小鐵圍山。」凡國家之設梵筵，守溫必與焉。大行大王之水陸齋也，別設凡衆供養於寺外，男女老幼丐乞者輻輳，數以千計。掌設官，以老幼之食，不可一施，守溫怒責掌設官曰：「舜受堯之天下，不以爲泰，爲先王而設齋，雖整竭國家之所有，不爲泰也。何所吝而不平施？」時人譏之曰：「祝公五經，掃地盡矣。」
4月13日
○丙戌，議政府啓：「聞首陽大君，往大慈庵中傷，臣等不勝驚駭。請治掌管者之罪。」上曰：「別無專掌者。但去乙巳年，始立柱木，丁卯年改之，于今未久，未知何以致此乎？事畢後當覈之。」
○禹孝剛，鞫英耉具狀以啓，上謂承政院曰：「今觀孝剛鞫英耉狀，大旨未盡推覈。更鞫之何如？其議于政府。」僉議曰：「緣英耉之情，諭書內：『非殺人强盜，則放送。』且問道明所犯，則答曰：『以我干覺頓所給米也。』故英耉未知此僧所犯，或非但穀米事也，更欲探侯，然後放送。此但過於曲慮耳，不必更推。且曾啓放而拘留，今已承服，請以此定罪。」上曰：「大臣皆曰：『不可更推。』然已放而拘留不送，無乃合於矇朧奏達之律乎？孝剛鞫案，無此意，改修鞫案何如？」承旨金俒之啓：「照律大罪，而狀內無罪名不可，修改爲便。」上曰：「勿改。」令刑曹，以待制上書，詐不以實之罪，照來。
○司諫院啓曰：「今謝恩使行，上護軍延慶，無學識，不合專對。況於卽位之初，奉使上國，如有差謬，恐貽後悔。且以金澣爲兼判通禮門事，謹按《續六典》，士大夫之妻，更適三夫者，錄于恣女案，以戒後來。金澣之母，更適三夫，而金澣今爲相禮，近侍之官，榮顯極矣，其於戒後之道何如？請改正之。」上曰：「將議諸政府。」
○下內侍府韓弘于義禁府，以弘專掌大慈佛事，不檢懸蓋木故也。
4月14日
○丁亥，日暈。
○繕工直長金雨畝，來自大慈庵，言於承政院曰：「今佛事所需，淸蜜九十斗、麥末三百斗，其餘費不可勝計，僧人猶曰：『大君之不至大傷，專是佛力。』宜加布施。」
○諸道都轉運使啓：「平安道漕轉軍糧已足，今當農月，姑停之，待來年田稅漕運，幷今年稅輸之。」從之。
4月15日
○戊子，議政府議啓曰：「謝恩使延慶，雖無學識，旣經守令，亦不狂妄。且謝恩使，非如奏聞使有專對之難，此人可以當之矣。萬一有意外事，朴以寧隨去，不足慮也。若金澣則判閣，雖近侍之職，非臺諫之比。且兼司僕、司禁等，亦近侍之職也，間或有可言者，金澣雖爲判閣，固無妨也。」從之。慶，谷山府院君嗣宗之子。其始仕也，太宗問曰：「汝爲誰？」對曰：「谷山君賢男。」凡人尊稱人子，必曰賢男，慶不學，例以人子爲賢男，故對以如此。奉安國，二相郭樞之壻也，樞連姻戚里。太宗問安國曰：「汝爲誰？」對曰：「郭二相西房。」國俗尊稱新壻謂西房，安國無知，不知西房爲尊稱之辭，故對之如此，世號延賢男、奉西房。及慶奉使入朝而還也，上引見勞之，對曰：「臣之無事回還，專是朴令公之德也。」指以寧也。令公，相尊之辭，而言於上前，人皆笑之。
○傳旨戶曹，賻敬寧君夫人金氏，米、豆竝四十石、紙一百卷、棺槨、油芚、石灰等物。
4月16日
○己丑，慶尙道左道處置使啓：「沿海陸水相通處，定監考一名、軍人五石，看望賊變，稱爲水直，然倭賊潛來，必被搶虜。請於海邊慶州、蔚山、長鬐之境，高築烟臺，看望海賊，除水直，以革其弊。」從之。
○蟲食南山松葉，發坊里軍捕之。
4月17日
○庚寅，罷右司諫金新民、知司諫申自守守、右獻納崔悌男、右正言柳孝潭等職。義禁府啓，以諫院，國喪禁刑內，擅拿甲士，侵虐律當杖八十私罪。上欲論以公罪，更議政府。政府議啓：「諫院當罷，憲府亦宜左遷。」從之。
4月18日
○辛卯，傳旨刑曹曰：「犴獄之設，本以懲有罪，非欲致人於死。故救恤之方，考察之法，具載令甲，且累降敎旨，丁寧曉諭，務令矜恤。京外司獄官吏，奉行未至，罪人非法囚禁，獄卒又欲侵漁，稱爲點考，任意歐打，多般侵虐。今後一應非法侵虐之事，許令囚人親屬，告官推考論罪，京中司憲府，外方觀察使，申明考察，以除冤抑。」
○義禁府啓韓弘罪，命贖杖七十。
4月19日
○壬辰，日暈。
○奏聞使工曹參議南佑良，齎勑書賞賜而還。宗親及百官，詣慕華館，以吉服，迎至殯殿，賜物置於案，勑書開讀。勑曰：
得奏以先有勑徵王國馬二三萬匹，備言國中之馬，未能如數，欲措辦五千匹進來，具悉誠意。然今賊寇稍寧，天下親藩及民間馬，漸聚京師，已足調用，王國之馬，除已進來者收用外，勑至其未經發遣者，可勿進來。竝頒去賞賜禮物，至可領也。特賜銀三百兩、紵絲織金胸背麒麟紅一匹、織錦胸背麒麟綠一匹、織錦胸背獅子紅二匹、織錦胸背獅子綠一匹、織金胸背虎豹靑二匹、織錦胸背虎豹綠一匹、暗八寶天花雲紅一匹、暗八寶天花雲靑二匹、暗八寶天花雲明綠二匹、暗細花紅二匹、暗細花靑一匹、暗細花綠三匹、素紅二匹、素靑三匹、素綠三匹、素明綠三匹、羅織錦胸背獅子紅一匹、織錦胸背白澤紅一匹、織錦胸背虎豹靑一匹、織錦胸背麒麟靑一匹、織錦胸背麒麟綠一匹、素紅三匹、素靑六匹、素藍五匹、素綠六匹、素明綠五匹、闊生絹一百匹、回賜闊生絹一千四百九十一匹、綿布九百九十四匹。
佑良以下，改服衰服，哭訖，詣廬次復命，賜佑良鞍馬。
○傳旨：「白川溫井，御室湯子外，其餘湯子，毋禁雜人。」
4月20日
○癸巳，持平李宜門啓曰：「偰猷、楊治犯贓，還給告身不可。」上曰：「猷事輕，不可謂之贓吏，治罪雖若重於猷，先王使之通路，旣授以甲士之職，故還給耳。」宜門更啓曰：「贓雖小，旣得其名，則累及子孫。請收成命。」不允。初議政府皆曰：「贓吏不可輕給告身。」獨贊成金宗瑞曰：「方今有邊警，若用此輩，則何愛告身？且武臣用之，則須於六十以前。昔陳平，盜嫂受金，卒爲名將。右人雖不可以此等論，若用之，則還給告身爲可。」
○平安道監司朴以昌，遣都事金孟，進香。
○金宗瑞上書，論邊事，下議政府議之。時韃靼脫脫王，屯兵廣寧、遼東近地，也先屯大同城外，李滿住等諸種野人，皆投于彼，聲言將擊遼東，以及我國。時平安道，困於築城，仍之饑饉疾疫，死亡流移者過半，民生殘弊，兵馬疲弱。人言：「滿住有憾於我，若引賊長驅，則無如之何？」群情恟恟。宗瑞前在平安，目擊其弊，請罷築城休民力，修州郡城堡，以備要害，政府沮之。至是，宗瑞復上書言之，領議政河演，廢書不觀。左議政皇甫仁曰：「我國山川險固，也先志在中原，安能遽至我境？」宗瑞曰：「一朝賊騎至鴨綠，然後始爲之謀乎？」凡論國事，三人持議，本自不同，今議邊事，同異若此。
4月21日
○甲午，召議政府傳敎曰：「曩者全羅、黃海道守令，以僧人草芚代納，罷職者頗多。今聞或有無罪者，予欲分揀敍用，何如？」河演等啓曰：「昔年各道守令，坐以起爲陳事，降資者不爲不多，其後分揀還資者亦有之。此事類此，當使義禁府，更分揀，無罪罷職者，爲先敍用。」上允之。
4月22日
○乙未，上，以金宗瑞上書，示諸政府曰：「今年保擧式年。東班六品以上，西班四品以上，旣已保擧，而猶或有未盡，更令薦可爲將帥，可建事功者，下至成衆官，及別侍衛甲士，各以所知保擧何如？」僉曰：「舊例，議政府、六曹、三軍都鎭撫、中樞院，會議武才錄施行，以爲他日之用。今年亦是武才錄式年，依前例會議錄之爲可。」上曰：「可矣。然甲士、別侍衛亦各以本番、本領，共薦所知可當之人，何如？」僉曰：「上敎允當。」
○議政府據刑曹呈啓：「平安道朔州，自置節制使，判官事務倍多，而立役奴婢數少，請以典農寺奴婢，加定屬。」從之。
4月23日
○丙申，奏聞使通事康文寶、二運管押使通事李彩等，先來啓有賞賜，各賜衣一襲。
4月24日
○丁酉，傳旨司憲府，平安道茂昌郡官奴定屬宋大平妻子，移定屬于咸吉道會寧府。持平李宜門啓曰：「大平妻子，己於平安道極邊郡縣入居，咸吉道乃是樂土，入居此道，何所懲乎？」上曰：「大平妻子，於法不合入居。然予以大平所犯，情理可憎，故入送耳，雖會寧亦可。」宜門更啓曰：「臺省耳目之官，今本府時仕者二人，一人有故，則不得仕，廢事頗多。又鎖閉玄宮，執義之任也，何必更待卒哭後除授乎？」傳旨承政院曰：「臺省不可久曠，其議諸政府。」僉曰：「古者玄宮加土，例以工曹判書監之，其後以政丞爲之。執義鎖閉玄宮，亦因一時之事耳，請稽古制。」
○傳旨戶曹，賻平原道都節制使李昇平妻，米、豆幷十五石、紙六十卷、棺槨。
○議政府啓：「今當農月，雨澤愆期，請依古例，修溝壑淨阡陌，審理冤獄，賑恤窮乏，掩骼埋胔。」從之。
4月25日
○戊戌，日暈。
○都承旨李思哲，承命往大慈庵，以監督二十六日立柱上樑事也。時上，留意佛事，李思哲、鄭而漢等，承迎上意，非徒不諫，多有彌縫之事。思哲，專掌津寬、大慈之役，凡干營繕之需，董役官吏，與幹事僧徒，奔告思哲，思哲無所可否，輒屛左右，密告於上，下攸司略無淹滯，同僚多侮笑之。
○傳旨承政院曰：「宦官雖年過七十，別有功勳及强健可使者，則不可棄也。氣力衰憊，未堪仕者，生理可惜，月給米十二斗何如？」李師純、李季甸、金俒之、鄭而漢曰：「上敎允當。」金文起獨曰：「無事而月給米不可也。請以春秋給米。」上從師純等議。
4月26日
○己亥，傳旨承政院：「前日因禮曹判書許詡啓，諭大君、諸君，進香依定限，毋得侈美。今聞外宗親，進香燭，飾以金銀。夫臣子之於君父，當盡誠敬，然物品精潔而已，不必務爲奢華。其令禮曹，曉諭此意，毋得飾以金銀。」
○咸吉道咸興以南各官，黃霧損麰麥，靑黑蟲害苗。
4月27日
○庚子，日暈。
4月28日
○辛丑，左議政皇甫仁、右議政南智、右贊成金宗瑞、右參贊鄭甲孫啓曰：「前日臣等啓請，忠淸道祿轉剩米，一千八十餘石，合與津寬寺幹事僧，以爲造成之費，除今年各道草芚代納之弊，傳旨更議以啓，臣等嘵嘵，恐煩聖鑑。然臣之所懷，悉陳無隱，然後情志交孚矣。夫津寬水陸社造成，乃世宗爲祖宗之事，不可廢也。其所需之費，乃以幹事僧，代納全羅、黃海等道草芚，收其價而用之，實欲無弊於國家，今聞幹事僧徒，直到各官，橫行閭里，倍數徵納，其弊不貲。今剩米一千八十餘石，給與津寬，若不足，則去年代納未收之價，令所在官，收而給之，又不足，則加以國庫米，役防牌造成，庶幾不墜世宗爲祖宗之意，而民不怨咨，事易成矣。」上曰：「雖禁僧人代納，雜人潛隱，請托代納，其弊亦然。等是代納，令公處代納，無乃可乎？且今朝，聞鄭苯之言，亦與予意不遠。」宗瑞更啓曰：「僧徒代納之弊，有甚於此。古人云：『寧亡己之財，不忍傷民之力。』今各官居民，苦於代納，不勝怨咨。非獨紙芚而已，油蜜雜貢，竝皆代納，乃至油蜜一斗，徵米百斗。其他雜僧，假稱津寬幹事，依勢售姦者，比比有之。今津寬之役，先王之遺意，不得已也。山陵之役旣訖，則防牌無事矣，雖使之何害？」上曰：「京城頹毁處頗多，景福宮亦有修葺處，永膺家外欄垣造築，遺敎在焉，豈可謂防牌無事而役於津寬？且何獨僧徒代納有弊，而他人則無弊乎？」僉曰：「代納法外事也，人人畏法，不能肆也。至於僧徒，則憑藉代納之令，直到各官，作弊多端，非他畏法之人比也。」上曰：「卿等再三言之，予不能詳知其意。予意以謂，雖使代納，令其官收合給之，則無弊矣。」自各官守令，坐代納芚價收給稽緩，罷黜後，幹事僧覺頓之輩，自謂得計，扼腕增氣，其徒乘傳，橫行州郡，淩蔑守令。守令莫不畏脅，無敢忤其旨意，徵督閭閻，不問價直，一聽僧之所爲。
4月29日
○壬寅，二運押馬判司譯院事李含，齎勑及賞賜，回自京師，賜鞍馬。其勑曰：
得王奏：「措辦到雜色馬五百匹，第作二運差陪臣，判司譯院事李含，管押赴京進貢。」具見王之誠意。馬已收訖。今因使臣回，特頒去禮物，用答來意，至可領之。特賜銀三百兩、紵絲三十匹內織錦胸背麒麟紅二匹、織錦胸背麟麒靑二匹、織錦胸背麒麟綠一匹、織錦胸背白澤紅二匹、織錦胸背白澤靑一匹、暗花骨朶雲嵌八寶綠二匹、暗花八寶天花雲靑一匹、暗細花紅二匹、暗細花靑一匹、暗細花明綠二匹、暗細花藍二匹、素紅二匹、素靑四匹、素明綠二匹、素綠二匹、素藍二匹、羅三十匹、內織錦胸背麒麟紅二匹、織錦胸背麒麟靑二匹、織金胸背白澤紅一匹、素紅四匹、素靑六匹、素明綠六匹、素綠五匹、素藍四匹、闊生絹一百匹、回賜闊生絹一千四百九十七匹、綿布九百九十八匹。
4月30日
○癸卯，議政府啓：「有武才文吏俱備者，及騎步射中，雖一才卓異於衆者，今式年武才錄時，竝令薦擧，載武才錄。但受罪人內，才堪敍用者，例不薦望，則今有邊警，急於武才，恐有如二卵見棄者。請不忠、不孝，犯贓受罪人，及永不敍用人外，有武略可備邊圉之人，竝令薦望何如？」從之。
五月
5月1日
○甲辰朔，領議政河演上書曰：
近年胡兵，欲寇遼東地面，我國密邇，變在朝夕，蒼皇急遽之時也。但賴鴨綠江，爲東北之限，勢似緩弛耳。彼若近屯，則必驅京中及近道之兵，急赴待變，雖留一二朔，糧餉難支。脫有急變，而促行倍日，則馬困人疲，何以應敵？此方今難處之患也。臣於丁卯秋上言，選各道侍衛牌內壯勇者，及京外閑散子弟，又武科鄕館試，與甲士別侍衛取才，未入格者，抄出定數，授都目遞兒遷、轉，及去官以奉足人，輪次耕耘，群議甚駁不行。故又於去年秋節，按《詩傳》防戍之事，唐制邊戍置軍之號，又引歷代將帥戍邊屯田之利，再煩上言，如前議駁而廢閣。群臣之議，但駁之以爲有弊而已，不言足食足兵之策。臣今反覆思之，變之有無雖，明智者難知，況彼敵事乎？臣竊謂常置戍軍，歷代之制皆然，不欲忘備之義也。大抵富國强兵之要，莫如務農。其抄定軍士之數，臣於當初上言內，請分四番，每一番一千名，四朔相遞，再則減半，請分八番，每一番五百名，二朔相遞。伏望軍士多寡之宜，遞番踈數之期，裁自聖心。其糧餉則係是都目，受職之人，必令自備，其中欲受還上者，許黃海道借貸下番還納。其送赴之期，須於今年初秋，整齊起發，俾爲徑冬，營幕芻草之備，不失戍禦之期。其道平衍沃饒，縱橫數百里之地，荒蕪常陳，見之寒心。若能勸課二三年，則非獨赴防軍士，不齎私糧，將有嬴餘，而他道輸穀之弊，庶可除矣。如此利益，則永世行之，倘有難行之弊，待昇平還罷何難？夫如是則足食足兵之美，幷擧兩全，而合古宜今，軍政幸甚，國家幸甚。
召左議政皇甫仁、右議政南智、左贊成朴從愚、右贊成金宗瑞、左參贊鄭苯、兵曹判書閔伸、都鎭撫鄭孝全、中樞院使金孝誠、工曹判書鄭麟趾、中樞院副使李仁和命都承旨李思哲、同副承旨金文起議之，皆曰：「此策不可行。」上曰：「屯田之事，予意以謂，令其道赴防軍人，當其無事之時耕農，庶或有利。」僉曰：「沿邊郡縣，無一處可耕之地。且二三月輪番赴防軍士，不可使之耕也。」金孝誠獨曰：「爲大事，則豈計民之小弊乎？屯田一年所出，何遽望其千萬石乎？一邑屯田一歲所出，雖至十石，積小成多則可矣。」上曰：「予之所言屯田，非沿邊郡縣也。乃於平壤、安州等地，令騎船軍耕作，則猶有利焉。且予聞，平壤官奴，二萬餘口，除此奴婢，責納米貢，以添軍需如何？」僉曰：「屯田雖使船軍耕之，其船軍非遊手者，乃役於營田及常時陸物備辦，暫無餘暇，屯田之法，不可行也。平壤官奴非二萬，纔二千餘口，本府上國使臣，及本國使臣，支待煩劇，官奴不可他役，斯二策恐難行也。」上曰：「屯田之事，予意以爲有益也，當更熟議以啓。」河演更啓曰：「屯田之事，隨其官之大小，大官則出官奴十餘口，中官則五六，小官則二三，雖至一名，以次差等定額，取於閑曠可耕之處，服田力穡，則糧餉可以儲備矣。」上曰：「屯兵之事，予亦以爲未便，又衆議皆不可，故不可行也。」
5月2日
○乙巳，安置瑞山尹譿于江華府。譿讓寧大君禔之第三子也。爲人荒惑狂悖，好內薄行。嘗殺人，配于遠地，放還于家，因不得於父，遂得狂疾。一日挺身逃走金剛山，讓寧使人尋還之。又逃至麻田縣，公舍止宿，夜自剃髮爲僧。且手殺奴婢。命合家安置于江華，禁其出入。
5月3日
○丙午，中樞院副使李宜洽卒。上賜棺槨及賻。宜洽，出身東宮行首，授廣興倉使，登第累遷，至司憲執義。時河演，兼判吏曹事，欲以其族尹三山爲掌令，預播人口，及除目下，果拜掌令，宜洽與大司憲鄭甲孫，力爭罷之。遷判典農寺事，演挾前憾，出爲永興府使，又出甲孫，爲咸吉道都觀察使。宜洽考未滿，擢授承政院同副承旨，陞至左承旨，以病辭，乃拜是職。宜洽性溫良，言行不苟，所至以廉幹稱。
5月4日
○丁未，承政院啓曰：「臣等聞上明日詣殯殿，前朣雖曰小愈，尙未永痊，後發朣蛭針未久，毒未盡消，請調理。」上曰：「予當更思。」
○禮曹啓：「今成服之制，依在前《喪葬儀軌》，社稷、宗廟、文昭殿、昭格殿、諸山陵等官，着常服，從事路次，白衣、烏紗帽、黑角帶，終三年。然百官，則卒哭前皆着喪服，獨此官吏，卒哭前着烏紗帽黑角帶不可。請依成衆官例，路次着白布裹紗帽麻帶。」從之。
○傳旨戶曹凡干儲備、救荒、營繕之事，與左參贊鄭苯，同議施行。
○司憲府啓：「南海縣令金允德，以決訟官吏，與訟者同謀，壓良爲賤，且受贈與奴，婢貪汚譎詐，雖經赦宥，不可不徵。請收職牒，終身不敍。」從之。
5月5日
○戊申，殯殿行端午別祭如儀。
○先是議政府，因忠淸道監司報，定各官所貢炭，及燔瓦木成造木之價，以啓，下承政院更議。李思哲、李師純、金俒之、鄭而漢等議曰：「各道、各官，遠近不同，故物價亦異，仍舊爲便。」李季甸、金文起議曰：「雜物代納之價，初無定數，故代納者，或倍舊加取，其弊不貲。願從政府之議，立法爲便。」上曰：「先王時法已定，何必更改？但六典守令，親監收納之法，申明行之。」
○慶尙道右道處置使成勝報：「固城縣人十一名，往牛島採海物，忽逢倭賊，六人被害，五人逃還。」遣宗簿寺少尹羅洪緖，往鞫之。
5月6日
○己酉，日本國王使臣景楞等，詣闕辭，命饋之。其答書曰：
朝鮮國孤哀子李，諱奉復日本國王。弊邦與貴國，世修隣好，今又專使致書，副以嘉貺，益知信義之篤。屬遭愍凶，不勝哀感。所諭藏經，及不腆土宜，具如別幅，付之回使，惟照領。大藏經一部、函具鞍子一面諸緣具，白細紬白、細紵布、黑細麻布各二十匹、人參一百觔、豹皮心兒、豹皮邊兒、猠皮內坐子一事、虎豹皮、藍斜皮各一十領、雜彩花席、滿花席、滿花方席各一十張、松子五百觔、淸蜜二十斗。
○禮曹啓：「在前客人拜賜時，通事引入庭中北向立，司謁出階上西向立，通事階下俯伏興，退立於客人之右，唱四拜，客人四拜，通事又進司謁前俯伏興，退立於客人之右，唱四拜，客人四拜後，饋餉引出。然四拜一時再行，饋餉後無謝恩不可。今後依式，通事引客人，詣庭中北向立，司謁出階上西向立，通事立於客人之右，通贊唱跪俯伏興，司謁入啓，出階上西向立，宣旨，通事進司謁前階下，跪俯伏受命興，退立於客人之右，通贊唱跪、俯伏，客人跪俯伏，通事傳命，通贊唱四拜，客人四拜，通事引出饋餉後，引詣庭中，行謝恩四拜，司謁入啓，通事傳命，通贊贊唱竝依上項施行。」從之。
5月7日
○庚戌，遣中樞院副使延慶、工曹參判朴以寧，奉表箋如京師謝恩。右副承旨鄭而漢，詣景福宮，傳表箋，群臣以時服，拜送于慕華館。表曰：
大德誕敷，懷柔旣篤，殊貺沓至，戴荷難堪，喜與愧幷，涕隨言出。伏念臣父先臣諱，幸際聖明之運，唯知報效之勤，豈意微誠，獲紆隆眷。內帑銀帛，連一旬而再頒，下土駑駘擧萬匹而皆免，光騰四表，感激重泉。玆蓋伏遇皇帝陛下，度擴包荒，仁敦字小，遂於賤价之返，荐加稀代之榮。臣謹當于蕃于宣，誓不墜於先志，曰康曰壽，恒申祝於皇齡。
方物表曰：
天貺累至，感徹幽明。土宜雖微，誠切芹曝。謹備黃細苧布、白細苧布各五十匹、黑細麻布二百匹、龍文簾席二張、黃花席、滿花席、滿花方席、雜彩花席各二十張、人參二百觔、雜色馬五十匹。右件物等，産自荒裔，製非良工，冀容享上之儀，俯諒由中之信。上聖皇太后禮物，紅細苧布、白細苧布、黑細麻布各二十匹、滿花席、雜彩花席各一十張，皇太后、太上皇后、中宮禮物，幷同。
箋曰：
尊居儲位，克協天心，導霈皇恩，覃施海甸，感銘無已，糜粉難酬。伏念臣，父先臣邈居弊邦，幸逢熙運，曾乏勤勞之效，敢期優渥之臻？綸音誕頒，特蠲駑駘之數，寵賚沓至，再承雨露之私，喜溢幽明，事光簡策。玆蓋伏遇皇太子殿下，英姿玉裕，偉量淵沖，遂令先臣，獲紆殊眷。臣謹當鯷岑述職，謹守封疆，鶴禁馳誠，倍申頌禱。禮物白細苧布、黑細麻布各二十匹、滿花席雜彩花席各一十張、人蔘五十觔、雜色馬四匹。
○議政府啓：「日本國回禮禮物，修好交隣，干係匪輕，獨禮曹封裹未便。自今，曹與戶、工曹堂上，同封裹雜物，各司行首掌務官，躬親進排。」
5月8日
○辛亥，諭平安道監司、都節制使曰：「今來謝恩使趙瑞安等先報：『脫脫王領海西、建州等處野人，從鴉骨山入來，攻劫遼東，如不得勝，欲向朝鮮後門。』前此累降諭書，條件考閱，備邊之策，益加謹愼。如有驚急，一以啓達，臨機應變，毋致失誤。」
○日本國使臣景楞等，私獻丹木、鑞鐵。
5月9日
○壬子，日暈。
○議政府，將各司貢物代納禁止之法以啓，上曰：「啓目內，有津寬幹事僧外，雜僧毋得代納之語，雜僧如前日雪正、道明之類。然此事，安平知而爲之，亦非謀利也。又有六典所載貢物外，毋得代納之法，但今申明而已。若立此法，則後日國家或有代納之事，將何以處之？」僉曰：「一應代納者，民間各戶倍數收價，其弊不貲。臣等願一皆禁斷，國家若有代納之事，亦以特旨爲之。」上曰：「民知其弊而代納，其故何也？」僉曰：「下民不欲代納者多矣，然而各官守令，與其代納者，相應而爲之，故民不得而自納也。守令若用力禁之，則安有代納之弊乎？請須禁止。」上曰：「禁約條章，予將修草，以示卿等。」上又曰：「各道各官守令，以貢物代納之事，罷職者，已令義禁府，磨勘差等以啓。」僉曰：「罷職先王之命，不數月而差等敍用未可。且右人等，非終身不敍之罪也，毋令差等，隨其材品而用之爲便。臣等詮聞，延安、羅州等官守令，尤爲無罪，羅州京在所，亦已上言，不可不先敍用。」從之。
5月10日
○癸丑，上議于政府曰：「賜諡，若與上尊號，連二字相同，則當改誌石，何以爲之？若一字同亦如何？」領議政河演議：「賜諡之來，雖未及葬前，賜諡之事，必聞於葬前，於誌石，虛其諡號所書之處，待而書之。雖已刻，亦當削改也。誌石亦是大事，不可使有內外之異也。世人，或於寒食而埋之，或擇日而埋之，或未辦諸事，亦有後時而埋者。此雖不足數也，今此事亦不得已也。」左議政皇甫仁以下皆曰：「誌石更無開視之理，且葬日而埋，禮之正也，何須違禮，埋於後日？且不可發而改之，若中朝賜諡，或二字或一字相似，皆當改之，載在碑文與實錄，亦足以傳後世也。」上令鄭麟趾議之，對曰：「太廟神主，書元敬王太后，而其後除太字，未能改題。且追尊彰德昭烈，而未能改墓誌，已有故事，宜如僉議。」從之。
5月11日
○甲寅，河演上書，陳屯田陳兵等策。上議諸大臣，皆曰：「不可。」事遂寢。演前此再上書請之，皆闊略，不合邊務，時議頗譏之。
5月12日
○乙卯，上曰：「世子已受冕服，着翼善冠及圓龍胸背，可乎否？中朝之制，世子親迎，服皮弁冠，皮弁冠，則時未受賜，着冕服，親迎何如？其議于政府。」政府僉議啓曰：「翼善冠，則臣等，前此意以爲雖不請朝廷，可以冠矣，今受冕服，其冠翼善冠，固無疑矣。圓龍胸背，亦朝廷諸府，世子所着之服，已同冕服，服之無妨。朝廷之制，雖用皮弁冠親迎，然《記》曰，孔子曰：『冕而親迎。』哀公曰：『冕而親迎，不已重乎？』孔子對曰：『合二姓之好，以繼先聖之後，以爲天地、宗廟、社稷之主，君何謂已重乎？』殿下親迎之時，世宗冕服以命之，殿下以梁冠服，受命親迎，其時東宮之服，無過於梁冠服者矣。今受冕服，用冕服親迎，旣合於禮，無有可疑。」
○上謂承政院曰：「壬寅年國喪卒哭後，中外神祀，皆用樂，丙寅年國喪，京中則三年後用樂，外方則卒哭後，許令用樂。今亦卒哭後，神祀用樂何如？」李思哲、鄭而漢、金文起等啓曰：「卒哭後用樂，唯外大祀而已。大祀至尊之位，不可廢樂，如神祀，則致祭而不用樂爲便。」從之。
○都承旨李思哲啓曰：「國葬內所着笠子，工曹判書鄭麟趾以爲：『昭憲王后喪，卒哭後着黑笠，其時集賢殿以爲不可。大行大王曰：「朝官旣着烏紗帽、黑角帶，何獨於笠子而白乎？且昔中朝使臣，服天子喪來我國，亦着白衣、黑笠。」遂定其法，今若着白笠，則必改此法而後爲之，卒哭後着黑笠爲便。』禮曹判書許詡、仁順府尹鄭陟等以爲：『我國之人，常時好着白衣，若着黑笠，則與平時無異，以白笠，終三年爲便。』此二議，請上裁。」上曰：「何必改定而後爲之乎？今着白笠，則遂爲後日之法矣。」從詡等議。
5月13日
○丙辰，以鄭發同知中樞院事，黃致身中樞院副使，黃守身僉知中樞院事，李補丁司諫院左司諫大夫，辛碩祖右司諫大夫，魚孝瞻司憲執義，鄭孝康知司諫院事，申叔舟、河緯地竝司憲掌令，咸漢左獻納，高德秀右獻納，趙安孝司憲持平，洪逸童右正言。守身，曾爲都承旨，坐銓選冒濫見罷，今服母喪，服闋乃拜是職。緯地慷慨有志，每侍講經幄，多所獻替。其兄綱地，嘗犯罪被囚全羅道，緯地辭職歸視，世宗嘉之，特命許暇給傳。綱地轉囚數郡，每出入獄門及公庭，緯地扶持枷鎖，不離側，見者歎息以爲難。及除是職，上書辭免，不允。孝康侫佛，謟事安平大君瑢，得拜是職，時人以爲孝康姦諛，得玷淸選。
5月14日
○丁巳，議政府啓曰：「聖節使鄭發，以妾子前司鑰鄭彭石，爲押物。押物乃是正官，彭石以賤口，得參正官之列未便。前者金何赴京時，以妾子崇安爲押物，其時臣等紛忙，未及檢擧。到今追思，亦爲未便，請勿遣彭石。若不得已，則以打角夫、從人，充送何如？」上曰：「其父欲帶行，宜以打角夫差送。」
5月15日
○戊午，遣中樞院副使鄭發，如京師，賀聖節。
5月16日
○己未，議政府啓：「貢物代納之價，守令酌量收歛，親監面給之法，載在六典。今津寬寺代納，全羅、黃海道紙芚，及校書館別窰代納京畿、忠淸、黃海道正炭，及成造木、燔瓦木，歸厚所代納黃海、江原道正炭之價，幹事僧人等，直到各官，橫行閭里，倍價收歛，騷擾民間，其弊不小。今後僧人代納貢物，勿令僧人親行，各其所在守令，酌量收價，都目狀施行，依例給船價輸送，傳授幹事僧。如有違禁代納者，價錢沒官，申明擧行。」從之。
5月17日
○庚申，謝恩使兵曹參判趙瑞安、刑曹參判安完慶等，齎欽賜世子冕服及勑回自京師。宗親文武百官，詣慕華館，服吉服迎，至殯殿，行禮如常儀，還着衰服，仍行賀禮。瑞安等，亦服衰服，詣殯殿門外哭訖，次詣廬次復命。勑曰：
王以世子冕服來請，具見崇尙禮文之意，特允所言，頒去七章冕服一副，至可領之。夫惟禮可以定上下，惟誠可以奉君親，顧玆命服之華，益堅事大之志，王於世子，尙以朕意諭之。計頒去王世子冕服一副、八旒香皂皺沙平天冠一頂、〈玉珩旒珠金事件，線絛全。〉七章絹地紗袞服一套、計七件條副深靑粧花袞服一件、白素中單一件、纁色粧花前後裳一件、纁色粧花蔽膝一件、〈玉鉤線絛全。〉纁色粧花錦綬一、件纁色粧花佩帶一副、〈金鉤、玉珩璠全。〉紅白素大帶一條、〈靜線組絛全。〉玉圭一枝、〈袋全。〉大紅素紵絲舃一雙、〈襪全。〉大紅平羅銷金雲龍夾包袱三條。
賜瑞安、完慶，各鞍馬及奴婢三口、田三十結，書狀官金丸、通事崔倫、金有禮，田各十結。
○慶尙道尙州地中土自火，雖經大雨，久不息。
5月18日
○辛酉，日暈。
○議政府啓：「生員尹三元、金礩，俱以參上職，欲隨例居館，稽諸六典，只有參外生員，自願赴學者，許令赴學，無參上生員赴學之法。然自願讀書者，雖參上，宜幷令赴學。」從之。
○禮曹判書許詡啓曰：「世俗於路祭，或以銘旌，或以魂帛，置之於座，銘旌柩標也，其不可也審矣。前此昭憲王后之葬，用銘旌於路祭，此從俗之不可者也。今儀註，但設虛座，不用銘旌、魂帛。臣心以謂用銘旌，則不合於禮，用魂帛，則似乎褻狎，潛心久矣。問於儀註詳定官，答曰：『帝王之喪，無路祭之文，但家禮，有親朋奠柩於路左。』此非帝王之事也。在平時人君之行，人臣安有擧觴，而獻於路傍之理乎？縱曰此祭，乃爲留都百官，奉辭而設，然山陵畢後，百官唯奉辭而無祭，何獨留都群官，祭而奉辭乎？令留都百官，於門外道傍，哭拜奉辭何如？」乃命集賢殿考古制，本殿考《文獻通考》啓曰：「宋光宗昭熙五年，壽皇崩，御史臺言：『梓宮發引日，百官出城奉辭，合設文臣路祭一座。乞依例，應臣選人，竝照本身料錢，每三十貫文，省於臨安府送納，令本府排辦。』《歐陽公文集》英宗皇帝靈駕發引祭文：『臣以官守有職，不得攀號道左，謹擇順天門外，恭陳菲薄。」上曰：「依前例，行留都百官路祭，忠勳司路祭，亦依舊例行之。」
5月20日
○癸亥，左議政皇甫仁，率百官，詣宗廟，告上世宗諡冊寶。
○平安道監司朴以昌馳報：「使臣尹鳳、鄭善等，本月十三日發京。
○傳旨承政院曰：「前日尹鳳來，常例宴享外，或於思政殿，或於慶會樓，別設饗宴。今國喪，亦行別宴乎？」承旨李思哲、金俒之、鄭而漢、金文起等啓曰：「使臣之來，必在卒哭之後。且誥命、諡號，一國之大慶，除帽花、動樂，則雖行別宴不妨。」命下政府議之。
5月21日
○甲子，左議政皇甫仁，服吉服，詣殯殿，上諡冊寶，宗親文武百官，以衰服行禮。其諡冊曰：
竊以天地大德，雖莫罄於形言，臣子至情，惟用切於顯美，袛率常憲，式薦徽稱。恭惟皇考大王，齊聖廣淵聰明睿智，終始典學，極濬出治之源，霄旰勵精，恢張爲政之目。崇儒興化，勸農恤刑。致尊祖敬宗之誠，盡事大交隣之道。九族實均於惇敍，兆民咸囿於雍熙。禮備樂和，文治光于日月；邇安遠肅，威武震乎風霆。殊方獻畏愛之忱，上國加褒眷之寵。貞符屢應，頌聲交騰。繄三紀太平之隆，亮千載難遭之幸。方仰父臨於萬歲，豈意天崩於一朝？永懷付畀之艱，不勝號擗之痛。庸擧追崇之奠，小伸哀慕之心。謹奉玉冊，上尊諡曰：「英文睿武仁聖明孝大王。」廟號曰：「世宗。」仰惟懿靈，俯垂沖鑑，誕膺顯冊，世享不朽之鴻名，申錫純禧，默贊無窮之寶祚。
○司憲掌令河緯池啓：「梁敬老，今拜穩城都護府使，此人向爲順天府使，部民安克守，將虐民之弊十七條，訴于本府。其十五條，非自己冤抑，故勿推徵，布濫刑事，乃自己冤抑，故移文其道，推鞫未畢，而會赦蒙宥。厥後政府啓：『敬老之事，雖經赦宥，安克守訴告十七條，豈是盡誣？』請罷其職。今不數月，而復拜守令，非特敬老無所懲戒，於國家進退人物，似乎輕易。且穩城，乃入居新徙之民，與野人雜處之地，宜使寬和者撫恤，今以刻薄之吏處之，尤爲未便。請還收敬老之職。」從之。先是敬老之治順天也，使吏數十輩，常驅靑蝿，如有一箇現於目前，輒掠之，其殘暴類是。
5月23日
○丙寅，召領議政河演、左議政皇甫仁、右議政南智、左贊成朴從愚、右贊成金宗瑞、左參贊鄭苯、右參贊鄭甲孫，命都承旨李思哲、右承旨李季甸，傳旨曰：「禮曹啓：『迎命時，冠翼善冠，服黑衣，玉帶行禮。』然予思之，大抵送終，人道之大事，今皇帝欽賜諡號、誥命，送終之事，莫大於此。且癸卯年，欽賜太宗諡號誥命，世宗以冕服迎命，使臣以爲：『殿下方在喪中，以冕服迎命，尤見敬重朝廷之意。』今不以冕服，而以便服迎命，無乃不可乎？」僉曰：「世宗已受誥命，是受命爲王也，以冕服迎命宜矣。今殿下未受承襲誥命，故於事大咨文內，稱權署國事，而文書亦不得用璽寶，非徒喪中，服冕服未便，未受命而着命服不可也。況己亥年，世宗迎誥命，以便服迎命，升殿受誥命後，服冕服行禮。是以未受誥命，而服冕服不可也。今宜着無胸背無文鴉靑紗團領，帶用無畫金黑鞓不鈒玉帶，靴用黑靴，其於喪中迎命之禮，爲合矣。」上曰：「然。」又傳旨曰：「禮曹判書許詡以爲：『卒哭後封世孫爲世子，則世子須見使臣」。』此意何如？「僉曰：」未受命而封世子未可。雖未封爲世子，使臣到後，一往見之，回程日近，又一往見爲便。「
5月24日
○丁卯，義州判官權崇厚拜辭，賜弓矢。
○禮曹啓使臣迎接禮：「一，使臣入境，在卒哭前，遠接使以吉服迎命，以衰服行相會禮，在卒哭後，則迎命亦用吉服，相會用素服。一，外方使臣及守令，卒哭前，以朝服迎命，衰服行相會禮，卒哭後，迎命亦用朝服，相會用素服。一，外方宴享，勿論卒哭前後，宴卓、器皿、花草、肉饌，竝如常，遠接使、宣慰使對客，卒哭前用素饌，卒哭後用肉饌。一，使臣入京日，除山臺儺禮，只結綵，設香卓，外方亦依此例。一，使臣入京，在卒哭前，殿下以衰服，詣慕華館迎命，用翼善冠，無文無胸背鴉靑團領，無畫金鴉靑鞓不鈒玉帶，黑靴，相會，則於廳上行禮。使臣入京，若在卒哭後，殿下以素服，詣慕華館，迎命時冠服如右，相接宴享，竝用素服。一，群臣卒哭前，以衰服詣慕華館，朝服迎命，素服行私禮。一，勿論卒哭前後，宴享除用樂。一，使臣供饌，勿論卒哭前後，用魚肉。一，卒哭後宴享，依前例，用肉饌。」
○震廣州住私奴大元，及牛一頭、馬一匹。
5月26日
○己巳，遠接使判漢城府事李孟畛，齎宣醞發行。
5月27日
○庚午，司諫院右正言洪逸童啓：「李念義爲載寧守，自全羅漕轉，飢民賑濟米、豆，收入其家盜用，推覈未畢而遇赦。以牧民之官，盜用救荒米、豆，貪墨莫甚。死有餘辜，今念義安然在家，出入自如，何所鑑戒？請依丁時應例，徵其贓物，全家入居。」上曰：「刑曹已知之矣。」
○設百齋于津寬寺。
5月28日
○辛未，遣吏曹判書李堅基、中樞院副使趙貫，如京師謝恩。表曰：
帝德丕胃，庸篤懷綏，睿澤覃施，曷勝荷載？撫躬罔措，銘骨難忘。竊念臣父先臣諱，邈處遐陬，幸逢熙運，慕中華冠帶之已久，嫌小邦儀文之有虧。肆具情由，而勤敷奏，何期賤价之返，遽蒙殊錫之榮？十行綸音，昭示褒嘉之寵，八旒冕服，特加命數之隆，感徹泉扃，光增海甸。玆蓋伏遇皇帝陛下，稽百代之禮，推一視之仁，遂令孱資，獲霑異渥。臣謹當恪遵先志，益堅事大之誠，永沐皇恩，倍獻享年之祝。
方物表曰：
天眷悉深，特蒙寵賚，土宜雖薄，聊表謝忱。謹備黃細苧布、白細苧布各四十匹、黑細麻布一百匹、闊黑細麻布二十匹、龍文簾席二張、黃花席、滿花席、滿花方席、雜彩花席各二十張、人參二百觔、雜色馬四十匹，右件物等，品彩匪精，名般亦寡，豈足充及物之享？祗以効獻芹之誠。上聖皇太后禮物，紅細苧布、白細苧布、黑細麻布各二十匹、滿花席、雜彩花席各一十張。皇太后、太上皇后、中宮禮物竝同。
箋曰：
位尊儲貳，密贊皇猷，仁篤懷綏，導宣睿澤，粉身難報，銘骨奚忘？伏念臣父先臣諱，常冀等威之嚴，乃有冠服之請，何圖卑懇，特紆宸聰？獲被七章，承上天之明命，相傳百世，爲小國之至榮。事光簡策，歡騰朝野。玆蓋伏遇皇太子殿下，英資玉裕，偉量淵沖，遂令弊邦，偏荷殊渥。臣謹當益謹藩屛之寄，倍殫頌禱之誠。禮物白細苧布、黑細麻布各二十匹、滿花席、滿花方席、雜彩花席各一十張、人參五十觔、雜色馬四匹。
5月29日
○壬申，掌令河緯地啓：「前者造佛、寫經、創寺等事，力請停罷，未得蒙允。我國本是軍國，且近有邊警，正當遑遑儲備之時也。今聞各司米穀、布貨，竝皆告匱，不可不慮。旣往之事則已矣，自今以後，如慶贊點眼等事，一皆停罷。殿下方在喪中，無可奈何而爲之也，然聖鑑明燭佛氏之非，世孫年方幼沖，蒙以養正之時也。如有佛像、經文等物，毋使近前。」上曰：「佛像今已輸轉，經文亦過半輸送，其餘未盡送者，近日亦當盡輸矣。況世孫，不在此處，不得見矣。別例慶贊，予不爲之矣。佛事則來秋一度，小祥一度，大祥一度，予意已定。去丙寅年，佛事雖非國行，已行四度。雖不加於前例，豈可下乎？」緯地更啓曰：「世孫雖不在此，臣所云：『經文、佛像，勿令近前。』非指近日所成而言之也。其隨從之徒，或以經文、佛像進見，或以經文、佛事進言，則有乖於蒙以養正之道，故敢請也。佛事不墜前例，必行四五度，以國君，雖至十度，何難之有？然已往之弊極矣，請自今勿復爲之。」上曰：「世孫之事，若等之言善矣。佛事則當初創寺之時，排群議而爲之，故若等之言，不得聽也。」上聖學高明，洞見佛氏是非，但孝心純至，不忍遽止，管掌者，多所夸張。
○左議政皇甫仁，啓來秋咸吉道築長城之計于廬次。
〈文宗恭順大王實錄卷第一〉
六月
6月1日
○癸酉朔，行朔祭于殯殿，如儀。
○召左議政皇甫仁、左贊成朴從愚、右參贊鄭甲孫議曰：「凡行幸，令銃筒衛侍衛乎？」仁、甲孫曰：「上國使臣，若欲見銃筒，不可不示，勿令侍衛爲便。」從愚曰：「銃筒自中國而來，侍衛無妨。但皇帝禮行，侍衛與否，則臣所未知，宜問通事。」上曰：「中國持銃筒侍衛者，其數四萬。先王始設之意，本欲大小行幸，竝令侍衛也，予欲使之侍衛。」僉曰：「上敎允當。」上曰：「侍衛序次，其令兵曹議之。」
○禮曹啓：「按壬寅年《喪葬儀軌》，使臣迎命，用吉仗，使臣館及賜祭賜謚，用素繖扇白仗。今來使臣迎接時，儀仗輿輦，及一應服御之物，請一依壬寅年例。」從之。
6月2日
○甲戌，禮曹啓：「三年內輝德殿、英陵，依儀註親祭，宗廟、文昭殿攝行何如？」上曰：「輝德殿，則朔望及俗節別祭，皆親行，英陵涓日親上食。」
○禮曹啓：「梓宮發引時，有服之親，勿論時、散及無職，竝令侍衛於百官之後。」從之。
○兵曹啓赴山陵時留都事目：「一，留都中樞院堂上及各衛節制使，令輪次巡綽。一，把城門護軍數少，令把直五員，關受開門符。一，上、大護軍、護軍，留都者數少，巡牌關受者不足，軍職六品以上十五人，除隨駕關受。一，諸處傳漏近仗、警守，及破城處把直侍衛牌，竝皆隨駕，其留都軍士，除入直外，巡綽者數少，竝令留都銃筒衛代之。一，除議政府、臺省、政曹外，各司竝令晝直，專事禁火。一，三軍鎭撫，常在闕內，令晝夜巡行，禁非時用火，如有犯者，告分曹科罪。鎭撫不得巡行處，令宦者，晝夜巡行糾察。一，禁火都監，分仕五部，各於掌內，晝夜巡行禁火，如有失火處，其部分司官，先聚傍近里人，及期救火，分掌他部者，各率里人，急赴救之。一，禁各里燒馬矢，亦禁冶匠，非時用火。一，有風氣日，令工曹、漢城府、五部、義禁府、禁火都監，分道巡行糾察，上項官吏如有違者，分曹移刑曹糾治。一，都城內外，盜賊興行，各更巡綽，分曹及鎭撫，嚴加糾察。如或陰雨晦冥之時，量加巡官，終夜巡行，亦令至幽僻深洞。一宿衛巡綽軍士，及入直節制使，托故窺避者，三品以下，及不能糾察鎭撫，分曹直斷，堂上官以上，具辭啓聞。一，軍士內功臣子弟，雖犯法，不得科罪，故或不宿衛、巡綽，或承點而潛還其家，非徒軍令不嚴，空城之時，尤不可如此虛踈，三品以下犯法者，囚家奴三名以懲之，隨卽附過，還宮後啓達。一，稽緩救火者，置而不論，則必至陵夷，分曹不時糾察，如有稽緩者，移刑曹劾之。一，別例外例給鋪馬，分曹給馬牌。一，常行啓達事，則就付詣行宮者，若有使臣聲息，兩界緊急等事，及不得已及時啓達事，則告議政府發馬。一，分曹諸事，以分曹印信行使。一，分曹郞廳二人，一直宿城門，一直宿本曹，其直宿本曹者，闕內點軍，閭里禁火，又糾察巡官及各處警守，事務浩繁，出入無時，吏曹、司憲府，依他司例，糾其夜直，則上項諸事，恐至稽緩，除糾夜直，以專其任。」皆從之。
○兵曹啓：「令留都別巡節制使，點各更巡官，直宿興仁門。」從之。
6月3日
○乙亥，大慈庵赴役僧，賞職有差。
○司諫院啓：「近年以來，民産不裕，國廩虛竭，況今北虜，聲息不絶，請姑停兩界行城之築，以休民力。」上曰：「咸吉道去年不築，今又停之，則事功中廢，故減其軍額而築之。若平安道，則今年亦不築，但欲築邑城，然亦未定。」
○傳旨戶曹，給使臣鄭善養母，米、豆各五石及醬鹽。
6月4日
○丙子，行啓殯奠如儀，卽啓欑，行別奠。
○宗親府啓：「讓寧大君免朝，𰧺奪職，義平君元生置散，今梓宮發引日，隨班侍衛，何以處之？」上曰：「讓寧、義平，竝令隨班，𰧺除隨班。」
○領議政府事河演上書曰：
今中國大亂，平安道境連中國，近年以來，民力疲耗，太半流亡。賊若大擧，其初鋒銳進之敵，固難捍禦。預集他道之兵，則糧餉難支，是以每降諭書，使之訓鍊軍士，整齊兵器。又府及兵曹，連續受敎移文，然各官守令，簿書、期會、凡百訴訟，尙不能堪，奚暇習武藝哉？徒爲文具而已。此非懈怠不勤，其勢然也。大抵事有難處，必大更張然後，乃可濟矣。反覆思之，凡大小役民，守令親率，則無事不濟，授之於人，則非惟不敢盡其力，又從而逃之。築城及庶事皆然，況征戰死生之地乎？慮此而使守令領赴，則空其邑，而根本大虛，倉庫之守，餱糧之運，亦必踈虞。且今守令，不閑兵事者居半，況急驅不鍊之民，何以濟患？爲今之策，莫若於平安道各官，置守令二人。其一擇武藝智略堪爲將帥者，專掌軍務，使之選境內品官及人吏、日守、醫律學生徒、書員、年壯才踈校生，至於公私賤有才力者，或馬或步，隨才作隊，逐日訓鍊，兼習銃筒，以爲常業，則不數日，兵勢大張，守令民卒，誰不盡力？脫有不虞，響應赴敵，雖非他道之兵，亦得以止其長驅。國家遣一將，雖單騎往赴，其偏裨之將已具，用之不乏。其一在官，專治民事，且輸糧餉，以飼戰卒，庶幾兩全。其守令率從，不過三人。若過三人，糧餉難繼。且有變時，各官守令妻眷，不宜在官，姑除率赴，似爲便益。其守令兩人行事節目，令主掌官議之。昔乙亥年間，我太祖，有此策。以隣官守令，互相兼差，然徒有煩擾之弊，暫無利益，不過一二年而還革。是專爲築京城，領軍監役而已，不使之訓鍊兵士也。伏望從臣之策，命令各官，日日訓鍊，習爲常事，以防初面之患。今加設平安道都節制使及都鎭撫。是亦權時之策，然新設營鎭，凡諸煩擾之弊，不可勝言。又除各官守令率妻赴任，減衙祿補軍需之策，可矣。然各官衙祿之田數少，每年損多實少，一年之費，尙且不贍，或有守令自辦而食者，固非例支國庫之類也，臣所獻策者，只欲補兩守令所食耳。勒令各官，納家眷所食之費，則必歛於民怨讟將興，亦不可也。
不允。
○告訃使通事高用智來啓：「欽差內官太監尹鳳、奉御鄭善，齎主上襲封誥命、冕服及表裏、中宮封妃冠服、表裏等物，今五月十三日發程，又賜謚、賜祭、致賻事，亦竝蒙差。」都承旨李思哲等陳賀，上不許。
○遣同知中樞院事尹重富，宣慰使臣于安州。
○議政府啓：「黃海道連歲凶歉，民甚飢饉，救死不贍，國家船輸，下道米穀，以賑之，知載寧郡事李念義，不體聖上恤民之意，公然盜輸其家。其道監司劾之，淹延不斷，遇赦得脫。聞本府令刑曹，更閱案文，始聞于朝，事下刑曹，而又累月稽留，不卽案檢。請令司憲府，劾其當該郞廳，念義所犯，更劾區處。」從之。
○一岐州倭藤九郞，及留源聞使送二人，實譽使送二人，對馬州宗貞盛使送十一人，獻土宜。
6月5日
○丁丑，議政府、六曹及大司憲等，陳賀欽賜誥命、冕服、表裏及冊封王妃欽賜冠服、表裏等物，上不受。
○召政府大臣議曰：「今來使臣鄭善之母，死於丁卯年，迨今不移咨。前日議于卿等，將令遠接使，言之於善，且告其本官守令，不報未得移咨之意。然今聞火者親喪咨文，雖至遼東，遼東或有不報之時，使臣豈能知其不移咨乎？況今其弟之往，固當以實告之。雖問諸遠接使與通事，彼皆不知，必以不知答之矣。使臣到京，若問其故，以稽緩馳報答之可也，不必使遠接使預告之也。」僉曰：「上敎允當。」又議曰：「賜謚、賜祭、賜賻，則於大平館迎命，誥命、冕服，則於王宮迎命禮也。但一時俱到，則迎接之禮，何以處之？」僉曰：「使臣入境，當問於使臣爲便。」從之。又議曰：「議者以爲：『一國之慶，莫大於受誥命、冕服，結綵棚以迎之可也，然綵棚有儺禮戲謔之事，茶亭則無儺禮，宜以茶亭迎之。』〈設小綵棚，前列人獸雜象，從棚後植大筒注水，水自雜口中逬出高通。俗謂之茶亭。〉此言然乎？」僉曰：「綵棚《藩國儀注》所不載，且方在喪中，不可爲也。茶亭雖非戲謔，亦不可也。」上曰：「結綵棚迎命，本國風俗，爲之可也，然當喪未敢也。但恐使臣之意，以我爲拙耳。」又議曰：「鄭善詳知徽嬪金氏，若問之，則何以答之？」僉曰：「當以實對。」又議曰：「今賜諡莊憲，憲字與昭憲之憲相同，改乎否？」僉曰：「歷代王妃之謚，以王謚稱之者頗多。然更考古文爲便。」皆從之。又議曰：「前日議于卿等，迎命時所乘輦，以黑布裹之，今高用智曰：『中朝賜宴時，動樂呈雜戲，告訃使告于禮部請停樂，尙書曰：「帝賜不可廢也。』」今以黑輦迎誥命，無乃不可乎？」左議政皇甫仁等曰：「雖御朱紅輦，未爲不可。」領議政河演、右贊成金宗瑞曰：「迎命衣帶，用吉凶之間，故前日議以御黑輦。今聞上敎允當。」上曰：「當以朱紅輦迎之。」又議曰：「欽賜王妃冠服、表裏，無乃別有謝恩之例乎？」僉曰：「古無是例。且今年欽賜世宗及昭憲王后表裏，其謝恩表文內，有賜及臣妻之句。此例甚明，今亦依此例爲便。」又議曰：「王后，亦有出迎賜物之例乎？」僉曰：「無之。況今王后已薨乎？」
○議于承政院曰：「前日政府議迎命服色曰：『宜着無紋無胸背鴉靑袍，黑鞓素玉帶，無嵌金黑靴，所御輦，裹以黑緜布。』爾等之意，以爲何如？」都承旨李思哲等曰：「欽賜誥命，一國之慶，莫大焉，今以未受誥命，不御冕服，而但用吉服，則當用盛服迎命。使臣入京在卒哭前，則如政府之議可也，必在卒哭之後。且於帝命之來，豈計一國之喪乎？況誥命之來，迎以便服，升殿受誥命，後服冕服，拜賜禮也。然則冕服，且不得已服之，當服大紅胸背、紅鞓鈒花玉帶、嵌金黑靴，御朱紅輦爲便。」上曰：「此事不可輕易，其令集賢殿，稽古制擬議以聞。」
○前知中樞院事成念祖卒。念祖字子敬，昌寧人，揜之子也。歲己亥登乙科第二人，累歷監察、正言、持平、吏、禮曹正郞、掌令、執義，驟擢同副承旨，遷至都承旨。性健忘，短於吏才，與同僚言，或不能明白，及至上前啓事，必稱旨。自此恩遇甚隆，陞吏曹參判，出爲慶尙道監司，還拜慶昌府尹，歷兵、刑兩曹參判，進判漢城府事，尋遷開城府留守，以病辭，拜知中樞院事。至是卒，年五十三。訃聞，致弔、致賻、致奠。謚恭惠：敬順事上恭，寬裕慈仁惠。爲人坦率淳直，表裏如一，世宗常以忠厚質直，稱之。然性無檢束，其觀察慶尙也，所至張樂宴飮，荒醉無節，不治其職。又素多病，不能巡歷部內。及其徵代，多載官物而還，由是聲望益減。又營産甚勤，多取人譏。子二，任、侃。
○傳旨戶曹，給使臣鄭善兄弟六人，米各二石。
○是夕，行祖奠。
6月6日
○戊寅，行遣奠，梓宮發引。上率百官隨之，每一司二員留都。奉辭于興仁門外，哭聲震天，或有仆絶者。晝次于樂天亭前，渡三田渡，至靈幄廳，行下山陵奠如儀。
○世宗後宮，自殯殿，移入慈壽宮。
○司憲掌令申叔舟啓：「讓寧大君禔，前此未參朝班，今下山陵奠，乃得隨班，臣等不勝驚駭。請勿令隨班。」上曰：「赴山陵大事，故予特命隨班。常時朝班，則不得參矣。」叔舟啓曰：「讓寧得罪宗社，太宗置于外方，世宗始令居京。其時群臣，諍之不得。今乃命隨班，序於宗親之首，甚爲不可。」上曰：「讓寧前此殿內，隨班之時多矣。且今大事之終，雖使隨班，何害於義？」叔舟更啓曰：「此事於世宗，則終事，於殿下，則始事，誠如上敎所謂大事也。如此大事，須合人情、節文，然後可也。今後請除隋班。」上曰：「老尊丈心欲隨班，旣已許之，尋復止之，其心之恨，可勝言哉？且從此而幷參他朝會，則若等之言然矣，今特隨班此事耳，若等之請，予以爲固執也。其退而更思之。」
6月7日
○己卯，承政院啓：「自大小朝士，各色軍士，以至匠人、僕隷，皆詣行宮，各其本家，看守虛踈，深恐都城之內竊盜倍起，條陳考察之策。一，還宮時，先越江軍士，及兵曹郞廳一，鎭撫及義禁府官員各四，漢城府及工曹郞廳各三，幷先入送，與上項各司留都官員、五部官員，分率上項軍士，稱別巡，幽僻深洞，終夜巡行，搜捕盜賊，如或得之，隨卽禁身啓達，軍士則待還宮日，迎於三田渡北。一，但以行巡，捕盜未周，依講武時例，每五家置一警守，每一所擇壯實五六人直宿，輪番坐更，上項別巡，糾其勤怠，如或坐更人不准數不壯實者，其坊管領及部官員科罪。一，各更巡官行巡勤慢，分道別巡糾察，上項別巡及警守者，幷於兵曹受更號。」從之。
6月9日
○辛巳，掌令申叔舟啓：「前日請讓寧勿許隨班，上敎曰：『退而更思。』臣等反覆思之，前此殿內隨班，非勤政殿，乃於思政殿隨班耳。然其時，亦以爲不可而請之，讓寧，決不可隨班也。」上曰：「非思政殿，乃於勤政殿會禮宴時隨班。其赴宴之時，群臣拜於殿庭，然後升殿，此非隨班耶？予雖當初誤計而爲之，此非成例之事也，若等何若是之屑屑乎？」叔舟更啓曰：「丙寅年，自初喪至卒哭，未得隨班。今已侍衛而來矣，雖不隨班，亦何損哉？且殿下，初以私恩許之，今聽臣等之言而止之，讓寧豈有憾乎？」不允。
○司憲府啓：「瑞原尹𡩁、寶城尹、㝓、樂安尹、寍、永川尹定等，今當梓宮下陵，群臣慟悼之時，以宗室至親，乞酒於知楊根郡事李夏成，夏成齎酒饌贈遺，幷皆不當。請令宗簿寺劾之。」不允。
○全羅道監司啓：「同福縣人檢禮實卿白元鳳妻尹氏，年一百二歲，依曾降敎旨，完恤其戶，每十日給饌具，歲給米十石。」從之，例也。
○前禮曹參判柳義孫卒。義孫，字孝叔，全州人。性醇謹無他善屬文。世宗朝登第，入藝文館，累官至監察，選爲集賢殿修撰，又中丙辰重試第二名，陞至直提學。世宗知其爲人，擢爲承政院同副承旨，遂拜都承旨。政院機務甚劇，義孫訥而無斷。時黃守身爲左承旨，事多專，義孫略不與校，人稱長者。世宗待遇甚厚，進吏曹參判，以事落職。未幾世宗，謂近臣曰：「予聞義孫，將飭裝南歸，心實慘然。」乃授行集賢殿副提學。遇疾羸瘦，命在家治病，俄拜禮曹參判，遭喪疾劇，賜肉勸之。後至安東府，府使鄭之澹，擭獐取肝以饋，義孫服衰衣，在廣坐中食之，血流口唇，見者驚駭。卒年五十三。訃聞，致弔又致賻有加。
6月10日
○壬午，遣知敦寧府事李明晨，宣慰使臣于平壤。
○掌令申叔舟啓曰：「曾啓讓寧大君勿令隨班，上敎以爲，此非成例之事。然今以前日殿內隨班之事，援例而敎之，臣等安知今日之事，又不爲他日之例乎？請令勿復隨班。且陰竹縣監權蹲，以雉遺娣，其辭連各人，言有異同。須當拷訊，乃得其情，然此非栲訊之所，雖委京畿以劾之，然隣官守令之事，必不窮治。陰竹距京不遠，其連累者，移繫本府，推覈何如？」又啓曰：「昨日請令宗簿寺，劾李夏成贈酒之事，未蒙兪允。臣等以爲，年少宗親，未諳事體，不畏法令，須令攸司按劾，使知國令，然後上裁可也。且宗親，雖當恩宥，至於夏成，豈可竝不擧劾乎？」上曰：「讓寧之事，固非以此成例，不可聽也。其他當依所啓。」叔舟更啓曰：「讓寧雖不隨班，於山陵之事，無有加損，且殿下，從臣等之請而止之，於恩情何妨？讓寧之心，亦豈有愧乎？大義甚明，非瞹眛之事，殿下不從臣等之請，實爲痛憤。」上曰：「曩在辛酉，隨班殿內，設若從此至今隨班，若等豈能止之哉？且從今以後，許令隨班，若等豈得强止哉？此非成例之事，何若是乎？」
○集賢殿考迎命服色古制，擬議啓曰：「《杜氏通典》王侯在喪襲爵議，魏尙書，秦以故漢獻帝嫡孫，杜氏鄕侯劉康襲爵，假授使者，拜授康素服。秦靜議：『按《周禮》，天子、公卿、諸侯吉服，皆玄冕、朱裏、玄衣、纁裳，有喪凶，則變之麻冕、黼裳，邦君麻冕、蟻裳。』云：『麻冕者，則素冕，麻不加彩色，又變其裳，亦非純吉，亦不純凶。漢氏承秦，改六冕之制，以玄冠絳衣，一服而已，有喪凶之事，則變吉服，以從簡易。故諸王薨，遣使者，拜嗣子爲王，則玄冠、衰絰，服素以承詔命，事訖然後返喪服。考之前典，則差《周書》，論之漢室，則合常制。』王肅議：『尊者臨卑，不制衰麻，故爲之素服。今康處三年喪，在衰絰之中，若因喪以命之，則無復素服，若以尊崇王命，則吉服以拜受。按《尙書》，康王受策命，吉服而受之，事畢，又以吉服，出應門內，以命諸侯，皆出然後，王釋冕服，故臣以爲，諸侯受天子之命，宜以吉服。又禮處三年之喪，而當除父兄之喪服，除服卒事，然後反喪服，則受天子之命者，亦宜服其命服，使者出，反喪服，卽位而哭，卽合於禮，又合人情。』詔從之。高堂隆議：『拜受儀，按舊典，天子遣使者，齎車服、策命，命諸侯嗣位之禮，上卿爲使者，嗣君遣上卿，吉服迎于境，自吉服勞于郊館，宗廟致飱餼，告期日，受命於祖廟，設喪主布，几筵於戶牖之前，命車設于庭西上，安車、駟馬，皆在其車之東，使者奉冊服印綬，加設板冊于其上，升自西階東面，內史在右，嗣君端委以入，升自阼階西面立。使者以皇帝命，命冕，內史贊之。嗣君降于兩階間，北面再拜稽首，使者宣命，無下拜。嗣君陞成拜。內史加詔板、策命于服上以東，嗣君進而西，迓受于兩楹間，皆旋復位。嗣君釋端委服降升，成拜如初。使者降出升車，嗣君拜送于門外，修饗、贈、餞之禮，使歸，嗣君送至于境。嗣君釋冕服，素弁、葛環、衰絰、移袂，修奠祭之禮，告于殯殿訖，乃釋弁絰，反喪服。』此其大略也。臣等以謂，卽位之時，依周制御冕服者，所以重繼統也。況今帝命，不可不用吉服。宜以吉
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:34-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>