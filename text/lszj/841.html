<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="本纪第一。高祖,本纪第二。太宗,本纪第三。高宗,本纪第四。则天皇后。中宗,本纪第五。睿宗。玄宗,本纪第六。肃宗。代宗,本纪第七。德宗。顺宗。宪宗,本纪第八。穆宗。敬宗。文宗。武宗。宣宗,本纪第九。懿宗。僖宗,本纪第十。昭宗。哀帝,志第一。礼乐一,志第二。礼乐二,志第三。礼乐三,志第四。礼乐四,志第五。礼乐五,志第六。礼乐六,志第七。礼乐七,志第八。礼乐八,志第九。礼乐九,志第十。礼乐十,志第十一。礼乐十一,志第十二。礼乐十二,志第十三。仪卫,志第十四。车服,志第十五。历一,志第十六。历二,志第十七。历三,">
<meta name="description" content="这是一部纪传体断代史书，全书共有225卷，系北宋欧阳修、宋祁等编写。记事时间大体与《旧唐书》相似。北宋时，仁宗以《旧唐书》“记述失序，使兴败成坏之迹，晦而不章”，先诏王尧臣，张方平等对《旧唐书》进行个别修改，但久而未就。到庆历年上(1045年)，又诏欧阳修、宋祁等进行重修，到嘉佑六年(1061年)修改完毕，由提举编修曾公亮领衔奏上。计本纪10卷，志50卷，列传150卷。本书继承了《史》、《汉》的传统，重新立表，是后世史书年表世系的代表;列《仪卫》、《选举》、《兵》志，详记典章、科举、府兵之制度;《地理志》">
<title>新唐书_欧阳修_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">新唐书</span> <br/>
          作者： <span class="inputVal" id="bkauthor">欧阳修</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]2020997</span> <br/>
          说明： <span class="inputVal" id="bkdec">这是一部纪传体断代史书，全书共有225卷，系北宋欧阳修、宋祁等编写。记事时间大体与《旧唐书》相似。北宋时，仁宗以《旧唐书》“记述失序，使兴败成坏之迹，晦而不章”，先诏王尧臣，张方平等对《旧唐书》进行个别修改，但久而未就。到庆历年上(1045年)，又诏欧阳修、宋祁等进行重修，到嘉佑六年(1061年)修改完毕，由提举编修曾公亮领衔奏上。计本纪10卷，志50卷，列传150卷。本书继承了《史》、《汉》的传统，重新立表，是后世史书年表世系的代表;列《仪卫》、《选举》、《兵》志，详记典章、科举、府兵之制度;《地理志》详记各州县沟渠，陂塘、池枢、运河、井泉;列传削减了《旧唐志》的61位人物，新增加331人的事迹。宋朝吴缜编著有《新唐书纠谬》20卷，汪应辰编有《唐书列传辨证》20卷，对 《新唐书》中的讹误进行校正。现存最早版本为宋嘉佑本。今有中华书局校点本。</span> <br/>
          封面： <span class="inputVal" id="bkimg">Z_6309.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]新唐书
[book_author]欧阳修
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]2020997
[book_dec]这是一部纪传体断代史书，全书共有225卷，系北宋欧阳修、宋祁等编写。记事时间大体与《旧唐书》相似。北宋时，仁宗以《旧唐书》“记述失序，使兴败成坏之迹，晦而不章”，先诏王尧臣，张方平等对《旧唐书》进行个别修改，但久而未就。到庆历年上(1045年)，又诏欧阳修、宋祁等进行重修，到嘉佑六年(1061年)修改完毕，由提举编修曾公亮领衔奏上。计本纪10卷，志50卷，列传150卷。本书继承了《史》、《汉》的传统，重新立表，是后世史书年表世系的代表;列《仪卫》、《选举》、《兵》志，详记典章、科举、府兵之制度;《地理志》详记各州县沟渠，陂塘、池枢、运河、井泉;列传削减了《旧唐志》的61位人物，新增加331人的事迹。宋朝吴缜编著有《新唐书纠谬》20卷，汪应辰编有《唐书列传辨证》20卷，对 《新唐书》中的讹误进行校正。现存最早版本为宋嘉佑本。今有中华书局校点本。
[book_img]Z_6309.jpg


[book_chapter]本纪

[book_title]本纪第一 高祖
高祖神尧大圣大光孝皇帝讳渊，字叔德，姓李氏，陇西成纪人也。其七世祖皓，当晋末 ，据秦、凉以自王，是为凉武昭王。皓生歆，歆为沮渠蒙逊所灭。歆生重耳，魏弘农太守。重耳生熙，金门镇将，戍于武川，因留家焉。熙生天赐，为幢主。天赐生虎，西魏时，赐姓大野氏，官至太尉，与李弼等八人佐周代魏有功，皆为柱国，号“八柱国家”。周闵帝受魏禅，虎已卒，乃追录其功，封唐国公，谥曰襄。襄公生昺，袭封唐公，隋安州总管、柱国大将军，卒，谥曰仁。
仁公生高祖于长安，体有三乳，性宽仁，袭封唐公。隋文帝独孤皇后，高祖之从母也，以故文帝与高祖相亲爱。文帝相周，复高祖姓李氏，以为千牛备身，事隋谯、陇二州刺史。大业中，历岐州刺史、荥阳楼烦二郡太守，召为殿内少监、卫尉少卿。
炀帝征辽东，遣高祖督运粮于怀远镇。杨玄感将反，其兄弟从征辽者皆逃归，高祖先觉以闻。炀帝遽班师，以高祖为弘化留守，以御玄感，诏关右诸郡兵皆受高祖节度。
是时，隋政荒，天下大乱，炀帝多以猜忌杀戮大臣。尝以事召高祖，高祖遇疾，不时谒。高祖有甥王氏在后宫，炀帝问之，王氏对以疾，炀帝曰：“可得死否？”高祖闻之益惧，因纵酒纳赂以自晦。
十一年，拜山西河东慰抚大使，击龙门贼母端儿，射七十发皆中，贼败去，而敛其尸以筑京观，尽得其箭于其尸。又击绛州贼柴保昌，降其众数万人。突厥犯塞，高祖与马邑太守王仁恭击之。隋兵少，不敌，高祖选精骑二千为游军，居处饮食随水草如突厥，而射猎驰骋示以闲暇，别选善射者伏为奇兵。虏见高祖，疑不敢战，高祖乘而击之，突厥败走。
十三年，拜太原留守，击高阳历山飞贼甄翟儿于西河，破之。是时，炀帝南游江都，天下盗起。高祖子世民知隋必亡，阴结豪杰，招纳亡命，与晋阳令刘文静谋举大事。计已决，而高祖未之知，欲以情告，惧不见听。高祖留守太原，领晋阳宫监，而所善客裴寂为副监，世民阴与寂谋，寂因选晋阳宫人私侍高祖。高祖过寂饮酒，酒酣从容，寂具以大事告之，高祖大惊。寂曰：“正为宫人奉公，事发当诛，为此尔。”世民因亦入白其事，高祖初阳不许，欲执世民送官，已而许之，曰：“吾爱汝，岂忍告汝邪？”然未有以发。而所在盗贼益多，突厥数犯边，高祖兵出无功，炀帝遣使者执高祖诣江都，高祖大惧。世民曰：“事急矣，可举事！”已而炀帝复驰使者赦止高祖，其事遂已。
是时，刘武周起马邑，林士弘起豫章，刘元进起晋安，皆称皇帝；硃粲起南阳，号楚帝；李子通起海陵，号楚王；邵江海据岐州，号新平王；薛举起金城，号西秦霸王；郭子和起榆林，号永乐王；窦建德起河间，号长乐王；王须拔起恒、定，号漫天王；汪华起新安，杜伏威起淮南，皆号吴王；李密起巩，号魏公；王德仁起邺，号太公；左才相起齐郡，号博山公；罗艺据幽州，左难当据泾，冯盎据高、罗，皆号总管；梁师都据朔方，号大丞相；孟海公据曹州，号录事；周文举据淮阳，号柳叶军；高开道据北平，张长逊据五原，周洮据上洛，杨士林据山南，徐圆朗据兖州，杨仲达据豫州，张善相据伊、汝，王要汉据汴州，时德睿据尉氏，李义满据平陵，綦公顺据青、莱，淳于难据文登，徐师顺据任城，蒋弘度据东海，王薄据齐郡，蒋善合据郓州，田留安据章丘，张青特据济北，臧君相据海州，殷恭邃据舒州，周法明据永安，苗海潮据永嘉，梅知岩据宣城，邓文进据广州，俚酋杨世略据循、潮，冉安昌据巴东，甯长真据郁林，其别号诸盗往往屯聚山泽。而刘武周攻汾阳宫，高祖乃集将吏告曰：“今吾为留守，而贼据离宫，纵贼不诛，罪当死。然出兵必待报，今江都隔远，后期奈何？”将吏皆曰：“国家之利可专者，公也。”高祖曰：“善。”乃募兵，旬日间得众一万。
副留守虎贲郎将王威、虎牙郎将高君雅见兵大集，疑有变，谋因祷雨晋祠以图高祖。高祖觉之，乃阴为备。五月甲子，高祖及威、君雅视事，开阳府司马刘政会告威、君雅反，即坐上执之。丙寅，突厥犯边，高祖令军中曰：“人告威、君雅召突厥，今其果然。”遂杀之以起兵。遣刘文静使突厥，约连和。
六月己卯，传檄诸郡，称义兵，开大将军府，置三军。以子建成为陇西公、左领军大都督，左军隶焉；世民为炖煌公、右领军大都督，右军隶焉；元吉为姑臧公，中军隶焉。裴寂为长史，刘文静为司马，石艾县长殷开山为掾，刘政会为属，长孙顺德、王长谐、刘弘基、窦琮为统军。开仓库赈穷乏。七月壬子，高祖杖白旗，誓众于野，有兵三万，以元吉为太原留守。癸丑，发太原。甲寅遣将张纶徇下离石、龙泉、文城三郡。丙辰，次灵石，营于贾胡堡。隋虎牙郎将宋老生屯于霍邑，以拒义师。丙寅，隋鹰扬府司马李轨起武威，号大凉王。八月辛巳，败宋老生于霍邑。丙戌，下临汾郡。辛卯，克绛郡。癸巳，次龙门，突厥来助。隋骁卫大将军屈突通守河东，绝津梁。壬寅，冯翊贼孙华、土门贼白玄度皆具舟以来逆。九月戊午，高祖领太尉，加置僚佐。以少牢祀河，乃济。甲子，次长春宫。丙寅，陇西公建成、刘文静屯永丰仓守潼关，敦煌公世民自渭北徇三辅，从父弟神通起兵于鄠，柴氏妇，高祖女也，亦起兵于司竹，皆与世民会。眉阝贼丘师利李仲文、盩厔贼何潘仁向善思、宜君贼刘炅皆来降，因略定鄠、杜。壬申，高祖次冯翊。乙亥，敦煌公世民屯阿城，陇西公建成自新丰趋霸上。丙子，高祖自下邽以西，所经隋行宫、苑御，悉罢之，出宫女还其家。十月辛巳，次长乐宫，有众二十万。隋留守卫文升等奉代王侑守京城，高祖遣使谕之，不报。乃围城，下令曰：“犯隋七庙及宗室者，罪三族。”丙申，隋罗山令萧铣自号梁公。十一月丙辰，克京城。命主符郎宋公弼收图籍。约法十二条，杀人、劫盗、背军、叛者死。癸亥，遥尊隋帝为太上皇，立代王为皇帝。大赦，改元义宁。甲子，高祖入京师，至朝堂，望阙而拜。隋帝授高祖假黄钺、使持节、大都督内外诸军事、大丞相、录尚书事，进封唐王。以武德殿为丞相府，下教曰令，视事于虔化门。十二月癸未，隋帝赠唐襄公为景王；仁公为元王；夫人窦氏为唐国妃，谥曰穆。以建成为唐国世子；世民为唐国内史，徙封秦国公；元吉为齐国公。丞相府置长史、司录以下官。赵郡公孝恭徇山南。甲辰，云阳令詹俊徇巴、蜀。
二年正月丁未，隋帝诏唐王剑履上殿，入朝不趋，赞拜不名，加前后羽葆、鼓吹。戊午，周洮降。戊辰，世子建成为左元帅，秦国公世民为右元帅，徇地东都。二月己卯，太常卿郑元?定樊、邓，使者马元规徇荆、襄。三月己酉，齐国公元吉为太原道行军元帅。乙卯，世民徙封赵国公。丙辰，隋右屯卫将军宇文化及弑太上皇于江都，立秦王浩为皇帝。吴兴郡守沈法兴据丹阳，自称江南道总管。乐安人卢祖尚据光州，自称刺史。戊辰，隋帝进唐王位相国，总百揆，备九锡，唐国置丞相等官，立四庙。四月己卯，张长逊降。辛巳，停竹使符，班银菟符。五月乙巳，隋帝命唐王冕十有二旒，建天子旌旗，出警入跸。甲寅，王德仁降。戊午，隋帝逊于位，以刑部尚书萧造、司农少卿裴之隐奉皇帝玺绂于唐王，三让乃受。
武德元年五月甲子，即皇帝位于太极殿。命萧造兼太尉，告于南郊，大赦，改元。赐百官、庶人爵一级，义师所过给复三年，其馀给复一年。改郡为州，太守为刺史。庚午，太白昼见。隋东都留守元文都及左武卫大将军王世充立越王侗为皇帝。六月甲戌，赵国公世民为尚书令，裴寂为尚书右仆射、知政事，刘文静为纳言，隋民部尚书萧瑀、丞相府司录参军窦威为内史令。丙子，太白昼见。己卯，追谥皇高祖曰宣简公；皇曾祖曰懿王；皇祖曰景皇帝，庙号太祖，祖妣梁氏曰景烈皇后；皇考曰元皇帝，庙号世祖，妣独孤氏曰元贞皇后；妃窦氏曰穆皇后。庚辰，立世子建成为皇太子，封世民为秦王，元吉齐王。癸未，薛举寇泾州，秦王世民为西讨元帅，刘文静为司马。太仆卿宇文明达招慰山东。乙酉，奉隋帝为酅国公，诏曰：“近世时运迁革，前代亲族，莫不夷绝。历数有归，实惟天命；兴亡之效，岂伊人力。前隋蔡王智积等子孙，皆选用之。”癸巳，禁言符瑞者。辛丑，窦威薨。黄门侍郎陈叔达判纳言，将作大匠窦抗兼纳言。七月壬子，刘文静及薛举战于泾州，败绩。乙卯，郭子和降。庚申，废隋离宫。八月壬申，刘文静除名。戊寅，约功臣恕死罪。辛巳，薛举卒。壬午，李轨降。甲申，岩州刺史王德仁杀招慰使宇文明达以反。己丑，秦王世民为西讨元帅，以讨薛仁杲。庚子，赠隋太常卿高颎上柱国、郯国公，上柱国贺若杞国公，司隶大夫薛道衡上开府、临河县公，刑部尚书宇文弼上开府、平昌县公，左翊卫将军董纯柱国、狄道公，右骁卫将军李金才上柱国、申国公，左光禄大夫李敏柱国、观国公。诸遭隋枉杀而子孙被流者，皆还之。九月乙巳，虑囚。始置军府。癸丑，改银菟符为铜鱼符。甲寅，秦州总管窦轨及薛仁杲战，败绩。辛未，宇文化及杀秦王浩，自称皇帝。十月壬申朔，日有食之。己卯，李密降。壬午，硃粲陷邓州，刺史吕子臧死之。乙酉，邵江海降。己亥，盗杀商州刺史泉彦宗。辛丑，大阅。是月，窦抗罢。十一月，窦建德败王须拔于幽州，须拔亡入于突厥。乙巳，凉王李轨反。戊申，禁献侏儒短节、小马庳牛、异兽奇禽者。己酉，秦王世民败薛仁杲，执之。癸丑，行军总管赵慈景攻蒲州，隋刺史尧君素拒战，执慈景。癸亥，秦王世民俘薛仁杲以献。十二月壬申，世民为太尉。丙子，蒲州人杀尧君素，立其将王行本。辛已，郑元?及硃粲战于商州，败之。乙酉，如周氏陂。丁亥，至自周氏陂。庚子，光禄卿李密反，伏诛。是岁，高开道陷渔阳，号燕王。
二年正月甲子，陈叔达兼纳言。诏自今正月、五月、九月不行死刑，禁屠杀。丙寅，张善相降。己巳，杨士林降。二月乙酉，初定租、庸、调法。令文武官终丧。丙戌，州置宗师一人。甲午，赦并、浩、介、石四州贾胡堡以北击囚。闰月，窦建德陷邢州，执总管陈君宾。辛丑，窦建德杀宇文化及于聊城。硃粲降。壬寅，皇太子及秦王世民、裴寂巡于畿县。乙巳，御史大夫段确劳硃粲于菊潭。庚戌，微行，察风俗。乙卯，以谷贵，禁关内屠酤。左屯卫将军何潘仁及山跋张子惠战于司竹，死之。丁巳，虑囚。庚申，骁骑将军赵钦、王娑罗及山贼战于盩厔，死之。丁卯，王世充隐殷州，陟州刺史李育德死之。三月甲戌，王薄降。庚辰，蒋弘度、徐师顺降。丁亥，窦建德陷赵州。丁酉，李义满降。四月，綦公顺降。庚子，并州总管、齐王元吉及刘武周战于榆次，败绩。辛丑，硃粲杀段确以反。乙巳，王世充废越王侗，自称皇帝。癸亥，陷伊州，执总管张善相。五月庚辰，凉州将安脩仁执李轨以降。癸未，曲赦凉、甘、瓜、鄯、肃、会、兰、河、廓九州。六月，王世充杀越王侗。戊戌，立周公、孔子庙于国子监。庚子，窦建德陷沧州。丁未，刘武周陷介州。癸亥，裴寂为晋州道行军总管。离石胡刘季真叛，陷石州，刺史王俭死之。七月壬申，徐圆朗降。八月丁酉，酅国公薨。甲子，窦建德陷洺州，执总管袁子干。九月辛未，杀户部尚书刘文静。李子通自称皇帝。沈法兴自称梁王。丁丑，杜伏威降。裴寂及刘武周战于介州，败绩，右武卫大将军姜宝谊死之。庚辰，窦建德陷相州，总管吕珉死之。辛巳，刘武周陷并州。庚寅，太白昼见。窦建德陷赵州，执总管张志昂。乙未，京师地震。梁师都寇延州，鄜州刺史梁礼死之。十月己亥，罗艺降。乙卯，如华阴，赦募士背军者。壬戌，刘武周寇晋州，永安王孝基及工部尚书独孤怀恩、陕州总管于筠、内史侍郎唐俭讨之。甲子，祠华山。是月，夏县人吕崇茂反。秦王世民讨刘武周。十一月丙子，窦建德陷黎州，执淮安王神通、总管李世勣。十二月丙申，猎于华山。永安王孝基及刘武周战于下邽，败绩。壬子，大风拔木。
三年正月己巳，猎于渭滨。戊寅，王行本降。辛巳，如蒲州。癸巳，至自蒲州。二月丁酉，京师西南地有声。庚子，如华阴。甲寅，独孤怀恩谋反，伏诛。辛酉，检校隰州总管刘师善谋反，伏诛。三月庚午，改纳言为侍中，内史令为中书令。甲戌，中书侍郎封德彝兼中书令。乙酉，刘季真降。四月丙申，祠华山。壬寅，至自华阴。癸卯，禁关内诸州屠。甲寅，秦王世民及宋金刚战于雀鼠谷，败之。辛酉，王世充陷邓州，总管雷四郎死之。壬戌，秦王世民及刘武周战于洺州，败之，武周亡入于突厥。克并州。五月壬午，秦王世民屠夏县。六月丙申，赦晋、隰、潞、并四州。癸卯，诏隋帝及其宗室柩在江都者，为营窆，置陵庙，以故宫人守之。丙午，虑囚。封子元景为赵王，元晶鲁王，元亨丰王。己酉，出宫女五百人，赐东征将士有功者。甲寅，显州长史田瓒杀行台尚书令杨士林，叛附于王世充。乙卯，瘗州县暴骨。七月壬戌，秦王世民讨王世充。甲戌，皇太子屯于蒲州，以备突厥。丙戌，梁师都导突厥、稽胡寇边，行军总管段德操败之。八月庚子，虑囚。甲辰，时德睿降。九月癸酉，田瓒降。己丑，给复陕、鼎、熊、谷四州二年。十月戊申，高开道降。己酉，杨仲达降。己未，有星陨于东都。十二月己酉，瓜州刺史贺拔行威反。
四年正月辛巳，皇太子伐稽胡。二月，窦建德陷曹州，执孟海公。己丑，车骑将军董阿兴反于陇州，伏诛。乙巳，太常少卿李仲文谋反，伏诛。丙午，虑囚。丁巳，赦代州总管府石岭之北。三月，进封宜都郡王泰为卫王。庚申，虑囚。乙酉，窦建德陷管州，刺史郭志安死之。四月壬寅，齐王元吉及王世充战于东都，败绩，行军总管卢君谔死之。戊申，突厥寇并州，执汉阳郡王环、太常卿郑元?、左骁骑卫大将军长孙顺德。甲寅，封子元方为周王，元礼郑王，元嘉宋王，元则荆王，元茂越王。丁巳，左武卫将军王君廓败张青特，执之。五月壬戌，秦王世民败窦建德于虎牢，执之。乙丑，赦山东为建德所诖误者。戊辰，王世充降。庚午，周法明降。六月庚寅，赦河南为王世充所诖误者。戊戌，蒋善合降。庚子，营州人石世则执其总管晋文衍，叛附于靺鞨。乙卯，臧君相降。七月甲子，秦王世民俘王世充以献。丙寅，窦建德伏诛。丁卯，大赦，给复天下一年，陕、鼎、函、虢、虞、芮、豳七州二年。甲戌，刘黑闼反于贝州。辛巳，戴州刺史孟啖鬼反，伏诛。八月丙戌朔，日有食之。丁亥，皇太子安抚北境。丁酉，刘黑闼陷鄃县，魏州刺史权威、贝州刺史戴元祥死之。癸卯，窦厥寇代州，执行军总管王孝基。丁未，刘黑闼陷历亭，屯卫将军王行敏死之。辛亥，深州人崔元逊杀其刺史裴晞，叛附于刘黑闼。兖州总管徐圆朗反。九月，卢祖尚降。乙卯，淳于难降。甲子，汪华降。是秋，夔州总管、赵郡王孝恭率十二总管兵以讨萧铣。十月己丑，秦王世民为天策上将，领司徒，齐王元吉为司空。庚寅，刘黑闼陷瀛州，执刺史卢士睿，又陷观州。癸卯，毛州人董灯明杀其刺史赵元恺。乙巳，赵郡王孝恭败萧铣于荆州，执之。闰月乙卯，如稷州。己未，幸旧墅。壬戌，猎于好畤。乙丑，猎于九?。丁卯，猎于仲山。戊辰，猎于清水谷，遂幸三原。辛未，如周氏陂。壬申，至自周氏陂。十一月甲申，有事于南郊。庚寅，李子通降。丙申，子通谋反，伏诛。壬寅，刘黑闼陷定州，总管李玄通死之。庚戌，杞州人周文举杀其刺史王孝矩，叛附于黑闼。十二月乙卯，黑闼陷冀州，总管麹棱死之。甲子，左武候将军李世勣及黑闼战于宋州，败绩。丁卯，秦王世民、齐王元吉讨黑闼。己巳，黑闼陷邢州。庚午，陷魏州，总管潘道毅死之。辛未，隐业州。壬申，徙封元嘉为徐王。
五年正月乙酉，刘黑闼陷相州，刺史房晃死之。丙戌殷恭邃降。丁亥，济州别驾刘伯通执其刺史窦务本，叛附于徐圆朗。庚寅，东盐州治中王才艺杀其刺史田华，叛附于刘黑闼。丙申，相州人杀其刺史独孤彻以其州叛附于黥闼。己酉，杨世略、刘元进降。二月，王要汉降。己巳，秦王世民克邢州。丁丑，刘黑闼陷洺水，总管罗士信死之。戊寅，汴州总管王要汉败徐圆郎于杞州，执周文举。三月戊戌，谭州刺名李义满杀齐州都督王薄。丁未，秦王世民及刘黑闼战于洺水，败之，黑闼亡入于突厥。蔚州总管高开道反，寇易州，刺史慕容孝干死之。四月，梁州野蚕成茧。冉安昌降。己未，宁长真降。戊辰，释流罪以下获麦。壬申，代州总管李大恩及突厥战，死之。戊寅，邓文进降。五月，田留安降。庚寅，瓜州人王干杀贺拔行威以降。乙巳，赐荆州今岁田租。六月辛亥，刘黑闼与突厥寇山东。车骑将军元韶为瓜州道行军总管，以备突厥。癸丑，吐谷浑寇洮、旭、叠三州，岷州总管李长卿败之。乙卯，淮安郡王神通讨徐圆朗。七月甲申，作弘义宫。甲午，淮阳郡王道玄为河北道行军总管，讨刘黑闼。贝州人董该以定州叛附于黑闼。丙申，突厥杀刘武周于白道。迁州人邓士政反，执其刺史李敬昂。丁酉，冯盎降。八月辛亥，葬隋炀帝。甲寅，吐谷浑寇岷州，益州道行台左仆射窦轨败之。乙卯，突厥寇边。庚申，皇太子出豳州道，秦王世民出秦州道，以御突厥。己巳，吐谷浑陷洮州。并州总管、襄邑郡王神符及突厥战于汾东，败之。戊寅，突厥陷大震关。九月癸巳，灵州总管杨师道败之于三观山。丙申，洪州总管宇文歆又败之于崇冈。壬寅，定州总管双士洛、骠骑将军魏道仁又败之于恒山之阳。丙午，领军将军安兴贵之又败之于甘州。刘黑闼陷瀛州，刺史马匡武死之。东盐州人马君德以其州叛附于黑闼。十月己酉，齐王元吉讨黑闼。癸丑，贝州刺史许善护及黑闼战于鄃县，死之。甲寅，观州刺史刘君会叛附于黑闼。乙丑，淮阳郡王道玄及黑闼战于下博，死之。己巳，林士弘降。十一月庚辰，刘黑闼陷沧州。甲申，皇太子讨黑闼。丙申，如宜州。癸卯，猎于富平北原。十二月丙辰，猎于万寿原。戊午，刘黑闼陷恒州，刺史王公政死之。庚申，至自万寿原。壬申，皇太子及刘黑闼战于魏州，败之。甲戌，又败之于毛州。
六年正月己卯，黑闼将葛德威执黑闼以降。壬午，巂州人王摩娑反，骠骑将军卫彦讨之。庚寅，徐圆朗陷泗州。二月，刘黑闼伏诛。庚戌，幸温汤。壬子，猎于骊山。甲寅，至自温汤。丙寅，行军总管李世勣败徐圆朗，执之。三月，苗海潮、梅知岩、左难当降乙巳，洪州总管张善安反。四月己酉，吐蕃陷芳州。己未，以故第为通义宫，祭元皇帝、元贞皇后于旧寝。赦京城，赐从官帛。辛酉，张善安陷孙州，执总管王戎。丁卯，南州刺史庞孝泰反，陷南越州。壬申，封子元?为蜀王，元庆汉王。癸酉，裴寂为尚书左仆射，萧瑀为右仆射，封德彝为中书令，吏部尚书赵恭仁兼中书令、检校凉州诸军事。五月庚寅，吐谷浑、党项寇河州，刺史卢士良败之。癸卯，高开道以奚寇幽州，长史王说败之。六月丁卯，突厥寇朔州，总管高满政败之。曲赦朔州。七月丙子，沙州别驾窦伏明反，杀其总管贺若怀廓。己亥，皇太子屯于北边，秦王世民屯于并州，以备突厥。八月壬子，淮南道行台左仆射辅公祏反。乙丑，赵郡王孝恭讨之。九月壬辰，秦王世民为江州道行军元帅。丙申，渝州人张大智反。十月丙午，杀广州都督刘世让。戊申，降死罪，流以下原之。己未，如华阴。张大智降。庚申，猎于白鹿原。壬戌，石虞侯率杜士远杀高满政，以朔州反。丁卯，突厥请和。十一月壬午，张善安袭杀黄州总管周法明。丁亥，如华阴。辛卯，猎于沙苑。丁酉，猎于伏龙原。十二月壬寅朔，日有食之。癸卯，张善安降。庚戌，以奉义监为龙跃宫，武功宅为庆善宫。甲寅，至自华阴。
七年正月庚寅，邹州人邓同颖杀其刺史李士衡。二月丁巳，释奠于国学。己未，渔阳部将张金树杀高开道以降。三月戊戌，赵郡王孝恭败辅公祐，执之。己亥，孝恭杀赵州都督阚棱。四月庚子，大赦。班新律令。给复江州道二年、扬越一年。五月丙戌，作仁智宫。六月辛丑，如仁智宫。壬戌，庆州都督杨文干反。七月己巳，突厥寇朔州，总管秦武通败之。癸酉，庆州人杀杨文干以降。甲午，至自仁智宫。巂州地震山崩，遏江水。闰月己未，秦王世民、齐王元吉屯于豳州，以备突厥。八月己巳，吐谷浑寇鄯州，骠骑将军彭武杰死之。戊寅，突厥寇绥州，刺史刘大俱败之。壬辰，突厥请和。丁酉，裴寂使于突厥。十月丁卯，如庆善宫。辛未，猎于鄠南。癸酉，幸终南山。丙子，谒楼观老子祠。庚寅，猎于围川。十二月丁卯，如龙跃宫。戊辰，猎于高陵。庚午，至自高陵。太子詹事裴矩检校侍中。
八年二月癸未，虑囚。四月甲申，如鄠，猎于甘谷。作太和宫。丙戌，至自鄠。六月甲子，如太和宫。七月丙午，至自太和宫。丁巳，秦王世民屯于蒲州，以备突厥。八月壬申，并州行军总管张瑾及突厥战于太谷，败绩，郓州都督张德政死之，执行军长史温彦博。甲申，任城郡王道宗及突厥战于灵州，败之。丁亥，突厥请和。十月辛巳，如周氏陂，猎于北原。壬午，如龙跃宫。十一月辛卯，如宜州，猎于西原。裴矩罢。庚子，讲武于同官。天策府司马宇文士及权检校侍中。辛丑，徙封元?为吴王，元庆陈王。癸卯，秦王世民为中书令，齐王元吉为侍中。癸丑，猎于华池北原。十二月辛酉，至自华池。庚辰，猎于鸣犊泉。辛巳，至自鸣犊泉。
九年正月甲寅，裴寂为司空。二月庚申，齐王元吉为司徒。壬午，有星孛于胃、昴。丁亥，孛于卷舌。三月庚寅，幸昆明池，习水战。壬辰，至自昆明池。丙午，如周氏陂。乙卯，至自周氏陂。丁巳，突厥寇凉州，都督、长乐郡王幼良败之。四月辛巳，废浮屠，老子法。六月丁巳，太白经天。庚申，秦王世民杀皇太子建成、齐王元吉。大赦。复浮屠、老子法。癸亥，立秦王世民为皇太子，听政。赐为父后者袭勋、爵，赤牒官得为真，免民逋租宿赋。己卯，太白昼见。庚辰，幽州都督、庐江郡王瑗反，伏诛。癸未，赦幽州管内为瑗所诖误者。七月辛卯，杨恭仁罢。太子右庶子高士廉为侍中，左庶子房玄龄为中书令，萧瑀为尚书左仆射。癸巳，宇文士及为中书令，封德彝为尚书左仆射。辛亥，太白昼见。甲寅，太白昼见。八月丙辰，突厥请和。丁巳，太白昼见。壬戌，吐谷浑请和。甲子，皇太子即皇帝位。
贞观三年，太上皇徙居大安宫。九年五月，崩于垂拱前殿，年七十一。谥曰大武，庙号高祖。上元元年，改谥神尧皇帝。天宝八载，谥神尧大圣皇帝；十三载，增谥神尧大圣大光孝皇帝。
赞曰：自古受命之君，非有德不王。自夏后氏以来，始传以世，而有贤有不肖，故其为世，数亦或短或长。论者乃谓周自后稷至于文、武，积功累仁，其来也远，故其为世尤长。然考于《世本》，夏、商、周皆出于黄帝，夏自鲧以前，商自契至于成汤，其间寂寥无闻，与周之兴异矣。而汉亦起于亭长叛亡之徒。及其兴也，有天下皆数百年而后已。由是言之，天命岂易知哉！然考其终始治乱，顾其功德有厚薄与其制度纪纲所以维持者何如，而其后世，或浸以隆昌，或遽以坏乱，或渐以陵迟，或能振而复起，或遂至于不可支持，虽各因其势，然有德则兴，无德则绝，岂非所谓天命者常不显其符，而俾有国者兢兢以自勉耶？唐在周、隋之际，世虽贵矣，然乌有所谓积功累仁之渐，而高祖之兴，亦何异因时而特起者欤？虽其有治有乱，或绝或微，然其有天下年几三百，可谓盛哉！岂非人厌隋乱而蒙德泽，继以太宗之治，制度纪纲之法，后世有以凭藉扶持，而能永其天命欤？

[book_title]本纪第二 太宗
太宗文武大圣大广孝皇帝讳世民，高祖次子也。母曰太穆皇后窦氏。生而不惊。方四岁，有书生谒高祖曰：“公在相法，贵人也，然必有贵子。”及见太宗 ，曰：“龙凤之姿，天日之表，其年几冠，必能济世安民。”书生巳辞去，高祖惧其语泄，使人追杀之，而不知其所往，因以为神。乃采其语，名之曰世民。
大业中，突厥围炀帝雁门，炀帝从围中以木系诏书，投汾水而下，募兵赴援。太宗时年十六，往应募，隶将军云定兴，谓定兴曰：“虐敢围吾天子者，以为无援故也。今宜先后吾军为数十里，使其昼见旌旗，夜闻钲鼓，以为大至，则可不击而走之。不然，知我虚实，则胜败未可知也。”定兴从之。军至崞县，突厥候骑见其军来不绝，果驰告始毕可汗曰：“救兵大至矣！”遂引去。高祖击历山飞，陷其围中，太宗轻骑取之而出，遂奋击，大破之。
太宗为人聪明英武，有大志，而能屈节下士。时天下已乱，盗贼起，知隋必亡，乃推财养士，结纳豪杰。长孙顺德、刘弘基等，皆因事亡命，匿之。又与晋阳令刘文静尤善，文静坐李密事系狱，太宗夜就狱中见之，与图大事。时百姓避贼多入城，城中几万人，文静为令久，知其豪杰，因共部署。计已定，乃因裴寂告高祖。高祖初不许，已而许之。
高祖已起兵，建大将军府。太宗率兵徇西河，斩其郡丞高德儒。拜右领军大都督，封敦煌郡公。唐兵西，将至霍邑，会天久雨，粮且尽，高祖谋欲还兵太原。太宗谏曰：“义师为天下起也，宜直入咸阳，号令天下。今还守一城，是为贼尔。”高祖不纳。太宗哭于军门，高祖惊，召问之，对曰：“还则众散于前，而敌乘于后，死亡须臾，所以悲尔。”高祖寤，曰：“起事者汝也，成败惟汝。”时左军已先返，即与陇西公建成分追之。夜半，太宗失道入山谷，弃其马，步而及其兵，与俱还。高祖乃将而前，迟明至霍邑。宋老生不出，太宗从数骑傅其城，举鞭指麾，若将围之者。老生怒，出，背城阵。高祖率建成居其东，太宗及柴绍居其南。老生兵薄东阵，建成坠马，老生乘之，高祖军却。太宗自南原驰下坂，分兵断其军为二，而出其阵后，老生兵败走，遂斩之。进次泾阳，击胡贼刘鹞子，破之。唐兵攻长安，太宗屯金城坊，攻其西北，遂克之。义宁元年，为光禄大夫、唐国内史，徙封秦国公，食邑万户。薛举攻扶风，太宗击败之，斩首万余级，遂略地至陇右。二年，为右元帅，徙封赵国公，率兵十万攻东都，不克而还，设三伏于三王陵，败隋将段达兵万人。
武德元年，为尚书令、右翊卫大将军，进封秦王。薛举寇泾州，太宗为西讨元帅，进位雍州牧。七月，太宗有疾，诸将为举所败。八月，太宗疾间，复屯于高坑城，相持六十馀日。已而举死，其子仁杲率其众求战，太宗按军不动。久之，仁杲粮尽，众稍离叛，太宗曰：“可矣！”乃遣行军总管梁实栅浅水原。仁杲将宗罗睺击实，太宗遣将军庞玉救实，玉军几败，太宗率兵出其后，罗睺败走，太宗追之，至其城下，仁杲乃出降。师还，高祖遣李密驰传劳之于豳州。密见太宗，不敢仰视，退而叹曰：“真英主也！”献捷太庙，拜右武候大将军、太尉、使持节、陕东道大行台尚书令，诏蒲、陕、河北诸总管兵皆受其节度。
二年正月，镇长春宫，进拜左武候大将军、凉州总管。是时，刘武周据并州，宋金刚陷沧州，王行本据蒲州，而夏县人吕崇茂杀县令以应武周。高祖惧，诏诸将弃河东以守关中。太宗以为不可弃，愿得兵三万可以破贼。高祖于是悉发关中兵益之。十一月，出龙门关，屯于柏壁。
三年四月，击败宋金刚于柏壁。金刚走介州，太宗追之，一百夜驰二百里，宿于雀鼠谷之西原。军士皆饥，太宗不食者二日，行至浩州乃得食，而金刚将尉迟敬德、寻相等皆来降。刘武周惧，奔于突厥，其将杨伏念举并州降。高祖遣萧瑀即军中拜太宗益州道行台尚书令。七月，讨王世充，败之于北邙。
四年二月，窦建德率兵十万以援世充，太宗败建德于虎牢，执之，世充乃降。六月，凯旋，太宗被金甲，陈铁骑一万、介士三万，前后鼓吹，献俘于太庙。高祖以谓太宗功高，古官号不足以称，乃加号天策上将，领司徒、陕东道大行台尚书令，位在王公上，增邑户至三万，赐衮冕、金辂、双璧、黄金六千斤，前后鼓吹九部之乐，班剑四十人。
五年正月，讨刘黑闼于洺州，败之。黑闼既降，已而复反。高祖怒，命太子建成取山东男子十五以上悉坑之，驱其小弱妇女以实关中。太宗切谏，以为不可，遂已。加拜左右十二卫大将军。
七年，突厥寇边，太宗与遇于豳州，从百骑与其可汗语，乃盟而去。
八年，进位中书令。初，高祖起太原，非其本意，而事出太宗。及取天下，破宋金刚、王世充、窦建德等，太宗切益高，而高祖屡许以为太子。太子建成惧废，与齐王元吉谋害太宗，未发。
九年六月，大宗以兵入玄武门，杀太子建成及齐王元吉。高祖大惊，乃以太宗为皇太子。八月甲子，即皇帝位于东宫显德殿。遣裴寂告于南效。大赦，武德流人还之。赐文武官勋、爵。免关内及蒲、芮、虞、泰、陕、鼎六州二岁租，给复天下一年。民八十以上赐粟帛，百岁加版授。废潼关以东濒河诸关。癸酉，放宫女三千余人。丙子，立妃长孙氏为皇后。癸未，突厥寇便桥。乙酉，及突厥颉利盟于便桥。九月壬子，禁私家妖神淫祀、占卜非龟易五兆者。十月丙辰朔，日有食之。癸亥，立中山郡王承乾为皇太子。庚辰，萧瑀、陈叔达罢。十一月庚寅，降宗室郡王非有功者爵为县公。十二月癸酉，虑囚。是岁，进封子长沙郡王恪为汉王，宜阳郡王祐楚王。
贞观元年正月乙酉，改元。辛丑，燕郡王李艺反于泾州，伏诛。二月丁巳，诏民男二十、女十五以上无夫家者，州县以礼聘娶；贫不能自行者，乡里富人及亲戚资送之；鳏夫六十、寡妇五十、妇人有子若守节者勿强。三月癸巳，皇后亲蚕。丙午，诏：“齐仆射崔季舒、黄门侍郎郭遵、尚书右丞封孝琰以极言蒙难，季舒子刚、遵子云、孝琰子君遵并及淫刑，宜免内侍，褒叙以官。”闰月癸丑朔，日有食之。四月癸巳，凉州都督、长乐郡王幼良有罪，伏诛。五月癸丑，敕中书令、侍中朝堂受讼辞，有陈事者悉上封。六月辛丑，封德彝薨。甲辰，太子少师萧瑀为尚书左仆射。是夏，山东旱，免今岁租。七月壬子，吏部尚书长孙无忌为尚书右仆射。八月河南、陇右边州霜。宇文士及检校凉州都督。戊戌，贬高士廉为安州大都督。九月庚戌朔，日有食之。辛酉，遣使诸州行损田，赈问下户。御史大夫杜淹检校吏部尚书，参议朝政。宇文士及罢。辛未，幽州都督王君廓奔于突厥。十月丁酉，以岁饥减膳。十一月己未，许子弟年十九以下随父兄之官所。十二月壬午，萧瑀罢。戊申，利州都督李孝常、右武卫将军刘德裕谋反，伏诛。
二年正月辛亥，长孙元忌罢。兵部尚书杜如晦检校侍中，总监东宫兵马事。癸丑，吐谷浑寇岷州，都督李道彦败之。丁巳，徙封恪为蜀王，泰越王，祐燕王。庚午，刑部尚书李靖检校中书令。二月戊戌，外官上考者给禄。三月戊申朔，日有食之。壬子，命中书门下五品以上及尚书议决死罪。壬戌，李靖为关内道行军大总管，以备薛延陀。己巳，遣使巡关内，出金宝赎饥民鬻子者还之。庚午，以旱蝗责躬，大赦。癸酉，雨。四月己卯，瘗隋人暴骸。壬寅，朔方人梁洛仁杀梁师都以降。六月甲申，诏出使官禀食其家。庚寅，以子治生，赐是日生子者粟。辛卯，辰州刺史裴虔通以弑隋炀帝削爵，流驩州。七月戊申，莱州刺史牛方裕、绛州刺史薛世良、广州长史唐奉义、虎牙郎将高元礼，以宇文化及之党，皆除名，徙于边。八月甲戌，省冤狱于朝堂。辛丑，立二王后庙，置国官。九月壬子，以有年，赐酺三日。十月庚辰，杜淹薨。戊子，杀瀛州刺史卢祖尚。十一月辛酉，有事于南郊。十二月壬辰，黄门侍郎王珪守侍中。癸巳，禁五品以上过市。
三年正月丙午，以旱避正殿。癸丑，官得上下考者，给禄一年。戊午，享于太庙。癸亥，耕藉田。辛未，裴寂罢。二月戊寅，房玄龄为尚书左仆射，杜如晦为右仆射，尚书右丞魏徵为秘书监，参预朝政。三月己酉，虑囚。四月乙亥，太上皇徙居于大安宫。甲午，始御太极殿。戊戌，赐孝义之家粟五斛，八十以上二斛，九十以上三斛，百岁加绢二匹，妇人正月以来产子者粟一斛。五月乙丑，周王元方薨。六月戊寅，以旱虑囚。己卯，大风拔木。壬午，诏文武官言事。八月己巳朔，日有食之。丁亥，李靖为定襄道行军大总管，以伐突厥。九月丁巳，华州刺史柴绍为胜州道行军总管，以伐突厥。十一月庚申，并州都督李世勣为通漠道行军总管，华州刺史柴绍为金河道行军总管，任城郡王道宗为大同道行军总管，幽州都督卫孝节为恒安道行军总管，营州都督薛万淑为畅武道行军总管，以伐突厥。十二月癸末，杜如晦罢。闰月癸丑，为死丘者立浮屠祠。辛酉，虑囚。是岁，中国人归自塞外及开四夷为州县者百二十余万人。
四年正月丁卯朔，日有食之。癸巳，武德殿北院火。二月己亥，幸温汤。甲辰，李靖及突厥战于阴山，败之。丙午，至自温汤。甲寅，大赦，赐酺五日。御史大夫温彦博为中书令，王珪为侍中；民部尚书戴胄检校吏部尚书，参豫朝政；太常卿萧瑀为御史大夫，与宰臣参议朝政。丁巳，以旱诏公卿言事。三月甲午，李靖俘突厥颉利可汗以献。四月戊戌，西北君长请上号为“天可汗”。六月乙卯，发卒治洛阳宫。七月甲子朔，日有食之。癸酉，萧瑀罢。甲戌，太上皇不豫，废朝。辛卯，疾愈，赐都督刺史文武官及民年八十以上、教子表门闾者有差。八月甲寅，李靖为尚书右仆射。九月庚午，瘗长城南隋人暴骨。己卯，如陇州。壬午，禁刍牧于古明君、贤臣、烈士之墓者。十月壬辰，赦岐、陇二州，免今岁租赋，降咸阳、始平、武功死罪以下。辛卯，猎于贵泉谷。甲辰，猎于鱼龙川，献获于大安宫。乙卯，免武功今岁租赋。十一月壬戌，右卫大将军侯君集为兵部尚书，参议朝政。甲子，至自陇州。戊寅，除鞭背刑。十二月甲辰，猎于鹿苑。乙巳，至自鹿苑。是岁，天下断死罪者二十九人。
五年正月癸酉，猎于昆明池。丙子，至自昆明池，献获于大安宫。二月己酉，封弟元裕为郐王，元名谯王，灵夔魏王，元祥许王，元晓密王。庚戌，封子愔为梁王，贞汉王，恽郯王，治晋王，慎申王，嚣江王，简代王。四月壬辰，代王简薨。五月乙丑，以金帛购隋人没于突厥者，以还其家。八月甲辰，遣使高丽，祭隋人战亡者。戊申，杀大理丞张蕴古。十一月丙子，有事于南郊。十二月丁亥，诏：“决死刑，京师五覆奏，诸州三覆奏，其日尚食毋进酒肉。”壬寅，幸温汤。癸卯，猎于骊山，赐新丰高年帛。戊申，至自温汤。癸丑，赦关内。
六年正月乙卯朔，日有食之。癸西，静州山獠反，右武卫将军李子和败之。三月，侯君集罢。戊辰，如九成宫。丁丑，降雍、岐、豳三州死罪以下，赐民八十以上粟帛。五月，魏徵检校侍中。六月己亥，丰王元亨薨。辛亥，江王嚣薨。七月己巳，诏天下行乡饮酒。九月己酉，幸庆善宫。十月，侯君集起复。卯，至自庆善宫。十二月辛未，虑囚，纵死罪者归其家。是岁，诸羌内属者三十万人。
七年正月戊子，斥宇文化及党人之子孙勿齿。辛丑，赐京城酺三日。三月丁卯，雨土。三月戊子，王珪罢。庚寅，魏徵为侍中。五月癸未，如九成宫。六月辛亥，戴胄薨。八月辛未，东酉洞獠寇边，右屯卫大将军张士贵为龚州道行军总管以讨之。九月，纵囚来归，皆赦之。十月庚申，至自九成宫。乙丑，京师地震。十一月壬辰，开府仪同三司长孙无忌为司空。十二月甲寅，幸芙蓉园。丙辰，猎于少陵原。戊午，至自少陵原。
八年正月辛丑，张士贵及獠战，败之。壬寅，遣使循省天下。二月乙巳，皇太子加元服。丙午，降死罪以下，赐五品以上子为父后者爵一级，民酺三日。三月庚辰，如九成宫。五月辛未朔，日有食之。是夏，吐谷浑寇凉州，左骁卫大将军段志玄为酉海道行军总管，左骁卫将军樊兴为赤水道行军总管，以伐之。七月，陇右山崩。八月甲子，有星孛于虚、危。十月，作永安宫。甲子，至自九成宫。十一月辛未，李靖罢。己丑，吐谷浑寇凉州，执行人鸿胪丞赵德楷。十二月辛丑，特进李靖为西海道行军大总管，侯君集为积石道行军总管，任城郡王道宗为鄯善道行军总管，胶东郡公道彦为赤水道行军总管，凉州都督李大亮为且末道行军总管，利州刺史高甑生为盐泽道行军总管，以伐吐谷浑。丁卯，从太上皇阅武于城西。
九年正月，党项羌叛。二月，长孙无忌罢。三月庚辰，洮州羌杀刺史孔长秀，附于吐谷浑。壬午，大赦。乙酉，高甑生及羌人战，败之。闰四月丙寅朔，日有食之。五月，长孙无忌起复。庚子，太上皇崩，皇太子听政。壬子，李靖及吐谷浑战，败之。七月庚子，盐泽道行军副总管刘德敏及羌人战，败之。十月庚寅，葬太武皇帝于献陵。十一月壬戌，特进萧瑀参豫朝政。
十年正月甲午，复听政。癸丑，徙封元景为荆王，元昌汉王，元礼徐王，元嘉韩王，元则彭王，元懿郑王，元轨霍王，元凤虢王，元庆道王，灵夔燕王，恪吴王，泰魏王，祐齐王，愔蜀王，恽蒋王，贞越王，慎纪王。三月癸丑，出诸王为都督。六月壬申，温彦博为尚书右仆射，太常卿杨师道为侍中。魏徵罢为特进，知门下省事，参议朝章国典。己卯，皇后崩。十一月庚寅，葬文德皇后于昭陵。十二月，萧瑀罢。庚辰，虑囚。
十一年正月丁亥，徙封元裕为邓王，元名舒王。庚子，作飞仙宫。乙卯，免雍州今岁租赋。二月丁巳，营九摐山为陵，赐功臣、密戚陪茔地及秘器。甲子，如洛阳宫。乙丑，给民百岁以上侍五人。壬午，猎于鹿台岭。三月丙戌朔，日有食之。癸卯，降洛州囚见徒，免一岁租、调。辛亥，猎于广成泽。癸丑，如洛阳宫。’六月甲寅，温彦博薨。丁巳，幸明德宫。己未，以诸王为世封刺史。戊辰，以功臣为世封刺史。己巳，徙封元祥为江王。七月癸未，大雨，水，谷、洛溢。乙未，诏百官言事。壬寅，废明德宫之玄圃院，赐遭水家。丙午，给亳州老子庙、兖州孔子庙户各二十以奉享，复凉武昭王近墓户二十以守卫。九月丁亥，河溢，坏陕州河北县，毁河阳中潭，幸白司马坂观之，赐濒河遭水家粟帛。十月癸丑，赐先朝谋臣武将及亲戚亡者茔陪献陵。十一月辛卯，如怀州。乙未，猎于济源麦山。丙午，如洛阳宫。
十二年正月乙未，丛州地震。癸卯，松州地震。二月癸亥，如河北县，观底柱。甲子，巫州獠反，夔州都督齐善行败之。乙丑，如陕州。丁卯，观盐池。庚午，如蒲州。甲戌，如长春宫。免朝邑今岁租赋，降囚罪。乙亥，猎于河滨。闰月庚辰朔，日有食之。丙戌，至自长春宫。七月癸酉，吏部尚书高士廉为尚书右仆射。八月壬寅，吐蕃寇松州，侯君集为当弥道行军大总管，率三总管兵以伐之。九月辛亥，阔水道行军总管牛进达及吐蕃战于松州，败之。十月己卯，猎于给平，赐高年粟帛。乙未，至自始平。钧州山獠反，桂州都督张宝德败之。十一月己巳，明州山獠反，交州都督李道彦败之。十二月辛巳，壁州山獠反，右武候将军上官怀仁讨之。是岁，滁、豪二州野蚕成茧。
十三年正月乙巳，拜献陵，赦三原及行从，免县人今岁租赋，赐宿卫陵邑郎将、三原令爵一级。丁未，至自献陵。二月庚子，停世封刺史。三月乙丑，有星孛于毕、昴。四月戊寅，如九成宫。甲申，中郎将阿史那结社率反，伏诛。壬寅，云阳石然。五月甲寅，以旱避正殿，诏五品以上言事，减膳，罢役，理囚，赈乏，乃雨。六月丙申，封弟元婴为滕王。八月辛未朔，日有食之。十月甲申，至自九成宫。十一月辛亥，杨师道为中书令。戊辰，尚书左丞刘洎为黄门侍郎，参知政事。十二月壬申，侯君集为交河道行军大总管，以伐高昌。乙亥，封子福为赵王。壬辰，猎于咸阳。癸巳，至自咸阳。是岁，滁州野蚕成茧。
十四年正月庚子，有司读时令。甲寅，幸魏王泰第，赦雍州长安县，免延康里今岁租赋。二月丁丑，观释奠于国学，赦大理、万年县，赐学官高第生帛。壬午，幸温汤。辛卯，至自温汤。乙未，求梁皇偘褚仲都、周熊安生沈重、陈沈文阿周弘正张讥、隋何妥刘焯刘炫之后。三月，罗、窦二州獠反，广州总管党仁弘败之。五月壬寅，徙封灵夔为鲁王。六月，滁州野蚕成茧。乙酉，大风拔木。八月庚午，作襄城宫。癸酉，侯君集克高昌。九月癸卯，赦高昌部及士卒父子犯死、期犯流、大功犯徒、小功缌麻犯杖，皆原之。闰十月乙未，如同州。甲辰，猎于尧山。庚戌，至自同州。十一月甲子，有事于南郊。十二月丁酉，侯君集俘高昌王以献，赐酺三日。癸卯，猎于樊川。乙巳，至自樊川。
十五年正月辛巳，如洛阳宫，次温汤。卫士崔卿、刁文懿谋反，伏诛。三月戊辰，如襄城宫。四月辛卯，诏以来岁二月有事于泰山。乙未，免洛州今岁租，还户故给复者加给一年，赐民八十以上物，惸独鳏寡疾病不能自存者米二斛。虑囚。六月己酉，有星孛于太微。丙辰，停封泰山，避正殿，减膳。七月丙寅，宥周、隋名臣及忠列子孙贞观以后流配者。十月辛卯，猎于伊阙。壬辰，如洛阳宫。十一癸酉，薛延陀寇边，兵部尚书李世勣为朔州道行军总管，右卫大将军李大亮为灵州道行军总管，凉州都督李袭誉为凉州道行军总管，以伐之。十二月戊子，至自洛阳宫。庚子，命三品以上嫡子事东宫。辛丑，虑囚。甲辰，李世勣及薛延陀战于诺真水，败之。乙巳，赠战亡将士官三转。
十六年正月乙丑，遣使安抚西州。戊辰，募戍西州者，前犯流死亡匿，听自首以应募。辛未，徙天下死罪囚实西州。中书舍人岑文本为中书侍郎，专典机密。六月戊戌，太白昼见。七月戊午，长孙无忌为司徒，房玄龄为司空。十一月丙辰，猎于武功。壬戌，猎于岐山之阳。甲子，赐所过六县高年孤疾毡衾粟帛，遂幸庆善宫。庚午，至自庆善宫。十二月癸卯，幸温汤。甲辰，猎于骊山。乙己，至自温汤。
十七年正月戊辰，魏徵薨。代州都督刘兰谋反，伏诛。二月己亥，虑囚。戊申，图功臣于凌烟阁。三月壬子，禁送终违令式者。丙辰，齐王祐反，李世勣讨之。甲子，以旱遣使覆囚决狱。乙丑，齐王祐伏诛，纵复齐州一年。四月乙酉，废皇太子为庶人，汉王元昌、侯君集等伏诛丙。戌，立晋王治为皇太子，大赦，赐文武官及五品以上子为父后者爵一级，民八十以上粟帛，酺三日。丁亥，杨师道罢。己丑，特进萧瑀为太子太保，李世勣为太子詹事：同中书门下三品。庚寅，谢承乾之过于太庙。癸巳，降封魏王泰为东莱郡王。六月己卯朔，日有食之。壬辰，葬隋恭帝。甲午，以旱避正殿，减膳，诏京官五品以上言事。丁酉，高士廉同中书门下三品，平章政事。闰月丁巳，诏皇太子典左右屯营兵。丙子，徙封泰为顺阳郡王。七月丁酉，房玄龄罢。八月庚戌，工部尚书张亮为刑部尚书，参豫朝政。十月丁未，建诸州邸于京城。丁巳，房玄龄起复。十一月己卯，有事于南郊。壬午，赐酺三日，以凉州获瑞石，赦凉州。十二月庚申，幸温汤。庚午，至自温汤。
十八年正月乙未，如钟官城。庚子，如鄠。壬寅，幸温汤。二月己酉，如零口。乙卯，至自零口。丁巳，给复突厥、高昌部人隶诸州者二年。四月辛亥，如九成宫。七月甲午，营州都督张俭率幽、营兵及契丹、奚以伐高丽。八月壬子，安酉都护郭孝恪为西州道行军总管，以伐焉耆。甲子，至自九成宫。丁卯，刘洎为侍中，岑文本为中书令，中书侍郎马周守中书令。九月，黄门侍郎褚遂良参豫朝政。辛卯，郭孝恪及焉耆战，败之。十月辛丑朔，日有食之。癸卯，宴雍州父老于上林苑，赐粟帛。甲寅，如洛阳宫。己巳，猎于天池。十一月戊寅，虑囚。庚辰，遣使巡问郑、汝、怀、泽四州高年，宴赐之。甲午，张亮为平壤道行军大总管，李世勣、马周为辽东道行军大总管，率十六总管兵以伐高丽。十二月壬寅，庶人承乾卒。戊午，李思摩部落叛。
十九年二月庚戌，如洛阳宫，以伐高丽。癸丑，射虎于武德北山。乙卯，皇太子监国于定州。丁巳，赐所过高年鳏寡粟帛，赠比干太师，谥忠烈。三月壬辰，长孙无忌摄侍中，吏部尚书杨师道摄中书令。四月癸卯，誓师于幽州，大飨军。丁未，岑文本薨。癸亥，李世勣克盖牟城。五月己巳，平壤道行军总管程名振克沙卑城。庚午，次辽泽，瘗隋人战亡者。乙亥，辽东道行军总管张君乂有罪，伏诛。丁丑，军于马首山。甲申，克辽东城。六月丁酉，克白岩城。已未，大败高丽于安市城东南山，左武卫将军王君愕死之。辛酉，赐酺三日。七月壬申，葬死事官，加爵四级，以一子袭。九月癸未，班师。十月丙午，次营州，以太牢祭死事者。丙辰，皇太子迎谒于临渝关。戊午，次汉武台，刻石纪功。十一月癸酉，大飨军于幽州。庚辰，次易州。癸未，平壤道行军总管张文干有罪，伏诛。丙戌，次定州。丁亥，贬杨师道为工部尚书。十二月戊申，次并州。己未，薛延陀寇夏州，左领军大将军执失思力败之。庚申，杀刘洎。
二十年正月辛未，夏州都督乔师望及薛延陀战，败之。丁丑，遣使二十二人，以六条黜陟于天下。庚辰，赦并州，起义时编户给复三年，后附者一年。二月甲午，从伐高丽无功者，皆赐勋一转。庚申，赐所过高年鳏寡粟。三月己巳，至自高丽。庚午，不豫，皇太子听政。己丑，张亮谋反，伏诛。闰月癸巳朔，日有食之。六月乙亥，江夏郡王道宗、李世勣伐薛延陀。七月辛亥，疾愈。李世勣及薛延陀战，败之。八月甲子，封孙忠为陈王。己巳，如灵州。庚辰，次泾州，赐高年鳏寡粟帛。丙戌，逾陇山关，次瓦亭，观牧马。丁亥，许陪陵者子孙从葬。九月辛卯，遣使巡察岭南。甲辰，铁勒诸部请上号为“可汗”。辛亥，灵州地震。十月，贬萧瑀为商州刺史。丙戌，至自灵州。十一月己丑，诏：“祭祀、表疏，籓客、兵马、宿卫行鱼契给驿，授五品以上官及除解，决死罪，皆以闻，余委皇太子。”
二十一年正月壬辰，高士廉薨。丁酉，诏以来岁二月有事于泰山。甲寅，以铁勒诸部为州县，赐京师酺三日。虑囚，降死罪以下。二月丁丑，皇太子释菜于太学。三月戊子，左武卫大将军牛进达为青丘道行军大总管，李世勣为辽东道行军大总管，率三总管兵以伐高丽。四月乙丑，作翠微宫。五月戊子，幸翠微宫。壬辰，命百司决事于皇太子。庚戌，李世勣克南苏、木底城。六月丁丑，遣使铁勒诸部购中国人陷没者。七月乙未，牛进达克石城。丙申，作玉华宫。庚戌，至自翠微宫。八月，泉州海溢。壬戌，停封泰山。九月丁酉，封子明为曹王。十月癸丑，褚遂良罢。十一月癸卯，进封泰为濮王。十二月戊寅，左骁卫大将军契苾何力为昆丘道行军大总管，率三总管兵以伐龟兹。
二十二年正月庚寅，马周薨。戊戌，幸温汤。己亥，中书舍人崔仁师为中书侍郎，参知机务。丙午，左武卫大将军薛万彻为青丘道行军大总管，以伐高丽。长孙无忌检校中书令，知尚书、门下省事。戊申，至自温汤。二月褚遂良起复。乙卯，见京城父老，劳之，蠲今岁半租，畿县三之一。丁卯，诏度辽水有功未酬勋而犯罪者与成官同。乙亥，幸玉华宫。己卯，猎于华原。流崔仁师于连州。三月丁亥，赦宜君给复县人自玉华宫苑中迁者三年。四月丁巳，松州蛮叛，右武候将军梁建方败之。六月丙寅，张行成存问河北从军者家，令州县为营农。丙子，薛万彻及高丽战于泊灼城，败之。七月甲申，太白昼见。壬辰，杀华州刺史李君羡。癸卯，房玄龄薨。八月己酉朔，日有食之。辛未，执失思力伐薛延陀余部于金山。九月庚辰，昆丘道行军总管阿史那社尔及薛延陀余部处月、处蜜战，败之。己亥，褚遂良为中书令。壬寅，眉、邛、雅三州獠反，茂州都督张士贵讨之。十月癸丑，至自玉华宫。己巳，阿史那社尔及龟兹战，败之。十二月辛未，降长安、万年徒罪以下。闰月癸巳，虑囚。
二十三年正月辛亥，阿史那社尔俘龟兹王以献。三月己未，自冬旱，至是雨。辛酉，大赦。丁卯，不豫，命皇太子听政于金液门。四月巳亥，幸翠微宫。五月戊午，贬李世勣为叠州都督。己巳，皇帝崩于含风殿，年五十三。庚午，奉大行御马舆还京师。礼部尚书于志宁为侍中，太子少詹事张行成兼侍中，高季辅兼中书令。壬申，发丧，谥曰文。上元元年，改谥文武圣皇帝；天宝八载，谥文武大圣皇帝；十三载，增谥文武大圣大广孝皇帝。
赞曰：甚矣，至治之君不世出也！禹有天下，传十有六王，而少康有中兴之业。汤有天下，传二十八王，而其甚盛者，号称三宗。武王有天下，传三十六王，而成、康之治与宣之功，其余无所称焉。虽《诗》、《书》所载，时有阙略，然三代千有七百余年，传七十余君，其卓然着见于后世者，此六七君而已。呜呼，可谓难得也！唐有天下，传世二十，其可称者三君，玄宗、宪宗皆不克其终，盛哉，太宗之烈也！其除隋之乱，比迹汤、武；致治之美，庶几成、康。自古功德兼隆，由汉以来未之有也。至其牵于多爱，复立浮图，好大喜功，勤兵于远，此中材庸主之所常为。然《春秋》之法，常责备于贤者，是以后世君子之欲成人之美者，莫不叹息于斯焉。

[book_title]本纪第三 高宗
高宗天皇大圣大弘孝皇帝讳治，字为善，太宗第九子也。母曰文德皇后长孙氏。始封晋王，贞观七年，遥领并州都督。十七年 ，太子承乾废，而魏王泰次当立，亦以罪黜，乃立子治为皇太子。太宗尝命皇太子游观习射，太子辞以非所好，愿得奉至尊，居膝下。太宗大喜，乃营寝殿侧为别院，使太子居之。太宗每视朝，皇太子常侍，观决庶政。
二十三年，太宗有疾，诏皇太子听政于金液门。四月，从幸翠微宫。太宗崩，以羽檄发六府甲士四千，卫皇太子入于京师。六月甲戌，即皇帝位于柩前。大赦，赐文武官勋一转，民八十以上粟帛，给复雍州及比岁供军所一年。癸未，长孙无忌为太尉。癸巳，检校洛州刺史李勣为开府仪同三司，参掌机密。八月癸酉，河东地震。乙亥，又震。庚辰，遣使存问河东，给复二年，赐压死者人绢三匹。庚寅，葬文皇帝于昭陵。九月甲寅，荆王元景为司徒，吴王恪为司空。乙卯，李勣为尚书左仆射、同中书门下三品。十一月乙丑，晋州地震。左翊卫郎将高偘伐突厥。是冬，无雪。
永徽元年正月辛丑，改元。丙午，立妃王氏为皇后。张行成为侍中。二月辛卯，封子孝为许王，上金杞王，素节雍王。四月己巳，晋州地震。五月巳未，太白昼见。六月，高偘及突厥战于金山，败之。庚辰，晋州地震，诏五品以上言事。七月辛酉，以旱虑囚。八月戊辰，给五品以上解官充侍者半禄，加赐帛。庚午，降死罪以下。九月癸卯，高偘俘突厥车鼻可汗以献。十月戊辰，李勣罢左仆射。十一月己未，贬褚遂良为同州刺史。十二月庚午，琰州獠寇边，梓州都督谢万岁死之。
二年正月戊戌，开义仓以赈民。乙巳，黄门侍郎宇文节、中书侍郎柳奭同中书门下三品。乙卯，瑶池都督阿史那贺鲁叛。四月乙丑，命有司毋进肉食，讫于五月。七月丁未，贺鲁寇庭州，左武卫大将军梁建方、右骁卫大将军契苾何力为弓月道行军总管以伐之。八月己巳，高季辅为侍中；于志宁为尚书左仆射，张行成为右仆射，同中书门下三品。己卯，白水蛮冠边，左领军将军赵孝祖为郎州道行军总管以伐之。九月癸卯，以同州苦泉牧地赐贫民。十月辛卯，晋州地震。十一月辛酉，有事于南郊。癸酉，禁进犬马鹰鹘。戊寅，忻州地震。甲申，雨木冰。是月，窦州、义州蛮寇边，桂州都督刘伯英败之。赵孝祖及白水蛮战于罗仵候山，败之。十二月乙未，太白昼见。壬子，处月硃邪孤注杀招慰使单道惠，叛附于贺鲁。是冬，无雪。
三年正月癸亥，梁建方及处月战于牢山，败之。甲子，以旱避正殿，减膳，降囚罪，徒以下原之。己巳，褚遂良为吏部尚书、同中书门下三品。丙子，享于太庙。丁亥，耕藉田。三月辛巳，雨土。宇文节为侍中，柳奭守中书令。四月庚寅，赵孝祖及白水蛮战，败之。甲午，彭王元则薨。是月，兵部侍郎韩瑗为黄门侍郎、同中书门下三品。五月庚申，求齐侍中崔季舒、给事黄门侍郎裴泽、隋仪同三司豆卢毓、御史中丞游楚客子孙官之。七月丁巳，立陈王忠为皇太子，大赦，赐五品以上子为父后者勋一转，民酺三日。九月丙辰，求周司沐大夫裴融、尚书左丞封孝琰子孙官之。是月，中书侍郎来济同中书门下三品。十二月癸巳，濮王泰薨。
四年二月甲申，驸马都尉房遗爱薛万彻柴令武、高阳巴陵公主谋反，伏诛；杀荆王元景、吴王恪。乙酉，流宇文节于桂州。戊子，废蜀王愔为庶人。己亥，徐王元礼为司徒，李勣为司空。四月壬寅，以旱虑囚，遣使决天下狱，减殿中、太仆马粟，诏文武官言事。甲辰，避正殿，减膳。六月己丑，太白昼见。八月己亥，陨石于冯翊十有八。九月壬戌，张行成薨。甲戌，褚遂良为尚书右仆射。十月庚子，幸温汤。甲辰，赦新丰。乙巳，至自温汤。戊申，睦州女子陈硕真反，婺州刺史崔义玄讨之。十一月庚戌，陈硕真伏诛。癸丑，兵部尚书崔敦礼为侍中。丁巳，柳奭为中书令。十二月庚子，高季辅薨。
五年正月丙寅，以旱诏文武官、朝集使言事。三月戊午，如万年宫。乙丑，次凤泉汤。辛未，赦岐州及所过徒罪以下。六月癸亥，柳奭罢。丙寅，河北大水，遣使虑囚。八月己未，诏免麟游、岐阳今岁课役，岐州及供顿县半岁。九月丁酉，至自万年宫。十月癸卯，筑京师罗郭，起观于九门。
六年正月壬申，拜昭陵，赦醴泉及行从，免县今岁租、调，陵所宿卫进爵一级，令、丞加一阶。癸酉，以少牢祭陪葬者。甲戌，至自昭陵。庚寅，封子弘为代王，贤潞王。二月乙巳，皇太子加元服，降死罪以下，赐酺三日，五品以上为父后者勋一转。乙丑，营州都督程名振、左卫中郎将苏定方伐高丽。五月壬午，及高丽战于贵端水，败之。癸未，左屯卫大将军程知节为葱山道行军大总管，以伐贺鲁。壬辰，韩瑗为侍中，来济为中书令。七月乙酉，崔敦礼为中书令。是月，中书舍人李义府为中书侍郎，参知政事。九月庚午，贬褚遂良为潭州都督。乙酉，洛水溢。十月，齐州黄河溢。己酉，废皇后为庶人。乙卯，立宸妃武氏为皇后。丁巳，大赦，赐民八十以上粟帛。十一月己巳，皇后见于太庙。戊子，停诸州贡珠。癸巳，诏禁吏酷法及为隐名书者。是冬，皇后杀王庶人。
显庆元年正月辛未，废皇太子为梁王，立代王弘为皇太子。壬申，大赦，改元，赐五品以上子为父后者勋一转，民酺三日，八十以上粟帛，丙戌，禁胡人为幻戏者。甲午，放宫人。三月辛巳，皇后亲蚕。丙戌，户部侍郎杜正伦为黄门侍郎、同中书门下三品。四月壬寅，诏五品以上老疾不以罪者同致仕。壬子，矩州人谢无零反，伏诛。七月癸未，崔敦礼为太子少师、同中书门下三品。八月丙申，崔敦礼薨。辛丑，程知节及贺鲁部歌逻禄、处月战于榆慕谷，败之。九月庚辰，括州海溢。癸未，程知节及贺鲁战于怛笃城，败之。十一月乙丑，以子显生，赐京官、朝集使勋一转。自八月霜且雨至于是月。是岁，龟兹大将羯猎颠附于贺鲁，左屯卫大将军杨胄伐之。
二年闰正月壬寅，如洛阳宫。庚戌，右屯卫将军苏定方为伊丽道行军总管，以伐贺鲁。二月癸亥，降洛州囚罪，徒以下原之，免民一岁租、调，赐百岁以上毡衾粟帛。庚午，封子显为周王。壬申，徙封素节为郇王。三月戊申，禁舅姑拜公主，父母拜王妃。癸丑，李义府兼中书令。五月丙申，幸明德宫。七月丁亥，如洛阳宫。八月丁卯，贬韩瑗为振州刺史，来济为台州刺史。辛未，卫尉卿许敬宗为侍中。九月庚寅，杜正伦兼中书令。十一月戊戌，如许州。甲辰，遣使虑所过州县囚。乙巳，猎于滍南。壬子，讲武于新郑，赦郑州，免一岁租赋，赐八十以上粟帛，其尝事高祖任佐史者以名闻。十二月乙卯，如洛阳宫。丁巳，苏定方败贺鲁于金牙山，执之。丁卯，以洛阳宫为东都。
三年正月戊申，杨胄及龟兹羯猎颠战于泥师域，败之。二月甲戌，至自东都。戊寅，虑囚。六月壬子，程名振及高丽战于赤烽镇，败之。十一月乙酉，贬杜正伦为横州刺史，李义府普州刺史。戊子，许敬宗权检校中书令。甲午，苏定方俘贺鲁以献。戊戌，许敬宗为中书令，大理卿辛茂将兼侍中。
四年三月壬午，昆陵都护阿史那弥射及西突厥真珠叶护战于双河，败之。四月丙辰，于志宁为太子太师、同中书门下三品。乙丑，黄门侍郎许圉师同中书门下三品。戊辰，流长孙无忌于黔州。于志宁罢。五月己卯，许圉师为中书侍郎、同中书门下三品。丙申，兵部尚书任雅相、度支尚书卢承庆参知政事。戊戌，杀凉州都督长史赵持满。七月己丑，以旱避正殿。壬辰，虑囚。八月壬子，李义府为吏部尚书、同中书门下三品。十月丙午，皇太子加元服，大赦，赐五品以上子孙为父祖后者勋一转，民酺三日。闰月戊寅，如东都，皇太子监国。辛巳，诏所过供顿免今岁租赋之半，赐民八十以上毡衾粟帛。十一月丙午，许圉师为左散骑常侍、检校侍中。戊午，辛茂将薨。癸亥，贺鲁部悉结阙俟斤都曼寇边，左骁卫大将军苏定方为安抚大使以伐之。卢承庆同中书门下三品。
五年正月癸卯，苏定方俘都曼以献。甲子，如并州。己巳，次长平，赐父老布帛。二月丙戌，赦并州及所过州县，义旗初尝任五品以上葬并州者祭之，加佐命功臣食别封者子孙二阶，大将军府僚佐存者一阶，民年八十以上版授刺史、县令，赐酺三日。甲午，祠旧宅。三月丙午，皇后宴亲族邻里于朝堂，会命妇于内殿。赐从官五品以上、并州长史司马勋一转。妇人八十以上版授郡君，赐毡衾粟帛。己酉，讲武于城西。辛亥，左武卫大将军苏定方为神兵道行军总管，新罗王金春秋为嵎夷道行军总管，率三将军及新罗兵以伐百济。四月癸巳，如东都。五月辛丑，作八关宫。戊辰，定襄都督阿史德枢宾为沙砖道行军总管，以伐契丹。六月庚午朔，日有食之。七月乙巳，废梁王忠为庶人。丁卯，卢承庆罢。八月庚辰，苏定方及百济战，败之。壬午，左武卫大将军郑仁泰及悉结、拔也固、仆骨同罗战，败之。癸未，赦神兵道大总管以下军士及其家，赐民酺三日。十一月戊戌，苏定方俘百济王以献。甲寅，如许州。十二月辛未，猎于安乐川。己卯，如东都。壬午，左骁卫大将军契苾何力为浿江道行军大总管，苏定方为辽东道行军大总管，左骁卫将军刘伯英为平壤道行军大总管，以伐高丽。阿史德枢宾及奚、契丹战，败之。
龙朔元年正月戊午，鸿胪卿萧嗣业为扶余道行军总管，以伐高丽。二月乙未，改元，赦洛州。四月庚辰，任雅相为浿江道行军总管，契苾何力为辽东道行军总管，苏定方为平壤道行军总管，萧嗣业为扶余道行军总管，右骁卫将军程名振为镂方道行军总管，左骁卫将军庞孝泰为沃沮道行军总管，率三十五军以伐高丽。甲午晦，日有食之。六月辛巳，太白经天。八月甲戌，苏定方及高丽战于浿江，败之。九月癸卯，及皇后幸李勣、许圉师第。壬子，徙封贤为沛王。十月丁卯，猎于陆浑。戊辰，猎于非山。癸酉，如东都。郑仁泰为铁勒道行军大总管，萧嗣业为仙崿道行军大总管，左骁卫大将军阿史那忠为长岑道行军大总管，以伐铁勒。
二年二月甲子，大易官名。甲戌，任雅相薨。戊寅，庞孝泰及高丽战于蛇水，死之。三月庚寅，郑仁泰及铁勒战于天山，败之。乙巳，如河北县。辛亥，如蒲州。癸丑，如同州。四月庚申，至自同州。辛巳，作蓬莱宫。六月癸亥，禁宗戚献纂组雕镂。七月戊子，以子旭轮生满月，大赦，赐酺三日。右威卫将军孙仁师为熊津道行军总管，以伐百济。戊戌，李义府罢。八月壬寅，许敬宗为太子少师、同东西台三品。九月丁丑，李义府起复。十月丁酉，幸温汤，皇太子监国。丁未，至自温汤。庚戌，西台侍郎上官仪同东西台三品。十一月辛未，贬许圉师为虔州刺史。癸酉，封子旭轮为殷王。是岁，右卫将军苏海政为蒨海道行军总管，以伐龟兹。海政杀昆陵都护阿史那弥射。
三年正月乙丑，李义府为右相。二月减百官一月俸，赋雍、同等十五州民钱，以作蓬莱宫。乙亥，杀驸马都尉韦正矩。庚戌，虑囚。四月戊子，流李义府于巂州。五月壬午，柳州蛮叛，冀州都督长史刘伯英以岭南兵伐之。六月，吐蕃攻吐谷浑，凉州都督郑仁泰为青海道行军大总管以救之。八月癸卯，有彗星出于左摄提。戊申，诏百寮言事。遣按察大使于十道。九月戊午，孙仁师及百济战于白江，败之。十月辛巳，诏皇太子五日一至光顺门，监诸司奏事，小事决之。十一月甲戌，雨木冰。十二月庚子，改明年为麟德元年，降京师、雍州诸县死罪以下。壬寅，安西都护高贤为行军总管，以伐弓月。
麟德元年二月戊子，如福昌宫。癸卯，如万年宫。四月壬午，道王元庆薨。五月戊申，许王孝薨。丙寅，以旱避正殿。七月丁未，诏以三年正月有事于泰山。八月己卯，幸旧第，降万年县死罪以下。壬午，至自万年宫。丁亥，司列太常伯刘祥道兼右相，大司宪窦德玄为司元太常伯、检校左相。十二月丙戌，杀上官仪。戊子，杀庶人忠。刘祥道罢。太子右中护乐彦玮、西台侍郎孙处约同知军国政事。是冬，无雪。
二年二月壬午如东都。三月甲寅，司戎太常伯姜恪同东酉台三品。戊午，遣使虑京师诸司及雍、洛二州囚。闰月癸酉，日有食之。是春，疏勒、弓月、吐蕃攻于阗，酉州都督崔智辩、左武卫将军曹继叔救之。四月丙午，赦桂、广、黔三都督府。丙寅，讲武于邙山之阳。戊辰，左侍极陆敦信检校右相，孙处约、乐彦玮罢。七月己丑，邓王元裕薨。十月壬戌，带方州刺史刘仁轨为大司宪兼知政事。丁卯，如泰山。大有年。
乾封元年正月戊辰，封于泰山。庚午，禅于社首，以皇后为亚献。壬申，大赦，改元。赐文武官阶、勋、爵。民年八十以上版授下州刺史、司马、县令，妇人郡、县君；七十以上至八十，赐古爵一级。民酺七日，女子百户牛酒。免所过今年租赋，给复齐州一年半、兖州二年。辛卯，幸曲阜，祠孔子，赠太师。二月己未，如亳州，祠老子，追号太上玄元皇帝，县人宗姓给复一年。四月甲辰，至自亳州。庚戌，陆敦信罢。六月壬寅，高丽泉男生请内附，右骁卫大将军契苾何力为辽东安抚大使，率兵援之。左金吾卫将军庞同善、营州都督高偘为辽东道行军总管，左武卫将军薛仁贵、左监门卫将军李谨行为后援。七月乙丑，徙封旭轮为豫王。庚午，刘仁轨兼右相。八月辛丑，窦德玄薨。丁未，杀始州刺史武惟良、淄州刺史武怀运。九月，庞同善及高丽战，败之。十二月己酉，李勣为辽东道行台大总管，率六总管兵以伐高丽。
二年正月丁丑，以旱避正殿，减膳，虑囚。二月丁酉，涪陵郡王愔薨。辛丑，禁工商乘马。六月乙卯，西台侍郎杨武戴至德、东台侍郎李安期、司列少常伯赵仁本同东西台三品。东台舍人张文瓘参知政事。七月己卯，以旱避正殿。减膳，遣使虑囚。八月己丑朔，日有食之。辛亥，李安期罢。九月庚申，以饵药，皇太子监国。辛未，李勣及高丽战于新城，败之。是岁，岭南洞獠陷琼州。
总章元年正月壬子，刘仁轨为辽东道副大总管兼安抚大使、浿江道行军总管。二月丁巳，皇太子释奠于国学。戊寅，如九成宫。壬午，李勣败高丽，克扶馀、南苏、木底、苍岩城。三月庚寅，大赦，改元。四月乙卯，赠颜回太子少师，曾参太子少保。丙辰，有彗星出于五车，避正殿；减膳，撤乐，诏内外官言事。庚申，以太原元从西府功臣为二等：第一功后官无五品者，授其子若孙一人，有至四品五品者加二阶，有三品以上加爵三等；第二功后官无五品者，授其子若孙从六品一人，有至五品者加一阶，六品者二阶，三品以上爵一等。辛巳，杨武薨。八月癸酉，至自九成宫。九月癸巳，李勣败高丽王高藏，执之。十二月丁巳，俘高藏以献。丁卯，有事于南郊。甲戌，姜恪检校左相，司平太常伯阎立本守右相。
二年二月辛酉，右肃机李敬玄为西台侍郎，张文瓘为东台侍郎：同东西台三品。三月丙戌，东台侍郎郝处俊同东西台三品。癸巳，皇后亲蚕。四月己酉，如九成宫。六月戊申朔，日有食之。七月癸巳，左卫大将军契苾何力为乌海道行军大总管，以援吐谷浑。九月庚寅，括州海溢。壬寅，如岐州。乙巳，赦岐州，赐高年粟帛。十月丁巳，至自岐州。十一月丁亥，徙封旭轮为冀王，改名轮。十二月戊申，李勣薨。是冬，无雪。
咸亨元年正月丁丑，刘仁轨罢。二月戊申，虑囚。丁巳，东南有声若雷。三月甲戌，大赦，改元。壬辰，许敬宗罢。四月癸卯，吐蕃陷龟兹拨换城。废安西四镇。己酉，李敬玄罢。辛亥，右威卫大将军薛仁贵为逻娑道行军大总管，以伐吐蕃。庚午，如九成宫。雍州大雨雹。高丽酋长钳牟岑叛，寇边，左监门卫大将军高偘为东州道行军总管，右领军卫大将军李谨行为燕山道行军总管，以伐之。六月壬寅朔，日有食之。七月甲戌，以雍、华、蒲、同四州旱，遣使虑囚，减中御诸厩马。戊子，李敬玄起复。薛仁贵及吐蕃战于大非川，败绩。八月庚戌，以谷贵禁酒。丁巳，至自九成宫。甲子，赵王福薨。丙寅，以旱避正殿，减膳。九月丁丑，给复雍、华、同、岐、邠、陇六州一年。闰月癸卯，皇后以旱请避位。甲寅，姜恪为凉州道行军大总管，以伐吐蕃。十月庚辰，诏文武官言事。乙未，赵仁本罢。十二月庚寅，复官名。是岁，大饥。
二年正月乙巳，如东都，皇太子监国。二月辛未，遣使存问诸州。四月戊子，大风，雨雹。六月癸巳，以旱虑囚。九月，地震。丙申，徐王元礼薨。十月丙子，求明礼乐之士。十一月甲午朔，日有食之。庚戌，如许州，遣使存问所过疾老鳏寡，虑囚。十二月癸酉，猎于昆阳。丙戌，如东都。是岁，姜恪为侍中，阎立本为中书令。
三年正月辛丑，姚州蛮寇边，太子右卫副率梁积寿为姚州道行军总管以伐之。二月己卯，姜恪薨。四月壬申，校旗于洛水之阴。九月癸卯，徙封贤为雍王。十月己未，皇太子监国。十一月戊子朔，日有食之。甲辰，至自东都。十二月，金紫光禄大夫致仕刘仁轨为太子左庶子、同中书门下三品。
四年正月丙辰，郑王元懿薨。四月丙子，如九成宫。闰五月丁卯，禁作甗捕鱼、营圈取兽者。八月辛丑，以不豫诏皇太子听诸司启事。己酉，大风落太庙鸱尾。十月壬午，阎立本薨。乙未，以皇太子纳妃，赦岐州，赐酺三日。乙巳，至自九成宫。
上元元年二月壬午，刘仁轨为鸡林道行军大总管，以伐新罗。三月辛亥朔，日有食之。己巳，皇后亲蚕。八月壬辰，皇帝称天皇，皇后称天后。追尊六代祖宣简公为宣皇帝，妣张氏曰宣庄皇后；五代祖懿王为光皇帝，妣贾氏曰光懿皇后。增高祖、太宗及后谥。大赦，改元，赐酺三日。十一月丙午，如东都。己酉，独于华山曲武原。十二月癸未，蒋王恽自杀。
二年正月己未，给复雍、同、华、岐、陇五州一年。辛未，吐蕃请和。二月，刘仁轨及新罗战于七重城，败之。三月丁巳，天后亲蚕。四月辛巳，天后杀周王显妃赵氏。丙戌，以旱避正殿，减膳，撤乐，诏百官言事。己亥，天后杀皇太子。五月戊申，追号皇太子为孝敬皇帝。六月戊寅，立雍王贤为皇太子，大赦。七月辛亥，杞王上金免官，削封邑。八月庚寅，葬孝敬皇帝于恭陵。丁酉，诏妇人为宫官者岁一见其亲。庚子，张文瓘为侍中，郝处俊为中书令，刘仁轨为尚书左仆射，戴至德为右仆射。十月庚辰，雍州雨雹。壬午，有彗星出于角、亢。
仪凤元年正月壬戌，徙封轮为相王。丁卯，纳州獠寇边。二月丁亥，如汝州温汤，遣使虑免汝州轻系。三月癸卯，黄门侍郎来恒、中书侍郎薛元超同中书门下三品。甲辰，如东都，免汝州今岁半租，赐民八十以上帛。闰月己巳。吐蕃寇鄯、廓、河、芳四州，左监门卫中郎将令狐智通伐之。乙酉，周王显为洮河道行军元帅，领左卫大将军刘审礼等十二总管，相王轮为凉州道行军元帅，领契苾何力等军，以伐吐蕃。四月戊申，至自东都。甲寅，中书侍郎李义琰同中书门下三品。戊午，如九成宫。六月癸亥，黄门侍郎高智周同中书门下三品。七月丁亥，有彗星出于东井。乙未，吐蕃寇叠州。八月庚子，避正殿，减膳，撤乐，损食粟马，虑囚，诏文武官言事。甲子，停南北中尚、梨园、作坊，减少府杂匠。是月，青州海溢。十月乙未，至自九成宫。丙午，降封郇王素节鄱阳郡王。十一月壬申，寺赦，改元。庚寅，李敬玄为中书令。十二月戊午，来恒、薛元超为河南、河北道大使。
二年正月乙亥，耕藉田。庚辰，京师地震。四月，太子左庶子张大安同中书门下三品。五月，吐蕃寇扶州。八月辛亥，刘仁轨为洮河军镇守使。十月壬辰，徙封显为英王，更名哲。十二月乙卯，募关内、河东猛士，以伐吐蕃。是岁，西突厥及吐蕃寇安西。冬，无雪。
三年正月丙子，李敬玄为洮河道行军大总管，以伐吐蕃。癸未，遣使募河南、河北猛士，以伐吐蕃。四月丁亥，以旱避正殿，虑囚。戊申，大赦，改明年为通乾元年。癸丑，泾州民生子异体连心。五月壬戌，如九成宫。大雨霖。九月辛酉，至自九成宫。癸亥，张文瓘薨。丙寅，李敬玄、刘审礼及吐蕃战于青海，败绩，审礼死之。十月丙申，停剑南、陇右岁贡。丙午，密王元晓薨。闰十一月丙申，雨木冰。壬子，来恒薨。十二月癸丑，罢通乾号。
调露元年正月戊子，如东都。庚戌，戴至德薨。四月辛酉，郝处俊为侍中。五月丙戌，皇太子监国。戊戌，作紫桂宫。六月辛亥，大赦，改元。吏部侍郎裴行俭伐西突厥。九月壬午，行俭败西突厥，执其可汗都支。十月，突厥温傅、奉职二部寇边，单于大都护府长史萧嗣业伐之。十一月戊寅，高智周罢。甲辰，礼部尚书裴行俭为定襄道行军大总管，以伐突厥。
永隆元年二月癸丑，如汝州温汤。丁巳，如少室山。乙丑，如东都。三月，裴行俭及突厥战于黑山，败之。四月乙丑，如紫桂宫。戊辰，黄门侍郎裴炎、崔知温，中书侍郎王德真：同中书门下三品。五月丁酉，太白经天。七月己卯，吐蕃寇河源。辛巳，李敬玄及吐蕃战于湟川，败绩。左武卫将军黑齿常之为河源军经略大使。丙申，江王元祥薨。突厥寇云州，都督窦怀哲败之。八月丁未，如东都。丁巳，贬李敬玄为衡州刺史。甲子，废皇太子为庶人。乙丑，立英王哲为皇太子，大赦，改元，赐酺三日。己巳，贬张大安为普州刺史。九月甲申，王德真罢。十月壬寅，降封曹王明为零陵郡王。戊辰，至自东都。十一月壬申朔，日有食之。
开耀元年正月乙亥，突厥寇原、庆二州。辛巳，赐京官九品以上酺三日。癸巳，裴行俭为定襄道行军大总管，以伐突厥。己亥，减殿中、太仆马，省诸方贡献，免雍、岐、华、同四州二岁税，河南、河北一年调。二月丙午，皇太子释奠于国学。三月辛卯，郝处俊罢。五月乙酉，常州人刘龙子谋反，伏诛。丙戌，定襄道副总管曹怀舜及突厥战于横水，败绩。己丑，黑齿常之及吐蕃战于良非川，败之。六月壬子，永嘉郡王晫有罪，伏诛。七月己丑，以太平公主下嫁，赦京师。甲午，刘仁轨罢左仆射。闰月丁未，裴炎为侍中，崔知温、薛元超守中书令。庚戌，以饵药，皇太子监国。庚申，裴行俭及突厥战，败之。八月丁卯，以河南、河北大水，遣使赈乏绝，室庐坏者给复一年，溺死者赠物，人三段。九月丙申，有彗星出于天市。壬戌，裴行俭俘突厥温傅可汗、阿史那伏念以献。乙丑，改元，赦定襄军及诸道缘征官吏兵募。十月丙寅朔，日有食之。十一月癸卯，徙庶人贤于巴州。
永淳元年二月癸未，以孙重照生满月，大赦，改元，赐酺三日。是月，突厥车薄、咽面寇边。三月戊午，立重照为皇太孙。四月甲子朔，日有食之。丙寅，如东都，皇太子监国。辛未，裴行俭为金牙道行军大总管，率三总管兵以伐突厥。安西副都护王方翼及车薄、咽面战于执海，败之。丁亥，黄门侍郎郭待举、兵部侍郎岑长倩、秘书员外少监郭正一、吏部侍郎魏玄同与中书门下同承受进止平章事。五月乙卯，洛水溢。六月甲子，突厥骨咄禄寇边，岚州刺史王德茂死之。是月，大蝗，人相食。七月，作万泉宫。己亥，作奉天宫。庚申，零陵郡王明自杀。九月，吐蕃寇柘州，骁卫郎将李孝逸伐之。十月甲子，京师地震。丙寅，黄门侍郎刘齐贤同中书门下平章事。
弘道元年正月甲午，幸奉天宫。二月庚午，突厥寇定州，刺史霍王元轨败之。三月庚寅，突厥寇单于都护府，司马张行师死之。庚子，李义琰罢。丙午，有彗星出于五车。癸丑，崔知温薨。四月己未，如东都。壬申，郭待举、郭正一同中书门下平章事。甲申，绥州部落稽白铁余寇边，右武卫将军程务挺败之。五月乙巳，突厥寇蔚州，刺史李思俭死之。七月甲辰，徙封轮为豫王，改名旦。薛元超罢。八月乙丑，皇太子朝于东都，皇太孙留守京师。丁卯，滹沱溢。己巳，河溢，坏河阳城。九月己丑，以太平公主子生，赦东都。十月癸亥，幸奉天宫。十一月戊戌，右武卫将军程务挺为单于道安抚大使，以伐突厥。辛丑，皇太子监国。丁未，如东都。戊申，裴炎、刘齐贤、郭正一兼于东宫平章事。十二月丁巳，改元，大赦。是夕，皇帝崩于贞观殿，年五十六。谥曰天皇大帝。天宝八载，改谥天皇大圣皇帝；十三载，增谥天皇大圣大弘孝皇帝。
赞曰：《小雅》曰：“赫赫宗周，褒姒灭之。”此周幽王之诗也。是时，幽王虽亡，而太子宜臼立，是为平王。而诗人乃言灭之者，以为文、武之业于是荡尽，东周虽在，不能复兴矣。其曰灭者，甚疾之之辞也。武氏之乱，唐之宗室戕杀殆尽，其贤士大夫不免者十八九。以太宗之治，其遗德余烈在人者未远，而几于遂绝，其为恶岂一褒姒之比邪？以太宗之明，昧于知子，废立之际，不能自决，卒用昏童。高宗溺爱衤任席，不戒履霜之渐，而毒流天下，贻祸邦家。呜呼，父子夫妇之间，可谓难哉！可不慎哉？

[book_title]本纪第四 则天皇后 中宗
则天顺圣皇后武氏讳珝，并州文水人也。父士皞，官至工部尚书、荆州都督，封应国公。
后年十四，太宗闻其有色，选为才人。太宗崩，后削发为比丘尼，居于感业寺。高宗幸感业寺，见而悦之，复召入宫。久之，立为昭仪，进号宸妃。永徽六年，高宗废皇后王氏，立宸妃为皇后。
高宗自显庆后，多苦风疾，百司奏事，时时令后决之，常称旨，由是参豫国政。后既专宠与政，乃数上书言天下利害，务收人心，而高宗春秋高，苦疾，后益用事，遂不能制。高宗悔，阴欲废之，而谋泄不果。上元元年，高宗号天皇，皇后亦号天后，天下之人谓之“二圣”。
弘道元年十二月，高宗崩，遗诏皇太子即皇帝位，军国大务不决者，兼取天后进止。甲子，皇太子即皇帝位，尊后为皇太后，临朝称制。大赦，赐九品以下勋官一级。庚午，韩王元嘉为太尉，霍王元轨为司徒，舒王元名为司空。甲戌，刘仁轨为尚书左仆射，裴炎为中书令，刘齐贤为侍中：同中书门下三品。戊寅，郭待举、魏玄同、岑长倩同中书门下三品。癸未，郭正一罢。
光宅元年正月癸未，改元嗣圣。癸巳，左散骑常侍韦弘敏为太府卿、同中书门下三品。二月戊午，废皇帝为庐陵王，幽之。己未，立豫王旦为皇帝，妃刘氏为皇后，立永平郡王成器为皇太子。大赦，改元为文明。赐文武官五品以上爵一等、九品以上勋两转。老人版授官，赐粟帛。职官五品以上举所知一人。皇太后仍临朝称制。庚申，废皇太孙重照为庶人，杀庶人贤于巴州。甲子，皇帝率群臣上尊号于武成殿。丁卯，册皇帝。丁丑，太常卿王德真为侍中，中书侍郎刘祎之同中书门下三品。庚辰，赠玉清观道士太中大夫王远知金紫光禄大夫。三月丁亥，徙封上金为毕王，素节葛王。四月丁巳，滕王元婴薨。辛酉，徙封上金为泽王，素节许王。癸酉，迁庐陵王于房州；丁丑，又迁于均州。五月癸巳，以大丧禁射猎。闰月甲子，礼部尚书武承嗣为太常卿、同中书门下三品。七月戊午，广州昆仑杀其都督路元睿。乙丑，突厥寇朔州，左武卫大将军程务挺败之。辛未，有彗星出于西方。八月庚寅，葬天皇大帝于乾陵。丙午，武承嗣罢。九月甲寅，大赦，改元。旗帜尚白，易内外官服青者以碧，大易官名，改东都为神都，追尊老子母为先天太后。丙辰，左威卫大将军程务挺为单于道安抚大使，以备突厥。己巳，追尊武氏五代祖克己为鲁国公，妣裴氏为鲁国夫人；高祖居常为太尉、北平郡王，妣刘氏为王妃；曾祖俭为太尉、金城郡王，妣宋氏为王妃；祖华为太尉、太原郡王，妣赵氏为王妃；考士皞为太师、魏王，妣杨氏为王妃。丁丑，柳州司马李敬业举兵于扬州以讨乱。贬韦弘敏为汾州刺史。十月癸未，楚州司马李崇福以山阳、安宜、盐城三县归于敬业。甲申，左玉钤卫大将军梁郡公孝逸为扬州道行军大总管，左金吾卫大将军李知十为副，率兵三十万以拒李敬业。丁亥，左肃政台御史大夫骞味道检校内史、同凤阁鸾台三品，凤阁舍人李景谌同凤阁鸾台平章事。壬辰，李敬业克润州。丙申，杀裴炎。追谥五代祖鲁国公曰靖，高祖北平郡王曰恭肃，曾祖金城郡王曰义康，祖太原郡王曰安成，考魏王曰忠孝。丁酉，曲赦扬、楚二州。复敬业姓徐氏。贬刘齐贤为辰州刺史。李景谌罢。右史沈君谅、着作郎崔察为正谏大夫、同凤阁鸾台平章事。十一月辛亥，左鹰扬卫大将军黑齿常之为江南道行军大总管。庚申，右监门卫将军苏孝祥及徐敬业战于阿谿，死之。乙丑，徐敬业将王那相杀敬业降。丁卯，郭待举罢。鸾台侍郎韦方质为凤阁侍郎、同凤阁鸾台平章事。十二月戊子，遣御史察风俗。癸卯，杀程务挺。
垂拱元年正月丁未，大赦，改元。庚戌，骞味道守内史。戊辰，刘仁轨薨。二月乙巳，春官尚书武承嗣、秋官尚书裴居道、右肃政台御史大夫韦思谦同凤阁鸾台三品。突厥寇边，左玉钤卫中郎将淳于处平为阳曲道行军总管以击之。沈君谅罢。三月，崔察罢。丙辰，迁庐陵王于房州。辛酉，武承嗣罢。辛未，颁《垂拱格》。四月丙子，贬骞味道为青州刺史。癸未，淳于处平及突厥战于忻州，败绩。五月丙午，裴居道为纳言。丁未，流王德真于象州。己酉，冬官尚书苏良嗣守纳言。封皇帝子成义为恒王。壬戌，以旱虑囚。壬申，韦方质同凤阁鸾台三品。六月，天官尚书韦待价同凤阁鸾台三品。九月丁卯，扬州地生毛。十一月癸卯，韦待价为燕然道行军大总管，以击突厥。
二年正月辛酉，大赦，赐酺三日，内外官勋一转。二月辛未朔，日有蚀之。三月戊申，作铜匦。四月庚辰，岑长倩为内史。五月丙午，裴居道为内史。六月辛未，苏良嗣同凤阁鸾台三品。己卯，韦思谦守纳言。十月己巳，有山出于新丰县，改新丰为庆山，赦囚，给复一年，赐酺三日。十二月，免并州百姓庸、调，终其身。是冬，无雪。
三年闰正月丁卯，封皇帝子隆基为楚王，隆范卫王，隆业赵王。二月己亥，以旱避正殿，减膳。丙辰，突厥寇昌平，黑齿常之击之。三月乙丑，韦思谦罢。四月辛丑，追号孝敬皇帝妃裴氏曰哀皇后，葬于恭陵。癸丑，以旱虑囚，命京官九品以上言事。壬戌，裴居道为纳言。五月丙寅，夏官侍郎张光辅为凤阁侍郎、同凤阁鸾台平章事。庚午，杀刘祎之。七月丁卯，冀州雌鸡化为雄。乙亥，京师地震，雨金于广州。八月壬子，魏玄同兼检校纳言，交趾人李嗣仙杀安南都护刘延祐，据交州，桂州司马曹玄静败之。是月，突厥寇朔州，燕然道行军大总管黑齿常之败之。九月巳卯，虢州人杨初成自称郎将，募州人迎庐陵王于房州，不果，见杀。十月庚子，右监门卫中郎将爨宝璧及突厥战，败绩。十二月壬辰，韦待价为安息道行军大总管，安西大都护阎温古副之，以击吐蕃。是岁，大饥。
四年正月甲子，增七庙，立高祖、太宗、高宗庙于神都。庚午，毁乾元殿，作明堂。三月壬戌，杀麟台少监周思茂。四月戊戌，杀太子通事舍人郝象贤。五月庚申，得“宝图”于洛水。乙亥，加尊号为圣母神皇。六月丁亥朔，日有食之。得瑞石于汜水。七月丁巳，大赦，改“宝图”为“天授圣图”，洛水为永昌洛水，封其神为显圣侯，加特进，禁渔钓。改嵩山为神岳，封其神为天中王、太师、使持节、大都督。赐酺五日。戊午，京师地震。八月戊戌，神都地震。丙午，博州刺史琅邪郡王冲举兵以讨乱，遣左金吾卫大将军丘神勣拒之。戊申，冲死之。庚戌，越王贞举兵于豫州以讨乱。辛亥，曲赦博州。九月丙辰，左豹韬卫大将军曲崇裕为中军大总管，岑长倩为后军大总管，以拒越王贞；张光辅为诸军节度。削越王贞及琅邪郡王冲属籍，改其姓为虺氏。贞死之。丙寅，赦豫州。杀韩王元嘉、鲁王灵夔、范阳郡王霭、黄国公诜、东莞郡公融及常乐公主，皆改其姓为虺氏。丁卯，左肃政台御史大夫骞味道、夏官侍郎王本立同凤阁鸾台平章事。十月辛亥，大风拔木。十一月辛酉，杀济州刺名薛顗及其弟驸马都尉绍。十二月乙酉，杀霍王元轨、江都郡王绪及殿中监裴承光。大杀唐宗室，流其幼者于岭南。己亥，杀骞味道。己酉，拜洛受图。辛亥，改明堂为万象神宫，大赦。
永昌元年正月乙卯，享于万象神宫，大赦，改元，赐酺七日。丁巳，舒王元名为司徒。戊午，布政于万象神宫，颁九条以训百官。己未，朗州雌鸡化为雄。二月丁酉，尊考太师魏忠孝王曰周忠孝太皇。置崇先府官。戊戌，追谥妣杨氏曰周忠孝太后；太原郡王曰周安成王，妃赵氏为王妃；金城郡王曰魏义康王，妣宋氏为王妃；北平郡王曰赵肃恭王，妃刘氏为王妃；五代祖鲁国公曰太原靖王，夫人裴氏为王妃。三月甲子，张光辅守纳言。癸酉，天官尚书武承嗣为纳言，张光辅守内史。四月甲辰，杀汝南郡王玮、鄱阳郡公諲、广汉郡公谧、汶山郡公蓁、零陵郡王俊、广都郡公?，徙其家于巂州。己酉，杀天官侍郎邓玄挺。五月丙辰，韦待价及吐蕃战于寅识迦河，败绩。己巳，白马寺僧薛怀义为新平道行军大总管，以击突厥。七月丁巳，流纪王慎于巴州，改其姓为虺氏。丙子，流韦待价于绣州，杀阎温古。戊寅，王本立同凤阁鸾台三品。八月癸未，薛怀义为新平道中军大总管，以击突厥。甲申，杀张光辅、洛州司马弓嗣业、洛阳令弓嗣明、陕州参军弓嗣古、流人徐敬真。乙未，松州雌鸡化为雄。辛丑，杀陕州刺史郭正一。丁未，杀相州刺史弓志元、蒲州刺史弓彭祖、尚方监王令基。九月庚戌，杀恒山郡王承乾之子厥。闰月甲午，杀魏玄同、夏官侍郎崔察。戊申，杀彭州长史刘易从。十月癸丑，杀凉州都督李光谊。丁巳，杀陕州刺史刘延景。戊午，杀右武威卫大将军黑齿常之、右鹰扬卫将军赵怀节。己未，杀嗣郑王璥。丁卯，春官尚书范履冰、凤阁侍郎邢文伟同凤阁鸾台平章事。
天授元年正月庚辰，大赦，改元曰载初，以十一月为正月，十二月为腊月，来岁正月为一月。以周、汉之后为二王后，封爵、禹、汤之裔为三恪，周、隋同列国，封其嗣。乙未，除唐宗室属籍。腊月丙寅，杀刘齐贤。一月戊子，王本立罢。邢文伟为内史，岑长倩、武承嗣同凤阁鸾台三品，凤阁侍郎武攸宁为纳言。甲午，流韦方质于儋州。二月丁卯，杀地官尚书王本立。三月乙酉，以旱减膳。丁亥，苏良嗣薨。五月戊子，杀范履冰。己亥，杀梁郡公孝逸。六月戊申，杀汴州刺史柳明肃。七月辛巳，流舒王元名于和州。颁《大云经》于天下。壬午，杀豫章郡王鳷。丁亥，杀泽王上金、许王素节。甲午，赦永昌县。癸卯，杀太常丞苏践言。八月辛亥，杀许王素节之子璟、曾江县令白令言。甲寅，杀裴居道。壬戌，杀将军阿史那惠、右司郎中乔知之。癸亥，杀尚书右丞张行廉、太州刺史杜儒童。甲子，杀流人张楚金。戊辰，杀流人元万顷、苗神客。辛未，杀南安郡王颖、鄅国公昭及诸宗室李直、李敞、李然、李勋、李策、李越、李黯、李玄、李英、李志业、李知言、李玄贞。九月乙亥，杀钜鹿郡公晃、麟台郎裴望及其弟司膳丞琏。壬午，改国号周。大赦，改元，赐酺七日。乙酉，加尊号曰圣神皇帝，降皇帝为皇嗣，赐姓武氏，皇太子为皇孙。丙戌，立武氏七庙于神都。追尊周文王曰始祖文皇帝，妣姒氏曰文定皇后；四十代祖平王少子武曰睿祖康皇帝，妣姜氏曰康惠皇后；太原靖王曰严祖成皇帝，妣曰成庄皇后；赵肃恭王曰肃祖章敬皇帝，妣曰章敬皇后；魏义康王曰烈祖昭安皇帝，妣曰昭安皇后；周安成王曰显祖文穆皇帝，妣曰文穆皇后；忠孝太皇曰太祖孝明高皇帝，妣曰孝明高皇后。追封伯父及兄弟之子为王，堂兄为郡王，诸姑姊为长公主，堂姊妹为郡主。司宾卿史务滋守纳言，凤阁侍郎宗秦客检校内史，给事中傅游艺为鸾台侍郎、同凤阁鸾台平章事。十月丁巳，给复并州武兴县百姓，子孙相承如汉丰、沛。甲子，贬宗秦客为遵化尉。丁卯，杀流人韦方质。己巳，杀许王素节之子瑛、琪、琬、瓒、玚、瑗、琛、唐臣。辛未，贬邢文伟为珍州刺史。置大云寺。封周公为褒德王，孔子为隆道公。改唐太庙为享德庙，以武氏七庙为太庙。
二年正月甲戌，改置社稷，旗帜尚赤。戊寅，杀雅州刺史刘行实及其弟渠州刺史行瑜、尚衣奉御行感、兄子左鹰扬卫将军虔通。戊子，武承嗣为文昌左相。庚寅，赐酺。乙未，杀丘神勣、左豹韬卫将军卫蒲山。庚子，杀史务滋。腊月己未，始用周腊。四月壬寅朔，日有蚀之。丙午，大赦。五月丁亥，大风折木。岑长倩为武威道行军大总管，以击吐蕃。六月庚戌，左肃政台御史大夫格辅元为地官尚书，鸾台侍郎乐思晦，凤阁侍郎任知古：同凤阁鸾台平章事。七月庚午，徙关内七州户以实神都。八月戊申，武攸宁罢。夏官尚书欧阳通为司礼卿兼判纳言事。庚申，杀右玉钤卫大将军张虔勖。九月乙亥，杀岐州刺史云弘嗣。壬辰，杀傅游艺。癸巳，左羽林卫大将军武攸宁守纳言，冬官侍郎裴行本，洛州司马狄仁杰为地官侍郎：同凤阁鸾台平章事。十月己酉，杀岑长倩、欧阳通、格辅元。壬戌，杀乐思晦、左卫将军李安静。
长寿元年正月戊辰，夏官尚书杨执柔同凤阁鸾台平章事。庚午，贬任知古为江夏令，狄仁杰彭泽令。流裴行本于岭南。乙亥，杀右卫大将军泉献诚。庚辰，司刑卿李游道为冬官尚书、同凤阁鸾台平章事。二月戊午，秋官尚书袁智弘同凤阁鸾台平章事。四月丙申朔，日有食之。大赦，改元如意。五月，洛水溢。七月，又溢。八月甲戌，河溢，坏河阳县。戊寅，武承嗣、武攸宁、杨执柔罢；秋官侍郎崔元综为鸾台侍郎，夏官侍郎李昭德为凤阁侍郎，权检校天官侍郎姚?为文昌左丞，检校地官侍郎李元素为文昌右丞，营缮大匠王璿为夏官尚书，司宾卿崔神基：同凤阁鸾台平章事。九月戊戌，大雾。庚子，大赦，改元。改用九月社，赐酺七月。癸卯，以并州为北都。癸丑，流李游道、袁智弘、王璿、崔神基、李元素于岭南。十月丙戌，武威道行军总管王孝杰败吐蕃，克四镇。
二年腊月癸亥，杀皇嗣妃刘氏、德妃窦氏。丁卯，降封皇孙成器为寿春郡王，恒王成义衡阳郡王，楚王隆基临淄郡王，卫王隆范巴陵郡王，越王隆业彭城郡王。一月庚子，夏官侍郎娄师德同凤阁鸾台平章事。甲寅，杀尚方监裴匪躬、内常侍范云仙。三月己卯，杀左卫员外大将军阿史那元庆、白润府果毅薛大信。五月乙未，杀冬官尚书苏乾、相州刺史来同敏。癸丑，河溢棣州。九月丁亥朔，日有食之。乙未，加号金轮圣神皇帝，大赦，赐酺七日，作七宝。庚子，追尊烈祖昭安皇帝曰浑元昭安皇帝，显祖文穆皇帝曰立极文穆皇帝，太祖孝明高皇帝曰无上孝明高皇帝。辛丑，姚?罢。文昌右丞韦巨源同凤阁鸾台平章事，秋官侍郎陆元方为鸾台侍郎、同凤阁鸾台平章事，司宾卿豆卢钦望守内史。
延载元年腊月甲戌，突厥默啜寇灵州。右鹰扬卫大将军李多祚败之。一月甲午，娄师德为河源、积石、怀远等军营田大使。二月庚午，薛怀义为伐逆道行军大总管，领十八将军以击默啜。乙亥，以旱虑囚。己卯，武威道大总管王孝杰及吐蕃战于冷泉，败之。三月甲申，凤阁舍人苏味道为凤阁侍郎、同凤阁鸾台平章事，李昭德检校内史。薛怀义为朔方道行军大总管，击默啜。昭德为朔方道行军长史，味道为司马。四月壬戌，常州地震。五月甲午，加号越古金轮圣神皇帝，大赦，改元，赐酺七日。七月癸未，嵩岳山人武什方为正谏大夫、同凤阁鸾台平章事。八月，什方罢。戊辰，王孝杰为瀚海道行军总管。己巳，司宾少卿姚?守纳言；左肃政台御史大夫杨再思为鸾台侍郎，洛州司马杜景佺检校凤阁侍郎：同凤阁鸾台平章事。戊寅，流崔元综于振州。九月壬午朔，日有食之。壬寅，贬李昭德为南宾尉。十月壬申，文昌右丞李元素为凤阁侍郎，右肃政台御史中丞周允元检校凤阁侍郎：同凤阁鸾台平章事。岭南獠寇边，容州都督张玄遇为桂、永等州经略大使。癸酉，雨木冰。
天册万岁元年正月辛巳，加号慈氏越古金轮圣神皇帝，改元证圣。大赦，赐酺三日。戊子，贬豆卢钦望为赵州刺史，韦巨源鄜州刺史，杜景佺溱州刺史，苏味道集州刺史，陆元方绥州刺史。丙申，万象神宫火。丙午，王孝杰为朔方行军总管，以击突厥。二月己酉朔，日有食之。壬子，杀薛怀义。甲子，罢“慈氏越古”号。三月丙辰，周允元薨。四月戊寅，建大周万国颂德天枢。七月辛酉，吐蕃寇临洮，王孝杰为肃边道行军大总管以击之。九月甲寅，祀南郊。加号天册金轮大圣皇帝。大赦，改元，赐酺九日。以崇先庙为崇尊庙。
万岁通天元年腊月甲戌，如神岳。甲申，封于神岳。改元曰万岁登封。大赦，免今岁租税，赐酺十日。丁亥，禅于少室山。己丑，给复洛州二年，登封、告成县三年。癸巳，复于神都。一月甲寅，娄师德为肃边道行军副总管，以击吐蕃。己巳，改崇尊庙为太庙。二月辛巳，尊神岳天中王为神岳天中黄帝，天灵妃为天中黄后。三月壬寅，王孝杰、娄师德及吐蕃战于素罗汗山，败绩。丁巳，复作明堂，改曰通天宫。大赦，改元，赐酺七日。四月癸酉，检校夏官侍郎孙元亨同凤阁鸾台平章事。庚子，贬娄师德为原州都督府司马。五月壬子，契丹首领松漠都督李尽忠、归诚州刺史孙万荣陷营州，杀都督赵文翙。乙丑，左鹰扬卫将军曹仁师、右金吾卫大将军张玄遇、左威卫大将军李多祚、司农少卿麻仁节等击之。七月辛亥，春官尚书武三思为榆关道安抚大使，纳言姚?为副，以备契丹。八月丁酉，张玄遇、曹仁师、麻仁节等及契丹战于黄麞，败绩，执玄遇、仁节。九月庚子，同州刺史武攸宜为清边道行军大总管，以击契丹。丁巳，吐蕃寇凉州，都督许钦明死之。庚申，并州长史王方庆为鸾台侍郎，殿中监李道广：同凤阁鸾台平章事。十月辛卯，契丹寇冀州，刺史陆宝积死之。甲午，虑囚。
神功元年正月壬戌，杀李元素、孙元亨、洛州录事参军綦连耀、箕州刺史刘思礼、知天官侍郎事石抱忠刘奇、给事中周譒、凤阁舍人王抃、前泾州刺史王勔、太子司议郎路敬淳、司门员外郎刘顺之、右司员外郎宇文全志、来庭县主簿柳璆。癸亥，突厥默啜寇胜州，平狄军副使安道买败之。甲子，娄师德守凤阁侍郎、同凤阁鸾台平章事。二月乙巳，虑囚。三月庚子，王孝杰及孙万斩战于东硖石谷，败绩，孝杰死之。戊申，赦河南、北。四月戊辰，置九鼎于通天宫。癸酉，前益州大都督府长史王及善为内史。癸未，右金吾卫大将军武懿宗为神兵道行军大总管，及右豹韬卫将军何迦密以击契丹。五月癸卯，娄师德为清边道行军副大总管，右武卫将军沙咤忠义为清边中道前军总管，以击契丹。六月丁卯，杀监察御史李昭德、司仆少卿来俊臣。己卯，尚方少监宗楚客同凤阁鸾台平章事。戊子，特进武承嗣、春官尚书武三思同凤阁鸾台三品。辛卯，娄师德安抚河北。七月丁酉，武承嗣、武三思罢。八月丙戌，姚?罢。九月壬寅，大赦，改元，赐酺七日。庚戌，娄师德守纳言。十月甲子，给复徇忠、立节二县一年。闰月甲寅，检校司刑卿、幽州都督狄仁杰为鸾台侍郎，司刑卿杜景佺为凤阁侍郎：同凤阁鸾台平章事。
圣历元年正月甲子，大赦，改元，赐酺九日。丙寅，宗楚客罢。丁亥，李道广罢。三月己巳，召庐陵王于房州。戊子，庐陵王至自房州。四月庚寅，赦神都及河北。辛丑，娄师德为陇右诸军大使，检校河西营田事。五月庚午，禁屠。六月乙卯，大风拔木。七月辛未，杜景佺罢。八月，突厥寇边。戊子，左豹韬卫将军阎知微降于突厥，寇边。甲午，王方庆罢。庚子，春官尚书武三思检校内史，狄仁杰兼纳言。司属卿武重规为天兵中道大总管，沙咤忠义为天兵西道前军总管，幽州都督张仁亶为天兵东道总管，左羽林卫大将军李多祚、右羽林卫大将军阎敬容为天兵道西后军总管，以击突厥。癸丑，突厥寇蔚州。乙卯，寇定州，刺史孙彦高死之。九月甲子，夏官尚书武攸宁同凤阁鸾台三品。戊辰，突厥寇赵州，长史唐波若降于突厥，刺史高睿死之。突厥寇相州，沙咤忠义为河北道前军总管，将军阳基副之，李多祚为后军总管，大将军富福信为奇兵总管，以御之。壬申，立庐陵王显为皇太子，大赦，赐酺五日。甲戌，皇太子为河北道行军元帅，以击突厥。戊寅，狄仁杰为河北道行军副元帅、检校纳言。辛巳，试天官侍郎苏味道为凤阁侍郎、同凤阁鸾台平章事。十月癸卯，狄仁杰为河北道安抚大使。夏官侍郎姚元崇、麟台少监李峤同凤阁鸾台平章事。族阎知微。
二年正月壬戌，封皇嗣旦为相王。腊月戊子，左肃政台御史中丞吉顼为天官侍郎，检校右肃政台御史中丞魏元忠为凤阁侍郎：同凤阁鸾台平章事。辛亥，赐皇太子姓武氏，大赦。一月庚申，武攸宁罢。二月己丑，如缑氏。辛卯，如嵩阳。丁酉，复于神都。三月甲戌，以隋、唐为二王后。娄师德为纳言。四月壬辰，魏元忠检校并州大都督府长史、天兵军大总管，娄师德副之，以备突厥。辛丑，类师德为陇右诸军大使。甲辰，虑囚。七月丙辰，神都大雨，洛水溢。八月庚子，王及善为文昌左相、同凤阁鸾台平章事，太子宫尹豆卢钦望为文昌右相、同凤阁鸾台三品。杨再思罢。丁未，试天官侍郎陆元方为鸾台侍郎、同凤阁鸾台平章事。娄师德薨。戊申，武三思为内史。九月乙亥，如福昌县，曲赦。戊寅，复于神都。庚辰，王及善薨。是秋，黄河溢。十月丁亥，吐蕃首领赞婆来。
久视元年正月戊午，贬吉顼为琰川尉。壬申，武三思罢。腊月辛巳，封皇太子之子重润为邵王。庚寅，陆元方罢司礼卿。阿史那斛瑟罗为平西军大总管。丁酉，狄仁杰为内史。庚子，文昌左相韦巨源为纳言。乙巳，如嵩山。一月丁卯，如汝州温汤。戊寅，复于神都。作三阳宫。二月乙未，豆卢钦望罢。三月癸丑，夏官尚书唐奉一为天兵中军大总管，以备突厥。四月戊申，如三阳宫。五月己酉朔，日有食之。癸丑，大赦，改元，罢“天册金轮大圣”号，赐酺五日，给复告成县一年。闰七月戊寅，复于神都。己丑，天官侍郎张锡为凤阁侍郎、同凤阁鸾台平章事。李峤罢。丁酉，吐蕃寇凉州，陇右诸军州大使唐休璟败之于洪源谷。八月庚戌，魏元忠为陇右诸军州大总管，以击吐蕃。庚申，敛天下僧钱作大像。九月辛丑，狄仁杰薨。十月辛亥，魏元忠为萧关道行军大总管，以备突厥。甲寅，复唐正月，大赦。丁巳，韦巨源罢。文昌右丞韦安石为鸾台侍郎、同凤阁鸾台平章事。丁卯，如新安陇涧山，曲赦。壬申，复于神都。十二月甲寅，突厥寇陇右。
长安元年正月丁丑，改元大足。二月己酉，鸾台侍郎李怀远同凤阁鸾台平章事。三月丙申，流张锡于循州。四月丙午，大赦癸丑，姚元崇检校并州以北诸军州兵马。五月乙亥，如三阳宫。丁丑，魏元忠为灵武道行军大总管，以备突厥。丙申，天官侍郎顾琮同凤阁鸾台平章事。六月庚申，夏官侍郎李迥秀同凤阁鸾台平章事。辛未，赦告成县。七月甲戌，复于神都。乙亥，扬、楚、常、润、苏五州地震。壬午，苏味道按察幽、平等州兵马。甲申，李怀远罢。九月壬申，杀邵王重润及永泰郡主、主婿武延基。十月壬寅，如京师。辛酉，大赦，改元。给复关内三年，赐酺三日。丙寅，魏元忠同凤阁鸾台三品。十一月壬申，武三思罢。戊寅，改含元宫为大明宫。
二年正月，突厥寇盐州。三月丙戌，李迥秀安置山东军马，检校武骑兵。庚寅，突厥寇并州，雍州长史薛季昶持节山东防御大使以备之。七月甲午，突厥寇代州。八月辛亥，剑南六州地震。九月乙丑朔，日有食之。壬申，突厥寇忻州。己卯，吐蕃请和。十月甲辰，顾琮薨。戊申，吐蕃寇悉州，茂州都督陈大慈败之。甲寅，姚元崇同凤阁鸾台平章事，苏味道、韦安石、李迥秀同凤阁鸾台三品。十一月甲子，相王旦为司徒。戊子，祀南郊，大赦，赐酺三日。十二月甲午，魏元忠为安东道安抚使。
三年三月壬戌朔，日有食之。四月庚子，相王旦罢。吐蕃来求婚。乙巳，以旱避正殿。闰月庚午，成均祭酒李峤同凤阁鸾台平章事。己卯，李峤知纳言事。七月壬寅，正谏大夫硃敬则同凤阁鸾台平章事。庚戌，检校凉州都督唐休璟为夏官尚书、同凤阁鸾台平章事。八月乙酉，京师大雨雹。九月庚寅朔，日有蚀之。丁酉，贬魏元忠为高要尉。十月丙寅，如神都。十二月丙戌，天下置关三十。
四年正月丁未，作兴泰宫。壬子，天官侍郎韦嗣立为凤阁侍郎、同凤阁鸾台三品。二月癸亥，贬李迥秀为庐州刺史。壬申，硃敬则罢。三月丁亥，进封皇孙平恩郡王重福为谯王。己亥，夏官侍郎宗楚客同凤阁鸾台平章事。贬苏味道为坊州刺史。四月壬戌，韦安石知纳言事，李峤知内史事。丙子，如兴泰宫，赦寿安县，给复一年。五月丁亥，大风拔木。六月辛酉，姚元之罢。乙丑，天官侍郎崔玄?为鸾台侍郎、同凤阁鸾台平章事。丁丑，李峤同凤阁鸾台三品。壬午，相王府长史姚元之兼知夏官尚书、同凤阁鸾台三品。七月丙戌，左肃政台御史大夫杨再思守内史。甲午，复于神都。贬宗楚客为原州都督。八月庚申，唐休璟兼幽营二州都督、安东都护。九月壬子，姚元之为灵武道行军大总管。十月辛酉，元之为灵武道安抚大使。甲戌，判秋官侍郎张柬之同凤阁鸾台平章事。壬午，怀州长史房融为正谏大夫、同凤阁鸾台平章事。十一月丁亥，天官侍郎韦承庆行凤阁侍郎、同凤阁鸾台平章事。李峤罢。十二月丙辰，韦嗣立罢。
五年正月壬午，大赦。庚寅，禁屠。癸卯，张柬之、崔玄?及左羽林卫将军敬晖、检校左羽林卫将军桓彦范、司刑少卿袁恕己、左羽林卫将军李湛薛思行赵承恩、右羽林卫将军杨元琰、左羽林卫大将军李多祚、职方郎中崔泰之、庙部员外郎硃敬则、司刑评事冀仲甫、检校司农少卿兼知总监翟世言、内直郎王同皎率左右羽林兵以讨乱；麟台监张易之、春官侍郎张昌宗、汴州刺史张昌期、司礼少卿张同休、通事舍人张景雄伏诛。丙午，皇帝复于位。丁未，徙后于上阳宫。戊申，上后号曰则天大圣皇帝。十一月，崩，谥曰大圣则天皇后。唐隆元年，改为天后；景云元年，改为大圣天后；延和元年，改为天后圣帝，未几，改为圣后；开元四年，改为则天皇后；天宝八载，加谥则天顺圣皇后。
中宗大和大圣大昭孝皇帝讳显，高宗第七子也。母曰则天顺圣皇后武氏。高宗崩，以皇太子即皇帝位，而皇太后临朝称制。嗣圣元年正月，废居于均州，又选于房州。圣历二年，复为皇太子。太后老且病。
神龙元年正月，张柬之等以羽林兵讨乱。甲辰，皇太子监国，大赦，改元。丙午，复于位，大赦，赐文武官阶、爵，民酺五日，免今岁租赋，给复房州三年，放宫女三千人。相王旦为安国相王、太尉、同凤阁鸾台三品。庚戌，张柬之、袁恕己同凤阁鸾台三品，崔玄?守内史，敬晖为纳言，相彦范守纳言。二月甲寅，复国号唐。贬韦承庆为高要尉，流房融于高州。杨再思同中书门下三品。姚元之罢。甲子，皇后韦氏复于位，大赦，赐酺三日，复宗室死于周者官爵。丙寅，太子宾客武三思为司空、同中书门下三品。贬谯王重福为濮州刺史。丁卯，右散骑常侍、附马都尉武攸暨为司徒。辛未，安国相王旦罢。甲戌，太子少詹事祝钦明同中书门下三品。韦安石罢。进封子义兴郡王重俊为卫王，北海郡王重茂温王。丁丑，武三思、武攸暨罢。三月甲申，诏文明后破家者昭洗之，还其子孙廕。己丑，袁恕己守中书令。四月辛亥，桓彦范为侍中，袁恕己为中书令。丁卯，高要尉魏元忠为卫尉卿、同中书门下平章事。辛未，敬晖为侍中。甲戌，魏元忠、崔玄?，刑部尚书韦安石为吏部尚书，太子右庶子李怀远为左散骑常侍，凉州都督唐休璟为辅国大将军：同中书门下三品。乙亥，张柬之为中书令。五月壬午，迁武氏神主于崇恩庙。乙酉，立太庙、社稷于东都。戊子，复周、隋二王后。壬辰，进封兄成纪郡王千里为成王。甲午，敬晖、桓彦范、张柬之、袁恕己、崔?韦玄罢。韦安石兼检校中书令，魏元忠兼侍中。甲辰，唐休璟为尚书左仆射，特进豆卢钦望为尚书右仆射：同中书门下三品。六月壬子，左骁卫大将军裴思谅为灵武道行军大总管，以备突厥。癸亥，韦安石为中书令，魏元忠为侍中，杨再思检校中书令，豆卢钦望平章军国重事。七月辛巳，太子宾客韦巨源同中书门下三品。甲辰，洛水溢。八月戊申，给复河南、洛阳二县一年。壬戌，追册妃赵氏为皇后。乙亥，祔孝敬皇帝于东都太庙。皇后见于庙。丁丑，幸洛城南门，观斗象。九月壬午，祀天地于明堂。大赦，赐文武官勋、爵，民为父后者古爵一级，酺三日。癸巳，韦巨源罢。十月癸亥，幸龙门。乙丑，猎于新安。辛未，魏元忠为中书令，杨再思为侍中。十一月戊寅，上尊号曰应天皇帝，皇后曰顺天皇后。壬午，及皇后享于太庙，大赦，赐文武官阶、勋、爵，民酺三日。己丑，幸洛城南门，观泼寒胡戏。壬寅，皇太后崩，废崇恩庙。
二年正月戊戌，吏部尚书李峤同中书门下三品，中书侍郎于惟谦同中书门下平章事。闰月丙午，公主开府置官属。二月乙未，礼部尚书韦巨源为刑部尚书、同中书门下三品。丙申，遣十道巡察使。三月甲辰，韦安石罢。户部尚书苏环守侍中。戊申，唐休璟罢。庚戌，杀光禄卿、附马都尉王同皎。是月，置员外官。四月己丑，李怀远罢。己亥，雨毛于鄮县。辛丑，洛水溢。五月庚申，葬则天大圣皇后。六月戊寅，贬敬晖为崖州司马，桓彦范泷州司马，袁恕己窦州司马，崔玄?韦白州司马，张柬之新州司马。七月戊申，立卫王重俊为皇太子。丙寅，魏元忠为尚书右仆射、兼中书令，李峤守中书令。辛未，左散骑常侍致仕李怀远同中书门下三品。流敬晖于嘉州，桓彦范于瀼州，袁恕己于环州，崔玄?韦于古州，张柬之于泷州。八月丙子，贬祝钦明为申州刺史。九月戊午，李怀远薨。十月癸巳，苏环为侍中。戊戌，至自东都。十一月乙巳，大赦，赐行从官勋一转。十二月己卯，灵武军大总管沙咤忠义及突厥战于鸣沙，败绩。丙戌，以突厥寇边、京师旱、河北水，减膳，罢土木工。苏环存抚河北。丙申，魏元忠为尚书左仆射。
景龙元年正月丙辰，以旱虑囚。二月丙戌，复武氏庙、陵，置令、丞、守户如昭陵。甲午，褒德庙、荣先陵置令、丞。四月庚寅，赦雍州。五月戊戌，右屯卫大将军张仁亶为朔方道行军大总管，以备突厥。丙午，假鸿胪卿臧思言使于突厥，死之。以旱避正殿，减膳。六月丁卯朔，日有食之。庚午，雨土于陕州。戊子，吐蕃及姚州蛮寇边，姚隽道讨击使唐九徵败之。七月辛丑，皇太子以羽林千骑兵诛武三思，不克，死之。癸卯，大赦。壬戌，李峤为中书令。八月丙戌，上尊号曰应天神龙皇帝，皇后曰顺天翊圣皇后。魏元忠罢。九月丁酉，吏部侍郎萧至忠为黄门侍郎，兵部尚书宗楚客，左卫将军兼太府卿纪处讷：同中书门下三品。于惟谦罢。庚子，大赦，改元。赐文武官阶、勋、爵。辛亥，杨再思为中书令，韦巨源、纪处讷为侍中。苏环罢。十月戊寅，杀习艺馆内教苏安恒。壬午，有彗星出于西方。十二月乙丑朔，日有食之。丁丑，雨土。
二年二月癸未，有星陨于西南。庚寅，大赦，进五品以上母、妻封号二等，无妻者授其女，妇人八十以上版授郡、县、乡君。七月癸巳，朔方道行军大总管张仁亶同中书门下三品。丁酉，有星孛于胃、昴。十一月庚申，西突厥寇边，御史中丞冯嘉宾使于突厥，死之。己卯，大赦，赐酺三日。癸未，安西都护牛师奖及西突厥战于火烧城，死之。是岁，皇后、妃、主、昭容卖官，行墨敕斜封。
三年二月己丑，及皇后幸玄武门，观宫女拔河，为宫市以嬉。壬寅，韦巨源为尚书左仆射，杨再思为右仆射：同中书门下三品。壬子，及皇后幸太常寺。三月戊午，宗楚客为中书令，萧至忠守侍中，太府卿韦嗣立守兵部尚书、同中书门下三品。中书侍郎兼检校吏部侍郎崔湜，守兵部侍郎赵彦昭为中书侍郎：同中书门下平章事。戊寅，礼部尚书韦温为太子少保、同中书门下三品。太常少卿郑愔守吏部侍郎、同中书门下平章事。五月丙戌，贬崔湜为瀼州刺史，郑愔江州司马。六月癸巳，太白昼见。庚子，以旱避正殿，减膳，撤乐。诏括天下图籍。壬寅，虑囚。癸卯，杨再思薨。七月丙辰，西突厥娑葛降。辛酉，许妇人非缘夫、子封者廕其子孙。癸亥，虑囚。庚辰，澧水溢。八月乙酉，李峤同中书门下三品，特进韦安石为侍中。壬辰，有星孛于紫宫。九月戊辰，吏部尚书苏环为尚书左仆射、同中书门下三品。十一月乙丑，有事于南郊，以皇后为亚献，大赦，赐文武官阶、爵，入品者减考，免关内今岁赋，赐酺三日。甲戌，豆卢钦望薨。十二月壬辰，前宋国公致仕唐休璟为太子少师、同中书门下三品。甲午，如新丰温汤。甲辰，赦新丰，给复一年，赐从官勋一转。乙巳，至自新丰。
四年正月丙寅，及皇后微行以观灯，遂幸萧至忠第。丁卯，微行以观灯，幸韦安石、长宁公主第。己卯，如始平。二月壬午，赦咸阳、始平，给复一年。癸未，至自始平。庚戌，及后、妃、公主观三品以上拔河。三月，以河源九曲予吐蕃。庚申，雨木冰，井溢。五月辛酉，封嗣虢王邕为汴王。丁卯，杀许州司兵参军燕钦融。丁丑，剡县地震。六月，皇后及安乐公主、散骑常侍马秦客反。壬午，皇帝崩，年五十五，谥曰孝和皇帝天宝十三年，加谥大和大圣大昭孝皇帝。
赞曰：昔都孔子作《春秋》而乱臣贼子惧，其于杀君篡国之主，皆不黜绝之，岂以其盗而有之者，莫大之罪也，不没其实，所以着其大恶而不隐欤？自司马迁、班固皆作《高后纪》，吕氏虽非篡汉，而盗执其国政，遂不敢没其实，岂其得圣人之意欤？抑亦偶合于《春秋》之法也。唐之旧史因之，列武后于本纪，盖其所从来远矣。夫吉凶之于人，犹影响也，而为善者得吉常多，其不幸而罹于凶者有矣；为恶者未始不及于凶，其幸而免者亦时有焉。而小人之虑，遂以为天道难知，为善未必福，而为恶未必祸也。武后之恶，不及于大戮，所谓幸免者也。至中宗韦氏，则祸不旋踵矣。然其亲遭母后之难，而躬自蹈之，所谓下愚之不移者欤！

[book_title]本纪第五 睿宗 玄宗
睿宗玄真大圣大兴孝皇帝讳旦，高宗第八子也。始封殷王，领冀州大都督、单于大都护。长而温恭好学，通诂训，工草隶书。徙封豫王 ，又封冀王，累迁右金吾卫大将军、洛州牧。徙封相王，复封豫王。武后废中宗，立为皇帝，其改国号周，以为皇嗣，居于东宫。中宗自房州还，复为皇太子，武后封皇嗣为相王，授太子右卫率。累迁右羽林卫大将军、并州牧、安北大都护、诸道元帅。中宗复位，进号安国相王。
景云元年六月壬午，韦皇后弑中宗，矫诏立温王重茂为皇太子。以刑部尚书裴谈、工部尚书张锡同中书门下三品；吏部尚书张嘉福、中书侍郎岑羲、吏部侍郎崔湜同中书门下平章事。发诸府兵五万屯京师，以韦温总知内外兵马。甲申，乃发丧。又矫遗诏，自立为皇太后。皇太子即皇帝位，以睿宗参谋政事，大赦，改元曰唐隆。太后临朝摄政，罢睿宗参谋政事，以为太尉。封嗣雍王守礼为邠王，寿春郡王成器宋王。丁亥，温王妃陆氏为皇后。壬辰，纪处讷、张嘉福、岑羲持节巡抚关内、河南北。庚子，临淄郡王隆基率万骑兵入北军讨乱，诛韦氏、安乐公主及韦巨源、马秦客、附马都尉武延秀、光禄少卿杨均。辛丑，睿宗奉皇帝御安福门，大赦。赐文武官阶、勋、爵，免天下岁租之半。进封隆基为平王。朝邑尉刘幽求为中书舍人，苑总监钟绍京为中书侍郎，参知机务。壬寅，绍京及黄门侍郎李日知同中书门下三品。纪处讷、韦温、宗楚客、将作大匠宗晋卿、司农卿赵履温伏诛。贬汴王邕为沁州刺史，萧至忠许州刺史，韦嗣立宋州刺史，赵彦昭绛州刺史，崔湜华州刺史。癸卯，太白昼见。平王隆基同中书门下三品，钟绍京行中书令。张嘉福伏诛。甲辰，安国相王即皇帝位于承天门，大赦，长流、长任及流人未达者还之。赐内外官阶、爵。复重茂为温王。乙巳，钟绍京罢。丙午，太常少卿薛稷为黄门侍郎，参豫机务。丁未，立平王隆基为皇太子。复则天大圣皇后号曰天后。戊申，许州刺史姚元之为兵部尚书、同中书门下三品。韦嗣立、萧至忠为中书令，赵彦昭为中书侍郎，崔湜为吏部侍郎：同中书门下平章事。七月庚戌，进封衡阳郡王成义为申王，巴陵郡王隆范岐王，彭城郡王隆业薛王。癸丑，兵部尚书崔日用为黄门侍郎，参豫机务。丁巳，洛州长史宋璟检校吏部尚书、同中书门下三品。岑羲罢。壬戌，贬萧至忠为晋州刺史，韦嗣立许州刺史，赵彦昭宋州刺史，张锡绛州刺史。崔湜罢。丙寅，贬李峤为怀州刺史。姚元之兼中书令，苏瑰为尚书左仆射。丁卯，唐休ＫＧ-*３〗璟、张仁亶罢。己巳，大赦，改元，赐内外官及子为父后者勋一转。崔日用、薛稷罢。乙亥，废崇恩庙、昊陵、顺陵。追废皇后韦氏为庶人，安乐公主为勃逆庶人。
八月庚寅，谯王重福及汴州刺史郑愔反，伏诛。癸巳，罢墨敕斜封官。贬裴谈为蒲州刺史。九月辛未，太子少师致仕唐休璟为朔方道行军大总管，以备突厥。十月乙未，追号天后曰大圣天后。癸卯，出义宗于太庙。十一月戊申，姚元之为中书令。己酉，葬孝和皇帝于定陵。壬子，苏瑰、韦安石罢。宋王成器为尚书左仆射。丁卯，赦灵驾所过。己巳，宋王成器为司徒。
二年正月己未，太仆卿郭元振、中书侍郎张说同中书门下平章事。甲子，徙封重茂为襄王。乙丑，追册妃刘氏、窦氏为皇后。二月丁丑，皇太子监国。甲申，贬姚元之为申州刺史，宋璟楚州刺史。丙戌，太子少保韦安石为侍中。刘幽求罢。复墨敕斜封官。辛卯，禁屠。三月癸丑，作金仙、玉真观。四月甲申，韦安石为中书令。宋王成器罢。辛卯，李日知为侍中。壬寅，大赦，赐文武官阶、勋、爵，民酺三日。甲辰，作玄元皇帝庙。五月庚戌，复昊陵、顺陵，置官属。壬戌，殿中监窦怀贞为左御史台大夫、同中书门下平章事。八月乙卯，大赦，赐酺三日。丁巳，皇太子释奠于国学。庚午，韦安石为尚书左仆射、同中书门下三品。九月乙亥，窦怀贞为侍中。十月甲辰，吏部尚书刘幽求为侍中，右散骑常侍魏知古，太子詹事崔湜为中书侍郎：同中书门下三品；中书侍郎陆象先同中书门下平章事。韦安石、李日知、郭元振、窦怀贞、张说罢。十二月丁未，作泼寒胡戏。
先天元年正月辛未，享于太庙。甲戌，并、汾、绛三州地震。辛巳，有事于南郊。戊子，耕籍田。己丑，大赦，改元曰太极。赐内外官阶、爵，民酺五日。版授九十以上下州刺史，八十以上上州司马。辛卯，幸安福门，观酺三日夜。壬辰，陆象先同中书门下三品。乙未，户部尚书岑羲、左御史台大夫窦怀贞同中书门下三品。二月丁巳，皇太子释奠于国学。是春，旱。五月戊寅，有事于北郊。辛巳，大赦，改元曰延和。赐内外官陪礼者勋一转，民酺五日。六月癸丑，岑羲为侍中。乙卯，追号大圣天后为天后圣帝。辛酉，刑部尚书郭元振为朔方道行军大总管，以伐突厥。甲子，幽州都督孙佺、左武卫将军李楷洛、左威卫将军周以悌及奚战于冷陉山，败绩。七月辛未，有彗星入于太微。兵部尚书李迥秀为朔方道后军大总管。乙亥，窦怀贞为尚书右仆射、平章军国重事。己卯，幸安福门观乐，三日而止。丙戌，以旱减膳。八月庚子，立皇太子为皇帝，以听小事；自尊为太上皇，以听大事。壬寅，追号天后圣帝为圣后。甲辰，大赦，改元，赐内外官及五品以上子为父后者勋、爵，民酺五日。丁未，立皇太子妃王氏为皇后。戊申，封皇帝子嗣直为剡王，嗣谦郢王。己酉，宋王成器为司徒。庚戌，窦怀贞为尚书左仆射，刘幽求守尚书右仆射：同中书门下三品；魏知古为侍中，崔湜检校中书令。戊午，流刘幽求于封州。九月丁卯朔，日有食之。甲午，封皇帝子嗣升为陕王。十月辛卯，猎于骊山。十一月丁亥，诰遣皇帝巡边。甲午，幽州都督宋璟为左军大总管，并州长史薛讷为中军大总管，兵部尚书郭元振为右军大总管。
二年正月乙亥，吏部尚书萧至忠为中书令。二月，追作先天元年酺。六月辛丑，以雨霖避正殿，减膳。丙辰，郭元振同中书门下三品。七月甲子，大赦。乙丑，诰归政于皇帝。
开元四年六月，崩于百福殿，年五十五，谥曰大圣真皇帝。天宝十三载，增谥玄真大圣大兴孝皇帝。
玄宗至道大圣大明孝皇帝讳隆基，睿宗第三子也。母曰昭成皇后窦氏。性英武，善骑射，通音律、历象之学。始封楚王，后为临淄郡王。累迁卫尉少卿、潞州别驾。
景龙四年，朝于京师，遂留不遣。庶人韦氏已弑中宗，矫诏称制。玄宗乃与太平公主子薛崇简、尚衣奉御王崇晔、公主府典签王师虔、朝邑尉刘幽求、苑总监钟绍京、长上折冲麻嗣宗、押万骑果毅葛福顺李仙凫、道士冯处澄、僧普润定策讨乱。或请先启相王，玄宗曰：“请而从，是王与危事；不从，则吾计失矣。”乃夜率幽求等入苑中，福顺、仙凫以万骑兵攻玄武门，斩左羽林将军韦播、中郎将高嵩以徇。左万骑由左入，右万骑由右入，玄宗率总监羽林兵会两仪殿，梓宫宿卫兵皆起应之，遂诛韦氏。黎明，驰谒相王，谢不先启。相王泣曰：“赖汝以免，不然，吾且及难。”乃拜玄宗殿中监，兼知内外闲厩、检校陇右群牧大使，押左右万骑，进封平王，同中书门下三品。
睿宗即位，立为皇太子。景云二年，监国，听除六品以下官。延和元年，星官言：“帝坐前星有变。”睿宗曰：“传德避灾，吾意决矣。”七月壬辰，制皇太子宜即皇帝位。太子惶惧入请，睿宗曰：“此吾所以答天戒也。”皇太子乃御武德殿，除三品以下官。八月庚子，即皇帝位。先天元年十月庚子，享于太庙，大赦。
开元元年正月辛巳，皇后亲蚕。七月甲子，太平公主及岑羲、萧至忠、窦怀贞谋反，伏诛。乙丑，始听政。丁卯，大赦，赐文武官阶、爵。庚午，流崔湜于窦州。甲戌，毁天枢。乙亥，尚书右丞张说检校中书令。庚辰，陆象先罢。八月癸巳，刘幽求为尚书右仆射，知军国大事。壬寅，宋王成器为太尉，申王成义为司徒，邠王守礼为司空。九月丙寅，宋王成器罢。庚午，刘幽求同中书门下三品，张说为中书令。十月，姚隽蛮设姚州，都督李蒙死之。己亥，幸温汤。癸卯，讲武于骊山。流郭元振于新州，给事中唐绍伏诛。免新丰来岁税，赐从官帛。甲辰，猎于渭川。同州刺史姚元之为兵部尚书、同中书门下三品。乙巳，至自渭川。十一月乙丑，刘幽求兼侍中。戊子，群臣上尊号曰开元神武皇帝。十二月庚寅，大赦，改元，赐内外官勋。改中书省为紫微省，门下省为黄门省，侍中为监。甲午，吐蕃请和。巳亥，禁泼寒胡戏。壬寅，姚崇兼紫微令。癸丑，刘幽求罢。贬张说为相州刺史。甲寅，黄门侍郎卢怀慎同紫微黄门平章事。
二年正月壬午，以关内旱，求直谏，停不急之务，宽系囚，祠名山大川，葬暴骸。甲申，并州节度大使薛讷同紫微黄门三品，以伐契丹。二月壬辰，避正殿，减膳，彻乐。突厥寇北庭，都护郭虔瓘败之。己酉，虑囚。三月己亥，碛西节度使阿史那献执西突厥都担。四月辛未，停诸陵供奉鹰犬。五月辛亥，魏知古罢。六月，京师大风拔木。甲子，以太上皇避暑，徙御大明宫。七月乙未，焚锦绣珠玉于前殿。戊戌，禁采珠玉及为刻镂器玩、珠绳帖绥服者，废织锦坊。庚子，薛讷及奚、契丹战于滦河，败绩。丁未，襄王重茂薨，追册为皇帝。八月壬戌，禁女乐。乙亥，吐蕃寇边，薛讷摄左羽林军将军，为陇右防御大使，右骁卫将军郭知运为副，以伐之。九月庚寅，作兴庆宫。丁酉，宴京师侍老于含元殿庭，赐九十以上几、杖，八十以上鸠杖，妇人亦如之，赐于其家。戊申，幸温汤。十月戊午，至自温汤。甲子，薛讷及吐蕃战于武阶，败之。十二月乙丑，封子嗣真为鄫王，嗣初鄂王，嗣玄鄄王。
三年正月丁亥，立郢王嗣谦为皇太子。降死罪，流以下原之。赐酺三日。癸卯，卢怀慎检校黄门监。二月辛酉，赦囚非恶逆、造伪者。四月庚申，突厥部三姓葛逻禄来附。右羽林军大将军薛讷为源州镇军大总管，源州都督杨执一副之；右卫大将军郭虔瓘为朔州镇军大总管，并州长史王晙副之。以备突厥。五月丁未，以旱录京师囚。戊申，避正殿，减膳。七月庚辰朔，日有食之。十月辛酉，巂州蛮寇边，右骁卫将军李玄道伐之。壬戌，薛讷为朔方道行军大总管，太仆卿吕延祚、灵州刺史杜宾客副之。癸亥，如眉阝，赦所过徒罪以下，赐侍老九十以上及笃疾者物。甲子，如凤泉汤。戊辰，降大理系囚罪。十一月己卯，至自凤泉汤。乙酉，幸温汤。丁亥，相州人崔子岩反，伏诛。甲午，至自温汤。乙未，禁白衣长发会。十二月乙丑，降凤泉汤所过死罪以下。
四年正月戊寅，朝太上皇于西宫。二月丙辰，幸温汤。辛酉，吐蕃寇松州，廓州刺史盖思贵伐之。丁卯，至自温汤。癸酉，松州都督孙仁献及吐蕃战，败之。六月甲子，太上皇崩。辛未，京师、华陕二州大风拔木。癸酉，大武军子将郝灵佺杀突厥默啜。七月丁丑，吐蕃请和。丁酉，洛水溢。八月辛未，奚、契丹降。十月庚午，葬大圣真皇帝于桥陵。十一月己卯，卢怀慎罢。丁亥，选中宗于酉庙。丙申，尚书左丞源乾曜为黄门侍郎、同紫微黄门平章事。十二月乙卯，定陵寝殿火。丙辰，幸温汤。乙丑，至自温汤。闰月己亥，姚崇、源乾曜罢。刑部尚书宋璟为吏部尚书兼黄门监，紫微侍郎苏颋同紫微黄门平章事。
五年正月癸卯，太庙四室坏，迁神主于太极殿，素服避正殿，辍视朝五日。己酉，享于太极殿。辛亥，如东都。戊辰，大雾。二月甲戌，大赦，赐从官帛，给复河南一年，免河南北蝗、水州今岁租。三月丙寅，吐蕃请和。四月甲申，毁拜洛受图坛。己丑，子嗣一卒。五月丙辰，诏公侯子孙袭封。七月壬寅，陇右节度使郭知运及吐蕃战，败之。九月壬寅，复紫微省为中书省，黄门省为门下省，监为侍中。十月戊寅，祔神主于太庙。甲申，命史官月奏所行事。
六年正月辛丑，突厥请和。二月壬辰，朔方道行军大总管王睃伐突厥。六月甲申，瀍水溢。八月庚辰，以旱虑囚。十月癸亥，赐河南府、怀汝郑三州父老帛。十一月辛卯，至自东都。丙申，享于太庙。元皇帝以上三祖枝孙失官者授五品京官。皇祖妣家子孙在选者甄择之。免知顿及旁州供承者一岁租税。乙巳，改传国玺曰“宝”。是月，突厥执单于副都护张知运。
七年五月己丑朔，日有食之，素服，彻乐，减膳，中书门下虑囚。六月戊辰，吐蕃请和。闰七月辛巳，以旱避正殿，彻乐，减膳。甲申，虑囚。八月丙戌，虑囚。九月甲戌，徙封宋王宪为宁王。十月，作义宗庙于东都。辛卯，幸温汤。癸卯，至自温汤。十一月乙亥，皇太子入学齿胄，赐陪位官及学生帛。
八年正月辛巳，宋璟、苏颋罢。京兆尹源乾曜为黄门侍郎，并州大都督府长史张嘉贞为中书侍郎：同中书门下平章事。二月戊戌，子敏卒。三月甲子，免水旱州逋负，给复四镇行人家一年。五月丁卯，源乾曜为侍中，张嘉贞为中书令。六月庚寅，洛、瀍、谷水溢。九月，突厥寇甘、凉，凉州都督杨敬述及突厥战，败绩。丙寅，降京城囚罪，杖以下原之。壬申，契丹寇边，王晙检校幽州都督、节度河北诸军大使，黄门侍郎韦抗为道朔方行军大总管，以伐之。甲戌，中书门下虑囚。十月辛巳，如长春宫。壬午，猎于下邽。庚寅，幸温汤。十一月乙卯，至自温汤。
九年正月，括田。丙寅，幸温汤。乙亥，至自温汤。二月丙戌，突厥请和。丁亥，免天下七年以前逋负。四月庚寅，兰池胡康待宾寇边。五月庚午，原见囚死、流罪随军郊力、徒以下未发者。七月己酉，王晙执康待宾。八月，兰池胡康愿子寇边。九月乙巳朔，日有食之。癸亥，天兵军节度大使张说为兵部尚书、同中书门下三品。十一月庚午，大赦，赐文武官阶、爵，唐隆、先天实封功臣坐事免若死者加赠，赐民酺三日。十二月乙酉，幸温汤。壬辰，至自温汤。是冬，无雪。
十年正月丁巳，如东都。二月丁丑，次望春顿，赐从官帛。四月己亥，张说持节朔方军节度大使。五月戊午，突厥请和。辛酉，伊、汝水溢。闰月壬申，张说巡边。六月丁巳，河决博、棣二州。七月庚辰，给复遭水州。丙戌，安南人梅叔鸾反，伏诛。九月，张说败康愿子于木盘山，执之。己卯，京兆人权梁山反，伏诛。癸未，吐蕃攻小勃律，北庭节度使张孝嵩败之。十月甲寅，如兴泰宫，猎于上宜川。庚申，如东都。十二月，突厥请和。
十一年正月丁卯，降东都囚罪，徙以下原之。赐侍老物。庚辰，次潞州，赦囚，给复五年，以故第为飞龙宫。辛卯，次并州，改并州为北都。癸巳，赦太原府，给复一年，下户三年元从家五年。版授侍老八十以上上县令，妇人县君；九十以上上州长史，妇人郡君；百岁以上上州刺史，妇人郡夫人。二月己酉，贬张嘉贞为幽州刺史。壬子，如汾阴，祠后土，赐文武官阶、勋、爵、帛。癸亥，张说兼中书令。三月辛未，至自汾阴，免所过今岁税，赦京城。四月甲子，张说为中书令。吏部尚书王晙为兵部尚书、同中书门下三品。五月乙丑，复中宗于太庙。己丑，王晙持节朔方军节度大使。辛卯，遣使分巡天下。六月，王晙巡边。八月戊申，追号宣皇帝曰献祖，光皇帝曰懿祖。十月丁酉，幸温汤，作温泉宫。甲寅，至自温汤。十一月戊寅，有事于南郊，大赦。赐奉祠官阶、勋、爵，亲王公主一子官，高年粟帛，孝子顺孙终身勿事。天下酺三日，京城五日。十二月甲午，如凤泉汤。戊申，至自凤泉汤。庚申，贬王晙为蕲州刺史。
十二年四月壬寅，诏傍继国王礼当废而属近者封郡王。七月己卯，废皇后王氏为庶人。十月，庶人王氏卒。十一月庚午，如东都。庚辰，溪州首领覃行章反，伏诛。辛巳，申王捴薨。闰十二月丙辰朔，日有食之。
十三年正月戊子，降死罪，流以下原之。遣使宣慰天下。壬子，葬朔方陇右河西战亡者。三月甲午，徙封郯王潭为庆王，陕王浚忠王，鄫王洽棣王，甄王滉荣王。封子涺为光王，潍仪王，沄颍王，泽永王，清寿王，洄延王，沐盛王，溢济王。九月丙戌，罢奏祥瑞。十月辛酉，如兖州。庚午，次濮州，赐河南、北五百里内父老帛。十一月庚寅，封于泰山。辛卯，禅于社首。壬辰，大赦。赐文武官阶、勋、爵，致仕官一季禄，公主、嗣王、郡县主一子官，诸蕃酋长来会者一官。免所过一岁、兖州二岁租。赐天下酺七日。丙申，幸孔子宅，遣使以太牢祭其墓，给复近墓五户。丁酉，赐徐、曹、毫、许、仙、豫六州父老帛。十二月己巳，如东都。
十四年二月，邕州獠梁大海反，伏诛。四月丁巳，户部侍郎李元纮为中书侍郎、同中书门下平章事。庚申，张说罢。丁卯，岐王范薨。六月戊午，东都大风拔木。壬戌，诏州县长官言事。七月癸未，瀍水溢。八月丙午，河决魏州。九月己丑，碛西节度使杜暹检校黄门侍郎、同中书门下平章事。十月甲寅，太白昼见。庚申，如广成汤。己巳，如东都。十二月丁巳，猎于方秀川。
十五年正月辛丑，河西、陇右节度使王君奂及吐蕃战于青海，败之。七月甲戌，震兴教门观，灾。庚寅，洛水溢。己亥，降都城囚罪，徒以下原之。八月，涧、谷溢，毁渑池县。己巳，降天下死罪、岭南边州流人，徒以下原之。九月丙子，吐蕃寇瓜州，执刺史田元献。闰月庚子，寇安西，副大都护赵颐贞败之。庚申，回纥袭甘州，王君奂死之。十月己卯，至自东都。十一月丁卯，猎于城南。十二月乙亥，幸温泉宫。丙戌，至自温泉宫。
十六年正月壬寅，赵颐贞及吐蕃战于曲子城，败之。乙卯，泷州首领陈行范反，伏诛庚申，许徒以下囚保任营农。三月辛丑，免营农囚罪。七月，吐蕃寇瓜州，刺史张守珪败之。乙巳，陇右节度使张志亮、河西节度使萧嵩克吐蕃大莫门城。八月辛卯，及吐蕃战于祁连城，败之。九月丙午，以久雨降囚罪，徒以下原之。十月己卯，幸温泉宫。己丑，至自温泉宫。十一月癸巳，萧嵩为兵部尚书、同中书门下平章事。甲辰，弛陂泽禁。戊申，幸宁王宪第。庚戌，至自宁王宪第。十二月丁卯，幸温泉宫。丁丑，至自温泉宫。
十七年二月丁卯，隽州都督张审素克云南昆明城、盐城。三月戊戌，张守珪及吐蕃战于大同军，败之。四月癸亥，降死罪，流以下原之。乙亥，大风，震，蓝田山崩。六月甲戌，源乾曜、杜暹、李元罢纮。萧嵩兼中书令。户部侍郎宇方融为黄门侍郎，兵部侍郎裴光庭为中书侍郎：同中书门下平章事。九月壬子，贬宇文融为汝州刺史。十月戊午朔，日有食之。十一月庚寅，享于太庙。丙申，拜桥陵，赦奉先县。戊戌，拜定陵。己亥，拜献陵。壬寅，拜昭陵。乙巳，拜乾陵。戊申，至自乾陵，大赦。免今岁税之半。赐文武官阶、爵，侍老帛。旌表孝子顺孙、义夫节妇，终身勿事。唐隆两营立功三品以上予一子官。免供顿县今岁税。赐诸军行人勋两转。十二月辛酉，幸温泉宫。壬申，至自温泉宫。是冬，无雪。
十八年正月辛卯，裴光庭为侍中。二月丙寅，大雨，雷震左飞龙厩，灾。辛未，免囚罪杖以下。四月乙卯，筑京师外郭。五月己酉，奚、契丹附于突厥。六月甲子，有彗星出于五车。癸酉，有星孛于华、昂。乙亥，瀍水溢。丙子，忠王浚为河北道行军元帅。壬午，洛水溢。九月丁巳，忠王浚兼河东道诸军元帅。十月戊子，吐蕃请和。庚寅，如凤泉汤。癸卯，至自凤泉汤。十一月丁卯，幸温泉宫。丁丑，至自温泉宫。
十九年正月，杀瀼州别驾王毛仲。丙子，耕于兴庆宫。己卯，禁捕鲤鱼。四月壬午，降死罪以下。丙申，立太公庙。六月乙酉，大风拔木。七月癸丑，吐蕃请和。八月辛巳，以千秋节降死罪，流以下原之。十月丙申，如东都。十一月乙卯，次洛城南，赐从官帛。是岁，扬州穞稻生。
二十年正月乙卯，信安郡王祎为河东、河北道行军副元帅，以伐奚、契丹。二月甲戌朔，日有食之。壬午，降囚罪，徒以下原之。三月己巳，信安郡王祎及奚、契丹战于蓟州，败之。五月戊申，忠王浚俘奚、契丹以献。六月丁丑，浚为司徒。八月辛未朔，日有食之。九月乙巳，渤海靺鞨寇登州，刺史韦俊死之，左领军卫将军盖福慎伐之。戊辰，以宋、滑、衮、郓四州水，免今岁税。十月壬午，如潞州。丙戌，中书门下虑巡幸所过囚。辛卯，赦潞州，给复三年，赐高年粟帛。十一月辛丑，如北都。癸丑，赦北都，给复三年。庚申，如汾阴，祠后土，大赦。免供顿州今岁税。赐文武官阶、勋、爵，诸州侍老帛，武德以来功臣后及唐隆功臣三品以上一子官。民酺三日。十二月辛未，至自汾阴。
二十一年正月丁巳，幸温泉宫。二月丁亥，至自温泉宫。三月乙巳，裴光庭薨。甲寅，尚书右丞韩休为黄门侍郎、同中书门下平章事。闰月癸酉，幽州副总管郭英杰及契丹战于都山，英杰死之。四月乙卯，遣宣慰使黜陟官吏，决击囚。丁巳，宁王宪为太尉，薛王业为司徒。五月戊子，以皇太子纳妃，降死罪，流以下原之。七月乙丑朔，日有食之。九月壬午，封子沔为信王，泚义王，漼陈王，澄丰王，潓恒王，漩凉王，滔深王。十月庚戌，幸温泉宫。己未，至自温泉宫。十二月丁巳，萧嵩、韩休罢。京兆尹裴耀卿为黄门侍郎，中书侍郎张九龄：同中书门下平章事。
二十二年正月己巳，如东都。二月壬寅，秦州地震，给复压死者家一年，三人者三年。四月甲辰，降死罪以下。甲寅，北庭都护刘涣谋反，伏诛。五月戊子，裴耀卿为侍中，张九龄为中书令，黄门侍郎李林甫为礼部尚书、同中书门下三品。是日，大风拔木。六月壬辰，幽州节度使张守珪俘奚、契丹以献。七月己巳，薛王业薨。十一月甲戌，免关内、河南八等以下户田不百亩者今岁租。十二月戊子朔，日有食之。乙巳，张守珪及契丹战，败之，杀其王屈烈。
二十三年正月乙亥，耕藉田。大赦。侍老百岁以上版授上州刺史，九十以上中州刺史，八十以上上州司马。赐陪位官勋、爵。征防兵父母年七十者遣还。民酺三日。八月戊子，免鳏寡惸独今岁税米。十月戊申，突骑施寇边。闰十一月壬午朔，日有食之。是冬，东都人刘普会反，伏诛。
二十四年正月丙午，北庭都护盖嘉运及突骑施战，败之。四月丁丑，降死罪以下。五月丙午，醴泉人刘志诚反，伏诛。八月甲寅，突骑施请和。乙亥，汴王璥薨。十月戊申，京师地震。甲子，次华州，免供顿州今岁税，赐刺史、县令中上考。降两京死罪，流以下原之。丁卯，至自东都。十一月辛丑，东都地震。壬寅，裴耀卿、张九龄罢。李林甫兼中书令，朔方军节度副大使牛仙客为工部尚书、同中书门下三品。十二月戊申，庆王琮为司徒。
二十五年三月乙酉，张守珪及契丹战于捺禄山，败之。辛卯，河西节度副大使崔希逸及吐蕃战于青海，败之。四月辛酉，杀监察御史周子谅。乙丑，废皇太子瑛及鄂王瑶、光王琚为庶人，皆杀之。十一月壬申，幸温泉宫。乙酉，至自温泉宫。十二月丙午，惠妃武氏薨。丁巳，追册为皇后。
二十六年正月甲戌，潮州刺史陈思挺谋反，伏诛。乙亥，牛仙客为侍中。丁丑，迎气于东郊。降死罪，流以下原之。以京兆稻田给贫民，禁王公献珍
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:43:35-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>