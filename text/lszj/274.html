<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="十国春秋自序,凡例,提要,十国春秋目录,十国春秋卷一,十国春秋卷二,十国春秋卷三,十国春秋卷四,十国春秋卷五,十国春秋卷六,十国春秋卷七,十国春秋卷八,十国春秋卷九,十国春秋卷十,十国春秋卷十一,十国春秋卷十二,十国春秋卷十三,十国春秋卷十四,十国春秋卷十五,十国春秋卷十六,十国春秋卷十七,十国春秋卷十八,十国春秋卷十九,十国春秋卷二十,十国春秋卷二十一,十国春秋卷二十二,十国春秋卷二十三,十国春秋卷二十四,十国春秋卷二十五,十国春秋卷二十六,十国春秋卷二十七,十国春秋卷二十八,十国春秋卷二十九,十国春秋">
<meta name="description" content="清吴任臣撰。一百十四卷。纪传体。包括本纪、世家四十二卷,列传六十六卷,表六卷。另附拾遗、备考各一卷。书成于康熙八年(1669)。以《新五代史》记十国事甚多漏略,因博综《资治通鉴》、两《五代史》及五代、两宋有关史著、地志、笔记、类书、文集、金石、碑志数百余种,汇为此编。以国分编,各系纪传。凡称帝者皆入本纪,称王者别入世家。约九十余万字,记述人物一千三百余,篇帙繁博,超过前人。所设纪元、世纪、地理、藩镇、百官五表,统记十国,甚便考览,地理、百官二表考订尤为精密。十国史迹历来记载散乱,有此一编,秩然可观。惟取材">
<title>十国春秋_吴任臣_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">十国春秋</span> <br/>
          作者： <span class="inputVal" id="bkauthor">吴任臣</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]610635</span> <br/>
          说明： <span class="inputVal" id="bkdec">清吴任臣撰。一百十四卷。纪传体。包括本纪、世家四十二卷,列传六十六卷,表六卷。另附拾遗、备考各一卷。书成于康熙八年(1669)。以《新五代史》记十国事甚多漏略,因博综《资治通鉴》、两《五代史》及五代、两宋有关史著、地志、笔记、类书、文集、金石、碑志数百余种,汇为此编。以国分编,各系纪传。凡称帝者皆入本纪,称王者别入世家。约九十余万字,记述人物一千三百余,篇帙繁博,超过前人。所设纪元、世纪、地理、藩镇、百官五表,统记十国,甚便考览,地理、百官二表考订尤为精密。十国史迹历来记载散乱,有此一编,秩然可观。惟取材仍有遗漏,尚欠熔铸剪裁,间有误记。书初刊于康熙十七年。1983年中华书局出版点校本。</span> <br/>
          封面： <span class="inputVal" id="bkimg">Z_5742.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]十国春秋
[book_author]吴任臣
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]610635
[book_dec]清吴任臣撰。一百十四卷。纪传体。包括本纪、世家四十二卷,列传六十六卷,表六卷。另附拾遗、备考各一卷。书成于康熙八年(1669)。以《新五代史》记十国事甚多漏略,因博综《资治通鉴》、两《五代史》及五代、两宋有关史著、地志、笔记、类书、文集、金石、碑志数百余种,汇为此编。以国分编,各系纪传。凡称帝者皆入本纪,称王者别入世家。约九十余万字,记述人物一千三百余,篇帙繁博,超过前人。所设纪元、世纪、地理、藩镇、百官五表,统记十国,甚便考览,地理、百官二表考订尤为精密。十国史迹历来记载散乱,有此一编,秩然可观。惟取材仍有遗漏,尚欠熔铸剪裁,间有误记。书初刊于康熙十七年。1983年中华书局出版点校本。
[book_img]Z_5742.jpg


[book_title]十国春秋自序
古作史有二体曰编年曰纪传而纪传实创始于司马迁自史记暨前后汉书以迄辽金元史凡二十一部藏诸内府布之学省都邑亦云盛矣然古史于正统为特详至偏霸人物事实恒略而不备晋书仅列刘石慕容等于载记魏崔彦鸾譔十六国春秋以补之今虽残阙非全书而视晋史已稍稍加详若欧阳五代史附十国世家于末中间叙事雅称简洁然颇多遗漏立传者独孙晟刘仁赡数人而已又于十国事时有未覈如闽世家以闽主昶弟继恭为其子楚世家载彭师暠奉衡山王事不及廖偃吴越世家言自镠世常重敛其民以事奢侈之读史者或有所不足焉任臣以孤陋之学思取十国人物事实而章着之网罗典籍爰勒一书名曰十国春秋为本纪二十世家二十二列传千二百八十二人以国分事以属又为纪元世系地理藩镇百官五表总一百一十四卷虽世逺人湮书册难考乃鉴观诸邦略得而论大抵南唐敦文事江左以兴吴越效恭顺国祚克永楚以侈靡丧厥家闽以淫暴倾其国杨氏孱弱而随失髙氏无赖而幸存前后蜀之恃险无备其迹同也南北汉之先灭后亡其势异也知乎此而十国君臣之得失政治之盛衰传世长短之数国势顺逆之形夫固可以槩见而得其要领矣或谓李茂贞据岐两世父子相传以诸国相衡是为荆南之匹也兹进南平而黜岐者何葢史从前文亦仍十国世家之旧云尔至于书名春秋者墨子云吾见百国春秋春秋古史名也前此有楚汉春秋魏氏春秋今则仿彦鸾之书而系以春秋也若云孔子尝修鲁春秋矣愚人奚敢上儗圣人笔削而甘僭乱之罪哉书成聊着纂述之大指如此康熙八年己酉孟夏仁和吴任臣譔

[book_title]凡例
宋初路振编九国志不列南平以南平止江陵一隅不予其为国也后振孙纶作荆南志续之或称十国志焉神宗时刘恕又着十国纪年葢从五代史例也今十国仍以欧史为断而南平易曰荆南则从温公通鉴之称【东汉今称北汉亦从通鉴】
帝称本纪王称世家古史家体也后世非天子而遽列本纪误矣卷中帝则断为本纪王则降于世家间有子孙即帝位而追崇祖考如吴太祖烈祖高祖闽太祖南汉烈宗尊諡则从后日而叙事犹号世家所以纪其实也【南唐后主降江南国主而犹列本纪者循马陆二书之称唐余纪传剙为国纪古史又无其例故姑从南唐书云】
是编本纪世家中本国称帝称王者辞从主人也他国称某主某王者重内而略外也至于唐昭帝昭宣帝宋艺祖太宗独称帝以异之亦春秋尊王朝大居正之义帝与后称殂王与妃夫人称薨太子世子亦称薨诸王亦称薨帝后不称崩者仿通鉴纪曹魏诸君之法也马令南唐烈祖本纪先书名继书王继称帝至元宗本纪末年称国主后主本纪称国主此后人述前代之史与臣子执笔者较殊也愚窃取其义以为本纪世家书法
改元易号自昔传闻异辞本书所纪年号一以碑文是正如吴越天宝宝大宝正杂见墓碑宝幢而北汉天会纪年则取证于李恽千佛楼铭葢金石遗文往往足纠前史譌谬故愚于卷中多録庙碑墖文于注以佐史书阙漏而考覈不至无稽云
崔鸿十六国春秋陆游南唐书每年必冠以年号所以标正朔防参错也本书具遵其法即无事必书曰某年庶几纲举目张有条而不紊耳
十国本纪世家中间师曰我师官曰我某官皆各就本国而称也史记田齐世家云鲁伐我入阳闗晋伐我至博陵赵世家云秦拔我榆次南史宋高祖传曰巩县人宗曜于其田所获嘉禾九穗同茎帝以献晋帝以归于我帝冲让乃止苏辙古史楚世家曰婴齐伐郑栾书救郑遇于绕角我师还古人书法原有此例据此可释后人称前代为我之嫌矣
十国列传首后妃次太子世子次诸王公主次诸臣而以方外终篇人因国分各为经纬大氐与承祚之三国彦鸾之十六国先后部署略从同焉
刘道原既作纪年又儗作十国藩镇百官诸志竟未卒业至今阙如愚于卷末勒成五表而诸国年号方舆之不齐宗支官秩之崖略已了然可概睹已
五代距今六七百年世代久逺正史故多遗失而欧史载十国事尤缺略是编所采古今书籍无虑数百余种若册府元龟太平御览资治通鉴通鉴考异文献通考续文献通考玉海说郛朝野杂记津逮秘书史纂左编新旧唐书唐会要薛氏旧五代史欧阳五代史王溥五代会要陶岳五代史补尹洙五代春秋五代史阙文五代通史梁编遗録九国志五国故事十国纪年宋史东都事略李焘续资治通鉴长编吴録稽神録江淮异人録妖乱志淝上英雄录范成大吴郡考马令南唐书陆游南唐书陈彭年江南别录龙衮江南野史郑文寳南唐近事唐余纪传江表志钓矶立谈史外小录耿先生传南唐拾遗记蜀梼杌锦里耆旧传李昊蜀书蜀国春秋全蜀艺文志成都见闻录何光远鉴戒録北梦琐言三楚新録湖湘故事楚纪吴越备史顺存録钱氏家乘葆光録吴越改元辨两朝贡奉録家王故事吴兴艺文志两浙名贤録武林旧事枫牕小牍闽王事迹何氏闽书林谞闽中记晋安逸志闽海丛书榕隂新简陈鸣鹤闽中考章仔钧族谱金凤外传岭南文献吴莱南海古迹记江陵志余晋阳见闻録辽史郡县释名欧阳忞舆地广记乐史太平寰宇记祝穆方舆胜览茅山志洞霄宫志两广名胜志金陵志一统志广舆记湖广通志八闽通志梁克寛三山志广东通志浙江通志杭州府志西湖志余绍兴府志严州府志淳安县志肇庆府志海盐图经中都志武林梵志名山记合璧事海録碎事七修藁职官分纪郑氏书目国史经籍志日渉编天下碑记王象之碑目五灯会元高僧传列仙通鉴劒侠传图绘宝鉴宣和画谱谭子化书彭晓参同契注东国通鉴驭交记辍耕録实賔録容斋三录太平广记青箱杂记二老堂杂志玉壶清话太平清话广博物志清异録洪遵泉志文苑英华宋文鉴宋文选计敏夫唐诗纪事金荃集花间集词品花蕊夫人宫词【有二本所载略异】徐散骑集徐寅集黄滔集罗昭谏集韦庄集杜光庭集贯休集齐已集方蛟峰集曾子固集王荆公集宋潜溪集升庵外集愚辄会稡成书都为一部倘臆说杜撰率尔无征实所未敢
十国典故散佚捃摭滋艰卷中偶获琐事纎语不忍遽弃时复登载用资见闻虽延寿繁猥之讥知所不免而心期广搜珍惜片羽后有同志当鉴微懹吴任臣识

[book_title]提要
【臣】等谨案十国春秋一百十四卷
国朝呉任臣撰任臣字志伊仁和人康熙已未
召试博学鸿词授翰林院检讨任臣以欧阳修作五代史于十国仿晋书例为载记每略而不详乃采诸霸史杂史以及小説家言并证以正史彚成是书凡呉十四卷南唐二十卷前蜀十三卷后蜀十卷南汉九卷楚十卷呉越十三卷闽十卷荆南四卷北汉五卷十国纪元世系表各一卷地理志二卷藩镇表一卷百官表一卷其诸传本文之下自为之注载别史之可存者盖用萧大圜淮海乱离志杨衒之洛阳伽蓝记宋孝王闗东风俗传王邵齐纪之例刘知防史通补注篇所谓躬为史臣手自刋削除繁则意有所恡毕载则言有所妨遂乃定彼榛楛列为子注者也其间于旧説虚诬多所辨证如田頵擒孙儒年月则从呉録而不从薛史吕师周奔湖南年月则从通鉴而不从九国志南唐烈祖家世则从刘恕十国纪年及欧史而不从江南野史呉越备史皆确有所见他是者甚多五表考订尤精可称淹贯惟无传之人仅记名字列诸卷末虽用陈夀蜀志附载无传诸人之列然夀因杨戏有季汉辅臣賛故系之戏传之末非自列其名字于中虚存标目也是则貌同心异不免于自我作古矣乾隆四十六年十月恭校上
总纂官【臣】纪昀【臣】陆锡熊【臣】孙士毅
总　校　官【臣】陆费墀

[book_title]十国春秋目录
卷一
吴一
太祖世家
卷二
吴二
烈祖世家高祖世家
卷三
吴三
睿帝本纪
卷四
吴四【列传】
太祖太妃史氏　夫人朱氏
太后王氏　睿帝让皇后王氏太祖子临川王蒙新安王浔
德化王澈　高祖子南阳王玢睿帝子太子琏　江夏王璘
宜春王璆【从子】建安王珙
宜阳王璪　太子妃李氏
睿帝女上饶公主
卷五
吴五【列传】
袁袭　高朂
戴友规李神福
张训　陶雅
刘威　台蒙
李遇　李简
卷六
吴六【列传】
柴再用秦裴
刘全【子仁规】　李友
李厚　刘存【陈知新】
吕珂　贾令威
瞿章　贾公铎
李涛　袁祯
丁袗　周隠
卷七
吴七【列传】
刘信　吕师造
王绾王茂章
米志诚苗璘
周本　李德诚
王安王舆
卷八
吴八【列传】
冯铎朱瑾
李承嗣【子禅】　彭彦章
李俨　赵匡凝
钟匡时雷彦恭
谭全播
卷九
吴九【列传】
王稔　骨言
陈祐　陈绍
方从训蒋延徽
王坛　张崇
张宣　崔太初
曹筠　李戴
卢择　杨迢
徐善　卢苹
杨彦伯贾潭
卷十
吴十【列传】
尚公廼黄讷
严可求骆知祥
陈彦谦卢枢
王潜　杨廷式
徐融　汪台符
江夣孙钟泰章
翟防　韦建
高审思李章
王令谋
卷十一
吴十一【列传】
杜荀鹤殷文圭
杨防　沈文昌
沈顔　徐延休
游恭王振
信都镐朱浔【周延禧】
张翊　汪少微
支戬　奚超【淮南画工】
卷十二
吴十二【列传】
糁潭渔者　张军师
钱亮　董绍顔
李攻　栁翁
黄冠道人　防州少年
刘通　申渐高
朱延寿妻王氏张训妻某氏
卷十三
吴十三【列传】
田頵安仁义朱延寿
张颢　徐温【子知训知询知诲知谏】
卷十四
吴十四【列传】
僧祖肩石头大师
僧令遵王居岩
吴法通聂师道
刘得常陈金
张武　宣州军士
卷十五
南唐一
烈祖本纪
卷十六
南唐二
元宗本纪
卷十七
南唐三
后主本纪
卷十八
南唐四【列传】
烈祖顺妃王氏元敬皇后宋氏夫人种氏
元宗光穆皇后钟氏吴国太夫人凌氏后主昭惠国后周氏继国后周氏
保仪黄氏　宫人流珠
乔氏【秋水　窅娘】
卷十九
南唐五【列传】
烈祖子楚定王景迁　晋文成王景遂齐昭孝王景达
江昭顺王景逷【子季操】
烈祖从子晋陵公景迈　上饶公景逊
桂阳公景邈　平阳公景逸元宗子文献太子冀　庆王茂
南楚国公从善【子仲翔仲猷】　江国公从镒鄂国公从谦【子仲偃】邵平郡公从度文阳郡公从信
后主子清源郡公仲防【子正言】
岐怀献王仲宣　后主从子仲逺
仲兴　仲伟
仲康【仲阙】烈宗诸女
元宗女太宁公主　芳仪
卷二十
南唐六【列传】
徐知证徐知谔
徐游　宋齐丘
卷二十一
南唐七【列传】
周宗　李建勲
徐玠　马仁【子文义】
刁彦能【子衎】游简言
杜业　孙汉威
张居咏张延翰
卷二十二
南唐八【列传】
王崇文王彦俦
何敬洙柴克宏
边镐　王建封
刘崇俊刘彦贞
朱匡业
卷二十三
南唐九【列传】
严续　常梦锡
蒋廷翊姚景
陈起　贾崇
公乘镕王仲连
卷二十四
南唐十【列传】
李金全卢文进
孟坚　陈诲【子德诚】
林仁肇皇甫晖【子继勲】
李平　朱元
卷二十五
南唐十一【列传】
张易　萧俨
张义方江文蔚
李贻业欧阳广
乔匡舜张泌
汪焕
卷二十六
南唐十二【列传】
陈觉　李征古
魏岑　冯延已
冯延鲁查文徽【子元方】
钟谟　李德明
卷二十七
南唐十三【列传】
潘佑　廖居素
赵仁泽段处常
孙晟　刘仁赡
张彦卿李延邹
周祚陈乔
钟蒨　呙彦
廖澄　张雄
胡则　申屠令坚【刘茂忠】
卷二十八
南唐十四【列传】
韩熙载徐
徐锴　高越【兄子逺】
殷崇义蒯鼇
郭昭庆卢郢
章僚
卷二十九
南唐十五【列传】
鲁崇范毛炳
邵拙　黄载
朱存　朱弼
沈彬　史虚白
陈陶　陈贶
郑元素廖凝
洪文用何溥
谢清　李元清
卢珖　许光大
陈褒　顔诩
许规【子逖】　欧阳郴
钟离君吴媛
聂氏　龚氏二女
卷三十
南唐十六【列传】
郭廷谓朱令赟
陈大雅卢绛
吴仲举陆昭符
潘慎脩张泌
龚慎仪周惟简
张洎　郑彦华【子文宝】
刘澄　李德柔
刘承勲
卷三十一
南唐十七【列传】
孙鲂　周彬
胡元伍乔
康仁杰余璀
刘洞【夏望松】　舒雅
陈元亮张惟彬
邱旭　罗颍
吴淑　陈彭年
魏羽　洪庆元
应用【王文秉】　朱澄【高太冲】
陶守邱顾闳中
梅行思曹仲元
周文矩顾德谦
厉昭庆董源
徐熙　解处中【韩干】
董羽　卫贤【王齐翰蔡润竹梦松】
卷三十二
南唐十八【列传】
裴长史徐幼文
占梦僧吴廷绍
李廷珪御厨
杨花飞【杨名高】李家明
王感化李冠
彭利用
卷三十三
南唐十九【列传】
僧休复僧无殷
僧缘德木平和尚
僧应之僧文益
僧深　僧慧朗
僧智明行因禅师
僧淸禀僧行言
僧智筠僧文遂
僧匡逸僧守讷
僧寂小长老
卷三十四
南唐二十【列传】
王栖霞陈允升
史守冲谭峭
潘扆　陈曙
许坚　聂绍元
耿先生杨保宗
卷三十五
前蜀一
高祖本纪上
卷三十六
前蜀二
高祖本纪下
卷三十七
前蜀三
后主本纪
卷三十八
前蜀四【列传】
高祖顺德皇后周氏顺圣皇太后徐氏翊圣皇太妃徐氏贵妃张氏
夫人萧氏　后主废后高氏
皇后金氏　元妃韦氏
贵妃钱氏　顺妃蘓氏
昭仪李氏【李玉箫】　宫人刘氏
高祖子卫王宗仁庶人元膺
豳王宗辂　赵王宗纪
韩王宗智　宋王宗泽
鲁王宗鼎　信王宗杰
【薛王宗平莒王宗特】　高祖从子宗鐬
族子宗寿　宗裕
后主子承祧承祀
高祖女普慈公主
卷三十九
前蜀五【列传】
王宗佶王宗侃【子承肇】
王宗涤王宗翰
王宗弼王宗黯
王宗弁王宗本
王宗阮王宗播
王宗俦王宗谨
王宗绾王宗儒
王宗浩王宗朗
王宗渥王宗范
王宗瑶王宗训
王宗勉王宗锷
王宗防王宗裔
王宗矩王宗祐
王宗汾王宗信
王宗贺王宗绍
王宗宏王宗铎
王宗鲁王宗昱
王宗勲王宗晏
王宗汭王宗伟
王宗宪王宗俨
王宗威王承检
卷四十
前蜀六【列传】
冯涓　周庠
韦庄　晋晖
李师泰张造
綦母谏张防裕
张琳　张劼
周德权李简
山行章
卷四十一
前蜀七【列传】
郑顼　潘岏
李纮　张格
许寂　王锴
庾传素毛文锡
毛文晏潘炕
潘峭　庾凝绩
杨玢
卷四十二
前蜀八【列传】
王万李彦德
刘知俊桑志
张道古陈翔
邓元明王先成
张扶　李道安
窦雍　刘隠辞
蒋诏恭李景
刘纂　崔善
仲廷预李仁表
姜志　韦防
刘檀　杜何
温顗　房谔
费宗陶王朴
赵雄武王鄂
刘隠
卷四十三
前蜀九【列传】
张武　王晖
林思谔萧怀武
张士乔段融
蒲禹卿林罕
刘賛　张云
李祯周彦章
马全
卷四十四
前蜀十【列传】
侯翮　王保晦
卢延让庾传昌
杨义方王仁裕
李珣　尹鹗
张蠙　牛峤
牛希济赵防
郑艺　刁光
滕昌祐房从真
宋艺　高道兴
杜齯
卷四十五
前蜀十一【列传】
胡秀林马处谦
赵温珪何荃【孙雄】
赵延乂冯见
韩伸　石潨
黄宗嘏李夫人
卷四十六
前蜀十二【列传】
唐道袭徐瑶
韩昭　潘在迎
徐延琼安重覇
严遵美唐文扆
宋光浦宋光嗣【弟光葆】
王承休
卷四十七
前蜀十三
僧智广僧贯休
僧子朗扫地和尚
段义宗尔朱先生
杜光庭崔无斁
杨勋　王防仙
青城道士
卷四十八
后蜀一
高祖本纪
卷四十九
后蜀二
后主本纪
卷五十
后蜀三【列传】
高祖皇后李氏　太后李氏
后主妃张氏慧妃徐氏
高祖子雅王仁贽彭王仁裕
嘉王仁操　后主子太子喆
褒王珏　遂王宝
高祖女崇华公主后主女鳯仪公主銮国公主
卷五十一
后蜀四【列传】
赵季良赵廷隐
李仁罕张业
李肇　侯实
张公铎厐福诚
武漳　沙延祚
潘仁嗣高敬柔
季镐　李筠
朱偓　袁彦超
卷五十二
后蜀五【列传】
王处囘母昭裔
李昊　徐光溥
范仁恕欧阳回
卷五十三
后蜀六【列传】
欧阳彬李如实
何瓉　贾鄂
范禹偁母守素
刘暠　多岳
刘保乂李匡逺
韦嘏　王归
王藻　刘璵
何随　王贲
卞震　掌聿脩
孙汉韶张防钊
何重建石奉頵
侯益　赵匡賛
卷五十四
后蜀七【列传】
幸寅逊章九龄
李起　陈及之
田淳　张元
范文通程崇雅
孙钦　王环
赵崇浦高彦俦
卷五十五
后蜀八【列传】
赵崇韬韩保贞
李廷珪伊审征
龙景昭赵玭
高讽　罗济
孙降衷李稠
李遵懿曹光实
全师雄上官进
卷五十六
后蜀九【列传】
韦縠　欧阳烱
顾夐　令狐峤
向瓉　句中正
孙逢吉鹿防扆
阎选　赵元拱
王中孚文谷
杨九龄何光逺
韩保升蒲防轨
张立　黄筌【子居宝居宷居实】
阮知诲张玫
蒲师训高从遇
姜道隐李文才
石恪昌徐德昌
景焕　夏侯延祐
赵忠义杜敬安
卷五十七
后蜀十【列传】
周仲明胡韫
虞洮　杨千度
梁守珍安思谦
王昭逺赵彦韬
僧晓微僧可朋
僧仁显僧昙城
僧晓峦杜仁杰
杨僊公黄万户
申天师冯僊
彭晓　丁元和
韦昉　屈突无为
卷五十八
南汉一
烈宗世家　高祖本纪
卷五十九
南汉二
殇帝本纪　中宗本纪
卷六十
南汉三
后主本纪
卷六十一
南汉四【列传】
武皇后韦氏段氏
高祖皇后马氏　太妃赵氏
中宗丽姬李氏　李蟾妃
后主贵妃李氏　羙人李氏【素馨】
波斯女卢琼仙
高祖子雍王耀枢康王图
越王洪昌　齐王弼
韶王雅　镇王洪泽
万王操　循王杲
恩王暐　高王邈
同王简　益王建
辨王济　贵王道
宜王照　通王政
定王益　中宗子桂王璇兴
荆王庆兴　祯王保兴
梅王崇兴　后主子守节
守正【克昌国昌】　守素
守通　烈宗女增城公主
卷六十二
南汉五【列传】
赵光裔杨洞潜
李殷衡倪曙
何泽　刘濬
陈用拙王定保
周杰　赵损
黄损
卷六十三
南汉六【列传】
苏章　梁克贞【李守鄘】
程宝　孙德威
王宏　梁嵩
王诩　张瀛
何瑱　刘瑭
何词　李纾
郑翺　侯融
萧益　王翷
萧规　孙惠
滕绍英万景忻
卷六十四
南汉七【列传】
陈偓　卢膺
邓伸　李璵
吴怀恩吴恂
谢贯　简文会
钟允章刘博古
曾芳　谢杰
卷六十五
南汉八【列传】
暨彦赟陆光图
邵廷琄潘崇彻
伍彦柔卢枝
李承渥郭崇岳【植廷晓】
钟有章薛用丕
王珪　黄德昭
萧防　卓惟休
周茂元冯元
李廷珙周渭
唐承裕骆崇璨
胡万顷林楚材
陈志女莫筌
谭氏二女　牢氏
卷六十六
南汉九【列传】
林延遇龚澄枢
许彦真陈延寿
李托　薛崇誉
余延业赵纯节
张遇贤陈道庠
广南僧僧如敏
僧文偃僧子祥
黄歩松黄励
甘佃　莫公
卷六十七
楚一
武穆王世家
卷六十八
楚二
衡阳王世家文昭王世家
卷六十九
楚三
废王世家　恭孝王世家【弟希崇】
卷七十
楚四【列传】
刘言　王逵
周行逢【子保权】
卷七十一
楚五【列传】
武穆王德妃袁氏　夫人陈氏
夫人华氏衡阳王夫人杨氏文昭王顺贤夫人彭氏　废王夫人某氏恭孝王夫人氏　武穆王弟賨存
武穆王子希振【子光恵】　希旺
希杲　希瞻
希能　希贯
希隐　希璿
希知　希朗
文昭王诸子废王诸子
恭孝王子光賛
卷七十二
楚六【列传】
张佶　蒋勋
姚彦章许德勲
李琼　秦彦晖
王环　高郁
李唐　杨定真
袁诠　吕师周
玫　李铎
何致雍黄损
潘起
卷七十三
楚七【列传】
彭玕　唐世旻
刘昌鲁厐巨昭
拓防恒徐仲雅
刘勍　张少敌
廖匡图【弟匡齐】丁思觐
戴偃　何仲举
刘昭禹石文德
林崇禧路洵美
卷七十四
楚八【列传】
李臯李节
邓懿文王赟
孟骈　欧练
吴宏杨涤　彭师暠
廖偃　刘彦瑫
许可琼
卷七十五
楚九【列传】
李令　侯元亮
王仝　邵岳
朱葆光陶英
黄匪躬孟賔于
翁宏　廖融
王元　伍彬
朱遵度刘昌嗣
何景山江澧
邓洵美李观象
曹衍
【萧某卒长】
卷七十六
楚十【列传】
符彦通何敬真
孙朗　张仿
张文表僧居遁
僧洪道报慈长老
僧虚中至聪禅师
彭幼谦伊用昌
卷七十七
吴越一
武肃王世家上
卷七十八
吴越二
武肃王世家下
卷七十九
吴越三
文穆王世家
卷八十
吴越四
忠献王世家忠逊王世家
卷八十一
吴越五
忠懿王世家上
卷八十二
吴越六
忠懿王世家下
卷八十三
吴越七
赵国太太夫人水邱氏
武肃王庄穆夫人吴氏　昭懿夫人陈氏文穆王防穆夫人马氏　防懿夫人吴氏
仁惠夫人许氏忠献王夫人杜氏元妃仰氏
忠懿王妃孙氏【附俞氏黄氏】　武肃王弟镖
铎　楚国公铧
从弟镒　銶
武肃王子宁国公元玑　云国公传瑛金华郡王元懿
广陵郡王元璙【子文奉文炳】　余姚侯传□【子仁俊】大彭侯传球
扶南侯元防淮隂侯元珦
新安侯传璛霅国公传璟
吴兴矦元琳宁明王元璝
元弼
文穆王子孝献世子僔
琼山侯僎儇
吴兴郡王偡　亿
彭城侯仪偓
仰　俨
忠献王子富水侯昱　西平侯郁
忠逊王子昆易
忠懿王子世子惟濬　彭城郡王惟治
英国公惟演惟济
卷八十四
吴越八【列传】
罗隐　顾全武
杜棱　成及
马绰　阮结
杜建徽鲍君福
曹圭　屠瓌智
卷八十五
吴越九【列传】
高彦【子渭】　朱行先
黄晟　司马福
孙琰　吴敬忠
滕彦休吴公约
章鲁封饶景
薛居正谢鹗
钟匡范陈长官
童頵　钟廷翰
杨岩　许俊
孙陟　闻人凝
张瑗　刘甫
蒋勋　王畊
沈夏　沈行思
卷八十六
吴越十【列传】
沈崧　皮光业
曹仲达林鼎
仰仁诠陆仁章
章德安郭师从
唐仁防水邱昭劵
薛温
卷八十七
吴越十一【列传】
元德昭吴程
裴坚　沈虎子
鲍脩让曹杲
沈韬文陆超
杜叔詹刘彦琛
俞公帛盛豫
林克已司马球
孙显忠黄彞简
沈承礼孙承祐
崔仁冀余万顷
江景防陆崇扆
卷八十八
吴越十二【列传】
吴仁璧方昊
孙邰　石延翰
宋荣　严永
范賛时毛胜
叶简　李咸
朱景环顾规
目医　喻皓
徐绾　陈询
陈璋　高澧
胡进思
卷八十九
吴越十三【列传】
僧文喜僧无作
僧昭　僧幼璋
僧自新僧全付
僧道怤僧灵照
僧德韶僧行修
僧羲寂僧延寿
僧賛宁僧仪晏
僧弥洪僧清耸
僧契盈僧道潜
僧希辨僧志逢
僧愿齐释岩
僧德伦僧彚征
钱朗　闾丘方远【鹤衣道人】
韩必【吴崧】　张契真
暨齐物朱霄外
卷九十
闽一
司空世家　太祖世家
卷九十一
闽二
嗣王世家　惠宗本纪
康宗本纪
卷九十二
闽三
景宗本纪　天德帝本纪
卷九十三
闽四【列传】
留从效
陈洪进【子文显文颢文顗文顼○陈应功陈齐鹘陈仁璧刘昌言徐熙徐昌嗣附】
卷九十四
闽五【列传】
秦国太夫人董氏太祖后任氏
龙启太后黄氏　嗣王夫人崔氏
惠宗后刘氏继后金氏
后陈氏康宗元妃李氏
后李氏景宗后李氏
贤妃尚氏　天德皇后张氏武肃王审邽【子延彬延美延武孙继崇继勲】
太祖从弟彦复　想
太祖子延喜延武
延望　延宗【子继业】
从子延兴【延虹延豊延休附】　族子延嗣
惠宗子继韬继镕
临海郡王继防　建王继严
从子仁达　景宗子闽王亚澄
从子继柔　继隆
天德帝子继沂　从子继昌
继成　太祖女某郡主
卷九十五
闽六【列传】
韩偓　崔道融
杨沂豊陈峤
黄滔　徐寅
翁承賛张睦【子庑】
孟威　刘山甫
郑良士张仔钧
陈师先邹罄
虞雄　陈覇先
伍昌时【子德普】王定简
程赟　蔡俨
黄子棱李防
邹勇夫
卷九十六
闽七【列传】
黄讽　林省邹
叶翘　郑元弼
王倓　黄峻
陈光逸潘承祐
湛温　董思安【王忠顺】
林仁翰刘琼
顔仁郁贾郁
方仁岳陈洪济
林揆
卷九十七
闽八【列传】
王仁缋杨廷式
翁郜　黄岳
卢皓【林甲】　李崇礼
萧孔冲亷若
柳崇　刘乙
詹敦仁【子琲】陈乘
陈郁　江为
陈致雍李相
林安　陈寅
石氏二女　练嶲
郑氏　谢氏
卷九十八
闽九【列传】
陈岘　薛文杰
陈郯　林兴
蔡守陈匡范
黄绍颇余廷英
李仁遇杨思防
王延禀李仿
朱文进【连重遇】李仁达
卓岩明
卷九十九
闽十【列传】
僧智广僧文炬
僧义存上蓝和尚
僧备　僧慧球
僧道熙僧义
夣笔和尚　僧神晏
僧智琀僧衲
僧文超僧文展
僧师解僧道闲
僧慧棱僧义英
僧从展僧藻光
僧从允僧应
建州僧僧行云
陈守元【靖姑】谭紫霄
吴翁　虞臯
林愿女
卷一百
荆南一
武信王世家
卷一百一
荆南二
文献王世家贞懿王世家
侍中保朂世家　侍中继冲世家
卷一百二
荆南三【列传】
武信王夫人张氏武信王子从翊
从诜　从让
从谦　从子从嗣
从义
文献王子保勲保正　保绅
保寅　保绪
保节　保逊
保衡　保膺
贞懿王子继充　文信王五女
王保义司空薰
倪可福鲍唐
梁震　孙光宪
卷一百三
荆南四【列传】
李载仁倪从进
王贞范王惠范【弟延范】
康张　魏璘
王昭济王崇范
李景威梁延嗣
温克修王处士
僧齐巳僧文了
荆南僧荆南仙女
卷一百四
北汉一
世祖本纪
卷一百五
北汉二
睿宗本纪　少主本纪
英武帝本纪
卷一百六
北汉三【列传】
睿宗后郭氏郭姬
英武帝后段氏
世祖子镐锜钖锴铣
世祖孙彭城郡王继文　继钦
定王继颙刘继业
刘继忠
卷一百七
北汉四【列传】
李骧郑珙
赵华李光美
李存瓌张元徽
白从晖王得中
段常　卫融
卢賛　蔚进
郝贵超【郝惟庆】张崇训【郑进卫俦】
高仲曦张昭敏
马峯　卢俊
卷一百八
北汉五【列传】
马忠恕赵
李恽　杨夣申
王保衡王景絶
郭无为侯覇荣
范超　李筠
卷一百九
十国纪元表
卷一百十
十国世系表
卷一百十一
十国地理表上
卷一百十二
十国地理表下
卷一百十三
十国藩镇表
卷一百十四
十国百官表

[book_title]十国春秋卷一
检讨吴任臣撰
吴一
太祖世家
太祖姓杨名行宻字化源庐州合肥人也【十国纪年云杨行宻六合人庄宗列传云行宻寿州寿春人今从吴录新旧五代史五国故事】父名怤世为农家【怤音夫见十国纪年】行宻初名行愍为人长大有力能手举百斤【册府元云行宻少孤贫有臂力五国故事云力举三百斤今从欧阳史】日行三百里居常独处必见黑人侍其侧心窃异之唐干符中江淮羣盗起行愍以为盗见获刺史郑綮竒其貌曰尔且富贵何为作贼释缚纵之【北梦琐言又云郑綮常典庐州杨行宻为本州歩奏官因有遗阙而笞责之与五代史不同】后应募为州兵戍朔方迁队长岁满戍还而军吏恶之复使出戍【册府元曰秦宗权扰淮右庐寿郡将募能擒贼者计级赏之行宻以胆力应募往必有获通鉴曰行愍本庐州牙将勇敢屡有战功都将忌之白刺史郎防复连使出戍于外】行愍将行过军吏舎军吏阳为好言问其所须行愍奋然曰惟少公头耳即斩其首携之而出因起兵为乱并将诸营自称八营都知兵马使时中和三年三月也刺史郎幼复不能制荐于淮南节度使高骈请以自代骈以行愍为淮南押牙知庐州事【欧阳史言幼复弃城走行宻遂据庐州非是今从通鉴】唐即除行愍庐州刺史是时骈惑于方士吕用之用之与军使俞公楚姚归礼不相能诈谓行愍曰二人将有事于庐州行愍遽发兵掩之二将殱焉用之以公楚等谋乱告骈赏行愍有加明年骈以从子澞知舒州事会羣盗陈儒攻舒州澞乞援庐州行愍谋于牙将李神福神福请不用寸刅而逐之遂以舒州兵多建庐州旗帜若结大陈然贼惧而宵遁久之羣盗吴迥李本复攻舒州澞弃城走为骈所杀行愍乃遣将陶雅张训等将兵击迥本擒斩之即以雅摄舒州刺史巳而黄巢之党秦宗权遣其弟将兵寇庐州据舒城行愍命将田頵击却之光启二年冬十二月寿州刺史张翺【吴录作张激妖乱志作张敖今从十国纪年】遣其将魏防将万人来寇庐州行愍令田頵李神福张训拒之败防于褚城是月滁州刺史许勍袭舒州陶雅奔还庐州高骈命行愍更今名三年淮南左厢都知兵马使毕师铎自称行营使与军使郑汉章高邮镇遏使张神劒【十国纪年云张雄淮南人善劒号张神剑今欲别于前苏州刺史张雄故但称神剑】兴兵讨吕用之防扬州用之亡走师铎执高骈而幽之时用之诈为骈牒署行密行军司马追兵入援庐江人袁袭说行密曰此天以淮南授明公也趣赴之行密乃悉发庐州兵复借兵于和州刺史孙端合数千人往援五月行密至天长用之引兵来归会张神剑求货于毕师铎师铎不即与神劒亦以其众来属未几海陵镇遏使高霸曲溪人刘金盱眙人贾令威悉以其众归行密行密众至万七千人张神劒运高邮粮以给之先是师铎遣其属孙约与其子诣宣州乞师于观察使秦彦且许以克城日迎之为帅彦心动亟命牙将秦稠率兵三千至扬子以应师铎师铎复召彦渡江是月甲午彦遂将宣歙兵三万余人乗竹筏沿江而下赵晖邀击于上元杀溺殆半丙申彦入广陵自称权知淮南节度事仍以师铎为行军司马补池州刺史赵锽为宣歙观察使戊戍行密抵广陵不得入屯兵蜀冈为八寨于城下以守之彦闭城自守【妖乱志云六月癸卯朔秦彦令郑汉璋等守诸门今从通鉴】六月戊午彦遣师铎与秦稠统兵八千自城西出战稠败死士卒死者十之八城中乏食樵采路絶宣州军始有食人者时前苏州刺史张雄兵于诸军为稍强秋八月彦以仆射告身授雄又以尚书告身三通授裨将冯铎等广陵人竞以金玉珠缯诣雄军贸食通犀带一得米五升锦衾一得糠五升【唐书云以银二斤易斗米逮糠籺以差为直】雄军既益富不复肯战久之反隂助我兵丁卯彦乃悉众万二千人遣师铎及其党郑汉章出陈于城西延袤数里行密安卧帐中曰贼近告我命先积金帛麰米于一寨使羸弱守之而多伏精兵于其旁为三覆以待彦及兵交行密自将千人冲其陈阳不胜弃营走彦兵饥乘胜争入营取军实伏发行密反兵击之俘斩畧尽积尸十余里师铎汉章大败单骑走入城九月甲戌彦命将刘匡时杀高骈并子弟甥侄无少长皆死同坎瘗之【时有尼王奉仙言于秦彦曰扬州分野极灾必有一大人死自此喜矣又毕师铎先幽高骈于道院至是出师屡败疑骈为厌胜又恐骈党有内应者故杀骈】乙亥行密闻骈死缟军向城哭三日冬十月彦遣汉章击张神劒高霸寨破之神劒奔高邮霸奔海陵行密之围广陵也凡半载与彦师铎大小数十战城内无食米斗直钱五十缗草根木实都尽以菫泥为饼食之饿死者过半宣军多掠人诣肆售之或夫妇父子自牵系就屠门相鬻屠者輙刲剔如羊豕然外围日益急彦师铎计无所之行密亦以城久不下欲引还己巳夜会大风雨吕用之部将张审威帅麾下士三百晨伏于西壕俟守者易代潜登城启闗纳其众守者竟不闻而溃初彦师铎信重妖尼王奉仙战陈时日多取决焉至是复咨之奉仙曰走上防也遂自开化门出奔东塘行密统诸军合万五千人入扬州自称淮南留后以骈从孙愈摄副使改殡骈及其族责骈旧将不尽节于高氏者杀梁纉于防门之外韩问以投井死是时遗民裁数百家饥羸非复人状行密不能守欲走会蔡州秦宗权遣弟宗衡畧地淮南与行密争扬州以孙儒为之副而张佶刘建锋马殷秦彦晖实从焉十一月辛未宗衡至广陵城西据行密故寨辎重未入城者悉为蔡人所有彦及师铎还自东塘与宗衡合【彦师铎至东塘张雄不纳将趣宣州宗衡召之乃引兵还】行密闭城不敢出已而宗权召宗衡还蔡拒吴兴郡王朱全忠儒称疾不时行宗衡屡趣之儒大怒甲戌手刃宗衡于酒间传首于汴宗衡将安仁义降于我行密悉以骑兵相委列于田頵之上儒是时分兵掠隣州与彦师铎轻兵袭高邮辛巳高邮镇遏使张神劒帅麾下兵逃扬州丙戌儒屠高邮戊子高邮残卒七百人溃围来奔行密虑其变也一夕分诸将尽阬之明日杀神劒于其第壬寅勒令海陵镇遏使高霸帅兵民入广陵有违命者族之戊戌霸与弟暀及部将余绕山前常州刺史丁从实至扬州行密郊迎霸暀约为兄弟置其将卒于法云寺已而用袁袭言闰月巳酉因犒军伏甲擒霸绕山从实杀之并掩杀其党于寺死者数千人是日大雪寺外地数里皆赤暀出走诘旦为罗骑所获殱焉先是吕用之之在天长也绐行密曰用之有白金五万锭瘗于所居克城日愿备戏下一醉至是行密大阅士卒顾用之曰仆射许此曹银何食言邪呼牵下命田頵鞫之用之叩首服罪自言与郑杞董瑾谋中元夜邀高骈至第建黄箓斋缢杀之因令莫邪都帅诸军推已为节度使庚戌腰斩用之于市怨家刳裂立尽并诛其族党【军士发其中堂得桐人刻骈姓名于胸桎梏而钉之】居数日袁袭以广陵饥弊不可守劝徙兵以避蔡贼甲寅行密遣和州将延陵宗以众二千人归和州乙卯令指挥使蔡俦将兵千人辎重数千两归庐州是时唐以淮南久乱命吴兴郡王朱全忠兼淮南节度使东南面招讨使全忠遣内客将张廷范致朝命除行密淮南节度副使又以宣武行军司马李璠为淮南留后遣牙将郭言将兵送之行密初遇廷范甚厚及闻璠来怒有不受之色廷范遣人白全忠宜以大军赴镇未几廷范遁归曰行密未可图也【后李璠言徐军遮道竟不至淮南】文德元年春正月孙儒杀秦彦毕师铎并其兵【彦等之归秦宗衡也众犹二千余人后稍稍为儒所夺裨将知其必及祸乃诬告彦等潜召汴军儒既杀彦等乃以宏为马军使】是月行密执张守一诛之守一初与吕用之来归久之为诸将合丹药复欲干军府政故行密怒焉二月全忠奏以行密为淮南留后夏四月壬午孙儒陷扬州【按妖乱志四月癸未朔甲申儒陷扬州新唐书云四月戊辰实録云五月儒陷扬州吴録十国纪年俱云四月无日今从旧唐书月日】行密出走儒自称淮南节度使行密将犇海陵袁袭劝囘庐州再为进取之计乃走庐州秋八月行密欲轻兵袭洪州袁袭言钟传未易图赵锽新得宣州其为人非公敌此可取也行密使蔡俦守庐州乃引兵济糁潭攻锽大败锽将苏塘漆朗于曷山进围宣州锽兄干之自池州帅众来援行密别遣将陶雅逆击于九华破之干之犇江西以雅为池州制置使龙纪元年夏六月宣州城食尽人相啗指挥使周进思据城逐赵锽锽将犇广陵田頵追擒之未几宣州城执进思以降行密入宣州表言于唐诏以行密为宣歙观察使东平王全忠【按薛史欧阳史皆云龙纪元年三月全忠封东平王旧唐书则云龙纪元年四月惟通鉴作天复元年封东平王今据欧薛诸史竟于龙纪年间称东平王】与锽有旧遣使求锽行密乃斩锽首以遗之【欧阳史以为锽弃城走追及杀之非南唐书又云锽出降亦非】锽额上常有肉隐起及其死破额得珠识者曰此人珠也既死不可复用孙儒兵来攻庐州蔡俦以州降之冬十月行密遣马歩都虞田頵等攻常州【时钱镠将杜棱守常州】十一月頵围常州使宣州偏将李友【一作宥】为地道入城中宵旌旂甲兵出于制置使杜棱之寝室遂擒棱而出頵以兵三万戍常州十二月戊寅孙儒自广陵引兵渡江壬午逐田頵取常州以刘建锋守之儒还广陵建锋又逐成及取润州【时及为钱氏守润州】大顺元年春正月汴将厐师古等众号十万渡淮声言来援攻下天长壬子下高邮二月师古兵入淮南与孙儒战于陵亭师古兵败而还是月行密遣将马敬言帅兵五千乘虚据润州李友帅兵二万屯靑城将攻常州安仁义刘威田頵败刘建锋于武进复取常州敬言仁义威兵屯润州三月唐赐宣歙军号宁国以行密为节度使夏六月孙儒求好于东平王全忠全忠表为淮南节度使未几汴人杀其使者复为讐敌如初秋八月儒来攻润州是月李友攻苏州防之制置使沈粲犇于孙儒【粲归钱镠镠欲诛之因投儒】九月行密以牙将张行周为常州制置使闰月孙儒遣刘建锋攻陷常州行周死之遂围苏州【吴录十一月孙儒攻破望亭无锡诸屯遂至苏州今从吴越备史及通鉴】冬十二月己巳孙儒陷苏州杀我镇将李友安仁义等闻之焚润州庐舎夜遁儒使沈粲守苏州又遣其将归传道守润州二年春正月孙儒尽举淮蔡之兵济江癸酉自润州转战而南田頵安仁义屡为所败我军戍守者多望风奔溃儒将李从立奄至宣州东溪时守备未固众心颇危惧行密遣将台蒙帅五百人屯溪西蒙令逻卒往反传呼如大众骈至状从立心疑之遽引去行密又使都指挥使李神福拒儒前军于溧水神福阳退兵示怯儒军殊不设备神福夜率精兵袭其营俘斩以千计夏四月行密遣刘威朱延寿将兵三万击孙儒于黄池我师败绩儒遂军黄池之上五月大水诸营皆没儒还扬州使其将康暀据和州安景思据滁州是月行密命李神福攻和滁克之暀乞降景思出走秋七月东平王全忠约与我共攻孙儒儒恃兵强移檄藩镇数行密及全忠罪且曰俟平宣汴当引兵除君侧之恶于是悉焚扬州庐舎驱丁壮妇女渡江杀老疾以饷军行密别将张训李德诚潜入扬州灭余火得谷数十万斛以赈饥民时泗州刺史张谏贷数万斛给军训以行密之命餽之谏由是德于我乙未儒自苏州出屯广德行密率兵拒之儒围行密寨李简统百余人力战破寨防行密以出冬十二月儒焚掠苏常引兵逼宣州钱镠复遣兵据苏州儒屡破我兵旌旗亘百余里号兵五十万行密求救于钱镠镠稍稍以兵食助我景福元年春正月行密欲退保铜官牙将戴友规力谏而止二月孙儒围宣州先是刘建锋为儒守常州至是将兵从儒行甘露镇使陈可言乘虚率部兵千人据之行密将张训引兵奄至城下可言仓猝出迎训手刅之遂取常州是时别将又取润州三月徐州时溥遣兵三万南侵至楚州夏四月张训李德诚败徐兵于寿河俘斩三千级遂取楚州执其刺史刘瓉【新唐书作三月乙巳执瓉今从十国纪年】五月行密屡败孙儒兵破其广德营张训屯安吉断其粮道儒食尽士卒大疫遣其将刘建锋马殷分兵掠诸县六月行密闻儒疾疟戊寅大雨晦防纵兵击之儒军大败安仁义连破儒五十余寨田頵擒儒于陈斩之传首京师儒众多降于我【按薛氏五代史大顺二年儒攻行密属江淮疾疫师人多死儒亦卧病为部下所执送于行密杀之行密自宣城长驱入于广陵旧唐书云大顺二年三月淮南节度使孙儒为宣州观察使杨行密所杀唐补纪云大顺二年六月孙儒兵败于宛陵城下杨行密进首级于西京惟呉录曰景福元年六月六日太祖尽率诸将晨出击儒田頵临陈擒儒以献斩儒于市似属可据今从其说】丁酉行密帅众归扬州过常州谓左右曰常州大城也张训以一劒下之岂不壮哉【按吴録及唐烈祖实録光启三年十月秦彦毕师铎出犇行密入扬州十一月孙儒围扬州文德元年四月儒陷扬州行密奔庐州八月自庐州帅兵攻宣州龙纪元年六月陷宣州杀赵锽大顺二年七月孙儒再渡江攻宣州景福元年执斩儒复归扬州其纪年月最确今悉从之】秋七月丙辰至广陵表田頵守宣州安仁义守润州秋入月唐命行密为淮南节度使同平章事以頵知宣州留后仁义为润州刺史孙儒降兵多蔡人行密选其尤勇健者五千人厚其禀赐以皁衣防甲号黑云都常以为亲军使之先登陷陈四隣畏之冬十月庐州刺史蔡俦发行密父祖墓与舒州刺史倪章连兵遣使送印于汴以求救东平王全忠恶其反覆纳其印不救且牒报于我行密谢之遣行营都指挥使李神福将兵讨俦二年夏四月神福围庐州甲午行密自将诣庐州田頵自宣州引兵会之秋七月丁亥克庐州执蔡俦斩之八月丙辰遣田頵将宣州兵二万攻歙州歙州刺史裴枢城守不可下久而取之时诸将为刺史多贪暴独池州团练使陶雅寛厚得民歙人请得雅为刺史行密即以雅为歙州刺史雅尽礼见枢送之还朝冬十月倪章弃舒州走行密取舒州以李神福为舒州刺史干宁元年春三月黄州刺史吴讨举州附于我夏五月武昌节度使杜洪攻黄州【洪鄂州人光启二年乘虚入鄂自为节度使】行密遣行营都指挥使朱延寿救之【按唐杜洪传永兴民吴讨据黄州骆殷据永兴二人皆土团者也故军剽甚洪虽得节制而附朱全忠干宁初身自将击讨乞师淮南杨行密遣朱延寿救之洪引还延寿防黄州俘讨京师骆殷弃永兴走行密取其地与此畧异今从通鉴所载】冬十一月泗州刺史张谏举州来降【时朱全忠遣使至泗州谏不堪其陵忽故附于行密】十二月吴讨畏杜洪之逼纳印请代行密以先锋指挥使瞿章权知黄州【或作翟章瞿璋皆非今从吴録见后注】是冬行密遣押牙唐令囘持茶万余斤如汴宋贸易全忠执令囘尽夺其茶我始与汴有隙二年春二月行密表东平王全忠罪恶于唐请会易定兖郓河东兵讨之三月行密浮淮至泗州防御使台蒙盛供帐以迎不悦而去已而攻濠州防之执其刺史张璲丁亥遂围寿州夏四月行密攻寿州不克将引还庚寅朱延寿请往更攻一鼓防之执其刺史江从朂行密即以延寿知寿州团练使未几汴兵数万来攻寿州州兵少吏民忷惧延寿命黑云队长李厚拒之厚殊死战都押牙柴再用复为之助延寿悉众乘之汴兵败走是月行密又命将袭陷涟水令张训守之遣使诣钱镠言董昌已改过宜释其罪【董昌本末见吴越武肃王世家】亦遣使如昌趣其朝贡于天子未几唐加行密检校太傅同中书门下平章事封农郡王【按沈顔宣州重建小防记末云干宁二年乙卯秋九月八日记中间有曰农王方作淝水又曰农王允悯是诚又曰农王去宁扬土是干宁二年九月之前行密已赐爵为王矣其不见于传纪者葢史失之也顔系吴臣且当乙卯年所作防记必无差误可知后杨渥亦授农郡王其本乃父之爵明已况光启二年三月朱全忠进爵沛郡王大顺二年二月李克用赐爵陇西郡王景福元年董昌封陇西郡王俱是干宁以前故事何独于行密而疑之】时滁人呼荇溪曰菱溪扬州人呼蜜曰蜂糖讳行密名也秋九月遣泗州防御使台蒙攻苏州以救董昌且表昌于朝言昌引咎愿修职贡请复官爵又遗彭城郡王钱镠书称昌狂疾自立已畏兵谏执送同恶【谓昌送首谋者吴瑶及巫觋数人于镠也】不当复伐之冬十月遣宁国节度使田頵润州团练使安仁义攻杭州镇戍以救董昌昌使湖州将徐淑会我偏将魏约共围嘉兴镇海将顾全武统兵救之我别将柯厚进破苏州水寨
干宁三年春正月辛未安仁义至湖州欲渡江以援董昌时顾全武等守西陵御我师仁义不克渡二月唐帝从王请赦董昌复其官爵彭城郡王钱镠不从夏四月我兵与镇海兵战于黄天荡镇海兵败绩我师遂围苏州是时镠与钟传杜洪畏我之逼皆乞援于东平王全忠全忠遣许州刺史朱友恭统兵万人渡淮听以便宜行事癸未苏州常熟镇使陆郢等举城来附获其刺史成及王遂取苏州署及行军司马及引刀欲自裁王执其手止之馆于府舎及邸中颇有劒甲兵仗王每单衣诣之与共饮膳无所疑及亦时时抵王内室常遇王起盥漱右手擎沙锣可百余两实水其中以洗项因服王力举三百斤为不虚云是月朱延寿破蕲州降其大将贾公铎及刺史冯敬章【光启三年敬章陷蕲州为刺史】王以敬章为左都押牙公铎为监门卫将军延寿进防光州杀其刺史刘存是时王命田頵守宣州安仁义守润州已而升州刺史冯铎来附分遣頵等攻掠自淮以南江以东诸州皆下之于是始全有淮南之地冬十一月戊子湖州刺史李师悦卒先是师悦求旌节于唐唐诏置忠国军于湖州以师悦为节度使赐告身旌节者未入境而师悦已死王表师悦子彦徽知州事【彦徽前为绵州刺史昭宗实录云干宁二年四月忠国节度使李师悦卒以其孙彦徽知留后今从十国纪年新唐书】是月遣安仁义攻婺州
干宁四年春正月两浙将杜棱救婺州安仁义移兵攻睦州不克而还二月兖州朱瑾来奔初瑾为汴人所攻求救于河东河东将史俨李承嗣将劲骑数千助瑾瑾败因与拥州民俱来王逆之于高邮表瑾领武宁军节度使我兵皆江淮人轻弱善水战不任骑射至是得河东兖郓兵而军声益振俨承嗣故河东骁将晋王李克用深惜之遣使间道来请王许之亦遣使诣河东修好是月唐诏王为江南诸道行营都统以讨武昌节度使杜洪【朱全忠围凤翔昭宗遣使者东出道武昌洪皆杀之洪又附全忠絶东南贡献路故命行密讨之】夏四月辛亥两浙将顾全武等将兵三千自海道救嘉兴已未至城下我兵大败是月杜洪乞师于汴汴将聂金掠泗州朱友恭攻黄州以挠我师王遣右黑云都指挥使马珣等救黄州黄州刺史瞿章闻友恭至弃城拥众南保武昌寨癸亥两浙将顾全武等破我兵十八营掠将士魏约等三千人以去时田頵屯驿亭埭两浙兵乘胜逐之甲戌頵自湖州奔还宣州两浙兵追之頵众大败死者千余人五月辛巳朱友恭为浮梁于樊港进攻武昌寨壬午防之执我刺史瞿章遂陷黄州【按薛史梁纪五月丁丑朱友恭上言大破淮寇于武昌收复黄鄂二州新唐书云壬午全忠陷黄州刺史瞿璋死之朱友恭传作翟章吴录曰执刺史瞿章十国纪年亦云瞿章今从之】马珣等败走秋七月庚戌两浙遣将顾全武来取苏州乙未陷松江戊戌陷无锡辛丑陷常熟华亭是月吉州刺史周琲为钟传所攻率众来奔九月湖州刺史李彦徽欲举州来附其众不从彦徽遂奔于我【都指挥使沈攸以州归钱镠】是月东平王全忠大举入寇遣厐师古以徐宿宋滑之兵七万壁清口将趣扬州葛从周以兖郓曹濮之兵壁安丰将趣寿州全忠自将屯宿州境内震恐冬十月王与朱瑾将兵三万拒汴军于楚州别将张训自涟水引兵会焉王以为前锋厐师古营于清口或言营地污下不可久处师古不听恃众轻敌居常以奕棊为乐瑾壅淮上流欲灌之有奔告师古者师古以惑众斩之十一月癸酉瑾与裨将侯纉将五千骑潜度淮水用汴人旗帜自北来趣其中军张训逾栅而入士卒苍黄拒战淮水大至汴军殊骇乱王自引大军济淮与瑾等夹攻之汴军大败斩师古及将士首万余级余众悉溃时葛从周营寿州西北寿州团练使朱延寿击破之退屯濠州闻师古败奔还王与瑾延寿乘胜追之及于渒水【五代史作渒河】从周方半济我兵合击之杀溺殆尽从周仅走免遏后都指挥使牛存节弃马歩闘诸军稍得济淮凡四日不食会大雪汴卒缘道饿死还者不盈千人【五代史又云牛存节收其散卒八千以归今从通鉴】东平王全忠闻败亦奔还王遗书诮之曰厐师古葛从周非敌也公宜自来淮上决战王既获胜置酒大会诸将顾行军副使李承嗣曰始吾欲趣寿州副使谓当先向清口师古败从周自走今果如副使筭赉以钱万缗表承嗣领镇海军节度使王自是保据江淮之间汴人不能与我争矣
干宁五年春正月两浙江西武昌淄青各遣使诣阙请以东平王全忠为都统致讨于我唐帝不许三月周本救苏州为两浙将顾全武所败秦裴以兵三千人防昆山而戍之秋七月忠义节度使赵匡凝闻汴人有清口之败阴附于我东平王全忠遣宿州刺史氏叔琮将兵伐之八月甲子唐赦天下改元光化九月顾全武攻苏州城中及援兵食皆尽刺史台蒙及李德诚等弃城走援兵亦遁全武遂陷苏州追周本于望亭我师败绩【五代史云周本战于白方湖本败苏州复入于越】独秦裴坚守昆山不下全武檄裴令降裴不听全武复益兵攻城引水灌之城坏食尽裴率羸兵以降时兵不盈百人之数云冬十月己亥汴将朱友恭自黄州还过安州或言刺史武瑜与我连谋友恭攻而杀之闰月婺州刺史王增为浙军所伐以抗命故也十一月衢州刺史陈岌请降两浙将顾全武帅兵讨之是月东平王全忠以奉国节度使崔洪交通于我遣其将张存敬攻洪洪惧以弟贤质于汴且言将士不受节制请遣二千人诣麾下从征伐许之【十国纪年云洪托以将士不受节制遣兄贤质于汴按旧唐书张存敬以兵袭蔡州刺史崔洪纳欵请以弟贤质于汴昭宗实录亦云弟贤今从其说】十二月遣成及归两浙以易魏约等彭城王镠许焉
光化二年王与朱瑾将兵数万攻徐州军于吕梁东平王全忠遣骑将张归厚救之【欧阳氏牛存节传云朱瑾召吴兵攻徐宿存节谋曰淮兵必不先攻宿然宿沟垒素固可以御敌乃夜以兵急趣徐州比傅城下瑾兵方至望其尘起惊曰梁兵已来何其速也不能攻而去即此时事】是月全忠遣崔贤还蔡州发兵二千诣大梁二月蔡将崔景思等杀贤劫崔洪悉驱兵民度淮来奔于我中途兵民多遁归至广陵者不满二千人东平王全忠自将援徐州王闻之引兵还汴人追及于下邳杀我兵千余人全忠至辉州闻我兵已退乃引去三月婺州为两浙所围刺史王坛乞师于宁国节度使田頵夏四月頵遣行营都指挥使康儒等救之五月庚戌儒等败两浙兵于龙邱擒其将王球【通鉴注云主将吴越备史云偏将未详孰是】遂取婺州【景福元年王坛得婺至是失之】秋七月海州戍将陈汉賔请降于我【海州朱全忠所辖】淮海游奕使张训以汉宾心未可知与涟水防遏使王绾将兵二千直趣海州王以台蒙为刺史绾为副使九月淄青节度使王师范以沂密内叛乞师于我冬十月王遣海州刺史台蒙副使王绾将兵助之防密州归于师范将进攻沂州先使人诇其虚实告曰城中皆偃旗息鼓矣绾曰此必有备而救兵近不可击也诸将曰密已下沂何能为绾不能止乃伏兵于林中以待已而诸将攻沂州不克闻救兵至引退州兵乗之绾发伏击败其军
光化三年春正月宣州将康儒攻睦州彭城郡王镠使其从弟銶拒之秋八月儒食尽自清溪遁归冬十一月唐中尉刘季述幽天子于少阳院而立太子是岁唐加王兼侍中
光化四年春正月朔唐刘季述等皆伏诛天子复位黜太子为德王夏四月丁丑唐大赦天下改元天复秋八月王遣歩军都指挥使李神福等将兵攻杭州两浙将顾全武等列八寨以拒之王闻流言彭城王镠为盗所杀也冬十月神福与全武相拒阳言中夜班师纵杭俘归告全武至暮神福先行命行营都尉吕师造设伏青山下【九国志作青山路】已而全武来追神福师造夹击大破之斩首五十级生擒全武神福进攻临安两浙将秦昶帅众三千降于我十二月李神福知彭城王镠不死临安城猝不可防即欲归虑千秋岭诸险为浙兵所邀乃遣人守钱氏祖考丘垄禁樵采又使顾全武得通家信彭城王镠感其意遣使谢之未几神福多设虚寨为疑兵浙人以为我兵大至遂请和神福受其犒赂而归天复二年春正月天子在凤翔【上年十一月为韩全诲等所劫】三月天子以金吾将军李俨为江淮宣谕使书御衣赐王拜王东面行营都统中书令【欧阳史作检校太师中书令今从通鉴】进爵吴王以讨朱全忠以朱瑾领平卢军节度使冯铎领武宁军节度使朱延寿领奉国军节度使凡淮南宣歙及湖南等道立功将士听用都统牒承制迁补然后表闻王改牙城南门为天兴门夏四月王归顾全武于杭州以易秦裴彭城王镠大喜遣裴还时冯铎以升州介居宣扬间常不自安然颇恃楼船之彊不事两道宁国节度使田頵欲图之募铎工人造战船工人曰冯公选求坚木故其船堪久用今此无之頵曰第为之吾止须一用耳铎将冯晖顔建说铎先击頵铎从之帅众南上声言攻洪州钟传实袭宣州也王使人止之不听是月辛巳頵统舟师逆击于曷山【或作葛山非今从新唐书】大破之我兵遂取升州铎余众将入海王其为后患遣使犒军且招之左右皆恸哭听命铎至东塘王自乘轻舟迎之升铎舟慰藉良厚署为淮南节度副使馆给有加等乃以李神福为升州刺史是月王发兵讨汴以副使李承嗣权知淮南军府事已而进攻宿州不克竟以粮运不继引还先是军吏欲以巨舰运粮都知兵马使徐温曰运路久梗葭苇堙塞请用小艇庶几易通及军至宿州会久雨重载不能进士有饥色而小艇独先至王由是竒温始与议军府事秋八月两浙军乱九月两浙叛将徐绾等乞师于宣州田頵引兵赴之是月顾全武同越王子传璙来求昏且曰使田頵得志必为王患王如召頵归钱王请以子传璙为质王许之即以女妻传璙冬十月李俨至扬州王始建制勑院每有封拜輙以告俨于紫极宫宗像前陈制书再拜然后下十一月田頵急攻杭州仍具舟将自西陵渡江越王镠遣其将盛造朱郁拒破之十二月王召頵还宣州庚辰頵徴犒军钱于两浙且求质子遂与徐绾等引兵归是岁升州大风发屋飞大木
天复三年春正月王承制加朱瑾东面诸道行营副都统同平章事以升州刺史李神福为淮南行军司马鄂岳行营招讨使舒州团练使刘存副之率舟师万人以讨杜洪洪将骆殷戍永兴弃城走县民方诏据城降神福得诏大喜曰永兴壮县馈运所仰吾已得鄂之半矣三月神福进围鄂州洪婴城请救于汴夏四月平卢节度使王师范为汴兵所攻乞援于我乙未王遣将王茂章以歩骑七千救之又遣别将将兵数万攻宿州梁王全忠命将康怀贞救宿州我兵引还【康怀英传云杨行密攻宿州太祖遣怀英击走之拜宿州刺史怀英即怀贞也】是月汴将韩勍率万人屯滠口以为杜洪之援梁王全忠复驰使语荆南节度使成汭武安节度使马殷武贞节度使雷彦威令出兵救洪汭畏汴之彊且欲侵江淮地以自广发舟师十万沿江东下汭为巨舰堂皇悉备名曰和州载其余复有齐山截海劈浪之名甚众掌书记李珽谏曰我舟缓急不可动而吴兵剽轻难与逐角武陵长沙皆吾讐也岂得不为反顾之虑乎不若遣骁将屯巴陵大军与之对岸坚壁勿战不过一月吴兵食尽自遁鄂围解矣汭不听行至公安卜不吉欲还亲吏杨师厚曰公举全军中道还何以见百姓汭乃行五月汭未至鄂渚马殷遣许德勲帅舟师万余人雷彦威遣欧阳思帅舟师三千余人会于荆江口袭陷江陵大剽掠而去汭诸将亡其家无闘志李神福壁沙桥望汭军曰战舰虽盛首尾断絶易制也当急击之壬子遣裨将秦裴杨成将众数千逆击于君山败之火其船众大溃汭投江死【按新唐书十国纪年皆云壬子汭败死壬子此月十二日也】获其战舰二百艘韩勍闻之亦走还是月汴将朱友宁屠博昌进防临淄抵青州城下遣别将攻登莱王茂章会王师范弟莱州刺史师晦攻密州防之斩其刺史刘康乂以淮海都游奕使张训为刺史六月乙亥汴兵防登州师范帅登莱兵拒友宁于石楼为两栅丙子夜友宁击登州栅茂章不为动顷之登州栅已破进攻莱州栅比明茂章度其兵力罢矣与师范合兵出战大破之友宁旁自峻阜驰骑走马仆青州将张土枭斩之传首广陵茂章于是合两镇兵逐北至米河俘斩万计魏博之兵殆尽秋七月壬子梁王全忠自将兵二十万至临朐命诸将攻青州师范出战败绩茂章阳闭垒不出伺汴兵气稍懈毁栅疾战如是者再至晡汴兵乃退茂章度众寡不敌是夕引军还梁王全忠遣曹州刺史杨师厚追及于辅厚时先锋指挥使李防将五百骑殿后为师厚所执死焉张训闻茂章归植旗帜密州城上封府库以走未几汴左踏白指挥使王坛攻密州望旗帜疑有伏兵不敢进逾数日入城见府库城邑皆完遂按兵不追训全军而还是月两浙睦州刺史陈询叛举兵攻兰溪八月宁国节度使田頵润州团练使安仁义同举兵反【十国纪年云朱全忠闻田頵等叛矫制削夺王官爵命頵及杜洪钟传钱镠充四面招讨使布制书于境上王知其许妄案此事诸书不载今删之】仁义悉焚东塘战舰頵遣二使诈为商人诣寿州约奉国节度使朱延寿道遇尚公廼疑之杀一人得頵书以告王王召李神福于鄂州使讨頵己丑安仁义袭常州以刺史李遇有备随引去壬辰以王茂章为润州行营招讨使击仁义未几茂章攻润州不克王遣徐温将兵会之温易其衣服旗帜如茂章兵仁义不知复益兵出战温奋击大破之奉国节度使朱延寿素狎侮于王颇怀怨望隂与田頵通是月頵遣前进士杜荀鹤至寿州与延寿相结又遣至大梁告梁王全忠全忠大喜遣兵屯宿州以为声援九月王召延寿至广陵迎及寝门执杀之部兵惊扰徐温谕以大义皆听命遂斩延寿兄弟黜朱夫人【夫人延寿姊也】頵袭升州得李神福妻子善遇之又遗神福书以其妻子招之神福斩使者而进丁未败頵将王坛汪建于吉阳矶戊申又战于皖口坛建仅以身免获徐绾以遗两浙頵闻坛建败自将水军逆战神福请王发歩兵断頵归路王遣涟水制置使台蒙将兵应之时王茂章攻润州久未下王命茂章移兵会击頵頵闻蒙将至留将郭行悰及坛建水军于芜湖以御神福而自将歩骑来与蒙战冬十月戊辰蒙与頵遇于广德先以王书徧赐頵将頵将下马拜受蒙因其挫伏纵兵击之頵兵遂败又战于黄池蒙阳走頵追之伏发大败奔还宣州蒙引兵围之頵亟召芜湖兵还不得入行悰坛建及当涂广德诸戍皆帅其众以降王复命茂章领兵攻润州是时王乞师于两浙越王镠命方永珍屯润州从弟镒屯宣州以援我十一月乙亥田頵帅死士数百出战台蒙阳退以示弱頵兵逾濠而闘蒙急击之頵不胜还走城桥陷坠马斩之其众犹战以頵首示之乃溃蒙遂克宣州王以蒙为宣州观察使初王与頵同闾里少相善约为兄弟及頵首至广陵王视之泣下赦其母殷氏王与诸子皆以子孙礼事之是岁宣州有鸟如雉而大尾有火光如散星集于防门明日大火曹局皆尽惟兵械存王以秦裴为升州刺史置德胜军于庐州唐诏所在宦官皆赐死王匿清海监军程匡柔斩他囚以应
天复四年春正月梁王全忠屯河中表请天子迁都壬戌车驾发长安二月乙亥至陜三月丁巳唐帝遣间使以绢诏告难于我及西川河东等令纠率藩镇以图匡复【诏有云朕至洛阳则为全忠所幽闭诏勑皆出其手朕意不得复通矣十国纪年杨行密三月王建四月得诏】王以李神福为鄂岳招讨使复将兵击杜洪梁王全忠遣使请舍鄂岳复修旧好王报曰俟天子还长安始敢闻命是月王遣女与钱传璙并顾全武归钱塘先是王与钱氏不相能常命以大索为钱贯号曰穿钱眼两浙亦岁以大斧科柳谓之斫杨头至是二姓通昏两境渐睦焉夏闰四月乙巳唐改元天祐大赦天下秋八月李神福攻鄂州未下会得疾还广陵王以舒州团练使刘存代为招讨使神福寻卒是月宣州观察使台蒙卒王以子牙内诸军使渥代之冬十月光州叛降于汴王遣兵围之光州与鄂州皆告急于梁王全忠十一月戊辰梁王全忠率兵五万自颍济淮军于霍丘分兵救鄂州我兵释光州之围还广陵按兵不战全忠分命诸将大掠淮南以困我师冬十二月两浙衢州刺史陈璋杀罗城使叶让请降于我是月王遣黑云指挥使马賨归长沙
天祐二年春正月梁王全忠遣将进兵逼寿州甲辰有彗出于北河贯文昌其长三丈余王茂章穴地入润州遂克之安仁义得士心攻之逾年不克至是城陷见执并其子斩于广陵市两浙兵围陈询于睦州王遣西南招讨使陶雅帅兵救之两浙将钱镒顾全武王球来御我师为雅所败获镒球以归是月梁王全忠围寿州州人闭壁不出全忠乃自霍丘引归二月梁王全忠遣其将曹延祚将兵与杜洪共守鄂州【新唐书云汴兵不利引还使别将吴章以三千兵解围又云时全忠方与河东军薄战故不能救洪洪乃求助于马殷殷不答洪计穷复走全忠全忠遣曹延祚合吴章兵万三千救洪今从通鉴止书延祚一人】时招讨使刘存濬坎傅城洪将骆殷为洪谋曰淮兵深入仰永兴以济若竒兵取之贼不战而溃洪乃以精兵合汴人间道掩永兴三十里而舎存以裨将方诏苗璘当之汴亡卒走璘壁言军虚实曰郓军懦可取开道军不可当也璘曰杀强则弱者挠矣乃自击开道军败之禽汴士三百人狥城下洪军皆气夺存使辨士临说百端洪恃汴方强无降意或劝存急击援兵则城自下存曰击之贼入则城固矣不如纵之遁城可取也俄而汴军走庚子城陷执洪延祚及汴兵千余人送广陵王诘责洪曰尔同逆贼弑主与孤为讐吾军还而复为贼后拒今定何如洪谢曰不忍负朱公与延祚等骈斩于市王以存为鄂岳观察使夏四月陶雅会衢睦兵攻婺州两浙将钱镖将兵救之五月乙丑彗星长竟天出轩辕大角及于天市垣秋八月梁王全忠以襄州赵匡凝与我交通及联姻西川乙未遣武宁节度使杨师厚将兵击之己亥全忠以大军继之是月两浙将方永珍救婺州九月甲子汴兵攻破襄州是夕赵匡凝举族来奔陶雅陈璋防婺州执刺史沈夏以归王以雅为江南都招讨使歙婺衢睦观察使璋为衢婺副招讨使璋攻暨阳为两浙将方习所败习进攻婺州是月濠州团练使刘金卒命金子仁规知濠州王寝疾遣使召子渥于宣州以润州团练使王茂章为宣州观察使冬十月辛卯梁王全忠自襄州帅众二十万趋光寿壬辰至阳遇大雨遂由申州抵光州刺史柴再用严设守备逊辞以谢全忠留城东旬日不能克庚子渥至于广陵辛丑王承制以渥为淮南留后戊申梁王全忠发光州及至寿州寿人清野以待之全忠退屯正阳十一月丙辰梁王全忠度淮而北柴再用抄其后军斩首三千级获辎重万计庚辰王薨【按旧五代史行密传云天祐三年卒而沈顔武忠王神道碑殷文圭武忠王墓志游恭威王墓志皆云天祐三年丙寅二月十三日丙申王薨至史官王振撰太祖本纪则系死日于天祐二年十一月庚辰顔等四人皆仕吴而记录各异考之墓志云十一月吴王寝疾付长子后事授淮南使岂本纪误以武忠疾甚之时遂据为弥留之日邪抑杨渥幼弱嗣位不由朝命承袭或始死未敢发防赴以明年二月顔等因从而书之事亦未可知也又按十国纪年注徐铉吴录庄宗功臣列传唐烈祖实録资治通鉴诸书皆与王振所载年月同而敬翔梁编遗録云天祐三年頴州获河东谍者言去年十一月持李克用绢书往淮南十二月至扬州方知杨行密且死欧阳氏吴世家亦云天祐二年十一月行密卒今互证诸说始以王氏本纪为断云】年五十四諡曰武忠武义初改谥曰孝武王庙号太祖干贞元年追尊为武皇帝陵曰兴陵太祖驰射武伎皆非所长而寛简有智略善抚御将士与同甘苦推心待物无所猜忌常早出从者断马秋取其金知而不问他日复早出如故人服其度量蔡俦叛于庐州悉毁太祖祖父坟墓及俦败左右请发其先墓以报之太祖叹曰俦以此为恶吾岂复为也常使从者张洪负剑而侍洪防剑击太祖不中洪死复用所善陈绍贞负剑不疑性又俭约不事奢靡淮南被兵六年士民转徙几尽太祖初至赐与将吏帛不过数尺钱不过数百非公宴未常举乐常服故时补绽衣于内自言不敢忘本轻徭薄赋招抚流移未及数载几复成平之旧太祖起自盗贼而其下皆骁武雄暴一时乐为之用者以此
论曰唐末强藩分据海内云扰太祖以三十六英雄起自草间殱孙儒禽赵锽破杜洪灭田頵声罪汴彊耀兵越徼江淮南北以次削平抑亦可谓非常之杰不世出者矣五代史言其为人寛仁雅信能得士心卒之开国广陵传世四主葢有以也夫

[book_title]十国春秋卷二
检讨吴任臣撰
吴二
烈祖世家
烈祖名渥字承天太祖长子也初为牙内诸军使素无令誉军府轻之及太祖病出渥为宣州观察使右牙指挥使徐温私谓渥曰王寝疾而嫡嗣出藩此必奸臣之谋他日相召非温使者及王令书慎无应命渥泣谢而去天祐二年冬十月太祖病甚命判官周隐作符召渥隐虑渥幼弱不任事荐大将刘威代主军政太祖未许会温与严可求问疾太祖以谋告之温等大惊遂诣隐所见隐作召符在案亟取遣之渥见温使者乃行既至广陵拜淮南留后及太祖薨将佐共请宣谕使李俨承制授渥淮南节度使东道诸道行营都统兼侍中农郡王是岁十二月河东以帛书潜约攻汴睦州刺史陈询为浙兵所逼弃州来奔招讨使陶雅入据其城取之湖南兵入宼牙内指挥使杨彪击却之王命马歩都指挥使李简等袭王茂章于宣州
天祐三年春正月宣州观察使王茂章出奔杭州是时李简兵奄至城下茂章度不能守帅众南行亲兵刁彦能辞以母老不从登陴谕众曰王府命我招谕汝曹大兵行至矣众由是定陶雅畏茂章断归路遽引兵还歙复失睦州庚辰越王镠至睦州陈璋闻雅已还自婺州退保衢州两浙将方永珍等取我婺州进攻衢州是月遣先锋指挥使陈知新攻湖南三月乙丑知新防岳州逐其刺史许德勲王以知新为岳州刺史夏四月癸未朔日有食之镇南节度使颍川郡王钟传卒军中立其子匡时为留后传养子江州刺史延规恨不得立遣使来降于我王以升州刺史秦裴为西南行营都招讨使将兵击匡时【按昭宣帝实録云钟传养上蓝院僧为子曰延圭补江州刺史传卒遂召淮师陷其城又新唐书钟传传云天祐三年传卒子匡时自立为节度观察留后次子匡范为江州刺史怨兄立挈州附淮南因言兄结汴人图扬州杨渥使秦裴攻匡时今从十国纪年作延规】秋七月裴执江西将刘楚遂围洪州饶州刺史唐寳请降八月两浙兵围衢州衢州刺史陈璋来告急王遣左厢马歩都虞侯周本将兵迎璋兵还浙人蹑我师本设伏大破之九月秦裴防洪州大掠三日执匡时及其司马陈象等五千人以归王切责匡时匡时请死哀赦之斩象于市先是謡言云杨老抽嫩鬓堪作打钟捶至是应焉【五国故亊又有捶折之防温颢害渥而立其弟渭葢防符也】王自兼镇南军节度使以裴为洪州制置使
天祐四年春正月王既得江西骄侈益甚以旧憾杀其节度判官周隐是月黑云都指挥使吕师周将兵屯上高遂出奔于湖南副指挥使綦章纵其孥使逸去【按九国志师周自言三世将家不可保富贵每恣为杯酌醉必起舞或击节狂歌慷慨泣下行密闻而疑之宻使人侦其动静师周不自安乃谋于綦章而奔湖南今从通鉴载出奔于丁卯年下】王居防作乐然十围之烛以击毬一烛费钱輙数万或单骑出游从者奔走道路不知所之左右牙指挥使张颢徐温泣谏王怒曰汝谓我不才何不杀我自为之二人惧潜谋作乱初内营有亲军数千屯于牙城之内王悉迁出于外以其地为射塲颢温由是无所惮已而王选壮士号东院马军广署亲信以为将吏所署者恃势骄横往往多陵蔑勲旧未几王又召宣州指挥使朱思勍范思从【一作范遇】陈璠将故时所亲兵三千归广陵颢温忌思勍等侵其权阳令三将从秦裴击江西因戍洪州诬以谋叛遣别将陈祐往诛之祐间道兼行六日至洪州微服怀短兵径入裴帐中裴大惊祐告之故遂召思勍等饮酒数以罪执斩之王闻三将死益不平于颢温欲诛之丙戌王晨视事颢温帅牙兵二百人露刅直入庭中王曰尔果欲杀我邪对曰非敢然也欲去王左右乱政者耳因曳下王亲信十余人数其罪以铁挝击杀之号曰兵谏王不能止【欧阳史云初渥之入广陆也留帐下兵三千于宣州以其腹心陈璠范遇将之既入立恶徐温典牙兵召璠等为东院马军以自卫而温与左衙都指挥使张颢皆行密时旧将又有立渥之功共恶璠等侵其权天祐四年正月渥视事璠等侍侧温颢拥牙兵入拽璠等下斩之按璠等自死于洪州今从十国纪年及通鉴】自是诸将不与同者颢温稍稍以法除之军政悉归二人矣夏四月梁代唐改元开平王仍称天祐与蜀王移檄诸道将会兵复唐五月以鄂岳观察使刘存为西南面都招讨使岳州刺史陈知新为岳州团练使庐州观察使刘威为应援使别将许应为监军将水军三万以伐楚楚王殷命在城都指挥使秦彦晖将水军三万浮江而下水军副指挥使黄璠帅战舰三百屯浏阳江口六月存知新遇雨退兵于越堤北彦晖乘势来追存数与之战不利彦晖夹水为陈顷之鼓噪而进存等走璠乃自浏阳絶江与彦晖合击我兵我兵大败存知新被禽不屈而死遂失岳州是役也裨将死者百余人士卒死者以万计亡战舰八百余艘他物称是威引余众遁归【按敬翔梁遗録云天祐四年四月湖南军陈邵告防淮南朗州水陆合势奔冲其境马殷出舟师于浏阳口大破贼党生擒伪鄂州节度使刘存十国纪年则言刘存攻楚在五月败在六月旧五代史梁纪亦云马殷奏破淮寇在六月今从之】监军许应王腹心也常预政事颢温因其败收斩之是月楚王殷遣兵会吉州刺史彭玕攻我洪州不克秋九月武贞节度使雷彦恭来附冬十月荆南将倪可福会楚兵攻朗州彦防遣使乞降且告急王遣将冷业帅水师屯昌江李饶将歩骑屯浏阳以救之楚将许德勲迎拒我师业进屯朗口德勲遣兵夜袭业营军中惊扰楚人以大军继之师败业奔鹿角镇被执楚人已又破浏阳寨禽饶二人皆死焉十一月遣右都押牙米志诚等将兵度淮袭梁颍州破其外郭刺史张实据子城守之不能克十二月甲子梁发歩骑五千救颍州志诚等引兵还丁卯遣兵攻信州刺史危仔倡乞师于吴越是岁命洪州制置使秦裴署鄂州知州以庐州观察使刘威为镇南军节度使
天祐五年春正月吴越兵寇甘露镇以救信州夏四月遣兵攻石首与梁襄州兵战于瀺港我师败绩又遣将李厚帅水军万五千侵荆南我师败于马头五月乙亥楚兵寇鄂州知州秦裴击破之戊寅张颢徐温遣其党纪祥陈晖黎璠孙殷等弑王于寝室【欧阳史云执王缢杀之】诈云暴薨时年二十三谥曰威自颢温专制军政王心积不平欲去之而未能二人益不自安因谋弑王约分其地以臣于梁时羣盗入寝中王说盗能反杀温等皆为刺史羣盗皆诺惟祥不从【徐铉吴録云颢使纪祥等执渥于寝室弑之不言徐温薛氏旧五代史因之而江南别録有独用左衙兵之说欧阳史亦言温颢兵遣盗杀渥五国故亊云温与颢同谋害渥议既定其夕将暝颢已先入而温使告颢曰今非畨直不欲俱入虑其谋漏泄请颢独讫其事然后见报颢诺之按温颢分掌牙兵非协谋安能弑主吴録不言温者特铉为之讳耳不足信也五国故事又言渥死在戊辰岁夏六月与诸书小异今从通鉴月日】武义初改谥景王庙号烈祖干贞元年追尊为景皇帝陵曰绍陵【稽神録曰军吏徐彦成恒主市木丁卯岁往信州汭口塲无木可市一日遇少年云吾有木在山中明当令出也居一二日果有杉木大至良而价廉复出大杉版四枚曰君至吴当获善价彦成囘始至秦淮会吴帅殂纳杉版为棺以求材之尤异者获钱数十万彦成广市珍玩复往汭口以酬少年更三返获其厚利间一岁以往但见村落如故了无所见询其里中竟无能知之者○吴帅谓烈祖也】
高祖世家
高祖名隆演字鸿源太祖第二子也【一云第三子】初名瀛又名渭【薛史及九国志五国故事皆以隆演为渭】先是张颢徐温之弑烈祖也谋分地送欵于梁及烈祖遇害颢欲自立【十国纪年云张颢欲称淮南留后送欵于梁以淮南易蔡州节制徐温曰扬州距汴州往返约三十里军府逾月无主必乱不若有所立然后图之】温患之问其客严可求可求曰颢虽刚愎而闇于成事此易为也夏五月己卯颢集将吏于府庭夹道列剑防白刅自大将朱瑾而下令悉去卫从然后入颢厉声问诸将谁当立者诸将莫敢对颢三问气色益怒可求前陈宻语大约言军府至大非公主之不可然在今日刘威陶雅李遇李简皆先王一等人也公虽自立此軰能降心以事公否不若立幼主辅之为便颢不能答可求亟趋出书一纸乃太夫人史氏教也率诸将跪读之辞气慨慷中言嗣王不幸隆演以次当立告诸将无负杨氏而善事之闻者感动颢气色皆沮卒无能为遂奉隆演称淮南留后东面诸道行营都统初温常夜梦入宫见白龙绕殿柱诘旦见隆演衣白衣拥柱而立心异之至是得嗣立故温授指于可求也既罢副都统瑾诣可求居曰瑾年十六七即横戈跃马冲犯大敌未常畏慑今日对颢不觉流汗公面折之如无人乃知瑾匹夫之勇不及公逺矣因以兄事之颢自此与温不相能讽隆演出温为浙西观察使镇润州可求复以计留温行军副使李承嗣与颢善觉可求有附温意讽颢使盗夜刺杀之已而盗掠财以报命曰捕之不获颢怒曰吾欲得可求首何用财为可求遂诣温谋先杀颢隂遣左监门卫将军钟泰章选壮士三十人图之丁亥旦直入斩颢于牙堂并亲近数人始暴其弑君之罪轘纪祥等于市先是颢温谋逆时温曰参用左右牙兵心必不一不若独用吾兵颢不可温曰然则独用公兵颢从之至是穷治乱党皆出于左牙人皆以温为实不知谋也【按五国故事云温请颢独讫其事然后见报其夕颢既杀渥遂召温温乃诣城门大哭曰张颢弑逆杀害老令公郎君矣军众皆为之哭其夕遂杀颢立杨渭其事未确今不从】隆演以温为左右牙都指挥使军府事咸取决焉以可求为扬州司马当颢用事刑狱酷滥纵亲兵剽掠市里温谓可求曰今大事已定吾与公辈当力行善政乃立法度禁强暴政举大纲军民安之是月楚兵陷朗州武贞节度使雷彦恭轻舟来奔【中和元年雷满据朗州至彦恭而亡按梁太祖实録丁酉朗州军前奏防彦恭没溺于江十国纪年又云彦恭轻舟奔广陵今从之】隆演以彦恭为淮南节度副使秋七月壬申将吏请于李俨承制授隆演淮南节度使东面诸道行营都统同平章事农王八月遣歩军都指挥使周本南面统军使吕师造击吴越九月围苏州是月吴越将张仁保入寇取常州之东洲我兵死者万余人命池州团练使陈璋充水陆行营都招讨使帅裨将柴再用等救之大破仁保于鱼荡复取东洲冬十月梁从吴越之请【八月吴越王镠献攻淮南之防见吴越春秋】以亳州团练使寇彦卿为东面行营都指挥使入寇十一月彦卿帅众二千袭霍邱土豪朱景击败之又攻庐寿二州皆不克王遣滁州刺史史俨拒之彦卿引去是岁遣军将万全感赍书间道诣晋及岐告以嗣位
天祐六年春二月丁酉朔日有食之三月徐温以金陵形胜战舰所聚乃自以淮南行军副使领升州刺史留广陵遣假子元从指挥使知诰为升州防遏使兼楼船军使【一作副使】往治之夏四月周本等攻苏州为吴越将孙琰所拒不能克已而吴越牙内指挥使钱镖行军副使杜建徽等将兵来援辛亥苏州兵内外合击我师大败军将何朗等三十余人被执失战舰二百艘本夜遁追兵及之复败于黄天荡钟泰章将精兵二百为殿多树旗帜于菰蒋中吴越兵不敢追而还是月初置选举以骆知祥掌之夏六月抚州刺史危全讽自称镇南节度使帅抚信袁吉之众号十万寇洪州节度使刘威守兵裁千人日置酒宴饮以疑敌全讽不敢逼屯兵象牙潭是月楚苑玫等围高安以为全讽声援王命周本为西南面行营招讨应援使将兵七千救高安本谓全讽败援兵必还乃舎高安疾趣象牙潭过洪州刘威欲犒军本不肯留或言敌兵甚强君宜观形势然后进本曰贼众十倍于我我军闻之必惧不若乘其锐而用之秋七月全讽在象牙潭营栅临溪亘数十里庚辰本隔溪布陈先使羸兵尝敌全讽兵渉溪来追本乘其半济纵兵击之全讽兵大溃自相蹂借溺水死者无筭本分兵断其归路禽全讽及将士五千人【按钓矶立谈云叟常记危全讽以十万众据象牙潭楚人为围高安以为之声援朝廷旰食严可求荐周本可以为将本坚辞不肯起徐自建白曰往年长洲之战非不敌也特以上将权轻下皆专命互相观望以至军不克振今必见委倘不设偏裨老臣愿出死力以报厚恩朝廷许之本乃具选兵七千人计食赍粮晨夕兼驰朝贵或有追送者不肯少留且曰兵事神速停营信宿众寡情见则不可用也吾欲及其锐而使之是时高安危急人皆谓当先防援本曰不然楚人非有战心也姑欲牵缀我师使全讽得毕力尔我必先擒此贼彼自当解遂直捣象牙潭突其垒疾攻之全讽少其众且笑本率易殊不愿答本先遣劲卒穿出其后乘高疾呼抚人大奔矢石未及接争赴水以死本建大将旗鼓徐驱而薄之全讽据牀瞪视不及指挥而就擒我军大讙楚人果宵遁矣中间所载与通鉴小有异同今悉从通鉴】乘胜克袁州擒其刺史彭彦章进攻吉州是月歙州刺史陶雅遣其子敬昭及都指挥使徐章将兵袭饶信二州信州刺史危仔倡请降饶州刺史唐宝弃城走行营都指挥使米志诚都尉吕师造等败苑玫于上高吉州刺史彭玕帅众数千人奔楚未几王命左先锋指挥使张景思知信州遣兵送之仔倡闻兵至遂奔于吴越全讽至广陵诸将议曰昔先王攻赵锽全讽屡饟给吾军王命释之资给甚厚【通鉴云王以其常有德于武忠王释之】八月防州刺史卢光稠以州来附【时光稠亦遣使附于梁】我于是始尽有江西之地九月王遣使修好于福建闽主审知杀我使者张知远遂与之絶冬十月戊辰吴越高澧以湖州来附是岁擢钟泰章为滁州刺史
天祐七年春二月万全感自岐归岐王承制加王兼中书令嗣吴王王大赦境内高澧乞师于我常州刺史李简等将兵应之湖州将盛师友沈行思闭城不内澧帅麾下五千人来奔夏五月徐温母周氏卒将吏致祭为偶人高数尺衣以罗锦温曰此皆出民力奈何施于此而焚之宜解以衣贫者是月温免官治防未几起复为内外马歩军都军使领润州观察使以徐知诰为升州副使六月水军指挥使敖骈围彭瑊于赤石【瑊为吉州刺史彭玕弟】楚兵救瑊擒骈去冬十二月防州刺史卢光稠有疾以位传谭全播全播不受光稠卒其子韶州刺史延昌来奔防全播立而事之王遣使拜延昌防州刺史延昌受之已而复因楚通梁曰我受淮南官以缓其谋耳终当为朝廷经略江西丙寅梁以延昌为镇南留后延昌表其将廖爽为韶州刺史梁许之是冬淮南节度判官严可求请置制置使于新淦县遣兵戍之以图防州每更畨輙潜益其兵防人不之觉也
天祐八年春正月丙戌朔日有食之夏五月甲申朔梁改元干化冬十月辛亥朔吴越湖州刺史钱镖杀都监潘长推官钟安德来奔十二月百胜军指挥使黎球【一作求】杀卢延昌而代之丙辰梁以球为防州防御使未几球卒牙将李彦图代知州事谭全播称病笃获免是时洪州霣石于越王山下昭【阙】观前长七八尺围三丈余节度使刘威命舁入观中七日内渐缩小如数尺状已又长尺许后止七寸识者以为活石也
天祐九年春三月宣州观察使李遇与镇南节度使刘威歙州观察使陶雅常州刺史李简常愤徐温用事而遇尤不平温怒拜淮南节度副使王坛为宣州制置使数遇不朝之罪遣都指挥使柴再用帅升润池歙兵纳坛于宣州又命升州副使徐知诰副之遇不受代再用攻宣州逾月不克夏五月温执遇少子至城下示之复使与客何荛入城说遇遇不忍战乃开门请降温讽再用伺其出斩之族其家是月徐知诰以功迁升州刺史辟洪州进士宋齐邱为推官与判官王令谋参军王翃专主谋议以牙吏马仁周宗曹悰为腹心时诸州长吏多武夫专以军旅为务不恤民事知诰在升州独选用廉吏修明政教招延贤才倾家赀无所爱四方士大夫多归之六月梁郢王友珪弑其主晃而自立秋七月刘威陶雅诣广陵徐温待之甚恭威等悦服由是人皆重温未几温与威雅率将吏请于李俨承制加王太师吴王以温领镇海军节度使同平章事淮南行军司马如故随遣威雅还镇冬十一月淮南节度副使陈璋袭楚岳州执其刺史苑玫进攻荆南王遣抚州刺史刘信将江抚袁吉信五州兵屯吉州为璋声援是岁防州防御使李彦图卒州人奉全播代之附于梁
天祐十年春正月陈璋攻荆南不克引还荆南与楚兵会江口以邀我璋闻之骈舟二百艘为列夜过荆江追者不能及二月梁均王友贞起兵讨贼友珪伏诛友贞自立于大梁【友贞更名锽已又名瑱】三月行营招讨使李涛帅众二万出千秋岭攻吴越衣锦军夏四月我军为钱传瓘所败涛被执擒我士卒三千余人五月遣宣州副指挥使花防将兵会广德镇遏使涡信屯广德以攻衣锦军六月钱传瓘防广德防信复为所获秋八月楚宁逺节度使姚彦章寇鄂州王命池州团练使吕师造充水陆行军应援使未至楚兵解去九月吴越王镠遣其子传瓘等寇常州营于潘葑徐温曰浙人轻而怯易破也率诸将倍道赴之至无锡裨将陈祐请以所部兵自它道出敌后祐既去温以大军夹击之大破吴越军斩获甚众冬十一月梁以宁国节度使王景仁为淮南西北行营招讨应援使将兵万余寇庐寿十二月徐温与平卢节度朱瑾率诸将拒之遇景仁于赵歩时征兵犹未集温以四千余人与之战不胜而却景仁直前薄温左骁卫大将军陈绍击退之已而兵既集大败梁兵于霍邱景仁以数骑殿后我师遂不敢逼初梁人之渡淮也先表其可渉之津会我霍邱守将朱景浮表于木徙置深渊以误之至是梁兵败还望表而渉溺死者过半温命聚其尸于霍邱之上筑为京观
天祐十一年夏四月袁州刺史刘崇景叛附于楚楚将许贞将万人来援王遣都指挥使柴再用米志诚帅诸将讨之是月楚岳州将王环夜袭黄州执我刺史马邺五月柴再用等大破刘崇景许贞于万胜冈崇景贞弃城遁去复取袁州秋八月梁以福王友璋为武宁军节度使前节度使王殷不受代以徐州来附于我殷故友珪所置也【案五代春秋作干化三年九月徐州蒋殷叛附于吴姓与年月小异】九月梁命淮南西北面招讨应接使牛存节开封尹刘鄩将兵讨殷冬十月遣平卢节度使朱瑾等救徐州败归
天祐十二年春二月梁牛存节等陷彭城王殷举族自燔死【按庄宗列传殷死在上年十一月今从旧五代史及五代通鉴】夏四月徐温以其子牙内都指挥使知训为淮南行军副使内外马歩诸军副使秋八月庚戌王以镇海节度使徐温为管内水陆马歩诸军都指挥使两浙都招讨使守侍中齐国公镇润州以升润常宣歙池六州为廵属留其子知训居广陵秉政而军国大事温遥决之如故冬十一月乙丑梁改元贞明是冬濬东塘杨林江水中出火可以然物【九国志作武义二年冬十月】
天祐十三年春二月辛丑夜宿卫将马谦李球作乱劫王登楼发库兵讨徐知训知训将出走严可求止之壬寅谦等陈于天兴门外诸道副都统朱瑾自润州至视之曰不足畏也返顾外众举手大呼乱兵皆溃禽谦球斩之秋七月甲子润州牙将周郊【一作周交】作乱入府杀大将秦师权等【一作秦进忠】大将陈祐等讨斩之【稽神録曰天祐丙子岁浙西军士周交作乱杀大将秦进忠张几十余人进忠少时常怒一小奴刃贯心杀而埋之末年恒见此奴捧心而立其日将出乃在马前左右皆见之入府遇乱兵伤胸而卒张前月余每闻呼其姓名者声甚清越其日若在对面入府而毙】九月光州将王言杀刺史戴肇王遣楚州团练使李厚讨之庐州观察使张崇不俟命引兵趣光州言弃城走以厚权知州事冬十月晋王存朂遣使来约会兵伐梁十一月以行军军副使徐知训充淮北行营都招讨使及朱瑾等将兵趣宋亳与晋相应既渡淮移檄州县进围颍州
天祐十四年春正月梁命宣武节度使袁象先救颍州我军引还三月楚马存寇上高夏四月升州刺史徐知诰治城市府舎甚盛五月徐温行部至升州爱其繁富润州司马陈彦谦劝温移镇海军治所于升州温从之徙知诰为润州团练使知诰因求宣州不许意殊不乐宋齐邱密言于知诰曰三郎骄纵【三郎谓知训也】败在朝夕润州去广陵隔一水耳此天授也知诰悦即之官【钓矶立谈曰初烈祖雅不欲京口之行丐为宣城而义祖不之许尚迟徊若有所待客有宋齐邱者私劝烈祖曰昔项羽叛约王沛公以汉中之地时皆谓失职左迁惟萧何賛之以为语有天汉其称甚美今明使君中有大志而忽得京口其名殆不可失也且西朝拱已知训童昏老臣宿将不甘诟辱度其势乱在旦暮蒜山之津曾不一昔而可以定事更舍此利而求入宣城山中卒卒度岁月其亡聊奈何烈祖惊起执其手曰善哉子嵩非吾子无所闻之中夕促驾而之官】冬十月越主岩遣客省使刘琯来聘告即位且劝王称帝是岁王遣使遗猛火油于契丹且曰攻城用油然火焚其楼橹敌人以水沃之火愈炽契丹主大喜
天祐十五年春正月以右都押牙王祺为行营都指挥使将洪抚袁吉之兵击谭全播于防州严可求以厚利募贑石水工我兵奄至城下防人始知之夏六月内外马歩都军使昌化节度使同平章事徐知训为副都统朱瑾所杀初徐氏专权王幼懦不能自持而知训尤陵侮之无君臣礼常与王为优自为参军使王为苍鹘以从又泛舟浊河王先起知训以弹弹之又赏花禅智寺知训使酒骂坐语侵王王惧而泣知训常召徐知诰饮知诰不时至知训怒曰乞子不欲酒欲劒乎一日与知诰宴会谋伏甲诛之弟知谏蹑知诰足遂遁去至是瑾与知训有隙积不能平既已杀知训提首入府门王障面入内瑾为府兵所攻遂自刭死是日知诰闻变即引兵济江抚定军府【按十国纪年六月乙卯瑾杀知训逾城自杀戊午知诰入扬州代知训执政已未诛瑾党又广本戊午知诰亲吏马仁闻知训死自蒜山渡白知诰知诰即日帅兵入扬州抚定吏民徐铉江南録无日但云先主闻乱即日以州兵渡至广陵会瑾自杀因抚定其众扬润相去至近岂得越四日方尔闻变今从江南録】时徐温诸子皆弱温乃以知诰代知训执政命沈瑾尸于雷塘而灭其族复疑唐宣谕使李俨及泰宁节度使米志诚通谋先后杀之秋七月温入朝于广陵欲大行诛戮知诰严可求具陈知训过恶温怒稍解【马令南唐书云温意润州预谋就知训廨有土室绘画温像身被五木诸弟皆执缚受刑而画知训衮冕正座皆署其名温见之唾曰狗死迟矣知诰因得疏其罪恶】责知训将佐不能匡救皆抵罪以刁彦能屡有谏书赏之又知训与僧修睦亲狎至是得伪防数纸皆其手书乃求修睦杀之葬瑾于雷塘之侧先是李德诚有客能言天文一日谓德诚昨夕天象大异扬州当流血无限朝贵多防首穴骨后考其日正瑾杀知训之夕也戊戌以知诰为淮南节度行军副使内外马歩都军副使通判府事兼江州团练使以徐知谏权润州团练事代知诰也温还镇金陵总军国大纲自余庶政皆决于知诰知诰悉反知训所为事王尽恭接士大夫以谦御众以寛约身以俭以王命尽蠲天祐十三年以前逋税余俟丰年乃输之【谓天祐十四年逋税】求贤才纳规谏除奸猾杜请托于是士民翕然归心虽宿将悍夫无不悦服知诰欲进用宋齐邱徐温心恶之以齐邱为殿直军判官是月攻防州之兵军中大疫王祺病防州险固不可下以镇南节度使刘信为防州行营招讨使未几祺卒谭全播乞师于邻境吴越闽楚皆出师救之楚将张可求将万人屯古亭闽兵屯鄠都吴越钱传球帅兵二万围信州信州兵裁数百逆战不利刺史周本开门宴饮飞矢雨集安坐不动吴越疑有伏兵解围去王命前舒州刺史陈璋充东南面应援招讨使将兵侵苏湖以牵制吴越之兵传球自信州南屯汀州晋王存朂遣间使持帛书会兵伐梁王辞以防州之难八月刘信遣其将张宣夜袭楚兵与张可求战于古亭大破之又遣梁诠等击吴越及闽兵二国闻楚兵败随引去九月信攻防州不克取质而归徐温怒益兵使更攻之冬十一月信还击防州先锋始至防兵皆溃遂防防州追执谭全播于雩都王以全播为右威卫将军领百胜军节度使【梁开平初卢光稠以防韶二州请命于梁梁太祖为置百胜军】初徐温自以权重位卑说王曰今大王与诸将皆为节度使虽有都统之名不足相临制请建吴国称帝而治王不许至是严可求诣金陵说温当先建吴国以自立温深然之留可求参总庶政兼草礼仪
武义元年春三月吴越钱传瓘自东洲入寇王遣百胜军使彭彦章及禆将陈汾拒之徐温帅将吏藩镇请王即天子位不许夏四月戊戌朔温奉玉册宝绶尊王即吴国王位改天祐十六年为武义元年大赦境内建宗庙社稷设百官宫殿之物皆用天子礼以金继土腊用丑改谥武忠王曰孝武王庙号太祖威王曰景王庙号烈祖尊母太夫人史氏为太妃以徐温为大丞相都督中外诸军事诸道都统镇海宁国节度使守太尉兼中书令东海郡王以徐知诰为左仆射参政事兼知内外诸军事仍领江州团练使以扬府左司马王令谋为内枢使营田副使严可求为门下侍郎盐铁判官骆知祥为中书侍郎前中书舎人卢择为吏部尚书兼太常卿掌书记殷文圭沈顔为翰林学士馆驿廵官游恭为知制诰前驾部员外郎杨迢为给事中李宗陈璋为左右雄武统军柴再用钱镖为左右龙武统军拜江西刘信鄂州李简抚州李德诚庐州张崇海州王绾五人为征南镇西平南安西镇东大将军文武以次进位改文散诸大夫为大卿御史大夫为御史大宪避祖讳也【按鄱阳浮洲开福院有吴武义二年铜钟安国寺有顺义三年钟皆刺史吕师造题官称曰光禄大卿检校大保兼御史大卿是大宪亦或称大卿○容斋三笔云鄂州城北凤凰山之隂有佛刹兴唐寺其小阁有钟题志云大唐天祐二年三月十五日新铸勒官阶姓名者两人一曰金紫光禄大检校尚书左仆射兼御史大陈知新一曰银青光禄大检校尚书右仆射兼御史大杨琮大字之下皆当有夫字而悉削去观者莫能晓五代新旧史九国志并无其说惟刘道原十国纪年载杨行宻之父名怤怤与夫同音是时行密据淮南方破杜洪于鄂而有其地故将佐为讳之】乙巳彭彦章与钱传瓘战于狼山江裨将陈汾按兵不救彦章军败死之五月荆南为楚人所攻乞援于我王遣镇南节度使刘信等率洪吉抚信歩兵自浏阳趣楚潭州武昌节度使李简等统水军攻楚复州信等至潭州东境楚兵释荆南引归简等入复州执其知州鲍唐六月我师败吴越兵于沙山秋七月吴越钱传瓘寇常州徐温帅诸将拒之右雄武统军陈璋以水军下海门出其后壬申战于无锡时久旱草枯我兵乘风纵火大破吴越军杀其将何逢吴建传瓘遁去追至山南复败之璋败吴越兵于香弯指挥使崔彦章获叛将陈绍以归是日叛将曹筠复归我军徐知诰请率歩卒二千易吴越旗帜铠仗蹑败卒而东袭取苏州温曰尔防固善然吾且求息兵未暇如汝言也诸将又谓吴越所恃者舟楫今大旱水道涸此天亡之时也宜尽歩骑之势一举灭之温叹曰天下离乱久矣民困已甚钱公亦未易可轻若连兵不解方为诸君之忧不如战胜以惧之戢兵以懐之使两地百姓安业君臣高枕岂不乐哉多杀何为遂引还丙戌王立其弟蒙为庐江郡公溥为丹阳郡公浔为新安郡公澈为鄱阳郡公子继明为庐陵郡公是月大封王躬乂遣佐良尉金立竒入贡躬乂本高丽石窟寺眇僧天祐初据开州称王国号大封【按新旧五代史唐余録皆云唐末高丽国自立王前王姓高氏后王王建今从十国纪年】八月归无锡之俘于吴越遣客省使欧阳汀往聘修好吴越亦遣使请和自是三十余州民乐业者二十余年王及徐温屡遗吴越王书劝其自王国中无受梁朝之命吴越王不从冬十月徐温出庐江公蒙为楚州团练使十一月武宁节度使张崇侵梁安州十二月团结民兵从御史台主簿卢枢言也是时有童謡云东海鲤鱼飞上天又有謡云江北杨花作雪飞江南李树五团枝李花结子可怜在不似杨花无了期【徐知诰本姓李后遂应此謡】
武义二年春正月张崇攻安州不克而还夏四月王寝疾五月大丞相徐温自升州入朝【是时徐知诰宻闻于王曰温虽臣父忠孝有素而节镇入觐无以兵仗自从之例请以臣父为始为叩温悉去兵仗以入】议当为嗣者或希温意言曰蜀先主谓武侯嗣子不才君宜自取温正色曰吾果有意取之当在诛张颢之初岂至今日邪使杨氏无男有女亦当立之敢妄言者斩【按徐吴录路振九国志之书载有女当立之语于诛张颢时今从旧五代史】乃以王命迎丹阳公溥监国【十国纪年云王疾病大丞相温来朝议立嗣君门下侍郎严可求言王诸子皆不才引蜀先主顾命诸葛事温以告知诰知诰曰可求多知言未必诚不过顺大人意尔温曰吾若自取非止今日张颢之乱嗣王防弱政在吾手取之易于反掌然思太祖大渐欲传位刘威吾独力争太祖垂泣以后事托我安可忘也乃与内枢宻使王令谋定防称隆演命迎丹阳公溥监国今从薛史及司马氏通鉴】徙溥兄蒙为舒州团练使己丑王薨年二十四谥曰宣干贞元年尊为高祖宣皇帝【通鉴目録称惠帝不知何据】陵曰肃陵王重厚恭恪徐温父子专政未常有不平之意形于言色温以是安之及建国称制尤非所乐常怏怏酣饮希复进食遂至疾革而终
十国春秋卷二

[book_title]十国春秋卷三
检讨吴任臣撰
吴三
睿帝本纪
睿帝名溥【册府元作浦今从五代史】太祖第四子也【五国故事又云第十七】武义元年封丹阳郡公【五国故事作丹阳王非】二年宣帝既薨六月戊申溥即吴王位尊母王氏曰太妃秋七月改升州大都督府为金陵府拜徐温金陵尹冬十二月金陵城成建紫极宫于冶城故址
顺义元年春正月王遣使劝晋王称帝二月改元赦境内三月归钱镒于吴越吴越亦遣李涛来归是月以涛为右雄武统军夏五月丙戌朔梁改元龙德六月乙酉朔日有食之冬十月徐温劝王南郊或言礼乐未备且唐祀南郊其费巨万今未能办温曰安有王者而不事天乎吾闻事天贵诚多费何为唐每郊祀启南门灌其枢用脂百斛此乃季世奢泰之弊又安足法甲子王祀天于南郊配以太祖乙丑御天兴楼大赦拜徐温太师严可求右仆射加徐知诰同平章事领江州观察使寻以江州为奉化军以知诰领节度使征寿州团练使崔太初为右雄武大将军
顺义二年月【阙】　命官兴版簿定租税厥田上上者每顷税钱二贯一百文中田一顷税钱一贯八百文下田一顷税钱一贯五百文皆输足陌见钱若见钱不足许依市价折以金银并计丁口课调亦科钱以为率守员外郎宋齐邱上防曰江淮之地自唐季以来为战争之所今兵革乍息甿黎始安而必率以见钱折以金银斯非民耕桑可得也将兴贩以求之是敎民弃本而逐末耳乞虚升时价悉收谷帛本色为便是时绢每匹市价五百文防六百文绵每两十五文请匹绢升为一贯七百文防为二贯四百文绵为四十文皆足钱又请蠲丁口钱朝议喧然沮之以为如此则县官岁失钱亿万计齐邱曰安有民富而国家贫者邪乃致书于徐知诰谓明公总百官理大国督民见钱与金银求国富庶所谓拥篲救火挠水求清欲火灭水清可得乎知诰得书曰此劝农上防也即行之自是不十年间野无间田桑无隙地【按通鉴天祐十五年知诰以宋齐邱为谋主先是吴有丁口钱又计畆输钱致钱重物轻民甚苦之齐邱以为钱非耕桑所得使民输钱是教之弃本逐末也请蠲丁口钱自余税悉输谷帛防绢匹直千钱者当税三千知诰从之由是江淮间旷土尽辟桑柘满野国以富彊今从许载吴唐拾遗録采入顺义年中】是岁以同泰寺之半置台城千福院改瓦官寺为升元寺【一作吴兴寺】阁为升元阁大封王躬乂为海军统帅王建所弑建自立为王复称高丽
顺义三年夏四月己巳晋王即皇帝位国号唐改元同光冬十月辛未朔日有食之己卯梁亡戊戌唐以灭梁来告始称诏我国不受唐主随易书用敌国礼曰大唐皇帝致书于吴国主【按来聘者为引进副使杨彦询】王遣司农卿卢苹献金器二百两银器三千两罗锦一千二百疋龙脑香五斤龙鳯丝鞵一百事于唐又遣使张景报聘称大吴国主上书大唐皇帝辞礼如牋表徐知诰以王命遣滁州刺史王稔廵霍邱因代钟泰章为寿州团练使左迁泰章饶州刺史时有告泰章侵市官马故有是命已而徐温言吾非泰章死张颢久矣今日富贵安可负之命知诰为子景通娶其女以解之冬十二月甲申复遣卢苹献方物于唐上唐太后金花银器衣段是时严可求预料唐主之言敎苹应对既至皆如可求所料唐主歴问我国大臣尤多周本以为忠勇【江表志云严球为相王慎辞奉使北朝球在病请告烈祖授以论荅凡数百事皆中机务更就球宅访之球览毕称美请更添数事北朝问黒云长剑多少来时及五十指挥皆在都下柴再用不曾赴镇既而果首问黑云长剑并柴再用所云慎辞依前致对按志所载即此事之譌也误以严可求为球卢苹为王慎辞】
顺义四年春三月王遣右卫上将军许确进贺郊天银二千两锦绮罗一千二百疋细茶五百斤象牙四株犀角十株于唐夏四月丙寅遣使献唐方物秋八月遣右威卫将军雷岘献新茶于唐九月壬寅以唐太妃防献慰礼银绢二千冬十月王如白沙观楼船太学博士王谷上书请改白沙为迎銮略曰日月所经星辰尽为黄道銮舆所止井邑皆为赤县王命更其名曰迎銮镇徐温自金陵来朝十二月遣贺正使王权进唐金花银器绵丝千段洎太后礼物是岁徐温建兴敎寺于石头城顺义五年夏四月癸亥朔日有食之六月镇海节度判官楚州团练使陈彦谦卒冬十二月吴越王镠遣使者沈瑫以受唐玉册封吴越国王来告王以其国名相同与之絶闰月乙卯遣雷岘献贺正礼币于唐是岁唐遣谏议大夫薛昭文使福州假道江西镇南节度使刘信宴于郊次信宿而去是时唐遣通事舎人薛仁谦凡三聘于我
顺义六年春二月辛亥遣右骁卫将军苏防献金花银器锦绮于唐三月以左仆射同平章事徐知诰为侍中右仆射严可求兼门下侍郎同平章事夏四月丙午唐主殂李嗣源即皇帝位甲寅改元天成是月王遣使献新茶于唐五月丁卯诏为同光王辍朝七日秋七月北海前进士韩熙载来归【熙载上行止状云熙载本贯齐州隐居嵩岳虽叨科第且晦姓名今则慕义来朝假身为贾既及彊境合贡行藏愚闻钓巨鼇者不投取鱼之饵断长鲸者非用割鸡之刀是故有经邦治乱之才可以践股肱辅弼之位得之则佐时成绩救万姓之焦熬失之则遁世藏名卧一山之苍翠某妄思防稚便异诸童竹马蒿弓固罔亲于好弄杏坛槐里宁不倦于修身但励志以为文每栖身而学武得麟经于泗水宁怪异图授豹畧于邳圮方酣勇战占惟竒骨梦以生松敢期坠印之文上媿担簦之路于是撄龙颔编虎须缮献防之师徒筑受降之城垒争雄笔阵决胜词锋运陈平之六竒飞鲁连之一箭塲中勍敌不攻而自立降旗天下鸿儒遥望而尽摧坚垒横行四海高歩出羣姓名遽列于烟霄行止遂离于尘俗且口有舌而手有笔腰有剑而袖有锤时方乱离迹犹飘泛徒以术精韬畧气激云霓箕口张而隂电摇怒吻发而暑雷动神驱鬼殿天葢地车鬬劈歴于云中未为蹻防喝摴蒲于筵上不是口豪蕴机权而自有英雄仗劲节而岂甘贫贱但攘袂叱咤防剑长嗟不偶良时孰能言志既逢昭代合展壮图伏闻大吴肇基聿修文教聮显懿于中土走明恩于外方万邦咸贞四海如砥燮和天地岩廊有禹稷臯陶洒扫烟尘藩翰有韩彭卫霍岂独汉称三杰周举十人凝王气于神都吐祥光于丹阙急贤共理侔汉氏之悬科待旦旁求周人之设学而又隣邦接畛敌境连封一路鸡犬相闻两岸马牛相望彼则待之以力数年而频见倾亡此则礼之以贤一坐而更无骚动由是见盛衰之势审吉凶之机得不上顺天心次量人事且向阳背暗舍短从长圣贤所图古今一致然而出青山而裹足渡长淮而弃繻遥终赴于天池星逺须环于帝座是携长防来诣大朝伏惟司空楚剑倚天秦松发地言雄武则平窥绛灌语兵机则高掩孙吴经受素王书传女莫不鞭挞宇宙驱役风雷劳愁积而髀肉生愤气激而臂脔起一怒而豺狼窜摄再呼而神愁惊槌蛮鼔而簸朱旗雷奔电走掉燕锤而挥白刃斗落星飞命将拉龙使兵合虎可以力平鲸海可以拳击鼇山破坚每自于先登敌无不克防马常时于后殿功乃非矜国家頼如股肱边境用为保障勲藏盟府名镂景钟今则化举六条地方千里示之以寛猛化之以温恭缮甲兵而耀武威绥户口而防农事漫洒随车之雨洗活嘉田轻摇逐扇之风吹消殄气可谓仁而有断谦而逾光贤豪向义以归心奸宄望风而屏迹伫见秉旄仗钺列土分茅修我贡以勤王控临四海率诸侯而定霸弹压八方遐迩具瞻威名洽着况复设庭燎以待士开雪宫以礼贤前席请论其韬钤危坐愿闻乎兴废古今英杰孰可比方某才越通泄已观至化及陈上谒罔弃謏才是敢輙述行藏铺尽毫幅况闻鸟有鳯鱼有龙草有芝泉有醴斯皆嘉瑞出应昌期某处士伦谬知人理是以副明君之奬善恢圣代之乐贤昔娄敬布衣上言于汉祖曹翽草泽陈谋于鲁公失范增而项氏不兴得吕望而周朝遂覇使逺人之来格实至德之克昭谨具行止如前伏请准式顺义六年七月归阙进士韩熙载状】八月乙酉朔日食是岁追爵大丞相徐温四代祖考立庙于金陵
干贞元年春正月马军都指挥使柴再用戎服入朝为御史所弹再用恃功不服徐知诰阳于便殿通起居退而自劾王优诏不许知诰固请夺俸一月以肃朝纲三月唐刘训楚许德勲会兵侵荆南南平王季兴乞师于我王遣水军援之夏四月遣雷岘进白金罗绮于唐修重午之礼五月南平王季兴请举镇来附徐温曰洛阳去江陵不逺唐人袭之甚易我泝流救之甚难夫臣人而勿之救能无媿乎乃受其贡物听其称藩于唐秋八月己卯朔日有食之九月遣使如唐献应圣节金器百两金花银器千两杂色绫锦千疋冬十月丁亥唐主至荥阳民间讹言唐主自将入寇唐宣武节度判官孙晟来奔【江南录作孙忌今从周世宗实录及通鉴】徐知诰客之辛丑大丞相都督中外诸军事诸道都统镇海宁国节度使兼中书令东海王徐温卒先是温子行军司马忠义节度使同平章事知询数欲代知诰执政严可求徐玠亦以为请温以知诰孝谨不忍谓知询曰汝曹不如也陈夫人亦曰知诰乃贫贱时养之奈何富贵弃之【五国故事云徐温常入觐于王至知诰之第侍奉弥谨初更温睡觉见有侍于牀前者问之曰知诰温因遣其休息知诰不退及再寤又见之乃曰汝自有政事不当如此以废公家务知诰乃退及温中夕而兴见一女子侍立问之曰知诰新妇亦劳而遣之它日谓诸子曰事在二哥矣当善事之】可求等言之不已会温欲帅诸藩镇入朝劝王称帝将行有疾乃遣知询奉表劝进因留代知诰执政知诰草表欲求洪州节度使俟旦上之是夕温凶问至乃止知询亟归金陵王赠温齐王谥曰忠武十一月庚戌王御文明殿即皇帝位追尊孝武王曰武皇帝景王曰景皇帝宣王曰宣皇帝庙号高祖甲子大赦改元丙子尊太妃王氏曰皇太后以徐知询为诸道副都统镇海宁国节度使兼侍中加徐知诰都督中外诸军事封浔阳公【陆游张延翰传以知诰领江州时封浔阳侯今从马令南唐书】未几改豫章公是月唐臣安重诲议乘徐温之死来入寇且问举大号之罪唐主不从十二月帝立兄庐江公蒙为常山王弟鄱阳公澈为平原王兄子南昌公珙为建安王
干贞二年春正月丁巳帝立皇子琏为江都王璘为江夏王璆为宜春王宣帝子庐陵公玢为南阳王封东海为广德王江渎广源王淮渎长源王马当上水府宁江王采石中水府定江王金山下水府镇江王二月丁丑朔日食庚辰遣通事舍人刘传忠使于唐唐臣安重诲以我国抗礼遣使窥觇拒不受遂与之絶夏四月遣右雄武军使苗璘静江统军王彦章攻楚岳州丙戌至君山进军荆江口丁亥与楚人战于道人矶我师大败璘彦章皆被执戊戌徙封常山王蒙为临川王五月遣使求和于楚楚以苗璘王彦章来归六月辛巳南平王季兴复请称藩帝进季兴爵秦王秋八月乙未大赦闰月皇太后殂先是润州有气如虹五彩夺目有首如驴长数十丈环听事而立行三周而灭占曰防中将有哭声然非州府之咎也至是以国哀发防于此堂遂应之九月辛巳荆南败楚兵于白田获其岳州刺史李廷规等三十四人来献俘冬十二月丙辰秦王季兴薨帝以其子从诲为荆南节度使兼侍中
太和元年秋八月武昌节度使兼侍中李简以疾求还江都癸丑卒于采石徐知询表荐简子彦忠继任徐知诰以龙武统军柴再用代之冬十月知询与知诰争权召知诰诣金陵除父温防知诰称帝命不许是时知询握兵据上流行多骄恣吴越王镠遗知询金玉鞍勒器皿皆饰以龙鳯知询不复为嫌竟乗用之【路振九国志以为钱佐所遗非也】由是意轻知诰内相猜忌知询典客周廷望说知询曰公诚能捐寳货以结朝中勲旧使皆归心于公则彼谁与处知询从其言使廷望如江都谕意廷望与知诰亲吏周宗善宻输欵于知诰亦以知诰隂谋告知询宗常语廷望人言侍中有七事宜亟来朝谢至是廷望归十一月知询入朝知诰诬其有反状留之不遣迁统军领镇海军节度使禽廷望斩之遣右雄武都指挥使柯原征金陵兵还江都知诰始专国政以徐知谔为金陵尹壬辰帝加尊号曰睿圣文明光孝皇帝大赦改元十二月加徐知诰兼中书令领宁国军节度使
太和二年春正月徙封平原王澈为德化王二月乙卯唐改元长兴三月癸酉立王子江都王琏为皇太子荆南高从诲遣使告絶表言坟墓在陜州恐唐人致讨我兵援之不及帝遣兵击荆南不能克夏六月癸巳朔日有食之秋八月己亥海州都指挥使王传拯叛降唐团练使陈宣死之【按五代史明宗纪长兴元年八月戊申海州将王传拯杀其刺史陈宣叛于吴来降与通鉴小异今悉从通鉴】先是传拯有威名得士心会宣罢归徐知诰许以传拯代之既而复遣宣还海州征传拯还江都传拯怒以为宣实毁之遂帅麾下入辞因斩宣焚掠城郭帅其众五千出奔知诰曰是吾过也免其妻子唐涟水制置使王岩将兵入海州遂以威卫大将军知海州事传拯季父舆为光州刺史传拯遣间使至舆所舆执之以闻因乞罢归知诰以舆为控鹤都虞侯时政在徐氏典兵宿卫者尤难其人知诰以舆重厚慎宻故用之冬十月丙辰左仆射同平章事严可求卒【按江表志以可求譌为球言球常宿金山上有诗云淮船分螘江市聚蝇声南唐烈祖性严忌宋齐邱因而兴譛以竹笼盛之沉江口此言不足信也】是月徐知诰以其长子大将军景通为兵部尚书参政事【知诰将出镇金陵故也】以徐延休为江都少尹【九国志云李升辅政庶事详悉因谓延休曰府中白事见少尹署事更不复省也】
太和三年春二月徐知诰欲以中书侍郎内枢使宋齐邱为相齐邱自以资望浅薄阳退让为高谒归洪州葬父因入九华山止于应天寺启求隐居帝下诏征之知诰亦以书招之皆不至知诰复遣子景通敦谕始还朝除右仆射致仕更命应天寺曰征贤寺秋九月镇海节度使徐知询命句容令黄鸾重建灵寳院于茅山【赐紫道士王栖霞灵寳院记曰灵宝院者梁天监岁贞白陶先生景所创也始本昭眞其号焉紫阳观即长史宅界于东小茅岭雷平山列于南钟山西朝焉良常北卫焉其余圣槩羣阜若众星之环拱不可殚论先是迥台层汉悠阁匝云秘三洞璚文集丹邱羽客门人周仙君子良勤修于是崇习风链金石身腾烟霞辙时移代夐瓦木之功寖冺及唐太和中太尉賛皇李公每瞻遗躅屡搆遐缘门师道士孙智清复讨前址再建是院寻诸旧号须曰灵宝尔后既偶兵熖灵致煨烬荆棘相森凡材围长狐免往焉刍荛往焉弗芟弗薙歴五十载矣栖霞胄叨素业幼专不息虽童丱获名而屡厄兵难迹不遑处遗□殆空断梗杳泊自北徂南幸托化遐钦兹境聿谐所适乃励畚锸忘蹔劳砌坛植松结茆庇拙纫兰饵术愿言终遁俄奉先齐王防再琯再籥是埏是镕洎我公移镇是邦自以风痹厥躬告从谷隐公遂舍俸钱一百万俾于旧基别崇利有禀命之际亹亹勉励夙夜匪懈思竭克勤冀荷恩敎噫事难谋始智寡周防且虎视非一雀之图而雀终噪蟾盈非片云可同而云或掩时哉理非诬也非台曜览幽几止终废由是度揆经营月期日就博邀执斵量材取制墙茨必襄图蔓必薙平瓦砾以等阜屏豺狼而断羣力工约万绵岁靡朞剞劂督竒丹臒神妙造正殿三间中塑灵寳天尊景从砌坛三级三门三间环统廊庑一十六间并葺坏整頽降真堂续连于内重新沼池再筑垣墙东北隅即忠义太保公之季弟先于旧阁基建瑞像殿三间两厦中塑羊角山应现老君西南隅向曰三官堂三间塑像岌岌其状亭亭其势金碧其饰轮奂其映瓦叠鸳翠甍差鳯翘睟容礼而若眄侍卫瞻而乍愕旌幢翻翻云鹤軿軿侔崛起异疑飞来非我公愿力斯应象教斯感即荒□之域安歘诸壮丽乎是使眞风永布灵致恒芬配天地而齐寿总山川而介福噩噩烈烈可久可大栖霞智惭絶妙才非述作葢受恩于始受命于此竭诚竭虑迨兹成功聊实记于质文呈台览而刋于将来也时太和三年重光单阏岁九月乙酉朔九日癸已谨记】是月镇南节度使同平章事徐知谏卒以其兄知询代之赐爵东海郡王冬十一月甲申朔日食是月太尉中书令徐知诰表称辅政岁久请归老金陵帝乃以知诰为镇海宁国诸军节度使镇金陵余官如故总录朝政如徐温故事加其子兵部尚书参政事景通为司徒同平章事知中外左右诸军事留江都辅政以内枢使同平章事王令谋为左仆射兼门下侍郎以宋齐邱为右仆射兼中书侍郎并同平章事兼内枢使以佐景通赐德胜节度使张崇爵清河王十二月癸亥知诰至金陵太和四年春二月徐知诰作礼贤院于府舎聚图书以延士大夫孙晟陈觉多与宻议秋八月知诰广金陵城周围二十里冬十一月拜知诰大丞相太师加领德胜军节度使诸道都统如故知诰辞丞相太师是岁钟山之阳积飞蝗尺余厚有数千僧白昼聚首防之尽太和五年夏五月宋齐邱劝徐知诰徙帝都金陵知诰乃营宫城于金陵秋七月闽建州土豪吴光帅众来奔且请兵九月甲戌朔立德妃王氏为皇后是月唐吏部侍郎张文宝使杭州舟坏泊于天长帝厚礼之资以从者仪服钱币数万文宝辞曰本朝与吴久不通问既非賔客又非君臣今拜嘉命何辞以谢乃独受饮食余悉返之帝嘉其有礼命移文吴越俾得境上迎候文宝竟达命杭州而还辛丑徐知诰以国中水火屡灾兵民困苦安可独乐悉纵遣侍妓取乐器焚之冬十一月信州刺史蒋延徽擅引兵会吴光攻建州是岁进封徐知诰为东海王【按知询既赐爵东海知诰又封此地不应一时有两东海王今姑从欧阳史吴世家】封东岳三郎为雄武将军建庙金陵【或云南唐升元中事今从薛史】太和六年春正月徐知诰治私第于金陵乙未迁居之虚府舍以待车驾是月蒋延徽击闽兵于浦城败之进围建州会知诰召延徽归延徽闻福州及吴越兵将至随引兵还闽人追击之我师大败死亡无算遂归罪于都虞侯张重进斩之知诰贬延徽为右威卫将军遣使求好于闽闰月唐安州王任全等谋杀安逺节度使苻彦超以降于我事败为副使李端所杀二月都押牙周宗以迁都为未便语于知诰曰主上西迁公复须东行不惟劳费甚大且违众心时国人多不欲迁都者丙子帝使宋齐邱如金陵谕知诰罢迁都之议是月周宗讽帝禅位于知诰齐邱请斩宗以谢帝命黜宗为池州团练副使已而镇海节度副使李建勲行军司马徐玠复陈知诰功业宜蚤从民望知诰召宗复为押牙齐邱由是忤意己卯诏知诰还居府舍甲申金陵大火乙酉又火知诰疑有变勒兵自卫夏四月甲戌唐潞王称皇帝乙酉改元清泰五月镇南节度使守中书令东海王徐知询卒是时江西馆驿廵官黄极子妇生男子一首两身相背四手四足连昌县民家生牛每一足更附一足投之江中翼日浮水上南昌新义里地防长数十歩广者数丈狭者七八尺人以为知询实应之六月丙子降封昭武节度使兼中书令临川王蒙为歴阳公徐知诰命控鹤军使王宏将兵二百幽之和州秋七月知诰召宋齐邱还金陵以为诸道都统判官加司空给南园居之不令预国事冬十月加知诰大丞相尚父嗣齐王九锡辞不受十一月知诰召其子司徒同平章事景通还金陵为镇海宁国节度副大使诸道都统判中外诸军事以次子牙内马歩都指挥使海州团练使景迁为左右军都军使左仆射参政事留江都辅政是月加王令谋司徒是岁故东海王徐温诸孙景运建报先院于金陵
天祚元年春三月加徐景迁太保同平章事知左右军事徐知诰令尚书郎陈觉辅之夏六月德胜节度使兼中书令柴再用卒秋八月润州团练使徐知谔荒纵无度徐知诰怒之或曰忠武王最爱知谔而以后事传公借使知谔有能名于公何利知诰待之加厚九月帝加尊号曰睿圣文明光孝应天道广德皇帝丙申大赦改太和七年为天祚元年冬十月加中书令徐知诰尚父太师大丞相天下兵马大元帅进封齐王备殊礼以升润宣池歙常江饶信海十州为齐国知诰辞尚父丞相殊礼不受
天祚二年春正月徐知诰始建大元帅府以幕职分判吏户礼兵刑工部及盐铁三月知诰以其子景通为太尉副元帅宋齐邱徐玠为元帅府左右司马夏四月荆南高从诲奉牋劝知诰即帝位六月辛酉太保同平章事徐景迁以疾罢命其弟景遂代为门下侍郎参政事冬十一月癸巳诏齐王知诰置百官以金陵府为西都【按欧阳史吴世家天祚三年以金陵为西都广陵为东都五国故事云徐氏将移杨氏之祚以升州为大吴西都扬为东都非也葢西都改于天祚二年而东都则知诰受禅后改云】丁酉契丹立石敬瑭为天子于柳林国号晋改元天福十二月辛丑唐安逺节度使卢文进弃镇来奔是月徐知诰以镇南节度使太尉兼中书令李德诚德胜节度使兼中书令周本位望隆重欲使帅众推戴本曰我受先王大恩恨不能救杨氏危忍为此乎其少子祚强之不得已与德诚率诸将入江都陈知诰功德又诣金陵劝进宋齐邱谓德诚子建勲曰尊公太祖元勲今日扫地矣【十国纪年云宋齐邱遗宗信书令宗信讽止德诚劝进】于是江都宫多妖帝曰吴祚其终乎左右曰此天意非人事也是岁立韩将军于金陵城西报功也【失其名】高丽与新罗百济战大败之
天祚三年春正月乙卯日食初出三分至卯复太子琏纳齐王知诰女为妃是月闽吴越皆遣使劝进知诰知诰始建齐国立宗庙社稷改金陵为江宁府牙城曰宫城防堂曰殿以左右司马宋齐邱徐玠为左右丞相马歩判官周宗为内枢判官周廷玉为内枢使自余百官皆如天子之制置骑兵八军歩兵九军二月以卢文进为宣武军节度使兼侍中戊子帝使宜阳王璪如西都册命齐王知诰知诰受册赦境内册王妃曰王后三月齐王知诰立其子景通为王太子固辞不受尊考忠武王温曰太祖武王妣明德太妃李氏曰王太后壬申更名诰夏五月齐王诰欲取中原遣使泛海通好于契丹以美女珍玩结之契丹主亦遣使来报聘六月诸道副都统徐景迁卒秋七月晋右卫大将军尹喗谋叛事泄将奔于我为人所杀晋安州威和指挥使王喗大掠本州来奔部将胡进邀杀之是月同平章事王令谋如金陵劝齐王诰受禅诰让不受八月甲子歴阳公蒙杀守卫军使王宏亡抵庐州周本本子祚执送江都齐王诰遣使迎杀于采石称诏废为悖逆庶人絶属籍侍卫军使郭悰杀蒙妻子于和州诰诿罪于悰坐贬池州是月帝下诏禅位于齐李德诚复诣金陵劝进宋齐邱不署表九月癸丑王令谋卒丙寅命江夏王璘奉玺绶于齐冬十月乙酉齐主遣右丞相徐玠奉册诣帝称受禅老臣诰谨拜稽首上皇帝尊号曰高尚思古让皇帝【按欧阳氏五代史马令陆游南唐书陈霆唐余纪传皆作高尚思古让皇帝惟通鉴作让皇无帝字今从诸书之称又五国故事作高尚思崇古让皇帝以为崇疑宋人因庙讳而改也】宫室乘舆服御皆如故宗庙正朔徽章服色悉从吴制己丑齐主表请改江都宫殿名皆于仙经内取之帝常服羽衣习辟谷术丙申帝以齐主上表致书辞之齐主谢而不改升元二年帝屡请徙宫五月齐主改润州牙城为丹杨宫以李建勲充迎奉让皇使徙帝居丹杨宫【一作丹阳】命马思谦为丹杨宫使以严兵守卫之【五国故事载杨溥渡江赋诗畧曰烟凝楚岫愁千雨滴吴江泪万行兄弟四人三百口不堪端坐细思量又江表志言让皇常赋诗江南江北旧家鄕三十年来梦一塲吴苑宫闱今冷落广陵台榭亦荒凉云云按南唐书此李后主诗也后人误以为吴睿帝作】冬十月辛丑帝殂年二十八岁是日有使命来徙所帝方诵佛书于楼上使者趋前帝以香炉掷之俄而报晏驾矣【按九国志云溥能委运受终不罹簒弑之祸深于机者也江表志云让皇既迁数年未卒每有枯杨生枝叶及五岁有中使赐衫笏加官即日而终薛史唐余录皆云溥禅位逾年而幽卒欧阳史但云卒十国纪年曰辛丑唐人弑让皇五国故事云营室于茆山迁溥居之及将遇弑使者前趋俄而见害今取十国纪年诸家之说】齐主废朝二十七日追谥曰睿皇帝葬平陵六年唐迁其宗族于泰州号永宁宫令刺史褚仁规严兵防防絶不通人【十国纪年云唐人迁让皇之族于泰州号永宁宫守卫甚严不敢与国人通昏姻久而男女自为匹偶欧阳五代史云李升迁溥子孙于海陵久而男女自为匹偶国人多哀怜之通鉴考异云让皇子及五岁遣中使拜官赐服即日而卒】显德三年周世宗征淮南下诏抚安杨氏子孙唐元宗闻之遣园苑使尹廷范【江南野乗作延范】迎置京口时道路已乱廷范虑有变执其二弟六十余人杀之以其妇女渡江元宗大怒腰斩廷范骂曰小人以不义之名累我杨氏遂絶周先锋都部署刘重进得其玉砚马脑椀翡翠瓶以献太祖以唐景福元年再入扬州至天祚三年为南唐所簒葢晋天福二年也歴传四主凡四十六年【旧唐书旧五代史皆云大顺二年入扬州至被簒四十七年今据徐铉吴录龚頴运厯图所纪与頴故仕江南稽考宜得实也】
论曰杨氏自纪祥等之乱祭则农政由东海大权久为它人窃矣逮平陵越次以立号为共主若赘疣然改元称尊徒拥虚器卒假禅让之名致移鼎祚之实迹其由来良非一日势使然也要岂睿帝之罪哉

[book_title]十国春秋卷四
检讨吴任臣撰
吴四
列传
太祖太妃史氏夫人朱氏
太后王氏　睿帝让皇后王氏
太妃史氏家世齐鲁或云鴈门史建瑭族姑也唐僖宗时太祖内之生烈祖高祖已而封武昌郡君烈祖嗣王位尊为太夫人及纪祥之变严可求假太夫人敎令诸将宜无负杨氏高祖遂得立未几徐温暴张颢弑君罪诣西宫白其事太夫人恐惧泣曰吾儿幼冲祸难如此愿保百口归庐州公之惠也温曰颢弑逆不可不诛太夫人宜自安武义元年尊为太妃无何薨【按九国志渥母史氏封武昌郡君渥嗣位后尊为太夫人通鉴又云隆演尊母为太妃一云让皇尊为皇太后者非也】
夫人朱氏奉国节度使延寿姊也少以黠慧侍太祖会延寿被诛并夫人出之【朱氏唐封燕国夫人制曰全燕列壤大国防封式示宠荣以旌贤淑】
太后王氏睿帝其所出也武义二年六月睿帝即王位尊为太妃未几称帝尊为皇太后干贞二年八月殂让皇后王氏初事睿帝为德妃太和五年九月册立为后及南唐受禅睿帝殂于丹杨宫后不知所终
太祖子临川王蒙新安公浔德化王澈
临川王蒙太祖第三子【五国故事云第十六九国志曰蒙字志龙常持节册徐温大丞相温见曰此子瞻顾特异恐难其下】武义元年封庐江郡公时徐温秉政蒙内不能平居恒抚膺叹曰我国家竟为它人所有乎温闻而恶之是冬出为楚州团练使明年徙舒州及高祖即世蒙以次当立而温不欲长君且忌蒙乃奉睿帝嗣吴王位未几睿帝称尊号进蒙常山王明年改封临川累加昭武军节度使兼中书令已而齐王知诰将谋受禅遣人告蒙藏匿亡命擅造兵器以搆其罪降为歴阳郡公令守卫军使王宏帅兵二百幽之和州居二年蒙知国将亡遂破壁杀宏宏子勒兵攻蒙蒙射杀之引二骑诣庐州德胜节度使周本画防为本子祚所执已见杀于采石追废为悖逆庶人蒙妻子在和州悉为侍卫军使郭悰所杀南唐升元元年追封临川王谥曰灵以礼改葬
新安公浔太祖第五子也高祖开吴国封郡公寻卒德化王澈太祖第六子也武义元年封鄱阳郡公睿帝即皇帝位封平原王已又徙封德化不知所终【又按实賔録云杨行宻有一子病瘖鄕里号为不语杨家未知为太祖第几子附记于此】
论曰语云芳兰当户不得不鉏其蒙之谓乎一奋而死邦家沦丧所由过于江夏诸王贪生者逺矣
高祖子南阳王玢
睿帝子太子琏江夏王璘
宜春王璆
从子建安王珙宜阳王璪
南阳王玢高祖子也初名继明武义时封庐陵郡公已而改今名干贞元年封南阳王南唐禅代降为公太子琏睿帝长子也干贞二年封江都王太和初立为皇太子天祚中纳齐王知诰女为妃及南唐受禅降封农郡公领平卢军节度使兼中书令已又改康化军节度使升元四年琏谒平陵还至竹篠口维舟大醉一夕暴薨或曰左右承唐主指实置之死也追封农王谥曰靖
江夏王璘睿帝第二子也干贞初与宜春南阳诸王同封累加太尉禅代时奉玺绶于齐南唐主迁官增邑降封为郡公
宜春王璆睿帝第三子干贞初封王宜春不知所终建安王珙睿帝兄子也初封南昌郡公干贞元年进封为王南唐受禅降珙等十二人为公【或作十一人】珙领康化军节度使兼中书令居无何称疾罢官归永宁宫终焉宜春王璪亦睿帝从子天祚元年璪赍册寳册徐知诰为齐王及南唐禅代降封郡公
太子妃李氏
太子妃李氏齐王知诰第四女也贤明温淑容仪絶世天祚中册立为皇太子琏妃及南唐受禅宋齐邱请离其昏唐先主不许封永兴公主妃自以为吴家冡妇而国亡中怀愤悒闻人呼公主輙悲伤流涕左右为之惨戚诸兄多恶之唐先主曰内夫家而外父家妇人之德也何罪之有已而从太子琏至池州琏既薨妃还居金陵宫终身缟素斥去容饰不茹荤血自称未亡人焚香对佛誓曰愿儿生生世世莫作有情之物年二十四岁无疾坐亡有光如剪长丈余自口而出凡五夕始灭至敛温软如生唐先主悼痛诏李建勲勒碑宫中纪其异云
论曰妇人内夫家义之正也史言妃闻呼公主必流涕而辞其志操亦何异黄皇室主邪良可哀矣
睿帝女上饶公主
上饶公主者睿帝爱女也太和末下嫁左仆射徐景迁会景迁死公主亦继亡南唐禅代追封景迁为高平郡王公主为燕国君谥曰贞庄

[book_title]十国春秋卷五
检讨吴任臣撰
吴五
列传
袁袭　高朂
戴友规
袁袭庐江人太祖为庐州刺史袭仗防从军料事多中毕师铎之攻广陵也吕用之诈为高骈牒署太祖行军司马征兵入援袭说太祖曰高公昏惑用之奸邪师铎悖逆凶德参会而求兵于我此天以淮南授明公也太祖遂率庐州兵赴之会师铎杀高骈太祖入据扬州而孙儒之乱复炽太祖闭空城不无内怯袭曰吾以新集之众守孤城而诸将多高氏旧人非有厚恩素信力制而心服之也今儒兵方盛所攻必克正诸将持彼此因强弱择向背之时也海陵镇使高霸骈之旧将此必不为吾用者因劝太祖以军令召霸霸即率所部兵来太祖欲遣其屯天长以拒儒袭曰霸常挟两端我胜则来不胜则叛今处之天长是自絶其归路也且吾能胜儒无所用霸不幸不胜天长岂吾有哉公以疑霸而召之其可复用乎不如杀之以并其众太祖因伏甲诛霸得其兵数千袭又言广陵饥弊已甚蔡贼复来民必重困莫如避之便太祖但遣延陵宗蔡俦将兵分屯而身留扬州不发明年儒果攻扬州克其外郛太祖仓皇出走将奔海陵袭曰海陵难守而庐州吾旧治也城廪完实可为后图太祖乃走庐州久之未知所向问袭曰吾欲卷甲倍道西取洪州可乎袭曰钟传定江西已久兵强食足势未可图赵锽新得宣州怙乱残暴众心不附公宜卑辞厚币说和州孙端上元张雄使自采石济师侵其境彼必来逆战公自铜官度江会之取锽必矣太祖大悦乃引诸将攻锽会孙端张雄先为锽所败锽将苏塘漆朗统兵二万屯曷山袭曰公领兵急趋曷山坚壁自守彼求战不得谓我实怯因其怠而乘之可破也太祖用其言塘等大败遂禽锽入宣州已而朱全忠与锽有旧遣使来求锽太祖谋于袭袭曰不如斩首遗之以杜后患锽由是被杀未几袭卒太祖哭之曰天不欲成吾大功邪何为折吾股肱也吾好寛而袭每劝吾以杀此其所以不寿与
高朂舒城人太祖起淮南辟掌书记时军兴事繁用度不足太祖欲以茶盐易民布帛朂谏曰兵火之余十室九空又渔利以困之将复离叛不若尽我所有易隣道所无足以给军选贤守令劝课农桑数年之间仓库自实太祖以其言为然悉从之田頵闻之曰仁人之言其利溥矣正勗之谓也
戴友规庐州人也居太祖幕中为賔客太祖镇宣州时与孙儒战失利欲退走召诸将画防友规曰儒来气锐而兵多盖其锋不可当而可以挫其众不可以敌而可久以敝之若避而走是就禽也淮南士民从公渡江及自儒军来降者甚众公宜遣将先防送归淮南使复生业儒军闻淮南安堵皆有思归之心人心既摇安得不败太祖从其计遂大破儒兵
论曰袁袭运谋帷幄举无遗算殆良平之亚邪以严济寛事非得已葢时会有固然尔高朂志务农桑仁者之言蔼如也戴友规数言决防独探本原可谓谋臣之杰出矣
李神福张训　陶雅　刘威台蒙　李遇　李简
李神福洺州人上党军籍唐高骈兼诸道行营都统神福随州将戍淮海因投太祖为亲校从至庐州会羣盗攻舒州张甚神福请多赍旗帜间道入舒州顷之舒州兵建庐州旗帜而出指画地形若布大陈状贼惧皆解去积功至都指挥使大顺中孙儒尽举淮蔡兵济江军至溧水太祖使神福拒之神福阳退以示弱儒军以为我实怯也不设备神福率精兵夜袭之俘斩千计已而攻和滁降康暀走安景思神福功为多景福初儒兵复盛引兵逼宣州太祖谓诸将曰儒众十倍于我吾欲退保铜官如何神福同刘威对曰儒扫地逺来利在速战宜屯据险要坚壁清野以老其师时出轻骑抄其馈饷夺其俘掠彼前不得战退无资粮可坐禽也未几蔡俦之乱作神福讨俦有功迁舒州刺史已复战临安执浙将顾全武神福讨临安难猝防虑彭城王镠截其归路于是遣人卫镠先垅以媚镠复多张旗鼓为虚寨以疑敌心卒受和而还转升州刺史俄充鄂岳行营招讨使以击杜洪兵次鄂州城神福望城中积荻累累顾监军尹建峰曰今夕为公焚之建峰漫应而未之信时洪方求救于梁王全忠神福遣部将秦臯至滠口举炬于树杪洪以为汴兵已至焚荻以应之其机畧多此久之荆南成汭及马殷雷彦威之兵叠至救洪神福闻其至乘轻舟觇之谓诸将曰彼战舰虽多而不相属急击之汭成禽矣明日逆击于君山大破之因风纵火汭赴水死众军皆引去是役也洪虽未灭而诸镇气夺兵声为之大振会田頵叛于宣州太祖密召神福讨頵神福恐洪邀其前宣言奉命攻荆南勒兵具舟楫及暮遂沿江东下始告将士以讨頵之令神福妻子故在金陵頵袭破升州执其妻子以招神福且遣使谓之曰公见机与公分地而王不然妻子无遗神福曰吾以卒伍从吴王起事今为上将义不以妻子易志頵有老母不顾而反三纲且不知乌足与言乎斩其使以自絶军士闻之皆感奋頵遣将王坛汪建将水师逆战行至吉阳矶坛建执神福子承鼎示之神福叱左右射子已而语诸将彼众我寡当以竒取胜逮暮合战神福阳败引舟泝流而上坛建追之神福复还顺流击其下时坛建楼船大列火炬神福令军中望火炬輙攻之坛建军皆灭火自匿旗帜交杂我兵乘风扬火燔其舰坛建大败士卒死者甚众頵闻坛等败自将水军来战神福曰贼弃城来此天亡也临江坚壁不战遣使诣太祖请发歩兵断其归路太祖别遣台蒙击頵頵败死即命神福为宁国军节度使神福以江西未平固辞不拜明年复充招讨使将兵攻鄂州未下会疾发还广陵寻卒初頵隂畜异志神福数言于太祖曰頵必反宜蚤图之太祖曰頵有大功反状未露杀之人人自危矣后果如其言人多以神福有先见
张训其先广陵人祖升唐末官清流令卒葬滁遂为清流人训勇悍多胆畧时人谓之大口张太祖据合肥训往见甚欢授亲兵已迁黄头都虞侯击舒州盗吴迥等知名扬州之役训潜入城灭余火得谷数十万斛以赈饥民明年击杀甘露镇使陈可言遂败常州已复屯安吉断孙儒粮道有功授常州刺史干宁初驻军涟水备北师【一云是时授刑部尚书】时汴将厐师古屯兵清河口训率舟师与战斩师古汴军骇乱迁淮海都游奕使【一云加兵部尚书】海州戍将陈汉宾请降训以汉宾心叵测与戏下王绾等将兵直趣其城汉宾仓皇出迎训入其垒高坐汉宾张乐大宴饮酣训忽防劒叱曰吾众已布欲归即归无贻后悔汉宾唯唯解甲听命转尚书左仆射防山都指挥使天复初唐昭宗遣李俨间道封太祖为吴王得承制封拜训以功擢司徒未几王茂章破密州以训为密州刺史会茂章为汴兵所追解兵去诸将请焚城大掠而归训不可乃封府库植旌旗于城上遣羸弱居前自以精兵殿后顷之汴将王檀来攻遥望见旗帜不敢逼居数日乃敢入遂不复追训竟全军还太祖薨训谢病再徙黄州刺史亦卒赠太傅清河郡公孙原泌登南唐保大中进士累官户部侍郎知制诰归宋歴大理寺卿陶雅合肥人也生故与太祖同邑太祖用为将讨定舒州盗吴逈李本等命雅摄舒州刺史未几为许勍所袭奔还庐州已而击赵干之于九华破之授池州制置使改团练使雅治池州有惠政寛厚得民景福初田頵攻歙州久不下歙人相与持城下曰得陶雅为刺史请听命太祖即命雅为歙州刺史歙人纳之雅尽礼见故刺史裴枢送之还朝久之加检校司空浔阳公高祖时迁观察使会李遇与徐温不相能诛死雅惧与刘威偕诣广陵布腹心温慰藉良厚俾还歙州累加都团练使雅治歙凡二十年卒子敬昭将兵袭饶信有功官至【阙】雅镇静寡言善用兵天祐中充西南招讨使援陈
询于睦州一夕军中夜惊士卒多逾垒亡去禆将韩球奔告之雅安卧不动须臾自定亾者皆还无何大败浙兵擒王球钱镒归世咸服其有应变之畧【九国志云雅典黔川二十余年民感其化生男女以陶为字】
刘威慎县人仕太祖为牙将武进之役与安仁义等破刘建锋有显功已而孙儒屡胜太祖太祖欲退守铜官威言贼倍道逺来背城坚栅可以不战疲之太祖以为然久之儒兵饥且大疫儒遂为我所禽将死仰顾见威曰闻公为此防以败我使我有将如公者其可败邪未几授庐州刺史已又迁观察使是时四郊多垒井邑萧然威内抚百姓外御冦兵庐州以宁会太祖寝疾判官周隐以威从起细微必不相负不若使权领军府董其事太祖卒用徐温言威坐是不得召俄擢镇南军节度使抚州危全讽帅兵十万来攻洪州时守兵裁千人将吏闻之多失色威密遣使告急于广陵而日召僚佐奏乐宴饮神气闲暇旁若无人全讽怀疑不敢进及周本将兵救高安全讽被执而洪州获全实威之力也天祐九年徐温既族李遇常内忌威欲兴师致讨威用幕客黄讷言与陶雅轻舟诣广陵以明无二心温相待如事太祖礼优加官爵随遣还镇居数年卒威自庐州移镇江西时既去任而庐州大火往往有持火夜行者或射之殪皆榇版腐木及败帚也数月除张崇为刺史火灾乃止子崇景官袁州刺史叛附于楚为柴再用所破弃袁州遁去
台蒙字顶云合肥人或言前赵特进台彦臯之后也初从太祖起庐州下广陵骁勇善战积功至泗州防御使龙纪初董昌作乱唐命镇海节度使钱镠讨之昌求救于太祖太祖遣蒙攻苏州以牵其师久之迁涟水制置使会田頵变作太祖檄李神福自鄂州东下别遣蒙将兵应之頵闻蒙至自将歩骑逆战留其将郭行悰以精兵二万及王坛汪建水军屯芜湖以拒神福已而觇者言蒙兵营寨褊小裁可容二千人頵易之不复征外兵蒙入頵境番陈而进营垒俱按规度军中或笑其怯蒙曰頵宿将未易忽也不可不备居无何与頵遇于广德蒙以頵麾下皆太祖故时部曲可以计取阳出太祖书徧赐頵将頵将果下马拜受蒙乘其挫伏纵兵击之頵兵遂败走已又战于黄池蒙先为三覆以待兵交蒙伪走頵以为实怯追之伏发大败仓卒还宣州城守蒙随引兵围之頵趣召芜湖兵还不得入居数日頵不胜其忿率敢死士数百出战蒙复阳退示弱頵兵逾濠而鬭蒙亟击之頵奔囬桥陷马踬蒙乃就斩頵首頵众大溃遂克宣州是役也蒙以弱为彊以退为进深得兵家虚实之袐言兵者多取以为法以功表授检校太保宣州观察使天祐元年八月卒于官先是蒙在泗州日太祖浮淮过蒙蒙盛餙供帐太祖颇不悦既行蒙于卧内得补绽衣驰使归之太祖笑曰吾少贫贱不敢忘本耳蒙甚慙由是服食为之少损
李遇【阙】　人也从太祖起兵累功授常州刺史安仁义叛焚东塘以袭常州遇出战望仁义大骂仁义曰遇敢辱我如此必有伏兵遂引去已而迁宣州观察使高祖嗣王位徐温秉政遇内不能平常言徐温何人吾未常识面一旦乃当国邪舘驿使徐玠使吴越道过宣州温令玠说遇入见新王遇初许之玠曰公不尔人谓公反遇变色曰君言遇反杀侍中者独非反邪侍中谓景皇也温闻之大怒即署王坛为宣州制置使数遇不朝之罪别使柴再用帅升润池歙兵纳之遇不受代再用围之逾月不下温复遣典客何荛谕遇使自归荛因以王命说之曰公本志果反请斩荛以狥若本无反心何不随荛纳欵时遇少子为广陵牙将遇絶爱之温执其子示宣州城下其子啼号求生遇由是不忍战遂随荛出再用迎斩之并及其家自遇死诸将多畏温之威而高祖仅具位矣先是遇部将朱从本家廐中畜猴子数头一夕圉人秣马见有物如驴黑而毛手足皆如人据地食猴几尽未几遇族诛宣州故老云郡中常有此怪军府有变輙出出则有臭气田頵将败廵夜者见之于街不敢逼旬月祸及
李简上蔡人事太祖为亲将会孙儒屯广陵太祖出兵拒之为儒所困几不得脱简帅敢死士百人防太祖出重围有功后歴官至常州刺史高祖时简与李遇等颇不平于徐温及遇诛死除简武昌军节度使武义元年加镇西大将军兼侍中太和元年以疾求还江都中道卒于采石徐知询故简壻也輙留简亲兵二千人于金陵表荐简子彦忠代父镇鄂州时徐知诰辅政不许知询大怒曰刘崇俊兄之亲三世为濠州彦忠吾妻族独不得武昌邪由是渐与知诰异
论曰李神福战无不克义在忘私匪独以勇畧胜也张训用兵以断陶雅辑民以寛刘威静以待动台蒙柔以御疆视古名将何让焉李遇一言之失遂发祸机李简时怀内愤而卒获考终其亦有幸不幸也夫

[book_title]十国春秋卷六
检讨吴任臣撰
吴六
列传
柴再用秦裴
刘金【子仁规】　李友
李厚　刘存【陈知新】
柴再用汝阳人也始名存孙儒戏下与小校某者结为死友有告小校反儒斩之并执存至诘何故反不对又问曰与彼结死友反则同反耳公诛之复何问焉儒大竒之曰汝果不反吾再用汝因令改今名已而儒败归太祖为都押牙勇敢善战所向克防干宁二年助李厚击却汴兵授寿州团练副使说降贾公铎冯敬章论功寻迁光州刺史天祐二年梁王全忠过光州谓再用曰下我以汝为蔡州刺史不下且屠城再用严设守备戎服登城见全忠谬为礼拜伏甚恭曰光州城小兵弱不足以辱王之威怒王茍先下寿州敢不从命全忠遂留旬日而去既而全忠逾淮再用掠其后军俘斩数千计获辎重财货无筭未几改指挥使五年破吴越将张仁杰于鱼荡先登陷陈恢复东洲是日交战时再用舟忽坏长矟浮之仅得济家人为饭僧千人以酬福再用悉取其食犒兵曰士卒济我僧何力焉顷之宣州观察使李遇不受代再用帅兵纳王坛且征遇来朝卒以计杀遇已又将兵讨刘崇景大破楚师于万胜冈复有功武义元年高祖建吴国拜左龙武统军居数年除武昌军节度使已又改马军都指挥使以戎服入朝被劾久之累加德胜军节度使兼中书令太和七年夏六月病卒先是史官王振询其战功再用曰鹰犬微効皆社稷之灵余何功之有竟不报又常按家乐于后苑有人窃于门隟窥之再用召至后苑曰隟风恐伤尔眸子其为人长者如此或云再用为牙将时会天大雷电家人皆伏匿再用独危坐不动俄见襦袴者四人舁再用坐败牀出庭中已复大震屋折有龙出焉又武义时再用常在听事独坐忽有防至庭下拱立如拜揖状再用怒呼左右左右皆不至即自起逐之而屋梁顿折所坐牀几尽糜碎人莫不竒其事【九国志云再用累歴藩镇敦尚素俭车马导从不过十人亦一时之良将】
秦裴初从太祖为牙校引兵三千攻昆山防之戍其地光化元年浙将顾全武攻陷苏州裴独守昆山不可下裴常使羸兵执旗帜壮者彀弓弩每发矢必洞中重铠全武为之却者数矣已而食尽乃降彭城王镠诘其久拒状裴对曰力屈而降非心降也裴义不敢负杨公王善其言而释之居浙四年得复还未几授升州刺史烈祖时西南行营都招讨使将兵击钟匡时于江西裴既至洪州军于蓼洲诸将请阻水立寨裴不许俄匡时将刘楚至果据其地诸将以咎裴裴曰匡时骁将独楚一人若师众守城不可猝防吾正欲以要害诱致之耳顷之破寨执楚进围洪州饶州刺史唐宝请降裴遂陷洪州获匡时及其司马陈象以归论克敌功改洪州制置使以指挥使朱思勍范思从陈璠从戍江西三人者故烈祖腹心也会徐温等内忌三人遣别将至裴所杀之裴由是郁郁不自得无何卒
刘金曲溪人【一云楚州山阳人】太祖引兵至天长金与高霸等悉众来属居三十六英雄之一官濠州团练使威名大震为濠人所称天祐二年十一月卒太祖以其子仁规知濠州仁规颇苛刻用事未协众心官至清淮军节度使卒子崇俊复刺史濠州凡三世典濠梁为一时之盛【滁州菱谿傍为金故宅址】
李友【吴越备史作宥】合肥人太祖起淮南友戏下有胆勇善抚士卒大顺元年将兵二万屯青城畧地常州已进防苏州走浙将沈粲争先排陈勇冠一军迁尚书苏州刺史无何孙儒陷苏州友见杀赠太保
李厚蔡州人故孙儒遗兵也太祖收儒兵数千防甲以皂衣号黑云都厚为黑云队长以骁勇名朱延寿知寿州厚实在兵间会汴兵数万临城下甚急延寿军制军中每旗二十五骑命厚统十旗往击不胜将斩之厚称众寡不敌愿益兵更往不胜则死都押牙柴再用亦为之请乃益以五旗厚殊死战汴兵遂披靡败走是时厚兵不满千而破汴之劲卒数万淮南人无不骇服厚官至楚州团练使天祐十三年光州王言作乱高祖命厚讨平之即以厚权知光州事久之卒
刘存泌阳人也骁悍善用兵事太祖积功至舒州团练使天复三年副李神福攻杜洪于鄂州不能下天祐元年神福还广陵存代为招讨使明年将兵廹鄂城下焚其城城中兵突围而出诸将请亟击之存曰击之复入则城愈固听其去城可取也是日城破禽洪送广陵太祖乃以存为鄂岳观察使未几充西南面都招讨使取岳州乘胜与岳州刺史陈知新将舟师伐楚大败于浏阳存知新皆见执楚武穆王数闻二人名欲活之存与知新大骂曰昔岁宣城脱吾刃下今日之败乃天亡我我肯事汝以求活邪我岂负杨氏者武穆王知不可屈乃杀之岳州复入于楚知新时以刺史为团练使积官光禄大夫检校尚书左仆射兼御史大夫存在舒州时常辟儒生霍某为团练判官已而以谗言缢之于狱至是存征湖南有舒州人梦霍生自司命祠中出抚掌大笑曰吾罪得雪矣时霍生
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:40:40-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>