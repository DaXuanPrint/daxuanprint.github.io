<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="朱序,序,例言,金陵省难纪略,金陵省难纪略全文在线阅读,金陵省难纪略全文在线下载,大玄古籍书库">
<meta name="description" content="清张汝南撰。一册。撰者咸丰三四年间居南京,咸丰七年忆见闻成书。咸丰三年(1853)太平军攻克南京,作者居城中一年半,以耳闻目见作是书。详记太平军攻克南京经过、太平天国诸领袖入城后活动、张继庚等谋叛事件及东、北两王内讧等。后附《纪贼据城后大略》,记录太平天国王号、官名、城守、募兵、操演、告示、冠服、器用、轿制、开市、天榜、刑罚、改字等。成书于咸丰六年。光绪十六年(1890)刊行。上海著易书局铅印本,1卷,约2.6万字,《中国近代史资料丛刊·太平天国》据以著录。载有洪秀全、石达开、韦昌辉3人关于杀杨秀清的对话">
<title>金陵省难纪略_张汝南_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">金陵省难纪略</span> <br/>
          作者： <span class="inputVal" id="bkauthor">张汝南</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,太平天国,史学,完结</span> <br/>
          字数： <span class="inputVal" id="bknum">[book_length]28837</span> <br/>
          说明： <span class="inputVal" id="bkdec">清张汝南撰。一册。撰者咸丰三四年间居南京,咸丰七年忆见闻成书。咸丰三年(1853)太平军攻克南京,作者居城中一年半,以耳闻目见作是书。详记太平军攻克南京经过、太平天国诸领袖入城后活动、张继庚等谋叛事件及东、北两王内讧等。后附《纪贼据城后大略》,记录太平天国王号、官名、城守、募兵、操演、告示、冠服、器用、轿制、开市、天榜、刑罚、改字等。成书于咸丰六年。光绪十六年(1890)刊行。上海著易书局铅印本,1卷,约2.6万字,《中国近代史资料丛刊·太平天国》据以著录。载有洪秀全、石达开、韦昌辉3人关于杀杨秀清的对话,为它书所无。</span> <br/>
          封面： <span class="inputVal" id="bkimg">Z_7078.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]金陵省难纪略
[book_author]张汝南
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,太平天国,史学,完结
[book_length]28837
[book_dec]清张汝南撰。一册。撰者咸丰三四年间居南京,咸丰七年忆见闻成书。咸丰三年(1853)太平军攻克南京,作者居城中一年半,以耳闻目见作是书。详记太平军攻克南京经过、太平天国诸领袖入城后活动、张继庚等谋叛事件及东、北两王内讧等。后附《纪贼据城后大略》,记录太平天国王号、官名、城守、募兵、操演、告示、冠服、器用、轿制、开市、天榜、刑罚、改字等。成书于咸丰六年。光绪十六年(1890)刊行。上海著易书局铅印本,1卷,约2.6万字,《中国近代史资料丛刊·太平天国》据以著录。载有洪秀全、石达开、韦昌辉3人关于杀杨秀清的对话,为它书所无。
[book_img]Z_7078.jpg


[book_title]朱序
嗚呼！粵寇之禍極矣！賊蹤蔓延，幾徧各行省，軍興至十五六載，民人被其害者，奚啻數百萬。而金陵爲賊首巢穴，盤踞最久，蹂躪尤甚。城未破時，城中人民以口計者一百六十餘萬，其後蓋十不及二三焉。噫，何其酷也！張先生子和自賊中跳而免，既乃以所目覩筆之爲書。先生第四子季直與余交最契，今年秋遇於武林，出是書畀余，讀之不禁爲之慨然三太息也。嗚呼！方賊勢盛時，屠殺焚掠之慘，母求死子，妻求死夫，招魂野哭之聲，與夫新婚無家之別，豈冀有一日者，骨肉完聚，左飱右粥，復得爲優游盛世之民乎哉！幸值國家中興，將帥用命，王師龍驤電埽，東南名城，以次底定。余嘗於壬午之歲，薄遊秦淮，莫愁桃葉，歌舞臺榭之盛，雖不逮昔之所聞，而市廛殷振，士女燕衎，盖距賊之平久矣。嗚呼！人當困苦患難，其意但求苟且旦夕之安而已。迨承平既久，而起居服御之侈，乃過於曩時。人情居安而忘危，大抵然也。讀先生之書，其或知所警惕也夫！賊之至金陵也，先君子時館真州。及真州之陷，先君子倉皇出避，距賊咫尺耳。後在陽羨有《真州紀略》之作，中間述金陵之事，未若先生之詳，然有足與先生之言相證左者。自先君子之歿，而此書亡失，至今以爲憾也。季直獨拳拳於先人之手澤，且將刻以示後，而屬余序之。嗚呼！茲益所以見余不孝之罪，而重其感也與！
光緒戊子冬十一月海鹽朱福詵謹序。

[book_title]序
往知生與余通家。居甚近。素以文字交。其爲文喜吐棄一切。戞戞獨造。至議論古今事多特見。有爲人所未經道者。余服其膽識。壬子冬。粵匪陷武昌。城中居民已有豫爲遷出者。癸丑正月。陷安慶。人心益惶懼。遷者甚衆。往知生與余俱乏於貲。不能遷。且以省垣高厚。又有文武大員督滿漢兵鄉勇防守。可恃以無恐。姑安焉。及二月城陷。倉卒驚迫。相約以死。先後赴水。俱被人曳出。惟伊兄上元。老名宿也。出則已死。既往知生復匿空宅中自經。縣絕仆地有聲。家人聞而奔救之。少頃復蘇。然與余終以死自誓。而兩家眷屬各環泣相慰曰。聞向帥將至。不日賊當滅。仍可安聚。即不然。設法率家屬遁出。以求生路亦可也。何固執乃爾乎。不得已徇其請。權謀所以藏身。陰圖脫逃計。而賊禁極嚴。出頗不易。經十餘月。往知生與余及家屬始陸續逃出。幸無一陷賊中者。然自是之後。聞醫屢遷。由近及遠。已在千里外。流離辛苦。不可殫述。於今五年矣。而往知生以故鄉之烽燧未消。歸期莫卜。異地之湖山雖好。愁忠愈增。因回意當日賊陷武昌時。制軍某公受欽差大臣重任。督兵迎勦。甫至九江。去賊尚遠。聞風遁回。既使其乘虛直下。圍逼金陵矣。而又疏於防守。僅十餘日城破賊入。荼毒生靈百數十萬。即幸而逃脫者。雖不可勝計。然多失業無依。轉徙莫定。饑寒交迫。延頸待斃。豈不傷哉。而自顧切身之痛尤有不能少釋者。爰即在城之日親見之事。紀爲是編。藉以舒其憤懣焉。其自既出後。惟東北賊遞殺一節。係訪聞確切。得以附入。其他傳說。懼有不實。慨不之錄。故自題之曰紀略云。編成。屬序於余。余爲之誌其梗㮣如此。丁巳仲秋上元。悠奐生姚天麟瑞亭甫撰於武林客舍

[book_title]例言
一、是書成於咸豐六年。先君子館於杭時之所述也。當癸丑二月城破之後。先君子兩覓死不得。遂日謀所以脱身者。展轉至次年八月間。始得率眷屬出重圍。越三年。丁巳。館於杭。課餘憶及。信筆紀之。故書中所載。皆咸豐三四兩年賊中情狀。賊令暮四朝三。紛更不定。其後雖有傳聞。先君子以非親見。概不紀錄。
一、城破之後。官紳士民合門殉難者甚衆。其後金陵高氏輯有忠烈備考一書。極為詳盡。先君子則於見聞最確者紀之。其餘因篇幅無多。難於備載。
一、聞之先君子。言賊破金陵後。其在任官員。盡節者有之。苟免者亦有之。其時賊燄甚熾。因而遇難之人頗有樂爲賊用者。間載一二。存其事不著其名。所以免其孝慈者百世之痛。
一、是書成後。先君子同社友人子凌君耀生取而讀之。凌君亦從辛苦中來者。因而附識以見聞所及。今爲之刋注於諸略之下。冠以墨圍。以示區別。
一、以上諸條。皆當年〈英等〉所敬聞於先君子者。茲特述之。以冠諸篇首。

[book_title]金陵省難紀略
保衞原起
自道光三十年，粵匪作亂，後漸猖獗。咸豐二年，竄擾長沙。時距江南尚隔數省，江南總督某公方在南河，辦築決口工，久不竣。懼譴，因請督師勦賊。再奏始蒙兪允，交卸河務回省。十月，調集鎮江水師蘇松兵及本標兵。擇日在小營祭旗。製三軍司命大纛。命字寫短。觀者知爲不祥。傳說某公回署。與小妻泣別。十一月某日。啓行。軍容甚盛。參謀數人。不知誰何。駐兵江西之老鼠峽。通知湖南湖北四川三省經略會勦〈其途次及到彼如何經畫。傳聞未實。不敢肊記。〉請蘇撫某公移節。攝理省務。頗安靜無爲。委藩憲祁公宿藻辦保衞。即於是月經始。
保衞大略
保衞之設。從前道光壬寅年，英夷入寇，督憲牛調兵守城，城內紳民自製器械燈旗，日夜巡防，頗爲嚴密。英夷探知，合城齊心，不敢攻戰，由是請盟。祁公重其成效，因思仿行。而是時省民頗不踴躍，不得已，乃損廉數千金，飭紳董募指，徑由官辦，分五城東西南北中五局，又分四局，設總局於白衣菴，請大紳董等司其事，委同通官監察，各局則由大紳董舉其親知爲小紳董，分局則由小紳董舉其親知爲之。每五日，各局赴總局領欵，散給分局。分局每義勇二百五十人，即由分局募充大紳董及監察官，不查實數。分局門口，日挂盤查尖角旗，夜易燈籠。門枋帖告條，牆上帖告示，均巡防重地，毋許窺探，倘違拿究等語。董事多以賭博飲酒爲事，否則飯時到局，飯罷則去。有人二更到局，闃然無人，因將燈旗器械取去。次早，董事凂人討還。又有淮民逃荒者數百人，從南門來至雞籠山，約十餘里，經南中北三城保衞局，無知覺者。道人通知北局，然後請縣資遣出境。後又設籌防局，某公保舉廣西革撫某總其事。
餘皆捐復府廳及佐雜人員。祁公又於保衞大紳董內，撥數人兼辦兩局事。
守城大略
是年臘月，賊破武昌，各官恇懼。祁公議添募鄉勇八九千人，爲城守計。三年正月，委上元縣劉公同纓，邀請在城士耆，互商守城之策。又召諸生赴藩署，面呈方略。因令諸生分帶鄉勇，凡平日閒居，及現在無館之生，均願從事。〈從事諸君，互相攻訐，匿名帖子，徧揭通衢。當事各憲知之，置不問。〉即令諸生各募鄉勇數百人，所募止准城中人先行，示知止用守城，不用出戰。於是向來失業，及無賴遊手之徒，均來報名，望後委員。
到小營試騐各生，開呈名册。官以長木一根，兩頭貫石鼓，約重三四十斤，令如舞刀式，能舉頂及盤背面花者錄用。應募者能勝此任，無多人。任點地名，皆此數人應名輪舞。人多勢雜，官亦不辨。試後給各生執照，赴籌防局領欵，派在各近城菴廟駐紥。飭練習技勇，毋許擅離地段，違者軍法從事。委上元縣劉公，不時查察。一生駐紥八蜡廟，公來時，生及勇俱他出。公斬生，弁髮示懲。嗣後各生始稍稍遵法。〈其籌防局事宜甚多，不及細察者，皆不率記。〉委佐雜運小石於城垜備用，剋扣挑力。積石之狀，大如柱礎，用以塞責。沿城之屋，將軍令盡撤去，居人不願給價，乃遵城。何如、神策、儀鳳各門外，均有人攔斷。養鴨。
其汙塞處多爲種菜地，不便挑挖，飭各礲坊稻米運積城內。再三勸諭，遵者無幾。正月十九日，某公自老鼠峽棄營易舟遁回，舉城人心惶惶，莫知凶吉。訪於隨奔武弁，知某公遁後，賊大隊尾追，東西梁山不知如何矣。此言流布，大紳董連夜束裝，携其妻小，次早悄然遁去者，已過大半。蘇撫某公，託言防守鎮江，不辭某督而去。某督速遣松江提督某，帶兵五百，在南門外之雨花臺紥營防賊。某提運出鎗砲火藥器械，權住倉聖廟，連日招集所帶迎勦逃兵。又商於將軍，調出滿兵，分守外城各門，運置土袋，預備堵塞。遣游擊張攀龍探賊消息。二十六日，攀龍回報，十七日賊破安慶、梁山。
不守，因令攀龍急往鎮江，調集梃船，堵禦江路。即日十三門均用土袋閉塞，某提已先避入，所有軍械，俱棄於倉聖廟。先是某督示諭，謂自小孤山以來，沿江要口，節節有兵防守，賊匪斷不敢來，居人無須躲避出城，倘或遷移，必遭搶劫，彼時報告，不與查拿等語。居民亦因英夷來時，避居鄉里，俱遭疫病，甚者死亡，今懲前失，頗重於遷。又以某公雖遁回，諒有防備，故避去者百無一家。豈知後來詢之湖北被擄難民，皆云賊破武昌，搜括財貨，分別男女之後，知某督遁回，遂將婦友老稚，船載江行，少年丁壯，沿江陸行，水陸並進，號稱百萬。至小孤時，兵弁已先日燒火藥遁去，沿江郡縣，虛無一人。十七日未刻，前鋒百人直抵安省，官弁逃散，何有節節防守？而當時皆安靜不移，恪遵憲示，恃總督如孫、龐，視危城如岱、華，前數日且有移眷入城者。二十九日，賊前哨至南門外善橋，一路焚燒，火光如晝。總督、將軍俱登城，徹夜巡守。三十日黎明，賊數百至雨花山，街巷店市俱閉。南門外向爲米船聚處，開有筲行，其趕驢騾運米者數千人，號米把式，素強悍，見賊來，防其搶劫，各持槍棍出禦，戰於大街，傷賊甚多。或奔至城下，請擲鳥鎗、火藥，幷縋下兵勇助戰。祁公欲如所請，滿兵亦勃勃欲試。某督恐有詐，力阻不行，幷將開砲轟擊。其人請不給軍器，且勿開砲，不聽，旋開砲筲行。
人奔散。賊乘勢奔過弔橋，直薄城下，折屋擁燒城門。城上潑水下石，相持數時。他賊又施放火箭，南城高五六丈，火箭僅得過城，幸不延燒。又運倉聖廟中之砲，置報恩寺第一層，向城轟擊。城上開砲對轟，砰𥔀之聲，一日不絕。至暮，賊退至雨花山，運西天寺羅漢五百尊，高下排列，插賊旗數十面，懸燈點燭於其間，數十人不時吶喊。城上遙見羣賊蔽山，必將乘夜攻城，數砲齊發，徹夜不止。比二月初一日天曉，見其安居不前，砲始少息。賊旋來城下射入，賊示賊書，惟將軍、總督、藩司共觀，不知上作何語。弁兵第覺，三入皆有憂色。賊又分數十人，東至通濟門，距城半里許，三五窺探。守兵遙見，即連續開砲，驚擾不已。少時，洪武門亦如此。又少時，朝陽門亦如此。朝陽門迤北爲太平門，鍾山介在兩門外。由朝陽門至太平門，必經山麓。麓傍城，賊不敢走。約有二三十賊登山頂，燒白雲寺，越山而過。於是太平門砲聲絡繹。少間，至神策門，砲聲亦作。是日，自辰至酉，賊分股不過數十人，而東南北數門皆遍。次早，賊船稍稍至上河。旋聞水西門砲作，知賊已上岸近城矣。少時，漢西門亦然。初三日，賊船蔽江而來，分泊上河、下關。泊下關賊大家直至靜海寺，距儀鳳門不半里。將軍急添兵守禦，安八千斤大砲於城右之獅子山，不時轟擊。賊又分股向金川門。〈門舊閉塞，時有兵勇防守。文生李翼棠同姪文生李振鏞帶勇防守金川門。賊攻陷儀鳳門時，該生叔姪帶勇迎勦，身先生士卒各殺賊十餘人，後衆寡不敵，遂俱陣亡。〉於是五十餘里圍圓之省城賊，兩日中已經合圍。午後，忽聞江中砲聲驟發，居人登雞籠山及清涼山眺望，見大船一隻在下關江心，對賊停舟，旋轉轟擊。一船四面約有三四十砲，開完退下，復來一隻，如是者三，知爲梃船救應，人皆額慶。惟砲距賊舟里許，賊舟又多，轟擊不能遍及，其及者並不至毀壞，少時俱退去不復來。先是，塞城之後，某督便飭標弁縋城，各路請救。〈未知所請何處之兵，〉營弁皆本城人，憚於離家，隱而不去，督亦不知。連日不見援兵至，茫無措手。有生獻策，能招募九華山僧及四十八社鄉民，謂山僧素諳武藝。
有僧兵數百，社民亦義勇，招爲外援，便可破賊。因給照令去，無回音。又有謂賊有妖術，以神道嚇之可退。因於南門、儀鳳門城上，各將紙糊方相氏，俗名顯獃子，高兩丈餘，居人用以送葬者，眠置砲後，每開砲門，藥煙起時，將方相氏曳立，煙散仍眠下。時人咸謂用此不祥物置城上，非特合城有咎，必先分應於大員。初五目，總局傳知分局，探得賊在儀鳳門挖地道，城內須設地聽。賊連日却對城上設砲處，築起土牆，遮攔砲子，出入靜海寺者甚衆，必有暗謀。但按地聽之法，必城內外地勢相平，於城內坎地埋缸，令瞽者坐缸中靜聽，可知城外所挖方向。若儀鳳門依山造城，城外自女牆到地三丈許，城脚入地丈許，城內地高於城外將二丈，且城寬厚約一丈四五尺，置缸於內，隔城業已兩丈，以高聽下相懸又兩丈有餘，地聽似乎無益。又兩日大雨，便爲虛設。初七日三更正，大雨如注，時某督遣家丁飛馬請九城保衞紳士立到總局面議，諭兩邑尊俱赴局，道府官亦來，官紳互詢，莫測何故。劉公謂須上院廉其因，諸人各候信。少選，劉公回云：是晚二鼓，號房傳入紅單一紙，有九城保衞情願糾合通城丁壯守城，並助滿綠營兵出城打仗等語。某公甚喜，因是傳人面訂章程，詢此單所自來，號房不知，又因紳董並無此說，請詢明再禀，衆遂散。初八日晴霽，賊於各門時時出擾，滿兵縋城出擊，屢有斬獲。持長髮頭到籌防局報功，賞六品頂戴，銀五十兩，頭懸局外示衆。城內居人，連日亦自守夜巡邏，比保衞加嚴。初九日，傳說賊於明日破城，官民惶惑。是晚，城北居人，籠燭巡街，忽見各家門牆，或畫紅圈，或畫白圈，或一或兩，或朱書天字，或大字，或刀十字，周環二三里，家家俱遍，先一刻無此也。羣相驚疑，知有奸細，巡防徹夜無間。比初十黎明，聞巨砲一聲，房屋動搖，有如地震。少頃，傳說儀鳳門城破矣。〈。初九日二更後，紛傳聖帝顯聖，各家當於當街設香案酬神。通城街巷，一時燈火輝煌，皎如白晝。〉。
城破大略
初八、九兩日，賊攻城甚急，南門、儀鳳兩處，賊衆尤盛。以前數日，儀鳳則將軍督守，〈先日有以欽差大臣與將軍之旨，各城均閉不得達，事後始知。〉南門則某督及祁公督守，公見城危事急，措置乖方，初八日發憤嘔血卒。〈上邑生王君金洛，時在公幕，殯葬之事，皆躬親經理，城破，合家赴水死。〉只某督每日乘城，是晚命副將某周視各城，飭毋懈守。某三更後，由水西漢西巡至儀鳳，天已明，守城兵無幾，鄉勇均未上城。遊擊某酣睡帳中，副將呼之起，與觀賊勢，謂須去靜海寺，使賊無處藏身。因移獅山砲對寺殿，親自裝藥點火，一發中次，梁便塌卸，囑照所對，時時轟擊，期於必毀。此曉賊之地道，與砲並發，上下一震，獅山正面城垣，頹卸磚石數層，寬約兩丈許，官紳兵勇皆駭散。賊數百人踐踏登城，分一股向鼓樓，一股循金川至。神策領勇侯某戰死，鄉勇有死者，餘衆悉散。賊由柳巷上雞籠山，或穿紅，或著黑，或披髮，或裹巾，各持白捍槍、長短刀，刀光閃日耀眼。黃旗十餘面，吹海螺者二人，螺聲嗚嗚然。黃旗左右招，賊衆麕聚。旋有舉旗持械下出者，或三或五，經成賢街口入小營，欲薄滿城也。有由臺城下繞府學而去者數十人，想徇太平門也。餘衆數十人，仍簇立山上，搖旗喊殺，張聲勢。須臾，太平門守城滿兵百人，用火鎗迎戰，連環而進。賊不能當，踉蹌却走。山上賊便吹螺集衆，幷向小營。賊亦陸續奔回山下。滿兵追至，賊盡登山。滿兵分兩支，一由山左、一由山右，並以鎗擊上，呼居民助陣。近處街巷，八竹槍、木棍蜂擁齊來，分隨滿兵後。山頂呂仙廟前有御碑殿，賊攢簇其外，向下吶喊；鎗漸逼，不敢久停，退殿後。滿兵登山頂，賊尋原路逃；山後皆園戶，各執把鋤助追逐。鼓樓踞高崗，距山不一里；其分股向此之賊，遙見山上賊敗回，亦返奔。居民乘勢喊逐，不數刻，兩股賊衆仍由塌卸處出城；滿兵少，不敢深追，抵城而止。於是潰兵復集，領勇者漸招集逃勇，籌防局發麻袋裝土填卸處；神策、金州兩門，亦仍招集守護。自辰至午，布置照常，金甌缺而復全。官民互相慶慰，惟相戒守衛，各加嚴謹而已。先是，城卸時報至，督署，某督乘綠呢四人輿，武巡捕童某扶輿，壯勇數十名前導。行至小營，〈由督署至儀鳳門，小營非必由之道，不知何故經此。或謂聞城卸，便至滿城，見將軍由小門出，故穿小營，須訪當時親隨，始得知底細。〉望見賊，壯勇即逃，輿夫亦置輿遁去。童扶某公出輿，將負而趨，賊奔至，殺某督，童赴水，賊就刺殺之。〈武巡捕江守備繼勳收殮某督後，遂投河而死。〉旋聞山上螺聲，亦遽去。時逃勇親見賊來，某督被害，知城破賊入，而不知滿兵擊賊於雞籠山，賊盡奔出城，已復整頓頹垣也。於是城破督死之說傳至，南門兵勇陸續皆遁，城守官弁亦遁，水西、漢西兩門兵勇聞風俱解去。時纔午後，南門賊探知城守無人，支雲梯由南門之右，名曰矮城，相率而登，繞至水、漢兩門，招賊俱登。
居民悉閉戶，賊下城叩門捉人，撤去塞城土袋，三門大開。既暮，即宿于近城人居，而中北城大不知三門情形，即東北各門守城兵弁亦不知也。城上仍復時時開砲，街巷仍復紛紛巡邏。比十一日黎明，南、水、漢三門外賊俱入城。〈廣西革撫某聞城破，坐小轎出籌防局，不知欲避何所，甫轉錦繡坊，遇賊殺於府東大街。〉殺奔滿城，喊聲鎗聲震徹街巷。中北城人且以一夜未聞西南門砲響，何故便破？方共驚怪，而東北諸門賊驟攻逼，弁兵聞南門已破，無心拒守，鄉勇走散，滿兵奔回滿城。于是儀鳳門復破，神策門賊亦入城，仍越雞籠山直奔滿城，與西南諸賊會攻矣。時惟太平、朝陽兩門拒守多時，最後始破。
賊破城後大略
賊既入城，大呼百姓皆閉門，敢出者殺誰人？又傳門上須帖順字，廳事須設几，置茶三盞，男子須脫去領帽。于是居民俱戰慄遵行，閉戶不敢喘息。頃之，諸賊齊會，滿城鎗砲之聲與兵賊喊殺之聲，震徹數里。滿城爲故明內城，頗高固，滿洲婦女亦嫻鎗箭，俱登城佐守。賊悉衆攻薄，死者無數。城下尸積漸高，賊四面藉尸而上。城破，將軍、都統及固山章京俱戰死。滿兵能殺賊抉重圍而出者，僅四百餘人。婦孺人人戰賊，殺賊甚衆，死者亦多。後餘滿婦數千人，賊驅出朝陽門外，圍而燒殺之。是日自辰至午，日色慘淡，殺氣彌天，外城居人皆無生色。賊破滿城後，絕無動靜。十二日，賊三三五五叩門入人家，名曰搜妖，謂官兵滿人也。〈有倉卒路遇者，俱被殺。城初破，尸橫街巷皆滿，而僞示則猶曰不殺也。〉有頂戴靴服及印封等物者，已預固藏，搜得即不免。其入人家也，置長槍于門外，各携短刀入，見人便同，是妖否？答曰：非。藏妖否？答曰：無。即不同，遽入內，命啓箱籠，見綢縐金銀玩物，隨意取去，亦有不啓箱籠者。日凡三四起，不準人送迎。水西門錢莊楊某，紹興大精覈致富，捐職銜，見賊至，具香案冠服跪迎，身纔俯，頭已落矣。賊名目不一，有所謂朝內者，多據居各衙署，有所謂軍中者，多就近城人家住，不住菴廟祠宇，謂神佛皆死妖也。十三日，大張龍鳳邊黃紙僞示，銜署真天命太平天國禾乃師贖病主〈。此六字雙行，寫〉左輔正軍師東王楊，略云：人不知敬天，天父大怒，第一次降洪水矣。及犬妖蛇精諸邪說。又有紅紙僞示，亦前銜，有云：天王承天父天兄之命，乃埋世人，人人要認識天父，歸順天王，同打江山，共享天福等語。各賊居門，寫人人拜上帝，个个上天堂，快來快來拜上帝。見者驚怪，知無生理。少頃，又傳男行女行之令，令男友分館，驅迫即行。見人家小兒搶去作義子，名曰帶崽，於是父母弟兄妻子立刻離散，家業頓拋。有請緩頰至來日遵行者，遂於夜間，或闔室焚燒，或全家自縊，或近河塘牽連投水，紛紛無數〈。有一家數十口者，有同居三四姓者，望衡對宇，烈𦦨日夜不絕。水面浮尸，或仰或仆，擁擠莫辨。其閉戶仰藥懸梁者，更不知紀極。數百萬生靈，城初破，死者蓋已不下數十萬矣。〉賊入城居，即捉人守更。夜見火起，驅人救護，頗疑伏兵起事。次日，分析男女愈急，而乘夜遁歸自盡者，連日未休，賊防範益密。其女行法，女人無論老少，呼曰新姊麸。聚二十餘人爲一館，老姊妹轄之，曰牌長。老姊妹者，廣西女人也，亦不論老少。女館多在西華門，比屋而居，謂之女營。分前後左右中爲五軍，軍置女軍帥一，亦廣西女人爲之。女巡查一，則男賊也，不準男子入探，母子夫妻止于館外遙相語。賊禁奸淫最嚴，淫曰犯天條立殺，雖廣西老賊不貸。比有令，巡查傳之軍帥，軍帥傳之牌長，牌長督率從事，如挑磚挖濠溝，違者立鞭扑。賊云：既吃天父飯，要替天父辦事，不要記罣老公〈丈夫之稱。〉天王打平了江山，一个人有幾多的老公？大率以此等邪談慰勉。婦女有隱於僻巷未入館者，巡查搜出，近南者逐出南門，近北者逐出神策門。婦女見其勢兇惡，刀鞭齊下，懼爲滿婦之續，紛投城濠，死者無數。北賊聞之，傳令勿逐，令歸女館。各軍添至六七軍，女軍不下數十萬。其男行法，男子無論老少，呼曰新兄弟。聚二十餘人爲一館，兩司馬轄之。兩司馬皆湖南北人，不稱老兄弟。老兄弟惟髮至長者得稱四。兩司馬屬諸卒長，五卒長屬諸旅帥，五旅帥属諸師帥，五師帥屬諸軍帥，是爲一軍。軍有監軍，兩監軍統以總制，亦分前後左右中，每軍多至十數，軍館中五十以上二十以下爲牌尾，少壯爲牌面，老者呼日老傢伙，幼者呼日娃崽，留看館煮食打更，放馬割草，壯者役使運糧搬物。自十七日北賊進城後，令各軍丁壯出城紥營，十九日東賊進城後，便有驅新兄弟寇鎮江、揚州之說，人皆惶惶，求死不得矣。賊朝官名目甚多，亦羅人服役，名曰聽使，俱各占民房居住，名曰打館。聽使人視其官事緐簡無定數，不即出兵，如大兵到，則以出禦，較入軍者可少緩須臾。各館新兄弟盤辮，紅布裹頭，用黃布二方縫於衣，當胸背處，前方太平字，後方某衙聽使字，軍中前方天朝某幾軍。
後方聖兵二字，謂之招。如無此招，必加盤詰，甚有以爲妖而見殺者。各館擇能書者爲書手，高于聽使，與聖兵後招旁住書手字。是時止主開錄名册，每十日到聖粮館領米，及早晚吃飯，鳴鑼集衆，率念讚美。念時置桌屋中，列殽饌，茶三盞，飯三碗，點燭而無香。館人散坐于兩旁，瞑目揚聲，如僧諷偈〈詞，爲洪賊所製，云：讚美上帝，爲天聖父。讚美耶穌，爲救世聖主。讚美聖神，封爲神靈。讚美三位，爲合一真神。天道豈與世道相同，能救人靈，享福無窮。智者踴躍，接之爲福。愚者醒悟，天堂路通。天父鴻恩，廣大無邊。不惜太子，遣降凡周。捐命代贖，吾儕罪孽。人知悔改，魂得升天。初入城時俱念此，後又屢增屢易〉。念畢，各向外跪，書手默念小子某某〈。女館則易小女〉，跪在地下，仰求天父皇上帝老親爺大開天恩等語。末句則高呼殺盡妖魔而起，然後吃飯。
朝內軍中皆然。初紥營時，有僞檢點傳令到營講道理，搭棚如戲臺。賊衣戲班中蟒袍，戴大紅尖頂黃邊風帽，赤足乘馬而來，傳齊聖兵，各執竹鎗，立臺下聽講。犬吠驢鳴，不過三數語而止，無人能解。屢問是不是，呼是字，音如糸，衆答以是，乃鬨而散，頗無道理。朝中有所謂宰夫衙者，初不知其何官，出示大書進貢免差。其已入軍人，冀得免出兵，雖于驅逐出家之日，所帶銀物無多，率皆糾聚進貢，或金銀，或珠玉玩好，無不與收。給小條一紙，開列名姓黏門上，以爲凡差可免，乃賊來驅役如故。若不見此條者，亦不敢問。厥後始知宰夫是管殺豬賊，所免是不覓猪而已。進貢者莫不發笑。
後悔婦女亦有徒擲簪鐲者。〈始而擄掠，繼以搜括，其後則浚井淘厠，毁灶壞壁，無所不至。一有所得，如飢鷹餓虎，誅求無厭。其受拷掠追比死者，半係脂膏已竭之人。〉二月二十七日，欽差向帥兵至孝陵衞，賊驅新兄弟出戰，死者甚衆。後驅至揚州及波黃河，死者數十萬，皆湖北、安慶、江甯等處人。
官紳殉難大略
賊之入城也，大隊奔滿城，分股趨宮署，開禁放囚，開庫擄銀，開倉搶米，卷案則燒毀，謂妖書無用也。賊趨上邑署，至內橋，上邑壯勇迎戰，斃賊甚多，賊增至，衆寡不敵，乃敗死。賊至縣署，劉公同纓公服坐堂上，賊挾公走，公罵不絕口，行至署後龍王廟，揮賊投水死。
公弟某隱民家，夜出殯公於廟側公第，後爲某賊羅去，改名充書手。有和州人知爲公弟，又知公家屬先避民家，時已入女館，導賊索貢金銀。〈凡賊向人索銀物自用，亦名曰進貢。〉公弟不得已，同至女館，遍搜無有。〈賊協同女巡查，便可以入女館。〉又書公棺中有寳物，賊逼開視，亦無有。公弟後逃出，遇和州人于秣陵關，白縣擒獲，訊知是奸細，殺之。鹽道屠公署藩司，方在上邑議事，聞城破，縊死縣署中。粮道陳公守漢西門，城破，父子縊死于某宅。〈粮道陳偕幕友二，又運粮千總忘其名，曾爲江寗保衛教習，俱縊于籌市口王機匠宅。其粮道印爲運粮千總黃忘其名所藏，後呈大營繳銷。〉江甯府某公，初不知隱何處，後入四條巷機匠館，又移至成賢街機館。其館向東，朝日因何館中人操京音云：現在天熱，太陽狼晒，何不傳搭臺匠來搭天棚？館人笑答云：現在搭臺匠已經拜了上帝，不應差矣。七月後，復至四條巷病死。江甯縣張公，不知作何死法。上元教諭夏公慶保，賊驅使拜上。〈拜上卽是拜上帝賊之省文，〉公大罵被害。江甯正副教官，皆由當聖兵逃走。署府教授歐公諱某，揚州人。正月到任，奉委總領鄉勇。城破，留七絕一首，赴石橋公館後塘死。副齋某，鎮江人，丁酉拔貢生。先奉委領勇，閉城前一日，攜眷遁去。鎮江尋亦破，乃投營效用，不允。今不知如何。興武衞曹公諱某，山東人。合家投水，僅救起幼子一人。後遇舊僕，攜之逃去。世襲雲騎尉、署城守都司吳公攀鳳，本城人。隨總督
守南門，兵勇散後亦歸家，夫婦對縊死。其餘文武官弁甚多，或死或亡，不能盡悉，不敢記。寓公世襲雲騎尉、前浙江副將陽湖湯公諱貽汾，城破日作五律一首，易公服，命合家大小送至塘邊，從容赴水死。現已奏䘏五律，傳和成集，家眷陸續逃出。曹公諱森，前山西忻州知州，某科進士，告終養家居，奉委辦保衞、籌防兩局事，城破縊死。長孫裕昆，邑庠生，縊于祖旁。鞠君長華，歲貢生，冠服率妻女及婿朱某俱縊死於廳事。賊搜妖入其家，見有頂戴，目爲妖，褫其服而棄諸野，人莫敢收葬也。葛君諱某，邑庠生，行醫具雙棺于堂，與妻飲共醉，令人舁入而葢之。汪君星垣，邑廩生，合室自焚。
鄰人驚救，惟君得免，挽居鄰舍。君素喜吸烟，烟具未嘗釋手，賊禁吸黃烟，入見，令擲去烟具，君曰：此我朝瑞草也，我吸已多年，豈能因爾而改？又令去帽，君曰：此我朝元服也，我又頭冷，若何可去？賊怒，砍以刀背，君大罵，賊捽之出城，殺于石城橋上。督院戶書張君，賊入其家，問是妖否？君大驚曰：反賊，爾等無故造反，是爲真妖，恨我非當事不能盡滅，爾反賊反來問我，是妖非妖？賊大怒，割其舌而死，並害及其全家。此上數君，皆非常死法。其他士民自盡者，或全家，或數口，不下十數萬人，悉能義不苟屈。惟婦女之死，無錚錚特異者，緣賊禁奸淫甚嚴，其嚴皆不敢犯，故婦女無逼迫難己之情，因無激烈可傳之行，不過女隨父，妻隨夫，同時殉難而已。其有倡婦伶人，城破捐生者，明于大義，最爲難得，俟考訪姓氏，補錄以彰之。又有明瓦廊聶姓名成者，開水罏爲生，破城後，賊錄其名爲聽使，聶成不願，暮夜自縊，其家懼賊索人，方無計，有鄰居致仕老部郞某，願頂聶成名，幸賊不辨，捉去，打更後，得逸出。惟聶成之名，爲此老所代，人莫知其業已殉難也。茲特記而表之。
內應未成大略
先是賊破武昌，誘致湖廣船數千艘，大約謂天王一到小天堂，便要登基〈。賊謂天子登極爲登基〉，彼時不顧做官者，即與回籍。湖廣船多有家。
小許，不分男女行。比至江甯，則不守前約，各與僞官令歸營，女眷亦令歸館，復留其船，載賊寇揚州。沿途所得銀物，俱令進貢，此輩大失所望，嘖有煩言。相傳有叛賊之事，東賊急出僞示慰諭，此輩心終未服也。〈賊首破武昌後，得船始多，領船者僞左十七指揮唐正財、僞右十八指揮何昌，避僞諱作瑲明，俱湖南人，爲賊招集水手，最爲出力。〉時向帥己薄朝陽門，安營衞岡，日日攻擊。左翼長馬射告示入城，令自湖南以來各處人悉早逃出，三月內定破城，賊衆惶惶。其附賊者，本謂果是天作事。〈粵賊妖言，〉得省城後，可以享太平，並不料官兵得至。從前官兵見賊不返奔，即跪而哀免，此來則奮勇莫當，賊戰即敗。又傳說有番兵數千，青面獠牙，能生食人，或見其臨陣捉賊去，剖腹飲血，啖肉立盡，談之皆股栗。又見東賊等仍是教匪行爲，方日驅人搦戰，及遠赴淮黃，莫不抱怨。湖南北人及前船戶，並有廣西人，遂潛相勾結，署名歃血，擇期殺賊。投大營未發，其倡首人被酒，落名摺于地，爲賊所得，首諸東賊。東賊大怒，窮治其事，斬殺數千人。然此謀雖洩，此後人人生心矣。吳偉堂復誠者，向貿緞于漢口，回省值城破，謀所以藏身。適賊目鍾芳禮搜求綢緞，吳因挽廣東人充配在省賢土之葉秉權，通語于鍾，擬設機織緞，以應其求。鍾大悅，轉白東賊，添設織營，照賊制分五軍，即以吳與葉等充總制，就向有機房處爲機館，館中人數多少不拘。
其軍師、卒長、司馬等，皆本城人爲之，賊不解織事故也。于是士紳富人，多來隱于此。城中來往，半皆機匠招吳。又添設染坊，並所謂雜行，如花粉、繡線等類，賊頗以爲便。而喜吳之能，給與關憑、關顯者出城照驗之物，以白絹尺許，書賊首給某出入城字樣，如賊印信。吳乃衣黃緞袿、紅縐衫，騎馬，從人執旗，荷大刀，出入各城無阻格。凡出城可門，賊必核人數入，苟不符，則謂帶人變妖〈逃走之謂〉。吳每贈以黃緞諸物，以故出入不稽數，因得屢送人逃走。然止能送男子於婦孺，無能爲也。賊城內禁採樵，又禁拆燒壞屋，故許婦女出西南門取薪，往往得逸去。第出城路甚遙，艱于步者，卒不得如願。
吳忠通以舟請設柴薪衙，賄各近城人樵積城內，設館招入出運，其西水關則以舟載入，於是乃得載婦孺而逃。方是時，機匠雜行及連柴人不下數萬，既免兵役之慘，又乘機可逸，皆德吳。吳因得人多，亦思有爲，而苦無計也。邑廩生張丙垣，名繼庚，喜幹濟，祁公延辦籌防事。城破，隱於北典輿館教娃仔賊另舍，舍之在侯府後街，居甚僻。常于此聚諸友談，得知各省人皆離心，屢有可乘隙，乃多交湖南北被虜人往來，既密商以殺賊事，莫不躍然。惜人數不多，欲用機匠，而素不識吳，屬上邑生賈鍾麟爲介紹，賈時亦隱于機館，故得通其謀。乘夜會於城北一枝園，機匠聚處也，旁有瓦匠館亦願附，約得千餘人，謀伏大半于神策門內，餘人出城僞買物，大兵僞爲貨物者，會齊劫賊營，伏衆出，殺其司門賊，因即道兵入，又以柴船先期運兵隱柴館爲接應。計定，丙垣以書轉達蘇將軍，時已十月矣。屆期大雨，謀未行，將軍頗覺，以兵繞鍾山至神策，路迂遠，策應爲難後舉，欲就近大營，徑由朝陽門入爲直捷。致意丙垣，朝陽賊營緊封衞岡，賊重地，非親信不任，城守又極嚴，頗不易爲計。先是，謀入神策時，賊營總制廣西人陳桂堂之書手蕭保安與知其事，是時陳適調守朝陽門，丙垣喜，招蕭，蕭又邀其營軍帥湖南人張沛澤之書手翁月峰，其商之，謂非說降此二人，計必不行。蕭翁夙窺陳、張有持兩端意，乘閒動之以利害，二人皆樂從。蕭走報丙垣，丙垣爲請于向帥，給五品照、免死牌，又有印白布數千方給同事，自改姓名爲葉知法，面與陳、張約，自此互出採樵。及會戰，皆用空鎗、不置子以爲信。後數日，賊出樵，營弁未及示其兵，兵用鎗仍置子，殺三而傷六。陳、張怒，欲敗約。丙垣急至營慰解之，更約以某月日舉事，外號鳴鎗，內號舉火，函付吳致大營。吳送小妻遁出城，函去遲，事未果。復定于臘月二十三日，大營誤爲賊之二十三，至期竟未來，又未果。丙垣因隨吳出城，潛詣大營謁將軍，決于正月某日而後返。先日至陳、張營，示之期。有東賊參護某，素與
陳、張善適來，留共飲。酒酣縱談，翁自外至，謂同謀人也，不戒于言。丙垣以他辭亂之，叅護疑，堅叩沛澤，得其情。叅護去，陳、張恐其發所事，與蕭謀，連夜遺翁遁。次早，自首於北賊。賊大驚，欲窮治。蕭紿曰：翁月峯之投營，妖之閒謀也。窺我無隙，故言謀內應。受妖封者數千人，使我自疑殺彼，乃得乘閒。不然，月峯何以逃耶？賊是其說，大喜，授蕭職監軍，仍待加賞。蕭不自安，卒逸去。賊知爲所紿，白東賊急張，示有得蕭保安、翁月峯、葉知法者，賞銀與官。復遣賊暗查功牌白布事，搜羅城中殆遍。而所謂葉知法者，丙垣之託名，故仍隱北輿館，冀復有機會也。一日，偶經門西〈南門之西街，此俗名〉，途遇張沛澤。
其聽，使人曰：此葉知法也。執送僞檢點。時廬州知府某充北尚書書手，賊謂舊是妖頭，解審案令鞠之。丙垣曰：我張丙垣，豈葉知法哉？本館官可證也。召北輿來，果非葉，然與沛澤質指情事甚實。賊加重刑，卒不承，謂我曾欲首渠吸洋煙，渠挾恨誣我。賊幷囚沛澤。丙垣屬人致意賈與吳，非急破城無可救。吳以報大營，請兵仍自神策來，內以數千人斬關出迎，定期二月二十日黎明。將軍許諾，並以田玉梅等八人由水關入助。十九日，吳僅邀得數十人。有張丫頭者，俗呼爲苦甲，好事人也〈丫頭名士義，膽力勝人，與江甯劉隆舒、劉隆增、劉豫堂、呂長興、陳老七、周葆湻等同助丙垣內應。及事敗，隆舒令士義逃，許代養其母。詎士義同居獸醫沈階麟通賊出首，當將十義拿獲。沈復協賊縶隆舒、長興，遂俱與丙垣慘死。惟吳復誠、蕭保安、陳老七、劉隆增、豫堂等得脫，而沈階麟亦逸去。嗣蕭、劉、周諸君在城外物色沈賊，遇于茶肆，擒解前江寗府趙蒙，諭令豫堂等親將沈殺死，以洩義忿。〉知有內應事，願爲丙垣用。至是，邀與斬，開張曰：外兵來不來姑勿問，我等有千人，亦可自樹幟否？必僨事，徒死也。吳答：有千人。又曰：我聞城門向裏添木柵，非巨斧斧之，柵不開，城門便不可啓，是宜備。吳恃司鑰人已就約，漫答：已備數十人者。是晚，宿高樓門柴薪館及近城各菜園中，有湖北人即宿于其本館。五更，會于神策門，或先登城斬司砲賊，餘俱薄門柵。司鑰人呼妖來，守門賊惶懼伏牀下，然急不得匙，丫頭索巨斧，竟未備，衆斫以刀，堅不可斷。登城人火城樓，擲藥包十數，俱爲風所滅，望外兵無影響，各洶洶無計，而天已明，乃奔散。守門賊徐出，窺知無事，覓匙啓鑰，奔白于翼賊，賊率衆來，四覔無所得。湖北人之夜出也，館賊或覺之，天明，腰刃歸，叩何往，不答，遽就寢。及聞砍柵事，疑其所爲，因出首賊，擒鞠吐丫頭等數人，幷擒至，備加楚毒，率妄言伏兵有數千，男女均翦髮爲記。次日，閉各門大索，凡瘍生于頭、蝨生于辮而去髮者，皆鎖去。江南婦女梳假髻，每有真髮過多，去其頂心者不問，亦鎖去。以貢院爲刑牢，使廣西賊十餘人日夜訊鞠，鞭扑火烙，備極諸法，誣服者數百人，餘令各館賊官保者釋，否者殺。東賊有女承宣，以婦女剪髮之故白，因盡釋，然多有死于刑者，于是丙垣之事無可辨。再鞠時，即指賊首數十人皆同謀，擒問不得實，因並剪髮人分殺諸南門、水西兩門外，膏血流積成渠，數經暴雨滌莫盡，而丙垣之死尤慘酷。嗣是賊屢疑城中有伏兵，往往苦搜索。陸績殺僞典天袍館百餘人，後又殺僞典金官百餘人。
東北賊遞殺大略
東賊舊託天父下凡以惑衆，謂天父之言，藉傳于東王金口，兵機政要，皆由天定，人莫得違。及破南省，衆權獨攬，雖洪賊亦拱手受成，北翼賊無論矣。六年五月，向帥移營丹陽，賊頗猖獗。先時，僅據省城東賊便稱江山一統，至是又據溧水、句容，頗覺其事，指顧可成。使北賊寇江西，翼賊冦甯國，率意指揮，益自尊大。有去洪賊而自稱天主意，一日詭爲天父下凡，召洪賊至，謂曰：爾與東王均爲我子，東王有咁大功勞，何止稱九千歲？洪賊曰：東王打江山，亦當是萬歲。又曰：東世子豈止是千歲？洪賊曰：東王既萬歲，世子亦便是萬歲，且世代皆萬歲。東賊僞爲天父，喜而曰：我回天矣。洪賊歸，心畏其逼，而無如何也。向日東賊出，必聲砲數十。其將出也，門內墀有合釜數十，次第列至門，各覆爆竹于中，鑿孔通藥線，驟燃其一，則遞響至于門，門外亦如此。遞至轅門口，司砲者遂聲砲。既出，僞示：凡天父下凡，無論大小官員男女人等，俱來跪天父，但聽砲聲連續即是，不到者斬。于是莫辨是賊出與僞託，天父惟懍懍聽砲聲。已又令某目合城閉門一日，不准出館，違者全館俱戮。至日，東賊著自縐短衫袴，腰利刃，雜于心腹，叅護數十人中，指天賊居而去，將刺天賊也。其門內司釜爆賊，初見無儀從，不疑東賊出，既探其去，急燃爆，而砲聲遂連作。附近各館聞之，奔來跪天父，遠者亦續至。東賊知計不行，急返宅，便爲天父下凡狀，召洪賊，將就圖之。方砲聲連作時，洪賊所屬人亦奔赴，見東賊半道返及結束非常狀，向固窺其有異謀，及是遂信，反白于洪賊。而召洪者適至，洪賊大懼，託疾不行，急以情事潛使達北賊。東賊軍令：凡僞官率衆出而敗回者，不准入城；必待寇他處獲利，乃許入。時北賊寇江西敗回，亦不准入，頗懷憤怨。得洪賊函，即晚率三千餘人遽入南門，趨圍東賊宅；自攜數賊入，殺東賊及其妻小。先是，賊取八、九歲小兒數十，將閹之爲內侍；不得法，皆死。故是時宅中服役皆女人，盡殺之。遶宅爲東賊侍從館，聞變，各持械出；北賊揮衆擊避。天既明，函首致天賊，請標爲老奸頭，榜諸罪狀示衆；下令扃各城，凡老奸所屬，無論官兵男女悉自首，匿者連坐。數日，拘得兩萬餘人。方北賊之窮搜東黨也，洪賊使人謂曰：爾我非東王，不至此。我本無殺渠意，而今已孥戮之。此屬又何辜母，乃傷天父好生心，以寬縱爲宜。北賊怒曰：我爲渠除大害，今反責我，而欲沽名耶？乃悉殺之。自是諸務皆自專，所爲益橫於東賊。洪賊愈畏其偪，而亦無如何也。又急使人召翼賊，翼賊歸，城扃已三月，不得入。射書城上，轉請於北賊，令隻身入。入即見洪賊，得其情，然後見北賊。語不和，知有害己意，俟暮縋城出。北賊果率衆圍其居，搜翼賊不得，疑避洪賊所，遂執妻小去要洪賊。洪力白其無，乃殺之，暴示翼賊反顧偏心罪。懸賞格，有得翼妖者，官丞相，金六百兩。一日，率衆至洪賊居，請朝索翼賊，洪懼不敢見。薄暮，陳三千人於洪居前，謂不出翼妖，即火攻，洪乘墉與對壘，鎗砲互施，逾時無勝負。洪居服役亦女人，悉使裹髮效男裝，各持械，啓門則豎僞製翼賊旗，大呼出衝陣。北賊不意其遂出，又見翼旗，謂石果久伏洪所，與同謀，大驚，衆遂潰。其先鋒某率衆趨朝陽門，斬關盡奔出。洪乘勝圍北賊居，盡殺其妻小。比曉，傳令北賊所屬皆不問，第知北奸隱處者，急首告。每日必搜查各館各街巷，設柵，至暮使人守之，日授口號，往來者必籠燭盤請確實，始放行。三日後，內橋柵口有人窺其外，守柵者問爲誰，將何往，答：往鉛碼衙。何無燈，曰：出尚早。今日何口號，曰：館長未告我。守柵者疑火之，似北賊呼衆來擒，便騰身上屋，因大呼捉北奸四街守柵人俱至，圍而擒獲之，果北賊，葢其日衆奔而獨留也。縛送洪，令支解之，割其肉，方二寸許，縣城中各柵標曰：北奸肉，只准看，不准取。函其頭，啓致翼賊，收滅前賞格，召之還。翼賊舊有反正事，未果行，洪賊終疑之，不授以兵事，留城中不使出，以己族弟爲福王，主軍政。〈賊又立賊首某爲安王，取天翼安福意。福王卽僞國姪洪仁發，已於下蜀街就擒，見邸抄。〉
附紀賊據城後大略
賊首居正
破城後，十七日，北賊由儀鳳門騎馬入，住西轅門李氏宅，後移中正街李氏宅，左右巨宅悉併之，改築門牆，所屬僞官皆附住左近。十九日，東賊由水西門坐黃轎入，住滿城將軍署。嗣大營鑄銅轟成砲子落城，重百二十斤。東賊懼，移於漢西門史何宅，改造其內室。牆厚三尺餘，高二丈，窗檻塗黃油，望板畫龍鳳，椅桌皆黃色，鋪墊用黃緞。聽事處爲船房，兩面嵌玻瓈，杜外窺覷。近上設賊座，座後立女官，坐旁高籠畜雀數十頭以爲娛。僞丞相入，三跪呼然。
後起白事丞相，皆廣西人，不識字，必攜書手入讀奏章。東賊自言五歲喪父，母養於伯，失學不識字，兄弟莫笑，但緩讀給我聽，我自懂得。故書手往往得見賊與其居。東賊常病目，戴大墨品眼鏡，風帽覆至額，所見惟口鼻，懼人識之也。後又坼後垣，截漢西門大街，連虎賁倉爲一，築圍牆繞之。倉在山上，山下開方池，每方約五丈，深丈餘，甃以巨石，油灰泯其隙。池心方丈留建亭，亭成，夜半傳令各女館，立刻擔水至，傾於池，女人奔走竟夜。大門外有五層更樓，約高四五丈，浦口敵臺能見之，四柱蜜釘鐵蒺藜，所屬僞官皆住於附近。二十日，洪賊由水西門坐黃轎入，護擁入甚衆，令路人跪迎，不許仰視。女人豔妝騎馬，紗帕蒙面，隨驕後直入督署，不復出。人故疑天王是木身，無其人。二十七日，向師薄城，數傳說即破城，賊無安居意。兩三月中，轅門等俱仍舊。五月，署內火，賊衆頗惶惶，懼兵乘勢入。嗣後乃改造暑門，楣豎天朝兩金字額，門上畫龍鳳，兩旁建朝房，設柵，書萬國來朝，江山一統字。築圍牆，厚三尺，高三丈，碎磁椀布牆頭。復謂紫金城當十三道，遂毀左右屋廓之，役婦女擔磚石，碑碣石刻碎爲牆脚，磚則毀。取滿城城垣，牆成兩道，時令建臺照壁外，名曰天臺，高二三丈，方廣四五丈，四圍設闌干，用黃布遮臺脚，支梯倚臺，寬丈餘，長五六丈，亦有闌，名天橋。某月日，運大罏置臺上，焚檀香。洪賊率東北翼賊頂天侯秦曰剛負幼主登臺，拜上帝，餘賊皆遠跪臺下。禮畢，各回。先日，朝儀請禮式，洪賊批有四字韻語數十句，內有文臣居左，武臣居右，大者跪前，小者跪後等句。署前兩旁，向置鑼數十面，僞王來朝，即鳴鑣。是日登臺，鑼鳴不已，聲徹滿城。後又造大殿於署後，名金龍殿，柱檻皆雕龍，藻飾皆以黃撒。前臺重建於殿後，改用樓閣式三層，頂層四面繞以闌，闌內置長窗，屋上覆黃瓦，四角懸檐鈴，登眺可極數十里。臺後復有屋，其外築牆，逼近青溪里河岸，周圍已經三四里矣。翼賊初入城，住青溪里巷熊氏宅，復移侯府劉氏宅，後見巨蟒長二丈。
蟠假山上，急移上江試院，併其右王氏宅，建望樓於其側，高四五丈。五層之上，又有平臺，凡號召於其上，建色旗，吹螺聚衆焉。
賊僞王及各賊稱謂。
賊初起，共六王，皆紫荆山倡亂頭目。南王馮雲山，死於長沙。西王蕭期貴，妻洪賊妹，稱天婿，死於某地。兩賊有子，皆襲父號，入城時僅四王，文告仍留二賊名。天王洪秀全，其兄名大全，寇廣西時已就擒，謂天帝長子爲耶穌，二子爲秀全。天父命下凡救世，得稱爲萬歲。凡賊上言，皆呼萬歲、萬歲、萬萬歲。其子曰幼主，人疑爲無父之稱。其實賊謂耶穌爲天父之太子，避僣耶穌，故稱幼主。幼主亦稱萬歲，但不三呼，女曰天金。東王楊秀清，天父第四子，稱九千歲。其屬上言，呼九千歲、千歲、千歲、千千歲。其子爲世子，稱殿下，亦呼千歲，女曰東金。北王韋政，改名昌煇，稱六千歲。其屬上言，亦三呼子稱，如東賊女曰北金。翼王石逢開，稱五千歲。其屬上言，亦三呼子稱，如東北女曰翼金。賊王以下女，或稱玉，或稱珠，如丞相爲丞玉，檢點爲檢珠。洪賊稱三僞王，曰清胞，曰昌胞，曰達胞。僞王稱之曰二兄，復三呼萬歲。洪賊於僞王，自稱曰兄。其後又加秦曰剛爲燕王。〈賊在修仁、荔浦時，止天賊及東西南北四賊旗號而已。翼賊僞天官正丞相，秦曰綱僞天官副丞相。及圍桂林，天賊下詔，封翼賊爲僞左軍主將。翼王羽翼天朝，曰綱始轉正。西賊婦陳宣嬌在田間，夙與東賊通，西賊覺之，誚讓備至。東賊僞言宣嬌乃天父第三女，與東賊爲天堂姊妹，寢處何害西賊止稱貴妹夫不。日某胞〉初洪賊被訪拿避秦賊家秦輦之逃一晝夜。行三百里至是酬其功當未加僞王時令負洪賊子登。天臺賜同宴於內宅後有僞諭謂此殿原無爾坐位今。以爾素有功勞故得同此一樂不可再冀幸也又以胡。玉光爲豫王二賊但稱千歲不三呼子但稱世子方加。王時期儀請頒示稱謂洪批云我曾上高天天父分付。二人稱謂聽得不分明等我再上高天時問來曉示今。姑稱千歲云云其僞官自丞相下至監軍稱太人軍帥。下至旅帥稱真人百長兩司馬稱善人自丞相至兩司。馬之子皆稱公子〈稱公子者各係其父僞官名如丞。相子稱丞公子檢㸃子稱檢公子餘仿此〉女軍帥百。長牌。
長稱如男。天王及各王之妻，無大小皆稱王娘。王娘之父，天王曰國丈，各僞王曰貴丈。母曰國親，各僞王曰貴親。兄弟曰國舅，各僞王曰貴舅。東賊之伯曰國伯。諸僞官之妻皆有稱，不悉憶。〈賊王諸兄稱僞國宗兄，伯叔稱僞國伯、國叔，猶子稱僞國姪。賊王義父稱同年爺，廣東人，讀作牙，多封僞恩丞相。賊官之父不授賊職，在金陵閒住，與其子別居者，門口銜條署某官肉炎衙。賊以天爲父，而以生身父母爲凡間父母。〉其爲官，稱上官曰太人、高升、高升、高、高升。平人稱各僞王及各僞官亦如官，自稱曰小弟。僞官於僞王前，僞屬於僞官前，自稱曰小卑職。年節、升任、拜往亦用帖，各有稱，皆不復憶。
賊僞官名
賊僞官分軍中期內期內職皆準於軍中軍中起自兩。司馬轄二十五大四兩司馬一卒長五卒長一師帥五。師帥一旅帥五旅帥一軍帥軍師士有監軍是爲一軍。兩監軍統以總制軍分前後左右中每軍多至六七軍。如中一軍以至中七軍自總制以下皆署各軍名如中。一軍總制及中一軍司馬又分金木水火士加十干名。如土一戊一總制土二戊二總制總制上爲將軍將軍。無軍名但署土一金一等稱將軍上爲指揮爲指使〈。指揮上即檢㸃指使乃賊王府官職比總制指使卽各。僞衙副協理〉又上爲檢點又上爲丞相官至丞相止。再上則侯王矣自指揮以上並不署金土名乃有帶兵。不帶兵之別〈東賊初令帶兵之僞丞相、僞檢點，得着黃衫黃褂。癸丑七月以後，始弛其禁。〉丞相有正副，分天、地、春、夏、秋、冬六官。檢點指揮有殿前左右之名，如殿前左一檢點，殿前左二檢點，其右準此，指揮亦然。丞相檢點有恩，名爲酬功，虛銜實授，司馬亦得加以恩丞相。此上是品級大小之定名。〈僞丞相以下出寇各處，僞示署銜俱用僞欽差大臣四字。〉若所設各官，軍中有典聖粮、典聖庫、典買辦、典油鹽，此四種皆有總典官。又典鐵衙、典硝衙、典砲衙、典鉛碼、典旗幟、巡查官等名色。〈僞官内有僞典鐫刻、僞典紅粉六藥、僞典竹匠、僞典銅匠、僞典玉匠、僞典洋遮洋繖、僞典粧官花粉雜行、僞典京靴。〉朝內天王有侍臣及僕射，皆未冠，廣西人，如人家小跟班。惟東王有此官，稱東殿僕射。有侍衛，分十干名，自甲至癸分正副，如甲官。
正侍衞甲官。副侍衛又分十二支神名，自神后子至登明亥，亦有正副，避神字改用申，如申后正侍衞，申后副侍衞，又有殿前待衞，在僞王則爲叅護，各加東西南北翼字。〈僞官内有僞二十四氣侍衛，如立春僞二等正侍衞，副侍衛官比僞將軍，共四十八名，僞天干一等侍衛比僞檢㸃，僞地支二等侍衛比僞指揮。〉典天袍是縫紉人，〈洪賊則稱典天袍，東賊稱典東袍，餘凖此。〉典天厨是庖人，僞王易東北翼字，典天柴是拆木料堆集以供燒煮，典天水是煮水送入洗浴者，東王有典東水，舂人衙供給各王白米，漿人衙供酒漿作料及小菜，宰夫衙是殺豬養雞鴨供給各王者，各軍領肉亦於此，典茶心供茶食果品，典天輿，典天鑼，典天浪，呼傘曰浪，典天彩，旗幟曰彩綢飾之物。
皆曰彩。典天馬、典天樂，主吹打。典天牢，自興輿起，各王皆易東北翼字。典罪囚，亦獄官。興朝儀、司禮儀。〈僞官內有僞左引讚、右引讚、僞左通讚、右通讚、僞左掌朝門、右掌朝門、僞左史、右史。〉又有正史官、詔書衙、鐫刻衙、刷書衙，後又添删書衙、典織匠、典染匠、錦繡衙、結彩衙、典雜行、典柴薪、典土匠、典木匠、典石匠、典花官、典金魚衙、典金官，主造首飾器皿。〈僞官內有僞督土匠，專挖地道，地道謂之龍口，即則克錄中鱉翻之法。僞督水匠，專管船支，非泥水匠。〉各王又添六部尚書，稱某殿某部尚書，如東殿吏部尚書。又有各殿承宣，東賊有女承宣。其各典官皆加職同字，自職同監軍至檢點止，無職同丞相者。又有天朝内醫、東府內醫、軍中內醫。有督內酱加侯者，名補天候。又有功臣衙、能人衙。功臣是錄打仗死者之名，打仗受傷，爲能人入衙養傷。〈各軍俱有一僞拯危總制掌醫，各軍走報消息者，名正副疏附官，又有小疏附十餘人。〉又設天朝典農官，城内田地使主之。設育才書院，延師教各官子弟讀，名育才官，刑名則佐天侯陳承庸主之。設六部，稱掌書，所擄各府州縣官，皆使充掌書，檢點亦設掌書，皆職同監軍。別有女將軍、女軍帥、女卒長、女牌長，皆女人，惟女巡查是男人。天賊又榜示封某大妹爲丞相、爲檢點等官。〈天賊有僞殿前丞相四名，有僞訪試指揮一名，刺探陰事，僞防守將軍十二名，專管各城僞正提關、副提關抽稅者，僞殿前監斬官、僞典金靴、僞宣詔官、僞正典詔命、副典詔命告示等。各僞王府有僞丞相一人，僞簿書二人，僞指使二人，東賊僞丞相二人，僞制與洪賊僞朝丞相同。〉婦女無大小皆稱妹。
賊城守
賊入城，將各門土袋撤去，城門大開，派賊目數人稽查出入。數日後，又將城門砌小，僅如尋常大門狀，設門一扇，至晚必閉，此扇後再閉。向有城門，門中安砲兩位，司門、司砲人住城圈中數月，復於城圈向裏設柵，開門兩扇，脫由内上鎖。城樓上安砲數位，堞外支板，板上積石，支以木，曳以繩。樓左右蓆房二，司砲兩三人，司更數老人，插旗數竿，夜不用燈火。自此每隔女牆二十餘堵，外設一蓆房，插旗守更而止。城外挖溝一道，溝外卽築營，營垣則拆人家庭桂，夾以窗槅，實土其中，厚三四尺，高丈餘，向外開營門處加護垣。
一道開門，與內垣門少參差。門上樓如城樓，樓左右築土堞，開砲眼，安砲於内，以板護其外。營門中安砲，亦如城門。營門外路不直行，必橫繞數十步，轉達營外之濠溝。來往設木板，過則撤之。溝外布樹枝，溝旁排木椿，溝中釘竹籤。距營半里餘，蓆柵兩三處，謂之買賣街，此爲民賊互至處。營内亦即拆人家屋爲營房。有極高大者，各營一總制，或一監軍，或兩監軍，軍師、旅帥、師師、卒長、司馬各數人。每人各一館，館或三四十人，或二十餘人。每營多者千餘，大少不過數百。廣西、湖南老賊數人外，其餘裹脅，除去書手及牌尾，少壯能執戈矛者，十止三四。營中設望樓一二，不如城中之高。城中望樓，高皆三、四丈；各於近城起，里許即一樓，以遞近翼賊望樓止。各樓設旗燈，備方色；日以旗，夜以燈。有兵至，則舉以爲號，復角以聲之。如日間東門有兵來，則鳴角、建青旗；其相近望樓，聞聲而察色，乃倣行遞傳至翼樓。須臾，合城望樓皆遍，皆知東門外兵來矣。夜間，則吹角明燈，燈如旗之色。若東北、東南有兵來，偏於東者旗仍青，偏於北則以黑，偏於南則以紅；他方均視此。望樓另設館，館止五、六人；夜則司更鼓，其他賊館皆有司更人。鼓聲蓬蓬，徹夜不絕。次年，添行更；擊柝鳴鑼，街衢皆遍。
翼賊主軍。
初入城，軍事由北賊自翼，賊由安慶調回，遂委以軍事。其居前建望樓，高四五丈，樓頂爲平臺，豎旗鳴角，即於其上。如某門有兵來，由其門望樓豎方色旗，遞傳至此樓，由此遍傳合城，則凡所謂期官、典官，悉率館人來會聽令。惟天賊之侍衞及僕射不會，謂留以保天朝。東賊之叅護亦不會，佐天候主刑名亦不會，其餘皆會。或派若干人赴某門接戰，餘或回館，或在某門左右暫駐聽後令。有不可解者，各門距翼樓遠者十餘里，近者亦四五里，如某門有兵來，即就近某門之館，亦須赴翼樓聽令，不得徑接應某門。其派賊出寇，則於望樓豎黃旗，吹角一次，合城望樓逐漸照式䜿旗，亦吹角一次，各館聞角，齊人豫備赴會翼樓。角三次，則俱齊集聽令，倘赴某州某縣，即日即行，不準稽滯。亦有聞角不至者，乃用門牌法，每館人名開列於本館某官下，聞角時，其官執牌率衆至，將牌遞入賊居內，查不到者，雖丞相亦責打。其後又有僞令，謂鼓角四通，各館牌正俱出；五通，牌尾亦出；若至六通，每館止留一人看館，雖書手亦持矛來會，違者不貸。此葢預備破城時如此，然尚未聞鼓角六通也。凡僞王有令，發之總巡查，總巡查分示各巡查令聽，使鳴鑼口說，謂之喊令。一路聲喊，某王有令，王親貴戚、朝內軍中、大小官員、兄弟姊妹，某日某時齊到某處聽令，如不到者，砍頭示衆。喊罷，繼以鑼。他事鳴鑼四，兵事鳴鑼三。但遠聽鑼聲，便可分兵役。
賊招募操演。
賊常例：各館皆具人數。每十日赴典聖糧領米，人一斤，斤不過七合；米不足，改給稻，仍一斤。礲米僅四合，稻亦不足，止給半斤，極至四兩。因令人喫粥，然稻四兩得米止合，餘即作粥亦不飽；咸有怨言。洪賊時有諭示，合城不能全憶；中有神爺試草橋水深，如何喫粥就愛心！不見天兄舍命頂，十字架上血漓淋；不見先鋒與前導，立功天國人所欽云云。東賊借此招募各館人，願打先鋒者加米，准喫飯；更於七日禮拜，人給肉一斤。應募約有千餘人，使住北門橋，著以黃心綠邊半臂，別立將軍等官統之，號先鋒館。凡出城打仗，必使行。又聽遣寇他處，令各習技勇，以能放鎗爲上，使效大兵之連環法。每早到小營試放，能放鎗者加賞。然千人中不過二、三十人。初則參差不齊，月餘漸聯絡。乃洪賊最畏連環鎗，以前大兵在鍾山麓攻賊，鎗聲絡繹，洪賊大驚，急令侍衛及所屬爲官保護，天朝鎗息始散。至是聞營中賊鎗聲逼近，洪賊居後，疑而惡之。今己後母須習此，遂并操演俱罷。後此千餘人皆調出，不知所終。又募人造火箭及造戰船。船廠在水西門外，督造人官授將軍。
賊僞示
賊僞示多出自東城北翼間，是亦或出自西南，洪賊則絕無。東賊示稱真天命太平天囯禾乃師贖病主左輔正軍師東王楊爲某事云云。北賊則稱後護又正軍師北王韋，翼賊前鋒主將翼王石，南賊前導正軍師南王馮，西賊右弼又正軍師西王蕭。其起頭七字皆同東賊。東賊後又加聖神風勸慰師，於禾乃六字下，北加雷師、翼電師、南雲師、西雨師、燕霜師、豫露師。其賊目中有多智星、能謀星等名色，不知何人。東賊有恤刑僞示，又有置鼓於門使首告鳴寃僞示，又有僞示云：素不能詩，曾在長沙見某善戰，忽得一絕示，知軍中須要學他云云。其下二句：看你渾身都是膽，不亞常山。
趙子龍北賊僞示，謂方今天王定鼎天京，萬國來朝，必有龍鳳麒麟應時而至，如有匿而不獻者，查出不貸。示後各鈴以印，東賊用金，長七寸，寬三寸，四邊鐫龍鳳，中直行正書，即其銜如姓名。如〈天賊及西北南印，俱用金鑄成，有五印告成，頒賀萬國僞詔。〉翼以銀，寬長遞減。佐天侯亦銀印。此數賊印，皆鐫姓名，示無更貨意。其下惟天官正丞相銀印，餘俱銅。再下如總制等，則用木，其式皆漢文，邊中刻僞官銜。〈印旁俱用四爪龍，卽僞旅帥亦龍。〉洪賊方金印，每方約三寸餘，四邊龍文，中鐫旨准二字，名曰𨮪，讀若璽。接字典無此字，是洪賊仿璽字意而創造者。〈僞印旨准二字，乃天賊以代筆墨之勞者。其天賊僞璽，上一格刻金璽二字，下分多行刻太平天囯大道君王八字，下刻一金字，比上數字稍寬，方徑八寸有奇〉洪賊凡批劄稱詔旨東賊稱金諭北賊稱。寳諭翼賊稱鈞諭凡僞示無論僞王僞官於特示後。皆總係以詩叙其事如肓詞或四句或八句用詩曰。云云然後加年月。
賊冠服
賊初入城，皆著尖頭風帽，紅色黃邊，謂之朝帽。賊尚黃，黃邊愈闊官愈大，官名繡於帽邊上。丞相帽全黃，黃衫紅鞾。侯亦黃帽，繡龍於帽邊，黃衫黃鞾。王帽金製，龍鳳以爲飾，東北翼飾有多寡不同，如戲劇中一隻虎之帽。黃衫上織龍，下織水，東王三十六龍，北翼遞减。黃鞾亦繡龍。天賊冠未見典金冠製，此物能知之。其黃衫織龍倍東賊，長四尺有四寸，袖八寸。東賊止長三尺有六寸，織匠織此物能知之。僞官向不准著長衣，惟朝會則紅衫、黃馬袿或紅馬袿。後有令，謂當習體統，平日須長衣，即大衫夾袄也，謂之長袍，不繫腰。冬日著皮袍，亦不繫腰。朝儀官取人家蟒袍，去馬蹄袖，縫其系而著之，名朝衣，著方鞾。其後各書手俱准長衣著鞾。然未加官職，不准著風帽，但以黃巾裹頭，或製黃帽，如劇中武松所戴者。其風帽用黃邊，自卒長始，才及寸。紅衫自旅帥始，不得加馬袿。黃馬袿則自總制始。若廣西人爲功勳，雖無職之小仔，亦得著黃鞋。〈賊僞國丈、貴丈，風帽無邊，俱用全紅。〉夏日令製涼冠，用布骨兩塊瓦合之，形似氈帽。
頭而稍大，蒙以紅綢，鏤花成孔以通氣，外圍以邊如荷瓣，額加一塊似山字形，旁繡兩小龍，中繡官名，用紅字，形似僧家毘盧帽。頂後支一物如湯匙，匙邊垂紅錢，長寸許，頂前支一紅絨纓，頂中心以色帛製諸小禽獸伏於上，形似水鬬劇中蝦蟹龜蚌諸妖狀。丞相以鶴，侯以鳳，王以龍，龍又多寡有不同，天王龍則九，自丞相以下別以獸，其或不以獸，則頂之左右加絨纓，備五色，此亦名朝帽也。女僞官一如朝典，各僞官〈有繡錦，僞將軍、僞總制、軍帥等女官俱隷於僞繡錦衙。〉女官無帽制，抹額以黃縐，其服或紅或黃，職如男衣式，仍女製，若王娘及內女官不得知。〈賊渠僞王娘衣多繡月於中爲補子，僞正宮繡雙鳳，副宮單鳳，有月照四海，月照五湖，月照凉亭。月照水閣等名色。〉
賊器用轎制
賊王椀筯皆以金，筯長近尺，沐盆亦以金。〈洪賊有僞旨示東賊，謂天父賜兄金盆，不忍自用，因以奉母。東賊僞奏曰：二兄孝意，萬國皆知，小弟不勝感羡。小弟幼失父母，養于我囯伯，今亦以天父賜來金盆，敬奉囯伯，以副二兄孝意，何如？其陋如此。〉臥牀寬長皆八尺，枕被稱是。被用黃緞織龍狀，雕龍塗黃油，不用漆，洪賊木形，人畏漆故也。或云臥則諸王娘皆共枕，浴以桶，桶腰圓式，周圍約丈餘，高五尺，有蓋，作兩合，亦畫龍塗黃油。或云每日必浴，典天水，送水數十石至朝門內，出女使運入，注桶中，桶外倚短梯，緣而入，桶中置凳，可坐，擇王娘陪浴。洪賊未嘗出有黃轎虛設，諸王皆黃轎，北翼多騎馬，惟東賊必轎，轎制大與洪賊等。夏日創水轎，寬約三尺餘，深約五尺，下圍用夾板，兩面鏤雲龍，嵌玻璃，承以錫底，覆以錫葢，注水養金魚。圍上兩旁窗六扇，後四扇製如圍。轎頂四方，製如窗，其陂如瓦檐。正頂一方，上下皆玻璃，不用板，灌水養魚，表裏愈加瑩徹。轎中置雕龍黃椅一具，轎簾用黃緞，鏤雲龍，帖玻璃，與窗圍無異，第單複不同。此轎止洪、楊有之，輿夫倍常數。大街路寬始能行，不利于轉灣處，遂徹屋，楊賊乘此不多次。凡楊賊出，一人騎馬負金鞭，鞭長三尺餘，前後導從約二千人，鑼鼓細樂數十起，刀槍旗傘無數。有龍燈二，一蒙藍縐,一蒙黃縐，皆長四五丈，龍目，插小箭，謂龍是妖，插箭以降之也，龍身下圍五色縐，作水波紋，持龍人隱於內，又帛製二獅，每二人戴其一，作跳舞狀，前以毬導之，〈東，賊出門，旗幟無數，〉〈北，賊黑鑲邊蜈蚣旗八，〉〈翼，賊綠鑲蜈蚣旗八，〉〈僞丞相，僞檢㸃，僞囯宗，俱銀紅鑲蜈蚣旗四，〉每入朝，北翼先候於朝房，未至朝房數十步，便駐轎，轎中有二童，持掌扇，護賊出，北翼趨接，跪於道，賊前掖起之，乃隨之行，惟謹，兩旁又黃繖數柄，遮擁至朝房，洪賊已使二美婦豔妝至，不知向越云何，賊隨美婦至朝門，又出，二美婦持扇，分護入其外之繖扇，侯于門，比出轎，直至朝門前，羣賊擁之登，北翼復跪送，乃各去，暑天，羣賊各製大團扇，畫龍虎于上，令聽使小孩打扇。
賊禁
賊僞禁最嚴，一皆以十欵天條爲律，犯者法不貸。男女分館，禁不得互入。男至女館門，呼婦女出，遙立相語，雖母子、父女、夫妻亦不得近，尤不得久立。設有入女館者，謂是犯天條，輕治枷杖，重治則殺。禁煙及鴉片。煙謂之黃煙，鴉片謂之洋煙。犯吸黃煙者，枷責，以煙具置柳上，荷之遊街。犯吸洋煙者，殺後寬限令戒。限後一月內犯者，枷三箇禮拜。兩月內犯者，枷七箇禮拜。三月內犯者，殺。有強取人銀物者，皆枷責。典罪囚館前，有取布鞋一雙，而荷校者私藏金壹兩、銀五兩者，皆有罪。禁各館毋許開後門，熱天毋許赤膞，夜臥毋許解衣，臥室毋許關門，毋許點夜燈。巡查抽查，犯者立與籐條，然大賊館並不敢登。後因乏米，禁吃飯，犯者立殺。城中毋許伐樹作薪，毋許抽徹空屋板柱，犯者枷杖，然空屋每止賸牆壁。凡犯禁，無論男女，或鎖或荷枷，令聽使一人聲鑼于前，一人執籐條于後，使罪人自喊：我犯某罪，兄弟姊妹不要像我。如不喊，則與籐條遊遍數處。後罪重者殺，輕者責釋。若所謂變妖、變心、背上〈，上謂上帝，〉反顧偏心諸罪，則有律。
賊刑
賊則是毒，其輕者藤條枷杖，重不過十餘斤。杖止，如當用小板，上書奉天父令，杖責人，使面向外跪，而後伏受，不捋袴，謂爲天父，實杖之也。杖後復當謝天父，否則又加杖。其最毒者，如跪磁鋒，跪火鍊，跴木棍，竹篠鞭，背上鷹架，繩縛手足，將指而懸之，紙撚燒油，滴鞭破處，爍鐵熨背，灼錐刺臂股，種種楚毒，呼號怨慘，乞死不得，幾于無問不承。其尤酷者，所謂五馬崩尸，用五繩結人之項及手足，每一繩繫一馬，痛鞭各馬，使狂奔，鞭停馬止，而人己死，復刀割其項及屑與輠，仍前鞭馬，而五體脫矣。又用棉絮卷人而綳之，浸以油，置巨木，倒縛于其上，然以火，名點天燈。有湖南某賊，因遣冦天津失機回，罪當斬。其出不遜語，洪賊謂其得罪天父，創此刑以爲謝。某就刑時，自言某某諸處開龍口〈即地道名〉。破城，皆我之功。今日如此，待我兄弟們可以不必替他出力。賊用竹筯箝其口。是後殺人防其數罵，俱用此法。
賊開市。
賊謂凡物皆天父賜來，不須錢買。其實擄掠之外，所無者仍須添購，物又漸乏，聽人出城自買。于是逃者紛紛，乃令老賊出城買物，設肆於北門橋轉賣之。各館人有願爲某業者，禀佐天侯給照，赴聖庫領本，貨利悉有限制。〈在朝天宮開罏鑄錢，輪廓大如洋錢，一面天囯字，一面聖寳字，發與領本人持出城交易，不能行。〉有雜貨、玉玩、綢緞、布匹、米油、茶點、海味各店，其店皆有賊文憑，稱天朝某店，不準私賣。閒有自藏珠玉玩物求售者，巡查沒其物，責其人。漿人衙開漿園，男女均集，賊嫌混雜，分男店女店。又有天朝魚行，天朝腆行，是行是肉店，腆取蠲潔意，大約亦併用典肉二字。許老人館開茶肆，賊初入城，少壯皆驅入館，老者悉無歸，既懼無招致禍，又苦不得食，遂勉爲賊負戴，期少緩須臾。有賊周才大者，長沙訟棍，犯法，邑紳某任知府，曾枉宥其罪。時周爲總巡查，適見紳亦任重於道，憐之，思所以報，乃禀賊首創設老人館，亦以二十五人爲度，歸巡查管轄，給口糧，止用以埽街拾字紙。某紳始得有歸宿，合城老者均沾其澤，故有老人館。至是或開茶肆，聚飲者紛紛。賊恐生事，禁止。後不兩月，並各店俱歇。
賊僞書
賊到處必散。僞書數種，其裝訂或黃紙，或紅紙、白紙、綠紙，宛如地攤上所買何文秀繡荷包式樣。其書名有天父舊遺詔書，大約叙耶穌事迹，天神降于猶太國，謂耶穌是其子，因行術見忌于國王，釘死十字架上云云。似是泰西教書。又有天父下凡詔書。又有天條書，列十欵：第一、崇拜天父皇上帝。第二、讚頌天父皇上帝功德。第三、不好妄題天父皇上帝名。第四、七日禮拜。第五、孝順父母。第六、不好殺人害人。第七、不好奸邪淫亂。第八、不好偷竊劫搶。第九、不好說謊話。第十、不好起貪心。此亦西人教書中所有。第每條下添入詩曰云云，又附他事。〈僞書有新詔書，以英吉利所刋者爲舊詔書。僞太平軍目、僞太平官制、僞太平禮制、僞天朝詔命，俱賊首馮雲山所僞造。〉凡犯第幾天條，分別治罪。又有三字經叙述舊遺詔書語，幼學詩叙君臣父子，其臣道詩云：主正臣乃直，君明臣自良。伊周堪作式，秉政輔朝綱。七言詩如今神童詩，皆所以訓蒙。其首句三星共照日出天，禾王救世云云，乃埋世人云云，下仍有一句。又人字脚下一二三一直不出在中間，大約首句隱供字，下二句隱秀字，人字二句隱全字。又有燈草緊對日頭上及原來公子勝公郎，生在山中白玉堂等句，不知何指。又有太平軍制、太平禮制。又制僞歷，其籤標真天命太平天囯。歷書首頁有小弟楊秀清、蕭朝貴、馮雲山、韋昌煇、石達開、蒙得天等敬遵天父排定日期，月月好，日日好，時時好等語。每日下止書干支二字及二十八宿名，成、開、閉、破及吉星、凶星、宜忌等俱無。惟每七日下書禮拜二字。〈禮拜先一日，洪賊悉焚七日內所著裏衣。〉以單月爲大月，月三十一日；雙月爲小月，月三十日。每年定於三百六十六日，不置閏。有時晦日可以見月，望日才死魄。
洪賊天榜
洪賊以黃緞數匹，績長界二寸寬朱絲直闌，上下邊朱畫龍鳳，作七言韶句，自盤古氏起，訖明季，君臣事實，悉加品騭。避帝宇不用王字，加犬旁，如文王武王，作文狂武狂，此係賊所目爲正人者。若桀紂幽厲則稱妖，臣子忠孝者稱名，否亦稱妖。朱書楷字約萬言，揭於照壁，名天榜。又用黃緞朱書尺餘大楷二十字，懸門左，文曰：大小衆臣工，到此止行蹤。朝奏方准進，否則雪雲中。後摹刻上板，金地朱字，字在歐柳間。其批示皆以韻句，或四言數句如箴頌，或五言數句如歌謠，或七言數句，短者如絕旬，長者如古風，惟純以俗語，不用故實，故實謂之妖話，悉禁之。其有勸諭大衆，一示備言。
耳、目、口、鼻、手、足等事，如云：眼邪變妖眼當挖，不挖妖眼受永罰。挖去妖眼便升天，天公憐爾無眼瞎。足邪變妖足當刖，不刖妖足諸福滅。刖去妖足得升天，天公佑爾足無蹶。其餘不復憶。
洪賊改字删書
賊創天父之說，稱爲皇上帝，又稱爲神父、神爺，避此數字俱不用。後又準用上字、父字，餘仍避神字，减作申。地支中丑改作好，卯改作榮，亥改作開。以日爲王，月爲王娘。改月用期，日用旦。凡紀月，日用某期某旦。書太平天國之國爲囯，謂王居於中也。萬國外國之圍仍爲國，謂不知誰何也。諸僞王之王書王，餘俱作狂。姓王者，或作汪，或作玉，或易黃。姓溫者改吉，姓曾者改永，姓華者改花。姓名必三字，單名爲妖派。又禁用賀字讀，音同禍也。始以四書五經爲妖書，後經删改準閱，惟周易不用他書，涉鬼神喪祭者削去。中庸鬼神爲德章，書金滕，禮喪服諸篇，左傳石言神降，俱删。孟子則可以祀上帝，上帝上加皇字。詩蕩蕩上帝，上帝板板，皆如皇字。論語夫子改孔某，子曰改孔某曰。〈朝儀官黃期陞是廣西老鄉塾師，喜弄筆墨，見洪賊改夫子爲孔某，遂將夫子之云亦改作孔某之云。〉删削字典音註，止留音某二字及說文作某解數字，改說文爲其文。又添删書衙，使春官丞相盧賢拔主其事，擇能文書手佐之。盧，廣西人，有知之者，謂在集鎮時稱通品，能寫名帖。
書券，約洪賊以自起事前詭謀及現在亂迹，令檢錄之。〈洪賊不知爲何許人，或言是算命打卦一流，以妖言惑衆。傳說年在某處得一禾四穗，謂天以己爲禾王救世；某處四穗，此田主乃輔己之禾師。使蒙得天往訪之，得楊於紫荊山，柳州、道州人多往附之。是年止稱庚成年，僞稱太平天囯辛開元年。比據江甯，蒙賊謂：當安民行法，但抽丁爲兵，先定江南，再圖進取，如明初故事。汝何以不能認實天父，欲妄改？天父排定章程，不從。後同夥賊俱封侯王，獨蒙賊仍不過丞相。〉内有訪石相公一段，〈即石達開。〉叙事如間書，用話說起，及話分兩頭，按下不提等語。後有僞旨云：此書莫已書。使抄書手遂不得見。
賊讛語。
洪、楊兩賊創託天父惑人。洪始以神佛爲妖，聖人亦爲妖，後許存。
聖人之書，乃謂孔某向本在天堂，忽逃下凡間，變妖惑人，所以天父大怒。今已捉上高天，罰他種菜園了。一日，謂楊賊云：我昨上高天，見天父、天兄坐旁，一是孔某，一是女子，心疑天堂那得女流，因問天兄。天兄云：此即凡間所稱觀世音。我問：觀世音莫非是妖麼？天兄云：他本是天父之女，在凡間勸人爲善，與妖有別，故而許上天堂。我問：他是女流，與我如何稱呼？天兄云：我喚他阿妹，你爲我弟，亦當喚他阿妹。又東賊問洪賊云：二兄謂龍是妖，今造金龍殿，豈不是用妖麼？洪云：我曾上高天，見天父有金龍殿，故我亦造金龍殿。東賊云：天父的殿乃是寳貝龍，今二兄的殿莫非也是寶貝龍麼？曰：然。曰：既是如此，天京城內莫非都是寶貝龍，別無妖龍麼？曰：然。自是龍目不插箭。東賊幷託天父挾制洪賊。前有擄來鄉愚，悞窺賊居，遽殺之。後東賊詭爲天父下凡，至洪所謂曰：你與兄弟同打江山，何以殺人？不與四弟商議，須重責。洪跪求北翼，願代受責，再三始罷。既上奏章云：二兄姓氣太暴，王娘有孕，不宜用鞾驟踢。雖是天父性氣本暴，二兄行爲果像天父，但須學天父有涵養。幼主性氣亦像天父，然小時須教導，不宜由他毀壞物件，怒罵王娘。洪僞旨獎譽，謂：此語非四弟不能直說，當頒示天下萬國，見我君臣契合好處。遂刻天父下凡詔書散人。東賊生子，合城皆賀。洪宣示，謂東王天父愛子，故使天孫下凡爲他的世子，數日便殤。洪又慰諭曰：此子是天父極愛之孫，不忍使離左右，所以帶上天堂去了。東賊居前懸一圖，畫賊攻城狀，城內慌急兵敗狀，賊旗標南西賊名，記其事於圖上，謂某日天兵攻破某城，天父圖此與我，故以曉示各軍。蓋其時遣寇天津數十萬衆，聞已敗沒，乃設此欲以愚人耳目也。
賊慶壽選妃考試附
賊壽日，先期令期儀出示，凡王親貴戚期內軍中大小官員慶壽春章，不准用嵩呼兕祝、岡陵升恒、靈椿仙樂等語，羅列百餘事。謂之妖話。前三日，男女各皆送禮，有一擡至五六擡者。用方桌繫錦圍於四面，置生豬羊鵝鴨果品，或自鳴鐘玉玩之類於上。女官自作糕團，團有大於西瓜者。兩人舁一桌，前用僞官旗傘，鳴鑼擊鼓，或奏細樂，喧填於路。女官以女人舁之，如是者日數十起。至本日，各官祝壽出，皆賜食。於賊居前，大給銀牌一面，刻幼主萬壽四字，得者佩於襟以爲榮。凡賊壽則選妃，各王壽則洪賊選妃賜之，謂以酬其功，僞王固辭而受其一。洪賊及賊子壽，則各王選妃進貢，賊亦辭而受其一。〈諸賊有互飾之辭，皆不復憶。時有桐城某，以舟載其女進於天王。女年十九，色甚美，能書畫，曉音律。天王看過，發交某大妹教習天情，然後進御。故人得見其美，封某爲囯丈。聞某建衙於桐城，聲勢頗烜赫。〉選妃法，各軍女巡查，將本軍中幼女，自十二歲至十五歲，眉目清楚者，擇出十餘人，交女軍帥裝飾，送之檢點。〈女衣飾甚美，母隨來，蓬首藍縷如丐，含淚不垂，父則遙立不敢聲，形色最慘戚。〉檢點復於數百人中，選擇數十人，進之僞王，僞王或留一二人，餘各令回軍，天王亦如是。其所留女父母兄弟，即改館受封。其選擇時，有江甯生員某，在檢點黃裕昆衙當書手，設法最精，幼女無能匿免者，賊官頗倚賴之。〈賊驅城中婦女當差，省城婦女皆裹足，艱於行履，生贊成放足之令，合皆赤足着鞋，婦女胥怨。其母向生緩頰，生曰：此功令，何能顧私親？遂去不顧。〉賊壽則開科貢院號舍，平時監囚至公堂作訊囚處，至是又以考試，改闢門籲俊字爲天朝試院。大門畫龍虎，先日示試期，無論何色人，上至丞相，下至聽使。
均準與考，無官職者給與風帽，謂以壯觀膽。至日五更，各齊集試院，有聖兵護衞柵欄，無許擁擠北賊。監試至，則聲砲開門，衆旅而進。僞考官點名畢，聲砲封門，人給卷一本，卷長一尺二寸，每開寬尺餘，各歸號。號派人侍茶湯，給油燭，茶點及湯飯皆豐厚，次日便畢場。三日後，出榜聲砲，鼓樂懸於洪，賊居前，一等三人爲狀元、榜眼、探花，二等若干人爲翰林，三等若干人爲進士，大約應考人無不中式者。又以一等職同將軍，二等職同總制，二等職同監軍，俱賜黃緞一匹，紅縐二匹。又曉示大衆，謂狀元等名色與妖相同，但此名色實是天父向來排定，被妖竊用，爾等勿疑。擇日令狀元遊營以寵幸之。每考一文一詩，另有一論一解不等，亦有添作壽對數聯者。文仍八股式，詩仍試帖式。其題則皆洪賊所命，悉出僞書。中某賊壽，則稱某試。如東試題：東風吹清好涼爽，他名禾好救飢荒。名說飢荒便是疾，乃埋世人水深長。統觀僞書所言，大約此四語是頌揚東賊，即其僞銜中禾，乃師贖病主之意。其曰東，即東王風、聖神風，謂能化物。他指東王，禾指稻米。疾猶之病，乃提曳意。賊謂牽馬爲乃馬，故知爲提挈。埋世人，賊謂閻羅爲紅眼睛蛇妖，利人餓死，埋之地獄。水深長，以比東賊救人功德。言閻羅妖以饑荒致世人皆病，利其死而埋之地下，東王以聖神風化解之，猶禾之能救饑，是能乃其所埋之人，功德如水之深長也。故洪賊、東賊皆以秀名，合禾乃二字爲一，正其禾王、禾師乃埋之說。翼試詩題翼化如春潤，美其安䘏、安慶之功。其他選有論有解，選刻諸試作，如閣墨式。每試皆有狀元，有連試得鼎甲者。後又放考官典試安慶，所取止於舉人。次年春，令至江甯會試。
賊稱謂之誕
賊呼皮袍謂之袍。皮襪謂之足裹。傘謂之浪，持浪必圓轉。轎謂之輿，輿讀作車，音近基，謂天名爺火。華火謂之亮。火葯謂之紅粉〈。抬鎗謂之營鎗。鳥鎗謂之洋裝。大砲謂之長龍。硝謂之米石鎗。砲子謂之鉛碼。官兵營盤謂之泥籠。馬褂謂之褂。皮〉華謂之花姓華，亦謂之花。臀謂之化關，擊臀謂之打化關。厠謂之化關房。大便謂之潤化，小便謂之潤泉。潤泉必隙地蹲出如婦人，否則打化關。心謂之草心。機謂之橋水。謂天上無鬼，故魂改爲𠇌。謂天爲𠇌父，天下大共之父。生身之父爲肉父，一人獨有之父。神佛謂之死妖，僧道亦謂之妖。閻羅謂之紅眼睛蛇妖。黑謂之青。給謂之已。不可謂之不好。一箇謂之一隻。大謂之太。大人謂之太人。這謂之咁〈，讀若幹〉。這大謂之咁大。拉謂之乃拉。馬謂之乃馬。取謂之擄。取物謂之擄物。殺人謂之雲中雪。天下謂之凡間。天上謂之天堂。人死謂之上天堂。南京曰天京，謂之小天堂。天曰高天，謂之大天堂。

        </div>
      </div>
    </div>
  </div>
</div>
<!--update:2025-08-30 09:48:01-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>