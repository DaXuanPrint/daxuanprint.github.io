<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="钱陆灿序,叶铭《周櫟园先生小传》,卷一,卷二,卷三,印人传全文在线阅读,印人传全文在线下载,大玄古籍书库">
<meta name="description" content="篆刻家传记。明末清初周亮工撰。周亮工(1612—1672),祥符人。此书系其自毁书后以随书印人传记自娱,原系记于所辑各家印蜕之前的小传,尚未完成,1673年由其子在浚编辑缮录成书,请钱陆灿(1612—1698)撰序,儿辈合作题记,定名“赖古堂印人传”。首载文天祥、海瑞、顾宪成东林书院三印,次及其父、其弟、其友许宰,次则文彭以及李颖等六十二人,附传七人、不知名一人;有名无传别录者六十一人,似为有待撰写之目录。此书较为扼要地记载了明代中后期至清初的篆刻家事略,间亦阐述了作者的印学见解,是一本研究明代篆刻的重要">
<title>印人传_周亮工_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">印人传</span> <br/>
          作者： <span class="inputVal" id="bkauthor">周亮工</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,传记,完结</span> <br/>
          字数： <span class="inputVal" id="bknum">[book_length]25927</span> <br/>
          说明： <span class="inputVal" id="bkdec">篆刻家传记。明末清初周亮工撰。周亮工(1612—1672),祥符人。此书系其自毁书后以随书印人传记自娱,原系记于所辑各家印蜕之前的小传,尚未完成,1673年由其子在浚编辑缮录成书,请钱陆灿(1612—1698)撰序,儿辈合作题记,定名“赖古堂印人传”。首载文天祥、海瑞、顾宪成东林书院三印,次及其父、其弟、其友许宰,次则文彭以及李颖等六十二人,附传七人、不知名一人;有名无传别录者六十一人,似为有待撰写之目录。此书较为扼要地记载了明代中后期至清初的篆刻家事略,间亦阐述了作者的印学见解,是一本研究明代篆刻的重要史料书。《印人传》的内容较广泛,有对明至清初篆刻艺术派别的继承、发展变化、时代风格、周亮工本人的治印见解、名刻家事略,还有有关印章的轶闻遗事、刻家诗、文摘记以及某些史料的介绍。如文天祥铁印可镇邪治病的民间传说、明末东林党受迫害的原因结果片段事件、何延年所作海瑞遗印的长诗、文彭与何震之交谊等等。而记述女篆刻家事略则以此书为最早,“书钿阁女子图章前”一节介绍的韩约素不愿刻劣石大印,称之为“凿山骨”,往往被后世论印诗文作为典故征引等。凡传本渔洋《感旧集》及梅先生抄本均作虞山宗伯与牧斋《吾灸集》,已改亮工原来笔墨。原刊本外,曾辑入《翠琅玕馆丛书》、《篆学琐著》。</span> <br/>
          封面： <span class="inputVal" id="bkimg">Z_5771.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]印人传
[book_author]周亮工
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,传记,完结
[book_length]25927
[book_dec]篆刻家传记。明末清初周亮工撰。周亮工(1612—1672),祥符人。此书系其自毁书后以随书印人传记自娱,原系记于所辑各家印蜕之前的小传,尚未完成,1673年由其子在浚编辑缮录成书,请钱陆灿(1612—1698)撰序,儿辈合作题记,定名“赖古堂印人传”。首载文天祥、海瑞、顾宪成东林书院三印,次及其父、其弟、其友许宰,次则文彭以及李颖等六十二人,附传七人、不知名一人;有名无传别录者六十一人,似为有待撰写之目录。此书较为扼要地记载了明代中后期至清初的篆刻家事略,间亦阐述了作者的印学见解,是一本研究明代篆刻的重要史料书。《印人传》的内容较广泛,有对明至清初篆刻艺术派别的继承、发展变化、时代风格、周亮工本人的治印见解、名刻家事略,还有有关印章的轶闻遗事、刻家诗、文摘记以及某些史料的介绍。如文天祥铁印可镇邪治病的民间传说、明末东林党受迫害的原因结果片段事件、何延年所作海瑞遗印的长诗、文彭与何震之交谊等等。而记述女篆刻家事略则以此书为最早,“书钿阁女子图章前”一节介绍的韩约素不愿刻劣石大印,称之为“凿山骨”,往往被后世论印诗文作为典故征引等。凡传本渔洋《感旧集》及梅先生抄本均作虞山宗伯与牧斋《吾灸集》,已改亮工原来笔墨。原刊本外,曾辑入《翠琅玕馆丛书》、《篆学琐著》。
[book_img]Z_5771.jpg


[book_title]錢陸燦序
《印人傳》櫟園先生未完之書也。先生故精深於六書之學，四方操是藝以登其門者，往往待先生一裁，別以成名。先生於其患難相從，退食平居之鄛，薈蕞其印列於左方，人冠之小傳大要，指次其印學之所以然，而其人生平亦附著。然書固未完也，予受而考之，先生且百歲，操是藝以登其門者奚窮先生，往後有作者既不幸而不在此族矣，若夫先生知其人得其印而又謂之傳矣，其人之幸也；知其人得其印而傳不暇以為者猶數十人焉，先生皆手書其人姓字，以有待，猶不幸之幸也。書未完而三善備異，有技若已有，一也；其有功於六藝，二也；讀先生之傳，庶幾知有是人者，蓋其文之著也，三也；或問於余曰：“春秋之例，微之。故人之先生，曷微乎是人乎？”余曰：“非也，先生人其印爾，非人其人也，且印人其詞也傳，則既書其字矣，書其裏矣，或書其世矣，抑間書其人之為人矣。”如之何？可以微之例例之。余曩聞諸先生曰：“文生於字者也，字之縱橫曲直相銜而生，有子有母，有音有義，先生三歲一同之，豈細故乎？秦漢到今，聲之誤，體之變不知其幾，今藉印文以稽古，學者之職志也。且謂子雲“雕蟲小技”而不知其《太玄》、《法言》，庸謂知子雲之人乎？吾庶幾俾後人因印易知其人，且人盡相望而盡於百年之內，即印寧獨在者，而文字之傳稍遠，庶幾俾後人因傳以知其印，因印以知其人云爾。余以是知先生之不微其人也。”云客曰：“先公每歎《漁洋感舊集》為未完之書，今不幸而類是。”余又曰：“非也，衣之脫其襻帶，器之損其邊，與當者猶為完衣、完器，物何者不傷於用也。余考《感舊集》所收詩數家耳，間有評跋數言耳。家先生發端於此，未什之一也，而《印人傳》不然，得其人與印而之未傳者十之二耳。又其及見於先生之傳者，文字之美則洋洋灑灑矣。猶為完衣、完器物也。比之石倉歷代詩之小序，其例也，得其人而印而未之傳者，君皆仍其目，罔有出入焉。得藉手笙詩之缺，附於《小雅》，甚善。故曰：非《感舊》例也，《感舊》不可續，《印人傳》不必續也。”或聞余與雪（雲）客之言而歎曰：“審爾，謂《印人傳》為已完之書而可。”年家同學晚生錢陸燦書。

[book_title]葉銘《周櫟園先生小傳》
君諱亮工，字元亮，號櫟園，又號減齋，河南祥符人，移家白下。明崇禎十三年庚辰進士，由濰縣令行取御史。國朝授兩淮鹽運使，歷戶部右侍郎。削籍。康熙初復僉事，歷江安督糧道，好古圖史，書畫方名彝器，有《讀畫錄》《印人傳》、《字觸》、《書影》、《入閩記》、《閩小記》、《賴古堂詩文集》、《賴古堂文選》、《鹽書》、《同書》、《蓮書》、《尺牘新鈔》、《藏弆集》、《結鄰集》、《刪定虞山詩人傳》、《耦雋》等書。明萬曆四十年壬子生，康熙十一年壬子卒，年六十有一。宣統二年五月仁和葉銘謹記。

[book_title]卷一
○書文信國鐵印後
宋信國公文丞相諱。二字鐵鑄，候官農夫野田中耕出，歸一老儒。予入閩，時欲以金易之，執不可，複增以多金，執如故。予門人陳濬告予曰：此老儒負郭田也，詎肯易？老儒得此印，凡家有疫崇者，或虐者，持往鎮之，輒愈，得厚償，後購者紛紛，或道途遠，老儒不能往，印一紙給之，傳粘於戶或虐者額上，亦輒愈，每紙定價一星，老儒負郭田，那肯易。予於是不忍複言，買得數紙歸，此印不知何時遺田間，其在厓山兵敗，走安南時耶！丞相死柴市，張千載自燕山持丞相髮與齒歸，嗟夫，此亦丞相之髮與齒也，此丞相所謂蘇武節、嚴將軍頭、稽侍中血、張睢陽齒、顏常山舌也，鬼神那得不欽。後聞得印者輒不靈異哉！
○書海忠介泥印後
金陵一老友持一函，以泥印贈予，雲其祖曾給事海忠介公，印，忠介公故物也。予祈夢於呂公祠，見忠介公來顧，未幾，得此印，心異之。因再拜而受，啟視之，其質以黃泥為之，略煆以火，文曰：掌風化之官。觀之覺忠介公嚴氣正性，肅然於前，凜不敢犯，敬藏於笥中。予友何次德之子大春名延年者見之，作為長歌，頗淋漓盡致，錄於後：周公祈夢呂公祠，夢中恍惚遊天池，旁有大屋如官署，緋衣吏揖登階墀，峨峨高堂設一幾，幾上圖書何累累，或金或石或犀玉，漢篆秦籀燦若綺，摩娑光怪意方快，門外傳來海忠介，刺書名字大如拳，回首圖章失所在，海公握手話生平，覺來夢景殊分明，階秩恰與海公合，公之入夢洵不輕，有客遠寄書劄至，贈以一方小印記，非金非石非犀玉，不範不陶自成器，五字配就良可觀，乃是掌風化之官，紐作豸文簡而樸，四邊不窳堅且端，遍訊鑒賞訪博識，考稽知為海公物，當年圖章積如山，一旦棄捐曾不惜，昨日公餘開華筵，手持此章誇客前，欲作長歌誌緣起，誰人妙筆為之傳。梁溪顧孝廉、毗陵吳太史、吾翁、吾叔鹹曰是，公遂笑向吾翁言，獨許能奇惟小子，前有海公侯周公，直聲勁節兩人同，不然官舍如傳舍，雖有腰魚肘鵲安足風。
○書東林書院印後
右“東林書院”印，顧涇陽先生家故物也，何文端公孫次德藏之，以示予，予因得識之於譜，自東林書院毀，而逆璫之生祠作，予睹此印，愴乎有餘恫也。吾師孫北海夫子言書院本末甚詳備，錄於後：有明盛時，各省俱有書院，自張江陵當國，始行嚴禁。江陵歿，複稍稍建置，一時著名者，徽州、江右、關中、無錫而四。至天啟中，始有首善書院。然人不知各處書院，而統謂之東林，又不知東林所自始，而但借東林二字以為害，諸君子之名目，蓋東林乃無錫書院名也，宋楊龜山先生所建，後廢為僧寺，顧涇陽先生自吏部罷歸，購其地建先生祠，同誌者相與構精舍居焉。至甲辰冬，與高忠憲數公開講其中，立為會約，一以考亭白鹿洞規為教，然躬與講席者僅數人，時涇陽先生已辭光祿之召，不赴於新進，立朝諸公漠無與也。適忠憲起為總憲，風裁大著，疏發御史崔呈秀之贓，呈秀遂父事忠賢，日嗾忠賢曰：東林欲殺我父子。忠賢初不知東林為何地，東林之人為何人，輒曰：東林殺我。既而楊左諸公交章劾璫，璫益信諸人之言不虛也。於是有憾於諸君子者，牽連羅織以逢逆璫之惡，鋃鐺大獄，慘動天地，遂首毀京師書院，而天下書院俱毀矣。及忠賢誅，公論明，廢籍遺佚駸駸登用，適大言不慚之邊臣、僨轅敗事，失志者乘機構釁，複倡黨說，謂庇護邊臣者，東林也。於是蒲州、高邑、大名一時俱去，朝廷之上，另用一番人，政事日新，議論日奇，刑尚苛刻，而以言寬大者為東林；餉主加派，而以言減免者為東林；賊議歎撫，而以言戰剿者為東林；至政本之地、馬司之堂，前後聞凶，俱衣緋辦事，而以言終制、言綱常者為東林。於時至清無徒，閉門博古之黃宮詹且糾之為老妖，誣之為立幟，降謫不已，係逮之詔獄不已，廷杖之煙戍不已，永戍之及劉總憲，被斥出都，破帽蒙頭，舊部民、京兆父老十餘人為之牽驢灑泣，乃政本大老方侈以為得計，嗟嗟覆亡之禍，豈關氣數哉！予生長輦轂，於首善書院曾見其建，又見其毀，而冉冉老矣，思興複之無期，不能不於此憤惋留連三致思焉。
○敬書家大人自用圖章後
家大人每見小子愛弄圖章，輒戒曰：一生著幾緉屐耶！累累胡為者此，亦玩物喪志一之端，小子戒之。又嚐教小子曰：士人宦遊，圖章類多巨石，攜之輿篋，人恒疑此中未何物也，不若易象牙、黃楊，可絕暴客念，且減輿儓力，此亦人之身坐輿中，俾之肩複滋重焉，不惻然耶，毋謂重寧幾，炎天遠道減一分，力省倍矣。吾見文國博所鐫牙章最善，王祿之亦好作黃楊印，則知先輩亦不廢此，小子須識先輩隨事體恤處，毋謂老子作不韻語也，小子奉嚴訓，時惴惴焉。家大人印多喜歙人方仲芝，以其工象牙、黃楊也，所蓄不多，次第於左，手澤猶存，不能展視。
○書靖公弟自用印章後
弟靖公亦嗜印，在揚署見梁大年為予作印，輒時時向大年問刀法，但性躁不暇細究原委，又豪於飲，一印未成，醉即磨去，日輒磨數十石，而卒無成，愛佳凍，得則手自摩挲或握之登枕簟，竟夜不釋，然見有健羨者，即脫手贈之，不置諸意中也。客秋，弟以病卒，餘命梁侄印其弗用之章，登諸譜，餘嚐以一凍索友人作，久而不與，弟怒發不令餘知，力索曏石歸，自劃數痕示餘曰：此那得佳，兄大索胡為者？又餘偶得一凍甚異，弟從旁睥睨久之，忽攫去，餘追之，弟急走為物件所伴撲地，起視石，碎掌且血，相與一笑而罷，弟遂歿一載矣，回思曩時嬉戲事，便已隔世，今日展此，為之哀慟久之，弟可紀者甚多，此等嬉戲事亦易觸人懷抱如此也。
○書許有介自用印章後
許寀，一名宰，字有介，候官諸生，玉史學憲諱豸者之長子，有忌者謂其所改名犯家諱，以不孝聞之學使者，蓋閩音豸宰呼同，亦大可噱事也，遂更名曰友字。有介已又更名曰眉，字介壽，亦字介眉。君性疏曠，以晉人自命，作字初喜諸暨陳洪綬，後變而從米，顏其堂曰：米友。黃仲霖又不喜君，登其堂曰：小子遂敢友米耶！君複更其室曰箬繭。君名字數變，書以數變，晚乃鎔彙諸家，一以己意行之，遂臻極境。予入閩，即首訪君，頗為文酒之會，然與君數有離合。君大腹無一莖須，望之類乳媼，面橫而肥，不似文人，字畫詩文恒多逸致，見其手筆者擬其貌若美好婦人，亦異事也。君既負盛名，閩士多造之，恒不報謁，亦不省來者為誰，以故人多憾之，即與君匿者亦退，多後言，君但自放於酒，一切弗問也。君為予累，逮入都門，後無恙歸，別予去，複多所離合，久之遂無間言矣，君歸未數年即歿，其歿也，蓋只四十餘。予嚐評君：酒一，次書，次寫竹、次詩文。漁洋先生論詩最嚴，而特愛君詩，尤愛其七言絕句，手錄之多至數十首，因裒集近人詩為《感舊》一集，又有句雲“許友八閩風”，其賞識如此。亦欲刻閩中四亡友詩，陳克張、陳開仲、徐存永與君也。君學識或讓三君，而天資敏妙，三君不逮矣，患難疊經，此事遂不果成，至今尚令浚兒慎藏之。右所列圖章皆君所恒用者，嗟夫，君不及見矣，見其恒用之章，輒如見君繙，閱諸章，如見君鼓大腹以巨觥合面上時，不禁潸然而涕下也。
○書文國博印章後
文壽承彭，溫州公孫，待詔公子，休承郡博兄，孫為湛持相國，其行誼不待餘述。但論印之一道，自國博開之，後人奉為金科玉律云，乃遍天下，余亦知無容讚一詞。余聞國博在南監時，肩一小輿，過西虹橋，見一蹇衛駝兩筐石，老髯復肩兩筐隨其後，與市肆互詬。公詢之，曰此家允我買石，石從江上來，蹇衛與負者須少力資，乃固不與，遂驚公，公睨視久之，曰：勿爭，我與爾值，且倍力資。公遂得四筐石，解之即今所謂燈光也。下者亦近所稱老坑。時谼中為南司馬，過公，見石累累，心喜之。先是，公所為印皆牙章，自落墨而命金陵人李文甫鐫之。李善雕箑邊，其所鐫花卉皆玲瓏有致。公以印屬之，輒能不失公筆意，故公牙章半出李手。自得石後，乃不復作牙章。谼中乃索其石滿百去，半以屬公，半浼公落墨，而使何主臣鐫之，於是凍石之名，始見於世，豔傳四方矣。蓋蜜臘未出，金陵人類以凍石作花枝葉及小蟲蟢，為婦人飾，即買石者亦充此等用，不知為印章也。時凍滿觔值白金不三星餘，久之遂半鈈，又久之值一鈈，已乃值半石，已值且與石等。至燈光則值倍石，牙章遂不復用矣，豈不異哉？相傳谼中入都，某塚宰訝國博曰：公索國博章累累，僕索一章不可得。谼中曰：郵寄浮沉耳。公誠嗜國博章，何不調而北？於是公遂為兩京國博。公左目雖具而不能視，如世人所雲白果睛者。所為印流傳甚多，今皆為人秘玩，不複多見，亦由無譜也。印至國博，尚不敢以譜傳，何今日譜之紛紛也，亦自愧矣！國博工詩，吳人張鳳翼曰：文太史詩未必上超開元，佳者亦不失大曆後生，小子信口詆訾，迨國博、郡博之作，謂之文家詩。今觀壽承“妾家住近江淹宅，曾讀銷魂《別賦》來”，休承“五百年來幾摹本，翠禽猶在最高枝”，可盡訾乎！因論印而漫及之，公亦何可及哉？
○書何主臣章
何主臣震，一字長卿，亦稱雪漁，新安之婺源人。主臣之為印，餘與黃濟叔劄子及它印引中論之備矣。世之豔稱主臣者，不乏其人，予不複論。主臣往來白下久，其於文國博，蓋在師友間。國博究心六書，主臣印從之討論，盡日夜不休，常曰：“六書不能精義入神，而能驅刀如筆，吾不信也。”以故，主臣印無一訛筆，蓋得之國博居多。主臣之名成於國博，而騰於谼中。司馬谼中在留都，從國博得凍石百，以半屬國博，以半倩主臣成之。谼中意甚得，曰無以報，數函聊作金仆姑，盍往塞上，於是主臣盡交蒯緱，遍歷諸邊塞，大將軍而下，皆以得一印為榮，橐金且滿，復歸秣陵，主承恩僧舍。性好賓客，挾數寸鐵，而食客恒滿座，客至惟恐其去，久之客屢滿，前客乃得逸。又自奉饌非豐潔不舉箸，其食客亦如是，以故橐中金往往為飲食盡。而顧不恤其家，子怨甚，來視其父。主臣床頭金餘無幾，其子又負之去，主臣弗知也，知而病增劇，遂歿，囊無一錢，主僧為之含殮。人皆憾主臣無子云。主臣印譜自鐫久之，而諸本互出，其嫡傳則獨有程孟長父子，予別有引，子濤亦能印。
○書《金一甫印譜》前
金一甫光先，休寧人，家擁多資，乃多雅尚，究心篆籀之學，嘗謂刻印必先明筆法，而後論刀法，乃今人以訛缺為圭角者，為古文又不究六書所自來，妄為增損，不知漢印法，平正方直，繁則損，減則增，若篆隸之相通而相為用，此為章法。筆法、章法得古人遺意矣，後以刀法運之，斫輪削鐻，知巧視其人，不可以口傳也。以故所為印，皆歸於顧氏之《印藪》。梁溪鄒督學彥吉曰：今人之帖括不售，農賈不驗，無所糊口，而又不能課聲詩，作繪事，則托於印章以為業之十而九；今之人不能辨古書帖，識周秦彝鼎，而思列名博雅，則托於印章之好者亦十而九。好者恃名，而習之恃糈；好之以耳食，而習者以目論。至使一丁不識之夫，取象玉金瑉，信手切割；又使一丁不識之夫櫝而藏之，奉為天寶，可恨甚矣！此道惟王祿之、文壽承、何長卿、黃聖期四君稍稍見長，而亦時有善敗。惟一甫兼有四君之長，而無其敗矣。其推一甫如是，余喜其言切中今日之病，故采而錄之右，皆其門人文及先授餘者。一甫譜成，歲在壬子，餘方落地矣。今六十年矣，余何由繼睹其全哉。
○書胡中翰印章前
胡曰從正言印譜舊名《印史》，吾友王雪蕉易曰《印存》，其以墨印者曰《元賞》，陳旻昭侍御、韓聖秋別駕、杜於皇司李與餘序之，皆能及其生平：曾官中翰，最留心於理學，旁通繪事，嘗縮古篆籀為小石刻以行，人爭寶之，余與瑤星張公備載其行誼於《江寧誌》中，蓋曰從雖休寧人，而家於秣陵，故秣陵藉以為重，今八十餘，神明炯炯，猶時時為人作篆籀不已。仲子致果，名其毅，以詩文名，從予遊最久，博雅士也。
○書梁千秋譜前
梁千秋袠，維揚人，家白下。余識其人於都門，以十數章托之，會寇變，乃不得其一。千秋繼何主臣起，故為印一以何氏為宗。華亭宋幼清曰：於鱗於詩文輒言擬議以成其變化，惜乎吾見其擬矣。予於千秋亦云。蓋千秋自運頗有佳章，獨其摹何氏“努力加餐”、“痛飲讀騷”、“生涯青山”之類，令人望而欲嘔耳。大約今人不及前修有二：文國博為印，名、字章居多，齋堂館閣間有之；至何氏則以世說入印矣，至千秋則無語不可入印矣。吾未見秦漢之章有此累累也。欲追蹤古人而不先除其鄙惡，望而知近今矣。又國博當時自負家世，故非名人不為作，即登膴仕，而其人僉壬，亦婉辭謝絕；後則粟吏販夫以及黨逆仇正輩，或以金錢，或恃顯貴，人人可入鐫矣。江河日下，詩文隨之，圖章小道，每變愈下，豈不可慨也哉！予存千秋印皆在其譜外，凡擬議何氏者盡乙之。故所存無多。千秋弟大年，立身孤冷，不甚與千秋合。朱蘭嵎史公甚重之，史公讀書小桃源，無大年不飯，大年卒以不能俯仰人，貧困死。千秋得名後，留心聲妓，一意自恣，得圖章輒恅愺應之，或倩之大年，而大年又不肯代斫，亦不恒造其門，以此人益多大年。千秋有侍兒韓約素，亦能印，人以其女子也。多往索之，得約素章者，往往重於千秋云。
○書梁大年印譜前
梁大年年，其先蓋廣陵人，流寓白門，臒而修長，常有目疾，又短視，好作印，每構一印，必精思數時，然後以墨書之紙，熟視得當矣，又恐朱墨有異觀，復以朱模之，盡得當矣，而後以墨者傳之石，故所鐫皆有筆意。餘致君於維揚署中，凡數月，為予作甚多，今散失大半矣。君又能辨別古器款識，家固赤貧，晚益窘，有王叔寶者，家多收藏，以十餘宣盤贈君置幾上，君以葛衣覆之，去乃曳衣，盤碎其半，瞪目向叔寶曰：天欲貧死梁年，公安能生我哉！乃盡碎其餘，不復顧。遂還廣陵，卒以貧死。大年生平不奔走顯貴，蘭嵎朱尚書獨欽重之，尚書習靜，小桃源之玉樹堂謝絕賓客，獨與大年遊，曰：非大年不飯。嘗有從土中得一玉印，文不可辨，需數金耳，大年趣公急售之，後惟浣洗，辨其文，秦六字小璽也，人數十金爭購，尚書固不與，後尚書之子無外，以二百金售之歙人，人始服大年鑒賞之精。大年兄袠，即世所稱梁千秋者，亦以此名，予在都門，以數十章托千秋，會兵燹，千秋狼狽南歸，客死於途，世人恒以千秋勝大年，予獨謂大年能運己意，千秋僅守何氏法，凜不敢變，不足貴也。
○書方直之一印前
一印者，方直之為予作。直之名其義，予同門進士以智，今青原和尚弟也。幼時同和尚有雙丁二陸之譽，才氣奔放，其性又不受拘縛，嘗遊雲間，與陳大樽、李蓼蕭輩置酒高會，即席為詩歌，灑灑數千言立就，酒酣耳熱，慨然曰：欲滅寇，靖天下，舍義其誰耶！軀不甚偉，然健有力，能挽數石弓，雙眸炯炯射人，醉後躍身登高，履萬瓦如平地，緣數丈竿，直上如猿猱，諸君子駭觀之，咸曰：欲滅寇，靖天下，舍義其誰耶。會寇益亂起，尊大人撫楚，乃更破家資，聘講劍道、精遁甲壬乙者，益募南北健兒，買名馬，多治好弓矢，將往助中丞公滅寇，建功業，會中丞公為讒言中，事乃無成，久之中丞歿，其兄又去，而遊方外，君鬱鬱居鄉里，多飲酒與婦人近，遂以瘍卒，其卒也，年甫三十餘，世共惜之。予在維揚，君溯長江顧我文酒，留連就園者匝月，已乃謂余曰：所藏印不甚愜予意。遂自作此方相贈。欲更懇之，匆匆別去，然不意其即死也。存一印於譜，得梅道人一葉竹，勝藏他人千枝萬葉矣。君書撫魯公，直得其神，曾為予書數箑，藏之篋笥三十餘年，至今出之尚儼如初贈時，歿後和尚為鐫其書於石，藏青原山中，人爭購之，予往來江上，數過浮山，聞諸父老言直之居鄉里，好行義，愛護貧氓，鄉人耕其田者歲收所入，或以艱苦告，輒倍免之，又多以金錢助無力者，以故人恒德之。桐民變，中丞家獨無恙，賴此耳。君舊刻詩數卷行於世，餘散見於《過江詩略》中。子中發，字有懷，數過予，論詩風格不亞其父。
○書沙門慧壽印譜前
沙門慧壽，予友彭城萬年少壽祺也。年少後以一字字，字若。近以一字字者，予老友汝南秦先生京、同年友河陽範公正及若三人而已，皆一時聞人也。若庚午舉於鄉，時沈治先眉生昆季，招維斗臥子駿公諸君子飲，予始識若，若名方噪一時，好狹斜遊，又甚工寫麗人，坐上妓以此索之，若輒為吮毫，諸妓之有聲者皆匿就之。風流豪邁，傾動一時，同輩謝弗及也。滄桑後，罷公車，盡遣所買諸歌妓，冠僧冠、僧衣，遂自名曰明誌道人、沙門慧壽云。避邳徐之亂，移家公路浦，即其家供古先生於中堂，客來坐之曲室中，然痛飲食肉則如故。酉戌間，予官維揚，王雪蕉官泗，數以事偕至淮，予同年陳階六飲，予輩必延若俱，雪蕉不能飲，而好為詩，每飲恒分韻為詩，若詩既工，書又美好，予得其箑子，輒藏弆之，後予頌繫生還，過“隰西草堂”訪之，則久歸道山矣。雪蕉既歿，與若相約共隱隰西之胡介，共若避地公路浦之翁陵，皆相繼化去。戊申，予再過淮，飲階六越菴中，追念昔遊，獨階六與予在耳。予與階六效昔年酒間分韻事，予“有雨掃徑看黃葉，燈影含毫憶故人”之句，階六讀淒然不樂，為之罷飲散去。若嗜圖章，復精於六書，自作玉石章，皆頫視文何，所蓄晶玉、凍石諸章，皆自為部署，一一精好，非世間恒有，對客每自摩挲，愛護如頭目。若既以此事自矜，竟不肯為人作，予僅得一印，因以其自用之章附於贈予後。然若自用之章實自為之，不倩他腕也。予甥唐堂曰：徐州萬年少，自詩文書畫外，琴棋劍器，百工技藝，細而女工刺繡，觕而革工縫紉，無不通曉，此是何等慧性。以堂言觀之若，豈不誠異人哉？有令子睿，吾友唐祖命倩也！能讀父書，為名諸生。作字能亂若。吳人徐石林方人丹夏邑陳簡庵希稷皆學若書，然皆不及若，乙酉睿應舉入會城，以若所書《金剛經》並募《金剛古今解注疏》贈予，共先所得箑子一一寶藏之，若所書經每一卷今值數十金，予雖甚貧乏，終不忍棄去也！
○書張穉恭自用印章前
張穉恭進士恂，涇陽人，詩筆皆凌一世，而猶工畫。自塞上歸。筆益勁，雅好圖章，多與黃山程穆倩隱君游，畫遂似隱君，自為小章亦復似隱君。予得進士畫及圖章不辨孰為程張，持示座客其莫能辨亦如予也！茲序次其自用章於後，或曰隱君作，或曰半是進士作，予終不能辨也！俟他日詢之兩君。穉恭令子若水名湛儒，其癖書畫，愛圖章與穉恭同。
○書文及先印章前
余庚午辛未間與文及先比屋居桃葉渡口，其弟又時過余談藝，以故識及先最早。君蓋金吾世胄，家中落，督其弟輩苦攻筆墨，皆有聲藝林，君更留心風雅，篤好篆籀，年未三十，索其圖章者履恒滿戶外。垂老論印則曰：吾得吾師一甫金夫子，夫子得之何主臣。先生云：今之習舉子業者，從一先生學，幸而通籍列膴仕，恒諱言其少時師，遇諸途，恥為下輿，背且直呼其字若同輩者，比比矣。文章道德所關而漫然如是，君所得於一甫者，僅一圖章耳！乃年且望八，猶向人稱吾師某公，吾師之師某公，源源本本，舉口不敢忘，若是也。則君豈近今之人哉？君七十時游江以右，余寄以詩：不知為誰何氏浮沉，君九十後始知之，向余悔謝，余復為重書前詩於箑。君出入懷袖，意殊自適也！右諸章皆再見君時出以相示者，君之師既為一甫，一甫之師又為主臣，主臣又嘗師文壽承，源源本本如是，即其自作不待見而知矣！君與余交時善飲，多豪致，已乃罷飲講性命學，明年八袠，尚能燈下作蠅頭楷，健如中年人，望而知為有道之士，則餘之重公豈僅僅在圖章間哉？
○書程穆倩印章前
印章一道，初尚文、何，數見不鮮，為世厭棄，猶王、李而後不得不變為竟陵也。黃山程穆倩邃以詩文書畫奔走天下，偶然作印，乃力變文何舊習，世翕然稱之。穆倩於此道實具苦心，又高自矜許，不輕為人作，人索其一印，經月始得，或經歲始得，或竟不得，以是頗為不知者詬厲，然穆倩方抱其詩文傲昵一世，不為意也。予交穆倩垂三十年，得其印不滿三十方，因念予所交友人工此者黃子環、劉漁仲歸道山後，三山薛宏璧、蒲田林晉白卒於家，歙人江高臣卒於閩，平湖陳師黃歿於客，雉皋黃濟叔與予交最晚，偕予歸，亦歿於友人酒間。穆倩巍然獨存，亦老矣，圖章一線不絕如縷，嗟乎！後之癖此者將索之誰何氏之手乎？子以辛，字萬斯，亦能作印。
○書鈿閣女子圖章前
鈿閣韓約素，梁千秋之侍姬，慧心女子也。幼歸千秋，即能識字，能擘阮度曲，兼知琴。嚐見千秋作圖章，初為治石，石經其手，輒瑩如玉。次學篆，已遂能鐫，頗得梁氏傳。然自憐弱腕，不恒為人作，一章非歷歲月不能得。性惟喜鐫佳凍，以石之小遜於凍者往，輒曰：欲儂鑿山骨耶？生幸不頑，奈何作此惡謔？又不喜作巨章，以巨者往，又曰：百八珠尚嫌壓腕，兒家詎勝此耶？無已，有家公在。然得鈿閣小小章，覺它巨鋟，徒障人雙眸耳。余倩大年得其三數章，粉影脂香猶繚繞小篆間，頗珍秘之。何次德得其一章，杜茶村曾應千秋命，為鈿閣題小照，鈿閣喜以一章報之，今並入譜，然終不滿十也。優缽羅花偶一示現足矣，夫何憾！與鈿閣同時者，為王修微、楊宛叔、柳如是，皆以詩稱，然實倚所歸名流巨公以取聲聞。鈿閣弱女子耳，僅工圖章，所歸又老寒士，無足為重，而得鈿閣小小圖章者，至今尚寶如散金碎璧，則鈿閣亦竟以此傳矣。嗟夫！一技之微亦足傳人如此哉！予舊藏晶玉犀凍諸章，恒滿數十函，時時翻動。唯亡姬某能一一歸原所，命他人，竟日參差矣。後盡歸之他氏。在長安，作《憶圖章》詩：“得款頻相就，低崇愜所宜，微名空覆鬥，小篆憶盤螭。凍老甜留雪，冰奇膩築脂。紅兒參錯好，慧意足人思。”見鈿閣諸章，痛亡姬如初歿也。

[book_title]卷二
○書《黃濟叔印譜》前
黃濟叔經，一字山松，如皋人。身長，鬚不甚多，風拂之輒飄飄多逸氣。畫高簡，得倪黃遺意，留心篆籀之學，故印章入神品。予因方與三昆季得識君於福堂中，蓋君偶同人姓字，遂誤被收。與三語予曰：子弟取名須極奇異者，當免為人累。予曰不然，當取極尋常者，事發，尚有濟叔一輩頂代耳。濟叔聞之大笑。濟叔性崖異，入白門，惟交杜茶邨、紀憨叟數君，他皆不妄造也，在請室，一故人思見之，予諷其往，君曰：“不可以先往，經在難，故人固當先經耳。”予曰：“不妨通一字。”君又曰：“亦欲投以書，但戴笠之誼不可先於乘車。”遂投筆而止。予以是益重君。予得君印章最多，君頗喜為予作。嚐與君劄，今備錄之：“仆沉湎於印章者蓋三十年於玆矣，自矜從流溯源，得其正變者，海內無仆若。間嚐謂此道與聲詩同，宋元無詩，至明而詩始可繼唐；唐、宋、元無印章，至明而印章始可繼漢；文三橋力能追古，然未脫宋元之習；何主臣力能自振，終未免太涉之擬議。世共謂三橋之啟主臣，如陳涉之啟漢高，其所以推許主臣至矣。然欲以一主臣而束天下聰明才智之士，盡頫首斂跡，不敢毫有異同，勿論勢有不能，恐亦數見不鮮。故漳海黃子環、沈鶴生出以款識錄矯之，劉漁仲、程穆倩複合款識錄大小篆為一，以離奇錯落行之，欲以推倒一世，雖時為之歟？亦勢有不能不然者。三橋、主臣曆下，子環、鶴生其公安歟？漁仲、穆倩實竟陵矣。明詩數變，而印章從之。今之論詩者，極口詆竟陵，然欲其還而為黃金白雪，百年萬里，亦有所不屑。今之論印章者，雖極口詆漳海，然欲其盡守三橋、主臣之“努力加餐”、“痛飲讀騷”凜不敢變，易斷有所不能。故漳海諸君甘受人符籙誚，毅然為之，死而不悔者，彼未嚐不言之有故，而執之成理也。仆嚐合諸家所論而折衷之，謂斯道之妙，原不一趣，有其全，偏者亦粹；守其正，奇者亦醇。故嘗略近今而裁偽體，惟以秦漢為歸；非以秦漢為金科玉律也。師其變動不拘耳！寥寥寰宇，罕有合作，數十年來，其朱修能乎？次則顧元方、邱今和，次則萬年少、江高臣、程穆倩、陶石公、薛穆生，諸君子往矣，存者獨穆倩、石公、穆生耳。然三君各有所長，亦有所偏；求其全者，其吾濟叔乎？濟叔能以繼美增華，救此道之盛；亦能以變本增華，為此道之衰。一燈繼秦漢，而又不規規於近日顧氏木板之秦漢，變而愈正，動而不拘，當今此事，不得不推吾濟叔矣。”又答濟叔云： “先生近日作印章，不必用意，自有配合之妙，雲得之不孝之詩，謬矣！謬矣！不孝之詩文，近日少少曲折，如意者從先生之篆、之鐫、之詩畫、之寥寥數語劄子，種種悟入耳。為此者，似吾兩人交相譽，吾兩人豈交相譽者哉！弟不孝，微窺先生所作，近來實更進數層，不孝動筆，亦實實略異往昔，所以然者，吾兩人交相動耳。世間絕技，源流總同，世人所以不可傳者，無他，坐使人無所動耳。不孝得先生一字而心動，先生得不孝一字，亦未嘗漫然於中。交相動而交相引於幻渺不可測，惡有所謂譽哉！今人滿部詩文、大套印譜，細細搜尋，總如疲牛拽重車，入泥淖中自不能動，何處使人動？及讀班馬諸傳記，便欲哭欲歌；見《坐火北風圖》，便乍熱乍冷；拾得古人碎銅散玉諸章，便淋漓痛快，叫號狂舞。古人豈有它異，直是從千百世動到今日耳。先生以為然否？”予生還後，濟叔訪予情話軒，同坐臥者月餘。別去，在延令季氏家，方席間觀劇，忽向眾曰：“吾欲去矣。”遂呼其僕曰：“季公待我厚，我實坐脫，無他病，為語家人毋疑季公也。”復拱手向諸君曰：“便此等去，亦大快，人言死見鬼神語謬耳。”遂瞑目。濟叔生平學佛，去來明白，如是，真得大解脫者。沒後杜茶邨與予劄子云：“有久欲白先生者，故人黃經濟叔生平嘗論定六書二十卷，自謂頗極苦心，嘗以求序於濬，濬觀其書，一正諸家舛駁附會之陋，洵為許氏功臣。今濟叔死，而其嗣子謹願力田，然廢學已久，未必能護惜此書。濬己酉至東皋，欲索得之，行複自念，赤貧無家之人，既力不能為付梓以傳，又東西遊走，萬一放失其稿，或久閉笥中，徒飽蠹魚，又或僕俾竊之以易餅餌，則故人心血翻澌滅於吾手，罪過不小，踟躕而止。玆惟濟叔既嘗幸交門下，荷櫟園先生恩分不淺，而先生又嘗深賞其篆刻之技，贈以奇文，以為直跨文何而上。濟叔在日，每酒酣則出以誇人，謂周先生一代法眼，品題如此，誰復能易隻字者？語次復及昔日患難相同一段情事，則泫然而泣，已而更大笑，以為非患難不得遇周先生也。夫以濟叔平日感先生破格如此，則其死後亦必蒙先生悼惜可知，悼惜之效，誠莫若為傳此書，蓋先生聲華位望，欲傳則傳，非若濬之友其心而無其力也。由是言之，使濟叔有知不以此望之，櫟園先生更誰望哉！濬嘗竊伏歎先生古道獨行，誼篤死友，如向日於林宗、太衝兩先生，近日於孟貞、子一、與治諸老友之遺文，皆不計有無，表意之不遺餘力，初非待人言之也，則今日又何待濬言，然濬又僅能言則亦能奇所能為者而已，雖蛇足可也，況此書是正經史，嘉惠來學，較文人別集，更為切用。先生以斯文為己任，諒在他民，猶孜孜不遺，矧濟叔乎！惟先生旦晚留神，在濟叔生平，得附知愛之未為不虛，而士之刳心述作者，亦待交道以無恐，甚盛軌也。”茶邨之屬予如此。濟叔無子，繼子愚魯，不能留心為先人慎守遺書，又遷徙靡定，予固無能蹤跡，即予在請室與君數十劄子，君裝為一冊，予書其上曰“毋念今日”，急以歸君，而君亡矣！遂留予處，每展視之，未嘗不淚涔涔下也。每思為君立傳耳不果，冠五曰：即此可以傳濟叔矣。遂不復為別傳。
○書張大風印章前
張大風風，上元人，因自稱上元老人。予既載其行誼入《讀畫錄》矣，複錄其一二逸事於此。大風學道、學佛，三十年不茹葷血，客有烹松江鱸魚者，因大噱曰：此吾家季鷹所思，安得不啖，遂欣然一飽，從此肉食矣。予被讒後，大風畫一人持劍，以手摩挲雙目注視之，佩一葫蘆，筆極奇古，題其上曰：刀雖不利，亦復不鈍，暗地摩挲，知有極恨。予感其意，至今寶之。大風作印章，秀遠如其人，予得其二，何省齋、周古邨得之最多。省齋為醉仆跌損，古邨所得皆在好凍上，破家後僅存其一二，今錄於後。予曾語黃濟叔曰：“印章妙莫過於市石，凍則其最下者。仆蓄老坑凍最夥，亦復最善，患難以來，盡賣錢糊口，買者但欲得吾凍耳，豈知好手鐫篆，便亦隨之去耶！彼買凍者即得妙篆，勢必磨去，易以己之姓名。故市石之形，百年如故；凍入一家，則矮一次，不數十年，盡侏儒矣。仆凍章無一存者，即妙篆反因市石巍然如魯靈光。君苟愛惜妙篆，當永永戒鐫凍，專力於市石。”以今觀之，予語豈信然哉！
○書顧雲美印章前
顧雲美苓，吳門人，負奇癖，自闢塔影園，隱於虎邱側，蕭條高寄，俗客過輒趨避竹中，以故客難就之。君準甚赬而飲不能一蕉葉，常語人曰：事事虛名，視此準矣。在白門屢過予恕老堂茗飲唱酬，詩和婉有致，行楷仿趙吳興，最留心漢隸，凡漢碑皆能默數某闕某字，某少前碑、某失碑陰，某贗、某為重摹，其碑陰姓字皆能暗記。予姻穀口鄭簠以此名世，家多碑版，雲美僦一小庵近穀口家，繙閱數，日夕不倦，其篤志如此，作印得文氏之傳，予謂穀口：今日作印者人自為帝，然求先輩典型，終當推顧苓。穀口是予言，君許為予仿文氏作牙章十餘方，具既備，而予難作，遂不果，故予僅存其一二。瞿稼軒一子十齡，流落於外，人無有過而問之者，君以夙誼收恤之，且妻其女，名曰鏡，字之曰端叔，人以此多君行誼云。
○書陳師黃印章前
陳師黃玉石，自雲平湖人，或曰陳非其本姓，亦不籍平湖，未能辨也。質臒弱而氣好淩人，嘗同劉藥生在齊魯間登蓬萊閣，使酒罵坐，人不能堪，謀縛而投諸海，登守某公解之，師黃亦無所悔謝。予辛丑之秋，遇於明聖湖上，相與為重，七夕之會，師黃意氣猶自若。圖章不肯為人作，顧予曰：於公固無吝也。刻章必深刓其底，光滑如鑒乃止。嘗目工印章者曰：爾輩持刀將用以削人足指甲耶。其傲慢自矜如是，以故不為同人所容，終以孱軀嘔血死，死蓋不滿五十云，後予過嘉禾，知師黃本陸姓。
○書程孟長印章前
程孟長原，一字六水，新安人。自何主臣繼文國博起，而印章一道遂歸黃山。久而黃山無印，非無印也，夫人而能為印也；又久之而黃山無主臣，非無主臣也，夫人而能為主臣也。予見摹主臣者數十家，而獨推程孟長父子。孟長負篆籀癖，而尤醉心於主臣，大索主臣篆，滿篋笥，潘藻生字自白門，茅次公自武林，或購石，或搜譜，又盡以歸之，孟長複檄四方好事郵寄，共得五千有奇，命其子元素樸選千餘力摹之，合為譜。予得而覽之，喟然歎曰，孟長父子之於主臣，可稱毫髮無餘憾矣！使人如孟長父子，吾又何憾於黃山之為印者哉！王弇州論臨書易得意，難得體；摹書易得體，難得意。離之而近者，臨也；合之而遠者，摹也。余於二程，喜其得主臣之體，而復得其意，蓋予惟見其合矣。沈啟南贗跡滿天下，晚來自收真跡，遂亦收得臨本，吾恐起主臣於地下，得程氏父子作，當復如啟南翁自收贗本也。吾不及見主臣，得程氏父子，當綏山一桃，足自豪矣。孟長家吳興。
○書汪尹子印章前
汪尹子關，黃山人，家婁東時，其同里人詞客程孟陽亦家翏城，頗為尹子延譽於四方，以故其手製甚為時流所重。子宏度亦以此名婁東。張彝令為大司空，容宇先生之子嗜印章，鐫有《學山堂印譜》，予聞尹子亦學山堂客，乃彝令於譜中注曰：宏度為杲叔子，杲叔素不解奏刀，每潛令其子代勒以溷世，遂浪得名。尹子或晚年有不合於彝令歟？予不識尹子，不得而知也。尹子舊名東陽，字杲叔，後得漢“汪關”印，少自治之，語人曰：吾得漢汪關印，合名關，遂更今字云。
○書汪宏度印章前
汪宏度泓，尹子子，張彝令《學山堂譜》中言尹子治印皆屬宏度捉刀，尹子浪得其名耳。予初疑其言，然未免有所惑，今觀宏度作，乃知羲獻大有分別在。誠如予所言，彝令必有私憾於尹子，故譽子亦抑父耳。吳人傳汪氏父子皆不羈，宏度尤風流自命，得錢不為人奏刀，必散之粉黛，散盡冀複得錢，始為人作，然作又隨手盡，以此有大小癡之號，即此可想見其曠達之致，固不得不佳也。
○書顧築公印譜前
顧築公墣，一字山臣，武林人。立品高迥，不屑頫從流俗，作印恥雷同，余最好之，而苦無其一印。辛亥，過湖上訪之，則久歸道山矣，索其手製，則一嫠婦藏之，或云其寡妻，或云其外家婦，女不知印章為何事，恒悵悵日守此頑石胡為者？豐非玉，凶非穀，守此頑石胡為者？自予往詢後，婦乃訝曰，是頑石，乃致周公問。遂高其直，一方動至數金，予笑謝之，已而但命其印數方維傳於世。初索三數錢，已複悔曰：非一星一方弗可得。予又笑謝之，既乃從他所得數方，後又從曹秋嶽使君得數，雖無幾，然亦足以傳築公矣。予意欲傳君，故數訪之，婦女昧此，乃吝不以示，恐南洋劉子驥後無複有問津者，築公妙技勢將永沒地下，有知應因予一歎。
○書江高臣印譜前
工石章者予所見數十輩，求其合古人之法而能運以己意者，尚百不得一，至切玉則杳然絕響矣。近惟吳門周爾森以先父子以此名，然臨摹僅有可觀，一自篆便不堪寓目，以其不知篆籀也。即臨摹亦率皆沙碾，無能切玉，其他號能切玉者，亦皆倩爾森輩開其眉目，然後施以刀，詭語人曰“吾切玉如泥”，實不及碾者之工。獨高臣則真能切玉者，予初聞其人於曹秋嶽，知其常在嘉禾，過嘉禾訪之，則久入閩中矣，幸備員於閩，大索之，黃東厓閣學始以其人來，而陶石公隨之至，因得盡窺其所學，而為予鐫亦甚夥。高臣治玉章則真能取法古人而運以己意者，即其鄉人何雪漁尚不屑規模之，況其下者乎？高臣用刀如劃沙，嚐語予：堅者易取勢，吾切玉後恒覺石如宿腐，如公書惡縑素，輒膠纏筆端不能縱送也，以故恒喜為人切玉。高臣長軀偉幹而氣韻怡愉，與予遊數年，未常一字相幹，甘貧守道，非尋常遊士挾一技藝遊顯貴者可比，予甚欽之。別予返丹霞，予尚期久與周旋，而高臣死矣。高臣在丹霞，東厓閣學贈以妾，後妾慎守其印譜一帙，予欲得之而未能，久之在白下，陶石公來訪，云：其妾複死，譜乃從他所得之。石公因手以贈予曰：高臣雖死，幸有此在，廣陵散不絕矣，因銓次於後而附益東厓閣學贈詩，程孟陽處士之跋，他日有餘資，倩石公一一臨摹為一譜，以傳其人。曹秋嶽曰：高臣死，世無復有切玉者矣，悲夫，世之得佳玉而欲合以秦漢人之筆，求如高臣何可得哉！高臣妾無子，閣學以高臣無子，故贈以妾，或云高臣尚有子在歙，高臣，歙人也。石公名，碧泉人，從學於高臣最久，頗能得其傳，別有譜。予贈高臣二截句附錄於後：“窺得軒皇寶鼎文，垂金屈玉更藏筋。分明五色仙人筆，劃取黃山一片云；鳥篆蟲書總擅奇，興酣十指似懸搥，生平不學秦丞相，手搨衡陽岣嶁碑。”
○書程雲來印譜前
程雲來林，歙人，予之交君，蓋在丙子、丁丑間君遊梁時，後君見寇氛日熾，遂移家武林，得免於黃流之難，人咸服君有早見，君精醫，時時為予講性命之學，乃好圖章，又以意為花卉，悉皆有生致。予往來湖上，必訪君，君又嘗顧予於閩、於白門，故得其手製最多，君為印隨手而變，近益精醫，能起人於死，人爭延致之，席不暇暖，遂不復唱渭城矣。譜中皆廿年前作，中子與繩亦從君治印。
○書程與繩印章前
程與繩其武，吾友雲來中子也，為制舉業有聲，數不合有司尺度，乃退而從雲來治印，印隨雲來與年俱進，比乃一合古法。辛亥，予在湖上，與繩過湖，干為文酒之會，多為予治印。近取士之額日隘，士無階梯者不得不去而工藝，故工書畫、圖章、詞賦者日益眾，嗟夫，此皆聰明穎異之士，世所號有用才也，不遇於時，僅以藝見，亦足悲矣。
○書李耕隱圖章前
破屋老人李耕隱，維揚人，家白門。高懷古致，隱破屋中，蒔花種竹，蕭然自適，寒山子為作傳，梅村先生為之跋，一時重之，何主臣歿，叟繼起，遂以印章霸江南北，好畫竹，為周墨農所歎服，墨農固以竹名，然不耐索者，往往倩叟為之。墨農嗜古玩器，非經叟目不易收也，而叟自負鑒家，不妄許可。予見叟於顧見山高會堂垂廿餘年，再見叟已八十矣，步履甚健，不資扶老，而故使八九齡童持一杖隨，望之肅肅，欽如古圖中人。予索其手製，僅得後數方。叟於市得漢耕隱章，喜其與名符，因以名字。已得一子母篆，曰“李悅已”，複得一篆曰“李尊”，因以為其子孫。余敘次，叟篆於石，因以叟所得三漢章附於後，以徵叟好古之癖云。
○書沈石民印章前
沈石民世和，常熟人。印章漢以下推文國博為正燈矣。近人惟參此一燈，以猛利參者何雪漁，至蘇泗水而猛利盡矣。以和平參者汪尹子，至顧元方、邱令和而和平盡矣。黃檗言：“大唐國裏無禪師。”又曰：“不是無禪，直是無師。”如石民真能自得師，真能以一燈紹國博者。余嘗言字學迷謬耳，惟賴古印章存其一線，然知篆籀矣，而雅俗等迷謬耳！國博胸中多數卷書，故能開朝華以啟夕秀。石民掉臂諸家，直接贏、劉，蓋三折肱而始得之。石民書畫妙天下，即以縱橫毛穎之法，驅使銛刀，宜其獨據壇坫，俯視一切也。
○書欽序三圖章前
欽序三蘭，吳門諸生，清臒如不勝衣，時時皺雙眉，工詩畫，亦楚楚，而尤留心於圖章，得文氏之傳，當時推元方、令和與序三為華嶽三峰，今惟序三隻立耳。在都門館於宋右之史公家，予有印癖，知序三久脫係，即首訪君，君於予頗有知己之感，故為予作甚多，後相值於湖上，又值於吳門舟次，卮酒匆匆欲去，余固留之，乃曰食貧，謀一館不易，近讀書楓橋側，主人督責甚力，遲歸將見嗔，早去示勤，慎保此館耳。予因詢之，乃知序三詩畫圖章，一切不為，惟教授生徒自度、度人而已，歲儉，貧士謀食其難如此。予為感動者久之，而力不能振君之貧也。故予每過吳門，輒愧見序三云。
○書《王安節王宓屮印譜》前
王安節概，其先醉李人，久占籍白下，與弟宓屮蓍同受教於尊公左車先生。左車好奇，以匄名之，字曰東郭，以屍名其弟，字曰弟為，久之，乃改今名，字安節，幼臒弱，壯乃鬚眉如戢，負穎異質，詩古文詞及製舉業皆能孤行己意，避人居西郭外莫愁湖畔，罕與人接，然四方文酒跌宕之士，至金陵者無不多方就見之。安節以其詩文之餘，旁及繪事，水石、人物、花卉、羽毛之屬，動筆輒有味外之味。曾為予兩作《禮塔圖》，兩作《浴佛圖》，狀貌皆奇古，略無近人秀媚之態，真足嘉賞，畫成輒自題識。予每謂人：安節甫二十餘，分其才藝便可了數輩，使更十年，世人不說徐青藤矣。圖章直追秦漢人，亦肯為予作，今銓次於後。予友方爾止一女，不輕字人，覓婿於江南久之，奇安節，遂以女妻之。爾止負一代名，不妄許可，至一見安節即以女妻之，安節可知矣。宓屮亦作印章，古逸無近今餘習，亦次於後。宓屮不亞安節，繪事遂欲與兄並驅，同人咸曰：元方季方難為兄弟也。安節亡母與兩尊人及安節皆落地不任葷，獨宓屮微能食幹鱃，人稱其為一門佛子云。
○書吳仁趾印章前
仁趾吳麐，天都右姓，隸籍廣陵，有洗馬神清之譽，作為詩歌，上邁曹劉，下掩王孟超，超絕無凡響，嘗以餘閑摹劃篆刻，不規規學步秦漢，而古人未傳之秘每於兔起鶻落之餘，別生光怪，文三橋、何雪漁所未有也。予素負斯癖，時時博訪海內，遍為參稽，少有當予意者，及一見仁趾作，則如探胸中故物，如再過宿生舊遊處，輒欣欣歎觀止。嘗索仁趾為余鐫製，予亦謬有所商，僅略舉其大意，而仁趾躊躇經營，落之金石，有十倍出予意想外者。仁趾為不可及也已。予最好雉皋黃濟叔、黃山程穆倩印，兩君年皆七十，蒼顏皓發，攻苦此道數十年，始臻妙境，而仁趾以英髫之年，遂複及此，使其年與濟叔、穆倩齊，其所造當十百兩君無疑也。濟叔已矣，同穆倩後先振起廣陵，舍仁趾其誰與？歸因識於此，使海內交口稱仁趾者，知予有先得，固已識之早也。
○書錢雷中印譜前
錢雷中履長，吾友。湘靈多慧男，雷中其第三子也。年未二十，留心風雅，能繼起家學，予甚愛之，亦知其戲作圖章，然非何次德示余，不知其精妙若是，此道必屬年少，以其腕力、目力勝耳。雷中外如吳仁趾、王安節、宓屮、倪師留皆以英妙之年挾其穎異，直登作者之堂，此道不絕響矣，然遂欲逼殺許多老僧，亦大不仁哉！
○書李雲穀印譜前
雲穀居士李根，字阿靈，閩縣人，性怡靜，與物無忤，愛閉戶獨坐，終身未嚐遠遊，工詩，小楷頗得晉魏遺意，畫佛像，仿吳文中，人莫能辨，畫山水不妄設一筆，恒能引人入淨地，尤留心篆籀之學，嘗同福清林朱臣廣《金石韻府》，增刪正，一無訛謬。余愛其書，攜副墨至金陵，為補殘闕，行之，君為予言：嘉隆而後，工印者但偽古數章，首列諸巨公數章，索李大泌、王太原一敘，便侈然成譜，以作者自命，如今之以詩名者，首仿古樂府數章，次列贈送宴集姓字，務必名輩巨公，其名目次第皆可臆而得也，此而便侈然成集，自稱名下士，豈不大可恥哉！予旨其言，惜得其印不多，蓋君既精於六書，恒好議論人訛謬，自言吾不欲以此微技供後來小兒指摘也。其自矜慎如此，故不恒為人作云。
○書徐之固印譜前
徐之固堅，其先蓋吳門人，移家白下。予初從親串胡君念約園林中識其人，時但豔其人、酒俱韻耳，而不知其工印事。閱十餘年，予集諸前修章，同裏吳遠度始以其所製來，乃知子固苦心篆籀非一日矣。予所見工此者固多，而求奏刀之合古章法、之無補湊、六書之不謬者，子固而外，未易多見也，至其仿古小秦印章，自朱修能外不能多讓矣。子固大父巨川公，初諱君揖，嘉靖癸丑進士，擢為侍御史，時方注河南掌道印，御史、都御史列名以上，世廟方懸筆擬議，而朱忽落公名上，世廟心喜，因為更名曰“仲揖”，以此甚得主眷，公亦多補納當時，號為名臣。子固既為名家子，又發源於吳門，夫吳門，固圖章之星宿海也。子固欲不迥出流俗，豈可得哉！
○書鄭宏祐圖章前
鄭宏祐基相，歙人，超宗之猶子，行圖章得何氏之傳，隱於秦淮，貧且老不能以此技奔走顯貴門，向人亦絕口不言，非予固索之，亦秘不相示也，故貧益甚，時愛弄小古玩，或易之人以自給，然終無濟於貧。予於比道見始終於貧，而其技確可傳者，梁大年及宏祐二人而已。
○書胡省遊印譜前
予生平好圖章，見秦漢篆刻及名賢手製，則愛玩撫弄，終日不去手，至廢餐寢以求騁，其欲不啻如時花美女，殆坡公所云未易詰其所以然者，雖當世宗工巨手以姓名見贈，點畫少未愜心，必面自商略，求為更置而後已，而其人亦深頷余言，以為識趣，其所與遊號相契合者，物故殆盡，惟吳仁趾振起維揚，此外寥寥無聞，今夏胡君省遊來訪，贈以二章，出所為印，嫡見示，頗極秦漢之致，若余數十年來所未見，又若數十年意中所期者，頓還故物。與之語，頗與余合，因喜此道之有省遊無患中絕，而質之千百世無疑也。夫篆籀肇興，書文正嫡猶西來秘義旨要，無多具神解者，直接聖宗證斯果位，豈說元說妙之所能競彼。夫六書八體之研，窮秦碑漢碣之摹勒，要皆從入之途，究非參微之的也。由此言之，則省遊所造，豈特超越文何而已哉！黃山朱修能，前哲之解玆秘者，余既雅好此君，而省遊適與同趣，此可見省遊性情與余合不自今日，獨怪余嘗圖章數十年而與余同嘗好如省遊者，相見乃在數十年之後，且非其鄉杜子茶邨言之，幾失省遊也。省遊，名阮楚，竟陵人。

[book_title]卷三
○書秦以巽圖章前
秦以巽漁，原名德滋，梁谿人。君以高閥負尤異才，少遊馬文肅公門，以製舉業名，中年與華聞修諸君以詩名，晚歲謝去一切，惟自適山水間，蒔花種竹，或與童子鬥蟋蟀、調鴝鴒為戲，不問戶以外也。君詩多香奩體，濃聲之中別有清芬。書法顏褚，分君之才，足了十人。予癖印，錫山君盡出所藏，恣予擇取，無所吝惜，因得見其手製，遠追秦漢，近取文何，真苦心此道者，乃君殊不屑屑於此，自語予曰：此三十年前遊戲為之者，今並淨名經，亦不知所在矣。
○書顧中翰印章前
顧中翰貞觀，字華峰，一字梁汾，以中翰為名，孝廉端文公曾孫，夔州太守菲齋公孫，孝廉庸庵公子，以理學文章世其家，戲為圖章，遂臻妙境，予與君為莫逆交，嘗戲與君言：君文藝棋酒一時將去，以此讓人，小存廉名，未為不可。君亦為予失笑，然君方究心經世大業，亦不可屑屑於此也。
○書張江如印章前
張江如宗齡，梁谿人，張月坡嵋之子，月坡遴選製舉業，極為同人所推。予泊舟慧山將兩旬，月坡始從山左歸，因為訂交，因得見江如，江如方從其尊人學制舉業最有聲，旁及印事，亦臻妙境，予笑謂月坡：令子當為其大者，請勿事此。月坡首肯余言，然江如卒不能自靳也。
○書陳朝喈印章前
陳朝喈瑞聲，梁谿人，太守世涇公子，諸生，中僑也，世其家學，工為詩，嚐以詩顧我於白門，及舟過慧山，始知朝喈亦戲作圖章，固索之，乃得數方，敘次於左。太守公諱振豪，以名進士出守南陽，時唐藩好弄兵，所為多不法，南陽幾不可問，急以上聞，乃反為所中，遂罹不測，久之，藩逆狀露，公乃得釋歸。予過朝喈家，知朝喈以所居小地之半讓之高忠憲公池，即忠憲盡節地也。朝喈守先人室廬，蕭然池畔，歌詠自得，蓋不愧清白吏子孫云。
○書倪覲公印章前
倪覲公耿，梁谿人，雲林後，十三齡時偶左足，少不良於行，君輒喜曰：吾雙足尊矣。隱居水邨，借以謝客，蕭然自適，真能以隱世其家者。余過梁谿，聞君精於篆籀，索得數章，君於余譜中獨醉心於候官薛宏璧父子，余乃知君深心此道，非隨人泛泛者，薛氏父子生於海濱，多為人所忽略垂數十年，乃為覲公歎賞，若此地下默慰矣。
○書王文安圖章前
王文安定，梁谿人，庚午、辛未間，顧寅鍚自梁谿來白門，與予商榷選事，攜有九龍社藝，予甚驚王人玉之才，舟泊慧山訪之，久已身殉一邑矣。見其令子文安與其兄弟均有文名，乃文安獨留心圖章，似極醉心於元方、令和兩君，予甚愛之，更留心於製鈕，與漳浦樣玉璿、毗陵張鶴千齊名，然自重其腕，不輕為人作，亦不易以示人也。
○書袁曾期圖章前
袁曾期魯，吳門人。予老友籜庵太守公猶子行也。性沈實，時時從籜庵公問六書之學，故所作圖章恒多正字。吳門自文國博開蠶叢於此道，顧元方、邱令和相繼而起，顧、邱歸道山矣，繼國博一燈者，舍吾曾期其誰哉！曾期於予譜中亦心折侯官薛氏父子。
○書須來西印章前
須來西仍孫，毗陵諸生，製舉業為時所推，而尤留心六書之學，反複窮究，不得原委不止，嚐笑世人不識字，輒欲操刀登作者堂，夫誰欺？！大小篆鍾鼎間雜，夫人知之，夫人犯之矣。甲申之變，絕粒死，誌士哀之。予過毗陵，莊澹庵史公出其手鐫見示，並述其行誼。予因得敘次於後。
○書袁臥生印章前
袁臥生雪，吳門人，梅村先生題其譜曰：“私印之作，莫盛於元人，如吾子行之論《三十五舉》，溯源極流，後人用為指南。而吳孟睿、朱孟辨之流，楊鐵厓、曲江諸公，咸交口推服，蓋其人皆博雅通儒，深究六書三倉之學，而於印章見其一斑，非以雕蟲篆刻為能事也。今人從事於斯者，往往侈談篆籀，而忽略元人，正如詩家之宗漢魏，畫家之摹荊、關，取法非不高，而致用則泥矣！臥生好學深思，精工篆刻，而尤於元朱文究心，吾以為三橋後當為獨步。”予喜先生論印之確，故備錄其語，不獨為臥生也。臥生為文氏兩葉之甥，故能精文氏之學如是。
○沈逢吉
沈逢吉遘，婁東人。予未識其人，但聞年已望七矣，數十年來，工印事者，舍古法變為離奇，則黃子環、劉仲漁為之倡，近複變為婉秀，則顧元方、邱令和為之倡，然離奇變為邪僻，婉秀變為纖弱，風斯下矣。逢吉一以和平爾雅出之，而又不失古法，故其裏中張彝令於《學山堂譜》中極推重之，梅邨、秋嶽鹹為許可，秋嶽每語予曰：眼中之人畢竟以逢吉為正法眼藏，逢吉為名流所重若此，足以傳矣。壬子春盡，櫟下惰農書於紅菱舟中，是日，目忽疼甚，遂誤三字，逸二字，老態畢見矣，放筆一歎。
○書吳頌筠圖章前
吳頌筠明圩，一字虎候，梁谿人，諸生中最有聲，留心撰著，篤誌古學，仿《通典》、《通志》作《典林》一百四十餘卷，有杜、鄭之備而去其繁，增其所為盡於前賢之論，頗有所衷誠，為大儒有用之書。予得竟觀一過，惜無力為之梓行。頌筠蓋不屑屑以制舉名者，而製舉業則大為時流所貴，每一榜發，所謂新貴者，競乞其焚餘之稿，冒以行世，而其人輒大有聲譽，世之讀頌筠之文者，竊其一鱗片甲便亦布爪牙於盛雲濃霧中，而頌筠則猶然一老布衣，蠖屈猥縮於席門土銼間，嗟夫！豈非命哉。滄桑後，頌筠棄去儒衣冠為野人服，不甚與人見，其所為古文詞日益富，秘不示人，人亦無從物色之。予同年顧君修遠館頌筠家，令子天石師之，予因得交君，得少聞君行誼。君自謝儒服後，寄情篆籀，戲仿秦漢諸印，亦籍砉然金石聲，少泄其拔劍斫地氣耳，乃其所為圖章，則已駕文何而上之。予過梁谿，從修遠索得君舊作，敘次於後，展祝之餘，覺頌筠嶽立島峙之象，肅肅在吾目前也。
○書張鶴千圖章前
張鶴千日中，毗陵人。舊家子，學書不成，棄而學執藝。從蔣列卿學雕刻，鳥獸龜魚之紐，比方漢人，多以牙與木為之，間出新意，贔屭蜿蜒之狀，禺々欲動。以予所見，海內工此技者，惟漳海楊玉璿璣為白眉，予《閩小紀]》中稱為絕技。鶴千亦何讓玉旋哉！鶴千篆印全撫文國博，大為三吳名彥所重，家赤貧，有欲得其手製者，伺其食闕則攜糗糧謀之，亦遂肯為人作，若窺甕有少粟，則又揮不顧矣。方侍御邵村語予如此，玉旋年七十餘矣，此技恐終當屬鶴千耳。
○書吳仁長印章前
黃山吳仁長山常，往來白門、維揚間，與垢道人為兒女姻，而作印不規規模垢道人，亦筆性之所成，不可強也，其印甚多，余刪其有縱橫習氣，聊存數方於後，仁長一字拳石，子萬春，字涵公，亦能作印，即垢道人婿也。
○書陸漢標印譜前
陸漢標天禦，予嚐笑近人於圖章，高者至摹擬漢人而止，求其自我作古者未之見也。吳門人極推顧元方能肖漢，然擬議有之，未見其變化也。金孝章為予言，元方取漢印各為一類，既姓分之，如某人之印，某印、某印之類又各分之。印以單葉，薄側理，既正窺之，復反視之，得一印即以某印合之，故往往不失古人意。予曰：此元方之所以為元方也。元方法漢矣，漢人又安得能前乎此者，如元方各為一類摹之耶？陸漢標以予言為是，故作印能運以己意，能運以己意而複妙得古人意，此漢標之所以傳也。
○書林晉白印譜前
林晉字晉白，閩蒲田人，予因宋去損招晉白在百陶舫。晉白善鐫晶章，既工又甚敏，嚐為予言，鐫晶章易事，而人難言之，高自造作耳，然晉白好酒，醉後縱橫任意，雖一往有奇氣，而當其意到神來時，目乃不知有晶，故往往多驚壞其紐，壞則匿之，輒出囊中錢易他晶以償，予知之，獨不令償，曰無紐更自佳，但須平其傾欹，雅勝紐也。然公為他人作則不可。曷止少飲，晉白曰：不飲則腕殊無力，奏刀遂惛惛有俗心，於是飲如故，得錢別易晶以償如故，人笑之，予以此多之，惜哉，予未出閩而晉白卒，或云卒於酒。
○書薛宏璧印章前
宏璧名居瑄，其先蓋閩之晉江人，後籍侯官。予之遇宏璧也，宏璧已七十餘，先是侯官有以圖章名者，為藍揮使，知予癖此，致數方來，頗愜予意，已複以數方命之，益復工，後有見者曰：此非揮使作也，宏璧作也，今賓主乃不遇何中郎將耶！因以一章試宏璧，其工如揮使，而章法、刀法又無小異，竊訝之，乃召致宏璧詢其故，宏璧恂恂不竟，言已，乃為予作數十方，間嚐過予節松堂，泫然泣下曰：瑄老矣，工此技垂四十年，顧無一人知瑄者，家貧無從得食，藉此飽妻孥，日坐開元寺肆中，為不知誰何氏之人奏技，來者率計字以償，多則十餘錢，少則三數錢一字，體少不正，尚命刓之，如此垂數十年，不意今得之公。語畢復泣下，點點沾所鐫印上。已乃晤宏璧子穆生，銓侯官諸生，其癖印章似宏璧，而體制如之，後予去閩，宏璧遂作古人，從閩中續寄者，皆穆生作，今譜中所作皆其父子撰，予不欲辨世，固有能辨羲獻者，予獨歎承平之日，何主臣、吳午叔、朱修能諸君以此技奔走天下，士大夫皆以上賓事之，跽奉金錢，得其一章喜掛於睫，而諸君益復傲昵其間。以予論宏璧之技，直入秦漢人室，遠出諸家之上，而名不出里巷，致日坐肆中，受不知誰何氏之揶揄，豈非命哉！閩人以宏璧之遇予，如會城之江瑤池，得予而顯，嗟夫！予何足以重宏璧哉！會城江瑤池予別有紀。
○書黃子環子克侯印章前
漳浦黃子環樞，以圖章名，凡金石典冊，靡不精研，辨證其譜名《款識錄》，在閩署為予作百十方，予既為專譜，序而傳之矣，其子克侯名炳猷，與沈鶴生使君善，鶴生亦善印，每有鐫事，與克侯互相訂正，一印成，即係一說於上，皆有雋永之旨，亦鐫行於世矣。漳浦黃先生絹素箑之上所用圖章，鹹出子環手，劉漁仲以此道名，而其源實出於子環，後程穆倩出，因子環而變之以雅，世人遂但知有穆倩，並漁仲亦不知之，況子環耶！銓次子環父子作於後，克侯手筆如其父，予遂不複分列之。子環七十餘始歿，克侯尚壯時，出遊吳越間。
○書陶石公印譜前
陶石公碧，晉江人。嚐從江高臣學印章，而固不拘拘高臣一家，尚氣誼，遠自丹霞顧予金陵，值予罷官，時薗次方守湖州，慕石公，招之，甫至，而薗次亦罷官，石公寄語予曰：鈍秀才所值如是，吾將不複出矣。
○書楊叔夜印章前
楊叔夜玉，閩之長汀人。以孝行為鄉裏所推，詩文皆能獨出己意，汀士多從之學，黎司、李鬼曾、鄭大令健也輩，出皆其門，晚以明經作教南靖，以文字交於予，不甚留心於印章，偶一為之，遂臻上品。予在係所，愧曾來顧，出一印，鐫眉山句“走馬聯翩鵲噪人”，雲楊夫子以此兆公也。不三日，予蒙國恩生還，至今感其意，予所得叔夜印最多，患難中散失殆盡，惟餘數方，敘次於左。
○書吳平子印章前
莆田吳平子晉，初作印多用莆田派。莆田人宋比玉者，善八分書，有聲吳越間，後人競效之，至用於圖章，古無是也。平子從予遊，見其所藏銅玉章及日今名印譜，遂一洗其舊習，久客都下，名重一時，平子豪於飲，每當風日晴好，策蹇從一童子醉遊西山，竟日忘返，兒子浚從都門歸，雲平子娶妻生子，老在燕市，酒徒不復憶故鄉矣。
○書林公兆印譜前
公兆林熊，莆田人。久棄家遊吳越間，住醉李最久，予因醉李彭孝先司李識之，孝先，予同門友也，以故為予致公兆刻印最多，後公兆遊齊魯間，取婦東萊，過青州與予盤桓，久之得其手製益夥。公兆為印動以漢人為法，不妄奏一刀，詩畫及分書皆楚楚可人。閩自海上亂，文人墨士多有避地不能歸，如平子、公兆輩者不可枚舉，可悲也夫。
○書吳秋朗印章前
吳秋朗暉，閩樵川人。予丁亥自維揚量移入閩，阻寇樵川者八閱月，日從事雉堞間，樵在萬山中，四方玩好之物不入士人聞見，士遂無他好藝紛悅其心志，間有五七字投余者，余輒磨質墨答之。予為刻萬山中詩，至今姓氏咸朗朗在予意中，垂廿餘年。秋朗見餘於白下，予在樵固未識秋朗，尚少耳，故未能見，非失秋朗也。秋朗能詩工畫，行楷亦多逸致，印章好仿文何，樵在萬山中，士無他外好，而秋朗多技如此，詎不異哉！詢秋樵士知鄭胎聖倫、楊淩飆翰龔而雅宜鄧生公林，久化為異物矣，見秋朗不勝并州感也，因摘其圖章一二附譜中。
○書吳尊生印譜前
六書之學亡，賴摹印尚存其一體。予嗜此最癖，廿年來致此亦最富，然見他人所有配合奇稱，如天位地設者，顧予名字不如是，憾不移易以就之。逢人大索，不知生平能著幾兩屐也。倪鴻寶太史嚐誚今之為時藝者，先架骸結肢，而後召其情。予謂今之為印章者亦然，日變日工，然其情亡久矣。予今年再入榕城，得吳尊生手鐫數方，蓋真能自致其情者。篆籀之學將賴尊生以傳，大江老人常稱尊生工詞，箬繭生亦為余言：尊生自為樂府，譬阮度之嗚嗚自適也。古學幸留於今日者，篆籀在圖章，律呂在齣曲耳。觀尊生所為，其有微尚也夫。尊生名道榮，新安人，今家於閩。
○書顧元方印章前
顧元方，吳門人，亦字元芳，舊字不因。吳越人但知為元方，而不能舉其名。予家有一印曰“顧聽篆”，類元方，意即其人，而群以為非，後秦以巽以元方所臨漢章譜相示，乃知果聽也。元方為印直接秦漢，意欲俯視文何者，予索其譜於吳門，一目不識丁之子，守其數十方，譜貴於拱璧。予以其中有予友萬年少跋語，欲購之，其人便索多金，及予再索，則非百金不可，予乃歎吳兒之狡獪真不可語也。後從他所購得百餘方，乃大勝吳兒所藏。袁籜庵幼與元方同學，語予云：元方性好潔，室中器具皆有別致，家貧，賴治印生活，垂老不能博一博士弟子員。亦足悲矣。
○書邱令和印章前
邱令和文，吳門人，令和作印全仿顧元方，幾幾乎神似矣。元方吾不得而見，令和固余同時人，予亦未之識。辛卯春，予托從兄禹圖走吳門，市佳玉，命周爾森父子盡仿漢玉作紐，篆文雖出令和手，然實爾森父子碾成，今但以令和著者，以爾森父子不知篆籀，不足書也。令和所篆，其紐之佳者，予患難中盡為他氏有，予嘗諷人好篆勿鐫之好玉、好凍上，以此，其為予作之外，皆得之九龍秦以巽先生。
○書不知姓名一印前
丁亥之秋，秋餘量移入閩，至梁谿，客有投我以此印者，不知客為誰或誰何氏，浼客作以貽我耶，顧其刻則甚工，惡篆日來，而此君終不可見，二十餘年徒往來於胸而已，時復自解曰：秦漢人銅玉章傳世者比比，一無款識，又安能知其誰作。予先是聞昭陽李映碧有不知姓名錄，載前人有姓著而名亡，名著而姓逸者，以字行而無名者，並無名姓者，心極慕之而未見其書，因筆之《書影》中，映碧感予意，即以此錄寄我，約千葉鈔本也。予力不能為之梓，因命兒子錄之，以錄本歸映碧，而存其原本，恐錄本有誤字，映碧可自為訂正也。何時晤映碧遂添此君於中。或曰：公固云秦漢人印不知姓名者多矣，何獨載此君，然君固子意中往來之人也，焉得不載！
○書汪宗周印章前
自何主臣興，印章一道，遂屬黃山，繼主臣起者，不乏其人，予獨醉心於朱修能，自修能外，吾見亦寥寥矣。歙人汪宗周高京，頗以此自負，予錄其一二於後，使世知主臣之後繼起者如是也。（書中屢次推重朱簡，但正文並無小傳，不知何故。此處言黃山而非言黃山派，而前卻明確是“莆田派”。）
○書姜次生印章前
姜次生正學，浙蘭溪人。性孤介，然於物無所忤，食餼於邑，甲申後棄去，一縱於酒，酒外惟寄意圖章。得酒輒醉，醉輒嗚嗚歌元人《會稽太守詞》。又好於長橋上鼓腹歌，眾環聽，生目不見，向人聲乃益高。每醉輒歌，歌又必《會稽太守詞》，不屑他調也。方邵邨侍御為麗水令，生來見，謂侍御曰：公嗜圖章，我製固佳，顧為公製數章，正學生平不知幹謁，但嗜飲耳，公醉我，我為公製印，公意得，正學意得矣。侍御乃與飲，醉即歌會稽太守詞，於是侍御得生印最多。侍御署中釀亦為生罄矣！一夕漏下數十刻，署中盡熟寐，忽剝啄甚，侍御驚起以為寇且發，不則御史台霹靂符也。驚起詢，則報曰姜生見侍御，遣人謝曰分夜矣。請以昧爽，生匉訇曰：事甚急。侍御以生得他傳聞意外也，急趨迎之，執手問故，曰：我適為公成一印。殊自滿志，不及旦，急欲令公見也，事孰有急於此乎！遂出掌中握視之，侍御乃大笑，復曰：如此印，不直一醉耶！於是痛飲辨明而去。去又於橋上歌《會稽太守詞》，橋側餅師腐家起，獨早競來聽之，謂此君起乃更早，遂已醉耶，生意乃快甚。生無妻無子，常自言曰：曲蘖吾鄉里，吾印必傳，吾之嗣續也，吾何憂。別侍御返里，年八十卒。辛亥秋侍御以生所為印示余，予入譜復隱括，樓崗太史述生事錄之於前。侍御曰：每展玩生印，覺酒氣拂拂從石間出，生歌《會稽太守詞》聲，猶恍惚吾耳根目際也。
○李箕山
海陵李箕山穎，予聞其名於程穆倩老友，紀憨叟以其譜見寄，題其冊曰：箕山工詩畫，少精篆籀之學，考古金石之文，多人所未見，深思窮研，豁然有得，固點畫刀法之妙，洞微穿穴，人巧極而天工出，至於性情，高澹超然，塵俗之外，尤不可及，觀命名可以知其人也。予因得而敘次之。
附：印人姓氏
朱修能，簡休寧人　姜羊石貞，金華人　吳午叔正陽，休寧人　胡全子其孝，休寧人
吳亦步，迴歙縣人　何不違通，太倉人龔坤　丁秋平良卯，錢塘人
陳古尊雷，杭州人　朱石臣　歸文休昌世，昆山人　王叔卿夢弼，歙縣人
張平憲　汪徽，婺源人　汪先之銛　程稚昭晉
陳文叔賓，仁和人　施大千萬，錢塘人　陸仁父惠，仁和人　丁元公，錢塘人
胡克生湞，錢塘人　俞企延時篤，錢塘人　高培宗治，仁和人　馬白生麟，仁和人
范若傾穎，仁和人　黃素心璞，錢塘人　全君求賢，錢塘人　李考叔穎，仁和人
周仔曾廷增，會稽人　胡蘭渚馨，山陰人　劉漁仲履丁，漳浦人　羅宏載紳，會稽人
王綸子言，休寧人　陳元水上善，嘉定人　陳簡侯枚，錢塘人　汪無波如，休寧人
倪師留越名，江寧人　張雪鷗我法，武進人　孫竹民吳，秀水人　何大春延年，桐城人
馬西樵駿，山陽人　顧子將溥，錢塘人　葛南閭潛，華亭人　祁天璧
毛子霞會建，武進人　范西漢　方彥博雲施，桐城人　米紫來漢雯，順天人
李石英文甫，金陵人　方東來雲冉，桐城人　文甫　甘寅東暘，秣陵人
范潛夫　洪元長，武林人　王靈長人龍，錢塘人　魏楚山植（一字伯建），莆田人
錢燕穀昌祚，武進人　徐虎侯寅，秀水人　吳不移寧，宣城人　徐東皋光，蘇州人
李渭珍瑛，江寧人
繪事圖章，皆先大夫所篤好，而好圖章微異，記先大夫自自用圖章外，凡名人鐫製，有得其印者，有得其譜者，更有印與譜俱不可得而亦必多方搜索，從人印數章或數十章以歸，錯列之冊子上，時時展玩不釋。至舉生平著作一切焚棄後，人有以文字請屬者，先大夫多不之應，惟愛玩圖章不少異，因更取前之所集，依人為類而鱗次之，各識其槩於首，一如《讀畫錄》之傳其人之家世、之里第，所自訂交，與夫染翰之時、之地云者，但錄成於未焚書之前，而傳成於既焚書之後耳。然一以人未全而得全其書，一以書得全而未全其人，正復相等，不孝在浚，從卷冊纍纍中手自繕錄，敬而登之梓，後之君子其亦知先大夫謝絕文字因緣時，猶不忘情筆墨若此乎！嗚呼，先大夫是時固以隨手筆記自娛樂，不復作文字觀，而數月之間遂成一書，若此使先大夫得至今日，觸緒俯仰，抒寫胸臆，即可謂《志林》、《說部》之編者，當不知其幾矣，而遂絕筆於此焉，能無感痛於中腸也乎。
康熙歲次癸丑清和不孝男在浚記於讀畫樓之廬屋

        </div>
      </div>
    </div>
  </div>
</div>
<!--update:2025-08-30 09:40:48-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>