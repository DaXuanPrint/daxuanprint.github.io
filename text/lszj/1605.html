<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一。帝基肇造,卷二。太祖建国,卷三。克辽诸路,卷四。燕云弃取,卷五。太宗灭辽,卷六。太宗克汴,卷七。宋帝北迁,卷八。张邦昌之僭,卷九。攻取中原,卷十。南侵江浙,卷十一。规取陇蜀,卷十二。刘豫之立,卷十三。征抚西夏,卷十四。高丽宾服,卷十五。宗翰军谋,卷十六。宗望战事,卷十七。舍音宗干辅政,卷十八。熙宗刑政得失,卷十九。达兰构乱,卷二十。宗弼兵略,卷二十一。田之狱,卷二十二。秉德唐古辩谋逆,卷二十三。海陵淫暴,卷二十四。太宗子孙之戮,卷二十五。萧裕乱政,卷二十六。契丹诸部之叛,卷二十七。海陵南侵,卷二十八">
<meta name="description" content="清末李有棠撰。五十二卷。李氏究心辽、金历史,于著《辽史纪事本末》同时,撰成是书。全书分正文、考异二部分,正文俱本正史,列有帝基肇造、克辽诸路、张邦昌之僭、熙宗刑政得失、河决之患等五十二专题。考异占全书大半,参以《大金国志》、《金节要》、《金志》、《金盟本末》等五百余种史籍,对人名异同、地理沿革、史实纷歧爬梳考订,提供线索,以纠正《金史》之舛误,颇见功力。卷首有纪年表、帝系考,末附引用书目,便于索检。然全书译名悉从乾隆《钦定辽金元三史国语解》,与旧史歧异,正文年代亦有误,是为欠缺。光绪二十九年(1903),">
<title>金史纪事本末_李有棠_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">金史纪事本末</span> <br/>
          作者： <span class="inputVal" id="bkauthor">李有棠</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]143440</span> <br/>
          说明： <span class="inputVal" id="bkdec">清末李有棠撰。五十二卷。李氏究心辽、金历史,于著《辽史纪事本末》同时,撰成是书。全书分正文、考异二部分,正文俱本正史,列有帝基肇造、克辽诸路、张邦昌之僭、熙宗刑政得失、河决之患等五十二专题。考异占全书大半,参以《大金国志》、《金节要》、《金志》、《金盟本末》等五百余种史籍,对人名异同、地理沿革、史实纷歧爬梳考订,提供线索,以纠正《金史》之舛误,颇见功力。卷首有纪年表、帝系考,末附引用书目,便于索检。然全书译名悉从乾隆《钦定辽金元三史国语解》,与旧史歧异,正文年代亦有误,是为欠缺。光绪二十九年(1903),由江西学政吴士鉴将此书与《辽史纪事本末》奏荐,得朝廷嘉奖。初刊与《辽史纪事本末》合为《辽金史纪事本末》。</span> <br/>
          封面： <span class="inputVal" id="bkimg">Z_7073.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]金史纪事本末
[book_author]李有棠
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]143440
[book_dec]清末李有棠撰。五十二卷。李氏究心辽、金历史,于著《辽史纪事本末》同时,撰成是书。全书分正文、考异二部分,正文俱本正史,列有帝基肇造、克辽诸路、张邦昌之僭、熙宗刑政得失、河决之患等五十二专题。考异占全书大半,参以《大金国志》、《金节要》、《金志》、《金盟本末》等五百余种史籍,对人名异同、地理沿革、史实纷歧爬梳考订,提供线索,以纠正《金史》之舛误,颇见功力。卷首有纪年表、帝系考,末附引用书目,便于索检。然全书译名悉从乾隆《钦定辽金元三史国语解》,与旧史歧异,正文年代亦有误,是为欠缺。光绪二十九年(1903),由江西学政吴士鉴将此书与《辽史纪事本末》奏荐,得朝廷嘉奖。初刊与《辽史纪事本末》合为《辽金史纪事本末》。
[book_img]Z_7073.jpg


[book_title]卷一 帝基肇造
辽道宗咸雍十年，以女直国和哩布为节度使。女直先出靺鞨氏，号勿吉，古肃慎氏地也。元魏时，勿吉有七部：曰粟末部，曰博绰部、曰恩彻亨部、曰佛甯部、曰哈沙、曰黑水部、曰白山部，随时犹存。至唐初，只有黑水靺鞨、粟末靺鞨，始附高丽，姓大氏。李勣破高丽，粟末靺鞨保东牟山，后为渤海，称王，传十馀世。有五京、十五府、六十二州。黑水靺鞨居肃慎地，亦附高丽，尝以兵十五万助高丽拒唐太宗，败于安市。开元中入朝，置黑水府，拜都督，赐姓名李献诚。其后服属渤海，朝贡遂绝。五代时，辽灭渤海，而黑水靺鞨亦附之。其地有混同江，即黑龙江，又有长白山，所谓白山黑水是也。在江南者入辽籍，号熟女直；在江北者不入辽籍，号生女直。
始祖讳函普，初从高丽来，年六十馀。兄阿库纳好佛，留高丽不肯从。独与弟博和哩俱。始居完颜部布尔罕之涯，博和哩居札兰。其后呼实默以哈斯罕归太祖，自言其祖兄弟三人相别而去。盖阿库纳之后。实图美、都古噜讷，博和哩之裔也。久之，其部人与他部相恶，谓始祖曰：“若能解此怨，我部有贤女，年六十未嫁，当以相配，仍为同部。”始祖为约和，部众悦服，因以其女归焉，并得其赀产。生二男：长乌噜，次斡鲁。一女，卓克索巴。自是遂为完颜部人。天会十四年，追谥景元皇帝，庙号始祖。皇统四年，号其藏曰光陵。五年，增谥懿宪。
子德帝嗣，讳乌噜。卒，葬熙陵。皇统五年，增谥渊穆玄德皇帝。
子安帝嗣，讳巴哈。卒，葬建陵。皇统五年，增谥和靖庆安皇帝。
子献祖嗣，讳绥赫。徙居海古勒水，耕种树艺，始筑室，有栋宇之制。人呼其地为额讷格尔，汉语“居室”也。自此，遂定居于按春水侧。卒，葬辉陵。皇统五年，增谥纯烈定昭皇帝。
子昭祖嗣，讳舒噜。始以条教为治，部人不悦，欲害之，叔父锡里库救之，得免。士众寝强，辽以特哩衮官之。因耀武至于青岭、白山，抚顺讨逆，所至克捷。卒，葬安陵。皇统五年，增谥武惠成襄皇帝。
是时，尚未有文字，无官府，年寿修短，莫得而考焉。
子景祖嗣，讳乌古鼐。辽圣宗太平元年辛酉岁生。自始祖至此六代矣。景祖始役属诸部，自白山页赫、图们、扎兰、托卜古伦之属，及五国之长皆听命。
时辽遣林牙赫噜将兵来索逃户，景祖恐其深入也，以计止之。已而，五国佛甯部节度使巴哩美叛辽，鹰路不通，辽人将讨之，来谕旨。景祖乃阳与为好，袭而擒之，献于辽主。得召见，燕赐加等，拜节度使。辽谓节度为太师，金人称都太师者自此始。因置官属，纪纲渐立。邻国以铁来售，厚价购之，乃修弓矢器械，兵势稍振。鄂敏水富察等部来附。辽道宗咸雍八年，五国穆延部苏页贝勒叛辽，景宗率众击败之。卒，年十四，葬定陵。皇统五年，增谥英烈惠桓皇帝。
第二子和哩布嗣，是为世祖。母唐古氏。兴宗重熙八年己卯岁生。至是始袭节度使。
大安七年和诺克。萨克达为乱，会诸军来攻，世祖率兵大击破之，各率其属来降。既而，博都哩各旧部咸来附。时沃勒部博诺结乌春，乌木罕举兵，复南昌擒之。未几，拉必、玛察侵掠牧马，乌凌阿部锡馨子颇克绰欢亦在其中，世祖克之，玛察遁去，遂擒拉必及颇克绰欢献之辽。已而，复索归。遂与罕都合兵攻破乌春等于实都，乌木罕弃城遁，进克其城。由是变弱为强，基业始大。
八年夏五月，世祖卒。年五十四。立十九年，葬永陵。皇统五年，增谥神武圣肃皇帝。
弟肃宗嗣，讳颇位淑。景祖第四子。辽重熙十一年壬午岁生。初为国相，尽心匡辅，备知辽国政事、人情，凡有辽事，一切委之。世祖时，叔父伯赫有异志，诱诸部为乱，从征有功。袭位后，玛察尚据哲克依水未服，率兵讨诛之，献馘于辽。明年，复遣兵伐尼玛哈诸部，皆平之。
十年八月，肃宗卒，葬泰陵。天会十五年，追谥穆宪皇帝。皇统五年，增谥明睿。
弟穆宗嗣，讳英格，字额鲁温。景祖第五子。辽重熙二十一年癸巳岁生。肃宗时，擒玛察，辽命为详衮。至是，袭节度使。以兄和卓子萨哈为国相。
寿隆二年，锡馨水赫舍哩部阿苏、穆都哩阻兵为难。穆宗自将伐阿苏，萨哈以偏师攻通恩城，拔之。阿苏初闻来伐，往诉于辽。遂留和卓守阿苏城，穆宗乃还。会赫舍哩部阿勒班及舒噜阻五国鹰路，执辽使者，辽诏穆宗讨之，攻克其城，出辽使归之。未几，乌库哩部埒克、卓多与苏伯水乌库哩达萨塔并起兵叛命，命萨哈为都统，希卜苏、威泰副之，讨平诸叛，抚甯各部如旧时。
六年和卓尚守阿苏城，穆都哩来降。阿苏在辽。辽使来罢兵，穆宗以计阻之，辽使走归遂克其城。
天祚帝乾统二年冬十月，萧哈里叛辽，亡入阿克占部，遣其族人额特埒来结和，穆宗执之送于辽。募兵，得甲千余。女直甲兵之数始见于此。前此，盖未尝满千也。次混同水，会辽兵数千攻哈里，弗克。穆宗请辽退师，命太祖策马突战，流矢中哈里首，坠马，擒杀之，献俘于辽。自此知辽兵之易与也。遂朝辽主于渔所，授以使相，赐予加等。
三年冬十月，穆宗卒。年五十一，葬献陵。皇统五年，增谥章顺孝平皇帝。
兄子康宗嗣，讳乌雅舒，字摩囉完。世祖长子也。辽清甯七年辛丑岁生。五年，康宗袭节度使。高丽使来议事，使者至高丽，拒不纳。语详高丽事中。命威泰等伐苏伯水齐沃赫，克之，进拔欢塔城，乃止。立十一年，卒，年五十三，葬乔陵。皇统五年，增谥献敏恭皇帝。

[book_title]卷二 太祖建国
辽天祚帝天庆三年冬，女直国康宗卒，弟阿固达袭位，为达贝勒，是为太祖。后改名旻。世祖第二子也。母曰翼简皇后纳喇氏。辽道宗时，东方屡出五色云气，大若囷仓之状，司天孔致和窃谓人曰：“其下当生异人，建非常事。”以咸雍四年戊申七月一日太祖生。幼即举止端重，世祖尤爱之。甫成童，善射，所至踰三百二十步，时莫能及。年二十三，从世祖攻乌木罕城，壮士托云驰刺，几中，舅氏和尔和救之，得免。世祖寝疾甚，太祖适自辽归，乃执其手谓穆宗曰：“乌雅朿柔顺，惟此子足了契丹事。”穆宗亦雅重之。当从征玛察，擒杀之，献馘于辽，辽拜为详衮。久之，以偏师伐尼玛哈部伯赫、布尔噶等，克之，虏其妻子。
初，温都部人巴图杀唐古部巴噶穆宗命伐之，临行，辞曰：“昨夕见赤祥，此行必克。”遂追及于额斯浑山杀之。寻从都统萨哈攻埒克，破之。还，攻乌塔城，城中人以城降。普嘉努招卓多降之，释不诛。未几，萧哈里叛辽，太祖亲击杀之，献于辽。康宗七年，岁饥，民转为盗，罕都欲悉杀之，太祖曰：“以财杀人，不可！财者，人所致也。”遂减盗贼徵价法为徵三倍。民间多逋负，康宗患之，太祖请三年勿徵，闻者感泣。自是远近归心焉。是岁，康宗即世，乃袭位。
四年夏六月，太祖至江西，辽使使致袭节度使之命。初，康宗卒，太祖嗣位，辽使阿息保来，让曰：“何以不告丧？”太祖曰：“有丧不能吊，而乃以为罪乎？”他日，阿息保径骑至康宗殡所，欲取賵马，太祖怒，将杀之，宗雄谏而止。
既而，辽命久不至。辽主淫酗、好猎、荒政，四方奏事多不省。每岁遣使市名鹰“海东青”于海上，道出境内，使者贪纵，部人厌苦之。康宗尝以不遣阿苏为言，稍拒其使者。至是，复遣宗室实古纳、尼楚赫等往索。还言辽主骄肆废弛之状，始谋伐之。乃备仲要，建城堡，修戎器。辽人闻之，使节度使尼格来问状。曰：“汝等有异志乎？”太祖曰：“设险自守，又何问哉！”复遣阿息休来诘，太祖曰：“我小国也，事大国不也废礼。大国德泽不施，而逋逃是主，以此字小，能无望乎？若以阿苏与我，请事朝贡。苟不获已，岂能束手受制！”阿息保归，辽始遣统军萧托卜嘉太祖闻之，谓诸将佐曰：“辽人知我将举我，集军备我，我必先发制之，无为人制。”众曰：“善！”乃入告宣靖皇后以伐辽事，并祷皇天后土，号令诸部。使博勒和等徵诸路兵，并抚谕各路系辽籍女直，执辽障鹰官。
秋九月，进军甯江州。次寥晦城，会诸路军于拉林水，得二千五百人，傅梃誓众。进次唐古特旺结之地，有光如烈火，起人足及戈矛之上，共以为兵祥。只辽界，大破之，亲射杀其将耶律色实，辽军大奔，相蹂践死者十七八。国相萨哈在别路闻之，使其子宗翰来贺，且劝进。太祖曰：“一战而胜，遂称大号，何示人浅也！”
冬十月朔，进克甯江州，获防御使大药师努阴纵之，使招谕辽人。铁骊部来送款。次拉林城，以俘获赐诸将。召渤海梁福、额特埒，使招谕其乡人曰：“女直、渤海，本同一家。我兴伐伐罪，不滥及无辜也。”使完颜罗索招抚系辽籍女直，师还，命诸路以三百户为穆昆，十穆昆为明安。水女直，拜格酋长和索哩以城降。
十一月，奚铁骊王和勒博以所部降。
是月，乌奇迈、萨哈、希卜苏率官属诸将劝进，愿以新岁元日恭上尊号，不许。阿里罕、普嘉努、宗翰等进曰：“今大功已建，若不称号，无以系天下心。”太祖曰：“吾将思之。”
太祖收国元年春正月壬申朔，群臣上尊号。是日即皇帝位。帝曰：“辽以镔铁为号，取其坚，然亦变坏，惟金不变不坏。金之色白，完颜部色尚白。”于是国号大金，建元收国。时辽天庆五年也。
三月辛未朔，猎于寥晦城。
夏五月庚午朔，避暑于近郊。甲戌，拜天射柳。自是每岁三日以为常。
秋七月戊辰，以弟乌奇迈为安班贝勒，国相萨哈为古伦贝勒，希卜苏为爱满贝勒，弟舍音为古伦贝勒。
九月己卯，黄龙见于空中。癸巳，以萨哈为古伦乌赫哩贝勒，阿里罕为古伦英实贝勒。
二年春正月戊子，诏曰：“自破辽兵，四方来降者众，宜加优恤。自今契丹、奚、汉、渤海、系辽籍女直、室韦、达噜噶、乌舍、铁骊诸部官民，已降或为军所俘获、逃遯而还者，勿以为罪。其酋长仍官之，从宜居处。”
二月己巳，诏曰：“比以岁凶，庶民艰食，多为奴隶及犯法徵偿莫办，折身为奴者；或私约立限，以人对赎，过期则为奴者，并听赎。”
夏五月，东京平，诏除辽法，省赋税，置明安、穆昆如制。
冬十二月庚申朔，乌奇迈及群臣上尊号曰大圣皇帝，改元天辅。
天辅元年春正月，开州叛，瓜尔佳萨哈等讨平之。
夏五月丁尸，诏：“自收甯江州以后，同姓为婚者，杖而离之。”
秋七月戊申，以完颜鄂伦知东京事。
冬十二月，宋使马政以国书来议和。
二年春三月癸未朔，咸州路都统乌楞古坐事降穆昆，以闍格代之。庚子，命罗索为万户，镇黄龙府。
夏六月甲寅，诏有司严禁民凌虐典雇良人及位取赎直者。
秋七月癸未，诏曰：“博囉水路完颜珠勒呼、渤海大嘉努等六穆昆贫民，昔尝给官粮，置之渔猎地，今历日已久，不知登耗，可具其数以闻。”复诏达噜噶部贝勒色埒：“凡降附新民，善为存抚。来者令从便安居，给以官粮毋辄动忧。”
九月戊子，诏曰：“国书诏令，宜选善属文者为之。其令所在访求博学雄才之士，敦遣赴阙。”
闰月庚戌朔，九百奚部萧实、伊逊，北部额里页，汉人王六儿、王伯龙，契丹特默、高从祐等，各率众来降。以降将霍石、韩庆和等为千户。
冬十月癸未，以龙化州降者张应古、刘仲良为千户。汉人李孝功、渤海二可率众来降。
十二月，辽懿州以户三千降，拜千户。寇二万，已降复叛，赫舍哩卓哩击破之。
三年春正月甲寅，东京人为质者永吉等五人结众叛。事觉，诛其首恶，余皆杖百，籍其资产之半。丙辰，诏拜格贝勒绰哈曰：“呼噜古、达巴噶二部，先时交恶，今来送款，毋相侵扰。”
夏五月壬戌，诏咸州路都统司曰：“兵兴以前，哈斯罕、辉发与系辽籍、不系辽籍女直户民，有犯罪流窜边境，或亡入辽者，本皆吾民，辽在异境，朕甚悯之。今既议和，当行理索。可明谕诸路，遍访其官称、名氏、地理，具录以闻。”
秋八月已丑，颁希尹所制女直字。
四年夏四月乙未，帝自将伐辽。以辽和议无成，命进师。令色克留兵一千镇守，栋摩以余兵来会于浑河。
秋九月，矩威水部锡勒哈达等杀贝勒绰哈、布古得以叛。命斡鲁分呼古乌春之兵以讨之。
五年春正月，斡鲁败锡勒哈达于哈达拉山，诛首恶四人，余悉抚定。
闰月辛尸，古伦乌赫哩贝勒萨哈卒。
六月庚子，招安班贝勒乌奇迈贰国政。以温贝勒舍音为乌赫哩贝勒，普嘉努为温贝勒，宗翰为伊拉齐贝勒。
秋七月庚辰，诏咸州都统司曰：“自伊都来，灼见辽国事宜，已决议亲征，其治军以俟师期。”会连雨乃罢。命温贝勒昱为都统，宗翰副之，帅师而西。
冬十二月辛丑，以杲为内外诸军都统，以昱、宗翰、宗幹、宗望等副之，率师伐辽。
六年春三月，辽秦晋国王称帝于燕。
夏四月，栋摩、罗索招降天德等州，获阿苏而还。
六月戊子朔，帝自将伐辽，发自上京。命安班贝勒乌奇迈监国。辛亥，诏谕上京官民曰：“朕顺天吊伐，已定三京，但以辽主未获，兵不能已。今者亲征，欲由上京路进，恐抚定新民，惊疑失业，已出自登穆鲁。其先降后叛逃入险阻者，诏后出首，悉免其罪。若犹拒命，孥戮无赦。”是月，耶律聂哷卒。幹鲁、罗索败夏人于野谷。
秋七月甲子，诏诸将无得远迎，以废军务。丙寅，以额特哷招降者众，命领八千户，以呼逊副之。壬午，希尹以阿苏见，杖而释之。
九月乙丑，诏六部奚曰：“汝等既降复叛，扇诱众民，罪在不赦。尚以归附日浅，恐绥怀之道有所未孚，故复令招谕。若能速降，当释其罪，官皆仍旧。”
冬十月丙戌朔，次奉圣州。诏曰：“朕屡敕将臣，安辑怀附，无或侵扰。然愚民尚多逃匿山林，即欲加兵，深所不忍。今其逃散人民，罪无轻重，咸与矜免。率众归附，授以世官。或奴婢先其主降，并释为民。其布告之，使谕朕意。”
十二月，帝亲抚定南京。
七年春正月丁巳，辽奚王和勒博僭称帝，寻被执。甲申，诏曰：“诸州部族，归附日浅，民心未甯。今农事将兴，可遣分谕典兵之官，无纵军士动扰人民，以废农桑。”
二月壬辰，诏安班贝勒曰：“前后起迁户民，去乡未久，岂无怀土之心？可令所在有司，深加存恤，毋辄有骚动。衣食不足者，官振贷之。”癸巳，诏曰：“顷因兵事未息，诸路关津绝其往来。自今显、咸、东京等路往来，听从其便。其间被掳及鬻身者，并许自黩为良。”乙巳，诏都统杲曰：“新附之民有材能者，可录用之。”癸丑，大赦。
夏四月癸巳，诏曰：“自今军事若皆申覆，不无留滞。应此路事务申都统司，余皆取决枢密院。”
五月己巳，次拉林泺。奚路都统达兰攻苏库、卓琳、托纽所部十三严，皆平之。奚人以次附属，置明安、穆昆领之。又遣奚马和尚攻萨必、达噜噶并五院司诸部，执其节度伊里。
六月丙辰，帝不豫，将还上京，命宗翰为都统，温贝勒昱、德特贝勒斡鲁驻兵云中，以备边。己酉，次谔都山，命驿召安班贝勒乌奇迈。
八月乙未，次浑河，乌奇迈上谒。戊申，帝崩于布图泺西行宫。年五十六。
九月癸丑，梓宫至上京。乙卯，葬于宫城西南，建甯神殿。天会三年，追谥武元皇帝，庙号太祖。寻改葬和陵，复改葬大房山，号睿陵。

[book_title]卷三 克辽诸路
辽天祚帝天庆四年秋九月，太祖起兵伐辽，军次寥晦城。博勒和徵兵后期，杖之，复遣督军。诸路兵皆会于拉林水，致辽之罪，申告天地曰：“世事辽国，恪修职贡，定乌春、乌木罕之乱，破萧哈里之众，有功不省，而侵侮是加。罪人阿苏，屡请不遣。今将问罪于辽，天地其鉴佑之。”遂命诸部传梃而誓曰：“汝等同心尽力，有功者，奴婢部曲为良，庶人官之，有官者叙进，轻重视功。苟违誓言，身死梃下，家属无赦。”进抵辽界，先使宗幹督士卒夷堑。既渡，遇渤海军攻我左翼七穆昆，军少却，敌兵直犯中军。舍音出战，齐达先驱。太祖命宗幹止之，遂俱还。敌人从之，耶律色实坠马，辽人前救，帝射救者毙，并射色实，中之，色实死。宗幹陷辽军，帝救之，免胄战。众从之，勇气百倍，敌大奔，相蹂践死者十七八。国相萨哈在别路，以战胜告之，并所获色实马赐焉。进攻甯江城，辽兵自东门出，邀击，尽殪之。
冬十月朔，克甯江州城。师还，谒宣靖皇后。以所获颁宗室，以色尔衮赀产给将士。
十一月，辽都统萧嘉哩、副都统托卜嘉将步骑十万会于鸭子河北。帝自将击之。既夜，方就枕，若有扶其首者三，寤而起曰：“神明警我也。”即鸣鼓举燧而行。黎明及河，辽兵方坏陵道，遣壮士击走之。大军继进，遂登岸。俄与敌遇于珠赫台店。会大风，尘尘蔽天，乘势击之，辽兵溃，逐至沃棱泺，杀获首虏及车马、甲兵、珍玩不可胜计。遍赐官属将士，燕犒弥日。辽人尝言女直兵满万则不可敌，至是，始满万云。
斡鲁败辽兵，斩其节度托卜嘉。布呼等攻宾州，破之。乌舍楚古尔苏来降。辽将实古尔战于宾州，布呼、珲楚败之。乌达布、芬彻复败实古尔、萧伊苏军于祥州东。斡珲、集赛两路降。乌楞古败辽军于咸州西，斩统军锡埒于阵。罗索克咸州。
太祖收国元年，即辽天庆五年也。春正月丙子，帝自将攻黄龙府，进临益州。州人走保黄龙，取其余民以归。辽遣都统耶律鄂尔多，左副统萧伊苏，右副统耶律漳努，都监萧色佛埒骑二十万、步卒七万戍边。帝率兵次甯江州西，辽使僧嘉来议和，国书斥帝名，且使为属国，遂进师。有火光正圆自空坠，帝曰：“此祥徵，殆天助也。”进逼达噜噶城，登高望辽兵，若连云灌木状，曰：“敌人心贰而情怯，虽多不足畏。”遂趋高阜为阵。宗雄以右翼先驰辽左军，左军却。罗索、尼楚赫卫其中坚，宗翰、宗望等助之，敌兵遂败。乘胜围其营，辽军溃出，逐北至阿噜冈，尽殪其步卒，获耕具数千以给诸军。是役也，辽欲屯田，且战且守，故并其耕具得之。
二月，师还。
夏四月，辽耶律漳努以国书来，帝以辞慢，留五人，独遣漳努回报，书亦如之。
六月，辽漳努复以国书来，犹斥名，帝亦斥辽主名以报，且谕降。
秋七月甲戌，辽使萨喇以书来，留不遣。
八月戊戌，亲征黄龙府，次混同江，无舟，帝使一人导前，乘赭白马径涉，曰：“视吾鞭所指而行。”诸军随之，水及马腹。后使舟人测其渡处，深不见底。
九月，克黄龙府，遣萨喇还，遂班师。至江，径渡如前。
冬十一月，辽主自将兵七十万至图们，驸马萧特默、林牙萧扎拉等将骑五万、步四十万至沃棱泺。帝自将御之。
十二月己亥，师次约囉，深沟高垒以待。寻谍知辽主以漳努叛，西辽已二日矣。遂选骑追及辽主于呼岱巴冈。视其中军，最坚，辽主必在焉。使右翼先战，兵数交，左翼合而攻之，辽兵大溃。遂驰之，横出其中，辽师败绩，死者相属百余里。获舆辇、帟幄、兵械、军资，他宝物、马牛无算。萧特默焚营遁，乃班师。瓜尔佳萨哈取开州，博勒和下德里城，萨里罕降。
二年春闰正月，高永昌据辽东京，僭号，使托卜嘉来求援。
夏四月乙丑，以斡鲁统内外诸军，与芬彻、都古噜纳会咸州路都统乌楞古讨永昌。华沙布等被害。
五月，斡鲁等败永昌，托卜嘉擒之来献，戮于军。东京州县及南路系辽女直皆降。诏改斡鲁为南路都统。德特贝勒额图珲破辽兵十万于昭苏城。
天辅元年春正月，古伦温贝勒舍音以兵一万取泰州。
夏四月，辽秦晋国王耶律聂哷来伐，诏都古噜讷、罗索、博勒和将兵二万，会乌楞古兵击之。
冬十二月甲子，乌楞古等败聂哷兵于蔟藜山，拔显州，其乾、懿、豪、徽、成、川、惠等州皆降。
二年春正月庚寅，辽双州节度使张崇降。
二月癸丑朔，辽使耶律努格等来议和。寻以国书来。
夏四月丁巳，辽使复以国书来。
五月丙申，命呼图克琨如辽，未几还。努格复以国书来。
秋七月丙申，呼图克琨如辽。辽通、祺、双、辽等州八百余户来降，命择膏腴地处之。
八月，呼图克琨还自辽。努格与托迪复以国书来。
九月，努格复以国书来。
冬十二月，努格复以国书来。
三年春三月，耶律努格以国书来。
夏六月辛卯，辽遣太傅实讷埒等奉册玺来，帝摘册文不合者数事复之。
秋七月辛亥，辽杨询卿、罗子韦各率众来降，命各以所部为穆昆。
九月，以辽册礼使失期，诏诸军过江屯驻。
四年春三月甲辰，帝谓群臣曰：“辽人屡败，遣使求成，惟饰虚辞，为缓师计，当议进讨。其令咸州路统军司治军旅、修器械，具数以闻。”
四月乙未，帝自将伐辽，以辽使实讷埒、宋使赵良嗣等从行。
五月壬子，至上京，诏曰：“辽主失道，上下同怨。朕兴兵以来，所过城邑负固不用都攻拔之，降者抚恤之，汝等必闻之矣。今汝国和好之事，反覆见欺，朕不欲天下生灵久罹涂炭，遂决策进讨。比辽宗雄等相继招谕，尚不听从。今若攻之，则城破矣。重以吊伐之义，不欲残民，故开示明诏，谕以祸福，其审图之。”城中人恃御储蓄为固守计。帝亲临督战，克其外城，留守托卜嘉以城降。赵良嗣等奉觞为寿，皆称万岁。是日，赦上京官民。招谕辽副统伊都。进次沃赫河。宗幹劝班师，从之，命分兵攻庆州。伊都袭栋摩于辽河，完颜布达、乌塔等击却之，特库战死。
五年夏四月乙丑朔，宗翰请伐辽。召诸路预戒军事。
五月，辽都统伊都等诣咸州降，命与其将吏来见。
冬十二月辛丑，遣乌赫哩贝勒杲等将兵伐辽，诏曰：“辽政不纲，人神共弃，今欲中外一统，故行讨伐。尔其慎重兵事，择用善谋，赏罚必行，粮饷必继，勿忧降服，勿纵俘掠，见可而进，毋淹师期。事有从权，毋须申禀。”
六年春正月癸酉，都统杲克高、恩、回纥在城，遂取中京，下泽州。
二月己亥，宗翰等败辽奚王锡默于北安州，以本部降。都统杲遣使来奏捷，并献所获宝货，诏将谕之。
三月，都统杲出青岭，宗翰出瓢岭，追辽主于鸳鸯泺。辽主奔西京。宗翰复追至白水泺，不及，获其货宝。进薄西京，降之。希尹追辽主于伊苏部，不及。乙亥，西京复叛。
夏四月辛卯，复取西京，都统杲趋白水泺。温贝勒昱袭皮室部于德里川，为敌所败。还会扎拉兵，追至潢水北，大破之。耶律坦招来西南诸部，西至夏，其招讨使耶律佛德降。金肃、西平二郡汉军四千人叛去，耶律坦等袭取之。栋摩、罗索招降天德、云内、甯边、东胜等州。是时，山西城邑诸部虽降，人心未固，辽主保阴山。聂哷在燕京。都统杲遣宗望入奏，请帝临军，许之。
六月戊子朔，帝亲征，发上京。
秋八月已丑，次鸳鸯泺。都统率官属来见。癸巳，追及辽主于大鱼泺。昱、宗望与辽军战于石辇铎，败之，辽主遁。己亥，帝次居延北。辛丑，中京将完颜珲楚败契丹、奚、汉六万于高州，贝勒玛奇死之。达勒达尔部降。昱、宗望追辽主于谔勒哲图，不及。
九月庚申，次草泺。栋摩平中京部族之先叛者，及招抚沿海郡县。节度使耶律慎思领诸部入内地。乙丑，归化州降。戊辰，次归化州。丁丑，奉圣州降。
十月丙戌朔，次奉圣州。蔚州降，以其降臣翟昭彦、田庆皆为刺史，徐兴为团练使。丁酉，昭彦等杀知州事萧观甯等以叛。丙午，复降。
十一月，诏谕燕京官民，王师所至，降者赦罪、复官。
十二月，取居庸关。丁亥，次妫州。戊子，次居庸关。庚寅，辽统军都监高陆等来送款。帝至燕京，入自南门，次城南。辽臣左企弓等奉表降。壬辰，御德胜殿，群臣称贺。唯萧妃与官属数人遁去。甲午，命左企弓等抚定燕京诸州县。
七年春二月乙酉朔，命萨巴招谕兴中府，降之。辽来州节度使田颢、湿州刺史杜师回、迁州刺史高永福、润州刺史张成皆降。夏四月丁亥，遣斡鲁、宗望袭辽主于阴山。遂追辽权六院司喀勒札于白水泺，获之。其宗属秦王、许王等十五人降。闻辽主留辎重青冢，以兵万人往应州，遣卓哩、布达、罗索、尼楚赫等追袭之。宗望追及辽主，决战，大败之，获其子赵王实讷埒及传国玺。时林牙耶律达实壁龙门东二十五里，都统斡鲁闻之，遣卓哩、罗索、马和尚等率兵讨之，生擒达实，悉降其众。耶律纠坚聚众兴中府作乱，讨擒之。纠坚自杀。
五月己巳，次拉林泺。斡鲁等以赵王实讷埒、林牙达实、驸马儒努等来献，并上所获国玺。宗隽以所获秦王、许王、女额页等来见。
六月壬午朔，次鸳鸯泺。丙申，帝不豫，命宗翰等驻兵云中以备边。

[book_title]卷四 燕云弃取
〔张觉、郭药师附〕
太祖天辅元年冬十二月，宋使登州防御使马政以国书来，曰：“日出之分，实生圣人。窃闻征辽，屡破掠敌。若克辽日，五代时陷入契丹汉地，愿畀下邑。”
二年春正月庚寅，使索多如宋报聘，书曰：“所请之地，今当与宋夹攻，得者有之。”
三年春正月。
夏六月辛卯，索多还自宋。宋使马政及其子宏来聘。索多受宋团练使，帝怒，杖而夺之。宋使还，复遣贝勒色埒、赫噜等如宋。
四年春二月，贝勒色埒、赫噜还自宋。宋使赵良嗣、王晖来议燕京、西京地。
夏四月乙未，帝自将伐辽，克上京，宋使赵良嗣等奉觞上寿，皆称万岁。
五年春二月。
六年春三月，辽秦晋国王耶律聂哷称帝于燕。
夏四月壬辰，遣图克坦乌济、高庆裔如宋。
五月，辽聂哷遣使请罢兵。寻遣杨勉以书如燕京，谕使聂哷降。
六月，耶律聂哷卒，妻萧妃称制。先是，聂哷立，改“怨军”为“常胜军”，擢其渠帅铁州郭药师诸卫上将军。至是以涿、易二州归宋。药师寻以宋兵六千人奄至燕京，甄五臣以五千人夺迎春门，皆入城。萧妃令闭城门，与宋兵巷战，药师大败，失马步走，踰城免。宋人犹厚赏之。
冬十二月，帝亲伐燕京。命宗望率兵七千以先之。都古噜讷出得胜口，尼楚赫出居庸关。罗索为左翼，博勒和为右翼。进次居庸关，辽统军都监高陆等来送款。至燕京，入自南门。尼楚赫、罗索阵于城上，辽知枢密院左企弓、虞仲文、枢密使曹勇义、副使张彦忠，参知政事康公弼，签书刘彦奉表降。辛卯，辽百官诣军门请罪，诏释之。壬辰，御德胜殿，群臣称贺。甲午，命左企弓等抚定燕京。萧妃遁。
七年春正月甲子，辽平州节度使时立爱降，诏曲赦平州。己卯，宋使来议燕京、西京地。
二月癸巳，宋复使赵良嗣来，请加岁币以代燕税，及议画疆与遣使贺正旦、生辰，置榷场交易，并计议西京等事。癸卯，尼楚赫、道拉如宋。戊申，诏平州官与宋使同分割所与燕京六州之地。诏改平州为南京，以张觉为留守。觉在辽第进士，官辽兴节度副使，至是来降，擢留守。
三月戊午，宋使卢益、赵良嗣、马宏以国书来。
夏四月壬辰，复书于宋。癸巳，命实古纳、博勒和监护长胜军及燕京豪族、工匠，由松亭关徙之内地。
五月甲寅，南京留守张觉据城叛。时左企弓、虞仲文、曹勇义、康公弼等同士民北徙，赴广陵，过平州，觉使人杀之于栗林下。寻以南京降宋，宋人纳之。太祖诏谕南京官吏曰：“朕初驻跸燕京，嘉尔吏民率先率附，故升府治以为南京，减徭役，薄赋税，恩亦至矣，何可辄为叛逆。今欲进兵攻取，时方农月，不忍以一恶人而害及众庶。且辽国举为我有，孤城自守，终欲何为。今止坐首恶，余并释之。”觉兵五万屯润州近郊，欲胁迁、来、润、隰四州。南路军帅栋摩自锦州往讨之，败之于营州。欲乘胜攻南京，以暑雨不可进，退屯于海壖。无何，再击之于楼峰口，败之。复与战于兔耳山，栋摩败绩。觉报捷于宋。宋建平州为泰甯军，拜觉节度使，张敦固等皆加徽猷阁待制，以银绢数万犒军。觉复整军来，乌雅富埒珲绐诸将曰：“敌军少，急击可破也。若入城不可复制。”遂合战破之。
十一月壬子，命宗望问栋摩罪，并代领其军，发广甯，下濒海诸郡县。会觉闻宋犒赏将至，出迎，宗望引兵袭之，战于南京城东，大败之。觉奔燕，宋帅王安中匿之甲仗库。宗望以纳叛责宋，并索觉。安中斩貌类者当之，识其非，乃杀觉，函其首来献。自是，降将卒皆解体，卒用引为兵端。方觉之奔宋也，城中人执其父及二子以献，戮之军中。子谨言后仕世宗，为劝农使，卒，赠辅国将军。壬申，张忠嗣、张敦固降。遣使与敦固入城招谕，复杀使者以叛。是月，诏谕南京，割武、朔二州入于宋。
太宗天会二年春正月壬子，命赏宗望及将士克南京功，赦栋摩罪。命贻宋书索俘虏叛亡。甲戌，西南、西北两路都统宗翰、宗望请勿割山西郡县与宋。帝曰：“是违先帝之命也，其速与之。”既而以宗翰言，罢之。丁丑，始自京师至南京每五十里置驿。
二月乙巳，诏南京官僚，大小之事，必关白军帅，无得专达朝廷。
三月己酉朔，命宗望以宋岁币银绢分赐将士有功者。已未，南京将刘公胄、王永福弃家踰城来奔，以公胄为广甯尹，永福为奉先节度使。
夏五月乙巳，栋摩克南京，杀都统张敦固。
三年秋八月壬子，诏有司栋选善射勇健之士以备宋。
冬十月甲辰，命诸将分道侵宋。南京路都统宗望自南京入燕山。至三河，及宋郭药师、张令徽、刘舜仁，战于白河，大破之，药师降。燕山州县悉平。诏以药师为燕京留守，给金牌，赐姓完颜。用为乡导，凡宋事虚实尽知之，宗望得悬军深入，约质、纳币、割地、全胜以归者，药师能测宋人之情，中其肯綮故也。及命诸将讨两镇，药师破顺安军营，杀三千人。子安国仕海陵，复姓郭。从南侵，以刑部尚书为副都统，被众所杀。

[book_title]卷五 太宗灭辽
〔辽主被俘后事、伊都附〕
太祖天辅七年秋九月丙辰，太宗即皇帝位，改元大会。本名乌奇迈改讳晟，世祖第四子，太祖同母弟。辽太康元年乙卯岁生。初为穆宗养子。收国元年七月为安班贝勒。太祖征伐常居守，天辅五年命贰国政，至是乃即位。
冬十月壬辰，诏以空名宣头百道给西南、西北两路都统宗翰，命以便宜从事。
十一月，罗索破朔州西山，擒其帅赵公直。贝勒斡鲁别及博尔苏破走伊实布达于归化。己巳，徙迁、润、来、隰四州之民于藩州。十二月甲午，以古伦贝勒杲为安班贝勒，宗幹为古伦贝勒。
二年春二月丙午，宗翰乞济师，诏选精兵五千给之。诏有盗发辽诸陵者罪死。
闰三月已丑，乌库哩、达鲁特两部来降。舍首袭约尼札古雅，走之，并破奚七岩而抚其民。
秋七月乙未，乌珲部及诸营叛，以齐贝勒昱等讨平之。
八月丁巳，六部都统达兰击走札古雅，杀其队将克尔叟等。又破降骆驼山、金源、兴中诸军。
冬十月甲子，约尼札古雅率众来降。兴中府降。戊辰，西南、西北两路权都统斡鲁言：“辽详衮托卜嘉来降，言耶律达实自称为王，置官属，有战马万匹。辽主从者不过四千户，步骑万余，欲趋天德，驻伊都谷。”诏曰：“追袭辽主，必酌事宜。其讨达实，则俟报下。”
十一月癸未，栋摩下宜州，拔杈枒山，杀节度使韩庆民。
三年春二月壬戌，罗索获辽王于伊都谷。赐以铁券。
夏四月壬寅朔，诏以辽主赴京师。
五月已丑，萧巴锦获辽玉宝来献。
秋八月癸卯，斡鲁以辽主至京师。甲辰，告于太庙。丙午，入见，降封海滨王。
冬十一月庚辰，以降封辽主诏天下。
四年春二月丁巳，海滨王家奴诬其主欲亡去，诏诛其首恶，余并释之。
熙宗皇统元年春二月乙酉，改封海滨王延禧为豫王。
四年冬十月乙卯，遣使祭辽主陵。
海陵正隆六年秋七月已丑，杀亡辽耶律氏、宋赵氏子男凡百三十余人。
世宗大定十七年春二月壬戌，诏辽豫王、宋天水郡王被害子孙各葬于广甯、河南旧茔。寻诏其亲属未入本茔者，亦迁祔之。
辽末有耶律伊都者，宗室子。仕辽至金吾卫大军，东路都统。太祖天辅元年与耶律玛格军于浑河北，尼楚赫、希尹拒之，不敢战而遁。二年，龙化州人张应古、刘仲良来降，伊都复取之。太祖已取临潢府，赐诏招谕。及班师，栋摩还至辽河，方渡，伊都来袭，完颜布达、乌塔等力战，却之，获甲马五百匹，完颜特库死焉。
五年，伊都因辽主游畋荒政，倚任枢密德哷台及其子摩格，委以军事。长子晋王贤，不得立为储副，欲与伊共图大计，弗果；遂率部族送款咸州，并求援接。召入见，赐坐，班同宰相。命以旧官领所部，徙其家属于内地。自伊都来降，益知辽虚实，用为乡导。
久之，耶律玛展告其谋叛，都统杲言于帝，召问之，杖其党道拉七十，余释不同。
太宗天会三年，大举南侵宋，伊都为元帅右都监，击败宋师于汾河北，擒其将郝仲连、张关索，统制马忠，杀万余人。
宗翰复南下，伊都留西京。十年，谋反，为耶律努格所告，亡去。其党燕京统军萧高六伏诛，萧州节度使萧特默自杀。边部斩伊都及其诸子，函首来献。

[book_title]卷六 太宗克汴
太宗天会三年，即宋徽宗宣和七年也。夏六月庚申，遣李用和等充告庆使，以获辽主告宋。
冬十月甲辰，诏诸将侵宋。以安班贝勒杲兼领都元帅，伊勒齐贝勒宗翰兼左副元帅，杀尹为元帅右监军，伊都为元帅右都监，自西京入太原。六部路军帅达兰为六部路都统，舍音副之，宗望为南京路都统，栋摩副之，知枢密院事刘彦宗兼汉军都统，自南京入燕山。丁巳，因宗望言，以枢摩为南京路都统，苏赫副之，宗望为栋摩、刘彦宗两军监战。
十二月庚子，宗翰下朔州，进克代州。乙卯，中山降，遂围太原。伊都破宋河东、陕西援兵于汾河北。布希败宋兵于古北口。宗望大破宋军于白河。郭药师等降，定燕山州县。时王伯龙当其左军，麾兵疾驰蹂之，宋军乱，诸军乘胜进击，药师以是大败。宗望进破宋兵于真定。时富埒珲将汉兵千骑，与蒙克攻真定，进取赞皇，所获人畜、甲仗无算，遂薄信德府。
初，宗望俗攻信德，恐难下，议未决。大白大独率本部兵，选善射者其城楼，别以精兵潜升楼用，遂克其城。
四年春正月戊辰，宗弼取汤服。大白大攻下浚州。时军至浚州，宋人已烧河桥，宗望已令军中：“有能先渡者，功为上。大白大捕得十余舟，径渡，击其守者，夺其戍栅，由是诸军悉济，遂下之。达呼布取黎阳。已己，诸军济河。庚午，取滑州。宗望使吴孝民等入汴，问宋取首谋平山童贯、谭稹、詹度等，宋太上皇帝出奔。癸酉，诸军围汴。甲戌，宋使李棁来谢罪，且请修好，宗望许之。并约质，割中山、河间、太原三镇地，输金五百万两，银五千万两，牛马万头，表段百万匹。载书称伯侄。宋以康王构、少宰张邦昌为质。上誓书、地图。癸未，诸军解围。
二月丁酉，夜，宋将姚平仲兵四十万来袭宗望营，击败之。己亥，宗望复进师围汴。宋使宇文虚中以书来，改以萧王枢密为质，遣康王构归。师还。壬子，以滑州、浚二州与宋。宗翰定威胜军，下隆德府。
三月癸未，尼楚赫围太原。宗翰还西京。
夏四月乙丑，耿守忠大败宋人于西都谷。
五月辛未，宋种师中以兵十万出井陉，据榆次，完颜和尼、托克索破之于杀熊岭，斩师中于阵。托克索复与巴尔斯败宋姚古军于隆州谷。潞州复叛，宋兵十七万，固纳、托克索、巴尔斯皆被围。托克索麾军下马力战，遂溃围而出。
秋七月戊子，萧仲恭使宋还，以所持宋帝与耶律伊都蜡书自陈。
八月庚子，诏左副元帅宗翰、右副元帅宗望南侵。庚戌，宗翰发西京，宗望发保州。宋张灏出兵十万，出汾州，巴尔斯击走之，罗索、托克索等复破之于文水。刘臻以兵出寿阳，罗索破之。耶律铎败宋兵三万于雄州。纳延等败宋兵七千于中山。庚申，托纽取新乐。
九月丙寅，宗翰克太原，执经略使张孝纯。呼沙呼取平遥、灵石、介休、孝义诸县。辛未，宗望破宋种师闵军于井陉，取天威军，克真定，杀其守李邈。
冬十月，罗索克汾州，降。芬彻克平定车，辽州降。
十一月甲子，宗翰自太原趋汴。戊辰，下威胜军。癸酉，萨喇达破天井关。乙亥，克隆德府。和尼渡盟津。西京、永安军、郑州皆降。庚辰，克泽州。时罗索至泽州。托克索、乌噜以五百骑为前驱，往招河阳。先据黄河津，宋兵万余背水阵，进击，破之，皆格于水，遂降河阳。进攻怀州，克之。宗望自真定趋汴。闻宋会诸路军于睢阳，遣达兰、阿里库将兵往拒，败其前锋军三万于杞县。取拱州，降甯陵，复破二万兵于睢阳。取亳州，败宋兵四万，擒其将石瑱。庚辰，诸军渡河，临河、大名二县，德清军、开德府皆下，遂至汴。
闰月壬辰朔，宋出兵拒战，宗望等击败之。时宋人夜出兵焚攻具，持嘉晖以二穆昆兵击走子，所当无不捷。当是时，阿里与察逊雅萨亦合兵御之，宋军大溃。太尉何訏以军数万出酸枣门，王伯龙又以本部遮击，多所斩获。癸巳，宗翰至汴。丙辰，克汴城。时日已暮，宋人犹力战，枪刺中富埒珲手，战益力，遂败宋师。
十二月癸亥，宋帝降。是日归于汴城。
五年春正月癸巳，宗翰、宗望使使以宋降表来上。
夏四月，诸军北还。

[book_title]卷七 宋帝北迁
〔和议附〕
太宗天会五年，即宋钦宗靖康二年也。春二月丙寅，诏降宋二帝为庶人。
夏四月丙戌，宗翰、宗望以宋二帝北归。
五月庚寅朔，宋康王构即位于归德。
六月庚辰，宗望卒，以宗辅为右副元帅。
冬十月辛未，宋二帝自燕徙居于中京。
十二月丙寅，诏宗辅侵宋。
六年秋七月乙巳，宋帝遣使奉表请和。诏进兵，以宋二帝赴上京。
八月丁丑，宋二帝素服见太祖庙，遂入见于乾元殿，降宋上皇为昏德公，帝为重昏侯。
冬十月戊寅，徙昏德公、重昏侯于韩州。庚辰，宗翰、宗辅会于濮，侵宋。
七年夏五月乙卯，巴尔斯等袭宋帝于扬州。
冬十月，宗弼渡江南侵。
十二月壬寅，宋帝入于海。
八年夏六月癸酉，诏以昏德公六女为宗妇。
秋七月丁卯，徙昏德公、重昏侯于呼尔哈路。
九年夏六月壬辰，赐昏德公、重昏侯时服各两袭。
冬十一月已未，迁赵氏疏属于上京。
十一年秋八月戊子，赵絛咢诬告其父昏德公谋反，絛咢及其婿刘文彦伏诛。
十二年，阿里与高彪监护水运，宋以舟师阻亳州河路，击败之，追杀六十余里，获其将萧通。破涟水水寨，尽得其大船，遂取涟水军，安辑余众。
十三年夏四月丙寅，昏德公赵佶薨，遣使致祭及赙赠。
十五年冬十一月丙午，齐国刘豫废，诏置行台尚书省于汴。
熙宗天眷元年秋八月己卯，诏以河南地与宋，命右司侍郎张通等使江南。宋帝欲南面，令通古北面，不从，乃西面受诏如常仪。时宋置戍河南，通古言而罢。
二年夏四月己卯，宋遣使谢河南地。
秋七月辛巳，宋国王宗磐、兖国王宗谋反，诛。
八月辛亥，行台左丞相达兰叛，诛。
九月壬寅，宋使王伦等来，留不遣。
三年夏五月丙子，诏都元帅宗弼复取河南、陕西地，皆平之。
皇统元年春二月乙酉，改封昏德公赵佶为天水郡王，封重昏侯赵桓为天水郡公。
是秋，都元帅宗弼复侵宋，渡淮，以书让宋，宋复书乞罢兵。宗弼以便宜画淮为界。
冬十二月癸巳，天水郡公乞本品俸，诏賙济之。
二年春二月辛卯，宋使曹勋来，许岁币银绢二十五万两匹，永守誓言。
三月丙辰，遣左宣徽使刘筈以衮冕圭册册宋康王为帝。归其母聿氏及故妻邢氏、天水郡王并妻郑氏丧于江南。寻以臣宋诏天下。
五月乙卯，赐宋誓诏。
秋八月丁卯，诏归朱弁、张邵、洪皓于宋。宋寻遣使来谢。自是信使不绝。
九月壬辰，诏给天水郡王子、侄、婿，天水郡公子俸给。
四年春正月癸丑朔，宋遣使来贺。已未，以宋使王伦为平州转运使，既受命，复辞，罪其反覆，诛之。

[book_title]卷八 张邦昌之僭
太宗天会四年，即宋钦宗靖康元年也。春正月癸酉，南京路都统宗望围汴，宋使李棁来谢罪，且请修好，许之。宋以康王构、少宰张邦昌为质，寻遣归。师还。
秋八月庚子，左副元帅宗翰、右副元帅宗望复侵宋。
冬闰十一月丙辰，克汴城。
十二月癸亥，宋帝降。
五年春正月癸巳，宗翰等以宋帝降表来上。知枢密院事刘
彦宗请复立赵氏，不听。
二月丙辰，诏降宋二帝为庶人。
三月丁酉，立宋少宰张邦昌为大楚皇帝。
夏四月，师还。丙戌，宗翰、宗望以宋二帝北归。
五月庚寅朔，康王即位于归德。
宋罪张邦昌，以隐事杀之。太宗闻之大怒，诏元帅府南侵，宋帝走扬州。

[book_title]卷九 攻取中原
太宗天会五年，即宋高宗建炎元年也。
夏五月庚寅朔，宋高宗即位，罗索克宋河中府，及解、绛、慈、隰诸州，岢岚、宁化、火山等城。时汴京平，诸将西趋陕津，略定河东郡县。托克索取宪州，败其援军。贝勒宁温珠噜等攻保德，未下，托克索进兵助击，梯冲并进，遂克其城。贝勒乌尔古攻石州，屡败，亡其三将；托克索令诸军去马战，尽殪之。达兰徇地山东，下密州。达呼下单州，广信军降。
六月，宗望卒。八月，以宗辅代为右副元帅。
秋九月辛亥，栋摩取河间，时持嘉晖从攻城，李成以雄、莫兵来援，迎击，败之，七战皆胜。敌将刘先生以兵二万夜袭营，晖力战达旦，敌大败，逾月始克之。进破宋兵于莫州，雄州降。达兰克祁州、永宁军，王伯龙攻拔北平，复取保州，顺安军亦降。
冬十二月丙寅，宗辅南侵，徇地淄、青。攻青州城，未下，城中夜出兵来袭，王伯龙不及申，击杀数十人，俄率军士杀伤宋兵，不可胜计，并擒斩其将。乌凌阿托云败宋将李成于淄州，赵州降。阿里库徇地浚州，败滑州。
六年春正月丙戌朔。宗弼破宋郑宗孟军于青州，克之。时持嘉晖从攻城，督兵先登，城中乘风纵炎，发机石，晖力战，败之；复破敌于范桥，连战甚力，卒破其城。达呼布败宋将赵子昉兵。萨里罕败宋兵于河上。宗辅又败宋将马括兵于乐安。宗弼进败宋兵于河上。尼楚赫取邓州，苏玛拉入襄阳，巴尔斯入均州，马武取房州。
二月乙卯朔，巴尔斯进克唐州，癸亥，取蔡州。己巳，伊喇古败宋台宗隽军于大名。庚午，再破其军，遂擒台宗隽及宋忠。甲戌，巴尔斯取陈州。癸未，克颍昌府。郑州叛入宋，复取之。迁洛阳、襄阳、颍昌、汝、郑、均、房、唐、邓、陈、蔡之民于河北。罗索攻下同、华、京兆、凤翔，执宋经制使传亮。阿林破河中。斡鲁入冯翊。
三月己酉，达兰克恩州。
夏六月已未，达兰遣兵下磁州、信德府。真定贼自称元帅，秦王萨里罕讨平之。
秋七月乙巳，宋帝请和，不许。
八月，罗索败宋兵于华州。额特埒破敌于渭水，遂取下邽。
九月辛丑，胜额等败宋兵于蒲城，又破之于同州，取丹州。
冬十月丁丑，芬彻、罗索败宋兵于临真。庚辰，宗翰、宗辅会于濮，侵宋。
十一月庚寅，芬彻、罗索取延安府。乙未，取濮州，安抚使王伯龙破李固寨众十余万于濮州。濮州城守，城中鎔铁挥军中，攻之不能克。伯龙被重申，首冠大釜，挺枪先登，杀守陴者，诸军相继而上，遂克之。绥德军降。罗索再攻晋宁军，宋将徐徽言固守，不能克。
十二月丙辰，宗弼取开德府。丁卯，宗辅克大名府。呼沙呼败宋兵于巩。
七年春二月戊辰，宋麟府路安抚使折可求以麟、府、丰三州降。罗索、色哩、呼沙呼破晋宁军，徐徽言拒战，率众溃围出，擒之。使之拜，不拜。临之兵，不动。命降将折可求谕之，指可求大骂，出不逊语，遂杀之。统制孙昂及士卒皆不屈，被害。
夏四月，芬彻、罗索取鄜、坊二州。
秋九月庚午，宗弼败宋兵于睢阳，降其城。是月，曹州降。时，持嘉晖从克泗州，屯汶阳，破贼众于梁山泺，获舟千余。移军攻济州，降之。晖约束军士，秋毫无犯，自是，曹、单等州皆望风下。
冬十月丙子朔，京兆府降。丁丑，巩州降。
八年夏四月辛丑，罗索败宋兵于醇化。醴州降，遂克邠州。

[book_title]卷十 南侵江浙
太宗天会七年，即宋高宗建炎三年了。夏五月，巴尔斯等袭宋帝于扬州。
冬十月，阿里取阳穀，莘县降。海州败宋军八万。破贼船万余于梁山泊。招降滕阳、东平、泰山群盗。盗攻范县，击走之，获船七百艘。复与当堪、大白大{白大}破敌于寿春。己亥，安抚使马世元以城降。甲辰，卢州降。
十一月丙辰，宗弼取和州，遂渡江。时宋列兵江口，大大麾兵舍舟登岸，击走之，诸军相继而济。俄遇宋副元帅杜充军于江宁之西，大白大与呼拉布击走之。先是，宗弼渡淮，阿里先具舟于江上。闻王善兵扼其前，使乌苏额琳败之于和州北。李成兵七万据乌江，额琳又败之，宗弼乃得济。丁卯，守臣陈邦光以江宁城降。白十二月丙戌，宗弼取湖州。丁亥，克杭州。阿里、富埒珲追宋帝于明州。越州降。大白大败宋周望军于秀州，又败宋兵于杭州东北。阿里、富勒珲败宋兵于东关，遂济曹娥江。
八年春正月，宗弼使当堪济师，遂与阿里、富埒珲克明州，执其守臣赵伯谔。进至昌国县，宋帝走温州，由海道追三百余里，弗及。遂隳明州城，引军还。阿里布、色哩页下太平、顺昌及濠州。
是月，宋副元帅杜充叛宋，以其众来降。
二月乙亥，宗弼还自杭州，取秀州。别将巴尔斯追宋孟后于江南。前行趋潭州。宋大军在常武，古云以选军薄其城，败千余人。明日，城中出兵来战，古云以五百骑败之，获马二百匹，遂攻常武。巴尔斯以诸军为大阵，居其后，古云为不阵，当前行，即麾兵驰宋军，宋军乱，遂大败之。
三月丁卯，宗弼及韩世忠战于镇江，不利。
夏四月丙辰，复战于江宁，败之。时宗弼军还，阿里率兵先趋镇江。宗弼舟小，契丹、汉军没者二百，遂溯流西上。世忠袭之，夺世忠大舟十艘，于是宗弼循南岸，世忠循北岸，且战且行。世忠艨艟大舰数倍宗弼军，出宗弼军前后数里，击柝之声，自夜达旦。世忠以轻舟来挑战，一日数接。将至黄天荡，宗弼乃因老鹳河故道，开三十里通秦淮，一日夜成，乃得至江宁。达兰使伊喇古自天长赴援，乌凌阿托云亦至，连败宋兵。
宗弼发江宁，将渡江而北。宗弼军渡自东，伊喇古渡自西，与世忠战于江渡。世忠分舟师绝江流上下，将左右掩击之。世忠舟皆张五两，宗弼选善射者，乘轻舟，以火箭射其五两，皆自焚，烟焰满江，世忠舟军歼焉。宗弼渡江北还。是日，阿里布战于柘皋；己亥，周企战于寿春，皆胜之。

[book_title]卷十一 规取陇蜀
太宗天会八年，即宋高宗建炎四年也。秋七月辛亥，以皇子、右副元帅宗辅赴陕援罗索。先是，遣罗宗经略陕西，所下城邑，叛服不常。其监战之阿里布请益兵，帅府会诸将议，乃命宗辅往。诏曰：“罗索往者所向辄克，今使专征陕西，淹延未定，岂倦于兵而自爱耶？关陕重地，卿等其戮力焉。”
九月癸亥，宗辅等败宋张浚军于富平，耀州降。乙丑，凤翔府降。
冬十一月甲辰，宗辅下泾州。丁未，渭州降，败宋刘倪军于瓦亭。戊申，原州降。宋泾原路统制张中孚、知镇戎军李彦琦以众降。马武等击宋吴玠军于陇州。癸亥，宗辅以陕西事状闻，诏奖谕之。
十二月丁丑，罗索卒。乙酉，宗辅败宋刘维辅军。壬辰，熙州降。时师至熙河，持嘉晖别降诸寨将、钤辖及吐蕃酋长等，并民户万五千余。兰州叛，与鄂勒博等攻下之，获河州安抚使白常、熙河副都总管刘维辅以献。
九年春正月癸丑，宗弼、阿里布抚定巩、洮、河、乐、西亭、兰、廓、积石等州，泾原、熙河两路皆平。
冬十月戊寅，萨里罕攻下庆阳。别将持嘉晖两败重敌，杀其将戴巢。慕洧以环州降。宗弼攻宋吴玠于和尚原，抵险不可进，乃退军。伏兵起，且战且走，行三十里，将至平地，宋军阵于山上，宗弼大败，将士多战死。
十年冬十一月癸未，萨里罕请取剑外十三州。与宋王彦军七千人遇于沙会泺，遂克金州。
十一年春正月丁卯，萨里罕败守吴玠军于饶风关。戊辰，取洋州。甲戌，入兴元府。
十一月丙寅，宗弼克和尚原。
十二月春二月丁酉，萨里罕败宋玠军于固镇。
熙宗天眷三年夏五月丙子，诏元帅府复取河南、陕西地。右监军萨里罕出河中趋陕西。既至凤翔，击走宋军。时，师至耀州。宋人每旦出城，张旗阅队，郝总管、古云请兵五百伏山谷，俟其出，举旗，伏兵发，宋兵驰入城。古云麾军登城，拔宋帜，立金帜。宋军未入者遂降，拔其城。宋军在京兆西者甚众。诸将以暑雨，欲驻军。且闻宋兵九万会于泾州，都元帅宗弼遣河南步卒来会，遂留诸军屯环、庆，独以轻骑取泾州。
六月，击败宋兵。初，萨里罕欲退，古云曰：“我退守，吴玠必取凤翔，据潼关，吾属无类矣，不如速战。”从之。玠军自泾之西京原来，古云、锡卜察击其左右，军少却。巴尔斯当其前，冲击之，遂败。玠军僵尸满地。
冬十二月己亥，以萨里罕为右副元帅。
皇统元年秋，宗弼侵宋，宋乞罢兵，宗弼以便宜，画淮为界。
废帝海陵正隆六年秋九月，南侵宋。命河尹图克坦喀齐喀为西蜀道都统制，平阳尹张中副之。由凤翔取散关。宋人攻秦州腊家城、德顺州，克之。
冬十一月，宋人破陕州，防御使折可直降，同知使事李柔立死之。
世宗大定二年春二月丁巳，郑州防御使富察世杰取陕州。时，宋兵屯石壕镇，世杰击败之。复败宋援兵三千。宋兵二千自潼关来，射却之。复败之于土壕山，生擒其将。又破之于斗门城及土华，遂围之，亲率选卒二百穴以入，城遂拔。再破宋兵三万，复虢州。
三月癸卯，图克坦喀齐喀败宋兵于德顺州。时，宋吴璘侵古镇，分据散关、和尚原，兵十余万。喀齐喀请济师，诏益河南兵万人。遣丹州刺史持嘉乌苏埒克以兵四千守德顺，璘以二十万人围之。会统军都监舒穆噜迪里破宋兵于河州，还过德州，乞益兵以救之。喀齐喀遂遣节度使乌雅富埒赫将兵二万，与迪里合。璘将大军迎战，日暮乃解。璘闻讲和，率兵遁，围城凡四十余日。是役也，押军明安富勒哈之功居多。
夏五月丁巳，押军万户费摩阿拉、明安伊喇萨尔拉败宋兵于华州。时，宋人驱率商、虢及华山、南山民五万攻华州，阿拉欲坚壁守之，萨尔拉曰：“宋兵虽多，半是居民，不习战，不如击之。”阿拉遂以骑兵千败宋前锋，追至其大军，亦败之，斩首五千级。
秋七月丁酉，陕西都统璋败宋姚良辅军于原州，克其城。宋戍兵自宝鸡以西至大虫岭，皆自散关遁去。璋复败吴璘于张义堡。
九月甲午朔，喀齐喀败吴璘于德顺州。
冬十月壬辰，华州防御使富察世杰、丹州刺史持嘉乌苏埒克败宋兵于德顺州。璘时率兵号二十万，复据德顺取巩州，临洮府少尹赫舍哩萨恰死之。喀齐喀使璋与实讷埒攻之，连战皆胜。璘分兵守秦州，喀齐喀自驻水洛城东，分军断其饷道，璘乃引去。璋等邀击宋经略荆皋，自上八节至甘谷城，杀数千人。实讷埒擒宋将朱永等十二人。张安抚守德顺，亦弃城遁，乌苏埒克复击败之，擒将校十余人，遂复德顺及秦州。高景山定商、虢，聂赫取环州。于是一十六府州皆复，陕西平。
章宗泰和五年春三月乙丑，宋兵入秦川界。辛巳，复入巩州来远镇。谍言韩侂胄统兵鄂岳，将谋北侵。
冬十一月，宋吴曦拥众兴元，欲窥关、陇。
六年春正月丙申，宋吴曦遣兵围穆舒隆堡，部将布希长安击走之，斩其将。宋人入萨满谷。完颜果囉、完颜齐勤约宋将会境上，被袭，赵彦雄等七人死焉。果囉中流矢，齐勤仅以身免。
夏四月甲子，宋人入天水界。乙丑，入东柯谷，部将刘铎战败之。丙寅，以完颜充为陕西都统，舒穆噜仲温副之。辛未，吴曦攻来远镇之兰家岭。
六月乙亥，曦复攻盐川，败之。
秋七月甲午，吴曦兵五万入秦州，副都统承裕等败之。时，承裕与防御使完颜璘屯成纪界，曦兵由保岔、姑苏等谷来袭，承裕与璘击走之，追奔四十里，凡六战，宋人大败，斩首四千余级。降诏奖谕。曦别将入来远镇，珠格高琪破之。
八月辛未，宋程松遣将曲昌世袭方山原，自率兵袭和尚原、西山寨、龙门等关，克之。富察贞遣副统费摩阿里等分路伏兵，击破之。遂遣珠格哈达等出黄儿取和尚原，钮祜禄囊嘉特等出大宁谷取西山寨，贞由中路取龙门等关，大破之，斩杨廷于阵。诸路兵皆胜，尽复故地。
九月甲辰，吴曦将冯兴、杨雄、李珪等以步骑八千入秦州，承裕与璘等击破之。宋步兵保西山，骑兵走赤谷。承裕遣唐古安塔哈率兵驰击宋步兵，败之，追奔至皂郊城，斩首二千。明安巴恬努追杀宋骑兵千人，斩杨雄、李珪于阵，冯兴仅以身免。
冬十一月庚子，完颜纲围祐州。徇下荔川、闾川等城，及宕昌，次大潭县，降之。富察贞克天水及西和州，进克成州。
十二月癸丑，宋太尉、昭信节度使、四川宣抚副使吴曦纳款于完颜纲，并献阶州。戊午，完颜充攻下大散关，遣乌鸦绰哈以兵趣凤州城，入焉。纲承制，立曦为蜀王。曦遣使奉表及《蜀地图地》、《吴氏谱谍》来。
七年春二月癸酉，遣珠格高琪等册吴曦为蜀国王。曦寻为宋臣安丙所杀。
三月壬辰，宋攻破阶州及西和州。宣抚副使完颜纲至凤翔。诏撤五州之兵，分保要害，纲召诸将还。
夏四月，富察贞撤黄牛戍，宋安丙乘之。癸丑，攻破散关，巩州钤辖乌雅爱实死之。纲与贞合兵，潜自昆谷西山入，复取散关，斩宋将二人。
五月丙申，安丙遣李好义率步骑三万攻秦州，围皂角堡，珠格高琪以兵赴之。宋兵列阵山谷，以武车为左右翼，伏弩其下来逆战。既合，宋兵佯却。高琪军觉，不前。退整阵，宋兵复来。凡五战，宋兵益坚。乃分骑为二番，更休迭战。遣将潜兵上山，自山驰下合击，大破之，斩首四千级，生擒数百人，围乃解。
冬十月辛未，陕西宣抚使图克坦镒遣副统巴噶罕果囉别攻破燕子关、新道口。巴噶罕取小湖关、敖仓至营口镇，破宋兵千人，追至上津县，斩首八百余级，遂取其城。伊囉斡破宋兵二千于平溪，将趋金州，以议和还师。
八年春正月乙亥，宋安丙遣兵袭鹘岭关，副统巴噶罕等击走之，斩其将景统领。
二月乙巳，宋参知政事钱象祖遣王柟来，以书上行省，复请川、陕关隘。
夏五月丁未，宋献韩侂胄、苏师旦首，诏以陕西关隘还之。

[book_title]卷十二 刘豫之立
太宗天会六年冬十二月，宋知济南府刘豫以城叛来降。豫，字彦游，阜城人。宋宣和末仕为河北西路提刑，徙浙西，抵仪真，丧妻翟氏，继值父忧。康王至扬州，枢密张悫。荐知济南府。是时，山东盗贼满野，豫欲得江南一郡，宰相不与，忿忿而去。达兰攻济南，骁将关胜屡出城拒战，豫杀之而降。时，宋建炎二年十二月也。遂为京东淮南安抚使、知东平府、兼诸路马步军都总管，节制河外诸军。其子麟知济南府。达兰屯兵冲要以镇抚之。
八年秋九月戊申，立刘豫为大齐皇帝，世修子礼。建都大名府，号北京。
初，康王既杀张邦昌，自归德赴扬州，诏发兵南侵，谕曰：“俟宋平，当援立藩辅如邦昌故事。”及宋帝航海，宗弼北还，议所立，众议折可求及豫皆可立。豫乞达兰为求封，遂僭位。置丞相以下官，赦境内。还居东平，曰东京，汴州曰汴京，降宋南京为归德府。张孝纯等为宰相，弟益为北京留守。子麟为尚书左丞相、诸路兵马大总管。宋待以敌国礼，孝纯及郑亿年、李邺家人在宋者，加意抚之。以明年为阜昌元年。母翟氏为皇太后。妾钱氏为皇后，宣和内人也。
冬十月乙亥，豫遣使谢封册。
十一月庚戌，以遥镇节度使乌克新等为豫生日使。
九年春正月己亥朔，刘豫遣使来贺。
冬十月戊寅，豫遣使贺天清节。
十一月已未，以陕西地赐豫，从邦昌所受封界故也。
十年春正月癸巳朔，刘豫遣使来贺。己酉，复表谢赐地。
冬十月壬寅，豫遣使贺天清节，寻遣使来告母丧。
十一月癸亥，以武良谟为豫吊祭使。
是年四月，迁都于汴。
十一年春正月丁巳朔，刘豫遣使来贺。
冬十月丙申，豫复遣使来贺天清节。
是年，宋閤门宣赞舍人徐文来奔。初，元帅府使萧庆如汴议南侵事，豫报曰：“宋军帅韩世忠屯润州、刘光世屯江宁，今举大兵，欲往采石渡江，而光世拒守。若抵扬州，则世忠必聚海船截瓜洲渡。若轻兵直趋采石，彼未有备，我必径渡江矣。光世海船亦在润州，世忠必先取之，二将由此必不和，以此逼宋帝其可也。”至是，文将大小船六十只、军七百来奔，至密州界中，率将佐至汴。豫与元帅府书曰：“文言宋帝在杭州，其候潮门外钱塘江内有船二百只。宋主初入海时，于此上船。别有河入越州，向明州定海口，达昌国县。其县在海中，为聚船积粮处。今大军可先往昌国取船，还趋明州夺御船，抵钱塘江。今自密州上船，风顺可五日至昌国，迟亦半月可至。”
十二年春正月辛亥朔，刘豫遣使来贺。
冬十月庚寅，豫复遣使来贺天清节。
初，宗弼自江南还，宗翰将入朝，再议南侵事。宗翰坚执为可，宗弼曰：“江南卑湿，今士马困惫，粮储未丰足，恐无成功。”宗翰曰：“都监务偷安尔。”及豫以书报，而睿宗亦不肯用豫策，使达兰帅师至瓜洲而还。
十三年春正月癸酉，遣使告哀于刘豫，仍诏自今称臣，勿称子。并定朝贺、赐宴、朝辞仪。
十四年秋八月癸亥，诏齐国与本朝军民诉讼相关者，文移署年，止用天会。
十五年春正月癸亥朔，刘豫遣使来贺。己卯，豫复遣使贺万节寿节。
夏六月庚戌，尚书左丞高庆裔等诛。
秋七月辛巳，宗翰卒。
冬十月乙卯，以达兰为左副元帅，宗弼为右副元帅。
十一月丙午，废齐国，降封刘豫为蜀王，置行台尚书省于汴。以张孝纯权行台左丞相。诏除豫弊政，人情大悦。迁豫家属于临潢府。
皇统三年，进封豫为曹王。
六年九月，豫卒。
子麟，字元瑞，仕宋，补承务郎。豫降，麟因从军，讨水贼王江，破降之。寻知济南府事。豫僭立，拜兴平节度使、开府、梁国公、充诸路兵马大总管、尚书左丞相。及达兰以军废豫赴汴，止刁马河，召麟渡河议事，因执之。豫废、麟迁临潢。顷之，授北京路都转运使。历参政、左丞、开府，封梁国公，卒。

[book_title]卷十三 征抚西夏
太祖天辅六年夏六月，大破辽兵，辽主走阴山，夏将李良辅将兵三万救辽，次天德境野谷、斡鲁、罗索败之于宜水，追至野谷，涧水暴至，漂没者不可胜计。宗望至阴山，以便宜与夏议和。并谕“辽主至彼，可令执送。”
夏本元魏后，魏衰，居松州者，因以牙姓为托跋氏。初，党项八部有托跋部，自党项入居银、夏之间者，号平夏部。唐末，托跋思恭以破黄巢功，赐姓李氏，兄弟相继为节度使，居夏州，在河南。继迁再立国，元昊始大，乃北渡河，城兴州而都之。其地，初有夏、绥、银、宥、灵、盐等州，后遂取武威、张掖、酒泉、燉煌郡地。南界横山，东距西河，土宜三种，善水草，宜畜牧，民俗强梗，敢战斗。元昊称帝，辽以公主下嫁，世修朝贡，事具《辽史》。至是，救辽兵败，始议和。
太宗天会二年春正月甲戌，夏国奉表称藩，宗翰承制割下寨以北、阴山以南伊苏伊喇部、图噜泺西之地赐之。
三月辛未，夏国王李乾顺遣巴哩公亮等来上誓表。
闰月戊寅朔，使王阿哈、杨天吉往赐誓诏。
冬十月甲辰朔，夏遣使谢誓诏，并论宋所侵地。初，宋与夏俱受山西地，宋侵取之。诏曰：“省表具悉！已命西南、西北两路都统府从宜定夺。”戊午，夏使贺天清节。
三年春正月癸酉朔，夏遣使来贺。乙未，夏使奉表致奠于和陵。
冬十月壬子，夏使贺天清节。
四年春正月丁卯朔，夏遣使来贺。
冬十月丁未，夏遣使贺天清节。
初，以山西九州与宋，而天德远在一隅，缓急不可及，割以与夏。后破宋都，获二帝，乃书陕西界，自麟府路洛阳沟东距黄河西岸，西历暖泉堡，鄜延路米脂谷至累胜寨，环庆路威寨过九星原至委布谷口，泾原路威川寨略古萧关至北谷川，秦凤路通怀堡至古会州，自此直距黄河，依现今流行，分熙河路，尽西边以限封城。复分陕西北鄙以易天德、云内，以河为界。及罗索定陕西，博勒和率兵先取威戎城，军至威戎东与敌遇，击走之，生致二人，问之，乃知为夏将李遇取威戎也，乃还其人，而与遇通问。遇军威戎西，芬彻军威戎军，而使之议事于罗索。报曰：“元帅府约束，若兵近夏境，则与夏犄角，无相侵犯。”遇答曰：“夏国既以天德、云内归大国，大国许我陕西北鄙之地，是以至此。”芬彻等遂旋师，卒不与北鄙地。
十三年春正月，遣使如夏报哀。
冬十二月癸亥，始定夏使朝贺，赐宴、朝辞仪。
十四年春正月己巳朔，夏遣使来贺。乙酉，复遣使贺万寿节。
十五年春正月癸亥朔，夏遣使来贺。己卯，复遣使贺万寿节。
天眷二年冬十月癸酉，夏遣使来告哀。
三年夏五月己卯，诏册仁孝为夏国王。初，夏主乾顺以二年卒，子仁孝立。至是，遣使册命，加开府、上柱国。
秋九月庚申，夏遣使谢赙赠及封册。
皇统元年春正月已未，夏国请置榷场，许之。
初，王阿哈等以太宗誓诏赐夏国，欲以契丹旧仪见，不肯曰：“契丹与夏甥舅也，故国王坐受。今君臣也，当如仪。”争数日不决。至是，始起立受焉。
宋慕洧以环州降，及割河南、陕西地与宋，洧奔夏，夏以为僧格及萨里罕再定陕西，洧思归夏人觉，遂族洧，以表闻，诏责之。
五年夏四月，遣右卫将军萨哈、兵部郎中耶律福为横赐夏国使。
六年春正月庚寅，以边地赐夏国王。
九年冬十二月，夏贺正旦使至，中道遣还。遣使以节位报谕。至境上，夏人问曰：“圣德皇帝何为见废？”不肯纳，乃使有司以废立故，移文报之。
海陵天德二年秋七月戊戌，夏使御史大夫察喇公济等来贺即位及受尊号，如旧仪。
三年秋九月，夏主遣使上表，请不去尊号。以经武将军萧朋格为夏生日使。
正隆二年夏四月戊戌，以宿直将军温都斡罕为横赐夏国使。
秋九月乙丑，以宿直将军布萨乌哷赫为夏生日使。
三年春正月丙寅，夏奏告使还，遣左宣徽使敬嗣晖谕之。
秋九月庚午，以宿直将军阿勒巴为夏生日使。
四年春三月丙辰朔，遣兵部尚书萧恭经画夏国边界。
秋九月，以宿直将军瓜尔佳达兰为夏生日使。
六年秋九月，南侵宋，宋人入秦、陇，夏攻取汤皿羌、通峡、九羊、会川等城寨。宋亦侵入夏境。
世宗大定二年夏四月，夏左金吾卫上将军梁元辅、翰林学士焦景颜、押进枢密副都承旨任纯忠贺登宝位。再遣武功大夫贺义忠、宣德郎高慎言贺万寿节。
秋八月癸酉，夏左金吾卫上将军苏执礼、匦押使王琪、押进中丞赵良贺尊号。
九月庚子，以左司员外郎完颜正臣为夏生日使。
冬十二月辛未，以夏乞兵复神枪手侵地，遣尚书吏部郎中完颜德济体究陕西利害。夏遣巴哩昌祖、杨彦敬贺正旦。
三年春三月壬辰朔，夏使额鲁元智、程公济贺万春节。
夏五月，以宿直将军珠勒根呼雅克为横赐夏国使。
秋七月甲寅，诏市马夏国。
九月癸巳，遣布萨实讷为夏生日使。
冬十月己巳，夏使苏执礼、李子美谢横赐。
四年春正月丁亥朔，夏使威伊执信、李师白贺正旦。
三月丙戌朔，夏使纽鄂文忠、陈师古贺万春节。
秋九月，遣宗室乌哩雅为夏生日使。
冬十二月，夏殿前太尉梁惟忠、翰林学士焦景颜乞免徵索正隆末年所虏人口。
五年春正月辛亥朔，夏使鄂囉世、高岳贺正旦。
秋九月，以宿直将军珠格芬彻为夏生日使。
六年春下月月丙午朔，夏使高遵义、安世贺正旦。
三月甲辰朔，夏使曹公达、孟伯达、押进知中兴府赵衍贺万春节。戊申，中丞李克勤、学士焦景颜奏乞免索俘虏，许之。
夏四月，遣锡默果囉为横赐夏国使。
秋九月辛亥，遣伊喇熙载为夏生日使。
冬十二月戊戌，夏中丞贺义忠、学士杨彦敬谢横赐。
七年春正月庚子朔，夏使刘志真、李师白贺正旦。
三月己亥朔，夏使任得仁、李澄贺万春节。
秋九月乙亥，遣唐古呼噜为夏生日使。
冬十二月壬戌，夏使巴哩昌祖、赵衍为其臣任得敬求医，许之。
八年春正月甲子朔，夏使利守信、李穆贺正旦。
三月癸亥朔，夏使明博师道、严立本贺万春节。
夏四月戊午，夏使任得聪谢恩，诏却其礼物。
秋九月丁卯，遣引进使高希甫为夏生日使。
九年春正月戊午朔，夏使庄浪义显、刘裕贺正旦。
三月丁巳朔，夏使浑进忠、王德昌贺万春节。
夏五月丙辰，遣完颜赛音为横赐夏国使。
秋九月，遣布萨忠为夏生日使。
是岁，西番乔嘉族首领札实结往省其母于庄浪族，夏人袭之，国战，溃围出，寻死，其母为夏人所虏。遣大理卿李昌图等往按，且止勿筑祈安城。使还，诏以其侄赵师古为乔嘉等四族都钤辖，加宣武将军。先是，大定四年，临洮尹伊喇成招降，札实结乃率木波、隆普、庞巴、巴哩四族来附，进马百匹，诏厚加赏赐。成迁南京留守，召拜枢副，封任国公。至是，为夏人所败。
十年春正月壬子朔，夏使刘志直、韩德容贺正旦。
三月壬子朔，夏使张兼善、李师白贺万春节。
夏闰五月乙未，夏权臣任得敬中分其国，胁其主李仁孝遣左枢密使朗鄂特进忠、参知政事杨彦敬、押进翰林学士焦景颜上表求封，诏不许，并却其贡物。
初，仁孝嗣位，其臣屡作乱，任得敬抗御有功，遂相夏国二十余年，阴蓄异志，欲图夏国，诬杀宗亲大臣，其势渐逼，仁孝不能制。至是，乃分西南路及灵州罗彭地与得敬自为国，且上表求封，不许。赐诏，略曰：“我国家戡定中原，怀柔西土，始得画疆于乃父，继而赐命于尔躬，恩厚一方，年垂三纪。今兹请命，事颇靡常，未知措意之由来，续当遣使以询问。所有贡物，已经发回。”得敬密通宋求助，宋以蜡书答之，为夏人得。求封又不见许，仁孝乃谋诛之。
秋九月敦庚寅，遣瓜尔佳阿里布为夏生日使。八月晦，仁孝诛任得敬及其党与，上表谢，并以宋人蜡书献，诏慰谕之。未几，罢保安兰州榷场。嗣因尚书省奏边民滋为奸弊，并绥德榷场罢之，止存东胜、环州而已。
十一年春正月丙子朔，夏使萨执直、马子才贺正旦。
秋八月己巳，遣刘珫为夏生日使。
十二年春正月庚午朔，夏使威纽执忠、刘昭贺正旦。
三月己巳，夏使党得敬、田公懿贺万春节。鄂罗绍甫、吕子温、押进巴哩直信贺尊号。
夏四月癸亥，遣唐古阿古尔横赐夏国。
秋九月辛巳，钮祜禄额特埒为夏生日使。
冬十二月癸亥，夏使罔荣忠、严立本谢横赐。
十三年春正月乙丑朔，夏使鄂罗绍昌、张希道贺正旦。
三月癸巳朔，夏使巴哩安仁、焦蹈贺万春节。
秋九月辛卯朔，遣和索哩为夏生日使。
十四年春正月已丑朔，夏使萨进德、李师旦贺正旦。
三月戊子朔，夏使巴哩安仁、焦蹈贺万春节。
秋九月乙未，遣宗室崇肃为夏生日使。
十五年春正月，夏使李嗣卿、白庆嗣贺正旦。
闰九月已未，遣锡默和尚为夏生日使。
冬十二月，夏使鄂史绍甫、王师信谢横赐。
十六年春正月戊申朔，夏使威载师宪、宋宏贺正旦。
三月丙午朔，夏使古沁文昌、王禹珪贺万春节。
秋九月癸丑遣完颜托果斯为夏生日使。
十七年春正月壬寅朔，夏使额伊德昌、杨彦和贺正旦。
三月辛丑朔，夏使巴哩庆祖、梁宇贺万春节。
秋九月丁酉朔，遣舒穆噜呼图为夏生日使。
冬十月己巳，夏进百头帐，诏却之。
十二月甲午，夏遣东经略使苏执礼横进。
十八年春正月丙申朔，夏使纽纽存忠、武用和贺正旦。
三月乙未朔，夏使威明仁显、赵崇道贺万春节。
夏四月已丑，遣阿布哈德甫横赐夏国。
秋九月辛未，遣完颜富勒呼为夏生日使。
冬十二月戊午，夏使朗鄂特元智、刘昭谢横赐。
十九年春正月庚申朔，夏使张兼善、张希圣贺正旦。
三月乙未朔，夏使来子敬、梁介贺万春节。
秋九月戊午，遣费摩呼喇为夏生日使。
二十年春正月甲寅朔，夏使安德信、吴日休贺正旦。
三月癸丑朔，夏使罔进忠、王禹玉贺万春节。
秋九月壬戌，遣宗室萨布为夏生日使。
冬十二月癸卯，诏夏使入界，如遇当月小尽，限二十五日至京，二十七朝见。丙午，夏使罔永德、刘昭入见。
二十一年春正月戊申朔，夏使穆纳好德、郝处俊贺正旦。壬子，夏请复绥德军榷场，仍许就馆市易。
三月丁未朔，夏使苏志纯、康忠义贺万春节。
夏国月戊辰，遣巴达尔呼横赐夏国。
秋八月乙丑，遣奚呼实罕为夏生日使。
二十二年秋九月乙酉，遣布萨哈斯罕为夏生日使。
二十三年春正月丁卯朔，夏使刘进忠、李国安贺正旦。
三月丙寅朔，夏使吴德昌、刘思忠贺万春节。
秋九月己巳，遣完颜锡里库为夏生日使。
二十四年春正月辛卯朔，夏使刘执中、李昌辅贺正旦。
二月丙戌，遣宗室皞横赐夏国。
三月庚寅朔，夏使晁直信、王庭彦贺万春节。
夏五月丙申，尚书省奏夏国王以车驾幸上京，愿遣使入贺。帝曰：“往复万里，暑雨泥泞，不须遣使。”令谕止之。
秋八月癸亥，遣约囉特默格为夏生日使。
二十五年冬十一月丙申，夏使李崇懿、米崇吉、押进李嗣卿朝见，贺车驾还京。
二十六年春正月庚辰朔，夏使莽古进德、刘光国贺正旦。
三月己卯朔，夏使莽古德懋、王庆崇贺万春节。
秋八月已丑，遣李达可为夏生日使。
二十七年春正月癸卯朔，夏使少兒德昭、索遵德驾正旦。
三月癸卯朔，夏使遇忠辅、吕昌龄贺万春节。
秋九月己酉，遣锡默安图为夏生日使。
冬十二月，夏使鄂囉绍先、严立本谢横赐。
二十八年春正月丁酉朔，夏使玛纳绍文、安惟敬贺正旦。
三月丁酉朔，夏使浑进忠、邓昌祖贺万春节。
秋九月甲午朔，遣崇夔为夏生日使。
二十九年春正月壬辰朔，夏使诺尔桑德昌、字得贤贺正旦。帝大渐，夏使遣还。
三月，夏使李元贞、余良来阵慰。
夏四月，夏使邹显忠、李国安入奠。
五月，夏使纳琳思敬、梁介贺登位，田周臣押进。
秋八月丙辰，夏使威明彦、刘文庆贺天寿节。
九月戊辰，以卫尉巴尔斯章为夏生日使。
章宗明昌元年春正月丙辰朔，夏使唐彦超、杨彦直贺正旦。
夏四月丙辰，遣伊喇宁横赐夏国。
秋八月己酉，夏使雅苏守节、张仲文贺天寿节，罔进忠谢横赐。
九月已未，遣乌凌阿玛展为夏生日使。
二年春正月庚戌朔，夏使王全忠、张思义贺正旦，许使馆贸易三日。
三月丁巳，夏使李元膺、高俊英为陈慰使。丁卯，复遣李嗣卿、永昌奉奠皇太后。
秋八月乙巳，夏使舒威英、焦元昌贺天寿节。
九月丁巳，遣白琬为夏生日使。
十一月戊午，夏厢官吴明契等袭杀边将阿噜岱，良索之，不已，夏人乃杀明契等。
三年春正月乙巳朔，夏使赵好、史从礼贺正旦。
秋八月丁卯，夏使罔敦信、韩伯容贺天寿节。
九月，遣唐古哈达为夏生日使。
四年春正月己巳朔，夏使乌伊遂良、高崇德贺正旦。
夏五月丙寅朔，遣舒穆噜贞横赐夏国。
秋八月辛酉，夏使巴沁师德、张崇师贺天寿节，纳琳思聪谢横赐。
九月，仁孝卒，子纯佑立。
冬十一月庚寅，夏使李元吉、李国安告哀。
十二月甲午朔，密莽友直、李昌辅进遗留物。
五年春正月癸亥朔，夏使纽纽世忠、刘思问贺正旦。辛巳，命国子祭酒刘玑、郎中乌库哩庆裔为夏册封起复使。
夏四月壬寅，夏使郎鄂特文广、刘俊才，押进页允克忠来报谢。
秋八月乙卯，夏使页允思文、张公辅贺天寿节。
冬闰十月丙戌，遣完颜忠为夏生日使。
六年春正月丁亥朔，夏使王彦才、高大节贺正旦。
三月丙申，夏使李彦崇、郝庭俊谢赐生日。
秋八月己卯，夏使宋克忠、吴子正贺天寿节。
九月辛卯朔，遣钮祜禄哈尚为夏生日使。
承安元年春正月辛巳朔，夏使员元亨、元叔贺正旦。
秋八月甲戌，夏使同崇义、吕昌邦贺天寿节。
二年春正月乙亥朔，夏使威明世安、李师广贺正旦。
秋八月戊戌，夏使罗伊守忠、王彦国贺天寿节、李德冲、刘思问奏告榷场。
冬十二月丁酉，夏使李嗣卿、高德崇谢复榷场。
三年春正月己亥朔，夏使隗敏修、钟伯达贺正旦。
夏五月戊申，遣伊喇郁为夏生日使。
秋八月甲午，夏使哲伊俊乂、罗世昌贺天寿节。
四年春正月癸巳朔，夏使李庆源、邓昌祖贺正旦。
秋八月已丑，夏使诺尔桑德昌、李公达贺天寿节，纳琳思聪、杨德先谢横赐。
五年春正月戊子朔，夏使连都敦信、丁师周贺正旦，附奏为母疾求医。遣太医时德元、五利贞往，并赐御乐。
秋八月壬子，夏使连都敦信、丁师周贺天寿节，刘忠亮、高永昌来谢。
泰和元年春正月壬子朔，夏使谔德忠、刘筠国贺正旦。
三月乙丑，夏使页允思文、田文徽来谢恩。
秋八月戊寅朔，夏使柔思义、焦思元贺天寿节。
二年春正月丁未朔，夏使白克忠、苏孙贺正旦。
秋八月庚子，夏使台楚噜忠毅、王安道贺天寿节，李建德、杨绍直谢横赐。
三年春正月辛未朔，夏使崔元佐、刘彦辅贺正旦。
秋八月甲子，夏使少兒德元、高大亨贺天寿节。
四年春正月乙丑朔，夏使美赫宇文、韩师正贺正旦。
秋八月癸丑，夏使李德广、韩承庆贺天寿节。
五年春正月已未朔，夏使遇惟德、高大伦贺正旦。闰八月辛巳，夏使赵公良、米远懿贺天寿节，鼐尔思聪、刘俊德谢横赐。
六年春正月癸未朔，夏使诺尔桑德、郑勖贺正旦。乙丑，夏李安全废其主纯佑自立，令纯佑母罗氏遣御史大夫罔佐执忠求封册。夏七月戊戌，诏问废立故。
九月辛丑，遣温特赫思敬、黄震册安全为夏国王。
冬十二月乙丑，夏使穆纳光祖、张公甫谢封册，押进使梁德枢入见。
七年春正月丁丑朔，夏使隗敏修、邓昌福贺正旦。
秋八月甲辰朔，夏使罗伊思忠、安礼贺天寿节。
八年春正月辛未朔，夏使浑光中、梁德懿贺正旦。
三月甲申，夏使李元吉、罗世昌奏告。
夏五月辛亥，夏使锡勒遵义、苏寅孙谢赐生日。
冬十月己卯，夏使李世昌、米元杰贺天寿节，权鼎雄、李文政谢横赐，朗鄂特德光、田文徽奏告。
卫绍王大安二年秋八月乙丑，夏人侵葭州。
三年，安全卒，族子遵顼立。遵顼先以状元及第，充大督府主，立在安全卒前一月。是时金兵败绩于会河堡，夏人乘之，侵掠边境，而通使如故。
崇庆元年春三月，遣使册李遵顼为夏国王，夏人犯葭州，延安路总管完颜诺尔布御之。
冬十二月，遵顼谢封册。
至宁元年夏六月，夏人犯保安州，杀刺史。犯庆阳府，杀同知府事。
宣宗贞祐元年冬十一月戊辰，夏人攻会州，图克坦酬尔击走之。
十二月癸亥朔，夏人陷巩州，泾州节度使瓜尔佳守中死之。
二年秋八月丁未，夏人入边，命移文责之。
冬十一月丙子，兰州译人程察逊以州叛，西结夏为援，边将败其兵三千。
三年春正月，夏兵攻武延川，进寇环州及积石州，都统姜伯通败之。又入安乡关，都统曹吉逊等御却之。
二月辛卯，攻环州，刺史乌库哩延寿及锡默摩囉欢败之境上。
三月，诏议伐夏，未果。
夏四月，诏曹吉逊、完颜果勒讨程察逊，夏人援之。
秋九月，遂破西关堡，夏人复攻第五将城，万户杨再兴击走之。
冬十月丁亥，夏攻保安及延安，都统完颜果嘉努破之。既而深入临洮，总管图们呼图克们不能御，完颜和索哩来援，大败于渭源堡，城陷，和索哩被执。
十一月戊辰，夏兵败于克戎寨，伊喇托卜嘉破之于熟羊寨。进围临洮，总管图们呼图克们破之。
四年夏四月己亥，夏巴鄂特族总管汪三郎率众来降，进羊千口，诏优给其直。
五月己巳，来远镇获夏谍者陈岊等，知夏将图临洮、巩州，闚长安。命陕西行省备之。夏于来羌城界河起折桥，右都监完颜萨布焚之，斩馘甚众。
六月，鄜延路奏，夏牒报用彼国光定年号，诏封还其牒。
秋闰七月，庆阳总管庆善努等伐夏，完颜果勒败夏人于阿密湾。
八月，左监军乌库哩庆寿败夏兵于安塞堡萨布击走夏兵于结耶嘴川复破之于车儿堡。
冬十一月，提控实嘉喀齐喀、杨沃哩解定西。
十二月丙寅，帝与太子议伐夏。左监军图们呼图克们等分三道攻盐、宥、威、灵、安、会等州。
兴定元年春正月，夏兵三万自宁州还，庆善努击败之。夏人福山以俘户来降，除同知泽州。
夏五月戊寅，夏兵入大北岔，都统赫舍哩珠赫掩击，败之。
秋七月甲辰，右都监完颜闾山败夏兵于黄鹤岔。夏围羊狼寨，都统党世昌等击走之。
八月，李公直败夏兵三千。
九月戊寅，夏犯克戎寨，都统罗世晖击却之。
二年春正月乙酉，陕西行省奏元兵围夏王城，李遵顼出走西凉，命子居守。诏严边备。
夏五月，夏人入葭州，庆善努败之于马吉峰。
秋七月辛未，夏犯龛谷，瓜尔佳瑞、赵防败之，追至质孤堡。
三年春闰三月戊午，夏人破葭州之通秦砦刺史赫舍哩王嘉努战没。
夏四月乙酉，提控纳哈塔迈珠击败之，自葭芦川遁去。华州元帅完颜哈达败夏兵二千于隆州，遂攻其城，陷西南隅，会暮乃还。
冬十一月癸巳朔，前岚州仓使张祐自夏来归。
十二月，诏移文责问夏国。
四年春二月，夏犯镇戎，国兵败绩。
夏四月癸亥，夏兵犯边，元帅喀齐喀遇于鹿儿原，提控乌库哩世显以偏师败之，都统王定复破其众于新泉城。元帅庆善努攻宥州，围神堆府，败其援兵，斩首二千余。
秋八月庚午，夏陷会州，乌库哩世显叛降夏。复犯龛谷，瓜尔佳瑞连战破之，乃引去。诏有司移文与夏议和，不克就。夏人三万围定西，刺史爱新爱实拉击走之。
九月，夏国绥平寨安定堡，未几，陷西宁州，再攻定西，乌库哩长寿击却之。乃袭巩州，实嘉喀齐喀逆战十余次，乃解去。
五年春二月，宁远节度使瓜尔佳海寿破夏兵于搜嵬堡。
三月己亥，夏因叛人宝赵儿招，入据来羌城，富珠哩和卓督兵急攻城，拔之。
冬十月壬戌，夏复攻龛谷，博索连败之。丁卯，犯定西、积石之境。
十一月，夏攻安寨堡，哈达与元帅迈珠潜军夜袭其营，夏人大溃，坠崖谷者无数，下诏奖谕。
元光元年春正月，夏陷大通城，复取之。
三月癸酉，李师林败夏人于永木岭。
秋八月，夏攻宁安寨，复入德顺。
冬十月丁丑，夏攻神林堡，寻入质孤堡，唐古昉败之。
二年秋七月壬寅朔，夏人犯积石州，羌界寺族多陷没，寺僧拒而不从者，诏给廪禄。
是年，李遵顼遣其太子德任来侵，固谏，不从，幽之灵州。遣人代将，会天旱不果。嗣元兵问罪夏国，延安、庆源帅府欲乘其敝伐之，陕西行省博索、哈达不可，乃止。陇安节度使阿林不治军事，夏人乘之，掠五千余口、杂畜数万而去。
哀宗正大元年冬十月戊午，夏国遣使来修好。先是，自天会议和，八十余年，与夏人未尝有兵革之事。及贞祐初，小有侵掠，以至权难，十年不解，两国俱敝。至是，遵顼为蒙古所侵，奔西凉，传位于其子德旺，乃遣使修好。
明年九月，和议成，称兄弟之国。遣使来聘，奉国书称弟。立三年，蒙古深入，忧悸而卒。其弟睍嗣立二年，而蒙古围之，出降，执之以归。夏亡。时正大四年，即宋理宗宝庆三年也。立国凡十主，合二百一年。

[book_title]卷十四 高丽宾服
太祖收国元年秋九月，帝克黄龙府，命瓜尔佳萨哈攻保州。保州近高丽，辽侵高丽置保州。至是，命萨哈取之。高丽国王王楷。其地鸭绿江以东，海兰路以南，东南皆至于海。自辽时岁时遣使修贡事，具《辽史》。唐初，靺鞨有粟末、黑水两部，皆臣属于高丽。唐灭高丽，粟末保东牟山，渐强大，号渤海，姓大氏。至唐末为辽灭。金伐辽，渤海来归，盖其遗裔也。黑水靺鞨居古肃慎氏地。有长白山，金国所由起，虽旧属高丽，久不相通。及金灭辽，高丽以事辽旧礼，称臣于金。初，高丽有医者居女直之完颜部。穆宗时，戚属有疾，医之愈，使桑阿送归高丽。医者归，语人曰：“女直居黑水部者，部族日强，兵益精悍，年谷屡稔。”王闻之，乃通使女直。既而和索哩来归，遂率伊勒呼岭东诸部皆内附。厥后，海兰甸诸部，尽欲纳款，高丽使人邀止之。会穆宗卒，康宗嗣，遣硕硕欢率兵趋和尼水，徇地海兰甸，收叛亡七城。高丽使来请议事，使者往，拒不纳。五水之民附高丽，执团练使十四人。康宗二年，高丽再来伐，硕硕欢再败之。高丽复请和，前所执团练使皆遗还。硕硕欢立幕府于三潺水，抚定边民，康宗以为能。四年丙戌，高丽使黑欢方石来贺袭位，遣博囉报之。高丽约还诸亡在彼者，乃使阿古、又宽往受之。高丽背约，杀二使，筑九城于海兰甸，以兵数万来攻，乌色败之。斡鲁亦筑九城，与高丽九城相对。高丽复来攻，乌色复败之，进围其城。高丽约还逋逃，退九城之军，复所侵故地，遂与之。太祖即位，使萨哈攻保州，久不下，请济师，屡破敌，多所俘获，诏奖之。冬十一月，系辽籍女直玛穆丹等十五人皆降。攻开州，取之，尽降保州诸部女直。以萨哈为保州路都统。时，太祖已破走辽主军。萨哈破和卓、顺化二城，复请济师攻保州，使斡鲁以甲士千人往。
二年春正月，高丽遣使来贺捷，且求保州，诏许自取之。仍命萨哈等谨守边戍。及进攻保州，辽守将遁去，而高丽兵已在城中。其王使富尼玛再请保州，诏谕当别议。
天辅元年春正月，开州叛，瓜尔佳萨哈等讨平之。
秋八月癸亥，高丽遣使来请保州。
二年冬十二月，诏谕高丽国王曰：“朕始兴师伐辽，已当布告，赖皇天助顺，屡败敌兵，北至上京，南至于海，其间京府州县部族人民悉皆抚定。今遣贝勒卓巴克报谕，仍赐马一匹，至可领也。”
三年冬十一月，海兰甸长城，高丽增筑三尺，边吏发兵止之，弗从，报曰：“修补旧城。”贝勒呼噜古、锡馨以闻。诏曰：“无得侵轶生事，但慎固营垒，广布耳目而已。”
四年，咸州路都统司以兵分屯于保州、博囉威二城，请益兵，诏曰：“汝等分列屯戍，以固封守，甚善。高丽累世事辽，或有交通，可常遣人侦伺。”使锡馨以获辽国州郡谕高丽。其国方诛乱者，使谓锡馨曰：“此与先父国王之书。”锡馨就馆。凡诛戮官僚七十余人，即以旧礼接见，而以表来贺，并贡方物。
太宗天会元年，以辽主亡入夏国报之，高随、舍音奉使高丽，至境上，接待之礼不逊，随等不敢往。太宗曰：“高丽世臣于辽，当以事辽之礼事我。而我国有新丧，辽主未获，勿遽强之。”命随等还。
二年夏五月乙巳，海兰路军帅完颜呼噜古等言：“往者岁捕海狗、海东青、鸦、鹘于高丽之境，近以二舟往，彼乃以战舰十四要而击之，尽杀二舟之人，夺其兵仗。”帝曰：“以小故起战争，甚非所宜。今后非奉命，毋辄往。”
秋七月壬辰，和硕台言：“高丽纳吾叛亡，增其边备，必有异图。”诏曰：“纳我叛亡而弗归，其曲在彼。凡有通问，毋违常式。或来侵略，整尔行列，与之从事。敢先犯者，虽捷必罚。”
冬十月丙寅，命南路军帅栋摩以甲士千人益哈斯罕路贝勒完颜爱实拉戍海岛，以备高丽。
四年夏六月丙申朔，高丽王楷奉表称藩，优诏答之。
秋七月丙寅，遣高伯淑等宣谕高丽。
冬十月丁未，高丽贺天清节。
十一月庚申，以高丽随充高丽生日使。
五年秋八月戊寅，遣耶律居谨等充宣庆使，以宋捷谕高丽。
冬十月辛未，天清节，高丽遣使来贺。自是信使不绝。
八年春正月甲辰朔，高丽遣使来贺。
是岁，楷上表乞免索保州亡入边户。既而，勖复表请之，太宗从之。封域始定。
十年春正月癸巳朔，高丽遣使来贺。
十三年春正月，遣使如高丽告哀，且报即位。
三月己卯，高丽使祭奠吊慰。
夏四月戊午，高丽使贺登宝位。
冬十二月癸亥，始定使臣朝贺、赐宴、朝辞仪。
十四年春正月癸酉，颁历于高丽。
冬十月甲寅，遣乾文阁待制吴激赐高丽生日。
皇统二年春正月乙未朔，高丽遣使来贺。乙巳，命伐高丽。辛亥，万寿节，高丽遣使来贺。诏加楷开府仪同三司、上柱国。
冬十二月乙丑，高丽遣使谢封册。
六年夏五月壬申，高丽王楷卒。
六月乙丑，遣使吊祭高丽并起复嗣王睍。明年遣使来谢。
八年春二月壬子，遣克埒克巴噶横赐高丽。甲寅，以大理卿宗安等为高丽封册使。
夏六月乙卯，高丽使谢赐封册。
海陵天德元年冬十二月，高丽贺正旦使至广宁，遣人谕以废立事，中路遣还。
二年春正月辛巳，以名讳告谕高丽。
三月丙戌，高丽遣知枢密院事文公裕、殿中监朴纯冲贺登宝位。
三年秋九月庚戌，遣判官萧子敏赐高丽生日。
四年秋九月丙午，遣都水使者完颜满丕赐高丽生日。
贞元元年春正月辛卯朔，以弟兖丧，不视朝，命有司受高丽贡献。
秋九月丁亥朔，遣郎中斡克珊赐高丽生日。
正隆二年夏四月，遣签书宣徽院事张喆横赐高丽。
三年秋九月丁丑，遣高存福赐高丽生日。
四年秋九月，遣宣武将军完颜德济赐高丽生日。
六年秋八月，遣太常博士张崇赐高丽生日。
世宗大定元年冬十一月壬午，命完颜乌肯彻报谕高丽。
二年冬十二月，高丽卫尉少卿丁应起贺正旦。
三年春二月庚寅，高丽守司空金永胤、礼部侍郎金淳夫进奉使，礼宾少卿许势修贺登宝位，秘书少监金居实谢宣谕。
三月壬辰寅，李公老贺万春节。
夏四月己卯，韩纲横赐高丽。
冬十月丙寅，伊喇塔富拉赐高丽生日。
十二月乙酉，金存夫谢横赐。
四年春正月丁亥朔，高丽遣高处约贺正旦。
三月丙戌朔，崔存温、郑孝偁贺万春节。
秋九月辛亥，遣乌库哩萨哈赐高丽生日。
冬十二月，高丽使金庄谢赐生日。
五年春正月辛亥朔，高丽使高珍缙贺正旦。帝因朝辞，谕曰：“边境小小不虞，尔主使然耶？疆吏为之耶？果疆吏为之，尔主亦当惩戒之也。”初，高丽使者别有私进礼物，以为常。是岁，万春节使者陈力升、元颐冲私进，帝以不应典礼，诏罢之。
冬十月辛巳，遣大宗正丞璋赐高丽生日。
十二月，高丽使李知深、尹敦信贺尊号，王辅谢赐生日。
六年春正月丙午朔，高丽使李世仪贺正旦。
三月甲辰朔，赵仁贵、李复基贺万春节。
夏四月戊戌，遣伊喇道横赐高丽。
冬十月己卯，遣伊喇谙达赐高丽生日。
十二月戊戌，高丽使崔椿谢赐生日，金资用谢横赐。
七年春正月庚子朔，高丽使潘咸有贺正旦。
三月己亥朔，柳德容贺万春节。
冬十二月壬戌，崔儇谢赐生日。
八年春正月甲子朔，高丽使金起贺正旦。
三月癸亥朔，金光利、赵湜贺万春节。
冬十月乙未，遣宗室靖赐高丽生日。
九年春正月戊午朔，高丽使陈元光、徐诹贺正旦。
三月丁巳朔，金利诚贺万春节，崔偦进奉。
夏五月，遣图克坦怀贞横赐高丽。
秋九月丙辰，遣马贵中赐生日。
冬十二月庚戌，高丽使裴衍谢赐生日，李世美谢横赐。
十年春正月壬子朔，高丽使陈升加正旦。
三月壬子朔，崔侁崔光陟贺万春节。
冬十月己酉，遣宗室坚赐高丽生日。
十一月己卯，高丽翼阳公晧废睍自立，称兄让国，求封册，不受赐睍生日使。诏遣使详问。
十一年春正月壬辰，高丽王晧报称，前王病，不治事，晧权国政。
夏四月丁卯，晧上表，并以兄表求封。
五月，遣宗室靖宣问。晧实篡国，囚睍海岛，靖至高丽，竟不得见。乃以诏授晧，转取睍表附奏。靖还，帝问大臣，皆曰：“睍表如此，可遂封之。”丞相良弼等曰：“得晧祈请未晚也。”
冬十二月丁卯，晧遣礼部侍郎张翼明等请封。
十二年春三月己巳朔，高丽使金黄裕贺万春节，蔡祥正贺加上尊号。丁丑，遣乌库哩思列、张亨为封册使。
夏四月丁卯，高丽使李著，崔誧贺尊号。
冬十月，金于蕃、金瑄谢封册。
十三年春正月乙丑朔，高丽使史正儒贺正旦。
三月癸巳朔，李应求贺万春节。
冬十一月甲午，遣大洞赐高丽生日。
十四年春正月已丑朔，高丽使崔均贺正旦。
二月丙戌，车仁揆进奉。
三月戊子朔，金练光贺万春节。
夏四月乙亥，遣完颜佛甯横赐高丽。
冬十一月戊申，遣曹士元赐生日。
十五年秋九月辛卯，高丽西京留守赵位宠叛其君，请以慈悲岭以西、鸭绿江以东西十余城来献，不纳。未几，伏诛，来告，诏慰答之。时，位宠谋叛晧，遣徐彦等九十六人上表曰：“前王本非避让，大将军郑冲、郎将李义方实弑之。臣位宠纳土，请兵助援。”帝曰：“王晧已加封册，位宠辄敢称兵为乱，且欲纳土，朕怀抚万方，岂助叛臣为虐。”诏执彦等送高丽，乱定，遣使谢。
十六年春正月戊申朔，高丽使李章贺正旦。
三月丙午朔，蔡顺禧贺万春节。
冬十一月甲子，遣伊喇子元赐高丽生日。
十二月庚子，高丽使王珪谢赐生日，吴少陟、尹崇诲以不许赵位宠内附，陈谢。
十七年春正月壬寅朔，高丽使吴淑夫贺正旦。丙午，有司奏所进玉带，乃石似玉者，诏勿问。
二月己亥，高丽使丁守弼进奉。
三月辛丑朔，崔光远贺万春节。
夏四月戊子，遣图克坦乌哲横赐高丽。
冬十二月戊辰，遣布萨怀忠赐高丽生日。甲午，高丽使崔美谢横赐。
十八年春正月丙申朔，高丽使孙应时贺正旦。
二月癸巳，崔孝求进奉。
三月乙未朔，李仁成贺万春节。
冬十一月丙戌，遣左光庆赐高丽生日。
十二月戊午，高丽奇世谢赐生日。
十九年春正月庚申朔，高丽使金节贺正旦。
二月丁巳，柳得仁进奉。
三月已未朔，卢卓儒贺万春节。
冬十一月戊辰，遣卢拱赐高丽生日。
十二月壬子，高丽使柳得义谢赐生日。
二十年春正月甲寅朔，高丽使尹东辅贺正旦。
二月辛亥，金铉公进奉。
三月癸丑朔，孙硕贺万春节。
夏四月己亥，遣郭喜国横赐高丽。
冬十一月乙亥，遣任倜赐高丽生日。
十二月丙午，高丽使沈晋升谢生日，王度谢横赐。
二十一年春二月甲辰朔，高丽使李德基进奉。
三月丁未朔，由宝至贺万春节。
二十二年冬十一月甲申，遣布萨忠佐赐高丽生日。
二十三年春正月丁卯朔，高丽使崔永濡贺正旦。
二月甲子，文章炜进奉。
三月丙寅朔，卢孝敦贺万春节。
夏四月癸丑，遣赫舍哩珠尔苏横赐高丽。
冬十二月丁亥，高丽使崔孝著朝辞，以诏答王晧。
是岁，晧母任氏卒。
二十四年春二月甲戌，王晧以母忧未卒哭，请免今年万春节及进贡，诏允不陈贺，其进贡方物，令随明年正旦使仝来。丙戌，遣完颜济勒、郝俣为敕祭使，大仲尹慰问，永明起复。
冬十月，以上京天寒，诏明年贺使权停一年，其回谢使，后随朝贺使仝来。
二十五年冬十一月壬寅，遣伊喇履赐高丽生日。
十二月戊寅，高丽使梁翼、崔素谢敕祭，康勇儒谢慰问，崔仁谢起复。
二十六年春正月庚辰朔，高丽使崔仁贺正旦。
二月丁丑，门义赫进奉。
三月己卯朔，柳公权贺万春节。
夏四月壬戌，遣李磐横赐高丽。
冬十二月庚子，高丽使任濡谢横赐，卢元谢生日。
二十七年春正月癸卯朔，高丽使崔匡辅贺正旦。
二月辛丑，车若松进奉。
三月癸卯朔，李公钧贺万春节。
冬十二月庚午，遣赵可赐高丽生日。甲午，高丽使崔存谢赐生日。
二十八年春正月丁酉朔，高丽使崔迪元贺正旦。
二月乙未，吉仁进奉。
三月丁酉朔，李禧贺万春节。
冬十二月丙寅，遣伊喇彦拱赐高丽生日。庚寅，高丽使周匡美谢赐生日。
二十九年春正月壬辰朔，高丽使李尚儒贺正旦，帝大渐，使还。
夏六月乙卯，高丽使李英搢、黄清来奏会葬并祭奠。
秋八月，崔膺庸贺天寿节。
冬十二月，闵湜谢生日，孙衍谢横赐。
章宗明昌元年秋八月己酉，高丽使陈克修、郑世鬈贺天寿节及进奉。初，章宗即位，诏使至界上，颇稽迟，诏移问，高丽逊谢。
冬十二月丁未，卢湜谢赐生日。
二年春正月庚戌朔，高丽使郑克温贺正旦。
三月乙亥，韩正修、崔敦礼奉慰，文得品、李世长祭奠。
秋八月乙巳，柳光寿贺天寿节，宋宏迪进奉。
冬十二月癸卯，李至纯谢赐生日。
三年春正月乙巳朔，高丽使洪孝忠贺正旦。
秋八月丁卯，朴初贺天寿节，师威谢横赐，石城柱进奉。
冬十二月丁卯，丁光叙谢赐生日。
四年春正月己巳朔，高丽使杨淑节贺正旦。
秋八月辛酉，苏良美贺天寿节，门侯轼进奉。
冬十二月庚申，陈光卿谢赐生日。
五年春正月癸亥朔，高丽使李居正贺正旦。
秋八月已丑朔，权信贺天寿节，柳泽进奉。
冬十二月丁巳朔，刘邦氏谢赐生日。
六年春正月丁亥朔，高丽使白存儒贺正旦。
秋八月己卯，徐谐贺天寿节，周元迪谢横赐。
冬十二月丁丑，孙宏谢赐生日。
承安元年春正月辛巳朔，高丽使宋韪贺正旦。
秋八月甲戌，赵冲贺天寿节，刘应举进奉。
冬十二月丙午朔，金光富谢赐生日。
二年春正月乙亥朔，高丽使牙应卿贺正旦。
秋八月戊戌，赵谦贺天寿节，梁元进奉。
三年春三月丙寅，王晧以老疾，令母弟晫权国事，遣使来告。是岁，晧卒，晫立，白汝舟来奏告。
四年秋八月已丑，高丽使刘元顺贺天寿节，郑邦辅进奉。
冬十二月乙酉，金陟侯、王仪谢封册。
五年春正月戊子朔，高丽使白元轼贺正旦。
秋八月壬子，池资深贺天寿节，申周锡进奉。
冬十月辛丑，遣刘公宪赐高丽生日。
泰和元年春正月壬子朔，高丽使李惟卿贺正旦。
秋八月，郑公顺贺天寿节，赵淑进奉，秦彦匡谢赐生日。
冬十二月乙巳，崔南敷进奉。
二年春正月丁未朔，高丽使门孝轼贺正旦。
秋八月庚子，史洪祐贺天寿节，韩氏谢赐生日。
冬闰十二月己巳，宋宏烈进奉。
三年春正月辛未朔，高丽使郭公仪贺天寿节，师公直谢赐生日。
冬十二月癸亥，林德元进奉。是岁，王晫卒，子韺嗣立。
四年春正月乙丑朔，高丽使李延寿贺正旦。
三月庚寅，王永龄来告哀。
秋八月癸丑，曹光寿贺天寿节，李儆谢赐生日。
冬十二月丁巳，姜植材进奉，车富民谢横赐，金庆夫、崔克遇谢敕祭，门存谢慰问，黄孝卿谢起复。
五年春正月已未朔，高丽使林仁硕贺正旦。
秋闰八月辛巳，崔义贺天寿节。
冬十二月辛巳，吴应天进奉。
六年春正月癸未朔，高丽使崔甫淳贺正旦。
秋八月丙子，李迪儒贺天寿节，金升谢赐生日，李佾谢起复，韩奇、李承白谢封册。
冬十二月乙亥，庆裕升进奉。
七年春正月丁丑朔，高丽使师应瞻贺正旦。
夏四月壬子，遣杨序横赐高丽。
秋八月壬申，高丽使徐佾贺天寿节，金义元谢赐生日。
冬十二月壬寅朔，郑关习进奉。
八年春正月辛未朔，高丽使林柱材贺正旦。十月己卯，林永祖贺天寿节，池利中谢赐生日。
卫绍王至甯元年秋八月，王韺卒，嗣子权主国事。明年，宣宗迁汴，辽东道路不通。兴定三年，辽东行省奏高丽复有奉表朝贡之意，乃遣使抚谕，终以道梗未达，诏羁縻之。然自是不复通问矣。

[book_title]卷十五 宗翰军谋
〔希尹事附〕
辽天祚帝天庆四年秋九月，太祖起兵破辽兵于甯江州，国相萨哈遣其子宗翰来贺，且劝进，不许。宗翰本名尼玛哈，汉语讹为尼堪，萨哈长子也。年十七，军中服其勇。议伐辽，与太祖意合。至是，偕希尹来贺捷，并称帝为贺。太祖犹谦让，宗翰等再三言，意乃决。
太祖收国元年春正月，辽都统鄂尔多以二十万兵戍边，太祖逆击之，宗翰为右军，大破之于达噜噶城。
天辅五年夏四月乙丑朔，宗翰请伐辽，奏曰：“辽主失德，中外离心。我朝兴师，大业既定，而根本弗除，后必为患。今乘其衅，可袭取之。天时人事，不可失也。”太祖然之，命诸路戒备军事。
五月，射柳，宴群臣。太祖谓议西征，宗翰计多合，当治兵以俟师期。亲酌酒饮之，解御衣衣之。诸臣言时方暑月，乃止。拜为伊拉齐贝革。
冬十一月辛丑，太祖用宗翰策，进取中京，以杲都统内外诸军，宗翰等副之，伊都为向导。
六年春正月乙亥，克中京。宗翰率偏师趋北安州，与罗索等合兵，大败奚王萨满兵，北安遂降。乃遣希尹往略边地，获辽护卫锡里，乃知辽主猎于鸳鸯泺，杀其子晋王，众离心，兵弱不可用。宗翰使努延温敦伊喇保往报都统杲，请会师，及杲使瑸都。与伊喇保仝来，知无意进取。即决进兵，使伊喇保往报杲曰：“初受命，虽未令便取山西，亦许便宜从事。今恐失机会，已进兵，当会于何地？”宗幹劝杲如其策，意乃决，约会于奚王岭。
三月，杲出青岭，宗翰出瓢岭，期于羊城泺会军。宗翰率精兵六千袭辽主于五院司，辽主遁去，使希尹等追之。西京既降复叛，耿守忠以兵五千来救，至城东四十里，富察乌里、固纳先击之，斩首千余。宗翰等继至，守忠败走，其众歼焉。宗翰弟扎巴台没于阵。西京州县悉降。
冬十二月，宗翰已抚定西路部族，谒帝于行在所，遂从取燕京，赐金器。
七年夏六月，帝不豫，将归京师。丙申，以宗翰为都统，齐贝勒昱、德特贝勒斡鲁副之，驻军云中以备边。
冬十月壬辰，太宗以空名宣头百道赐西南、西北两路都统宗翰，诏曰：“今寄尔以方面，如当迁授，其以便宜从事。”
太宗天会二年春正月，宋人来请割诸城，宗翰报以武、朔二州。复请曰：“宋人不归我叛亡，阻绝燕山往来道路，后必败盟，请勿割山西郡县。”帝曰：“是违先帝之命也，其速与之。”未几，复谏，乃罢。
二月丙午，宗翰请济师，诏有司选精兵五千给之。
夏四月己酉，以宗翰经略西夏及破辽功，赐以良马。
三年冬十月甲辰，诏诸将侵宋。先是，斡鲁奏宋不遣岁币户口事，且将渝盟。帝命宗翰取诸路户籍，按籍索之。而栋摩再奏宋人败盟有状，宗翰、宗望均请伐之。于是安班贝勒杲领都元帅，居京师，宗翰为左副元帅，自太原路南侵。发自河阴，降朔州，克代州，围太原府，败宋河东、陕西军四万于汾河之北，杀万余人。
四年春正月癸酉，宗望围汴，遂许宋和。时宗望自河北趋汴，音问未通，宗翰遂留尼楚赫围太原，已乃率师而南，降定诸县及威胜军，下隆德府，实潞州。军至泽州，宋使至军中，始知割三镇讲和事。路允迪以宋割太原诏来，城中人不受诏。宗翰取文水及孟县复留尼楚赫围太原。宗翰乃还山西。
秋七月戊子，萧仲恭使宋还，献宋少帝所遗耶律伊都书，以兴复辽国为言，诏宗翰等复侵宋。八月庚戌，宗翰发西京。九月丙寅，克太原，执宋经略使张孝纯等。冬十一月甲子，宗翰自太原趋汴，降威胜军，克隆德府，遂取泽州。萨喇达等先已破开井关，进逼河阳，破宋兵万人，降其城。进攻怀州，克之，遂渡河。
闰月癸巳，宗翰至汴，与宗望会兵。宋约画河为界，复修好，不许。丙辰，尼楚赫等克汴城。辛酉，宋少帝诣军前，舍青城。十二月癸亥，宋少帝奉表降。使勖就军中劳赐宗翰等，使皆执其手以劳之。
五年夏四月丙戌，宗翰等以宋二帝及其宗族四百七十余人及珪璋、宝印、衮冕、车辂、祭器、大乐、灵台、图书与大军北还。
秋七月甲午，赐宗翰铁券，除反逆外，余皆不问。宗翰奏河北、河东请择贤能官任之，以安新民，遂趋洛阳。
六年春二月癸未，宋董植以兵至郑州，州人复叛入余宋。宗翰遣兵复郑州，遂迁洛阳、襄阳、颍昌、汝、郑、均、房、唐、邓、陈、蔡之民于河北，而遣罗索平陕西州郡。时河东盗贼尚多，乃遣兵夹河屯守，还师，驻山西。昏德公致书请立赵氏，宗翰受其书而不答。
秋七月乙巳，宋帝遣王师正奉表请和，密以书招诱契丹、汉人，获其书奏之，诏进兵南侵。宗翰请先定陕西然后取宋，与诸将议，久不决。帝曰：“康王当穷追，俟平宋，当立藩辅如张邦昌者。陕西亦未可置而不取。于是，罗索、芬彻等平陕西，命宗翰会东军于黎阳津。
冬十月庚子，与右副元帅宗辅会于濮。进兵至东平，宋知府权邦彦遁，降其城，进克徐州。先是，宋连江、淮金币皆在徐州，尽为所取，分给诸军。袭庆府来降。宋知济南府刘豫叛，以城降于达兰。
七年夏五月乙卯，宗翰遣巴尔斯、乌凌阿托云、玛武袭宋帝于扬州，未至百五十里，玛武先以五百骑驰至扬州，宋帝已前一日渡江。于是贻宗翰书，请存赵氏社稷，自称“宋康王赵构，谨致书元帅阁下”，元帅府答其书，招之使降。
冬十月，宗弼等请于宗翰，将兵南侵宋。
八年秋九月戊申，宗翰用高庆裔议，请于太宗，立刘豫为齐帝。其后宗翰欲用宋降将徐文策伐江南，与宗辅、宗弼议不合，乃止。语详刘豫事中。
十年夏四月丁卯，宗翰朝京师，拜为古伦右贝勒，兼都元帅。寻用其言，以太祖孙亶为安班贝勒，皇子宗磐为乌赫哩贝勒。
十三年春三月甲午，以宗翰为太保，领三省事，封晋国王。乞致仕，不许。
十五年夏六月庚戌，尚书左丞高庆裔、转运使刘思有罪，伏诛。
秋七月辛巳，宗翰卒，年五十八，追封周宋国王。正隆例，封金源郡王。大定间，改赠秦王，谥桓忠，配享太祖庙廷。
孙秉德，别人《逆臣传》。色克累官节度使。大定初，除刑部侍郎，三坐赃，当死，杖一百五十，除名，后起为劝农副使。宗翰子孙秉德事死者，三十余人，后嗣遂绝。
同时有希尹者，本名古新，罕都子也。自太祖举兵，常在行阵，征伐比有功。制女直字，命颁行之。其后，熙宗亦制字，谓之小字，因目希尹所制为大字。从伐辽，取中京，时辽达鲁、和尚、伊勒希弃中京走，希尹与实古纳、罗索、伊都袭之，降基旁近人民。奚人罗和来降，使招其父西节度使额哩埒，以本部降。
宗翰驻军北安，使经略近地，获辽护卫实讷埒，知辽主在鸳鸯泺。从宗翰进兵，与都统杲会于羊城泺，袭辽主，追及于白水泺，获其内库宝物。进至伊实部，不及而还。及侵宋，为元帅右监军。师还，赐铁券。复从宗翰追宋帝于扬州。寻入朝请立熙宗为储嗣。及即位，拜左丞相，封陈王。与宗幹共诛宗磐、宗隽。
三年九月癸亥，诏赐死，略曰：“帅臣密奏，奸状已萌，心在无君，言宣不道。逮燕居而窃议，谓神器以何归？稔于听闻，遂致章败。”并杀右丞萧庆及希尹子巴达、满达。皇统三年，以死非其罪，赠仪同、邢国公，以礼改葬。后追封豫王，嗣降金源郡王，大定间谥贞宪。
孙守道，世宗朝官左丞相；守贞，仕至平章政事，萧国公，谥肃；守能，历西北招讨使，坐赃，杖，除名。

[book_title]卷十六 宗望战事
太祖天辅冬十二月辛丑，以乌赫哩贝勒杲为诸军都统，昱、宗翰、宗望等副之。宗望，本名斡刺布，太祖次子也。每从太祖征伐，常在左右，至是始命将兵。
六年春三月，都统杲等追辽主于鸳鸯泺，遂奔西京。时宗翰在北安州，获辽护卫实讷埒，知辽主在鸳鸯泺，请杲会兵袭之。杲出青岭，辽兵三百余掠降人家赀，宗望曰：“若能生致此辈，可审得辽主所在虚实。”独与马和尚逐越卢、孛古、野里斯等，留一骑趣后军，即驰击，败之，生擒五人。因审辽主未去，遂进兵。追至五院司及白水泺，不及，辽主走阴山。耶律聂哷自立于燕京。山西新附州郡，人心未固，杲使宗望请太祖临军。宗望至京师，百官入贺。太祖曰：“宗望与十余骑径涉兵寇数千里，可嘉也。”赐宴欢甚。宗望固请幸军中，许之。
夏六月戊子朔，太祖亲征辽。次大泺，杲使希尹奏徙西南招讨司诸部于内地。宗望谓宜徙之上京，下其议，命军帅度宜行之。
秋八月癸巳，太祖闻辽主在大鱼泺，自将精兵袭之。昱、宗望率兵四千为前锋，昼夜兼行，追及辽主于石辇驿，军士至者才千人，辽军余二万五千，方治营垒。昱与诸将议，伊都曰：“我军未集，人马疲剧，未可战。”宗望曰：“今追及辽主而不亟战，日入而遁，则无及。”遂战。短兵接，辽兵围之数重，士皆殊死斗。辽主谓宗望兵少，必败，与嫔御皆自高阜下平地观战，伊都批示诸将曰：“此辽主麾盖也，若骑追之，昱为后继，追辽主于谔勒哲图，不及。
冬十二月，宗望率兵七千，从克燕京。
七年夏四月丁亥，命鄂囉为都统，宗望副之，袭辽主于阴山、青冢之间。宗望将至青冢，遇泥泞，众不敢进，自与当堪四骑以绳系辽都统达实，使为向导，直至辽主营。时，辽主往应州，其太叔呼拉塔妃、国王聂哷次妃、辽汉夫人并其子秦王、许王，女古裕、伊林、斡里延、大额页、次额页，赵王妃斡里延，招讨达鲁、详衮鲁尔锦、节度使特实古尔皆降。凡得车万余乘，惟梁王雅里及其长女乘车乱亡去。罗索等获其左右舆帐。进至索勒敏，为书招辽主。主自金城来，知族属被俘，率兵五千余决战。宗望击败之。辽主遁，获其子赵王实讷埒及传国玺。别将获牧马万四千匹，车八千乘。辽主使穆隆阿持兔纽金印请降。视之，乃元帅燕国印。复遗书招谕，遂趋天德，辽耶律慎思降。遣使谕夏，曲示和好，以阻其救辽之心。候人乌舍回，言夏迎辽主渡河，传檄谕之。
五月己巳，宗望献辽俘及传国玺于行在所，太祖嘉其功，以辽蜀国公主伊林赐之。未几，平州张觉叛，栋摩与战于兔耳山，败绩。使宗望问状，就以栋摩军讨之。
冬十一月癸亥，发广宁，下濒海州县，寻及觉，战于南京城东，大破之。觉奔宋，城中人执其父及其二子以献，戮之军中。张敦固以城降，复叛，进围其城，敦固大败。
太宗天会二年春正月壬子，命赏宗望平南京功，以空名宣头五十、银牌十给之。诏咸州输粟宗望军。
二月乙巳，诏南京官僚，事必关白军帅，毋得专达朝廷。丁未命宗望凡南京留守及诸阙员，可选勋贤注拟以闻。
三月己酉朔，诏宗望以宋岁币银绢分赐将士之有功者。宗望请选良吏招抚迁、闰，来、隰之民保山砦者，从之。
夏六月，帝召守望赵阙，栋摩克南京，杀张敦固，南京平。宗望赴京师。
是岁，宗翰请勿割山西州县与宋，宗望亦力言之，事遂寝。
三年冬十月甲辰，诏诸将侵宋。先是，宗望至军，宋兵三千自海道来，破九寨，杀骊城县戍将节度使图尔噶，取其银牌兵仗及马而去。宗望索户口，宋人弗遣，且闻童贯、郭药师治军燕山，由是奏请侵宋。曰：“苟不先之，恐为后患。“宗翰亦以为然，故南侵之谋，宗望实启之。遂命宗望为南京路都统，栋摩副之，自燕山路入侵。寻奏栋摩于臣为叔父，请栋摩为都统，臣监战事，从之。
十二月甲辰，至三河，败宋郭药师兵四万五千于白河，药师降，遂取燕山府，尽收其军实，州县悉平。进破真定兵五千人，下信德府，次邯郸。宋李邺请修旧好，留军中不遣。
自药师降，益知宋虚实，宗望表为南京留守。及董才降，兼知地理，又请任以军事，太宗从之。俱赐姓完颜氏，给以金牌。
四年春正月，宗望率诸军渡河，取滑州。使吴孝民入汴责纳叛事，执送首谋，以黄河为界，纳质奉贡。遂围城。宋少帝请为伯侄国，增币议和，以康王构、张邦昌为质。沈晦持誓书及三镇地图来，语详克汴事中。
二月丁酉朔，宗望与宋成，退军孟阳。是夜，宋兵来袭营，迎击，大败之，复围汴。宋遣宇文虚中来辩，改肃王枢密为质，康王构遣归。师还，河北两镇不下，分兵讨之。罢常胜军，给还燕人田业，命将士屯守边境，遂还山西。
夏六月庚戌，宗望献所获三象。庚申，命宗望为右副元帅。顷之，宋少帝以书贻伊都，萧仲恭发其事，诏复侵宋。
秋八月癸丑，宗望会诸军，发自保州，宋种师闵军井陉，宗望大破之，遂取天威军。东还，克真定，执知府李邈，得户三万，降五县，遂趋汴。
十一月，宗望至河上，降魏县。诸军渡可，留诸军分出大名之境。降临河县，至大名县，克德清军、开德府。阿里库以三千骑先驱破宋兵六千于路，取胙城，抵汴城下，覆宋兵千人，擒数将。宗望至，复遣诸将遏宋援兵，瑸都等连破之。
闰月壬辰朔，宋兵一万自汴城来战，宗望选劲勇五千，使当堪等击败之。宗翰来会军，克汴城，宋少帝诣军前。
十二月癸亥，宋帝奉表降。使勖就军中执宗望手以劳之。
五年夏四月丙戌，宗望等以宋二帝北还，乃分诸将镇守河北，遂西上凉陉。诏宗望曰：“自河之北，今既分画，重念其民，见城邑有被残者，遂阻命坚守，其申谕招辑安全之。傥坚持不移，知当致讨。若诸军敢利于俘掠，辄肆焚荡者，当底于罚。”
六月庚辰，宗望卒。
十三年追封宗望为魏王。皇统三年，进许国王，徙晋国王。天德二年，赠太师，加辽燕国王，配享太宗庙廷。正隆例，降金源郡王，大定三年，改封宋王，谥桓肃。
子齐，庸滞无材能，累官特进、安武军节度使；文，仕至武定军节度使，大名尹，封荆王，坐赃，夺爵，大定中，以反诛；京，历北京留守，封寿王，谋反，免死，安置楼烦，卒。
同时宗辅，亦太祖子。太宗天会五年八月，代宗望为右副元帅。十二月，侵宋，自清、沧渡河，徇地淄、青，遣将败宋兵淄州，赵州降，败敌兵，遂取滑州，下汝州。
六年正月，克清州，使栋摩取潍州。十月，与宗翰会于濮，侵宋，克大名府。
八年七月，命夺征陕西以援罗索。九月，败宋张浚军于富平。下泾州，败刘维辅军，熙州降。十年，进左副元帅。十三年五月，卒。世宗即位，追尊豳王为立德显仁启圣广运文武简肃皇帝，庙号睿宗。皇妣富察氏为钦慈皇后，李氏为贞懿皇后。

[book_title]卷十七 舍音宗幹辅政
〔韩企先等附〕
太祖收国元年秋七月戊辰，以舍音为古伦贝勒，世祖第五子，太祖母弟也。太祖伐辽，次寥晦城，抵辽界，敌兵犯中军，舍音出战，遣宗幹止之，乃还。
冬十二月丁未，从太祖追及辽主于呼岱巴冈，大败之。是战，舍音援矛杀数十人，功称最。
天辅元年春正月，古伦温贝勒舍音，以兵一万攻泰州，下金山县。孟古脾室四部及渤海人皆来降，遂克泰州。城中积粟转致乌哩雅振先降诸部，因徙之内地。
五年夏闰五月辛巳，古伦乌赫哩贝勒萨哈卒。六月庚子，以舍音代之。
冬十二月辛丑，大举伐辽，以杲为内外诸军都统，宗翰等副之，伊都为向导。诏曰：“辽政不纲，人神共弃。今欲中外一统，故命汝率大军以行讨伐。尔其慎重兵事，择用善谋，赏罚必行，粮饷必继，勿扰降服，勿纵俘掠，见可而进，母无淹师期，事有从权，无烦奏禀。”又诏曰：“若克中京，礼乐、仪仗、图书、文籍，并许津发赴阙。”
六年春正月癸酉，都统杲克高、恩、回纥三城。乙亥，取中京，获军赀、牲畜亿计，遂下泽州，分兵屯守要害。适完颜罕都游兵出中京南，遇骑兵，绐曰：“乞明旦降。”杲信之，使温特赫额埒春等往迎，奚王锡默围之。纳哈塔通恩等据坂去马，殊死战，败其兵。宗翰知辽主猎鸳鸯泺，请进兵袭之。因宗幹言，乃约会军奚王岭。
三月，杲出青岭，宗翰出瓢岭，辽主西走。宗翰遣达兰追击辽都统玛格于道兰。达兰请益兵于杲，而获枢密德勒岱父子。
西京已降复叛，杲进攻之。夏四月辛卯，复取西京。杲率大军趋白水泺，遣将招抚未降州郡。是时，耶律聂哷自立于燕京。山西诸城人心未固，遣宗望请太祖临军。聂哷遣书自明，杲复以书责之。
夏六月戊子朔，太祖发京师，杲使马和尚奉迎于塔鲁河。斡鲁败夏兵，杲使希尹等奏捷，且请徙西南招讨司诸部于内地。太祖至鸳鸯泺，杲上谒，嘉赏之。太祖追辽主于古尔珍川，南伐燕京，次奉圣州。诏曰：“自今诸诉讼书付都统杲决遣。若有大疑，即令闻奏。”太祖定燕京，还次鸳鸯泺，以宗翰为都统，杲从太祖还京师。
七年冬十二月甲午，以杲为安班贝勒，与宗幹共治国政。
太宗天会三年冬十月甲辰，大举侵宋，以杲领都元帅，居京师。宗翰、宗望分道进兵。四年，再侵宋，以宋二帝归。八年，杲卒。熙宗皇统三年，追封为辽越国王。配享太祖庙廷，谥智烈。
第九子博济，一名宗义，天德间，官平章政事，为海陵所杀，并舍音子孙百余人；唯幼子阿古尔得免，后封为王，世袭千户。大定间皆追复官爵。
当天会间，与杲同辅政者曰宗幹。
太宗天会元年冬十二月甲午，以宗幹为古伦贝勒。宗幹本名斡布，太祖庶长子。初，太祖伐辽，遇辽兵于境上，使宗幹率众填堑，士卒毕渡，渤海军驰突而前，左翼七穆昆少却，直犯中军。杲辄出战，使宗幹止之，乃还。达噜噶城之战，宗幹以中军为疑兵。未几，从杲取春、泰州。太祖克上京，次沃赫河，宗幹率群臣请班师，从之。从都统杲取中京，宗翰自北安州遗书，请进兵追袭辽主，杲犹豫未决，宗幹固请，乃许会师。既会军于羊城泺，杲使宗幹与宗翰以兵六千袭辽主至五院司，主遁，败其将耿守忠兵于西京城东。至是，太宗立，拜古伦贝勒，同杲辅政。
三年春二月壬戌，罗索获辽主于伊都谷，始命宗幹等议礼制度，正官名，定服色，兴庠序，设选举，治历明时，皆自宗幹启之。
四年，官制行，诏中外。
十年夏四月庚午，以宗幹为古伦左贝勒。未几，改定制度，诏中外。
十三年春三月，以宗幹为太傅，领三省事。
熙宗天眷二年秋七月辛丑，以宗幹为太师，进封梁宋国王，入朝不拜，策杖上殿，以足疾，设坐奏事，监修国史。
皇统元年，赐宗幹辇舆上殿，制招不名。帝幸燕京，宗幹从。会有疾，帝亲临问。自燕京还，至野狐岭，宗幹疾亟，不行，帝复亲临视，语及军国事，帝悲泣不已。明日，仍与后同往。后亲与宗幹馈食，至暮乃还。并赦罪囚，为让解。居数日，卒，帝哭之恸，辍朝七日，亲临祭葬。海陵篡立，追尊明肃皇帝，庙号德宗。世宗即位，追削之，改封皇伯、太师、辽王，谥忠烈，配享太祖庙廷。
子充，本名实图美，官左丞相，封代王。其子塔纳官归德节度使，阿里布官辅国上将军，皆为海陵杀。
高即海陵。
兖，本名梧桐，历太尉、枢密使，封王。子阿哈同知定武节度使。
襄，本名永庆，辅国上将军，追封卫王，赠司徒。子和尚，封应国公，赐名乐善，坐事诛。
衮，本名博恰，一名富勒坚，官西京留守，封王，坐与穆隆阿等交通，诛。
同时汉人称贤相者，惟韩企先。企先，燕京人。九世祖知古仕辽为中书令，徙居柳城，世贵显。乾统间第进士。都统杲定中京，擢枢密副都承旨，迁转运使。宗翰经略山西，表为西京留守。天会六年，刘彦宗卒，以企先同平章事，知枢密院。七年，迁尚书左仆射兼侍中，封楚国公。
先是，太祖平燕京，始用汉官宰相，赏左企弓等，置中书、枢密于广宁府；而朝廷宰相，自用女直官号。太宗立仍旧。及诛张敦固，移置中书、枢密于平州，寻移燕京，凡汉地选授、调发、租税皆承制行事。故自时立爱刘彦及企先，官为宰相，其职大抵如此。
舍音、宗幹当国，劝太宗改旧制，立尚书省以下诸司府寺。十二年，以企先为尚书右丞相，召入见，太宗惊异曰：“朕畴昔尝梦此人，今果见之。”于是方议礼制度，损益旧章。企先博通经史，因革咸取折衷。其为相，为官择人，专以奖励后进为已任。推觳士类，甄别人物，一时台省多君子。密谋显谏，必咨于王，宗翰、宗幹雅器重之，世称贤相焉。皇统元年封濮王。六年卒，年六十五。配享太宗庙廷，图像衍庆宫，谥简懿。世宗亟称之，谓前后汉人宰相无能及者。
次子铎，仕至顺天军节度使。

[book_title]卷十八 熙宗刑政得失
太宗天会十三年春正月己巳，太宗崩，年六十一，谥曰文烈皇帝，葬和陵。庚午，熙宗隽即位。本名哈喇，太祖孙，丰王宗峻子。母曰富察氏。先是，安班贝勒杲卒，太宗意未决，会宗翰、宗辅入朝，与宗幹固请，立为储嗣。至是袭位，不改元。
三月甲午，以都元帅宗翰为太保，领三省事。
夏五月甲申，左副元帅宗辅卒。
秋九月壬申，追尊皇考丰王为景宣皇帝，庙号徽宗，皇妣富察氏为惠昭皇后，改葬兴陵。戊寅，尊太祖后赫舍哩氏为太皇太后，太宗后唐古氏亦尊为太皇太后。
冬十一月，以尚书令宋国王宗磐为太师，希尹为尚书左丞相，高庆裔为左丞，萧庆为右丞。
十二月癸亥，以京西鹿囿赐贫民。
熙宗天会十四年春三月壬午，以太保宗翰、太师宗磐、太傅宗幹并领三省事。
秋八月丙辰，追尊九代祖以下曰皇帝、皇后，定始祖、景祖、世祖、太祖、太宗庙皆不祧。
十五年夏六月庚戌，尚书左丞高庆裔、转运使刘思有罪，伏诛。
秋七月辛巳，宗翰卒。丙戌夜，京师地震。封皇叔宗隽等为王。丁亥，汰兵兴滥爵。
冬十月乙卯，以达兰为左副元帅，宗弼为右副元帅。
十一月丙午，废齐国，置行台尚书省于汴。
十二月癸未，命韩昉、耶律绍文等编修国史。以勖为尚书左丞、同平章事。
天眷元年春正月戊子朔，颁女直小字。
二月壬戌，如约罗春水。己巳，诏罢拉林水、混同江护逻地与民耕牧。
三月庚寅，以禁苑隙地分给百姓。
夏四月壬午，立妃费摩氏为皇后。
五月己亥，诏以经义、词赋两科取士。
秋八月甲寅朔，颁行官制。己卯，诏以河南地与宋。以右司侍郎张通古等使宋。以京师为上京，府曰会宁，旧上京为北京。
九月丁酉，改燕京枢密院为行台尚书省。甲辰，以奕为平章政事。
冬十月甲寅朔，以李德固参知政事。丙寅，封叔宗强为纪王，宗敏邢王，太宗子呼拉布等十三人为王。己巳，始禁亲王以下佩刀入宫。辛未，定封国制。癸酉，以东京留守宗隽为尚书左丞相，封陈王。
二年春正月戊戌，以宗隽为太保，领三省事，进封兖国王。希尹复为尚书左丞相。
三月丙辰，命百官详定仪制。
夏四月甲戌，百官朝参，初用朝服。
六月辛亥，乌舍谋反，伏诛。
秋七月辛巳，宗磐、宗隽谋反，伏诛，诏天下。以宗弼为都元帅，越国王；达兰为行台左丞相。甲午，咸州详兖沂王晕坐与宗磐谋反，诛。辛丑，以宗幹为太师，梁宋国王。
八月辛亥，达兰与翼王呼兰及呼勒希图、达兰子斡带、额特布谋反，并诛。
九月戊寅朔，降封太宗诸子。
三年春正月癸巳，以宗弼领行台尚书省事。
夏四月乙巳朔，温都思忠廉问诸路贪廉，升黜有差。丁卯，帝如燕京。
五月丙子，诏元帅府复取河南、陕西地。宗弼自河南趋汴，萨里罕出河中趋陕。未几，河南平。
六月，陕西平，遣使奏捷。
秋九月癸亥，杀左丞相希尹、右丞相萧庆及希尹子巴达、满达。
冬十一月癸丑，以孔子裔孙璠袭封衍圣公。
十二月己亥，以阿里布为左副元帅，萨里罕为右副元帅。
皇统元年春二月戊寅，诏致仕官至三品者，给半俸。戊子，亲祭孔子庙，北面再拜。退谓侍臣曰：“朕幼年游佚，不知志学，岁月逾迈，深以为悔。孔子虽无位，其道可尊，使万世景仰。大凡为善不可不勉。”自是颇读《尚书》、《论语》及《五代》、《辽史》诸书。
夏四月丙子，以韩昉参知政事。辛巳，宗弼请侵宋，从之。五月己酉，宗幹卒。
七月丙午，以宗弼为尚书左丞相，领行台如故。
秋九月戊申，诏赐鳏寡孤独不能自存者，人绢二匹、絮三斤。
是秋，宗弼侵宋，寻及宋平，画淮为界。
二年春正月己亥，帝猎于拉林河。
夏五月癸巳朔，不视朝。帝自去年荒于酒，与近臣饮，或继以夜。宰相入谏，辄饮以酒，曰：“知卿等意，今既饮矣，明日当戒。”因复饮。寻宴群臣于五云楼，皆尽醉而罢。
三年春正月已丑朔，以皇太子济安丧，不御正殿。
三月辛卯，以勖为平章政事，宗宪为尚书左丞。
夏五月甲申，初立太庙、社稷。
秋七月丙寅，致祭太皇太后，寻谥为钦仁皇后，葬恭陵。
四年春正月甲寅，诏以去年宋币赐始祖以下宗室。
秋八月癸未，杀其子魏王道济。
九月乙酉，如东京，畋于沙河，射虎，获之。
冬十月壬辰，立借贷饥民醉赏格。以河朔诸郡地震，复百姓一年。死者，官为敛葬。陕西等处饥，民典雇为奴婢者，官给绢赎还。是月，帝猎于海岛，至东京。
五年春二月乙未，次济州春水。
三月戊辰，次天开殿。
夏五月戊午，初用御制小字。以平章勖谏，帝为止酒，仍布告廷臣。
秋九月庚申，至自东京。
六年春正月壬申，封太祖诸孙为王。乙亥，畋于美棱。壬辰，如春水。帝从禽，导骑误入大泽中，马陷，因步出，不罪导者。
夏四月庚子朔，以宗固为太保、右丞相兼中书令。
六月乙巳，杀宇文虚中及高士谈。
是岁，遣钮祜禄罕努招耶律达实，被害。
七年春正月癸未，以西京鹿囿为民田。
夏四月戊午，宴便殿，帝醉酒，杀户部尚书宗礼。
六月丁酉，杀横海节度使田瑴等八人。
秋九月，右丞相宗固卒。以宗弼为太师，领三省事，都元帅行台如故。勖为左丞相，宗为右丞相，萧仲恭为平章政事，刘筈为左丞，李德固为右丞，萧肄参知政事。
冬十一月癸未，以亮为左丞。
十二月戊午，以秉德参知政事。
八年夏四月甲寅，《辽史》成。
六月乙卯，以左丞亮为平章政事，唐古辩为左丞。寻因奉职不谨，杖之。
秋八月庚子，出勖领行台事，以宗贤为尚书左丞相，萧仲恭为尚书右丞相。
九月丙申，唐古辩罢，以禀为左丞。
冬十月辛酉，宗弼卒。
十一月乙未，诏州郡长吏兼用本国及诸色人。辛丑，以亮为左丞相，秉德为平章政事。
十二月乙卯，以萧仲恭为太傅，领三省事，宗贤为太师，领三省事兼都元帅。
九年春正月戊戌，宗贤出领行台，以勖为太师，领三省事，亮兼都元帅，太保，领三省事。
二月甲寅，唐古辩复为右丞。
夏四月壬申夜，大风雨，雷电震坏寝殿鸱尾，火入帝寝，烧帏幔，趋别殿避之。丁丑，龙斗于利州榆林河水上。大风坏民居官舍，瓦木人畜皆飘飓十余里，死伤数百人。
五月戊子，因天变肆赦。命翰林学士张钧草诏，参政萧肄谓其语涉诽谤，杀之。是日，曲赦上京罪囚。庚寅，出亮领行台，寻召入为平章政事。戊申，武库署令耶律巴克沁妄称上言宿直将军萧荣与胙王元为党，诛之。
秋八月庚申，宰臣议徙辽阳、渤海之民于燕南，从之。侍从高寿星等当迁，诉于后，后以言激帝怒，杖议者平章秉德，杀郎中萨哈，寿星竟得不徙。秉德寻复为左丞相。
九月戊戌，出宗敏领行台，以宗本为太保，领三省事。
冬十月乙丑，杀北京留守胙王元及弟安武节度使扎拉、左卫将军塔斯、故邓王子阿兰、达兰。
十一月癸未，杀皇后费摩氏，召胙王妃萨满入宫。癸巳，帝猎于和罗温图珲，遣使杀妃乌库哩氏及瓜尔佳氏、张氏。
十二月丙辰，杀妃费摩氏于寝殿。寻为亮所弑，年三十一，降为东昏王。贞元三年，改葬大房山蓼香甸，诸王同兆域。大定间，追尊宏基缵武庄靖孝成皇帝，庙号熙宗，葬思陵。

[book_title]卷十九 达兰构乱
太祖天辅六年春三月，宗翰追辽主于鸳鸯泺，辽都统玛格奔道兰，达兰收其群牧。宗翰使达兰追击之，不及，获辽枢密使德勒岱及其子摩格、纳延以还。达兰改名昌，穆宗子。
秋八月癸巳，太祖自将追辽主于大鱼泺，留辎重于草泺，使达兰、雅穆守之。时，奚路兵官珲楚不能安抚其众，以达兰为奚六部军帅，镇之。实古纳、博纳和护送常胜军及燕京豪族、工匠，自亭松关入内地，太祖戒之曰：“若遇险扼，则分兵往，二人乃合于达兰。”
七年夏五月己巳，奚六部军帅达兰讨噶珊、苏库部，奚人据险战，杀且尽，苏库、卓琳、托纽十三岩皆平之。降诏奖谕。其后，抚定奚部，表请设官镇守，命依东京、渤海例，置千户穆昆。
太宗天会二年秋八月丁巳，达兰击走辽外戚约尼札古雅部族于建州，擒其队将克尔叟、博斯呼杀之。先是，舍音袭走约尼二部，获其妻孥及官豪之族。至是达兰复击破之，进降金源县及约尼二部，再破兴中兵，降建州官属，札古雅兵败亦降，兴中、建州悉平，诏增给银牌。达兰举萧公翊为兴中尹，余皆以契丹、汉人摄治，帝皆从之。
三年冬十月甲辰，诏大举侵宋，以达兰为六部路都统，兴宗望自南京入燕山。
四年春二月己亥，宗望与宋盟，师还，达兰仍归中京。
秋八月庚子，宗翰、宗望再侵宋，军趋汴，达兰、阿里库破宋兵二万于杞，覆其三营，获都总管胡直孺及其二子与都统制随师元及其三将，遂克拱州，降宁陵，破睢阳，下亳州。宋兵来复睢阳，击走之，擒其将石瑱。
五年夏四月，诸军凯还。丙戌，擢达兰为元帅左监军。
五月，达兰徇地山东，取密州，克钜鹿下祁州，康甯军降。
六年春三月己酉，达兰下恩州。
夏六月已未，遣兵分下磁州、信德府。时刘豫以济南府降，诏以豫为安抚使，治东平，达兰以左监军镇抚之，大事得专决焉。
八年秋九月戊申，诏立刘豫为齐帝。初，宋人既诛张邦昌，帝命复求如邦昌者立之，或举折可求，达兰力举刘豫，故立之。
熙宗天会十五年冬十月乙卯，以达兰为左副元帅，封鲁国王。
十一月丙午，降刘豫为蜀王。豫既立，数年无尺寸功，迨乞兵侵宋，达兰复率兵往援，豫兵屡败，始命达兰与宗弼赴汴，执而废之。
天眷元年秋八月己卯，诏以陕西、河南地与宋。先是，达兰与宗弼俱在河南，宋使王伦求陕西、河南地于达兰。及达兰朝京师，倡议以废齐地与宋，帝命群臣议，会东京留守宗隽来朝，与达兰合力，时宰相宗磐主其议，位在宗幹上，宗宪争之不能得。达兰弟勖亦以为不可，弗听，竟执议以地与宋。
久之，宗磐跋扈尤甚，宗隽亦为丞相，达兰持兵柄，均附之。谋反有状，宗磐，宗隽皆伏诛。诏以达兰属尊，有大功，释不问，出为行台左丞相，诏慰遣之。达兰至燕京，愈骄肆不法，复与翼王呼兰谋反，而朝议知其初与宋交通，倡议割地，宗弼请复取之。会有上变告达兰者，下诏诛之。达兰自燕京南走，追杀于祁州，并杀翼王及宗人呼勒希图、达兰二子威泰、乌达布而赦其党与。

[book_title]卷二十 宗弼兵略
太宗天会四年春正月戊辰，宗弼侵宋，取汤阴县，降其卒三千。宗弼，本名乌珠，又作兀术，亦作斡出，或作晃斡出，太祖第四子也。希尹获辽护卫实讷埒，知辽主在鸳鸯泺。都统杲出青岭，宗弼从宗望率百骑与马和尚逐越卢、孛古、伊勒希等，驰击，败之。矢尽，夺辽兵士枪，独杀八人，生擒五人，遂追袭辽主于鸳鸯泺。至是，从宗望攻宋，取汤阴。至御河，宋已焚桥，不得渡，克尔叟以七十骑涉之，杀宋焚桥军五百人。宗望抵汴，宗弼以三千骑薄其城，宋上皇出奔，选百骑追之，弗及，获马三千而还。
夏四月癸卯，宗望因和议成，追宗弼来奏捷。
六年春正月丙戌朔，宗弼破宋郑宗孟军于青州，克其城。初，宗望卒，宗辅代为右副元帅，徇地淄、青，宗弼从行。至是，克青州，复破贼将赵成于临朐，大破黄琼军，遂取临朐。宗辅军还，遇敌三万众于河上，宗弼击败之，杀万余人。
秋七月乙巳，宋帝请和，诏进兵，宗辅发河北，宗弼攻开德府，粮乏，转攻濮州。前锋乌凌阿托云破王善二十万众，遂与王伯龙等取濮州，降旁近五县。再攻开德府，宗弼先登，克之。及攻大名府，宗弼复先登，克其城，河北平。
七年夏五月乙卯，巴尔斯袭宋帝于扬州。
九月宗弼败宋兵于睢阳，降其城。复进兵归德，降之。
冬十月，宗弼请帅师南侵，许之。先遣阿里、富埒珲至寿春，宗弼军继之。宋马世元降。进降庐州及巢县，王善降。
十一月丙辰，当堪等破鄜琼万余众于和州，克其城，宗弼遂自和州渡江。将至江宁西二十里，宋副元帅杜充率步骑六万来拒，呼拉布、当堪、达呼、大旲等合击败之，守臣陈邦光以城降，留长安努、乌哩雅守之。使阿里布等别将兵徇地，下太平州、濠州及句容、溧阳等县。溯江而西，屡败张永等兵，杜充遂降。宗弼自江甯取广德路，追袭宋帝于越州。至湖州，取之。先遣阿里、富埒珲趋杭州，具舟于钱塘江。宗弼至，攻杭州，克之。宋帝闻杭州不守，遂奔明州。复遣阿里、富埒珲追袭之，破宋兵三千，渡曹娥江，去明州二十五里，大破宋兵。追至城下，复败之。宋帝入于海。时鄂勒博、珠尔苏降越州，大白大亦破宋周汪军。
八年春正月已未，阿里、富埒珲与当堪克明州，泛海至昌国县，追三百余里，不及而还。
二月乙亥，宗弼自杭州还军，取秀州及平江。持嘉晖击宋兵，败之。
三月，阿里率兵先趋镇江，宗弼军继至。宋韩世忠以舟师扼江口，与战不利。
夏四月丙申，复与韩世忠战于江甯，败之，遂渡江北还。语详南侵江浙事中。
秋九月，宗弼从宗辅定陕西。癸亥，与张浚战于富平，败之。时宗弼陷重围中，韩常矢中目，怒拔去其矢，血淋漓，以土塞创，跃马夺呼搏战，遂解围，与宗弼俱出。
九年春正月癸丑，宗弼与阿里布抚定巩、洮等州，并招降熙河、泾原两路。
冬十月戊寅，宗弼与宋吴玠战于和尚原，败绩，将士多陷没，语详规取陇、蜀事中。
十一年冬十一月丙寅，宗弼克和尚原，时古云以本部兵破宋师五万，遂夺新叉口。是夜大雪，道路皆冰，宋兵驻和尚原，势重难迳取，宗弼用古云策，入自旁道，迫高山业薄间，出其不意，遂取之。古云请速入大散关，宗弼在仙人关，古云先攻之，宗弼叱使退，古云曰：“敌气已沮，不敢，后必悔。”已而果然。乃班师，且战且行，达秦中。
熙宗天会十五年冬十月乙卯，以宗弼为右副元帅，封潘王。
天眷二年秋七月丙戌，以宗弼为都元帅，进封越国王。先是，达兰、宗磐执议以废齐地与宋，宗弼察达兰与宋人交通赂遗，奏请诛之，因复旧疆。时宗弼已诛，达兰在行台，复与呼兰谋反，遂诏宗弼为太保，领行台尚书省、都元帅如故，军旅钱粮悉总其事，往燕京，诛达兰，并拘留宋使王伦不遣。
三年夏五月丙子，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:48:00-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>