<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="史剡,史剡全文在线阅读,史剡全文在线下载,大玄古籍书库">
<meta name="description" content="司马光的《史剡》（载《司马文正公传家集》卷七十三），内容虽然只是对史籍所载的八个历史人物的十件史事作出评论和判断，但其中的史料学思想相当丰富，堪称是司马光鉴择史料的典型示范。_史剡_全文在线阅读_史剡_全文在线下载_大玄古籍书库">
<title>史剡_司马光_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">史剡</span> <br/>
          作者： <span class="inputVal" id="bkauthor">司马光</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]2215</span> <br/>
          说明： <span class="inputVal" id="bkdec">司马光的《史剡》（载《司马文正公传家集》卷七十三），内容虽然只是对史籍所载的八个历史人物的十件史事作出评论和判断，但其中的史料学思想相当丰富，堪称是司马光鉴择史料的典型示范。</span> <br/>
          封面： <span class="inputVal" id="bkimg">Z_5840.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]史剡
[book_author]司马光
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]2215
[book_dec]司马光的《史剡》（载《司马文正公传家集》卷七十三），内容虽然只是对史籍所载的八个历史人物的十件史事作出评论和判断，但其中的史料学思想相当丰富，堪称是司马光鉴择史料的典型示范。
[book_img]Z_5840.jpg


[book_title]史剡
愚觀前世之史，有存之不如其亡者，故作史剡。其細瑣繁蕪固不可悉數，此言其卓卓為士大夫所信者云。
虞舜
堯以二女妻舜，百官牛羊事舜於畎畝之中，瞽叟與象猶欲殺之。使舜塗廩而縱火，舜以兩笠自扞而下，又使舜穿井而實以土，舜為匿空出佗人井。
剡曰：頑愚之人不入德義則有矣，其好利而畏害則與衆不殊也。或者舜未為堯知而瞽叟欲殺之則可矣，已知之，四岳舉之，妻以二女，養以百官，方且試以百揆而禪天下焉，則瞽叟之心豈得不利其子之為天子，而尚欲殺之乎？所欲殺之亦不可得已。藉使得而殺之，瞽叟與象將隨踵而誅，雖甚愚人必不為也。此特閭父里嫗之言，而孟子信之，過矣。後世又承以為實，豈不過甚矣哉？
舜南巡守，崩於蒼梧之野，葬於江南九嶷，是為零陵。
剡曰：昔舜命禹曰：「朕耄期倦於勤，汝惟不怠緫朕。」師舜以天子，為勤，故老而使禹攝也。夫天子之職莫勤于巡守，而舜猶親之，卒死於外而葬焉，惡用使禹攝哉？是必不然。或曰：「《虞書》稱舜陟方乃死。」孔安國以為升道南方巡守而死，《禮記》亦稱舜葬於蒼梧之野，皆如太史公之言，予獨以為不然，何如？曰：「傳記之言固不可据以為實，藉使有之，又安知無？」中國之蒼梧而必在江南邪？《虞書》、陟方云者，言舜在帝位，治天下五十載，升於至道，然後死耳，非謂巡守為陟方也，嗚呼！遂使後世愚悖之人或疑舜、禹而非聖人，豈非孔安國與太史公之過也哉？
夏禹
禹以天下授益，益避啓於箕山之陽，禹子啓賢，天下皆去益而歸啓，啓遂即天子位。
剡曰：父之位傳歸於子，自生民以來如是矣。堯以朱不肖，故授舜。舜以均不肖，故授禹。禹子啓果賢，足以任天下，而禹授益，使天下自擇啓而歸焉，是飾偽也。益知啓之賢，得天下心已不足，以間而受天下於禹，是竊位也。禹以天下授益，啓以違父之命而為天子，是不孝也。惡有飾偽、竊位、不孝而謂之聖賢哉？此為傳者之過明矣。
夏桀
桀走鳴條，遂放而死，桀謂人曰：「吾悔不遂殺湯於夏臺，使至此。」
剡曰：是言也，存為後世之懲勸其可乎。
周文王
崇侯譖西伯於紂曰：「西伯積善累德，諸侯皆嚮之，將不利於帝。」紂乃囚西伯於羑里云云。既出，乃獻洛西之地以請紂去炮烙之刑，紂許之。
剡曰：紂疑文王之得民，故囚之。既釋，而又獻地以止其虐刑，是正信崇侯虎之譖於紂也，豈所謂遵養時晦以蒙大難者哉？且紂惟不勝其淫虐之心，故為炮烙之刑。若能自止而不為，則不待受西伯之地，若不能自止，雖受地於西伯，而為之如故，誰能禁之哉？
由余
戎王使由余於秦，秦穆公問曰：「中國以詩書禮樂㳒度為政，然尚時亂，今我夷無此，何以為治？」由余笑曰：「此乃中國所以亂也夫。自上聖作為禮樂㳒度，僅以小治，及其後世，阻㳒度之威以督責於下，下罷極，則以仁義怨望於上，上下交爭，怨而相篡弒。夫戎狄不然，上含淳德以遇其下，下懷忠信以事其上，此真聖人之治也。」穆公以為賢，乃離間戎之君臣，卒得由余而用之，遂霸西戎。
剡曰：所貴乎有賢者，為其能治人國家也。治人國家舍詩書禮樂㳒度，無由也。今由余曰：「是六者，中國之所以亂也，不如我戎夷無此六者之為善。」如此而穆公以為賢而用之，則雖亡國無難矣。若之何其能霸哉？是特老莊之徒設為此言以詆先生之㳒。太史公遂以為實而載之，過矣。
孔子
齊景公欲以尼谿田封孔子，晏嬰進曰：「夫儒者滑稽而不可軌㳒，倨傲自順不可以為下，游說乞貸不可以為國」云云。
剡曰：晏嬰忠信以有禮，愛君而樂善於晉，悅叔向於鄭，悅子皮於吳，悅季札，豈於孔子獨不知而毀之乎？
齊昭王將以書社地七百里封孔子，令尹子西曰：「文、武百里之君，卒王天下。今孔丘得據土壤、賢弟子為佐，非楚之福也。」乃止。
剡曰：子西，楚之賢令尹也，楚國賴之，亡而復存，危而復安。其志猶晏嬰也，其言豈容鄙淺之如是哉？
季布
季布聞曹丘生招權顧金錢。與竇長君使絕之。曹丘聞之，往見布，揖曰：「使僕遊揚足下名於天下，顧不美乎？何拒僕深也？」布大悅，留數月，為上客，厚遺之。
剡曰：曹丘與長君善，而布與書使絕之，是以曹丘為小人也。及曹丘見，以毀譽動己而己善之，是養小人以自利也。夫以毀譽動人，及養小人以自利，皆姦人之道也，果如是，則布惡得為賢大夫？
蕭何營未央宮
蕭何作未央宮，高祖見宮闕壯，甚怒。何曰：「天下方未定，故可因遂就宮室，且天子以四海為家，非壯麗無以重威，且無令後世有以加也。」高祖乃說。
剡曰：是必非蕭何之言，審或有之，何惡得為賢相哉？天下方未定，為之上者，拊循煦嫗之不暇，又安可重為煩費以壯宮室哉？古之王者明其德刑，而天下服，未聞宮室可以重威也。創業垂統之君致其恭儉以訓子孫，子孫猶淫靡而不可禁，況示之以驕侈乎？孝武卒宮室靡弊天下，惡在其無以加也，是皆庸人之所及，而謂蕭相國肯為此言乎？

        </div>
      </div>
    </div>
  </div>
</div>
<!--update:2025-08-30 09:41:07-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>