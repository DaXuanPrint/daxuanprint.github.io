<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="上谕,上谕,原序,御制明史纲目书成有述【并序】,提要,凡例,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,资治通鉴纲目三编全文在线阅读,资治通鉴纲目三编全文在线下载,大玄古籍书库">
<meta name="description" content="弘历御定,张廷玉等奉敕编纂。乾隆十一年(1746)成书,约100万字,编年体史书。共40卷。有内府本、古香斋刊巾箱本及。《四库全书》本行世。所谓三编者,盖因该书最初为宋朱熹所撰。《资治通鉴纲目》59卷,为编年体史书,是以宋司马光《资治通鉴》,宋胡安国。《通鉴举要补遗》折衷而成之书。_资治通鉴纲目三编_全文在线阅读_资治通鉴纲目三编_全文在线下载_大玄古籍书库">
<title>资治通鉴纲目三编_张廷玉_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">资治通鉴纲目三编</span> <br/>
          作者： <span class="inputVal" id="bkauthor">张廷玉</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,史评,完结</span> <br/>
          字数： <span class="inputVal" id="bknum">[book_length]827866</span> <br/>
          说明： <span class="inputVal" id="bkdec">弘历御定,张廷玉等奉敕编纂。乾隆十一年(1746)成书,约100万字,编年体史书。共40卷。有内府本、古香斋刊巾箱本及 《四库全书》本行世。所谓三编者,盖因该书最初为宋朱熹所撰 《资治通鉴纲目》59卷,为编年体史书,是以宋司马光《资治通鉴》,宋胡安国 《通鉴举要补遗》折衷而成之书。</span> <br/>
          封面： <span class="inputVal" id="bkimg">Z_6985.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]资治通鉴纲目三编
[book_author]张廷玉
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,史评,完结
[book_length]827866
[book_dec]弘历御定,张廷玉等奉敕编纂。乾隆十一年(1746)成书,约100万字,编年体史书。共40卷。有内府本、古香斋刊巾箱本及 《四库全书》本行世。所谓三编者,盖因该书最初为宋朱熹所撰 《资治通鉴纲目》59卷,为编年体史书,是以宋司马光《资治通鉴》,宋胡安国 《通鉴举要补遗》折衷而成之书。
[book_img]Z_6985.jpg


[book_title]上谕
乾隆四十年五月十五日内阁奉
上谕前曾命仿朱子通监纲目軆例纂为明纪纲目刋行已久兹披閲叶向高集见其论福藩田土疏所叙向日旨意云养赡地土原给四万顷卿等屡奏地土难以凑处王亦见辞今减去二万顷云云则福王当日所得之田仅二万顷今纲目载福王常洵之国条云赐庄田四万顷中州腴土不足取山东湖广田益之与向高有不合又所载青海朶顔等人名对音沿用鄙字与今所定同文韵统音字及改正辽金元国语解未为画一是张廷玉等原办纲目惟务书法谨严而未暇考核精当尚不足以昭传信着交军机大臣即于方畧舘将原书改纂以次进呈候朕亲閲鉴定其原书着查缴钦此

[book_title]上谕
乾隆四十年五月十八日内阁奉
上谕昨因明纪纲目考核未为精当命军机大臣将原书另行改辑候朕鉴定因思纲目三编虽亦曾经披览但从前所进呈之书朕鉴閲尚不及近时之详审若通监辑览一书其中軆例书法皆朕亲加折衷一本大公至正为可法则此次改编纲目自当仿照办理又明史内於元时人地名对音讹舛译字鄙俚尚沿旧时陋习如啚作为兔之类既於字义无当而垂之史册殊不雅驯今辽金元史已命军机大臣改正另刋明史乃本朝撰定之书岂转可聼其讹谬现在改办明纪纲目着将明史一并查改以昭传信朕非于此等音译字面有所偏袒盖各国语音不同本难意存牵合即如满洲蒙古文译为汉文此音彼字两不相涉乃见小无识之徒欲以音义之优劣强为分别轩轾实不值一噱朕每见法司爰书有以犯名书作恶劣字者辄令改写而前此书回部者每加犬作亦令将犬旁削去诚以此等无关褒贬而适形鄙俚实无足取况当海?同文之世又岂可不务为公溥乎将此通谕知之所有原颁明史及纲目三编俟改正时并着查缴钦此

[book_title]原序
御定通监纲目三编原序
编年之书奚啻数十百家而必以朱子通监纲目为凖通监纲目盖祖述春秋之义虽取裁於司马氏之书而明天统正人心昭监戒者几微得春秋大居正之意虽司马氏有不能窥其藩篱者其他盖不必指数矣尝谓读书立言之士论世为难非如朱子具格致诚正之功明治乱兴衰之故其於笔削鲜有不任予夺之私失褒贬之公者自纲目成而义指正大条理精密後儒有所依据踵而续之由宋迄元厘然方策至明代君臣事蹟编辑之难更倍于诸书盖明史已成於百年之後而世变风漓记载失实若复迟待将何以继续编而示来许爰亟命儒臣法朱子通监纲目义例增损编摩大书以提要分注以备言每一卷成呈览朕於几暇亦时御丹铅为之参定虽於天人一贯之精微未之能尽而惟是谨严之义守而弗失简正之旨志而必勉书既成羣臣举唐太宗之事为言勉从其请而为之序云

[book_title]御制明史纲目书成有述【并序】
乾隆十一年夏四月朔御制
御制明史纲目书成有述【并序】
明史纲目之书不可不亟成之而又不敢率就之盖明史已出於百年以後纲目若复迟待咎将谁诿而取裁义例校閲诸臣一一请示既以身任其事则不得徒博钦定名目已也将天下後世之公论於是乎在书成既亲序以冠简端复为此诗以见意并识有明三百年兴亡之概焉
直道惟凭信史留斯民三代理无偷学探司马治平要书慕文公体例优亦曰此心无予夺敢云我志在春秋编摩端识权衡在鱼鲁何妨付校讐
蛇分星聚瑞符覃崛起原从皇觉庵燕国帝车遥指北金陵王气遂昌南一时开创经猷集奕世风声节义谈若论
兴王自东土比汤慙德更无慙【昔人谓三代以下开创之主要当以汉高祖元世祖明太祖为正然汉明虽起布衣究其宇内之臣也元虽非宋臣犹嫌取自其手惟我朝平李自成之乱而有天下於明为有恩比元尤为尽善云】
金川门外血波横大义奚称旦辅成难讳齐黄疎计畧尚怜气节在公卿缁衣不辨真兮伪斗粟从来弟与兄独笑吉安胡侍讲一猪不忍太痴情
慢言此辈弱而愚甫节鱼童何代无不少英明偏授柄端因威福遂专枢善窥更自依房闼妙术惟应导宴娯屋社当年缘底事厉阶屡肇自宫徒
持盈保泰信惟囏往复平陂理转环拜疏省僚羣自去垂衣宫禁尚躭闲蜩螗三案纷轇轕门户东林激变患独有思陵殉宗社故宜矜惜动
龙顔【明之亡实亡於万历之惰於为政及天启之闇不尽崇祯之罪也故我　　世祖以礼葬於思陵加谥建碑较古独厚云】
赏罚当时犹贵信况於万世信无刋【二语本方孝孺史论意】从来旧史传三述亦越新编切五难义利纎毫无或爽劝惩一字必期安试观三百年间事已意曾无爱恶干【从来为史者於本朝多讳词於胜国必过语此春秋以後所以少信史也朕每引为深戒故於明史纲目亦唯善者善之恶者恶之因物付物不敢以己意好恶为褒贬後之观是书者其必有以谅吾矣】

[book_title]提要
【臣】等谨案
御定资治通监纲目三编四十卷乾隆四十年奉勅撰初大学士张廷玉等奉
勅采明一代事迹撰通监纲目三编以续朱子商辂之书然廷玉等惟以笔削褒贬求书法之谨严於事迹多所挂漏又边外诸部於人名地名多沿袭旧闻无所考正尤不免於舛讹夫朱子剏例之初原以纲仿春秋目仿左传春秋大义数十炳若日星然不详核左传之事迹於圣人予夺之旨尚终不可明况史籍编年仅标梗概於大书而不具始末於细注其是非得失又何自而知即
圣谕所指福藩田土一条其他条之疎漏可以例推至译语惟取对音原无意义而宋人妄生穿凿乖谬不经如赵元昊自称兀卒即乌珠之转音而宋人讹为吾祖遂以为元昊见侮又如萧鹧巴亦非汉名而宋人以对曾纯甫借鹑脯之音以为恶谑沿及明代此习未除如
圣谕所指朶顔青海诸人名书图为兎之类亦往往而有鄙倍荒唐尤不可不亟为厘正是编仰禀
睿裁於大书体例皆遵
御批通监辑览而细注则详核史传补遗纠谬使端委秩然复各附发明以阐衮钺之义各增质实以资考证之功而译语之诞妄者亦皆遵
钦定辽金元国语解一一改正以传信订讹较张
廷玉等初编之本实倍为精密
圣人制事以至善为期义有未安不以已成之局而惮於改作此亦可仰窥万一矣乾隆五十年二月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]凡例
一纲目三编现在遵
旨照
御批通览辑览改纂凡纪年系统诸大端及一切书法
均应仰遵
笔削定例永示凖绳至三编原本每年所列纲目不过数条而辑览内条数较多于一代治忽所关更为明备自应将辑览所增一并敬谨添辑
一查朱子纲目原有尹起莘发明刘友益书法及质实正误附入各条纲目之下明代所修续纲目内亦有发明广义诸条皆所以推阐大义考证故实足为本书羽翼而纲目三编内从前未经办及现在
御批通监辑覧俱仰禀
睿裁大旨微言昭掲星日【臣】等遵照改辑自应于特笔所在各仿照前例恭加发明详悉阐绎庶
衮钺谨严大公至正之意更足昭示万世至其间姓名爵里及舆地官制等类本文内未能该尽者并拟各加质实俾读者开卷了然似于軆例尤为周密
一原书内如载福王之国拨给庄田四万顷一条叶向高集内实作二万顷仰蒙
圣明指示【臣】等因检明史福王传内诏赐庄田四万顷句下有所司力争常洵亦奏辞得减半之文因原书采摘未全纪载遂致失实又福王传于此条下尚有奏乞张居正没产沿江洲税四川茶银淮扬盐引河南北齐楚间所至骚动等事必须连类并载足以见神宗宠溺失德之实而原书概行刋除亦不免过于简畧今拟各条纪事俱将明史纪传逐一参订考核异同如有舛漏即行详确改正其或有情事未能详尽者亦各酌量添修务令首尾该具核实无讹庶足永称传信
一纲目三编内所有蒙古等人地官名之对音讹舛译字鄙俚者均应仿照现办辽金元国语解之例译改
一此次改编纲目折衷论定均仰荷
圣训详明应请?録前後
谕旨冠于简编次列
御制原序庶俾办理原委次第秩然

[book_title]卷一
钦定四库全书
御定资治通监纲目三编卷一
【起戊申元顺帝至正二十八年明太祖洪武元年尽壬子明太祖洪武五年】凡五年
【戊元顺帝至正二十八年　是岁闰七月元申帝出奔以後为明太祖高皇帝洪武元年】春正月吴相国李善长等奉吴王朱元璋为皇帝国号明
【元璋字国瑞先世家沛徙句容再徙泗洲父世珍始徙濠之锺离生四子元璋其季也母陈氏元天历元年元璋生室中数有光比长姿貌雄杰志意廓然至正四年大饥疫时年十七父母兄继殁无所依乃入皇觉寺为僧游食诸州复还寺是时元政不纲盗四起方国珍起海上刘福通奉韩山童起颍州徐寿辉起蕲水衆各数万他盗拥兵据地寇掠甚衆十二年定远人郭子兴等起兵濠州元璋谒之子兴奇其貌留为亲兵战辄胜妻以所抚马氏女明年收里中兵得七百人子兴署为镇抚既而与所部将徐达汤和费聚等南畧定远降驴牌寨民兵三千袭张知院于模涧山收其卒二万道遇李善长与语大悦留掌书记遂东攻滁洲下之其年张士诚起高邮十五年子兴遣张天佑等攻拔和州命元璋统诸将守其地未子兴卒福通立山童子林儿于亳檄子兴子天叙为都元帅元璋及天佑为左右副元帅元璋不受然以其势方盛可倚藉乃用龙凤年号以令军中常遇春来归遂渡江拔牛渚下太平十六年取集庆路改为应天府会池州已为夀辉将所据士诚自淮东陷平江诸路转掠浙西元璋虑寿辉士诚强江左浙右诸郡遂为所并於是命将取镇江广德寻自称吴国公次第畧定江左浙右士诚兵不得四出势渐蹙而夀辉将陈友谅日强二十年友谅弑寿辉僭伪号尽有江西湖广地欲东取应天元璋患友谅与士诚合设计令其故人康茂才绐友谅速来败之于龙湾明年自将舟师征友谅败之於江州克其城友谅奔武昌分徇南康建昌蕲黄广济皆下旋克抚州二十二年友谅伪丞相胡廷瑞以隆兴降改为洪都府元帝遣使授元璋江西行省平章政事不授时林儿屡为元师所败势大窘二十三年士诚将吕珍围林儿于安丰破之杀福通元璋驰救击走珍以林儿归居之滁州友谅大举兵围洪都元璋自将救之友谅撤围逆战于鄱阳湖屡败中流矢死其将张定边以友谅子理奔武昌二十四年元璋自立为吴王建百官复自将征理降之封为归德侯又二年林儿卒遂以明年为吴元年建庙社宫室祭告山川盖至正二十六年也二十七年九月徐达克平江执士诚十月命逹为大将军常遇春副之率师二十五万北定中原十一月汤和克庆元方国珍遁入海十二月国珍降李善长率百官劝进乃以是年春正月乙亥祀天地于南郊即皇帝位定国号曰明建元洪武】质实【天历元文宗年号泰定帝致和元年九月文宗即位改为天历元年至正元顺帝年号龙凤伪宗韩林儿年号沛县秦置元属济州明属徐州今属徐州府句容汉县元属集庆路明属应天府今属江宁府泗州唐置元属淮安路明属凤阳府今直隶州濠州隋置元改临濠府寻复曰濠州明太祖吴元年复曰临濠府洪武二年升为中都六年改中立府七年改凤阳府今因之锺离汉县元濠州治明改临淮县属凤阳府今省皇觉寺在凤阳府城北明曰龙兴寺颖州後魏置元属汝宁府明属凤阳府今升府蕲水唐县元属黄州路明属黄州府定远梁县元属濠州明属凤阳府今并因之横涧山在定远县西北七十里滁州隋置元属扬州路明直隶州高邮汉县宋军元路寻改府明为州属掦州府和州北齐置元属庐州路明直隶州今皆因之亳州後周置元属归德府明属凤阳府今属颖州府牛渚山北曰采石相去里许在当涂县西北二十里太平宋州元路明改府今因之应天府元建康路文宗改集庆明初建都今江宁府池州唐置元路明改府平江隋苏州宋平江军寻升府元路明苏州府镇江宋府元路明初曰江淮府寻复曰镇江府广德晋县宋置军元路明初改府寻降直隶州今皆因之龙湾在上元县西北十五里江州隋九江郡唐为江州明改九江府武昌三国吴郡元路明改府南康宋军元路明改府建昌宋军元路明初改肇昌府寻改建昌府蕲州後周置元路明初改府寻降州属黄州府黄州隋置元路明初改府今皆因之广济唐县明属蕲州今属黄州府抚州唐置元路明改府隆兴汉豫章郡治南昌县唐为洪州都督府南唐为南昌府宋改隆兴府元路明改洪都府寻复为南昌府安丰隋夀州宋夀春府乾道四年改安丰军元路明复为寿春府寻降夀州属凤阳府今皆因之鄱阳湖即彭蠡湖在南昌县东北百五十里庆元唐明州宋升庆元府元路明初为明州府寻改宁波府今因之南郊在上元县东北南山之阳方国珍黄岩人刘福通颖州人韩山童栾城人徐夀辉罗田人郭子兴其先曹州人父郭公以日者术游定远遂家马马氏是为明孝慈高皇后宿州人徐达字天德汤和字鼎臣皆濠人费聚字子英五河人李善长字百室定远人张士诚泰州人张天佑郭子兴妇弟常遇春字伯仁怀远人陈友谅沔阳人胡廷瑞沔阳人後易名美康茂才字夀卿蕲州人陈理友谅次子】发明【是年闰七月元顺帝出居北汉明始一统故通监辑览用朱子纲目历朝嬗代一岁两系例于是年分为二卷以昭正统之公今作明纪纲目专叙明一代事蹟故于岁首即书洪武纪年仍列元至正於前双行分注至洪武二年始大书标纪两书体例虽有不同而史法之正则一也】
追尊祖考为皇帝
【高祖考曰元皇帝庙号德祖曾祖考曰恒皇帝庙号懿祖祖考曰裕皇帝庙号熙祖考曰淳皇帝庙号仁祖妣皆皇后诏制太庙祭器如事生之仪】质实【高祖伯六曾祖四九祖初一祖妣王氏太庙祭器如事生之仪按明史礼志宗庙祭器用银以金涂之寻尽易以金酒壶盂每事皆八朱漆盘盌二百四十挥椸枕簟箧笥帏幔浴室皆具】
立妃马氏为皇后世子标为皇太子
【后仁慈有智鉴好书史当吴汉接境战争无虚日后手缉甲士衣履佐军尝言治天下以不杀人为本帝善之既即位欲官后族谢曰爵禄私外家非法力辞而止乃追封后父马公徐王修墓置庙标后长子也】质实【马公逸其名后母郑媪追封王夫人】
以李善长为左丞相徐达为右丞相
【善长冇智计习法家言策事多中帝尝问曰四方战鬬何时定乎对曰汉高起布衣豁违大度知人善任不嗜杀人五载成帝业今元纲既紊天下土崩瓦解公濠产距沛不远山川王气公当受之法其所为天下不足定也帝称善诸将来归善长察其材言之帝复为帝布欵诚使皆得自安帝深倚之自将征讨皆命居守转调兵饷无乏尝请定盐茶法斟酌元制去其弊用益饶而民不困帝称吴王时拜右相国吴元年封宣国公十月命百官礼仪俱尚左改左相国而徐达为右至是诏以左丞相兼太子少师达年二十二从帝与常遇春俱为军锋冠及为大将拔镇江克常川宁国尽护诸将帝称吴王为左相国克庐州平湖湘及淮南北拜大将军征吴达与遇春约曰师入我营其左公营其右令将士曰掠民财毁民居离营二十里者死既破平江执士诚吴人安堵如故封信国公长于谋畧所至不扰帝谕诸将御军持重有纪律战胜攻取得为将之体者莫如大将军达北定中原齐地悉平至是为右丞相兼太子少傅】质实【盐茶法按明史本纪至正二十一年春二月甲申立盐茶课食货志初立盐法置局设官二十取一引茶百筋输钱二百常州隋置州宁国唐置军庐州隋置州元皆为路明改府今皆因之】
庚寅彗星见
【彗星见於昴毕】质实【元史顺帝本纪明史天文志同志又云三月辛卯彗星出昴北大陵天船间长八尺余指文昌近五车四月己酉没於五车北按彗见除旧布新之象】
征南将军汤和克福建元平章陈友定死之
【先是至正二十六年秋八月元以友定为福建平章尽有八闽之地帝命和由明州海道取福州胡美由江西趋杉关而别遣使至延平招友定友定置酒会诸将杀使者?血酒中与衆酌饮之誓以死守已闻杉关破急分军为二以一军守福而自帅一军守延平和舟师抵福之五虎门蚁附登城守将遁参政尹克仁宣政使多尔玛不屈死佥院拜特穆尔杀妻妾二女纵火自焚死时胡美已克建宁和遂进攻延平友定欲以持久困之诸将请出战不许数请不已友定疑之杀萧院判军士多出降者会军器局灾成中礟声震地明师知有变急攻之友定呼其属与诀退入省堂仰药死达噜噶齐巴哈玛勒副枢陈英辅皆自经死所部开门纳明师舁友谅出水东门未絶也天大雷雨友定复苏械送京师帝诘之友定厉声曰国破家亡死尔尚何言遂并其子海杀之延平既下兴化彰州皆望风附独漳州路达噜噶齐德尔密实自杀时称闽有三忠谓友定拜特穆尔德尔密实也】质实【明州海道自府属定海县沿海而南即取福州之迳道福州唐置元路明府今因之杉关在邵武府光泽县西北九十里西至江西建昌府百二十里延平元路明府今因之五虎门在福州府闽县东百里海中五虎山下建宁宋府兴化宋军泉州漳州皆唐州元皆为路明改府今因之陈友定字安国福清人徙清流　多尔玛旧作朶耳麻拜特穆尔旧作栢帖木耳达噜噶齐官名首领也旧作达鲁花赤巴哈玛勒旧作白哈麻德尔密室旧作迭里弥实今并改】
发明【按明史友定颇任威福有跂扈心漳州守将良责之怒竟以兵诛良而陈瑞孙孔楷詹翰皆被杀威震八闽然事元未尝失臣节岁输粟数十万石海道辽远至者尝十三四顺帝嘉之卒能父子死义其功罪尚不相掩若库库特穆尔忿其削爵见讨遂据太原杀官吏致敌人得以乘衅长驱其贻悮宗邦实甚虽元亡後未尝不以兴复为志崎岖塞外百战不屈明祖亦叹为天下奇男子不可得而臣然其始之叛迹非晚节所能盖固未可与友定相提而谕矣】
元削库库特穆尔爵邑命图噜李思齐讨之
【元至正二十五年库库特穆尔受诏平江淮檄关中邠国公李思齐等会师思齐故与库库特穆尔之父察罕特穆尔同起义兵齿位相埒得檄大怒曰吾与若父交若髪未燥敢檄我耶令一骑毋出关库库特穆尔遂入关攻思齐等相持经年数百战未能决元帝诏令罢兵专事江淮库库特穆尔不奉诏遣其骁将摩该趋河中欲出不意捣凤翔覆思齐巢穴行至卫辉军变摩该遂不聼库库特穆尔节制疏列其罪状上之朝初元年章博罗之乱太子阿裕实哩达喇出奔大原欲用唐肃宗灵武故事自立库库特穆尔不可及博罗伏诛奉太子还京师元后谕今以重兵卫入城胁元帝禅位又不从由是太子深衔之而元帝亦心忌其跋扈会摩该奏至元帝乃削库库特穆尔太傅中书左丞相今以河南王就食邑分所部兵隶诸将太子开大抚军院于京师总制天下军马专备库库特穆尔库库特穆尔受诏退军驻泽州其部将关保亦自抜归于朝元帝知其势孤诏思齐等东出关与摩该合攻之而今关保以兵戊太原库库特穆尔愤甚引兵据太原尽杀朝廷所置官吏於是元帝下诏悉夺其爵邑令图噜等四面进讨】质实【河中後周蒲州唐改河中府元属晋宁路明复曰蒲州属平阳府　本朝雍正三年升直隶州六年升府凤翔唐郡寻改府金为凤翔路冶置总管府元至元九年更为散府明及今因之卫辉周卫国地唐为卫州元置卫辉路明改府太原秦郡元冀寜路明改太原府今并因之泽州隋置元属晋寜路明为直隶州　本朝雍正六年升府库库特穆尔本王姓小字保保平章察罕特穆尔之甥养为子图噜陕西行省左丞相李思齐罗山人察罕特穆尔沈邱人　库库特穆尔旧作扩廓帖木儿图噜旧作秃鲁察罕特穆尔旧作察罕帖木儿摩该旧作貊高博罗旧作孛罗阿裕实哩达剌旧作爱猷识里达腊今并改】
三月修女诫
【帝谓翰林学士朱升等曰治天下修身为本正家为先正家之道始於谨夫妇后虽母仪天下然不可使预政事嫔嫱之属不过备职事侍巾栉恩竉或过则骄恣犯分历代政由内出鲜不为祸惟智者能察于未然其纂述女诫及古贤后妃事可为法者使子孙知所持守】质实【朱升字允升休宁人】
夏四月蕲州进竹簟却之
【命四方无妄有献】
征南将军廖永忠取广东
【永忠自福州以书元行省左丞何真真迎降永忠至广州降卢左丞擒海寇邵宗愚斩之遣使挥使陆仲亨畧定清远英德连州肇庆德庆驰谕海北海南诸道皆降安南闻风纳欵广东悉平】质实【广州三国吴置元路明府清远县梁置元明属广州府英德宋府元路寻复为州明属广州府今直隶州肇庆宋府元路明府德庆宋府元路明改州属肇庆府今并因之元海北海南道宣慰司治雷州明史六月海南海北诸道降安南古交趾地明史十二月国王陈日煃遣使朝贡廖永忠巢人何真东莞人陆仲亨濠人】
将军徐达常遇春大破元兵於洛水北元梁王阿抡以河南降
【徐逹下山东会遇春於济宁引舟师沂河趋汴梁守将李克彛走左君弼珠占等降遂自虎牢关入元守将托音特穆尔以兵五万陈洛水北遇春单骑突阵元兵二十余骑攅槊刺之遇春一矢殪其前锋大呼驰入元军大溃追奔五十余里梁王阿抡降嵩陕陈汝诸州次第畧定帝如汴梁改为开封府召徐达至命率师北伐谕之曰中原之民久为羣雄所苦故命将北伐拯民水火元祖宗功德在人其子孙罔恤民隐天厌弃之君实有罪民则何辜前代革命之际肆行屠戮朕实不忍诸将毋肆焚掠妄杀人元之宗戚咸俾安全庶几上荅天心下慰民望达顿首受命帝寻还应天】质实【洛水在洛阳县南十五里济宁元路明初改府洪武十八年改州属兖州府今直隶州汴梁元改金汴京为汴梁路今仍开封府虎牢关在汜水县西二里嵩州金置元属南阳府明改县属河南府今因之陕州後魏置元明属河南府今直隶州陈州周陈国後周置陈州元明属开封府今升府汝州隋置元属南阳府明改直隶州今因之阿抡察罕特穆尔之父　阿抡旧作阿鲁温珠占旧作竹贞托音特穆尔旧作脱因帖木儿今并改】
都督同知冯胜克潼关
【师取河南元李思齐及参政张思道合兵驻潼关火焚思道营思齐移军葫芦滩胜攻潼关守将迎战破之遂夺关取华州思齐奔凤翔思道奔鄜城寻共推思齐为总兵会于凤翔】质实【潼关在华阴北东四十里葫芦滩在华阴县渭水南华州後魏置元属奉元路明属西安府今属同州府鄜城隋郡元鄜州属延安路明属西安府今直隶州冯胜定远人初名国胜又名宗异最後名胜张思道元史作张良弼】
六月平章杨璟克广西
【璟攻永州守将邓祖胜敛兵固守璟分营筑垒造浮桥西江急攻之祖胜力尽邱药死遂克永州以次定宝庆全州道州蓝山诸州县进攻静江不下璟谓诸将曰彼所恃西濠水耳决其堤岸破之必矣乃遣将杀守堤兵尽决濠水筑土堤五道传城攻两月会廖永忠及参政朱亮租自广东取梧州元吏部尚书布延特穆尔战死张翺赴水死定涛贵郁林亮祖以兵来会其总制张荣约降璟与之白?为识夜半从宝贤门入执元平章额尔吉纳其都事赵元龙陈瑜刘永锡亷访司佥事特穆尔布哈元帅约尼图们万户董绰哈府判赵世杰皆自杀移师彬州降两江土官黄英衍岑伯顔等永忠亦定南临象州广西悉平】质实【永州隋置宝庆宋府元路为路明改府全州晋置元路明改州属桂林府道州唐置元路明改州属永州府蓝山县唐置元属桂阳路明属桂阳州静江宋府元路明改桂林府梧州唐置元路明府浔州唐置元路明府贵州唐置元州明属梧州府今府今并因之郁林汉郡元州明属梧州府今直隶州彬州隋置元路明直隶南宁元路明府象州隋置元州明属柳州府今皆因之杨璟合肥人朱亮祖六安人额尔吉纳唐古特人赵元隆字祖森兴安人陈瑜雷州人刘永锡湘潭人黄英衍左江太平府土官岑伯顔右江田州府土官　布延特穆尔旧作普顔帖木儿额尔吉纳旧作也儿吉尼特穆尔布哈旧作帖木儿不花约尼图门旧作元秃蛮董绰哈旧作董丑汉今并改】
秋闰七月元复库库特穆尔官爵命帅师会诸将复河洛
【关保摩该攻晋宁库库特穆尔与战擒之以闲顺帝诏可依军法处治遂皆杀之乃下诏归罪于太子罢大抚军院诛知院事巴延特穆尔等命库库特穆尔仍前河南王左丞相统军马直抵彰德卫辉右丞相伊苏由东道同图噜李思齐四道进兵克复汴洛诏下而明兵已逼库库特穆尔自晋宁退守太原】质实【晋宁元路明改平阳府彰德五代晋置军元路今并因之　巴延特穆尔旧作帖木儿伊苏旧作也速今并改】
发明【库库特穆尔不从太子灵武之谋与奇后内禅之计反以致谗顺帝不悮遂疑忌之削夺环攻若拒太敌及其据太原杀官吏叛罪着矣乃受诏讨罪者旋被执戮帝即报可何其孱也是时山东河南尽为明有诏书亟下而事已不可为矣刑赏予夺太阿倒持国之将亡又谁咎哉】
徐达克通州元帝奔上都八月师入大都元监国淮王特穆尔布哈死之元亡
【徐达帅师发开封遣禆将分道狗河北地连下卫辉彰德广平次临清使参政傅友德开陆道通步骑都督副顔时浚河通舟师会常遇春已克德州合兵败长芦拒直沽作浮桥济师水陆并进大败元军于河西务进克通州知枢密院事布延特穆尔力战被执死之元帝诏淮王特穆尔布哈监国以庆通为左丞相同守京师遂御清宁殿集三宫后妃皇太子议避兵北行左丞相实勒们知枢密院事赫色宦者赵巴延布哈以为不可帝不聼巴延布哈恸哭曰天下者世祖之天下陛下当以死守奈何弃之臣等愿率诸军民及诸集赛岱等出城拒战愿陛下固守京城卒不聼丙寅夜半开健德门北去八月庚午达陈兵齐化门将士填濠登城入淮王及左丞相庆通平章德尔毕实保赛音布哈右丞张康伯中丞中丞穆辰等不降杀之余不戮一人封府库及图籍宝物今指挥张胜以兵千人守宫殿门使宦者护视宫人妃主禁士卒毋侵暴吏民安堵捷闻诏示天下以大都路为北平府置六卫留都督副使孙兴祖守之右丞薛显及传友德等巡古北诸隘口元亡元翰林侍制黄殷仕投井死左丞丁敬可总督郭允中皆死之翰林承旨承旨危素趋报恩寺将入井寺僧大梓挽之曰公死是死国也素遂止兵廹史库素往告镇抚吴勉辇实録而出之】质实【通州金置元属大都路明属顺天府今因之上都金桓州地元中统初建开平府五年号为上都明初置开平卫在独石口东北二百二十五里今多伦诺尔大都金燕京元至元九年建为大都明建北京改顺天府广平汉国元路明府今皆因之临清後魏置元县属濮州明属东昌府後改州今升直隶州德州隋置元治安德县明移治陵县以旧州地为陵县属济南府今并因之长芦北周县宋改镇元迁沧州治此明置盐运司在沧州西北今移驻天津直沽小直沽在今天津县北大直沽在县东南十里河西务在今武清县东北三十里健德门齐化元至元四年于今都东北至京城方六十里分十一门北之西曰健德东之右曰齐化六卫改飞熊卫为大兴县卫淮安卫为大与右卫乐安卫为燕山左卫济宁卫为燕山右卫青州卫为永清左卫徐州五所为永清右卫古北口在密云县东北百二十里传友德砀山人顾时字时举濠人孙兴祖濠人薛显萧人危素字太朴金谿人入明授韩林侍讲学士年已七十余一日帝御东阁侧室素行帘外履声槖槖然帝问谁也对曰老臣危素帝哂曰朕谓天文祥耳御史王着论素亡国之臣不宜列侍从诏谪居和州守余阙庙岁余卒　特穆尔布哈旧作帖木耳不花布延特穆尔旧作卜顔帖木耳庆通旧作庆童实勒们旧作失列门赫色旧作黑厮巴延布哈旧作伯顔不花集赛岱旧作怯薛歹德尔毕实旧作迭儿必失保赛音布哈旧作札赛因不花穆辰旧作满川今并改】
发明【顺帝出塞北去未尝失帝号也太子嗣位改元子孙犹继世称汗不絶盖与明代相终始考诸明史及他书所载洪武三年元祖殂于顺昌太子阿裕实哩达喇嗣依王保保于和林改元宣光洪武十一年夏卒国人諡曰昭宗明太祖自为文遣使吊祭次子特古斯特穆尔继立改元天元洪武二十一年蓝玉破其军于捕鱼儿海特古斯特穆尔以其太子添保努遁去将之和林行抵图拉河为其下伊苏岱尔缢弑之是後国内乱五传至昆特穆尔皆被弑永乐初果勒齐簒立称汗去国号遂称鞬靼尔而其属阿噜台以果勒齐非元种杀之迎元之後布尼雅实哩于巴实伯里立为汗永乐八年成祖亲征至鄂诺河布尼雅实哩战败仅以七骑絶河遁去越二年布尼雅实哩为卫拉特玛哈穆特所杀玛哈穆特死于托欢嗣欲自立为汗衆不可乃求元後托克托布哈为主托欢子额森嗣称太师托克托布哈拥虚名而已正统间托克托布哈岁朝贡于明天子厚礼之称曰达勒达汗正统十四年额森谋入寇托克托布哈止之勒森不聼曰汗不为吾当自为于是有土木之役及上皇归额森疑托克托布哈与中国通遂弑之尽收其妻子杀元裔无算而自立为汗时景泰二年也未几知院阿拉攻杀额森保喇复攻破阿拉求托克托布哈子穆尔格尔立之号小王子天顺六年穆尔格尔卒共立其兄图斯称蒙古克哷济苏小王子成化初图斯入贡出没河套既而保喇弑蒙古克哷济苏玛拉噶杀保汗更立他汗复弑之其後穆都哩入河套称汗穆都哩死成化末犯边者复称小王子弘治元年小王子奉书求贡自称大元大可汗小王子卒弟巴延蒙克代为小王子正德十三年巴延蒙克卒有三子长阿罗罗次阿珠鄂罗罗前死阿珠称小王子未几卒阿珠之长子伯奇立初保喇玛拉噶相仇杀其余衆立故小王子之支子为达顔汗仍服属于小王子达顔传其次子赛音纳兰有子七人长济农驻牧河套即鄂尔多斯次谙达驻丰州滩即西土默特嘉靖济农谙达于小王子皆从父行雄桀为边患而小王子伯奇富强稍厌兵渐徙而东驻收察哈尔之地因以名部後徙帐于辽东边外四传至林丹汗亦称胡土克图侵暴诸部我】
【太宗天聪六年亲征察哈尔林丹汗闻之渡黄河西奔图伯特八年复征之蒙古诸属部先後悉归于我林丹汗病痘卒于西喇卫古尔部落打草滩九年其子额尔克崆鄂尔额哲全部来降编旗驻义州时明崇祯八年也至是元始灭今于洪武元年秋依史例大书元亡而其支系流传则详为附列以资读史者考证马特古斯特穆尔旧作帖古斯帖木儿添保努旧作天保奴图拉河旧作土剌河伊苏岱尔旧作也速迭儿昆特穆尔旧作坤迭木儿果勒齐旧作鬼力赤阿噜台旧作阿鲁台布尼雅实哩旧作本雅失哩巴实伯里旧作别失八里鄂诺河旧作斡难河卫拉特旧作瓦剌玛哈穆特旧作马哈木托欢旧作托懽托克托布哈旧作脱脱不花额森旧作也先达勒达汗旧作达达可汗阿拉旧作阿剌保剌旧作孛来穆尔格尔旧作麻儿可儿图斯旧作脱思蒙古克特济苏旧作马古可儿吉思玛拉噶旧作毛里孙穆都里旧作满都鲁巴延蒙克旧作伯顔猛可鄂罗罗旧作阿尔伦阿珠旧作阿着伯奇旧作卜赤达顔汗旧作歹顔可汗赛音纳兰旧作赛音那兰济农旧作吉囊谙达旧作俺答察哈尔旧作持汉图伯特旧作图白忒西喇卫古尔旧作实拉卫古儿额尔克崆鄂尔额哲哲旧作额尔克孔果尔额哲并改】
以应天为南京开封为北京
【先是帝幸汴梁将营都而未果既克元都遂下诏曰朕观中原土壤四方朝贡道里适均然立国之规模固重而兴王之根本不轻其以金陵为南京大梁为北京朕於春秋往来巡狩寻又命徙北平军民于北京】
建六部
【先是中书省设四部掌钱谷礼仪刑名营造之务至是置吏户礼兵刑工六部部设尚书侍郎郎中员外郎主事等官仍属中书省】
大赦
【诏赦殊死以下恤从征将士家逋卒许首免输赋道远者官为转运今岁水旱灾具以实开蠲其租赋镇江旱甚悉免今年秋租及明年夏税避乱民复业者给以荒田复三年阙里常遣官致祭有司以礼聘致贤士中书省量材授任兴学校议刑从中典毋非时决重囚除书籍田器税免逋徵蒙古色目人有才能者一体擢用鳏寡孤独废疾者存恤之民年七十以上复一子他利富当兴革诏所不载者其以闻】质实【阙里在曲阜县城中背洙面泗墙南北一百二十步东西六十步四门各有石阙北门去洙水百余步】
御史中丞刘基致仕
【初帝北巡命李善长与基留守基刚严凡中书僚吏宦者宿卫有过必惩中书都事李彬奸事觉彬素附善长善长请缓其狱基不聼驰奏报可时方祈雨善长曰祷两可杀人乎基曰杀李彬天必雨遂斩之故善长衔基及帝还与怨基者诉基专恣戮人坛壝下不敬会基有妻丧赐告归】质实【刘基字伯温青田人】
徵元故官至京师
【既至帝御奉天门召问元政得失马翌对曰元有天下以寛得之亦以寛失之帝曰以寛得之则闻之矣以寛失之未之闻也元季君臣躭于逸乐驯至沦亡其失在纵弛实非寛也圣王之道寛而有制不以废事为寛简而有节不以慢易为简施之失中则无弊矣】
帝如北京
放元宫人
【遣内官往谕之曰宫人皆良家子幽闭深宫诚有可悯至即放遣适人勿使失所】
九月江西行省参政陶安卒
【安传涉经史初帝取太平安迎谒陈王道命知黄州移饶州民怀其德吴元年初置翰林院首召安为学士徵诸儒议礼以为总裁官诸礼律多所裁定至是年四月授江西行省参政及卒追封姑孰郡公】质实【饶州隋置元路明府今因之陶安字主敬当涂人】
冬十月帝还南京
十一月庚子冬至祀天于圜丘
【先是中书省臣李善长等撰进郊祀议请遵古制分祭天地于南北郊冬至则祀昊天上帝于圜丘以大明夜明□辰太岁从祀夏至则祀皇地只于方丘以五岳五镇四卖从祀帝如其议行建圜丘于锺山之阳方丘于锺山之阴有司议配祀帝谦让不许是月庚子冬至前期帝亲为文告太庙及南郊竣事诣太庙告礼成还御奉天殿受贺翌日宴羣臣于奉天殿】质实【此明初分祭两郊之始也郊祀议略言王者事天明事地察故冬至报天夏至报地所以顺隂阳之义也祭天于南郊之圜丘祭地于北郊之方泽所以顺阴阳之位也周礼大司乐冬日至礼天神夏日至礼地只此三代之正礼自秦立四畤以祀白青黄赤四帝汉高祖复增北畤祀黑帝至武帝有雍五畤及渭阳五帝甘泉太乙之祠而昊天上帝之祭则未尝举行魏晋以後宗郑元者以为天有六名岁凡九祭宗王肃者以为天体惟一安得有六一岁二祭安得有九虽因革不同大抵多参二家之说自汉武用祠官寛舒议立后土祠于汾阴脽上礼如祀天而後世因于北郊外外仍祠后土又郑元惑于纬书谓夏至于方丘之上祭昆仑之只七月于泰折之坛祭神州之祗析而为二後世又因之一岁二祭元始间王莽奏罢甘泉泰畤复长安南北郊以正月上辛若丁天子亲合祀天地于南郊由汉历唐千余年间皆因之其亲祀北郊者惟魏文帝周武帝隋高祖唐元宗四帝而已宋元丰中议罢合祭绍圣政和间或分或合高宗以後惟用合祭之礼元成宗始合祭天地五方帝已而立南郊专祀天泰定中又合祭文宗至顺以後惟祀昊天上帝今当遵古制分祭天地于南北郊按唐书睿宗太极元年夏五月祭北郊是月改元延和八月元宗即位改元先天是亲祭北郊者睿宗非元宗也此议偶误耳锺山一名蒋山在江宁府城东北】
遣使访求贤才
【遣文原吉詹同魏观吴辅道赵夀等分行天下访求贤才】质实【文原吉官侍御史詹同字同文婺源人魏观字杞山蒲圻人皆官起居注余未详】
以孔子五十六世孙希学袭封衍圣公希大世袭曲阜县知县
【先是元仁宗封孔思晦秩四品至顺二年改三品帝谓礼部曰孔子万世师後世秩止三品弗称其授希学秩二品锡银印置衍圣公官属曰掌书典籍司乐知印奏差书写各一人立孔顔孟三氏学教授学録学司各一人尼山洙泗二书院各山长一人复孔氏子孙及顔孟大宗子孙徭役其官属皆衍圣公选举】质实【曲阜少昊都周鲁国汉鲁县隋改曲阜县明属兖州府今因之孔希学字士行思晦孙按通监後纪至正八年夏四月乙亥帝幸国子学赐衍圣公银印升秩从二品岂一时特恩而非常制与】
召刘基还
【帝手诏叙基勲伐及彭蠡同舟之难曰今天下一家尔当疾至辅成治功庶不负昔者多难之相与既至赐赉甚厚】质实【彭蠡同舟之难至正二十三年秋七月太祖与陈友谅大战鄱阳湖日数十接基侍侧忽跃起大呼趋更舟仓卒徙别舸未定飞礟击旧所御舟立碎】
建大本堂
【延儒臣教授太子诸王上时临幸评论古今尝御文楼太子侍问近与儒臣讲何史对曰汉七国事问曲直安在对曰曲在七国上曰此讲官一偏之说景帝为太子时以博局杀吴世子及为帝又轻聼鼂错黜削诸侯七国之变实由于此若为诸子讲此则当言藩王当上尊天子毋挠王室公法如此则为太子者知牧睦九族隆亲亲之恩为诸子者知夹辅王室尽君臣之义矣】
十二月徐达克太原元库库特穆尔走甘肃山西平【达既定元都进取山西常遇春先下保定中山真定真定达噜噶齐济农实克章闻元都破朝服登城西崖坠死冯胜汤和下怀庆度太行取泽潞库库特穆尔遣将来御战于韩店杨璟大败会元帝自开平命库库特穆尔复大都库库特穆尔乃引兵出鴈门由居庸以攻北平达闻之谓诸将曰库库特穆尔远出太原必虚北平有孙都督足以御之今乘敌不备直捣太原所谓批亢捣虚者也彼若还救进退失据必成擒矣诸将皆曰善乃率师趋太原库库特穆尔至保安闻之果还救太原遇春谋于达曰我骑兵虽集步卒未至骤与战必多杀伤若夜袭之可得志达然之会库库特穆尔将呼必玛勒来约降请为内应达夜选精骑袭其营库库特穆尔方燃烛治军书仓卒不知所出跣一足乘骣马从十八骑遁呼必玛降降得甲士四万遂克太原乘势收大同分遣冯胜等徇猗氏平阳绦擒其守将榆次平遥介休以次下山西悉平】质实【甘肃元路明卫今省治臯兰保定元路明府今因之中山周国元府明定州今直隶州真定汉国元路明府怀庆元路明府今俱因之惟真定作正定太行山绵亘数千里在河南怀庆府城北二十里山西泽州府南三十里羊肠险道明师所度也潞州後周置元属平阳路明初为直隶州嘉靖八年升潞安府今因之韩店在潞安府长治县南鴈门关在代州西北二十五里居庸关在昌平州北二十四保保安元州明废後复置今属宣化府大同五代唐置军元路明府今因之猗氏汉县元属河中府明属蒲州今因之州府绦周置国後周置州元属晋宁路明属平阳府今直隶州榆次汉县元属太原路明属太原府平遥县後魏置介休县秦置元俱属汾州明属汾州府今皆因之　济农实克章旧作锡彰呼必玛勒旧作旧作豁鼻马今并改】
【己酉】明太祖高皇帝洪武二年春正月立功臣庙
【帝亲定功臣位次以徐达为首次常遇春李文忠邓愈汤和沐英胡大海冯国用赵德胜耿再成华高丁德兴俞通海张德胜吴良吴祯曹良臣康茂才吴复茅成孙兴祖凡二十一人立庙鷄鸣山下死者像祀生者虚其位又以廖永安俞通海张德胜桑世杰耿再成胡大海赵德胜七人配享太庙】质实【鷄鸣山一名鷄笼山在江宁府西北七里李文忠字思本旴?人明太祖姊子初赐姓朱氏及官浙江行省平章政事乃复姓邓愈初名友德虹人沐英字文英定远人胡大海字通甫虹人冯国用胜之兄赵德胜濠人耿再成字德甫五河人华高和州人丁德兴定远人俞通海字碧泉濠人徏巢张德胜字仁辅合肥人吴良定远人初名国兴字名艮吴祯良之弟初名国宝赐名祯曹良臣安丰人吴复字伯起合肥人茅成定远人廖永安字彦敬永忠之兄桑世杰无为人】
免山东北平山西河南及畿内诸郡田租
【诏以海内戡定民尚未苏免山东北平燕南河东山西今年夏秋岁粮其北京河南除徐宿等州已免外西抵潼关北界大河南至唐邓光息一体蠲免又诏免应天镇江太平宣城广德及无为州田租】质实【徐州晋置明初属凤阳府寻改直隶州今升府宿州周宿国唐置州明属凤阳府唐县唐唐州明降县邓州周邓国隋置州明俱属南阳府今皆因之光置梁置明属汝宁府今改直隶州息县同息国後周置州明降县属光州宣城晋郡惰改县明为宁国府治无为宋置军元改州明属庐州府今皆因之】
倭寇山东
【方国珍张士诚相继诛服诛毫亡命海岛纠倭入寇山东濒海州县帝遣行人杨载招谕其国日本王良怀不奉命】质实【倭古倭奴国唐咸亨初改日本地环海东北限大山有五畿七道三岛小国数十皆服属焉国主世以王为姓宋以前皆通中国元代屡招不至至是始入寇山东】
二月诏修元史
【大都既克得元十三朝实録乃诏修元史以左丞相李善长监修前起居注宋濓漳州府通判王炜为总栽徵山林隐逸之士汪克寛胡翰宋禧陶凯陈基赵埙曾鲁高起赵汾张文海徐尊生黄箎传恕王錡傅着谢徽十六人为纂修开局天界寺取元经史大典诸书资参考帝谕之曰元初君臣朴厚政事简畧与民休息时号小康季世嗣君荒淫权臣跋扈兵戈四起民命顚危间有贤哲之臣言不见用用不见信遂至土崩其间君臣行事有贤有否贤人君子或隐或显其言行亦多可称者尔等务直述其事毋溢美毋隐恶以垂鉴戒阅六月书成而元统以後之史未备乃分遣使者欧阳佑等十二人往北平山东采遗事明年续修仍以濓禕总其事复徵赵埙及朱右贝琼朱亷王彝张孟兼高逊志李懋李汶张宣张简杜寅殷弼俞寅十四人为纂修】质实【经世大典元文宗命奎章阁侍书学士虞集仿六典修经世大典元统顺帝即位年号天界寺在江宁县城南二里宋濓字景濓金华潜溪人迁浦江王炜字子充义乌人汪克寛字德一祁门人胡翰字仲申金华人宋禧字无逸余姚人陶凯字中立临海人陈基字敬初临海人赵埙字伯友新喻人曾鲁字德之新淦人高启字季廸长洲人赵汸字子常休宁人张文海鄞人徐尊生字大年淳安人傅恕字如心鄞人傅着字则明长洲人谢徽字元懿长洲人朱右字伯贤临海人贝琼字廷琚一名阙字廷臣崇德人朱濓字伯清义乌人王?字常宗蜀人迁嘉定张孟兼浦江人名丁以字行高逊志萧县人李汶字宗茂当涂人张宣字藻重江阴人张简字仲简吴县人杜寅字彦正吴县人余未详】
元丞相伊苏侵通州平章曹良臣击走之
【大军徇山西北平守备单弱曹良臣守通州兵不满十人伊苏将万骑营白河良臣曰吾兵少不可与战当以计走之乃密遣指挥件勇等于濒河舟中多立赤炽亘三十余里钲鼓声相闻伊苏惊遁良臣出精骑逐北百余里元兵自是不敢窥北平】质实【白河源出宣化府龙门县东滴水崖东流入密云县北境之石塘岭过县西入通州界】
帝耕耤田
【先是元年冬帝谕廷臣以来春举行耤田礼礼官言汉郑元谓王社在耤田之中先农即神农也唐祝钦明云先农即社宋陈祥道谓社自社先农自先农耤田所祭乃先农非社也享先农与躬耕同日国语云农正陈耤礼韦昭注云祭其神为农祈也汉以耤田之日祀先农由晋至唐宋相沿不废政和间命有司享先农止行亲耕之礼南渡後复亲祀元虽耕耤竟不亲行其祀先农命有司摄事今议耕耤之日皇帝躬祀先农礼毕躬耕耤田以中春择日行事从之建先农坛于南郊在耤田北是月壬午帝亲祭先农以后稷配器物祀仪与社稷同祀毕行耕耤礼御耒耜二具韬以青绢御耕牛四被以青衣礼毕还大次应天府尹及上元江宁两县令率庶人终亩是日宴劳百官耆老于坛所】质实【上元县唐置在今江宁府治东北江宁县惰置在府治西南俱附郭】
三月徐达克奉天常遇春克凤翔
【元将李思齐据凤翔张思道孔兴图鲁卜等驻鹿台以卫奉元徐达兵入关思道遁去郭子兴将轻骑直捣奉元守将弃城走御史桑噶实哩与妻子俱投崖死郎中恩克仰药死检校阿实克布哈自经死三原尹朱春谓其妻曰吾当以死报国妻曰君能尽忠妾岂不能殉节俱投缳死之遂改奉元路为西安府时关中饥诏户赈米三石民大悦遇春兵至凤翔思齐奔临洮】质实【奉元元初曰安西路皇庆初改奉元路今改西安府鹿台即鹿苑原在西安府高陵县西南三十里寰宇记上有鹿台祠祷两辄应临洮西魏郡金改府元明因之今改狄道州郭子兴一名兴濠人官都督佥事与滁阳王同姓名　图鲁卜旧作脱列伯桑噶实哩旧作桑哥失里恩克旧作王可阿实克布哈旧作阿失不花今并改】
夏四月命博士孔克仁授诸子经
【功臣子弟并令入学】质实【孔克仁句容人】
冯胜徇临洮李思齐降
【时张思道弟良臣守庆阳徐达会诸将议所向皆曰张思道之才不如李思齐而庆阳易于临洮请先庆阳达曰不然庆阳城险兵精猝未易抜临洮西控羌戎北界河湟得之其人足备战鬬物产足佐军储蹙以大军思齐不西走则东手就降矣临洮既克于旁郡何有遂度陇克秦州下伏羌宁远入巩昌遣溤胜逼临洮思齐果束手不初思齐在凤翔帝以书谕之且言诚能审去就当以汉待窦融之礼相报思齐得书欲降其养子赵琦本狄道人绐思齐奔吐番思齐信之遂奔临洮琦私窃实货妇女逃匿山谷问思齐穷威遂降琦寻亦来归思齐至京帝深慰之授江西行省左丞不之官久之遣往招谕库库特穆尔至则待以礼寻使骑士送之还至塞下辞曰主帅有命请留一物为别思齐曰吾远来无所齐骑士曰愿得公一臂思齐知不能免遂断与之还未几卒】质实【庆阳古义渠国宋府元明及今因之陇坂在陇州西北六十里秦州魏州明直隶州今因之伏羌唐县宁远宋砦改县金废元复明及今县皆属巩昌府巩昌秦陇西郡元府改路明改府今因之狄遒汉县元明县为临洮府治今改州属兰州府吐番本西羌属汉发羌南掠秃髪乌孤之後姓勃窣野都逻些城唐贞观八年始通中国元置吐番宣慰司于河州又于四川徼外置乌斯藏明置西番乌斯藏朶甘卫指挥挥使司今西藏地赵琦世为元土官时呼为赵脱儿】
五月甲午朔日有食之
癸卯夏至祀地于方丘
【羣臣固请配祀帝曰俟庆阳平议之八月庆阳平十一月冬至羣臣复固请乃奉皇考仁祖淳皇帝配天于圜丘明年祀方丘亦如之】
御史中丞章溢卒
【溢初应聘与刘基叶琛宋濓同至应天帝劳之曰我为天下屈四先生今天下纷纷何时定矣溢对曰天道无常惟德是辅惟不嗜杀人者能一之耳浙东设按察使以溢为佥事督馈饷平诸寇数有功帝即位与刘基并拜御史中丞时廷臣伺帝意多尚严苛溢独存大体不以?击为能李文忠之征闽也溢子存道以所部乡兵万五千人从闽平诏以所部从海道北征溢奏曰兵已入闽者俾还乡里昔尝叛逆之民藉为军使北上一举而思威着矣帝喜曰非先生一行无能办者溢行至处州遭母丧乞守制不许乡兵既集再乞终制许之哀毁卒帝痛惜亲文文祭之】质实【处州隋州明府今因之章溢字三益龙泉人叶琛字景洲丽水人】
六月常遇春克开平元帝奔和林
【遇春下凤翔诏还备北平以李文忠副之帅步骑九万败元将江文清于锦州败伊苏于全宁进攻大兴州分千骑为八伏守将夜遁尽擒之遂抜开平元帝北走追奔数百里获其宗王齐克慎平章鼎住等斩之凡得将士万人车万辆马三千匹牛五万头蓟北悉平】质实【和林在今喀尔喀西部杭爱山东元太祖初都此後置和宁路绵州辽州元属大宁路明置广宁中屯左屯二卫今锦州府治锦县全宁元置全寜路明废故城在今喀尔沁故大寜城西北大兴州即兴州金末尝寄治利民镇俗呼为小兴州故名此为大兴州距古北口可三日程在今热河界内齐克慎旧作庆生今改】
封陈日煃为安南国王
【日煃遣使贡方物因请封爵诏翰林侍读学士张以宁等使其国封日煃为安南国王赐以驼纽涂金银印心宁等以十月至安南界而日煃先以五月卒其侄日熞嗣立迎请诏印以宁不与谕日熞请命于朝以宁驻安南俟命】质实【宋大宗祥符三年交趾郡王黎至忠为其臣闽人李公藴所篡八传嗣絶传其壻陈日煚日煃日煚之元孙也张以宁字志道古田人】
秋七月副将军鄂国公常遇春卒于军诏李文忠领其衆
【遇春师还次柳河川暴疾卒年四十遇春沉鸷果敢善抚士卒每战出则当先退则殿後未尝败北采石之役舟距矶三丈余遇春奋戈直前敌接其戈乘势登遂拔之鏖战康郎山殪陈友谅克姑苏缚张士诚功最着自言能将十万衆横行天下军中呼常十万长于大将军达二崴其从征伐聼约束惟谨及其自将善以少为衆一时名将称徐常丧归帝用宋太宗丧赵普故事临于龙江追封开平王諡忠武】质实【柳河川在宣化府龙门县西康郎山在饶州府余干县西北八十里翻阳湖之南崖也龙江关名在今江宁县西门外】
八月元兵攻大同李文忠击败之
【文忠受诏会徐达攻庆阳行次太原闻大同围急谓左丞赵庸曰阃外之事苟利于国专之可也遂出鴈门败元游兵于马邑擒其平章刘特穆尔进至白杨门天雨雪已驻营文忠引数骑入山察视疑有伏遽今移前五里阻水自固元兵果乘夜来刼营忠令坚璧不动质明敌大至以二营委之殊死战度敌疲分分军为左右翼身当前锋畲击大破之擒其将国鲁卜俘戮万余人穷追至东胜州孟克仓而还先是元帝北走屯哈里泊今图鲁卜孔兴以重兵攻大同欲图恢复至是图鲁卜既被擒孔兴走绥德其部将斩之来降元帝知事无济不复南向矣】质实【马邑秦县元明属朔州今属朔平府白杨门在马邑县北东胜州辽置金元因之明初改东胜左右二卫後废故城在今归化城西南一百四十五里湖滩河朔渡口土名托克托城孟克仓在大同府边外绥德金州元因之明属延安府今直隶州赵庸庐州人　刘特穆尔旧作刘帖木孟克仓旧作莽哥仓哈里泊旧作盖里泊今并改】
定内侍官制
【谕吏部曰内臣但备使令无多人顾谓侍臣曰此曹善者千百中不一二以为耳目即耳目蔽以为心腹即腹心病驭之之道当使畏法勿令有功畏法则检束有功则骄恣矣】质实【明太祖实録定置内使监奉御六十人尚宝一人尚冠七人尚衣十人尚佩九人尚履八人尚药七人纪事二人执膳四人司脯二人司香四人太庙司香四人涓洁二人置尚酒尚醋尚麪尚染四局局正一人副二人置御马御用二司司正一人副二人内府库大使一人副使二人内仓监令一人丞二人置东宫典玺典膳典翰典服典药典乘兵六局局郎一人丞一人置门官午门东华门西华门元武门奉天门左右顺门左右红门皇宫门坤宁门宫左门宫右门及东宫门官东和门东宫後门宫左门宫右门各设门正一人副一人】
封王颛为高丽国王
【颛遣使朝贡且请封爵命符玺郎偰斯賫诏及金印往封之】质实【高丽汉以前曰朝鲜汉末扶余人高氏据其地改号高丽又曰高句骊居平壤即乐浪也後唐时王建代高氏徙居松岳曰东京偰斯溧阳人】
徐达克庆阳擒张良臣斩之陕西平
【达自临洮下兰州袭走元豫王尽收其部落辎重还出萧关克平凉张思道惧使其弟良臣守庆阳而自奔宁夏与其骁将金牌张俱为库库特穆尔所执良臣以庆阳降达遣节显受之良臣先出迎寻叛袭伤显良臣之降也捷闻帝戒曰曰张思道兄弟多谲勿堕其计中良臣果叛达督兵围之良臣求援于库库特穆尔库库特穆尔遣将攻原州陷泾阳为庆阳声援达遣冯胜扼驿马关败其将哈扎尔等良臣挠勇军中呼小平章养子七人皆败战军中语曰不怕金惟怕七条枪良臣自以庆阳城高险上有井泉可据守又倚思道库库特穆尔为声援贺宗哲哈哲尔为羽翼姚晖格斡为爪牙故降而复叛及被围犹日开门出汲驰聘城下达进营逼其四门良臣数出战不利求援宁夏者又悉被获粮乏絶至煮人汁丸泥咽之将士相继开门降达勒兵自北门入良臣父子俱投井引出斩之时元贺宗哲攻凤翔指挥使金兴旺与知府周焕婴城守敌编荆为大箕形如半舫五人负之攻城矢石不能入投藁焚之辄扬起乃置钩槀中掷着其隙火遂炽敌弃箕走复为地道薄城攻不已会百户王辂收临洮降卒还入城共守敌抜营去衆欲追之辂曰未败而还诱我也侦之至五果坡伏果发还师复围城衆欲走兴旺叱曰天子以城畀我岂可去耶以辂所将皆新附乃括城中赀令曰敌退当大犒新兵新兵喜协力固守持十五日宗哲闻庆阳下引去寻掠兰州达遣冯胜率骑往击宗哲渡河遁胜乃引还】质实【兰州隋州宋复置金元明因之今升府萧关在平凉府华亭县西北百四十里平凉金府元明及今因之宁夏元路明改府寻改卫今仍府原州後魏州元复置寻改开成府并置开成县後又改府为州明洪武中省州入开成县孝宗十五年改固原县属平凉府今因之泾阳汉县故城在平凉府西南非西安府属之泾阳也驿马关在庆阳府安化县西南九十里五里坡在凤翔县西哈扎尔旧作韩扎儿格斡旧作葛八今并改】
修礼书
【诏举素志高洁博通古今綀达时宜之士年四十以上者礼送至京于是儒士徐一夔梁寅等与曾鲁同纂修明年书成名大明集礼】质实【徐一夔字大章天台人梁寅字孟敬新喻人】
九月置中都
【以临濠为中都营城郭如京师京师制帝召诸老臣问以建都之地或言关中险固或言洛阳天下中汴梁为宋旧京或又言北平故元宫室就之可省民力帝曰所言皆善惟时有不同耳长安洛阳汴梁实周秦汉魏唐宋故都但平定之初民未苏息若建都于彼供给力役悉资江南重劳其民若就北平宫室亦不无更作建业长江天堑龙蟠虎踞足以建国临濠前江後淮有水可特有水可漕朕欲建为中都何如羣臣皆称善遂营之】质实【长安汉县元属奉元路明属西安府洛阳周下都汉置洛阳县元属河南路明属河南府今皆因之建业孙吴都改秣陵曰建业今江宁府】
发明【帝王之兴以德而地形亦与焉明祖起于濠泗则临濠其丰沛南阳也建都应天以江淮为根本而守江必先守淮锺离据淮之中定为中都亦一时因地制宜之意然天下形势居北极而拱四方据高屋而建领水冀北为上关中次之是以成祖迁都燕京累世蒙业彼江左偏安之地汴洛四达之冲曷足以较优劣哉】
冬十月诏天下府州县皆立学
【府学设教授一员训导四员生员四十人州学设学正一员训导三员生员三十人县学设教谕一员训导二员生员二十人】
十二月封阿答阿者为占城国王
【阿答阿者奉表贡象虎方物时安南与占城构兵帝既遣使谕解又命中书省管勾甘桓等賫印诏往封之】质实【占城周越裳地秦林邑汉象林县後汉末区连始称林邑王唐时或称占不劳或称占婆王所居曰占城至德後改国号曰环迄周宋遂号占城】
元库库特穆尔侵兰州指挥于光死之
【库库特穆尔侦知徐达军还率兵掩至兰州指挥张温固守敌围城数重鹰扬指挥于光守巩昌将兵来援至马兰滩猝与敌遇力战败被执使呼城内出降光大呼曰我不幸被执公等坚守大军旦夕至矣敌怒批其頬遂遇害城中闻光言守益固库库特特尔引去】质实【马兰滩在兰州东大河南岸于光字大用都昌人死时年四十三命配享功臣庙】
【庚戌】三年春正月命徐达李文忠分道北伐
【时元帝尚在近塞帝再致书不报而库库特穆尔为西北边患帝以达为大将军文忠及冯胜邓愈汤和副之分二道出兵达自潼关出西道捣定西取库库特穆尔文忠自居庸出东道絶大汉追元帝二月文忠至兴和降其守将进兵察罕诺尔擒元平章珠占五月次骆驼山走平章沙布鼎次开平降平章沙哈等】质实【定西元州明改安定县属巩昌府今因之兴和辽金抚州元为兴和路明废故城在今张家口外镶黄旗牧厰西南察罕诺尔即白海子在大青山之北骆驼山在张家口外镶黄旗察哈尔东南察罕诺尔旧作察罕脑儿沙布鼎旧作沙不丁沙达哈旧作上都罕今并改】
吏部请谪有罪于儋崖不许
【帝曰前代谓儋崖为化外以处罪人今天下一家若有风俗未淳宜更释良吏治之岂宜居罪人耶】质实【儋耳汉郡唐置儋州宋元曰南宁军明仍为儋州珠崖汉郡随置崖州宋元曰吉阳军明仍为崖州今皆因之属琼州府】
振西安凤翔饥
【先是张李构兵西安诸府旱粟麦不登民多饥死二年冬诏有司正月二月户给米一石至是耆民宋昇等来言户部奏请运粟济之帝曰民旦暮待餔若待运粟死者多矣即命户部主事李亨驰驿往西安凤翔振之户加粟一石】
二月追封郭子兴为滁阳王
【立庙滁州祀之妻张氏为王夫人以其三子从祀】质实【三子从祀按明史郭子兴传子兴长子前战死次天叙天爵俱仕伪宋被杀子兴後遂絶有一女小张夫人出者事太祖为惠妃生蜀谷代三王按通监後编考异辨证曰滁阳夫人张氏次夫人亦张氏据张来仪庙碑初劝滁阳舘高帝于贰室者次夫人也】
免应天等府州及河南山东北平田租
【诏曰成武功者必资民力各郡邑供给有先後丰歉有不同凋弊之余未能苏息其蠲应天镇江徽州宁国池州太平庐州广信饶州金华严州衢州处州广德滁和十六府州及河南山东北平今年田租又免徐邳二州夏税五月又免苏州逋粮三十万五千八百石】质实【徽州宋置元路明改府广信元信州路明改广信府金华元婺州路明改金华府严州元建德路明改严州府衢州唐置元路明改府今皆因之邳州後周置元属归德府明属淮安府今属徐州府】
夏四月封子九人为王
【侠为秦王棡为晋王棣为燕王橚为吴王桢为楚王榑为齐王梓为潭王杞为赵王檀为鲁王从孙守谦为靖江王帝惩宋元孤立失古封建意于是择名臣大都豫王诸子待其壮而遣就籓服外卫边邮内资夹辅其制禄亲王岁万石置相传官属护卫甲士少者三千人多者至万九千人籍隶兵部冕服车旗邸第下天子一等公侯大臣伏而拜谒礼无与钧惟列爵而不临民分籓而不锡土与周汉封国稍异焉】质实【樉帝第二子封西安棡第三子封太原棣第四子即成祖封北平橚第五子有司请置护卫于杭州帝以财赋地不可洪武十一年改周王封开封四王俱皇后生桢第六子胡充妃生封武昌榑第七子封青州梓第八子封长沙二王俱达定妃生杞第九子明年殇檀第十子郭宁妃生封兖州守谦帝长兄子文正之子封桂林】
徐达大破元库库特穆尔于沈儿峪
【达至安定库库特穆尔退屯沈儿峪达逹军薄之隔深沟而垒日数交战库库特穆尔遣精兵千余人由间道从东山下刼东南垒左丞胡德济仓卒失措军惊扰达亲击却之德济大海养子也达械送京师而斩其下赵指挥等数人以徇明日整兵夺沟死战大破库库特穆尔兵擒郯王济王及国公平章以下文武僚属千八百余人士卒八万库库特穆尔仅挟妻子毅人从古城北遁去至黄河流流木以渡遂奔和林违自徽州南出一百八渡至略阳克沔州入连云栈攻兴元取之邓愈亦自临洮进克河州德济至京师帝释之而以书谕达曰将军效卫青不斩苏建耳独不见穰苴之待庄贾乎且将军在军中诛之则已今下廷议吾且念其信州诸暨功不忍加诛继自今将军毋事姑息是役也都督孙兴祖燕山右卫指挥平定大兴右卫指挥龎禋等兵次拉音布拉克川遇敌兵力战皆?于五郎口音甚悼惜追封兴祖燕山侯谥忠愍配享通州开平王庙】质实【沈儿谷在巩昌府安府县北之车道岘南徽州元置明因之今改县属秦州一百八渡在略阳县城东源出徽县下流入嘉陵江渡凡一百八处故名略阳县元置属沔州明改属汉中府今因之沔州元置明改县今属汉中府连云栈汉中府志褒斜谷中元时有板阁二千八百九十二间统名之曰连云栈兴元唐府元路明改汉中府今因之河州前秦置元河州路明改州属临洮府今属兰州府信州今广信府见上诸暨秦县元州明初改诸全寻复为县属绍兴府今因之赛音布拉克川在兰州府靖远县北其西为五郎口胡大海克信州太祖命德济守之汉将李明道寇信州德济力战擒明道会大海为蒋英所害张士诚遣其将吕珍寇诸全德济救之入城守夜半斫珍营珍遁去此其功也胡德济字世美　赛音布拉克川旧作三不拉川今改】
封陈日熞为安南国王
【安南使臣杜舜钦以其王日煃卒来告哀帝御西华门素服见之遣使往奠又命吏部主事林唐臣赉诏封日熞为王】质实【林唐臣名弼漳州人】
元帝殂于应昌
【诏諡之曰顺帝其国人諡曰惠宗子阿裕实哩达喇嗣改元昌光立八年而殂国人谧曰昭宗】质实【按元史明实録元帝殂在是年四月二十八日丙戌夀五十有一应昌城距故开平卫东北三百里元置应昌路领应昌县在今克什克腾旗西北捕鱼儿海旁朱彛尊书高丽史後曰庚申君遁走沙漠高丽间犹通使称为北平北元主奔应昌以洪武三年庚戍四月殂落国人追谥曰惠字其子嗣立以余兵走和林十年丁巳遣使至高丽行宣光年号国人不允後二年又遣佥院富芬告纪年天元辛遇遣永宁君王彬往贺相传立十一年而殂北元諡为昭宗者也按昭宗殂于洪武十一年戊午非立十一年也洪武十年行宣光年号後二年告纪年天元则其子特古斯特穆尔之元年也彛尊考误　富芬旧作甫非今改】
五月始设科取士
【诏自今年八月为始明年春以天下初定令京府及各行省连举三年自後三年一举乡试以八月会试以二月着为令】
李文忠克应昌获元密廸哩巴拉送京师
【文忠闻元帝殂督兵兼程进围应昌克之元嗣君阿裕实哩达喇北走获其子密迪哩巴拉及后妃诸王官属数百人并护宋元玉玺金宝玉册镇圭大圭玉斧等驼马牛羊无算穷追至北庆州而还道与州国公江文清等降三万七千人至红螺山又降杨思祖之衆万六千余人海宁卫指挥副使孙虎至落马河与元太尉玛鲁战死之追封康安郡伯】质实【北庆州辽置故城在今巴林西北辽史地理志庆州元宁军有赤山黑河即此北边纪事旧庆州在大宁北六百余里地皆大松号曰千里松林红螺山亦作红罗山一统志今独石口　御马厰西有乌兰哈郎噶山即红罗山也明初李文忠败元兵于此落马河一统志落马河在喀喇沁右翼东蒙古名伯尔克源出大斧山北流入敖汉界入老金史大定府松山三韩二县有落马河又翁牛特右翼北有落马河出污达该山西北东南流入老河又方舆纪要落马河在应昌东北相近固都逊地即偏将孙虎战死处　密迪哩巴拉旧作买地里八喇玛鲁旧作买驴汗达该旧作海他汉固都逊旧作苦脱孙今并改】
是月旱六月朔帝亲祷于山川坛越五日雨
【帝斋于西庑皇后躬执?为农家食太子诸王馈于齐所帝素服革屦徒步至坛席藁曝日中夜卧于地凡三日诏省岳囚命有司访求通经术深明至道者越五日大雨】质实【按明实録六月戊午朔壬戌雨】
颁平定朔漠诏于天下封密迪哩巴拉为崇礼侯【李文忠捷至羣臣臣称贺帝谓治书侍御史刘炳曰尔本元臣今日之捷尔不当贺因命礼部榜示凡北方捷至勿与贺者勿与贺翌日中书省草诏进帝见有侈大之词责省臣曰元主中国将百年朕与卿等父母皆赖其生养元之兴亡自是气运于朕何与而以此张之四方有识之士口虽不言心未必以为是也可更草以进密迪哩巴拉至京师羣臣请献俘帝曰武王伐殷用之乎杨宪对唐太宗尝行之帝曰是待王世充耳若遇惰之子孙恐不尔也令以本服朝见赐冠带封崇礼侯谕省臣曰故国之妃朝于君者元有此礼不必效之令母妃皆朝中宫赐第龙光山又曰前代革命之际获其后妃往往不以礼遇欺孤虐寡非盛德所为朕甚不取今元托郭斯后在此饮食居第务适其宜乃颁诏天下有天命靡常殷鉴可畏语】质实【龙光山即龙舟山一统志覆舟山一名龙舟山在江宁府东北太平门内杨宪字希武阳曲人　托郭斯旧作脱怱思今改】
葬宋理宗顶骨于故陵
【先是元至元间西僧萨古密桂欲毁宋会稽诸陵夏人嘉木杨喇勒智为江南总摄奏请如二僧言遂发诸陵取其金宝以诸帝后遗骨瘗于杭之故宫筑浮图其上名曰镇南以厌之以截理宗顶骨为饮器嘉木扬喇勒智败籍入宣政院以赐所谓帝师者帝与侍讲学士危素论宋元兴替素备言始末帝叹息久之即命北平守将吴勉访索顶骨所在得之西僧汝克鼐庐中既送至命有司厝于京城之南高座寺西北至是绍兴府以永穆陵图来献遂敕葬于故陵】质实【按西僧毁宋陵事见周密癸辛杂识至元二十二年乙酉事有陵使罗铣买棺置衣收敛又陶宗仪辍耕録所载罗有开义士唐钰瘗宋诸陵骨传及郑元佑书义士林德阳收高孝两朝骨事迹传闻异辞而宋濓高启杨维祯王逢原彭玮诸家所纪乃甲申僧格为相与嘉木扬喇勒表里使僧萨古密桂上言明年僧格矫制报可嘉木扬喇勒智败饮器归于宫以赐帝师会稽陈县明为绍兴府治今因之萨古旧作嗣古密桂旧作妙高嘉木杨喇勒智旧作杨辇真珈汝克籴旧作汝纳僧格旧作桑哥今并改】
立开中盐法
【山西行省言大同粮储自陵县运至太和岭路远费烦请令商人于大同仓入米一石太原仓入米一石三斗给淮盐一小引商人鬻毕即以原引赴所在缴之帝从其请召商输粮而与之盐谓之开中其俊各行省边境帝召商中盐以备边储储计道里远近自五石至一石差】质实【陵县原州明初改县永乐中于县置德州而移县治于旧德州属济南府今因之太和岭即勾注山在雁门关西马邑县东南六十里】
徙苏松嘉湖杭民无业者田临濠
【以五郡地狭民衆无田以耕临濠田多未辟令就垦为业给牛种车粮资遣之三年不征税徙者凡四千余户其後复徙北平山後民散处诸府州县徙沙漠遗民屯田北平又徙江南民十四万于凤阳又徙山西民于河北又屡徙浙西及山西民于滁和北平山东河南终洪武之世徙民最多】质实【松江元府明因之嘉兴宋府元路明改府湖州隋置元路明改府杭州隋置元路明府府今皆因之山後石晋所割新伪儒武云应朔武八州也新今保安州妫今怀来县儒今延庆州武今宣化府云今大同府应今应州州朔今朔州蔚今蔚州】
秋七月中书左丞杨宪有罪诛
【宪有才辨裁决明敏然意刻深有不足于己者辄中伤之为司农卿时浙西初平宪欲增赋亩为二因倍征之民不堪其苦在中书欲尽易省中故事几旧吏皆罢去更用已所亲信者汪广洋为右丞以宪专决依违不与较犹不能得宪意宪竟嗾侍御史刘炳刻罢之且请徙广南帝不从且复有所论刻帝觉其诬下炳狱炳吐实遂并诛之】质实【汪广洋字朝宗高邮人】
冬十一月大封功臣
【徐达李文忠师还至龙江帝出劳于江上甲午告武成于郊庙越二日大都督府兵部上诸将功绩帝自定其次第遂班爵行赏封公者六人宣国公李善长进韩国公信国公徐达进魏国公常遇春子茂卿郑国公文忠曹国公溤胜宋国公邓愈卫国公侯者二十八人汤和中山侯唐胜宗延安侯陆仲亨吉安侯周德兴江夏侯华云龙淮安侯顾时济宁侯耿炳文长兴侯陈德临江侯郭子兴巩昌侯王志六安侯郑遇春荣阳侯费聚平凉侯吴良江阴侯吴祯静海侯赵荣南雄侯廖永忠德庆侯俞通源南安侯华高广德侯杨璟营阳侯蕲国公康茂才子铎蕲春侯朱亮祖永嘉侯傅友德颍川侯胡美豫章侯韩政东平侯黄彬宜春侯曹良臣宣宁侯梅思祖汝南侯陆聚河南侯越二日大宴翌日诸臣入谢帝赐座华盖殿从容谕取天下之略曰朕起乡里本国自全及渡江以来视羣雄所为徒为民害张士诚陈友谅尤为巨蠧士诚恃富友谅恃强朕独无所恃惟不嗜杀人布信义行节俭与卿等同心共济初与二寇相恃士诚尤逼近或谓宜先击之朕以友谅志骄士诚器小志骄则好生事器小则无远图故先攻友谅鄱阳之役士诚卒不能出姑苏一歨以为之援向使先攻士诚姑苏坚守友谅必空国而来吾腹背受敌矣及北定中原先山东次河洛止潼关之兵不遽取秦陇者以库库特穆尔李思齐张思道皆百战之余未肯遽下急之则并力一隅猝未易定故出其不意反斾而北燕都既举然後西征张李望絶势穷不战而克然库库特穆尔犹力抗不屈向令未下燕都骤与角力胜负未可知也已又封汪广洋忠勤伯刘基诚意伯又封薛显永城侯数其专杀之罪俾居南海】质实【陇州西魏置明属凤翔府今因之唐德宗濠人周德兴濠人华云龙定远人耿炳文濠人陈德字至善濠人王志临淮人郑遇春濠人韩政睢人陈德江夏人梅思祖夏邑人陆聚史未详其乡里余见前】
十二
【月】遣官祭历代帝王陵寝
【先是遣使访先代陵寝仍命各行省其图以进凡七十有九礼官考其功德昭着者曰伏羲神农黄帝少昊颛顼唐尧虞舜夏禹商汤中宗高宗周文王武王成王康王汉高祖文帝景帝武帝宣帝光武明帝章帝後魏文帝隋高祖唐高祖太宗宪宗宣宗周世宗宋太祖太宗真宗仁宗孝宗理宗凡三十有六遣秘书监丞陶谊等往修祀礼令有司禁樵采岁时祭祀牲用太牢明年礼臣定议合祀帝王三十五在河南者十陈祀伏羲商高宗孟津祀汉光武洛阳祀汉明帝章帝郑祀周世宗巩祀宋太祖太宗真宗仁宗在山西者一荣河祀商汤在山东者二东平祀唐尧曲阜祀少昊在北平者三内黄祀商中宗滑祀颛项高辛在湖广者二酃祀神农宁远祀虞舜在浙江者二会稽祀夏禹宋孝宗在陕西者十五中部祀黄帝咸阳祀周文王武王成王康王宣王汉高帝景帝咸宁祀汉文帝兴平祀汉武帝长安祀汉宣帝三原祀唐高祖体泉祀唐太宗蒲城祀唐宪宗泾阳祀唐宣宗岁祭用仲春仲秋朔设陵户二人守视已而去周宣王汉明帝章帝增祀娲皇于赵城後魏文帝于宣平宋理宗于会稽元世祖于顺天凡三十有六後又增祀隋高祖于扶风而理宗仍罢祀】质实【孟津县金置明属河南府郑州隋置明属开封府巩县汉县明属河南府今皆因之荣河县宋置元属平阳府蒲州今属蒲州府东平汉国明初府寻降州属济宁府後属兖州府今属泰安府内黄县汉置明属北平大名府今属河南彰德府滑县晋滑壹隋置州改改县属大名府今属河南卫辉府酃县宋置明属衡州府今因之宁远县宋置明属永州府道州今属永州府中部县姚秦晋明属延安府鄜州今属鄜州咸阳县秦置明属西安府兴平县唐置明属西安府三原县秦置三原护军以在清丰原孟侯原白鹿原问故名西魏置县明属西安府醴泉县隋置明属乾州嘉靖中改属西安府今皆因之蒲城县西魏置明属华州今属同州府泾阳县秦邑明属西安府今因之赵城县隋置明属平阳府今属霍州富平县汉置明属耀州万历中改属西安府扶风县唐置明属凤翔府今皆因之】
自正月至是月日中屡有黑子诏求直言
【起居注万监言日者阳精而有黑子阴奸乎阳也德为阳刑为阴君子为阳小人为阴宜慎刑黜奸吏部尚书郎本中言日者君象君德修则天变消河南中原民未安堵天下才俊学行之上隐于山林天之仁爱人君无所不在则人君体天心而施于政者亦当无所不用其情也】
【辛亥】四年春正月李善长罢以汪广洋为右丞相胡惟庸为左丞相
【善长貌寛和而性忮刻比进封大国意稍骄帝颇厌之以疾致仕初帝尝以吏事责善长刘基言善长勲旧能调和诸将帝曰是数害君君乃为之地耶吾行相君矣基顿首曰是如易柱必得大木若束小木为之且立仆帝又尝欲相杨宪宪索善基基力言不可曰宪有相才无相器夫宰相者心如持水以礼义为权衡而已不与焉者也帝曰汪广洋何如曰褊残殆甚于宪又问胡惟庸曰譬之驾惧其偾辕也帝曰然无逾先生对曰基疾恶太甚又不耐繁剧为之且孤立思天下何患无才惟明主悉心求之目前诸人诚未见其可及宪广洋惟庸皆败如基言】质实【胡惟庸定远人洪武三年为中书省参知政事至是代汪广洋为左丞】
以汤和为征西将军傅友德为征虏前将军帅师伐蜀【先是帝遣杨璟招谕明昇命奉国入觐昇牵于羣议不能决已而帝遣使假道征云南不奉诏其将吴友仁又数寇兴元乃命将讨之和帅副将军同德兴廖永忠等以京卫荆湘舟师由瞿塘趋重庆友德帅副将军顾时等以河南陕西步骑由秦陇趋成都邓愈往襄阳督饷给军】质实【明史明玉珍随州人初为徐夀辉元帅袭陷成都陈友谅弑夀辉玉珍以兵塞瞿瑭自立为陇蜀王至正二十二年僭位于重庆国号夏立五年卒子昇嗣改元开熙母彭氏同聼政昇甫十岁诸大臣用事太祖遣杨璟谕使入朝不聼徐达克兴元以兴旺守之吴友仁以兵三万来攻决濠填堑达遣傅友德救之友仁乃引去友仁初为玉珍司徒昇立自保宁移檄诛玉珠养子明昭入国国政及昇降见执帝以其寇汉中首造兵端今明氏失国戮于市瞿瑭关在今夔州府治奉节县城东八里重庆府南宋置元为路明复府成都秦城晋国元路明改府襄阳三国魏置郡元路明改府今皆因之】
免浙江山西被灾田租
【浙之绍兴府诸暨县被水山西丰州东胜州太原府兴县被旱诏免其田租】质实【丰州唐置後唐改天德郡元复为州明因之後为谙达地万历三年赐名归化城今设归化城同知兴县金兴州明初降县属太原府今因之】
二月免太平镇江宁国田租
帝如中都至自中都
【先是建圜丘方丘日月社稷山川坛于太庙于临濠帝谕中书省臣曰临濠为朕兴王之地今置中都宜以傍近州县通漕运者隶之甲戌幸中都壬午还京师】质实【明太祖实録议以夀邳徐宿颍息光六安信阳九州五河怀远定远中立蒙城霍邱英山宿迁睢宁砀山灵璧颍上太河固始光山丰沛萧十八县悉隶中都】
元平章刘益以辽东降
【益为元辽阳行省平章籍所部来降诏置辽东卫指挥使司以益为指挥同知未几元平章洪保保马彦翬等杀益右丞张良佐执彦翬杀之保保走依纳克楚良佐权卫事以状闻帝授良佐盖州卫指挥佥事纳克楚者元穆呼哩裔孙为太平万户府帝抜太平获之待之甚厚纳克楚常郁郁不乐帝召语之曰人臣各为其主况尔有父母妻子乎乃纵之北还据金山屡为边患帝数以书谕之皆不答帝以辽阳悬絶纳克楚未靖八年乃设辽东都指挥使司统辖诸卫命叶旺马云往镇之】质实【辽东秦郡元初置东京总管府後改辽阳路明洪武四年置定辽都卫八年改辽东都指挥使司今辽阳州属奉天府盖州唐置後改辰州金复元及明初因之洪武九年改卫今盖平县金山明史地里志辽东三万卫西北有金山方舆纪要山东南距卫三百五十里考明三万卫今为奉天府开原县地金山盖在县边门外叶旺六安人镇辽阳以功与焉云俱进都督佥事在边十七年修城隍抚辑军民恳田万余顷为永利马云合肥人嘉靖初以二人有功于辽命立祠祀之纳克楚旧作纳哈出穆呼里旧作木华黎今并改】
三月策试天下贡士赐吴伯宗等进士及第出身有差【乙酉朔策贡士于奏天殿登第者百二十人赐吴伯宗等三名进士及第二甲十七人赐进士出身三甲百人赐同进士出身伯宗授礼部员外郎高丽入试者三人惟金涛登第】质实【此廷试始吴伯宗名名佑以字行金谿人】
诚意伯刘基致仕
【帝尝手书问天象基条答甚悉而焚其草大要言霜雪之後必有阳春今国威已立宜济以寛大至是赐归老于乡】
夏五月免江西浙江秋粮
六月汤和至重庆明昇降
【帝之遣傅友德也密谕之曰蜀人闻我师西伐必悉精鋭东守瞿塘北阻金牛若出不意直捣阶文门户既隳腹心必溃兵贵神速患不勇耳友德疾驰至陕西集诸军声言出金牛而潜引兵趋陈仓攀援岩石昼夜行抵阶州败其将丁世珍克其城蜀人断白龙江桥友德修桥以渡破五里关世珍复集兵据险都督同知汪兴祖中飞矢石友德攻抜文州龙州进破绵州龙镶卫指挥史监战死将渡汉江会水涨伐木造战舰欲以军声通瞿瑭乃削木为牌数千书克阶文龙绵日月投汉水顺流下蜀守者见之皆解体初夏人闻大军伐蜀丞相戴夀等果率衆守瞿瑭及闻友德破阶文捣江油始分兵援汉州以保成都未至友德已破其守将向大亨于汉州城下授师至友德迎击大败之遂拔汉州帝闻汤和驻兵大溪口欲俟水平进师诏趋之廖永忠闻命先发兵至瞿瑭阻铁锁桥不得进永忠密遣人百人持糗粮水筒舁小舟踰山度关出其上流蜀山多草木令将士皆衣青蓑衣鱼贯入崖石间度已至率精鋭出墨叶渡夜五鼓分两军攻其水陆寨水军皆以铁裹船头置火器而前黎明蜀人始觉尽鋭来拒永忠已破其陆寨将士舁舟出江者一时并发鼓噪而下下流之师亦拥舟急击上下夹攻大破之遂入夔州明日和始至乃分道进永忠帅舟师直捣重庆昇大惧羣下劝奔成都昇母彭泣曰成都可到亦仅旦夕耳不如早降昇乃请降永忠以汤和未至不受越五日和至昇乃面缚衔璧舆榇率官属降于军门和等承制抚慰之时丁世珍复陷文州指挥佥事朱显忠千户王均谅死之友德调兵来援世珍遁】质实【金牛峡在汉中府宁羌州北三十里又自沔县西南至四川剑州之大剑关口皆曰金牛道汉中入蜀要路也阶州唐置宋明因之明属巩昌府今甘肃直隶州文州北周置即汉阴平道也元复置州明改县属阶州今因之陈仓县秦置唐改宝鷄县元明及今因之属凤阳府白龙江桥在阶州南亦曰南桥造舟为梁跨白龙江上白龙江源出巩昌府岷州经阶州文县与白水江合五里关在文县北龙州西魏置元属广元路明初仍为龙江嘉靖中升龙安府今因之绵州隋置元初属成都路後属潼川路明属成都府今因之汉江即雒水在汉州城南亦曰中水克龙文龙绵日月按明实録四月丙戌克阶州己丑克文州辛丑克龙州明复克绵州江油蜀汉戍西魏置县元并入龙州明复置江油县属剑江後属龙安府今因之汉州唐置元属成都路明属成都府今因之大溪口在夔州府铁锁桥明史明昇遣莫仁夀以铁索横断瞿瑭峡口又遣戴夀吴友仁等助之北倚羊角山南倚砦城砦凿两崖石璧引铁索为飞桥用板置礟以拒守夔州唐置元路明改府今因之丁世珍蜀平章事後率余党犯秦州不克走宿梓橦庙中为帐下小校所杀汪兴祖巢县人张德胜养子追封东胜侯戴夀与向大亨走保成都舁降亦降至夔峡皆凿舟自沉死朱显忠如臯人里创力战为乱兵所杀王均谅先受夏主命摄礼店元帅府同知来朝授文州副千户被执不屈磔死事闻监与显忠均谅赠恤有差】
秋七月傅友德下成都四川平
【友德进围成都戴夀等以象战友德令强弩火器冲之身中流矢不退将士殊死战突其象阵象反走躏藉死者甚衆遂降成都分兵徇州邑克保宁执吴友仁蜀地悉定】质实【保宁唐阆州後唐置保宁军元为保宁府明及今因之】
发明【太祖制平西蜀文盛称友德功第一永忠次之师还授上赏而汤和以逼遛不进屡被责谕则平蜀之功主将不得专之也故和与友德并书于纲】
以方克勤知济宁府
【克勤以治以德化不喜近名曰近名必立威立威必殃民吾不忍也时诏民垦荒閲三岁乃税吏不俟期徵民辄弃田去克勤岁如期区田为九等以等徵发吏不得为奸立杜学数百区葺孔子庙堂延名士为师弟子系籍者三千人盛夏郡将督民筑城克勤曰民方耕奈何畚锸重困之为请中书省得罢役会天会遂大澍济宁人歌曰孰罢我役使君之力孰活我黍使君之两使君勿去我民父母】质实【方克勤字去矜宁海人见明史循吏传】
封明昇为归义侯
【昇至京羣臣请降御殿受俘如孟昶降宋故事帝曰昇幼弱事由臣下与昶异免其伏地待罪之仪授爵归义侯赐居第】
八月免中都淮阳及泰滁无为田租
质实【淮安宋州元路明改府扬州隋置元路明改府秦州南唐置元属扬州路明属扬州府今皆因之】
振陕西饥
九月庚戌朔日有食之
设粮长
【帝以郡县吏每额外徵收命有司料民田以田多者为粮长督其乡赋税粮万石长副各一人输以时至得召见语合辄蒙擢用其後官军兑运法行粮长不复至京师在州里颇滋民害其孱弱者乃为势豪所凌躭延逋角率鬻产以偿遂至陨身丧家景泰中革未几又复】质实【官军兑运法详见後宣德四年】
冬十一月免陕西河南被灾田租
【西安凤朔庆阳三府开封府属祥符等五县及睢州以早闻诏免其田税】质实【祥符县宋置明及今因之为开封府治睢州金置明及今因之属归德府】
十二月逮汉中知府费震寻释之
【震以贤良徵为吉水知州寛惠得民擢知汉中府时陕西旱饥汉中尤甚乡民聚为盗震发仓粟十余万石贷民盗闻皆来归邻境民亦争赴震令占宅自为保伍籍之得数千家秋大熟悉还前贷至是以他事被逮帝曰良吏也释之以为牧民者戒授宝钞局提举】质实【吉水元州明改县属吉安府今因之费震鄱阳人洪武十一年以提举超拜户部侍郎寻进尚书出为湖广布政使致仕】
【壬子】五年春正月置亲王护卫指挥使司
【每王府设三护卫卫设左右前後中五所所千户二人百户十人】质实【明史职官志王府护卫指挥使司设官如京卫掌防御非常护卫王邸有征调则聼命于朝】
遣翰林院待制王褘使云南被执不屈死
【元梁王巴咱尔斡尔密镇云南大都不守顺帝北去王岁遣使自塞外达元帝行在执臣节如故蜀既平天下大定帝以云南僻难进兵而王所遣漠北使者苏成适为北平守将所获乃命褘齎诏偕成往招谕王待褘以礼会元主遣托克托徵饷云南知褘在王所疑王有他意胁以危语王不得已出褘见之托克托欲屈褘褘叱曰天既讫汝元命爝火余烬敢与日月争光耶我奉使远来岂为汝屈遂自刎梁王具衣冠歛之】质实【明史职官志翰林院待制五品品云南汉西南夷滇地唐开元二十六年册南诏蒙归义为云南王天宝九载遂有云南之地僭号大蒙及元灭大理至正十三年立云南行中书省洪武十三年置云南承宣布政使司今因之王褘死事在洪武六年十二月建文中赠翰林学士諡文节正统中改諡忠文巴咱尔斡尔密元世祖第五子云南王和克齐之裔　巴咱尔斡尔密旧作把匝剌瓦尔密托克托旧作脱脱和克齐旧作忽哥赤今并改】
徙陈理明昇于高丽
【或告陈理明昇有怨言帝曰童儒辈言语小过不足问也但为小人蛊惑将不能保始终宜处之远方则隙无自生乃徙高丽】
遣徐达李文忠冯胜等分道征库库特穆尔达军败绩文忠胜败元兵而还
【帝与诸将筹边事徐逹曰王保保出没边境愿剿絶之帝曰徐远处絶漠以死自卫不如姑置之会诸将皆以达言为然帝乃命达为大将军出雁门趋和林文忠为左副将军出居庸趋应昌胜为征西将军出金兰趋甘肃三月达先遣都督蓝玉败库库特穆尔于图拉河五月库库特穆尔与贺宗哲拒达于岭北达军败死者数万人七月汤和至断头山遇敌指挥同知章存道力战死胜至兰州遣副将军傅友德前驱败元兵于必里克图山取西凉至永昌下甘州又败元兵于和罗噶口胜复败之索琳山拔萧州下额齐纳路次宾都山元岐王多尔济巴勒遁去获其平章昌嘉弩等二十七人友德复追至瓜沙州斩获甚衆文忠至胪朐河留辎重疾驰至鄂尔坤河马中流矢指挥李荣以所乘马授文忠而自夺敌马乘之文忠殊死战遂破敌追奔至青海推牛飨士而还是役也宣宁侯曹良臣指挥使周显张耀指挥同知常荣俱战死独胜全师而还以私匿驼马故赏皆不行】质实【金州金置元以龛谷县省入明改县今因之属兰州府图拉河源出喀尔喀鄂诺河西北图埒尔吉岭之西及岭北小克特山断头山在明阳和卫边外今阳城县西北十里必里克图山在凉州北塞外西凉宋置府元改州明改凉州卫今凉州府永昌元路明改府今永昌县属凉州府甘州西魏置元路州路明甘肃卫今甘州府和罗噶口在甘州西北索琳山在肃州北肃州唐置元路明洪武中改卫今直隶州额齐讷路汉居延故城元立总督府在甘州北一千五百里宾都山在肃州西塞外瓜州古允姓戎地唐置瓜州治晋昌元徙瓜州民于肃州明为沙州卫地今安西州沙州前凉置元沙州路明改卫今安西州炖煌县元史地里志沙州去肃州千五百里胪朐河或曰即西平河也今名充鲁伦河源出克特山南直河套北二千里许鄂尔坤河源出喀尔喀杭爱山南流数百里与图拉河合青海方舆纪要云在和林境元为屯田所胪朐河西为图拉河又西为鄂尔坤河又西北为青海蓝玉定远人存道章溢子平阳左卫指挥同知曹良臣追封安国公諡忠壮周显合肥人骁骑左卫指挥使张泰泰州人神策卫指挥使常荣定远人遇春再从弟振武卫指挥同知赐赐祭葬　必里克图山旧作别力笃山和罗噶口旧作虎剌罕口索琳山旧作扫林山额济讷路旧作亦集乃路宾都山旧作别笃山多尔济巴勒旧作朶儿只班昌嘉努旧作长加奴鄂尔坤河旧作阿鲁浑河青海旧作称海今并改】
以邓愈为征南将军讨湖南广西蛮
【先是三年四月慈利土司覃垕连构诸洞蛮为寇杨璟讨之垕遁入溪峝师还寻复出寇十月周德兴讨之抜温阳关垕复遁至是帝以辰澧诸蛮常便化乃命愈往讨以德兴及吴良副之愈出澧州讨散毛诸洞蛮德兴出南宁讨婪凤安田诸州蛮良山出靖州讨会同五□潭溪古州蛮悉平之】质实【慈利县置元升州明初复县属澧州今因之县西有覃垕塞温阳关在慈利县西辰州隋置元路改改府今因之澧州隋置元路明初为府寻降州属岳州府今直隶州散毛洞元置散毛誓崖等处军民宣慰司明置宣抚司属施州卫今施南府来凤县婪凤宋覊縻州元废地在今田州东安州元来安路明废地在今田州西田州唐置元路明为土府嘉靖七年降州今州属思恩府靖州宋置元路明改府洪武九年降直隶州今因之会同县宋置元明及今因之属靖州五开元上黎平长官司属思州明洪武十八年置五开卫属湖广永乐十一年改置黎平府属贵州弘治十年徙府治卫南今为黎平府开泰县地潭溪宋置长官司元明因之今司属黎平府古州元古州八万洞长官司明古州变夷长官司属黎平府今有同知驻之按五开潭溪古州是时皆属湖广永乐後乃属贵州】
二月安南陈叔明弑其主日熞自立遣使入贡却之【叔明逼死日熞而自立惧讨遣阮汝霖入贡以觇朝廷意主客部受表主事曾鲁取副封白尚书诘使者曰前王日熞今何骤更名汝霖不敢隐具言其实帝曰岛夷乃狡狯如是却其贡叔明复遣使谢罪乃命以前王印视事】质实【陈叔明日熞伯父按明史传日熞以洪武四年冬被弑主客部礼部属洪武初设六部部各四属亦皆称部至二九年各部增设所属始俱定称清吏司】
置茶马司
【初令卖茶之地宣课司三十取一户部言陕西四川茶宜十取其一以易番马从之于是诸产茶地设茶课司定税额设茶马司于秦洮河雅诸州自碉门黎雅抵朶甘乌斯藏行茶之地五千余里西方诸部落无不以马售者】质实【茶马司明史职官志云茶马司大使一人正九品副使一人从九品掌市马之职宣课司职官志云税课司大使一人从九品典税事明初改在京官店为宣课司府州县官店为通课司後改通课司为税课司府曰司县曰局陕西四川茶明太祖实録四年十二月户部言陕西汉中金州石泉汉隂平利西乡诸处茶园四十五顷茶八十六万余株宜十取其一民所收茶官给直买之无户茶园令汉中府军士薅采官八军二每百斤为一引五年二月又言四川产巴茶凡四百七十七处茶户凡三百十五茶二百三十八万余株官十徵其一无户茶园令人薅种十取其八皆贮以易番马明史食货志云番人嗜乳酪不得茶则病故唐宋来行以茶易马法明制尤密有官茶冇啇茶皆贮边易马茶课司见食货志茶法中洮州後周制元属巩昌路明改洮州卫今为厅属巩昌府雅州隋置元属巩昌路番等处宣慰司明四川直隶州今升府黎州汉沈黎郡後周置黎州元属土番等处宣慰司明改黎州长官司万历时降千户所今溪县县属雅州府碉门黎雅五代置碉门黎雅安抚司元置碉门鱼通黎雅长河西宁远等处宣抚司及天全招讨司明初合为天全六番招讨司碉门砒在雅州府荣经县西北百五十里黎即黎州雅即雅州朶甘在四川徼外乌斯藏在云南西徼外今西藏西番诸部落明史西域传云西番族种最多自陕西四川云南西徼外皆是散处河湟洮岷间】
三月免京役民
【应天府言运输官物悉役京民帝曰京民自闻国以来劳费倍于外郡今兵革渐息正当休养命免其役未几又赐京民绢户一匹】
以礼部主事魏观知苏州府
【前守陈宁苛刻人呼陈烙铁观尽改所为明教化正风俗郡中翕然课绩为天下最明年擢四川行省参政以部民乞留命还任初张士诚以苏州旧治为宫迁府治于都水行司观以其地湫溢还治旧基又濬锦帆泾兴水利或谮观既灭之基帝怒命御史亷其事遂被诛帝寻悔命归葬观与长洲高启善为移其家郡中帝见启所作上梁文怒腰斩于市】质实【锦帆泾在苏州府盘门内相传吴王锦帆以游故陈宁初名亮赐名寜茶陵人】
高丽国王请遣子弟入国子学
【高丽国王王颛遣密直同知洪师范郑梦周等奉表贺平夏贡方物且请遣子弟入太学帝以涉海远来离其父母令中书省谕其国王与羣下熟议母勉强】
夏四月振济南莱州饥
【山东行省言济南莱州连年旱涝伤禾麦民食草实树皮帝即命于淮安运粟振之】质实【济南汉国宋置府元改路明复府莱州隋置元仍为州明洪武九年升府今因之】
诏天下行乡饮酒礼
【应天府及直隶各行省府州县每岁孟春孟冬有司与学官率士大夫老者行之于学校民间里社以百家为一会粮长或里长主之年最长者为正宾余以齿序每季行之读律今则以刑部所编申明戒谕书兼读之武职于每月朔日以大都督府所编戒谕书率僚佐读之】
六月定宫官女职
【帝以汉唐宫官过多宜防女宠法将来命礼部议定设六局一司凡官七十五人女史十八人】质实【六局尚宫尚仪尚服尚食尚寝尚功一司宫正俱正六品】
作铁榜戒功臣
【帝以功臣不能检下作铁榜胪目凡九以申诫之】质实【一内外各指挥千户等不得私受公侯金帛衣物二公侯不得私役官军三不得强占官民场泊园冶四内外官军不得于公侯门首侍立聼侯五管庄人等不得倚势欺欧人民六屯佃奴仆及其亲属人等不得倚势侵夺田产财物七不得私托门下影蔽差徭八公侯之私欺压良善侵夺人者四犯与庶人同罪九不得受诸人投献物业】
振山东饥免被灾郡县田租
【山东高唐濮二州聊城堂邑朝城等县饥敕吏部尚书赵莩坚往振之又命以米六万六千余石振莱州东昌饥蠲登莱二州逋租及今年夏麦是月又命振庆阳府安化合水环三县饥自五月至秋七月凤翔平凉雨雹二麦伤豆麦诏免其税苏州府崇明县水诏以所报报未尽令尽报免之八月免通州海门县被水田租】质实【高唐州元置明及今因之属东昌府濮州隋置明属东昌府今属曹州府聊城秦县明为东昌府治堂邑县隋置明属东昌府今皆因之朝城县唐置明属濮州今属曹州府东昌元路明改府今因之安化县唐置明为庆阳府治合水县唐分隋合水县置环县元环州明改县俱属庆阳府今皆因之崇明县元州明降县弘治中改属太仓州今因之通州後周置明属扬州府今直隶州海门县後周置元明屡徙本朝康熙十一年省入通州今改设海门厅】
秋八月倭寇福寜明州卫指挥佥事张亿讨之中流矢卒
【倭入寇前後杀掠居民三百五十余人焚烧庐舍千余家刼官粮二百五十石张亿率兵讨之中流矢卒事闻遣使致祭恤其家】质实【福宁元升长溪县为福宁州明初降县後升直隶州今升府】
元兵侵云内州同知黄里死之
质实【云内州辽置金元因之明废为卫拉特所据今乌喇特旗西北在归化城西三百六十里】
冬十月免应天太平镇江宁国广德田租
十一月纳克楚侵辽东
十二月诏百官奏事启皇太子
御定资治通监纲目三编卷一

[book_title]卷二
<史部,编年类,御定资治通监纲目三编>
钦定四库全书
御定资治通监纲目三编卷二
【起癸丑明太祖洪武六年尽丙寅明太祖洪武十九年】凡十四年
【癸丑】六年春正月觐天下府州县官
【先是元年春府州县吏来朝谕曰天下新定百姓财力俱困如鸟初飞木初植勿拔其羽勿撼其根惟亷者能约已而爱人贪者必朘人以肥已尔等戒之至是觐府州县官赐酒食明日陛辞论之曰慈祥恺悌】
【身之德也越簿残酷德之贼也若伪为慈祥必　无仁夔之实伪为恺悌又无乐易之诚尔等勉之】质实【明会典洪武初外宫每年一朝二十九年始定以辰戍丑未年为朝觐之期】
选朝天宫道士供事郊坛
【天地社稷山川香币皆令司之】质实【朝天宫在上元县西即吴治城宋天庆观也明初改名】
免辽东金复二州税
【辽东金复二州去年旱税粮不供诏免之】质实【金州本高丽南苏城唐置金州金改苏州後改金州明改卫今寜海县复州辽置金因之元废明改卫今复州属奉天府】
汪广洋罢为广东行省参政
【时左丞胡惟庸专省中事广洋无所建白故黜之】
二月停科举命有司察举贤才
【帝初以官多阙员举人俱免会试赴京听选正月以举人蒋学阎钝为起居注傅宗岩崔莘为给事中赵震殷哲为翰林应奉又择其年少俊异者张唯王辉李端张翀为翰林编修萧韶为秘书监直长继又以王琏张凤任敬马亮陈敏俱为编修入禁中文华堂肄业命赞善大夫宋濓等为之师帝政暇亲品隲其文曰给光禄酒馔每食皇太子亲王迭为之主岁时赐赉甚厚二月以冇司所取多属少年有文无实遂暂罢科举更令有司察举贤才以德行为本文艺次之其目曰聪明正直曰贤良方正曰孝弟力田曰儒士曰孝亷曰秀才曰人才日耆民皆礼送京师不次擢用而各省贡生亦由太学以进於是罢科举者十年帝又尝令国子生习骑射谕之曰古之学者其文足以经邦武足以戡乱故能出入将相定安社稷今天下承平尔等虽务文学亦岂可忘武备耶】
命御史及按察使考察有司
【命御史台令监察御史及各道按察司察举天下有司有无过犯奏报黜陟帝谕台臣曰君子有犯?出於过误可以情恕小人不去则贻民患故朕于亷能之官虽?有过常加宥免若贪虐之徒虽小罪不赦也】质实【此者察之始明史选举志考察通天下内外官计之其目有八曰贪曰酷曰浮躁曰不及曰老曰病曰罢曰不谨京官六年以己亥岁四品以上自陈取上裁五品以下分别致仕降调间住为民具册奏请谓之京察自弘治时定以外官辰戌丑未年朝觐之期随举行察典谓之外察州县以月计上之府府上下其考以岁计上之布政司至三岁抚按通核其属事状造册具报丽以八分而处分察例有四与京官同迄明相沿行之不废谓之大计计处者不复叙用】
三月癸卯朔日有食之
设六科给事中
【明初统设给事中掌侍从规谏补阙拾遗至是分为吏户礼兵刑工六科各设给事中二人凡十二人後增至八十一人称元士二十二年改为源士二十四年每科增都给事中一人左右给事中各一人】质实【给事中正五品洪武四年改正七品後增给事中共四十人都给事中正八品左右给事中从八品给事中正九品建文中改都给事中正七品给事中从七品不置左右给事中永乐中仍置左右给事中亦从七品】
颁昭鉴录戒诸王
【先是命陶凯张筹等采摭汉唐以来藩王善恶堪为劝戒者会凯出参行省编辑未成於是召文原吉王僎等续修之书成二卷赐名昭鉴录颁赐诸王】质实【张筹字惟中无鍚人王僎字幼度祥符人】发明【太祖谓秦王傅文原吉等曰朕於诸子常切谕之此书必时时进说使知所警戒赵伯鲁之失简汉淮南之招客过犹不及非所望也是帝之於诸子虑之非不深教之非不切然而樉多过失栅有异谋至於惠成之间衅深寻斧盖以裂地而封势成宠偪又岂空言之所能禁制哉】
命徐达等帅师镇山西北平
【先是帝命徐达李文忠练兵山西北平寻召还至是以元兵窥塞乃命达文忠及冯胜邓愈汤和等帅师往镇以备之初元宗室四大王逃匿岢岚山中结寨自固寻出攻武州指挥程桂等击败之已而国公鲁尔等侵迁安杀知县永平卫指挥杨某与战死之指挥樊某率兵来援敌引去追至董家口敌返兵接战樊亦死之达驻临清遣文忠及顾时傅友德等统骑兵胜和及俞通源来亮视等统步兵分驻山西北平相机备御元兵复侵武朔等州达俱遣将击走之河州土门峡边警千户王才战死保德河曲为元将普贤努等所陷太原右卫千户冯铭追击之复其地指挥使常守道王约等追元遗兵斩其左丞相瑚图克擒平章鼎鼎达人自大同遣将掩捕武平章等於怀柔县之三角村】质实【岢岚山在岢岚州北百里岢岚州宋岢岚军金升州元为岚州地明置县属太原府寻开州今因之武州唐置元顺寜府明洪武四年废府永乐中为宣府镇宣德五年置万全都司今兴化府迁安县金置元属永平路明属永平府今因之氷平卫在永平府南董家口关在抚寜县东北七十里朔州後魏置元属大同路明属大同府今属朔平府土门闾在河州西九十里保德州宋军金置州元因之明属太原府今直隶州河曲县金置元省入保德州明初复置属太原府今属保德州怀柔县唐置元废明复置属顺天府今因之三角村在县东北鲁尔旧作驴儿普贤努旧作普贤奴湖图克旧作忽都鼎鼎旧作定定今并改】
夏四月定开国勲臣諡号
【楚国公廖永安諡武闵豫国公俞通海諡忠烈蔡国公张德胜諡忠毅高阳郡公耿再成諡武壮越国公胡大海諡武庄梁国公赵德胜諡武桓以永义侯桑世保与汉光武封寇恂为承义侯景丹为奉义侯同不重諡初帝定金陵以元御史大夫福寿死节为之立庙至是复议赠其官礼部言元已赠福寿浙江行省左丞相上柱国追封卫国公諡忠肃宜仍其旧帝是之令春秋遣官致祭谕侍臣曰疾风知劲草板荡识忠臣共福寿之谓乎】质实【福夀唐古人　唐古旧作唐兀今改】
六月京师城成
【城周九十六里门十有三後复建外郭周一百八十里门十有六】质实【内为宫城外为京城门十三南曰正阳南之西曰通济又西曰聚宝西南曰三山曰石城北曰太平北之西曰神策曰金川曰锺阜东曰朝阳西曰清凉西之北曰定淮曰仪凤其外郭洪武二十三年建门十六东曰姚坊仙鹤麒麟沧波高桥双桥南曰上方夹冈凤台大驯象大安德小安德西曰江东北曰佛寜上元观音】
元库库特穆尔侵雁门
【守关指挥吴均率衆拒之自卯至午大呼曰援兵至矣衆皆踊跃欲战元兵闻之解去均追击败之】
免河间开封延安汾州被灾田租
【北平河间河南开封陕西延安诸府蝗山西汾州旱诏免共租】质实【河间汉国元路明改府今因之延安隋郡元路明改府今因之汾州後魏置元属冀寜路明万历二十三年升府今因之】
秋七月命户部稽各省水旱灾分数优恤之
以胡惟庸为右丞相陈寜为御史大夫
【自汪广洋罢帝以惟庸为才宠任之所为多称旨遂至大用寜性残刻以惟庸荐擢居宪台益务威严帝屡责之寜不能改】
八月建历代帝王庙
【帝以御史答禄与权等言诏祀三皇乃命礼官考定五帝三王及汉唐宋创业之君俱於京师立庙致祭其余守成贤君令有司立陵庙皆每岁春秋祭之】质实【建历代帝王庙於钦天山之阳同堂异室祀三皇五帝夏禹商汤周文王武王汉高祖光武唐高祖太宗宋太祖元世祖已而寝祀周文王唐高祖增祀隋高祖寻罢与权字道夫其先蛮部人有别号答禄者子孙因以为氏】
九月定有司季报岁报
【初府州县户口钱粮学校狱讼每月具书於册县达州州达府府达行省类咨中书吏赜烦碎公私多糜费又有司决狱笞五十者县决之杖八十者州决之一百者府决之徒以上具狱送行省移驳繁而贿赂行帝命中书省御史台详议革月报为季报以季报之数类为岁报凡府州县狱囚依律断决毋俟转发其有违枉御史按察使纠劾至二十六年定制布政司及府州县笞杖就决徒流军杂犯死罪解部审录具死囚所坐罪名上部详议如律者大理寺拟覆平允监收侯决不如律者驳回改正再问驳至三改拟不当将官吏奏闻谓之照驳囚有翻异改调别衙门间拟二次不服则具奏会九卿鞫之谓之圆审三四讯不服而後请旨决焉】
冬十一月潞州贡人参却之
【帝曰人参得之甚难毋重劳民往者金华进香米太原进葡萄酒俱止之国家以养民为务奈何以口腹累人】
振真定饥
【真定府晋州冀州赵州饶阳新河武邑诸县饥诏兵部尚书刘仁等振之初饶阳知县郭掼见邑中大饥民食草实木皮遂以上闻帝览其奏复咨访得晋冀等州皆饥乃命仁等往各州县振之蠲其租赋】质实【晋州元置属真定路明属真定府今因之冀州後魏置明属真定府今直隶州赵州北齐置明属真定府今直隶州饶阳汉县明属晋州今属深州新河五代时为镇宋置县武邑汉县明并属冀州今因之刘仁武昌人】
闰月録故功臣子孙
【功臣早世恩未及嗣者录凡二百九人後又录丁忠等五百十一人授指挥千百户等官有差】
定大明律
【先是尝颁律令恐民不能周知命大理卿周桢等为之直解又令儒臣同刑官讲唐律日进二十余条至是重命刑部尚书刘惟谦详定大明律每奏一篇揭两庑亲加裁酌明年二月书成篇目一凖於唐采用旧律二百八十八条续律百二十八条旧令改律三十六条因事制律三十一条掇唐律以补遗百二十三条合六百有六条分为三十卷至三十年作大明律诰成颁行天下】质实【周桢字文典江寜人刘惟谦明史附周桢传不详何许人大明律篇目曰卫禁曰职制曰户婚曰廐库曰擅兴曰贼盗曰鬬讼曰诈伪曰杂律曰捕亡曰断狱曰名例凡十二】
发明【明太祖初惩元季废弛刑用重典後屡诏厘正至三十年申画一之制令子孙世守羣臣有稍议更改即坐以变乱祖制之罪又诏内外风宪官以讲读律令考校有司欲使人知律意日久视为具文於是奸吏骩法任意轻重因律起例因例生例例愈纷而弊无穷至律有取自上裁临时处治者因罪在八议与一切疑狱及律无明文者设非谓任情生杀之巴英宪以後钦恤微而侦伺炽巨憝罪如山积而中旨纵之不问?无妄无辜而片纸付诏狱为祸尤烈盖锦衣之狱太祖末年禁不复用而成祖违之东厰之设始於永乐作法不臧末流滋甚权移厰卫而律意不可问矣】
【甲寅】七年春正月遣将屯田河南山东北平
【帝初立民兵万户府寓兵於农又遣诸将屯兵龙江诸处惟康茂才绩最诏褒之四年诏河南山东北平陕西山西及直隷淮安诸府屯田且勿微三年後亩收租一斗六年太仆丞梁额森特穆尔言寜夏四川土膏沃宜招集流亡屯田从之至是以河南山东北平建置兵卫而饷劳民供乃命都督佥事王简往彰德王诚往济寜平章李伯昇往真定泾理屯务明年又命邓愈等诸将分屯陕西河南北平官吏犯罪谪凤阳屯种民犯流罪者凤阳输作一年然後屯种命李善长朱亮祖俞通源抚谕诸屯劝课农事又因海运饷辽有溺死者遂益讲屯田政天下卫所州县军民皆事垦辟其制移民就寛乡?罪徙者为民屯领之有司而军屯则领之卫所边地三分守城七分耕作内地二分守城八分屯种人授田五十亩给牛种教树植复租赋民以不困而军饷益饶梁额森特穆尔旧作良埜僊帖木尔今改】
遣总兵官吴祯巡海备倭
【先是帝遣使倭国告以即位且诘入寇之故其王良怀不受命已又遣赵秩齎诏往谕良怀见之曰往者蒙古欺我小邦令其臣赵姓者来訹我今新天子即位使者亦姓赵岂蒙古裔耶目左右将刃之秩不为动严词折之良怀气沮下堂延秩礼遇甚隆遣其僧祖来奉表称臣贡方物帝以其俗佞佛可以西方教诱也遣僧祖阐等送使者还赐良怀大统历及罗缎等物祖阐等至为其国演教国人颇敬信而良怀故无礼拘之二年始放还倭寇掠如故乃以桢统总兵官都督於显副之总江隂四卫军出海至琉球大洋获其兵船献俘京师其後屡遣僧奉贡但齎书上中书省而无表帝却勿受命礼部移牒责之并谕以欲征之意良怀上表词多倨慢乃专务海防帝着祖训列不征之国十五日本与焉自是朝贡不至而海上之警亦渐息】质实【琉球在福建泉州府东海岛中接漳泉兴福四州界其国王初姓欢斯氏名渴剌兜至元末国分为三有三王曰中山曰山南曰山北皆以尚为姓赵秩官莱州府同知不详何许人赵姓赵良弼事见元史日本传於显黄梅人】
二月丁酉朔日有食之
免济南平阳太原汾州等州县被灾田租
【先是正月振松江府水灾八千余户户赐钱五千是月以济南府历城等县蝗平阳太原府汾州及卫辉府汲县旱皆免租苏州府属县民缺食遣官发米麦振贷之】质实【历城汉县明为济南府治汲汉县明为卫辉府治今皆因之】
修曲阜孔子庙
【立孔顔孟三氏子孙为教授俾讽其族人】
三月方国珍卒
【国珍以至正二十七年来降幕下士詹鼎为表乞哀甚至帝心怜而赦之趋入朝授广西行省左丞食禄不之官至是卒於京师】质实【詹鼎寜海人】
夏四月都督蓝玉拔兴和
【时元将托音特穆尔守兴和玉大败其衆於白酒泉擒国公特尔默齐及官属五十九人托音特穆尔弃城走】质实【白酒泉在故兴和城西南　托音特穆尔旧作脱因帖木儿恃尔默齐旧作帖里密赤今并改】
五月日历成
【学士承旨詹同请编日历命同与宋濓为总裁官吴伯宗等为纂修官自起兵临濠至六年冬征代礼乐政刑及羣臣功过四夷朝贡皆载焉既成共一百卷名曰大明日历藏之金匮於是濓等复请仿唐太宗贞观政要分类更辑凡四十类厘为五名皇明宝训嗣後凡有政绩史官日纪录之检类增入】
免真定等四十二府州县旱灾田租
减苏松嘉湖极重田税之半
【帝既振苏州饥民三十万户以苏松嘉湖四府租税太重命户部计其数如亩税七斗五升者除其半】
六月汰北方府州县官
【帝以北方郡县民稀事简命吏部量减河南北平山东府州县官凡三百八人】
陕西雨雹山西北平河南山东蝗诏蠲其租
秋七月李文忠拔高州
【三月文忠奉命同徐达以所统将士分布山西北平屯驻因遣兵出塞获元平章邓博罗特特穆尔寻遣禆将至赛音布拉克擒陈安礼至顺寜斩其将珠辰鲁至朔州擒太尉巴延布哈至是文忠复自率兵攻高州大石崖拔之斩宗王托克托实勒擒承旨伯嘉努追奔至氊?山击斩鲁王获其妃及司徒达哈勒济等九月燕山都卫指挥使朱杲通州卫指挥佥事郑治汝寜卫指挥佥事冯俊密云卫指挥佥事张斌等率师出古北口防秋卒遇寇皆力战死帝命厚恤其家制文祭之】质实【高州辽置明废故城在今喀喇沁故大寜城西北氊?山在故大寜城北通州卫在通州治南汝寜卫明初建於汝阳寻废为千户所密云卫中卫在密云县治东右卫在古北口　邓博罗特特穆尔旧作邓孛罗帖木儿珠展鲁旧作真珠驴托克托实勒旧作朶朶失理伯嘉努旧作百家奴达哈勒济旧作答海俊今并改】
倭寇胶州
【官军击败之寇大任海口百户许彰追之战死】质实【胶州元置明初属青州府寻属莱州府今因之大任海口在即墨县】
八月申定兵卫之制
【帝以前代兵多虚数监其失置内外卫所凡一卫统十千户一千户统十百户百户领总旗二总旗领小旗五小旗领军十皆有实数至是重定其制大率以五千六百人为一卫而千户以下所领之数则同遇有事征调则分统于诸将无事则散还各卫管军官员不许擅自调用拣练橅绥务在得宜违者俱论如律】
振河间广平顺德真定饥
质实【顺德元路明改府今因之】
九月遣崇礼侯密迪哩巴拉北归
【遣老成宦官二人护行并遗元嗣君书】
冬十一月定服制
【先是贵妃孙氏薨勅礼官定服制礼部尚书牛谅等奏仪礼父在为母服期庶母则无服帝曰父母之恩一也低昂若是不情甚矣命儒臣考定宋濓等考古人论服母丧者四十二人愿服三年者二十八人服期年者十四人帝曰三年之丧天下通丧人情所安即天理所在乃定制子为父母庶子为其母皆斩衰三年适子衆子为庶母皆齐衰杖期五服丧制皆有升降书成帝亲为序命之曰孝慈录颁天下时贵妃无子命吴王橚行慈母服斩衰三年主丧事皇太子及诸王皆齐哀杖期大子曰在礼惟士为庶母服缌大夫以上则无服今陛下贵为天子臣忝居嫡长而为庶母服期非所以敬宗庙重继体也不敢奉诏帝大怒羣臣震讋不知所出正字桂彦良言于太子曰殿下当缘君父之情不可执小礼以亏大孝因持衰服之太子乃服以拜谢帝怒始解】质实【贵妃孙氏陈州人牛谅字士良东平人桂彦良名德偁以字行慈谿人】
高丽李仁任弑共王颛
【颛无子以宠臣辛肫之子禑为嗣仁任弑颛立禑又杀朝廷使者而遣使告丧阳言朝使实盗所杀今已诛之帝疑其诈拘其使而遣使吊祭巳仁任又为故主请諡帝曰是欲假朝命以镇抚国人且掩其弑逆事不许释前使还自是朝贡皆不纳】
【乙卯】八年春正月命有司察穷民
【令天下郡县访穷民无告者月给衣食无依者给厔舍谕中书省曰昔吾在民间目击鳏寡狐独饥寒困踣之徒常自厌生恨不即死心常恻然今代天理物已十余年若天下之民有流离失所者非惟昧朕之初志於代天之工亦不能尽尔等为辅相当体朕怀不可使天下有一夫不获也】
诏天下立社学
【帝以京师郡县皆有学而乡社之民未沾教化命有司更立社学延师儒教民间子弟】
河决开封
【坏大黄寺堤百余丈诏河南参政安然集民夫三万余人塞之】质实【开封黄河自河南府巩县流入境经汜水县北与怀庆府温县分界又东经郑州北与怀庆府原武县分界又东南流经中牟县北阳武县南又东经祥符县北又东经封邱县南又东经陈留县北又东经兰阳仪封二县北入归德府考城县界大黄寺堤即埽头堤在开封封府东北四十里安然祥符人】
二月帝耕耤田
三月立钞法
【时中外各置局铸钱有司责民出铜毁器物输官颇以为苦而商贾沿元之旧习用钞多不便用钱乃诏中书省造大明宝钞其等六曰一贯曰五百文四百文三百文二百文一百文每贯凖钱一千银一两四贳凖黄金一两禁民间不得以金银货物交易违者罪之税课钱钞兼收钱什三钞什七百文以下止用钱遂罢宝源宝泉局越二年复设宝泉局铸小钱】质实【洪武七年设宝钞提举司是年诏中书省造大明宝钞以桑穰为料其制方高一尺广六寸质青色外为横文栏横题其额曰大明通行宝钞其内上两旁复为篆文八字曰大明宝钞天下通行中图钱贯十串为一贯其下云中书省奏凖印造大明宝钞与钢钱通行若五百文则画钱文为五串余如其制而递减之】
发明【钞法始於唐之飞钱宋之交会金之交钞元世始终用钞钱几废矣然钱法尚有私铸私销之弊至钞多则贱久则敝倒钞有工墨之需伪造较冶范为易非良法也是以明初钱钞并行严禁金银物货交易而两浙江西闽广民间重钱轻钞有以钱百六十文折钞一贯者物价翔贵而钞法益瓌至宣德初米一石用钞五十贯後乃益严其禁交易用银一钱者罚钞千贯贼吏受银一两者追钞万贯更追免罪钞如之及成化时钞一贯不能直钱一文至弘正间钞法遂废盖权宜之法不可以为经久之制也】
免河间府州县旱灾田租
【户部言洪武四年北平河间府献州交河县旱灾饥民流移者一千七百三十户荒田三百三十余顷至今租税无徵诏免之】质实【献州金置明洪武八年四月改县交河县宋置明俱属河间府今皆因之】
赐德庆侯廖永忠死
【初韩林儿在滁州帝为吴王遣永忠迎归应天至瓜步覆其舟死帝以咎永忠及大封功臣帝曰永忠战鄱阳忘躯拒敌可谓奇男子然使所善儒生窥朕意邀封爵故止封侯而不公後与杨宪相比宪诛永忠以功大得免至是坐僭用龙凤诸不法事赐死永忠勇而善谋平两广善抚绥民为立祠克重庆禁侵掠卒取民七笳立斩之蜀人感其威惠遂降既死子权嗣侯】质实【瓜步在六合县东二十五里】发明【永忠之死明实录讳之曰甲申德庆侯廖永忠卒上赙遗之甚厚而寜宪王通监博论记丙午年事云是岁廖永忠沈韩林儿於瓜步大明恶永忠之不义後赐死博论於洪武二十九年奉勅编定既成表上之则其言非无稽也是以刘辰国初事蹟王世贞史乘考误俱以为永忠被诛夫林儿僭号十二年明祖固用其年号矣崛起之势不无凭藉犹汉高之於楚心光武之於更始也如永忠者其亦黥布谢禄之流乎】
免驿夫田租
【帝念天下驿传马夫供役倍於他役诏免其田租以地有闲剧役有繁简定自京会同馆至宿州驿十三南至京师西出秦晋北抵燕蓟劳最甚租全免自百善道至郑州当秦晋二道劳次之免三之二自荥阳至陕西山西北平驿百二十一又次之免三之一】质实【百善道驿在宿州西七十里寰宇记云古百战道也荥阳汉县明属郑州今属开封府】
夏四月帝如中都祀天地於圜丘谒陵至自中都质实【明祖陵在凤阳府西南十二里太平乡】
免彰德大名临洮平凉河州被灾田租
质实【大名五代汉置府元改路明仍为府今因之】
罢营中都
【帝初欲如周汉制建两京至是以劳费罢其役】
诚意伯刘基卒
【基佐帝定天下工谋画料事若神暇则敷陈王道帝以比张子房常呼先生而不名然性刚疾恶胡惟庸深忌之初瓯栝间有隙地曰谈洋为盐盗薮基奏立巡检司守之奸民弗便也会逃军为乱吏匿不以闻基令长子琏奏其事不先白中书省惟庸方掌省事怒使吏讦奏谈洋地有王气基图为墓迫逐居民以致乱基坐夺俸帝初欲相惟庸基不可既而惟庸相基曰使吾言不验苍生福也忧愤疾作惟庸秧医往视饮其药如有物积腹中遂笃帝遣使护归居月余卒基在元时得天文书於燕市一夕成诵已为高安丞进贤邓祥甫精象纬学尽以其术授之愈洞其要及将卒以天文书授子琏曰亟上之母令後人习也世传基事多神奇然帝尝言基数以孔子之言导予是知隂阳风角之术基所重不在此】质实【瓯括谓温州处州二府温州于汉为东瓯国治唐置温州元路明府今因之处州亦汉东瓯地隋初置处州治括苍县开皇十二年改括州详见二年谈洋隘在处州府青田县南二百七十里接温州府瑞安县界高安唐县明瑞州府治进贤唐镇宋县明属南昌府今皆因之刘琏字孟藻】
五月遣中官赵成使河州
【自钞法行西番马至者少帝遣成齎罗绮及巴茶往河州市之马稍积率厚其值偿之中官奉使自此始成寻为多尔济巴勒所杀】质实【多尔济巴勒旧作朶儿只班今改】
秋七月己未朔日有食之
诏百官奔丧毋俟核报
【北平按察司佥事吕本言近制士大夫出仕在外闻父母丧必待移文原籍审核俟其还报然後奔丧近者弥月远者半年请自今官吏若遇亲丧其家属陈於官移文任所即令奔赴然後核实帝深然之故有是命】质实【吕本寿州人】
京师地震
【十二月复震】
免应天太平寜国镇江及蕲黄诸府旱灾田租
【先是六月景州沧州河间旱俱免租】质实【景州唐置明属河间府今因之沧州後魏置明属河间府今属天津府河间县高齐置明河间府治今因之】
八月元库库特穆尔卒
【自元时帝遣使通好於库库特穆尔库库特穆尔留使者不遣前後七致书皆不答既出塞复遣人招之亦不应帝心益敬之尝大会诸将问曰天下奇男子谁也皆对曰常遇春帝曰遇春虽人杰吾得而臣之吾不能臣王保保乃奇男子耳竟册其妹为秦王妃保保库库特穆尔小字也刘基亦尝言於帝以库库时穆尔未可轻及徐达败後大兵稀出塞库库特穆尔从其主徙金山至是卒於喀喇诺海之衙庭其妻毛氏自经死】质实【哈喇诺海在和林北　哈喇诺海旧作哈剌海今并改】
九月遣湖广参政吴云使云南为所杀
【帝以云南未下再遣使招谕会梁王使其臣鐖知院等使汉北为官军所获帝释之命与云偕行知院等以已奉使被执且得罪乃诱云改制书诈为元使者绐梁王云以死拒知院等杀之】质实【吴云宜兴人】
冬十月改都卫为都司
【帝初置各都卫指挥使司节制方面至是诏改为都指挥使司凡都司十有三北平陕西山西浙江江西山东四川福建湖广广东广西辽东河南行都司三西安大同建寜十五年增置贵州云南二都司二十年置大寜都司二十七年置四川行都司於建昌宣德中置万全都司成化中置湖广行督司於郧阳】质实【明史职官志都司正二品贵州元置八番顺元等处军民宣慰使司隶四川行省明洪武四年置贵州宣抚司永乐十一年设贵州等处承宣布政使司今因之太寜辽中京大定府元大寜路明大寜卫今喀喇沁右翼南有故大寜城址明洪武二十年置大寜都司明年改北平行都司永乐元年仍为大寜都司徙保定以大寜地畀朶顔三卫万全元宣德府宣平县地明洪武二十六年置德胜堡永乐二年移万全右卫治此今改万全县属宣化府万全都司见六年武州注建昌南诏置府元路明改卫今寜远府郧阳晋郧乡县元郧县属均州明初因之成化中置府今因之行都司成化十二年置】
十二月陕州人献天书诛之
【州民有妄言得天书惑衆者命斩之】
赈苏州湖州嘉兴松江常州太寜国杭州水灾
【先是六月高邮州水免租六万三百余石仍赈之十月以开封府祥符杞陈留封邱兰阳商水西华及睢州淮安府盐城水诏皆免其租】质实【杞县周杞国隋杞州五代晋改县陈留秦县封邱汉县兰阳金县明俱属开封府今皆因之商水宋县西华汉县明俱属开封府陈州今属陈州府盐城宋县明属淮安府今因之】
纳克楚侵辽东都指挥使马云叶旺击败之
【帝以纳克楚必至勅云等预为备未几果至见备御严不敢攻越盖州径趋至金州指挥韦富王胜等伏弩城下擒其骁将鼐喇呼敌大沮沿祚河遁旺先引兵扼河缘河垒冰为墙沃以水经宿凝冱如坚城旁设坑穽敌至伏四起纳克楚急趋连云岛遇冰城旁走悉陷穽中衆大溃云自城中出合兵追击至将军山必噜河旺等乘胜逐至猪儿峪斩获无算纳克楚仅以身免】质实【柞河亦曰梓河在今奉天府盖平县南西流入海连云岛在盖平县西十五里明设关于此将军山方舆纪要与毕噜河相近毕噜河在盖平县东南九十里明一统志源出盖平县东南山谷间流经复州卫入海通志源有三一出布雾山一出猫儿岭南流至金州界内归服堡东入海唐书伐高丽刘仁愿出毕列道金史苾里海皆即此也猪儿峪边防考在盖州卫　鼐喇呼旧作乃喇吾毕噜河旧作必栗河今并改】
【丙辰】九年春正月命汤和等帅师镇延安
【元将巴延特穆尔为边患帝以和为征西将军防延安巴延特穆尔乞降帝召诸将悉还独留傅友德备之秋七月巴延特穆尔来侵友德破擒之降其衆　巴延特穆尔旧作伯顔帖木儿今改】
二月太白昼见
【自乙巳至於己酉凡五日三月壬申复见】
三月免近畿及山西陕西河南福建江西浙江北平湖广田租
【诏以比年西征北伐及秦晋二府宫殿之役畿辅既极烦劳外郡疲於转运其淮掦安徽地五府及山西等八省今年租悉免之】质实【安庆宋军庆元元年升府元路明初改寜江府洪武六年复曰安庆府今因之】
以和尼齐为翰林蒙古编修
【更其姓名曰霍庄】质实【和尼齐旧作火你赤今改】
夏四月庚戌雨
【京师自去年八月不雨至是日始雨】
五月癸酉霁
【自庚戍雨至是二十四日始霁】
六月改行中书省为承宣布使司
【浙江江西福建北平广西四川山东广东河南陕西湖广山西诸行省俱改为承宣布政使司罢行省平章政事左右丞等官设布政使一员置左右参政各一员後设左右布政使各一员复增置左右参议】质实【职官志初改布政使秩正二品左右参政从二品十三年改布政使正三品参政从三品十四年增置左右参政正四品寻增设左右布政使十五年置云南布政使司二十二年定秩从二品参政从三品参议从四品永乐十一年置贵州布政使司两京不设布按於旁近布按分司带管按察使明初置正三品副使正四品佥事正五品十三年罢十四年复置并置各道按察分司二十九年改置分司为四十一道】
秋七月癸丑朔日有食之
免苏松嘉湖水灾田租
【凡二十九万九千四百余石是月免永平旱灾田租仍赈之十二月以苏松嘉湖及常州太平寜国浙江杭州湖广荆州黄州诸府水遣户部主事赵乾等赈之】质实【永平隋平州北平郡金为滦州元为永平路明改府荆州汉置唐为江陵府元为中兴路明改荆州府今并因之】
闰九月诏求直言
【以五星紊度日月相刑故有是诏】质实【按洪武实録是年二月岁星逆行入天微三月荧惑犯井四月犯鬼五月太白犯毕井有客星大如弹丸白色止天仓越数日益有光入紫微垣埽文昌寻入於张自六月戊子至七月乙亥凡四十八日乃灭】
冬十一月平遥训导叶伯巨应诏言事下狱死
【伯巨上书言三事畧曰臣观当今之事太过者三曰分封太侈也用刑太繁也求治太速也先王之制大都不过三国之一今秦晋燕齐梁楚吴蜀诸国无不连城数十异时尾大不掉然後削其地而夺之权则必生觖望甚者缘间而起防之无及矣愿及诸王末之国之先节其都邑减其兵卫限其疆理以待封诸王子孙割一时之恩制万世之利莫先於此臣又观历代开国之君未有不以任德结民心以任刑失民心者今用刑多裁自圣衷治狱之吏趋承意旨深刻者多功平反者获罪虽删定旧律减宥有差然有寛宥之名未见寛宥之实所谓实者诚在上不在下也古之为士者以登进为荣今之为士者以溷迹无闻为福以受玷不録为幸以屯田工役为必获之罪以鞭笞捶楚为寻常之辱其始也取天下之士网罗捃摭务无余逸有司敦迫上道如捕重囚比至除官多以貌选所学非所用所用非所学居官一有差跌苟免诛戮则必在屯田工役之科率是为常不少顾惜此岂陛下所乐为哉诚欲人惧而不敢犯也窃见数年来诛杀亦不少矣而犯者相踵自今宜存大体赦小过昔者周自文武至于成康教化大行汉自高帝至於文景始称富庶致治文道固不可骤今陛下切切於民俗浇漓人不知惧乃至令下而寻改已赦而复收天下臣民莫知适从甚不称陛下求治之心也臣愚谓求治之道莫先於正风俗正风俗之道莫先於守令知所务风宪知所重今之守令不过具文案备照刷而已风纪之司不过听讼谳狱而已非所以使民迁善远罪为治之大者也古者教士於学俊造递升论定後官任官後爵故成周得人为盛今天下诸生升太学者未数月遽选入官臣恐其人未谙时务上乖国政而下困黎民也开国以来选举秀才不为不多所任名位不为不重自今数之在者有几此皆求治太速之过书上帝大怒曰小子间吾骨肉逮下狱瘐死初伯巨将上书语其友曰今天下惟三事可患其二事易见而患遅其一事难见而患速纵无明诏吾犹将言之况求言乎其意盖为分封也是年春帝以诸王将之国告於郊庙有许修武事以备外侮云云至十一年後始相继就藩故伯巨以为其患难见迨帝末年燕王奉命屡出塞势始强後因削夺称兵遂有天下人乃以伯巨为先见云时上书者又有海州学政曾秉政刑部主事茹太素皆累万言帝嘉秉政而杖太素寻又采太素疏中数事行之因命中书定奏对式凡臣下上书言得失者文辞毋得过繁是年考较钱縠策书空印事起主印吏及署字有名者皆逮系狱凡数百人帝以为欺罔守令署印者欲置之死佐贰以下为军远方丞相御史皆知空印者无他莫敢谏有诸生郑士利者叹曰上不知以为空印大罪诚得人言之圣明寜有不悟适星变求言士利曰可矣乃为书数千言以为深罪空印者恐奸吏得挟印纸为文移以虐民耳文移必完印乃可今考较策书合两缝印非一印一纸纵得之不足用况不可得乎钱縠之数府必合省省必合部省府远者去户部六七千里待策书既成而後用印则往来非期年不至故先用印而後书此权宜之务从来久矣且国家诸法必明示之而後罪犯者以其知而故犯之也自立国至今未尝有空印之律一旦捕而诛之何以使受诛者甘心乎书成而泣曰杀我生数百人何所恨遂入奏帝怒究使者士利笑曰吾业为国家言事自分必死谁为我谋狱具输作江浦而空印者竟多不免】质实【海州东魏置明属准安府今直隶州江浦本六合县地洪武九年分六合及滁和二州地置浦江县属江寜府今因之叶伯巨字居升寜海人曾秉政南昌人茹太素泽州人郑士利字好义寜海人】
发明【伯巨所陈三事切中当时之弊而分封太侈尤为先见其言有曰昔贾谊劝文帝尽分诸国之地空置之以待诸王子孙向使文帝早从谊言则必无七国之祸云若明祖深思伯巨之言亦岂有燕藩不靖骨肉相残之衅哉乃怒其离间至欲取而亲射之何其溺亲爱而忘远害也不独一传之後事势洞如观火至於高煦宸濠相踵效尤福王之国几竭府库皆明祖作法於凉实阶之厉奈何博求谏之虚名而弃扁仓之药石哉】
十二月遣元臣蔡子英归和林
【子英元至正中进士察罕特穆尔辟为参军累迁行省参政元亡从库库特穆尔走定西库库特穆尔军败子英单骑走关中入南山帝遣人绘形求得之传诣京师至江滨亡去久之复被获械过洛阳见汤和长揖不拜抑之跪不肯爇火焚其须不为动其妻适在洛子英避弗见至京授以官不受退而上书畧曰陛下以万乘之尊全匹夫之节不降天诛反疗其病易冠裳赐酒馔授以名爵陛下之量包乎天地臣感恩无极非不欲自竭犬马但名义所存不敢辄渝初志自惟身本韦布知识浅陋过蒙主将知荐跃马食肉十有五年愧无尺寸功以报国士之遇及国家破亡又复失节何面目见天下士哉臣被获以来日夜思惟咎往昔之不死至於今日分宜自裁陛下待臣以恩礼臣固不敢卖死立名亦不敢偷生苟禄苟察臣之愚全臣之志禁锢南海毕其余命则虽死之日犹生之年帝览书益重之馆之仪曹忽一夜大哭不止人问故曰思旧主耳帝知终不可　夺命有司送出塞从其故主於和林】质实【南山即终南山在西安府城南五十里西自凤翔府郿县入境连亘盩厔鄠又及长安咸寜四县又东抵蓝田县界蔡子英永寜人】
【丁巳】十年春正月翰林学士承旨宋濓致仕
【濓年老艰於步趋帝命选良马以赐为作良马歌命臣咸赋之每燕见必命茶赐坐濓不能饮一日侍饮醉帝欢甚命侍臣咸赋醉学士歌曰使後世知吾君臣同乐如此也至是年六十八赐告归及归後每岁一朝至则恩礼加厚】
益秦晋燕三府护卫
【秦府西安护卫益以羽林卫军晋府太原护卫益以兴武等卫军燕府燕山护卫益以金吾左等卫军所益各二千二百余人】质实【西安护卫隶陕西都司羽林卫掌守卫巡警名为亲军太原护卫隶山西都司後革兴武卫明初亦为亲军後隶後军都督府燕山护卫吏北平都司後陞为亲军金吾卫明初为金吾侍卫亲军都护府後改卫与羽林等号上十二卫】
发明【初秦晋燕三府护卫各一千数百人叶伯巨已谓优以甲兵卫士之盛恐数世之後尾大不掉宜及其未之国之先减其兵卫云云矣太祖既不用其言又从而加益之盖以是三府者皆临边扼塞欲厚其势以扞外侮耳於是晋燕二王尤被重寄数命统兵出塞大将皆受节制而怙宠凭强燕藩卒挟以构逆不可谓燕诒之善也後乃渐惩其弊往往献还护卫宗藩不过食租税而已积重必返亦其势与】
振苏松嘉湖水灾
夏四月遣邓愈帅师击吐蕃平之
【初邓愈克临洮帝遣陕西行省员外郎许允德招谕吐蕃诸族而以指挥使韦正守临洮会吐蕃来寇正击降之既而允德还元吐蕃宣慰司何索诺木衮布诣邓愈军门降镇西武靖王伯讷哷亦以诸部来降遂移正使守河州时河州城邑空虚人骨山积衆欲委弃之正不可日夜抚巡劳徕不数年遂为乐土於是乌斯藏摄帝师纳木札勒巴勒藏布及国公纳木喀萨丹巴嘉木灿等皆入朝置朶甘乌斯藏二卫其後数遣使朝贡往往被吐蕃侵掠帝命愈为征西将军偕都督同知沐英讨之分兵三道穷追至崑仑山俘斩万计留兵戍诸要害而还】质实【崑仑山元史志朶甘思东北有大雪山番名伊拉玛博罗即崑仑也按伊拉玛博罗今名阿木尼玛勒占木逊山明师穷追至崑仑即此乃大积石元明误以为崑仑也韦正字正卿寿州人本姓甯为韦德成养子冒姓韦德成初从帝渡江战死　何索诺木衮布旧作何琐南普伯讷哷旧作卜纳剌纳木札勒巴勒藏布旧作喃加巴藏卜纳木喀萨丹巴嘉木灿旧作南哥思丹八亦监藏伊拉玛博罗旧作亦耳麻不美剌今并改】
五月诏韩国公李善长曹国公李文忠议军国重事【中书省都督府御史台事悉总之议当然後奏行】
振湖广水灾
【黄州常德武昌三府及岳州沔阳二州水户给钞一锭户部主事赵乾振荆蕲遅缓斩之九月免浙西被水田租振绍兴金华衢州水灾】质实【常德宋府元路明改府岳州隋置元路明初改府洪武九年降州十四年复为府今皆因之沔阳梁郡元府明改直隶州後属承天府今属汉阳府绍兴宋置元路明改府今皆因之钞一锭犹一贯也按食货志云钱一锭五千文则与钞异】
六月诏臣民言事实封达御前
命政事啓皇太子裁决奏闻
秋七月置通政使司
【掌出纳诸司文书章奏封驳之事】质实【职官志通政使一人正三品左右通政各一人正四品左右参议各一人正五品】
发明【前月甫诏臣民言事实封达御前矣至是遂置通政司考职官志通政司凡在外之题本奏木在京之奏本并受之於早朝彚而进之有径自封进者则参驳午朝引奏臣民之言事者有机密则不时入奏然其後奸嵩弄权以私人赵文华为通政劾疏至皆预为计则其壅蔽甚矣夫日理万几出纳之司固不可废然惟宜收逓以时戒其沈滞而尤在人主之明察勤於访览若明之中叶左右大臣召觐且希羣臣虽哓哓廷讼褎如塞纩引奏之典既虚喉舌之权积重安能无弊哉】
始遣御史巡按州县
【俾询民间疾苦亷察风俗申明教化所按藩服大臣府州县官诸考察举劾尤专大事奏裁小事立断按临所至必先审录罪囚吊刷文卷有故出入者理辩之】
八月改建大祀殿於南郊
【帝感齐居隂雨览京房灾异之说谓分祭天地情冇永安欲举合祀之典命即圜丘旧址为坛以屋覆之曰大祀殿】
九月以胡惟庸为左丞相汪广洋为右丞相
【帝以惟庸才可倚宠遇日盛独相数年生杀黜陟?不奏径行内外诸司上封事必先关白四方蹂进之徒及功臣武夫失职者争走其门馈遗金帛名马玩好不可胜数广洋浮沈守位而已】
冬十一月卫国公邓愈卒
【愈征吐蕃还卒於寿春年四十一追封寜河王諡武顺愈事母孝抚弟之幼孤有恩敬礼儒士简重慎密有士君子之行云】
丁亥冬至合祀天地於奉先殿
【以大祀殿工未成也】
免河南陕西广东湖广田租
十二月乙巳朔日有食之
【戊午】十一年春正月封子五人为王
【椿为蜀王栢湘王桂豫王模汉王植卫王其後桂改封代楧改封肃植改封辽】质实【椿帝第十一子郭惠妃生封成都栢第十二子胡顺妃生封荆州桂第十三子郭惠妃生封大同楧第十四子母郜无名号封甘肃植第十五子韩妃生封广寜】
徵天下布政使及知府来朝
【命吏部课其殿最称职无过者为上赐坐宴有过称职者为中宴而不坐有过而不称职者为下不预宴序立於门宴毕然後退朝觐考核自此始】
三月诏秦王樉晋王棡之国燕王棣周王橚楚王桢齐王榑驻凤阳
诏奏事毋先白中书省
夏四月元阿裕实哩达喇卒
【子特古斯特尔穆嗣帝两遣使往吊自为文祭之十月归故元平章旺札勒布哈於丞相鲁尔谕以通好十一月大同白羊镇巡检张文焕遇敌兵於焦山战殁其妻开之同日死一子贫寒十指俱堕帝命取至京师月给米一石以终其身】质实【白羊口在大同东北天镇县北少西三十里焦山砦在广灵县东北　旺札勒布哈旧作完者不花今改】
存问苏松嘉湖被水灾民
【济饥民六万二千八百余户户赐米一石蠲逋租六十五万二千有奇十二月以苏松嘉湖杭屡被水灾罢五府河泊所以其利与民】
六月五开蛮叛杀靖州指挥佥事过兴以辰州指挥杨仲名为总兵官讨平之
【五开洞蛮吴面儿等作乱靖州卫指挥佥事过兴以兵三百捕之兴父子为赋所执俱被害诏以辰州指挥使杨仲名为总兵官讨之十月遣内官吴诚往谕仲名且观兵十一月仲名破诸蛮面儿远遁帝复遣尚履奉御吕玉诣军閲胜是役帝两使内官至军云帝尝读唐书至鱼朝思为观军容使谓侍臣曰汉末宦官虽骄纵尚无兵权唐以兵柄授之驯至刦胁天子废兴在其掌握朕深鉴前辙左右服从之外重者传命四方而已】质实【靖州卫在州城内】
秋七月苏松扬台海溢遣使振之
质实【台州唐置元路明改府今因之】
八月免应天太平镇江寜国广德诸府州秋粮
冬十月河决兰阳
【诏免其租】
十二月遣僧宗泐等使西域
【帝以佛经遗佚遣宗泐偕其徒往求之十四年冬还额埒苏军民元帅府拜哲万户府俱遣使随宗泐朝贡】质实【宗泐字季潭临海人　额埒苏旧作俄力思拜哲旧作巴者今并改】
【己未】十二年春正月始合祀天地於南郊
【帝亲作大祀文并歌九章】
遣征西将军沐英击洮州番大破之
【洮州十八族番酋三副使汪舒朶儿瘿嗉子乌都儿等叛据纳麟七站地帝命英讨之复命李文忠往筹军事英至洮州旧城寇遁去追击大破之擒三副使等筑城东笼山南川置洮州卫文忠言官军守洮州饷艰民劳帝曰洮州西控番戎东蔽湟陇汉唐以来备边要地今番寇既斥弃之不守数年後将复为患虑小费而忘大虞岂良策哉卒置卫守之】质实【纳麟七站在今洮州厅西洮州旧城在洮州西南七十里即古洮阳城也後汉书西羌传诸羌退聚洮阳即此东笼山在洮州东番人耕种於此洮州卫明属临洮府今为厅属巩昌府】
平羌将军丁玉击松州番平之
【先是四川威茂土司董贴里叛以玉为平羌将军讨之玉至威州贴里降指挥胡渊童胜击降汶州叛酋杨者七等诏置茂州卫仍命渊等从玉军征松州及是松州平玉遣指挥高显城之遂并藩州於松州置松藩卫时眉县彭普贵作乱知县顾师胜捕之为所害贼等焚掠十四州县玉回师讨平之明年帝以松州远在山谷屯种不给命罢之未几指挥耿忠经畧其地言松州为番蜀要害地军卫不可罢乃命复置】质实【松州唐置元属吐蕃宣慰司明洪武十一年置松州潘州二卫寻并为松潘卫今松潘厅属龙安府威州唐维州宋改威州元明因之今裁归保县属茂州茂州唐置明属成都府今直隶州汶川县晋置明属茂州今因之旧潘州在松潘卫北七百五十里本吐蕃潘罗支地宋崇寜中生番纳土分潘州为上中下三州今漳腊营即故下潘州地眉县西魏眉州元属嘉定路明洪武九年降县十三年复为直隶州今因之丁玉河中人初名国珍後赐名玉】
二月给天下贫民钞
【又命审京民孤幼者户给盐十五斤孤寡者户十斤】
夏四月给致仕官诰勅复其家
【秩三品以上仍旧四品以下各加一级给诰勅八月又命致仕者复其家终身无所与其居乡与宗族亲党相见序尊卑如家人礼异姓无官者相见不答礼庶民则以官礼谒见】
蠲北平田租
六月遣都督佥事马云征大寜平之
秋七月以李文忠领大都督府事
冬十二月赐汪广洋死
【广洋与胡惟庸同相惟庸所为不法广洋知而不言占城贡方物使者至省部不以时奏帝以为壅蔽切责宰相广洋惧御史中丞涂节言刘基遇毒死广洋宜知状帝问之对曰无有帝怒责广洋欺罔贬海南舟次大平遣使勅责广洋自缢死】质实【涂节进贤人】
徵元吏部侍郎巴延资中不至饮鸩卒
【巴延资中初为元建昌教授江西盗起授分省都事使守赣州而陈友谅兵已破赣巴延资中间道走闽陈友定素知之辟为行省员外郎巴延资中出奇计收复建昌浮海如元都献捷累迁至吏部侍郎持节发广东何真兵救闽至则真已降於廖永忠已延资中堕马求死不得折其一足永忠释之乃变姓名浪迹江湖间帝求之不得簿录其妻子巴延资中竟不出常齎鸩自随誓不复仕至是江西布政使沈立本言於朝以币聘巴延资中慨然曰死晚矣为歌七章哭其祖父师友饮鸩死】质实【巴延资中西域人祖父仕江西因家焉建昌宋置军元路明改府赣州宋置元路明改府今皆因之　巴延资中旧作伯顔子中今改】
【庚申】十三年春正月胡惟庸谋反及其党陈寜涂节等皆伏诛
【惟庸贪贿弄权无所畏忌刘基徐达吴伯宗韩宜可皆尝言之其定远旧宅井中忽生石笋出水高数尺谀者争言瑞应又言其祖父塜上夜有光惟庸益喜自负有异谋吉安侯陆仲亨自陕西归擅乘传平凉侯费聚奉命招降蒙古无功帝皆切责之二人惧惟庸因以权利胁诱之令在外收辑军马又与陈寜坐省中閲天下军马籍令都督毛骧取卫士刘遇贤亡命魏文进等为心膂太仆寺丞李存义者太师善长弟惟庸兄女婿李佑父也惟庸令隂说善长善长惊悸曰尔言何为者若尔九族皆灭後十余日惟庸又令存义告善长善长不能制惟庸乃遣指挥林贤下海招倭与期会又遣元故臣封绩致书称臣於元请兵为外应事皆未发会惟庸子驰马於市坠死车下惟庸杀挽车者帝怒命偿其死惟庸请以金帛给其家不许惟庸惧乃与御史大夫陈寜中丞涂节等谋起事寜性严酷其子孟麟数谏寜怒杖之死帝恶其不情曰寜忍於其子奚有君父耶寜惧遂与惟庸通谋方汪广洋之赐死也广洋妾陈氏从死帝询之乃入官陈知县女怒曰浸官妇女给功臣家文臣何以得给勅法司取勘惟庸及六部咸当坐罪至是涂节遂上变告时中丞商高谪为中书省吏亦以惟庸隂事告帝大怒命羣臣更讯词达寜节廷臣言节本预谋见事不成始上变告不可不诛乃诛惟庸寜并及节善长仲亨等置不问惟庸既死其反状犹未尽露至十八年李存义为人首告十九年林贤狱成二十三年善长仲亨家奴皆首发词所连及坐诛者三万余人迄数年未靖云】质实【明纪事本末正月戊戌惟庸诡言第中井出醴泉邀帝临幸帝许之驾出西华门内使云奇冲跸道勒马衔言壮气方勃舌鴃不能达意帝怒左右挝捶乱下云奇右臂将折垂毙犹指贼臣第勿为痛缩上悟登城望其第藏兵复壁间刀槊林立即发羽林掩捕考掠具状磔於市与明史及实录不同按实录正月癸巳朔甲午御史中丞涂节告左丞相胡惟庸等谋反戊戌赐惟庸等死若然则正月二日惟庸已被告发不应戊戌尚有邀帝幸第之事盖传闻异词云韩宜可字伯时山隂人官监察御史封绩何南人故元臣来归命之官不受遣还乡不去谪戍於边】
罢中书省更定六部官秩改大都府为五军都督府【帝惩惟庸乱政罢丞相以政归六部部设尚书一人秩正二品分大都督为中左右前後五府征调则隶兵部二十八年勅谕羣臣国家罢丞相设府部院寺分理庶政事权归於朝廷立法至为详善以後嗣君毋得议置丞相臣下敢以请者寘重典】质实【初设尚书正三品侍郎正四品仍隶中书省十三年陞尚书正二品侍郎正三品五军都督府正一品】
始南北更调用人
【北平山东山西陕西河南四川人於浙江江西湖广直隷用之浙江江西湖广直隶人於北平山东山西陕西河南四川广东广西福建用之广东广西福建人亦於山东山西陕西河南四川用之考核不称职及以事降谪者不分南北悉於广东广西福建汀漳江西龙南安远湖广柳州之地选用】质实【直隷明都江南後以北平为直隷此为南直隷汀州唐置元路明府今因之龙南县南唐置安远县萧齐置明俱属赣州府今皆因之】
发明【考核不称职以事降谪者悉选用两广闽楚等处犹是唐宋迁谪之意耳然三年吏部请谪有罪於儋崖帝不许曰天下一家若风俗未淳宜更择良吏治之何此制之不符也不称职而令治荒远岂良法哉】
三月减苏松嘉湖粮额
【初帝平吴怒苏松嘉湖为张士诚守乃籍诸豪族及富民田以为官田按私租簿为税额杨宪为司农卿又以地膏腴增其赋亩加二倍视他方倍蓰亩税有二三石者苏最重嘉湖次之杭又次之已而诏减四府极重田租之半然重者犹徵至七斗以上至是复命户部裁其额亩科七斗五升至四斗四升者减十之二四斗三升至三斗六升者槩徵三斗五升其以下仍旧时苏州一府秋粮二百七十四万六千余石额与浙江通省埒其重犹如此】
燕王棣之国
【给赐燕山中左二护卫侍从将士五千七百七十人钞二万七千七百七十一锭】
沐英袭元将托和齐等於额齐讷路擒之
【元国公托和齐知院按珠屯和林帝命英率陕西兵击之英至灵州侦知托和齐等在额齐讷路遂度黄河经寜夏历贺兰山涉流沙七日夜至其境去敌营五十里分军为四乘夜衔枚而进合围擒之托和齐额苏尽获其部曲以归都督濮英又袭元柳城王虏之至白城获平章瑚图克特穆尔至赤斤站获豳王额琳沁及其部曲千四百人】质实【额齐纳路见五年灵州汉灵洲县後魏置灵州唐灵武郡元复为州明改灵州所今州属寜夏府贺兰山在寜夏府西六十里流沙方舆纪要在沙州卫西今炖煌县西又瓜州北有白城子今安西州北赤斤站元瓜州地明永乐中建赤斤蒙古卫今玉门县属安西州濮荚庐州人　托和齐旧作脱大赤阿苏旧作爱足瑚图克特穆尔旧作怱都帖木儿额琳沁旧作亦怜真今
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:47:32-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>