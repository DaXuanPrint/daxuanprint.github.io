<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="献贼纪事略,献贼纪事略全文在线阅读,献贼纪事略全文在线下载,大玄古籍书库">
<meta name="description" content="作者无名氏。不分卷。本书主要记述明末陕西农民起义军首领张献忠事迹,对其起义始末记述较为完整,是研究明末农民起义大西军的重要资料。中华书局1959年出版整理本。_献贼纪事略_全文在线阅读_献贼纪事略_全文在线下载_大玄古籍书库">
<title>献贼纪事略_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">献贼纪事略</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]22859</span> <br/>
          说明： <span class="inputVal" id="bkdec">作者无名氏。不分卷。本书主要记述明末陕西农民起义军首领张献忠事迹,对其起义始末记述较为完整,是研究明末农民起义大西军的重要资料。中华书局1959年出版整理本。</span> <br/>
          封面： <span class="inputVal" id="bkimg">Z_6675.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]献贼纪事略
[book_author]佚名
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]22859
[book_dec]作者无名氏。不分卷。本书主要记述明末陕西农民起义军首领张献忠事迹,对其起义始末记述较为完整,是研究明末农民起义大西军的重要资料。中华书局1959年出版整理本。
[book_img]Z_6675.jpg


[book_title]献贼纪事略
大盗张献忠者，系陕西榆林卫军。先隶抚军洪承畴标兵，承畴奉敕办寇，献忠随师中牟县。承畴见其剽悍亡命，遂充旗手。历行间多年，鸠凶徒为翼，恃勇逞强，不守兵律。承畴虽每示以法，而不置之以死者，怜其勇也。
时有响马绰号「黄虎」者，啸聚群盗，围掠中牟四十日。承畴率兵逐之，黄虎过黄河，走山西五台山。献忠率亡命往从之，绰号「八大王」，改营曰「西」，示自立也。又遇闯贼李自成，遂与俱焉。同往攻辽州，不克。共隶响马八金刚部下。献忠魁梧骁黠，声若巨雷，金刚爱之，即挑贼卒二千，命忠率攻平阳府，拔之。不数日而阳和官兵救平阳，不济，与忠相持于太行山，大战七日，阳和兵败。是时延长人孙可望、延安人刘文秀、米脂人李定国，绥德人艾能奇、冯双礼、吴堡人白文选、葭州人王自奇、王复臣、固原人王尚礼、徽州人窦名望等，各率部卒及眷族往附献忠，接踵继至。
献忠羽翼日增，遂乘胜攻克太宁、隰州。又于八盘山遇官兵，大战，献忠败走河南清化驿；又与官兵相战，官兵失利，献忠遂掠沔地，走攻河南府，不克；又移攻登封县，少林寺僧兵出御，献忠败走，攻围汝州，克之，焚劫殆尽，随略新野，劫杀如前。一路任其纵横，到竹菌关，遇左、祖二镇相战，杀伤相当。献忠走攻永甯，克商州、商南等处；至陕西华州，遇赵鹞子大战，鹞子败绩，忠遂攻郧阳、内乡等处，与左兵沿遥相遇，皆莫敢撄。忠又走江北，克凤阳，焚皇陵，杀败守陵兵万馀，烧劫凤阳。起行，途遇官兵接战，阵擒明将王铁棍，官兵败绩。献忠掠庐州、无为等处，随克滁州，移攻扬州，未下。幸左、祖二镇兵到，鏖战四日，献忠大败，北遁河南。走归德，未几复奔新野、商州。
官兵日夜穷迫，献忠势蹙，出陕西蓝田等处，至地名黑水鱼。穷寇计急，大战官兵，左、祖败绩。献忠攻克扶风，又遇洪兵堵剿，大战三日，洪兵失利。献忠又克武功，走平凉。幸明将贺疯子援兵突至，献贼遁去，平凉围解。此役也，贺镇不无少挫，然平凉赖以保全。献忠走攻固原，得祖镇救克。忠方败走，去固原二百馀里，攻克地名小河城，走秦州，破华亭、汧阳二县，败官兵万馀，屠戮士民不计。贺镇败绩，献围困陇州，二月未下，得祖镇率兵援之。而陇州围解，献忠南走宝鸡，出栈道，攻克凤县，走汉中，一路莫有御者。于汉中之黄少驿遇官兵截杀，献忠败走，围汉阴、石泉等处。祖镇追兵又到，与战失利，献忠遂克汉阴、石泉二处。由石泉过汉江，走白土关，又遇防兵阻杀，以逸待劳。忠贼大溃，奔走郧阳，攻克竹溪，窃据房县，窜伏月馀，官兵无一至者。食尽复犯均州，遇祖兵相战，忠又获胜，然侥幸一捷，不敢恋战。又复渡江，走河南，出党子口，撞遇贺兵，忠贼又胜。乘势攻拔淅川，走襄阳，至樊城，又遇官兵大战，杀伤相当，忠即走谷城。时有襄阳督师部院吕大器，差襄阳司李失名持檄招安，献忠就抚。是时贼仅满千，皆人人自危。
在忠之意，实欲求当事者疏请于朝，博一偏将，可以戮力王室，效宋江《水浒》故事耳。奈其时封疆大臣议论矛盾，筑舍道傍，咸谓此疥癣之患，不难扑灭。所以熊文灿之绥柔方定，而杨嗣昌之飞檄又驰矣。遂致献忠之鹰眼复张，走险阴计生，将向者攻掠南阳，邓、淅一带玉帛子女差义子张可望密赂滇镇龙在田，求在田于交锋时网开一面，拆篱放犬。在田亦遣标下副将许名臣易服至营，与献忠约，献忠遂于榖城冒死冲围，在田按兵不御。是时阁部杨嗣昌住紥荆州，已将捷书先达枫宸，以为刻期饮至；岂料献忠溃围，出走房县地方，复啸聚亡命，不半月间，乌合者又近万人。
左镇良玉统天下大兵捕剿，战于恋三坡，献忠贾勇，贼𦦨鸱张，左兵失利。献忠阵擒副将李失名，忠优礼诱降，不屈死之。于是乘胜大掠房、竹一带，劫掠焚烧，鸡犬一空。郧属防兵五千馀众，尽膏锋刃。窜至地名白土关，又遇官兵万馀，四路堵御。是时忠势日蹙，又岌岌不可为，于是与众贼誓曰：「我自谷城突围，转战千里，身经数十战，未尝少挫。今至此，彼众我寡，彼锐我疲，若非沉船破釜，大决死战，则尽为虏耳！且死于墨吏，不如死于锋镝。」众咸应曰：「愿致死命！」忠于是亲冒矢石，率众贼将奋死血战，勇气百倍，不逾时而数万王师尽归乌有。献忠虽一时并志，而贼众已死亡枕藉。其获命漏网者，扶病创痛，不任干戈，遂潜遁西川之砖坪，以息疮痍。而王师无一继至者，致献忠得以窜伏偷安，伤者痊而缺者补，又思复逞，欲取太平县以为三窟。于是觅土人问路，由小道走地名瘦驴儿岭、玛瑙山，可以窃达太平。幸阁部杨嗣昌统十三省办寇大兵驻节太平，有督帅调度，将士奋勇，网张四面，截御甚严。贼大披靡，献忠仅以身免，遁迹山谷。官兵四面合围，贼众乏食，俱掘草根剥树皮，聊以充肠。其势大类韩世忠之困兀术于黄天荡者。督师剿贼露布，又已飞奏彤廷矣。岂知主帅骄敌，兵备懈弛，致使猿猱升木，鲸鲵走险。迄今回想，殊堪浩叹。
献忠得向导指引，扳藤附葛，逾山越岭，乘夜潜奔大宁县属盐井地方。此处驻防者，乃川将张令也。献忠领穷寇暮夜直抵寨下，张将军全军尽没，得马骡、兵器无算，张令势促自刎。献忠又驻盐井月馀，左兵追至，贼遁去。杨督师方画影图形，移檄秦、蜀各关隘擒缉，而献忠又不知窜伏何山谷也。越数月，斥堠稍疏，献忠复出，至地名秀都城。此地崇山峻岭，居民结寨而处，守望相助，亦避秦之桃源也。忠贼领众忽至，居民虽以万计，然皆身处太平，不知兵者，惟有束手就毙，谁敢与抗。忠得粮食万馀，牲畜无数，于是蓄威养锐，乌合亡命，又收胁从者二千有奇。出走地名长房，至风雨坪，一路兵贼相角者，月无虚日，然竟无有大挫贼锋者，识者于此已觇明运之式微矣。阁部见贼势断而复续，我兵师老而疲，不得已降檄招安，励以爵赏。众贼以谷城为鉴，且伤弓惊鸟，屈木怀惧，狼子野心，奸狡百出，反将持檄者炮烙烹割，百惨备尝，可胜痛惜。而阁部之一筹莫展，忠贼之咆哮日甚，遂走巴东，与贼首罗汝才——绰号「曹操」者合营，势愈猖獗，莫之敢撄。
至地名平阳三埧。是时贼去兵来，百姓曾不得结庐而居，托足而安，故所在成墟，万井绝烟。贼到此绝粮，先以马肉充腹，后渐以人肉代饭。适四川副将罗维新出其不意，领兵突出，与贼大战，献忠败走，星夜奔羊山，出大昌，走开县、达州、巴州、广元，过白水江，入剑州。数月来贼奔命于前，官追蹑于后，或战或走，一胜一负，日不暇给，贼势亦蹙，官兵亦疲。及忠至梓潼，杨阁部所调办寇大兵皆聚于此。是时西川士民咸皆引领瞻望，意谓仗圣天子威灵，贤宰执筹画，自必歼灭强寇，克奏肤功。不料梓潼一战，累骨如山，十三省大兵丧殁殆尽。当是时也，青磷蔽野，号声盈耳，伤心惨目，有如是耶？
忠乘势略绵州、罗江、德阳等处，杀掠不计，所在官民皆望风逃遁，府库为之一空。复出泸州，得侯将官督川兵堵战，贼锋少挫，俘贼魁二人，降者三百馀人，死者无数。忠走南溪，复奔北道，由剑阁而去，至开县遇明将，猛如虎、虎大威领兵大战三日夜，献忠以死抗命，二镇败绩。其时贼倏东倏西，晨南暮北，官兵四面追击，转战数千里。献忠死而复苏者再，于是依山附谷，东流西窜，不近城市，专掠村坊，官兵无处跟追。又忽出夔州，下瞿塘，由巴东、当阳一路，所过之处无不残灭。是时杨阁部尚驻师荆州，献忠欲重犯襄阳，闻襄阳守御甚严，于是将贼众潜伏山谷，遣义子张文秀扮作客商，乘夜过江，盗揭阁部告示。文秀去不数日，将阁部张挂市镇告示盗揭回报，献忠将告示上印信刳下，命孙可望照依大小字画，刊刻伪印，假发阁部调兵文书，内云：「献忠已死，馀党皆散。闯贼猖獗日盛，调襄阳守将速领兵下河南，援剿闯寇。」等语。不数日而襄阳守兵果然尽撤北发，斥堠皆空。献忠驱大队人马直薄襄阳城下，无有御者，遂至失守。沉襄王于江，全城被戮。阁部杨嗣昌在荆州，闻变自鸩。献忠随过江，克樊城，破汝州、应山、信阳、光州、光山、柏阳等处，皆如破竹。是时左镇良玉及守襄阳总兵陈与刘、卢二监皆握重兵，碁布于楚、豫之间，与贼烽烟相望，竟未有扼渠魁之喉，繋鲸鲵之颈者，致令死灰复炽，虐𦦨燎原，亲藩抱痛于江滨，相臣轻生于阃外，可谓流涕太息也。
忠乘胜复略南阳，幸有降将马进忠——绰号「混十万」者，陕西清涧人，原自绿林皈命，至是督所部御截，解南阳之围。忠遂弃南阳，走新野，破双城、固始，直上永宁府，合闯贼共住月馀。自成认攻汴，忠认攻郧阳，郧阳守御戒严，献忠被创。方弃郧阳，驰郧西上津。左良玉领兵复至，相战于羊耳山，大败献忠。忠绝食窜淅川、相阳、信阳、双城等处，掠野就食，草木皆尽。下走江北，围桐城未下，与明将黄闯子名得功者战于大关。明兵失利，刘监被执遇害。忠至舒城，舒将孔□标下材官李本高，辽东人；张虎、王显明、张明志，山东人；共率百馀人缒城而下，降于献忠，忠因得悉庐州府属地利情形，攻战方略。遂爪牙二张，腹心王、李，四人亦为之倾心焉。
舒城失守，孔□自刎。随攻克庐州、六安、无为、霍山、庐江、合淝、潜山、太湖等处，屠戮不计，掳男妇百馀万。移攻桐城，得黄镇援至而围解。献忠大创，遁入地名天堂，窜伏数月，乘守兵懈弛，突出大掠太湖等处。先是有桐城劣生汪兆龄者，相传亦旧家子也，威宗时以犯卧碑，桎梏囹圄。闻忠犯江北，遂于桐城狱中结死罪重囚百人，杀狱卒，破狱逃出，奔降献忠，为忠指画攻取之策，陈说图王定伯之谋。献忠喜得佳士，朝夕与俱，凡运筹帷幄，言听计从。江北一带府、州、县地方，势成破竹者，兆龄之力居多。
献忠将江北地方蹂躏已遍，士民官吏、玉帛子女，屠戮俘掠将完，率大队人马上犯湖北黄梅、广济一带。方入楚境，有广济劣生胡默叩马纳款，前驱引导至城下，果不烦一矢，倾城遂下。凡县辖独山、金子、凤凰等寨，居民不数日尽皆倒戈者，皆胡默之为也。于是计陷蕲州，杀荆王，掳元妃刘氏，盗克蕲水，屠戮者不计。有麻城乡宦洪正龙者，威宗朝武进士，领众千人，诣忠军前请降，忠优礼相待，正龙感激，执戈前驱，攻克黄州黄岗等处。过江南，克武昌，执杀楚藩，投尸江中；士民数百馀万，尽赶入水，方城汉水之区，不逾日而歼灭殆尽。【《天香阁随笔》：张献忠破武昌，悉驱城中民数十万口入江中，江水断流数日，惨哉贼也！然贼献亦有快人处。其破衡州也，有游僧百馀来投，愿入夥。献忠曰：「我辈势成骑虎尔，既皈依净业，又何利焉？」亦拥入湘江死之。】阁部贺逢圣执至忠前，抱楚藩尸，一恸气绝。
献忠分遣人马袭岳州、长沙、衡阳、宝庆，至江西吉安而还，掠湘谭，至常德，掘杨阁部墓，斵棺戮尸，抛榇道路，驱马牛践踏如泥。【《明季实录》：张献忠令票云「西府平南先锋张」云云，其词悖逆，不能悉举，总为杨阁部而发。有云「杨某吊动天下兵马，与予为难，其子又到处团练乡兵，敢行抗拒。杨今已中吾刃，令掘其坟墓，毁其房屋，有拿得杨族一人者，赏银十两；有拿得其亲子孙兄弟者，赏银一千两」，后书「癸未十二月日」，上有「平南先锋」印，杨公子仲丹亲取出见看。】大队直犯荆州，一路焚劫杀掳，数皆难计，汛守文武官吏无一生者，不能详考姓名。又于夷陵、归州地方，夥并贼首老𤞑𤞑，兼有其众，忠之声势益振矣。
至次年崇祯十七年甲申，闻闯贼李自成陷燕都，改号称尊，先帝身殉社稷，自成传檄江左，献忠对北骂曰：「李自成米脂一乐户耳，市井无赖，乡闾不齿。向者领十万过延安，略榆林，一败于丁其锐，再败于贺疯子，见承畴而丧胆，闻左、祖则魂销。仅剩残骑一十八人，北遁沙漠，后奔回营，曹操绑正军法，非我解救，已久登鬼录矣！我给以衣食鞍马，休息调养月馀，竟饱扬而去。今一旦妄自尊大，传檄辱我，吾两雄无并立之势！况我今带甲马百万，战将千员，何难飞渡长江，正位金陵？养威蓄锐，然后北伐，执子婴于咸阳，殪商辛于牧野，直反掌事耳！」于是决意南下，复谋之兆龄。兆龄曰：「江南未可图也。若欲改号正位，养威蓄锐，莫如秦、蜀。然欲取秦，必先得蜀，以为根本。根本既固，然后北伐，四征天下，不足定也。」献忠犹像未决，兆龄曰：「夫卜以决疑，今大王既疑而未决，臣请卜之。」于是献忠先命兆龄以下江南事卜之，不吉；后以上西蜀事卜之，大吉。兆龄曰：「人心固合天意也，王请勿疑。」献忠遂自荆州泝流而上，水陆并进，西犯巴蜀。
先是甲申四月内，成都得邸报，知神京失守，先帝身殉社稷。其时按台刘之勃驻节省城，会抚军陈士奇议云：「今者神京失守，天子蒙尘，西蜀界在偏隅，距京万里，势不能建义旗以清妖孽，计惟有保境安民，以待中兴诏到耳。然闯贼之势，于蜀为鞭长莫及，尚在所缓。今眈眈虎视者，惟有荆州之献寇，朝发夕至，势切燃眉，御侮之策，瞿塘为急。」于是陈抚军全师驻重庆，汉中之瑞王与焉。刘按台督镇远、屯操等营，及成都卫所瓦甸、天全等处汉土官兵守御蓉城，东援重庆，北御剑阁。
而人心惶惶，众议汹汹，按台日夜筹画，晓谕中兴大义，暴闯、献二贼欺天不道之罪；又为之叙述往事，指东汉之光武、灵武之肃宗、南渡之高宗，与士民详说，众心稍安。然所殷忧者，惟饷耳。搜刮府库，不满四十馀万；派之在城绅衿富民商客，并在任官僚输将，亦不过十馀万。按台会司道各官，朝谒蜀藩，议借应急，奈蜀王惜财如命，向各官攒眉而言曰：「孤本无蓄，止有承运殿一座。如可变，请先生卖以充饷。」按台系秦人，性急声洪，大声答曰：「今神京失守，四海分崩，天子尚不能保有九有，何况区区一亲藩乎？万两饷银，悭吝不借，万一贼临城下，地方失守，殿下将携之他往乎？亦备以馈贼。况此承运殿，祖宗以赐殿下，非殿下之私居，亦无人敢于授受，惟李自成、张献忠方是受主。职知大事去矣！」遂大怒而出。
数日间羽书叠至，报献忠由巫、夔直捣长驱，水陆关隘，闻风瓦解，成都内外风声鹤唳之状，日夜皆然，迄无宁刻。按台心血几呕，无计镇静，于翌日悬示四门内云：「某月日准抚军谘会，内开某月日接邸报云：闯贼李自成三月十七日攻陷神京，系逆将唐通纠合曹、杜二逆璫内应。皇上驾幸通州，爵臣平西伯吴领兵剿贼，扈跸有功。今檄调天下勤王之师，剿逆迎驾，云云。将前报皇上殉难之人，拘至市曹，毙之杖下。」此乃按台万不得已，行此盗铃计耳，而人心不之信也。
按台寝不安席，食不甘味，日夜巡视四城，筹画战守。越数日，蜀王传令旨，请院、司、道、镇文武等官，于翌日至王府议事。至次日，按台率会城文武各官齐集王府，拜谒毕，王竟无一语言及城守事，其意盖欲监国也。按台怒目而出，投于金水桥下，大呼曰：「吾今得见二祖列宗及先帝矣！」从者急救得出，扶回署中，半晌方苏。于是四城将兵，并城内绅士军民、郡藩宗室，见按台如此光景，知事不可为，遂壐兵懈城守。民怀去志，各携家口辎重，日夜出奔，内外一空。其守兵潜遁者亦以万计，司道诣按台请令禁止，然已无及矣。此甲申五月内事也。
至六月，按台戒守御，严斥堠，而献忠斩关之报，日夜如织。川东上下，鱼溃鸟惊。忠、涪、酆、万之间，烽烟如雾，草木皆兵。贼队水陆，直薄渝城，抚台孤军防御，惟有坚壁固守而已。其如外鲜援师，内多携贰，何以御敌？遂至失守。抚军偕瑞藩同时被执，皆大骂不屈。献忠悉加极刑，行刑之时，滂沱如注，霹雳交轰，当时击杀执刃贼兵四人。献忠略不省惧，竟用铳礮相角；岂知天怒易回，贼𦦨难遏，移时而雨止电收，一王一相俱不免焉。雨霁之后，起视众贼各账，皆有碗大朱砂红圈十馀圆，不知何意。
重庆附郭巴县县令王锡，江西人，丁丑进士，被贼执解忠前，喝之跪，不屈；要之降，不听；威之刃，亦不惧；示之以祸福，全然不应，惟瞑目趺坐于地。忠亦嘉其忠义，姑置之。未几，又一贼执府守王行俭至，行俭，江南宜兴人，与锡同年，见献忠少惮焉。锡睁目急呼曰：「献忠贼也，我等不幸被执，天也，命也。且大行皇帝为社稷死，我等当为大行死。读圣贤书，所学者何事？况此膝一屈，不可复伸，愿老大人勿少挫！」俭与锡痛哭大骂，词色甚厉，献忠大怒，尽醢之。同时殉节，刚烈不屈者，止见此四人，馀者皆死乱军之中，不能详记，然皆无降贼者。其合城绅士军民，男妇大小二三百万有奇，俱尽膏锋刃，抛尸江中，水为不流。献忠屠戮全城，焚劫数日，即率大队人马直上成都，声势大振，一路郡邑望风瓦解。
于八月初二日到大面铺，此处离成都八十里，为府治之东，人烟辐辏，锦城巨镇也。按台遣都司【失名】、同镇远营总兵【失名】及成都掌印指挥使失名领兵接阵，战于松林。官兵败绩，阃司阵没。贼即尾后，直薄城下，四面树立云梯，昼夜攻围。按台多方指挥，布置堵御，铳炮震天，凡灰瓶滚木之类，一时俱发，贼亦少却。黠贼闯世王恃勇直前，树云梯，驱众贼奋突攻击，按台亲点火炮，击碎其首。献忠大哭，制文设牲，祭于东门外。次日，挑吴、楚所俘老弱贼兵万馀，于四城外虚张声势、摇旗呐喊，以示攻城之状；阴遣劲贼数十于北关外濠边，树排栅里许，以避矢石。于排栅外暗掘地道，直透城脚下，浚穴丈馀，穴内填火药无数，将穴口谨筑，中引药线出穴外，穴左右伏骁贼万人。至八月初六日黎明，听号一响，将穴外药线点着，穴内火药齐发，顷刻间城楼、城墙一齐崩陷，砖瓦木石，飞扬半天。响声震地，烟雾迷空，见者莫不魂丧。众贼遂蜂拥上城，守兵尽皆瓦解，死者不计，降者纷纷。
满城生灵，无贵无贱，同为枯骨。蜀王同元妃投于琉璃井内，印佐文武，死于乱军中，皆不能详记。惟按台及成都推官刘士斗、华阳知县沈云并被执。刘、沈二公当时见杀。献忠以按台同里，强欲留用，而按台坚白之操，任其磨涅，终不磷淄。献忠给衣帽，即当面掣碎；以金杯致酒，按台迎面掷之，溅忠满面，骂不绝口。又强留数日，按台勺水不入口，惟求速死。至七日后方见杀。执蜀世子，伪封太平公。得蜀王妃尸于井中，舁以板门二扇。献忠以戟戮王尸三窟，方令抬出南门，弃之江中。大掠十日，方出示招安伪文武。汪兆龄、张可望合词劝进，内以汤武之征诛相劝奖，大约皆称颂功德之词，不能悉纪。
献忠亦伪谦再四，竟日不出。可望等效陈桥故事，拥集蜀宫门外，排闼直入，以黄袍加献忠之身，内外齐呼「万岁」。献忠遂于八月十五日僭位，国号大西，改元大顺，改成都府为西京；以蜀王官殿为行宫，立贼妇刘氏为皇后。刘氏系湖广蕲州荆王元妃也，忠掳为妻。除授伪文武官吏，封义子张可望智勇伯，挂「平南监军」印；张文秀封勇义伯，挂「平南先锋」印；张能奇挂「平南将军」印；张定国为前军都督；张君用为右军都督；马元利为左军都督；冯双礼为后军都督；其馀贼将俱各封赏有差。以汪兆龄为伪东阁大学士；四川绵州投降进士严锡命为伪内阁学士；以胡默为伪吏部尚书；以四川彭县投降知县王国宁为伪户部尚书；以成都县投降知县吴继善为伪礼部尚书；以贼随营李时英为伪刑部尚书，王应为伪工部尚书，齐之奂为伪京畿道御史。成都四门设伪御史四员，伪兵马司正副八员。四川东南西北四道，设伪御史四员，伪学院四员，又设提督一员，以贼将王尚礼主之；设提都皇城都指挥一员，以贼将窦名旺主之。以王复臣、王自羽为水军左右都督。其侍郎、科道、大小九卿、府尹、治中，内外官制一时全设。
造伪历，更其名曰「通天历」；铸伪「大顺通宝」钱，颁行全川四道。传示军民人等，每人各结一文于帽侧或领傍，以别顺逆。不拘良贱之家，皆令立「西朝皇帝万岁」牌位于大门前，供以香花。【《明季实录》：常武贼再退后，杨仲丹遣人侦之，民间家供一牌，上书「西府万万岁，顺民某人，左邻某人，右邻某人」，而其家则屠戮无遗矣。】搜括合城郡王宗室、乡绅富民商贾之家，金银宝玩，锱铢不遗。凡王府宗支，不分顺逆，不分军民，是朱姓者，尽皆诛杀，在城乡绅亦无噍类。妇女皆废乐籍，满城妇女，任各贼淫掳，惨不可言。
兆龄条陈治安之策，谓固蜀之策，在先取汉中；治蜀民之策，在除革旧任官员；用人之策，在兴学校，选真才，黜冒滥，严幸进。其馀定赋役各项事宜，条目侭多，词皆数万言，不能记载。献忠分布，先发平南先锋张文秀统领伪总兵十员，马、步贼兵十万，出镇广元，截御三秦；发平南将军张能奇领伪总兵五员，马、步兵五千，出镇保宁；发左军都督马元利领本部兵马驻顺庆；发前军都督张定国领本部兵马，略川北、安岳、遂甯、射洪一带未附山寨，俱授以方略，令为掎角，接应先锋镇广之兵。次发平南监军张可望领伪总兵十员，马、步贼兵一万，分巡川之东南二道，招谕安戢。又命水军都督王复臣、王自羽管修战舡，操练水兵。分布已定，又传谕内外伪文武官吏衙门，以及军民人等，凡一应地方事情，悉赴提督王尚礼处裁决处分，汇疏题奏。文事武备，内外肃然。
其立法也，斩杀为首，笞杖次之。每日五更提督衙门内，发缉事贼兵千馀人，或扮乞丐，或扮医卜，或装商贩，布城内外各街小巷，往来巡査。或民兵交语，或会饮食，或民间夫妻反目、兄弟阋墙，或交易相争，列坐闲谈，逻卒一见，即诬以讥讪新朝，绑解尚礼处，亦不审真伪，解到便杀。此昼间事也。一至傍晚，则巡缉之兵或潜入人室，伏人卧榻之下，或上人房屋之上，鼠伏窃听，但有点灯闲坐，家人私语，不论戏笑怒骂，闲谈嘲谑等事，尽皆绑解斩杀，仍行连坐。每一家犯事，左右邻人一例处死，每日夜杀者不下千馀。
四城门不许擅行出入。凡城内出者，先赴兵马司处投递手本，上开：某街第几铺或某坊民某人出到某处，左右邻某人、户首某人、保结某人，有无家口；约某日回城。如至期不回，先拘左右邻及户首斩杀，后拘出城不回之人家口，不拘老少，尽数斩杀。其城外入者，兵马司盘问明白，填给入票；事毕出城，验缴原票，方行放出；如或有失落原票者，即杀不放。如系本日往还者，则于左颊印一图画，至晚验明图画，方行放出；倘或有被汗水磨擦，图画不明者，亦拘留斩首。其每日冤死者，不下百十人。
追收全川文武印信，改铸七叠篆文。
九月初一日，诣南郊行郊祀礼。有郊天表文，系两截黄纸书写。献忠大怒，不待礼成，即将伪礼部吴继善于坛内淩迟处死，妻妾发娼。又府属新都县县令包【失名】，闻省城失守，献贼僭号，遂弃妻妾，携壻怀印，亡匿民间，意欲南还，拥戴中兴天子。献忠下令大索，乡民不敢隐庇，繋送至省。忠命于伪朝门外淩迟，翁壻对面受刑，县公面不失色，处之若饴。其壻负痛号哭，公叱曰：「尔岳为忠臣，尔独不能为孝子耶？何以哭为！」忠壮之，命弃尸于江。
又府属崇庆州□守【失名】，见献忠僭号，惟每日静坐衙斋，无一语及时事。合两士民谏曰：「方今新王正位，远近民尽皆接踵稽颡，献印献土，殆无虚日。今我州密迩京城，太守终日危坐，筹画何事，士民所不解也。」于是始则劝之，中则强之，终则欲劫之。太守从容谕曰：「本州万里孤臣，无才御侮，有血报君。然数日以来，筹之熟矣。虽满城之吉凶，在我一人之顺逆，而成算在我，断不令祸延林木也。尔等勿急，翌日偕本州往降可也。」众方散去。太守至夜静，潜出州前，照壁上大书「为臣尽忠，为子尽孝。而今而后，庶几无愧」十六字。书毕，进衙自缢，合室尽焚。
又府属彭县乡官龚完敬，号潜名，威宗朝丁丑进士。初任云南临安司李，癸未年以丁父忧回籍，次年即遇大变，完敬偕弟完淳、完熙奉母避于县属王村山内，去县二百里。献忠檄谕至再，终不肯出，其母劝之随时，敬泣曰：「儿自读书，颇明忠孝。今闯贼逆天不道，致先帝殉难，儿不能为朝廷死，是不忠之罪，已不可追。今献贼僭号，逼杀亲藩，屠戮生灵，儿又何忍甘心屈膝，反面事仇？月来饮泣不能自决者，以老母幼弟之故耳。」居月馀，献忠差一贼官至县，责知县解送完敬至省，县官亲到山中，晓以顺逆祸福，完敬终以母老难舍，勉强应召。然水浆不食，僵卧不起，贼官用板舆舁之，至县西关，完敬引刀自刎。贼官觉察急救，方伤破喉皮寸馀，忙取生鸡皮敷其伤处，进县命医人疗治。半月痊愈，起送赴省，贼官复命将前后始末尽白于忠，忠阴则衔之，阳则誉之。即除授伪兵部尚书，以按察司作署。完敬泣对其家人曰：「我前日之刎颈者，期以报君恩也。刎而不死，我志未遂。今日之䩄颜受职者，以奉太夫人耳。然受职死，不受职亦死，来早来迟，惟听天命。」言毕呜咽不胜，家人环泣。
到任月馀，献忠传伪旨，谕兵部调全川各卫所武弁，赴部考选酌用。完敬行文调齐，正过堂点选间，忽伪中书捧伪勅至署。完敬拆读，内云：「明朝卫所武弁、官员，皆膏粱脆夫，纨絝浪子，既未经汗马之劳，又不知行阵之用，专务挑衅观望，捻祸胎变。尔部即将调到各武弁，俱尽正军法，不许疏纵一人，违者偿命。」完敬读完伪旨，伏不能起，口不能言。不逾时而堂下尸高于屋，血已成渠。约数千人，一刻俱尽。完敬形如木偶，罔知所措。贼微笑回奏献忠，备言完敬局蹐之状，献忠大笑其懦。口虽如此，而杀敬之心益坚矣。
居月馀，伪监军张可望招谕川南，械土官罗于萃至。献忠贷之，命宴于兵部，敕汪兆龄陪。兆龄至署，见其堂下茂草齐檐，骨多于土，堂上血迹如故，秽不堪闻。兆龄回白献忠，忠曰：「完敬阳顺阴逆，朕早知之，而无隙可乘。今既如此，则杀之有名矣。」命拘其家人鞫之，问完敬在署行何事、常谈何言，令实实供吐，不则尽杀不赦。内一人逆奴龚应登供称：「完敬每日五鼓焚香告天，口内不知祷祝何事，我们不知。及退朝回衙，惟有叹气而已，竟不发一言。其节间与祖宗烧纸，凡衙内记单上帐，惟写『乙酉年』字样，不书大顺年号。我等只知此数事，馀者不知。」献忠听罢「不写大顺年号」这一句，即时大叫，呼刀斧手押完敬于伪朝门外，剥其皮，内实以草，晓谕四道。其家人龚应登等共有五十馀人，及两弟淳、熙并家口百馀人，无一获免。先是，有彭县故宦傅为楫者，熹宗朝甲子孝廉，有两子，长曰明琚，次曰明瑾，皆列庠生。博学淹贯，郡人称为郊、祁；其女二人，美而有才，忠纳为妃，授琚、瑾皆为翰林学士。其完敬之母，即琚之外母也。至是敬遇害，而其母以琚之故获免焉。
又顺庆乡宦江鼎宸，威宗朝丁丑进士，在籍未仕。被伪督马元利械送至省，献忠释之，除授伪礼部尚书，鼎宸亦因老母之故，勉拜伪命。其时随鼎宸赴省者，止妻妾婢仆二十馀人耳。幸其母尚留顺阳原籍，鼎宸时思保母之策，为成名之计。适有乐至县，伪官解举人邹简臣至，简臣系威宗朝壬午亚元，鼎宸社友也。是时值献忠巡历北道，截御马科犯蜀之兵，命可望监国。鼎宸闻简臣解至，含笑喜曰：「开乐【简臣字】至，吾母得生，吾志得遂矣。」遂趋疾可望帐前，适见众贼缚简臣欲刃，鼎宸于可望前委曲为简臣乞命，且以全家保简臣，复白简臣才堪大用。可望忻然，叱令解缚，付鼎宸带回，查缺补用。宸于是晚将已有保母成名之计，白之简臣，具为之指示去路，云：「重庆有王【应熊】阁台，曾【英】平寇，一相一将，带甲十万，扼御上游，是献贼腹心之患也。弟于明早面会冢宰胡公，令以顺庆别驾除授社兄，一则老母有所付托，一则社兄得以全身远害。社兄到任月馀，与太守赵公司铉【司铉，威宗朝庚午孝廉】觅舟顺流而下，只一日夜可达渝关，弟闻报即自裁矣。」言讫，二人欷歔不胜。共话至天明，江公即赴伪吏部胡默处，以顺庆通判为简臣请，胡默首肯，即给凭补授。
简臣即日领凭就道，星夜兼程到任，与太守赵公备言江公所托，与所指去路。二公志同道合，相得益彰。邹公到任月馀，暗迎江母至衙，与太守赵公乘夜出城，登舟顺流而下，直奔重庆，往附曾、王二公。备言贼中虚实，锦城情形，以坚我师之志。贼兵追之不及，具文申报可望。可望大怒，方欲拘江公正罪，孰知江公闻报时先已举火一炬，阖室皆焚矣。可望飞奏献忠，忠见奏，大恨江公，因而迁怒蜀人。献忠巡历事毕，方议旋师，分遣镇将赴汛。适有降闯叛将马科，奉闯伪命，领汉番人马一万，由秦入蜀，收服四川。遇献忠分汛之兵于绵州，一战大败闯兵，俘获人马五千有馀，内有蒙古兵一千五百人。马逆仅似身免。献忠传伪旨改绵州为得胜州。于是分汛之兵各赴地方，献忠拥镇成都，居中调度。
有明将杨展，川南嘉定州人也。威宗朝武魁天下，初任居庸参将。领兵援蜀，先于八月初六日城破被执，手足俱缚；适近水滨，杨公即滚入江中，逐浪而顺流里许，忽手足可动，缚绳皆断，若有神助。杨公素识水性，即顺流而下，听其所至。约百里外无贼之处方上岸，乘夜奔回嘉州，建立义旗，尽出所藏，招集兵马，守护城池。川南赖为保障，远近归者如市。义声四布，直达枫宸。弘光遣使臣赍蜡丸诏封展锦江伯，挂荡寇将军印。后隆武论恢复之功，进爵锦江侯，凡川南上下两道，一带州县，皆幸受其卵翼。后献忠屠戮川人，惟南道稍安。至今川中得存一二孑遗者，皆展之遗爱也。
又广元乡官吴宇英，熹宗朝进士。献忠始以礼请，以辞不赴召；继以威胁，亦不就。又发伪敕遣伪行人赍往其第，授以川北巡抚之职。吴公姜桂之性，老而愈辣，于是焚伪敕，斩伪使，尽出所藏，召集义勇，扼险以待。复聚其宗族乡里而告之曰：「贼之以礼召我者，绐我也；以威胁我者，迫我也；显我以爵者，以利诱我、以名饵我也。我三次不奉伪命，今又杀伪使，业已闭关绝奏矣，其辱贼亦已甚矣。料贼之意，不但欲得我甘心，实欲赤吾族耳。宗族乡党中，有欲邀功免祸者，持吾头去则可，吾身则不可辱也！」众咸流涕曰：「献贼不道，神人共愤。凡有血气，不共天日。公今此举，直留名万世耳，我等何忍为不义，以遗臭千古乎？」于是立田横义士之灵，歃血同誓，推吴公为盟主。众皆倾心，一呼百诺，聚众五千，据神仙峒以抗献忠。忠命镇广元先锋张文秀率兵攻之，吴公势穷，自旁窦而出，峒中男妇死者二千馀人。厥后巴州向忠亮、保宁李从彦、顺庆殷承祚，俱相继起义，皆以失机败没。
献忠见川中人心思汉，于是再议巡方安戢，复出北道。适遇闯贼败残溃兵数千，由潼关奔汉中，闻献忠据蜀，众愿来投，忠纳之，皆疮痍扶病，大非人形。献忠分散于各伪营，将息调养。诸贼将得降卒，细询中州情状、闯贼起居，方知大清正位燕京，闯贼尽歼，自成逃窜无踪，陕西全省空虚。其有各处依山结寨者，皆自成在山海关溃败之众，十羊九牧，统率无人，聊啸聚以自卫耳。若乘此时领兵出秦，长安可得也。
有前军都督张定国，率所部兵马，邀镇广元先锋张文秀领兵出秦。先致一书，移闯贼手下败将李来亨、李赤心、刘二虎、袁宗悌、塔天宝等，内有云：「方今明运式微，江山分裂，所在群雄角逐，各思正号。但今争天下者，惟我主与尔主，及大清耳。近闻尔主被清兵所伤，百万劲旅一时瓦解，始信勇不可恃，势不可久，惟在天与，自然人归。今我主自河南永宁，与尔主分兵南北，江南八省，尽入版图，兵不血刃，正位西蜀，果然君圣臣贤，将勇兵强，从古未有之盛也。今欲似建瓴之势，收破竹之功，特先发先锋张□□、前军张□□统貔貅五十馀万，首取西安，接应麾下。况麾下及将兵人等，皆同功一体，何分吴越？且良禽择木，自古所重。麾下深思熟虑，早决从违。兵到之日，各率所部聚会军门，共图大举。慎勿徘徊歧路，坐昧先机可也。」书去三日，方率所部人马北发。行至褒城，遇明将贺珍大战，秀国仅以身免。贼兵死亡过半，阵殁伪总兵张其在、尹先民、何日德等。贺兵追至广元而返。献忠闻报，大恨定国挑衅，丧师失律，因其掌操重兵，不便声罪，反密檄秀国等将北道一带戍兵尽撤，领回成都。撤兵之时，顺便将广元各府州县地方，不拘城野士民，席卷杀戮。
于乙酉冬十一日旋省，议定功罪。贼内有楚人武大夏者，威宗朝武举，自湖广黄州胁从献忠，谋略勇敢，颇为忠重。至是见忠所为不道，凶暴日甚，私语所亲曰：「今日之事，胜祖龙十倍，不可无博浪一击也。」其仆武述以白献忠，忠以其言询之兆龄，兆龄为忠解祖龙博浪事，忠怒气冲天，须髪皆竖，咆哮之声彻于街衢。尽驱帐下武士立拘大夏，并全家良贱百六七十名，及亲朋二百多人，俱命斩于东市，其大夏淩迟三日夜，方斩首戮尸。
是年开科乡荐二百人，会试取毛井吉等百二十人，廷试擢汉州劣生龚济民状元及第。献忠喜其名称，意可为济世安民之谶，又因策内称颂之辞「德驾尧舜，功超汤武」，故首擢之。有伪探花熊炳者，府属什邡县老童也，年逾知命，未博青衿。至是应伪召，中探花及第，及廷试策内一段云：「西蜀一隅之地，游其中者如井底蛙耳，不足以大有为也。」在炳之意，是欲献忠功高天下，富有四海，不可以得蜀自满，汪兆龄讽炳讥䛆，忠怒，将炳淩迟处死，家口发娼。
是年有自南来者，传有圣安皇帝【弘光諡号】蜡丸诏至，始知明主正位金陵，改元弘光。蜀中军民绅士咸庆中兴有主，黄童白叟，莫不举手加额，踊跃欢呼，父老扶杖观化，俱愿缓死须臾。遂不约而同，各家俱私奉「大明中兴弘光万岁」牌位，与献忠之牌位一木相连，只争一反正间耳。公奉即供献忠之伪号，私传则奉弘光之正名。凡一切书记单帐、冠婚丧祭，止纪「太岁乙酉」字样，而且以不堪秽物涂「西朝」二字。此蜀人痛恨之深，聊以此当斧钺之诛耳。不意为逻者所识，悉以其状白之献忠，献忠益怒，于是年冬初，先发兵将附近大路居民挨门逐户阖室尽诛。
其时川之东则有督师阁部王应熊、平寇伯曾英握重扼守，重庆有三谭弟兄谭文、弘、诣领兵扼守中涪，李鹞子、于大海二将领兵截御巫、夔，忠国公王详领兵扼守遵义，捍御贵筑番苗，川之南则有兵部李乾德、锦江伯杨展领兵扼守嘉、眉、邛、雅等州地方，御寇抚夷，安戢残黎。又有总督樊一衡、永宁伯侯天锡领兵扼守叙永、马泸等处，兼驭辖乌蒙、镇雄两土司，市易两土府米菽，以救饿莩。川之北则有抚军乾，虽无一卒，然而卧薪尝胆，崎岖险道之间，激厉士民起义，随在团聚乡勇，或复一府，或恢一县，或据一寨，随败随兴，志不少挫；合计诸要隘兵马，为数不下二十馀万。当此贼𦦨燎原之日，外有强邻压境，内有蜂■肆毒，兼以天灾流行，野无青草，诸君子不过图保境安民耳。至于逐强寇，扫秽氛，报先帝之仇，援生民之溺，诸君子盖有志而未逮也。
献忠当时窃据者，川西锦城一区耳，而杀戮过甚，骨多于土，自揣势难久立，将有去志。一日，召兆龄、可望等议曰：「朕得蜀二年，蜀民恩之不附，威之不畏，屡抚屡叛，将若之何？朕意欲弃蜀出秦，一得长安，则中原首领自我据。且关中为我故乡，诸将兵多系秦人，自来强兵战马皆产于秦，要图大事，还是陕西。朕自江南、湖广以至四川一路来，所获金宝不止十百万，计此物携之不能，弃之可惜。朕欲尽出以赏川民，使之感我；仍旧张官置吏，以守此土，使知奉我；命一将统兵以镇之，使知畏我。朕亲提雄师，克取长安，则一举而两利也。卿等以为何如？」可望奏曰：「皇上虑及于此，诚有审于取天下之大计矣。但昔人有言：西川民殷国富，千里沃野，东连荆楚，北接汉沔，其间瞿塘称险，剑阁称雄，实形胜之区，兴王之地也。皇上未绝一弦，旬日而举之，此乃天授，天予之而人弃之，是为逆天。臣恐今日弃之如敝屣，他日取之如登天。纵蜀民剽悍，不知恩威，盖因得蜀日浅，恩未素结。而骤加之以威，是畏也，非叛也。臣愿皇上正位西川，轻徭薄赋，以恩止杀，另颁新政，与民更始，如父母之于赤子焉；是子虽忤逆，断未有不乐于父母之慈爱者。至于攻略城池，将兵四出，此大将军事也，何劳御驾亲征乎？」
献忠沉吟不语。兆龄奏曰：「蜀民剽悍，臣先言之，今则然矣。皇上汗马血战，抚有此土，而蜀人德不知怀，威不知畏，屡抚屡叛，是蜀人负皇上，非皇上负蜀人也。今弃之往秦，以秦中山河百二，足以增重天朝。此所谓提裘挈领，诚有如圣谕所云『据中原首领者』是也。但今群雄并起，皇上弃蜀，焉知其无有据蜀而王者？如东汉之公孙述，宋初之孟昶，元末之明玉珍，此殷监不远也。皇上命将镇守之谕，恐贻后日之患。即如监军所奏，亦不免借寇兵而赍盗粮，臣窃不取。只臣愚意，莫若先将在城人民尽行屠戮，其四道、府、州、县之民，另计分剿。宫殿房屋，效楚人一炬，使之千里赤地，万井无烟，然后弃之他往。使后有据蜀者，有土无人，势难久住。俟皇上收服中原，正位长安，然后驱他省之民，以实户口，则事不劳而功易收，此制剽悍、安反侧之善策也。」献忠听毕点首曰：「卿言是，卿言是。」可望出语人曰：「兆龄之言，与吾之义大同小异。但用之正则正，用之邪则邪。天发杀机，人其如天何？」长叹而去。
献忠于翌日传伪旨，调内外各营贼兵入城。一时城上城下，各街小巷，尽皆布满。传令先将老幼男丁绑缚，牵出南门万里桥斩首，抛尸江中。自旦至幕，自暮至明，进出如织。一连三日夜，方将男人杀尽。至第四日，将满城妇女驱逐出城，至江边，令之自跳，逐浪捐身，江水阻流。成都满城生灵，自乙酉七月十三日杀起，至十八日止，内除投缳赴井者，意莫可查考。其膏锋刃者，男妇不下四五百万。
默忠屠城之后，即议赏罚部下伪文武官员。时有伪骁骑营总兵刘进忠将回营，同议功罪，进忠妻殷氏，颇有智慧，见献忠草菅人命，日事杀戮，遣人致书进忠曰：「自夫君统兵北发，妾益悬悬，无日不望归来。但近日都城情状，大非夫君在家时，人生处此，不异鼎俎之肉，若不骨化形销，势必不已。夫君劲卒万馀，素号无敌，不难独伯称雄；不然择木而栖，亦不失为俊杰。妾言止此，请君自裁。拜函之后，妾等姊妹子女已永诀矣，幸勿留念。若君不听妾言，勉强归来，恐物在人亡，徒增戚怆也。至嘱至嘱。」是夜，妻殷氏及五妾二子，尽皆投缳。管营偏将飞白献忠，忠惊诧，逾时拍掌呼曰：「进忠叛我，可急追之！」于是即遣人侦探，越数日回报云：「进忠领兵回，至秋林驿，得家书，即于是夜逃去。屈指月日，此时已过栈道矣。」献忠大怒，将进忠全营家口不拘老幼，俱皆寸斩。
乃辍朝减食，停赏罚之举。居旬馀，兆龄疏请，乃复举行。以兆龄帷幄功高，议论称旨，加太子太师，赐蟒玉，仍管东阁大学士事。以可望谋勇无前，抚剿得当，加太子太傅，赐云鹤服色，节制天下文武；仍加一级，挂平东将军印，兼督二十营兵马。其张文秀、张定国律以出秦无功，丧师挑衅，各示杖惩；将文秀降游击，挂抚南将军印，将定国降千总，挂安西将军印，各兼督十三营兵马。以张能奇抚镇川北无功，激变向、殷、李等，不早觉察，杖一百，降参将，挂定北将军印，兼督十九营兵马。仍各赐皇抚子伪号，以示别于众将。其馀文武将佐升降有差。
又谕诸文武曰：「古来以征诛得天下者，自汤放桀，武伐纣始，其后白秦迄汉、唐、宋以及五胡乱华，俱是马上而得天下。然此皆由人君失德，故乱臣贼子得以藉口，公然篡弑。至明朝崇祯皇帝，算得个精明有道的君子。然自登极以来，四方大乱，天下无一日得安，此何以故？皆由赏罚不公，都被这般文人墨士贪财害民，坏了大事。如督师监军的部官太监们，一出来，仗著朝廷给的黄纸一张，『钦差』二字，就八抬黄盖，做起声色来，把总兵当作仆隶，将官视作刍狗。有材官好汉，豫先派为自己长随，每逢大敌，即驱老弱出战，偶遇侥幸一捷，就于头上写着『臣密授方略，如何分遣，如何调度，如何接应，如何堵御』，先为自己立下加级升官地步；如遇败绩，就参驳某总兵庸懦，不听约束，某将官脆弱，不肯用命，又先为自己预备下逃责卸肩的伎俩。其到叙功时，凡系口才便捷，巧于逢迎，奔走殷勤，暮夜投金者，即列置疏前，或特疏题荐；至于忘身殉国，不避锋镝者，只因不善承顺，无钱馈送，终于老死沙场，岂能得一字荐扬？且此辈脏胚，恃他胸中才学，动笔千言，最好妆点人的善恶，全不仗良心行事。所以好汉们看此光景，何苦舍自己性命，替上司挣功名。因此所在蜂起，酿成大祸，把一个极精明的皇帝，白白断送了。如朕微时，曾隶洪承畴标下吃粮，充一旗手，也曾冒矢石，探虎穴。援辽时朕未弱冠，亦曾兵刃交接，斩首级十馀颗，论起来也博得个一官半职。岂知对垒交锋处有我，叙功疏上无我。到得恩诏下颁，部议上陈，为官者依然官上加官，到朕名下，不过同众兵分吃些牛酒。朕愤不过，所以自中牟县领着黄虎时起手，纵横天下，以至今日，抚有兹土，皆尔众将士戮力同心所致也。今赏则当功，罚则当罪，尔众将士以为然否？」可望等齐呼曰「万岁！」于是命各贼将军营中幕士掾吏，俱汇册呈送，以听去取。
诸将回营，将部下自秦、蜀、吴、楚、晋、豫各省掳带随营两榜、举贡、监生、秀才，及院司衙门掾曹吏员人等，有学问淹贯、经济弘通者，不下万人，俱令各人呈报籍贯履历，汇册呈进。不数日册成，诸将连人引进见忠，忠逐名点视，尽令剥皮赶出。将营内兵卒中有僧道及略知字迹者查出，每将官各给一人，以供书写记数挂号而已。越数日，忠又召可望、兆龄等谋曰：「成都城内士民，虽已诛戮，然川之四道伏莽未除，根株不尽，其祸蔓延。朕思士为四民之首，民望所归，意欲檄调四道属乡绅、举贡、监生、秀才、童生、农圃、医卜、僧道及民间俊秀子弟，俱令尽数起送，赴京考试，名曰特科。俟其到齐，用计杀之，庶可一网打尽，以绝祸根。卿等以为何如？」众咸称善。
献忠命伪内阁大学士严锡命草诏曰：「朕以凉德，属当斯运。思隆治道，而明不远烛，实需贤能匡其寡暗。然朕自莅极以来，乡、会两闱，竟未见登显誉髦，式备周行者，意或箕颍高人以食玉炊桂，无因自达，将怀宝迷邦，咸思独善欤？何人材若斯之难也！朕是以申旦凝虑，景夜损怀，创前朝所未有，肇近代之新规，建设特科以罗俊彦。尔所在官司，凡有前朝在籍乡绅，及未仕两榜举贡、监生、吏农、新旧生员、童生，民间俊秀子弟，下至医卜僧道，与夫深山穷谷隐逸硕士，凡有抱一长、挟一技，堪为帝师王佐，鹰扬帷幄者，着地方官敦崇礼请，汇册起送来京。候朕临轩策试，不拘资格，量材酌用，俾其释萝袭衮，出野登朝。至尔多士，须知学优则仕，乘时利见，不必以汤有惭德，武未尽善，徒洁其身，不降其志，有负朕侧席之怀。如所在官司礼请不周，地方里甲举报有遗，将里甲官司以蒙蔽治罪；或礼请、举报有名，而本人规避高蹈，将本人以观望重谴。吁嚱！人生一世，逢遇诚难，速宜去此幽谷，翔兹天路，趋铜驼以观国，望金马而来庭。朕当随其方圆，饬之矩矱，钦哉特勅。」于是将伪敕发下四道，伪御史抄白誊黄，遍行府州县卫官，拘唤各乡里甲邻舍、父母亲族姓名，住址地方。若有逃避，即累及亲邻多人，只得含泪应召，无罪而就死地也。
乙酉年自春迄夏，四道属纷纷起送者，络释不绝，至九月内，俱齐集成都。四道中惟西道全集，南道次之，北道间至，东道无一来者，主仆约算为数十万有奇。先令安插于西关青羊宫内，以贼将王尚礼、伪吏部胡默、伪户部王国宁、伪刑部李时英、伪御史齐之英等监辖羁縻。此处系老君香火，创自汉初，其来久矣。宫殿巍峨，地势洪敞，宫内羽士千馀，尝有寿至百岁外，相传羽化尸解者四人，姓名俱载府志。至壬午年间，忽出妖魔鬼怪，常常昼现，有自称为徐元直者，有自称为邋遢道人者，种种不一。或自树杪而下，或自屋脊而坠，倏然而来，不知所自；与人交谈，言人祸福，忽然而去，不知所往。其所言者，皆荒唐无稽，冥幻不伦之语，亦有好事者记之，以为常谈。如是者二三年，出见者亦有二三十次，相习而安，不以为怪。至是诸生寓此，幽囚多日，怨气四布，魑魅现形。
忽一日，夜至三更，悲风淅沥，奔腾淜湃，甲胄车马之声彻满宫院。众人梦中惊觉，见金甲人无数，恍若殉葬之方相，往来驰骤如飞。众人口不能言，皆裸体乱窜；众贼一时大哗，皆云「秀才造反」，持戟乱搠，黑夜之中不辨民兵，互相践踏，死背近千。于是监者稍疏，诸生乘势奔出宫门者数百馀人，俱不识路径，东西乱走。除投水者不计，被塘兵执缚者一百八十九人，次早天明解至尚礼处。伪刑部李时英云：「此辈黑夜造反，震惊都城，按律应当决。」不待时，遂将一百五十九人斩于宫门外，方奏白献忠，诬诸生夥谋不轨，杀监守之兵，乘夜奔逃。除将为首一百五十九人俱捉获正法外，其出者尽被四面塘兵围逼，势促投入江中，并未漏网一人。今现在者，尚拘宫内，臣等谨闭宫门，候旨定夺。」
献忠看毕，随遣伪锦衣等官领贼卒数千，出城到青羊宫内外监防巡视。又发伪羽林军数万，自城门外起，至青羊宫门外止，大路两旁，对面摆列，状若麟砌，皆身披铠甲，手持利刃。方开宫门，令诸生由中道而行，进城至大慈寺内安置。寺内命伪兵马司四人查管监守，寺外命兵马司四人看门巡逻，日给诸生仓米半升，三日每人给熟牛肉一碗，命汪兆龄每逢三、六、九日到寺点验一次。内选俊秀年十四五以上者三十九人，伪言送入国子监读书。至十月初九日，忠发一伪谕到寺，集诸生跪听，内云：「诸生守候日久，朕万几不暇，有羁考校，以致瀛洲位满，汇征尚悬。矧当隆冬之候，诸生不获归宁，朕心恻然。兹特敕各学教官将所辖诸生，俱于次日领回原籍毕滋毕岁，候大顺三年春初，另文调试。俱各束装认牌而出，鱼贯挨序，勿许喧哗拥挤。」诸生听毕，欢声如雷，齐呼万岁。至次日五鼓，兆龄戎服至寺，先令一贼擎高柄牌一面，上书「某处生童人等随牌而出」字样，贼擎牌前导，诸生尾后。一出寺门，见众贼披甲执刃，列街之左右，环立如堵，霎屯蚁聚，中留一道与诸生疾驰，虽父子不得相顾。出东门而出，方至月城外，两贼共缚一人，牵至擢锦桥边，斩首推尸江中。从寅至申，方行杀尽。
至十一日，献忠传伪旨下刑部云：「朕因两科无人，开设特科取士，以罗文武全才。故调集全川士子到京面试。不意诸子狼子野心，多半观望，间有一二赴选者，又皆庸碌，非老即幼，且浮夸不实，无一真才。到京数日即谋不轨，杀监兵数百，夤夜夥逃。幸督臣王尚礼觉察，擒缚首逆—百五十九人正法。外方移诸逆入城内大慈寺居住，以候考选。朕因万几不暇，有羁廷试，诸逆即生怨望，谤辱朕躬，朕因赫然震怒，尽歼诸逆。所有各逆家属，尚在观望，尔部即行四道属，转行所在官司，尽数查解，来京正法。特谕。」李时英即便移行四道御史，勒限查解，各处伪官按册追索。不数日间，起解在送者纷纷如蚁，沿途投缳赴井者，填沟委壑，惨不忍言。其解到者，随到随杀，男妇幼小，莫可纪计，不止四五十万。
逾年丙戌，正月六日，献忠出行于成都东门外，地名中园，扬兵示威。不论尊卑，俱就茵草上。降卒五千，其中蒙古人居半，人多地狭，环坐数匝。至吃酒肉时，马卒相向夷语，不知所言何事，只见前坐者取牛肉一肋，往背后一掷，以授后坐者。而逻者指为抛弃御物，掷之泥淖，白之献忠。忠命拘掷肉之人讯之，其人不服，斩之；又拘左右邻坐之人问之，皆不服，又斩之。连斩数人，且谕曰：「尔辈但首出掷肉之人，贷尔等死，不则尽屠尔等。」逐一面诘，皆不言。忠怒，又斩百人，竟无一人乞命。忠咆哮大怒，众皆股栗。兆龄奏曰：「若辈鹰眼难化，不足为我腹心。今皇上带甲百万，战将千员，期以廓清中原耳。若辈有无，何足轻重？」皇上喜则置之，怒则坑之。既有以彰威，又可以除患，有何不可？」于是众官见献忠震怒滋甚，虑其迁怒，俱同声附之曰：「阁臣之言是也，望皇上息怒。」献忠回嗔，遂传旨令马科降卒出席听谕，令两三人缚一人，尽斩于席前，尽欢回城。
次日，各官入朝谢宴。忠谕曰：「蜀人负朕，恨入骨髓。今诛戮者皆城市之民，脆弱无为之辈，杀之聊以泄忿耳。其剽悍亡命，叵测不轨之徒，应募入伍者，尚不下数十万。此等人尤为肘腋大患，若不早议芟除，则刘进忠之覆辄可鉴也。」可望等奏曰：「皇上远虑诚是，但此等人非百姓可比。语云：机不密则害成。今圣谕既出，事不宜迟，迟恐生变。」献忠曰：「卿言极是，然此辈人有三等：其一系川人在川应募者，有系川人而在他省投充入伍者；其二系他省人而在他省投充入伍者，有系他省人而在川中随营者；其三有系明朝官兵投来者，有系阵前俘获者，又有系夥并响马内收入者，俱当尽诛。」于是计算川将，志义、金戈、神策、天讨、天定、虎威、龙韬、豹韬、中厂等九营，各处投充及响马内依附者如八卦、龙兴、三奇、制胜、决胜、三才、勇跃、武标、南厂、北厂、西厂、东厂、虎贲、扬武、治平、英勇、景星、福星、庆星、天威，援剿、干城、督讨、怀远、振武、定北、定边、西昌等二十八营，伪官贼兵计杀一尽，婴孩不遗，计算男妇大小不下二十万有奇。
杀毕数日后，即议发兵分剿成都府属三十二州县地方，山砦峒寨、城市乡村，传令各贼将各率所部人马分捕尽剿，俱要处处残灭，节节搜杀；房屋粮刍务要烧毁殆尽，虽寸草不许遗留，纵襁褓不得生释。定例，每杀人，剁两手掌，割两耳及一鼻解验，准一功；妇人手以四双准一功；幼小婴童，以六双准一功。【《明季实录》：闻贼审是官兵，则断其手；城中手几百担，白昼鬼啸，不见人形。又虑有以女人手充男子手报功者，又传令凡杀一男子，除剁手割耳鼻外，必取势为据，方准一功，否则即算女功。计自丙戌正月十六日剿杀起，至五月尽回成都，查验功数，男妇不下千馀万。又传令各营贼官兵将，在川所掳妇女为妻者，俱尽数查出，就令本夫当官手刃。计杀过妇女十万有零，不半年而成都沃野、千里之区，寸寸皆尸，万灶绝烟，可胜痛哉！
献忠曰：「外患虽除，内难尚未大靖，终不安枕。朕忆自昔榆林起兵时，随朕披坚执锐，亲冒矢石者，皆朕心膂，朕不忍负。其他如临阵获自官兵皈命者，有响马内投来各省应募者，此等之人，心如狼猿，饥附饱扬，虽前者已经将其总兵及全营芟除正法矣，然恐各营中不无有隐匿潜藏者。此辈漏网事小，而胎变实大，既不敢托以腹心，又何能恃为爪牙？亦当暗行芟除，以绝内患。」于是置空册数万本，发给各贼将，将所辖伪官贼兵编成队伍，每五十人为一队，立正副队长二人，分为头二三班名目，每人名下注年貌籍贯，因何事于何处应募，原在家所作何事，汇成清册，一样二本，一投御览，一留本官处存案，令本管贼将每三日一点验，令各人当官背诵，不许一字差讹，违者即斩。自此法一立，则止水鉴形，何所逃踪？且诸城内外，惟目不识丁者多，其乡贯往址、年岁生理不谁记识者亦复不少，皆各本管将领捏造入册，以图塞责一时；及至背诵，一字不能出口，即指为年貌不合，籍贯差讹，俱皆斩杀，每日死者又不下数百人。又每日夜添差巡风百馀人，往来缉事，或见有相聚言笑、嘲谑戏谐，或怒骂角口，夫妻反目者，皆指为讪谤讥诮，皆绑缚至本管处诬禀，本管述其言以白献忠。有因一人而株连十数人者，每日杀者又不止百人。
至七初一日，夜更馀，忽然阴云四合，大雾迷空，雷电震惊，屋瓦皆碎，大雨直注，天明方止。城外白浪滔天，势若河决。献忠召诸文武入，传示朱书黄纸一幅，语众曰：「昨夜大雨时，上帝降天旨一道于朕宫中，尔等跪读。」上云：「世间不忠不孝，造孽太重，人心不合天心，大劫已到，不必恤灵」等五句。献忠曰：「上天垂示，盖为此辈造孽众生也。朕向来诛戮者，皆代天行道，非屈杀也。尔等文武，各宜洗心涤虑，忠孝事天，以回天意。」众咸呼曰万岁。自后每日杀人无算，皆曰天诛。
越数日，传示各造搜剿功册报部：「候朕于本月十五日下教军场查验功绩，论功行赏。」有伪外左营总兵马元利下伪参将贺斗，江南六安州人，自莲化寨胁从献忠，其人颇负意气，善词令，每见忠专以盗铃之术计杀多人，心常忿忿，常云：「大丈夫生为人杰，死作厉鬼！」至是见献忠验功之令，密对所亲曰：「诛降杀顺，大不义也。蜀川千百万生灵，挽粮输赋，供给三载，未见负嵎梗化。一夫当关，今日皆为我辈腰金衣紫之具，是朝有幸位，野无孑遗矣。人非木石，岂忍贪此？」是日竟日辍食，彻夜不寐，妻妾在傍，不交一语。至五鼓将曙，自乘骑出营而去，许久不见回营。营将马元利一面遣人追寻，一面飞报献忠。忠怒，遣百骑穷追，竟无踪影。忠于是日将各营候验功绩、大小伪官三千馀人召至帐前，厉声言曰：「尔等不过杀了四川几个死百姓，又未曾冲锋破敌，斩将搴旗，敢望上赏？如贺斗那厮，自江北皈命，无寸箭之功，朕显之以官，何谓不厚？乃无故而逃，惑我兵心，罪不胜诛！尔等同功一体，今若留之，是使人人皆贺斗也。」众皆俯伏，莫敢仰视。忠叱左右武士将各伪官尽数拏去捆绑，俱令剥皮处死，仍用乱棒打出教场，任其所之。有至十馀日方死者。随于本日剥杀各官之后，即谕各贼将回营，查被剥各官眷属家口，就于本营枭斩。仍每营发监斩官一员，手持伪皇令一枝，不许狥庇私纵一人。约计所杀者二万有奇。将总统张文秀、营将马元利各杖二百。此献忠迁怒池鱼受殃也。
居数日，献忠传抚南将军张文秀领大船二百馀号，俱装载金银，为数不赀，命顺流放下；至川南青神县江口，沉于江内。将船支纵火焚烧，驾船贼兵尽杀，以缄其口。此银后为杨锦江打捞，获银八百馀万两。锦江不敢私用，以救川南逃生难民数十万。川南赖杨公生活者，男妇数百馀万。其后公生聚教训，不数年间，而成聚成邑，稍稍可观。因失爱于督师兵部李乾德，乾德讽闯逆■寇，武大定夥姚黄、贼首袁韬，谋杀杨公于犍为县，袁、武遂兼有其众，据嘉定。川人闻杨公仙去，如失父母，至今人家奉祀不绝。后袁、武为滇帅所擒，大定于顺治十五年走死边外，袁韬死保宁狱中，此系后事，略记于此。
献忠将成都地方烧劫剿杀已尽，营中贼兵搜检挑杀又已过半，意欲起行，又思量成都城墙高大坚固，若不毁塌，恐恢复者恃以自卫，易于成功。于是调各营贼兵，俱各带锹锄铁平城。各贼将计丈分挖半月馀，方得掘平垛口；其自垛口以下，坚硬如铁，才一举锤，火星迸裂，分毫不动。又从墙脚下淘挖，欲其下空，则上坠，掘数尺下，皆如铁铸成，桩如栏杆之状，不满一尺，一桩镇之，桩有尺馀粗，不能动摇。经督贼官具状白献忠，言城墙坚固，仓促难平，非经年不能；忠亲临踏勘果实，方令中止。城垛平完，又令将成都各仓贮米尽搬运出城，倾于江中，以沙泥相拌，俾人不能淘食。此米自弘治、成化以至于崇祯，历年屯贮，以为备荒御侮之具者，今则尽填巴领旁矣。又传示在城贼兵，尽移出城，于东边中园内下账安营，将城内王宫、寺观、民居俱一时纵火焚烧，烈𦦨飞腾，百里外皆亮，半月方熄。其有未烬之木，如尺如寸，又令拾检成堆，投以烈𦦨，务令成灰方止。嗟乎！蓉城一区，虽界边隅，然号称天府，素号富殷，历汉、唐、宋、元以来，几经鼎革，而考之史载，未罹此惨。今被献逆窃据，曾不崇朝，尽无遗噍，亘野横江，一望皆墟，是宋微子《麦穟》之歌，周大夫《黍离》之感。较于斯日，未足为悲矣，可胜悼哉？
献忠择是年八月初六日自成都起行，望北进发。随营男妇尚不下百五十万，马骡二十馀万，旌旗蔽空，地动山摇，每日行走五六十里。起营之际，每营留断后贼官一员，执刃监押，俱令各认本营旗号，逐队而行，不许挽前越后，违者，断后官随即便宜行事，不论男妇，当时斩首。每日行走几十里，即尸横几十里，凡所经过，风悲日黯，惨难图绘。一路经州过县，城郭如故，人民绝迹。
逾月至川北顺庆府属西充地方，各令挨山傍砦，四野安营，为久住之计。又传示各路各营将所部贼兵，不拘男妇，俱尽领赴御前过队，鱼贯而行，以定去留。每过三抽取一人，不问是男是妇，是老是幼，其抽取之人，名曰四班，命抚南将军张文秀统之。给与伪勅一纸，秀领伪命，选旷阔之处，起造木城一所，高一丈五尺，外掘濠深一丈，阔一丈；濠岸布鹿角蒺藜，城宽可容十馀万人。将抽下四班男妇尽驱入木城内，下帐居住，其城止留一门出入，濠堑外俱命所部心腹贼兵挟戟刃层层围绕，号曰人墙，又另派营中小子馀丁，将樵汲水，送入木城，以供四班之人。其四班中有夫妻异地，父子东西，兄弟不能相保，同室不敢厮认，惟有肝旸寸断、泪湿青衫而已。居旬馀，挤满木城，约数十万有奇。于九月初十日领出木城，至一大茂林内尽数杀之。杀毕后，传各营于西充山内砍伐大树，鸠工打造大船，又不令就江河有水之处，皆令于深山大箐之中，就便扳木置造完备，方令扛抬赴水，爬山过岭。你扯我拽，每日扛运，不满十馀里数，其中不无有擦损磕伤者，遂谓此等人柔脆无用，留之何益，皆尽杀之。未几粮尽，传令各贼将领人采寻，定例，每人一■背细米二斗，每马一匹，驮细米四斗，回营赴本营将领处量验，如少升合者，皆杀勿赦。但全川大创之后，有土无人，粮从何出？即或有找掘窨藏，为数有限，安得人人足额？是以每遇寻粮一次，死者不下千人。如是者月馀，斩杀殆无虚日，虽人人自危，然惟坐以待毙耳。
至十一月十五日，正值大朝，献忠集众谕曰：「众生劫数到此，非如此不足以惩。今数将满，杀运将终，朕可以回天旨矣。俟过十七日，朕一人也不杀了。尔等俱各赤心报国，勿怀携贰。」及至十七日天明，寒冰凛冽，朔风刮面，平地雾起，目不见形。献忠甫出帐前，忽有登高贼兵来报云：「此山下有人马甲胄声，雾大不辨多寡。」忠大怒云：「我老爷统天兵在此，谁敢来捋虎须耶？尔何妄言，惑我军心，于法当斩！」言未已而报者又至，一时三处报者皆同，忠方命释先报之卒。复佯言曰：「八大王威震天下，名播四海，谁人敢来，吾自当之！」于是执一弓，携三矢，策马独出。诸从者皆备马不及，未得跟上。献忠飞骑先奔至凤凰山下，雾散日出，见来兵漫山遍野，势若涌潮。献忠张弓便射，矢未发而胸膈前已中二矢。忠方勒马回走，背上又中二矢，复驰丈馀，方气绝坠马。从者继至，拔箭观之，方知为大清兵也。
众欲扛尸回营，只见清兵大队冲突而前，人强马壮，恍若天神，知不能敌，方弃却忠尸，望风披靡。其二十馀年凭陵中夏，所掳之玉帛子女，辎重马匹，伪设之文武官吏，不逾刻而土崩瓦解。赫赫称孤道寡之大憝，不片时而身首异处，岂不称快。其义子张可望、张文秀、张定国、张能奇；伪将领冯双礼、白文选、王复臣、王尚礼、王自奇、窦明望等，拥伪妃陈氏、丁氏、白氏等宫眷百馀口，并领残骑千馀人，望川东地方落荒而逃。从此滇、黔道上，添许多杀人放火的魔君；六诏城中，出一个盗名僭号的假主。后事尚多，另文分解。

        </div>
      </div>
    </div>
  </div>
</div>
<!--update:2025-08-30 09:45:52-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>