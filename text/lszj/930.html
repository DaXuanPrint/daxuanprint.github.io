<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="臧荣绪晋书卷一,臧荣绪晋书卷二,臧荣绪晋书卷三,臧荣绪晋书卷四,臧荣绪晋书卷五,臧荣绪晋书卷六,臧荣绪晋书卷七,臧荣绪晋书卷八,臧荣绪晋书卷九,臧荣绪晋书卷十,臧荣绪晋书卷十一,臧荣绪晋书卷十二,臧荣绪晋书卷十三,臧荣绪晋书卷十四,臧荣绪晋书卷十五,臧荣绪晋书卷十六,臧荣绪晋书卷十七,臧荣绪晋书补遗一卷,王隱晋书卷一,王隱晋书卷二,王隱晋书卷三,王隱晋书卷四,王隱晋书卷五,王隱晋书卷六,王隱晋书卷七,王隱晋书卷八,王隱晋书卷九,王隱晋书卷十,王隱晋书卷十一,虞预晋书,朱凤晋书,谢灵运晋书,萧子云晋书,萧子">
<meta name="description" content="《汇刻书目二编》：《晋书辑本》清黟县汤球辑。广雅局刊。臧荣绪《晋书》十七卷，《补遗》一卷，王隐《晋书》十一卷，虞预《晋书》一卷，朱凤《晋书》一卷，谢灵运《晋书》一卷，萧子云《晋书》一卷，萧子显《晋书草》一卷，沈约《晋书》一卷，何法盛《晋中兴书》七卷，《晋诸公别传》一卷。_晋书辑本_全文在线阅读_晋书辑本_全文在线下载_大玄古籍书库">
<title>晋书辑本_汤球_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">晋书辑本</span> <br/>
          作者： <span class="inputVal" id="bkauthor">汤球</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,文集,完结</span> <br/>
          字数： <span class="inputVal" id="bknum">[book_length]228234</span> <br/>
          说明： <span class="inputVal" id="bkdec">《汇刻书目二编》：《晋书辑本》清黟县汤球辑。广雅局刊。臧荣绪《晋书》十七卷，《补遗》一卷，王隐《晋书》十一卷，虞预《晋书》一卷，朱凤《晋书》一卷，谢灵运《晋书》一卷，萧子云《晋书》一卷，萧子显《晋书草》一卷，沈约《晋书》一卷，何法盛《晋中兴书》七卷，《晋诸公别传》一卷。</span> <br/>
          封面： <span class="inputVal" id="bkimg">Z_6398.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]晋书辑本
[book_author]汤球
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,文集,完结
[book_length]228234
[book_dec]《汇刻书目二编》：《晋书辑本》清黟县汤球辑。广雅局刊。臧荣绪《晋书》十七卷，《补遗》一卷，王隐《晋书》十一卷，虞预《晋书》一卷，朱凤《晋书》一卷，谢灵运《晋书》一卷，萧子云《晋书》一卷，萧子显《晋书草》一卷，沈约《晋书》一卷，何法盛《晋中兴书》七卷，《晋诸公别传》一卷。
[book_img]Z_6398.jpg


[book_title]臧榮緒晉書卷一
黟縣湯球輯
臧榮緒晉書輯說
臧榮緒括西東晉為一書。成紀錄志傳百一十卷。可謂集晉書之大成矣。故後人引其書。雖標名者固多。而未標名者亦不少。前輯臧書數卷。又另輯無名氏舊晉書數卷。蓋其慎也。今均亡矣。然究而審之。如言諸帝之事。不稱某帝而某祖。某宗。列傳諸人。祇稱某郡人。不稱某郡某縣人之類。其體例多同。則不標名者之為臧書可知。故今合而輯之。而注其明標未標。以便後人檢閱。但唐以前書所引。無論與唐修書同不同。自可一一錄出。而唐以後書所引。未標名者。率多為唐修之書。然亦有販唐以前之類書而來者。故必其與唐修之書。或字句不同。或敘次不同。及有煩瑣特詳者。自係未經唐修之原本。故亦為之錄出。以俟考。或曰。未標名者。不閒有王隱書乎。然考臧書多本於王。則謂此為臧書。亦無不可。今且合而輯之。以俟後人裁定云。
高祖宣帝
魏武辟高祖。高祖以漢祚將終。不欲屈節於曹氏。辭以風痹不能起居。魏武遣親信令史、微服於高祖門下樹蔭下息。時七月七日。高祖方曝書。令史竊知。還具以告。此七句新書無。上下文亦稍異。乃重遣辟之。敕行者曰。若復不動。便可收之。高祖懼而應命。御覽三十一雖引晉書。與新不同。
魏太和四年、宣帝鎮關中。御覽五十七。
青龍二年、諸葛亮率眾出斜谷。初學記六。
諸葛亮攻郿。御覽五十七。
高祖拒亮。遂濟渭水。背水為壘。初學記六。
亮據渭水南五丈原。帝禦之。對壘相持百餘日。俄而亮卒。御覽五十七。
遼東太守、公孫文懿反。詔宣帝討之。初學記九。
景初二年、發自京東都過魏溫。詔郡守已下。皆會幕次。父老故舊。燕飲累日。初學記六。
遼東以諸將獻捷交至。乃申授前命曰。躬擐甲胄。龔行天罰。掃平區域。申滅當作威。吳會。裨贊皇靈。被於南國。初學記九。
嘉平元年。曹爽兄弟從謁高平陵。宣王舉兵誅爽。大司農、桓範出赴爽。宣王謂蔣濟曰。智囊往矣。濟曰。智則智矣。駑馬戀棧豆。爽必不能用也。事類賦注二十一。
武帝受禪。宣帝追號曰高祖。文選關中詩注。
太祖文帝
文帝諱昭。文選王明君辭注。
景元四年。伐蜀。天子二字原引作遼東。以諸將獻捷交至。乃申授前命曰。朕以寡德。獲承天序。嗣我祖宗之洪烈。遭家多難。不明於訓。曩者、姦逆屢興。方寇內侮。大懼淪喪四海。以墮三祖之弘業。惟公經德履哲。明允廣深。迪宣武文。世作保傅。以輔乂皇家。櫛風沐雨。周旋征伐。劬勞王室。二十有餘載。毗翼前人。仍斷大政。克厭不端。維安社稷。暨儉、欽之亂。公綏援有眾。分命興師。統紀有方。用緝寧淮浦。其後、巴蜀屢侵。西土不靖。公奇畫指授。制勝千里。是以段谷之戰。乘釁大捷。斬將搴旗。效首萬計。孫峻猾夏。致寇徐方。戎車首路。威靈先邁。黃鉞未啟。鯨鯢竄跡。孫壹搆隙。自相疑阻。幽鑒遠照。奇策洞微。遠人歸命。作藩南夏。爰授銳卒。畢力戎行。暨諸葛誕滔天作逆。稱兵揚楚。欽咨逋罪。同惡相濟。帥其蝥賊。以入壽春。憑阻淮山。敢距王命。公躬擐甲胄。龔行天罰。玄誅廟算。遵養時晦。奇兵震擊。而朱異摧破。神變應機。而全琮稽服。取亂攻昧。而高墉不守。兼九伐之弘略。究五兵之正度。用能戰不窮武。而大敵殲潰。旗不再麾。而元憝授首。收勍吳之雋臣。係亡命之逋虜。交臂屈膝。委命下吏。俘馘十萬。積尸成京。雪宗廟之滯恥。拯兆庶之艱難。掃平區域。申滅當作威。吳會。裨贊皇靈。被於南此二句新晉書無。國。遂戢干戈。靖我疆土。天地鬼神。罔不獲乂。乃者王室之難。變起蕭墻。賴公之靈。弘濟艱險。宗廟危而獲安。社稷墜而復寧。忠格皇天。功濟六合。是用疇咨古訓。稽諸典籍。命公崇位相國。加于群后。啟土參墟。封以晉域。所以方軌齊魯。翰屏帝室。而公遠蹈謙損。深履沖讓。固辭策命。至于八九。朕重違讓德。抑禮虧制。以彰公志。于今四載。上闕在昔建侯之典。下違兆庶具瞻之望。惟公嚴虔王度。闡濟大猷。敦尚純樸。省繇節用。務穡勸分。九野康乂。耆叟荷崇養之德。鰥寡蒙矜卹之施。仁風興于中夏。流澤布于遐荒。是以東夷、西戎。南蠻、北狄。狂狡貪悍。世為寇讎者。皆感義懷惠。款塞內附。或委命納貢。或求置官司。九服之外。絕域之氓。曠世所希至者。咸浮海來享。鼓舞王德。前後至者八百七十餘萬口。海隅幽裔。無思不服。雖西旅遠貢。越裳九譯。義無以踰。維翼朕躬。下匡萬國。思靖殊方。寧濟八極。以庸蜀未賓。蠻荊作猾。潛謀獨斷。整軍經武。簡練將帥。授以成策。始踐賊境。應時摧陷。狂狡奔北。首尾震潰。禽其戎帥。屠其城邑。巴漢震疊。江源雲徹。地平天成。誠在斯舉。公有濟六合之勳。加以茂德。實總百揆。允釐庶政。敦五品以崇仁。恢六典以敷訓。而靖恭夙夜。勞謙昧旦。雖尚父之左右文武。周公之勤勞王家。罔以加焉。昔先王選建明德。光啟諸侯。體國經野。方制五等。所以藩翼王畿。垂祚百世也。故齊魯之封。于周為弘。山川土田。邦畿七百。官司典策。制殊群后。惠襄之難。桓文以翼戴之勞。猶受錫命之禮。咸用光疇大德。作範于後。惟公功邁于前烈。而賞闕于舊式。百辟於邑。人神同恨焉。豈可以公謙沖而久淹弘典哉。今以并州之太原、上黨、西河、樂平、新興、雁門、司州之河東、平陽、弘農、雍州之馮翊。凡十郡。南至于華。北至於陘。東至於壺口。西踰於河。提封之數方七百里。皆晉之故壤。唐叔受之。世作盟主。實紀綱諸夏。用率舊職。爰胙茲土。封公為晉公。命使持節兼司徒、司隸校尉陔。即授印綬、策書、金獸符第一至第五、竹使符第一至第十、錫茲玄土。苴以白茅。建爾國家。以永藩魏室。昔在周召。並以公侯入作保傅。其在近代。酇侯蕭何實以相國光尹漢朝。隨時之制。禮亦宜之。今進公位為相國。加綠綟綬。又加公九錫。其敬聽後命。以公思弘大猷。崇正典禮。儀刑作範。旁訓四方。是用錫公大輅、戎輅、各一。玄牡二駟。公道和陰陽。敬授人時。嗇夫反本。農植維豐。是用錫公袞冕之服。赤舄副焉。公光敷顯德。惠下以和。敬信思順。庶尹允諧。是用錫公軒懸之樂。六佾之舞。公鎮靖宇宙。翼播聲教。海外懷服。荒裔款附。殊方馳義。諸夏順軌。是用錫公朱戶以居。公簡賢料材。營求俊逸。爰升多士。寘彼周行。是用錫公納陛以登。公嚴恭寅畏。底平四國。式遏寇虐。苛厲不作。是用錫公虎賁之士三百人。公明慎用刑。簡恤大中。章厥天威。以糾不虔。是用錫公鈇鉞各一。公爰整六軍。典司征伐。犯命凌正。乃維誅殛。是用錫公彤弓一、彤矢百、玈弓十、玈矢千。公饗祀蒸蒸。孝思維則。篤誠之至。通於神明。是用錫公秬鬯一卣。珪瓚副焉。晉國置官司以下。率由舊式。往欽哉。祗服朕命。弘敷訓典。光澤庶方。永終爾明德。丕顯余一人之休命。此段因略見初學記九。故用新晉書補足。
魏帝封太祖為晉公。太原等十郡為邑。進位相國。備禮九錫。太祖讓不受。公卿將校皆詣府勸進。阮籍為其辭。曰。沖等死罪。伏見嘉命顯至。竊聞明公固讓。沖等眷眷。實有愚心。以為聖王作制。百代同風。褒德賞功。有自來矣。昔伊尹、有莘氏之媵臣耳。一佐成湯。遂荷阿衡之號。周公藉已成之勢。據既安之業。光宅曲阜。奄有龜蒙。呂尚、磻溪之漁者也。也字依新晉書加。一朝指麾。乃封營邱。自是以來。功薄而賞厚者。不可勝數。然賢哲之士。猶以為美談。況自先相國以來。世有明德。翼輔魏室。以綏天下。朝無闕政。新作秕政。民無謗言。前者、明公西征靈州。北臨沙漠。榆中以西。望風震服。羌戎東馳。新作來馳。迴首內向。東誅叛逆。全軍獨克。禽闔閭之將。斬新作虜。輕銳之卒。以萬萬計。威加南海。名懾三越。宇內康寧。苛慝不作。是以殊俗新作時俗。畏威。新作畏懷。東夷獻舞。故聖上覽乃昔以來禮典舊章。開國光宅。顯茲太原。明公宜承奉奉字依新晉書加。聖旨。受茲介福。允當天人。元功盛勳。光光如彼。國土嘉祚。巍巍如此。內外協同。靡諐靡違。由斯征伐。則可朝服濟江。掃除吳會。西塞江源。望祀岷山。迴戈弭節。以麾天下。遠無不服。邇無不肅。令大魏之德。光于唐虞。明公盛勳。超于桓文。然後臨滄海而謝支支或作交。伯。登箕山而揖許由。豈不盛乎。至公至平。誰與為鄰。何必勤勤小讓也哉。沖等不通大體。敢以陳聞。見文選并注卷四十。
武帝受禪。文帝號曰太祖。文選關中詩注。
世祖武帝
武帝諱炎、字安世。文選西征賦注。
武帝詔曰。劉毅博學多聞。其以毅為散騎常侍、國子祭酒。書鈔。
泰始四年正月。丁亥。世祖初藉于千畝。司空掾、潘岳作藉田頌也。文選藉田賦注。
泰始原作咸熙誤。五年。詔曰。華表字偉容。清賢履道。內貞外順。歷位忠恪。言行不玷。其以表為太常卿。御覽二百二十八。
泰始七年。皇太子冠。世祖以皇太子富于春秋。初命講孝經于崇正殿。文選為賈謐作贈陸機注。
泰始十年。詔、程咸歷職左右。劬勞內侍。乃心在公。夙夜不懈。以咸為散騎常侍左通直郎。書鈔。
咸寧三年。詔曰。議郎庾純、篤志好古。敦說詩書。儒行也。宜訓導國子。書鈔。
咸寧原作咸亨。四年。詔曰。南陽王師劉智、學行優著。其以智為國子祭酒。書鈔。
太康元年。吳平。五月。引孫皓升殿。武帝問孫皓曰。聞南人好汝語。頗為不。皓因舉觴奉帝、而言曰。昔為汝國鄰。今為汝國臣。勸汝一盃酒。願汝壽萬春。帝悔之。御覽三百九十引晉書。
太康八年。王濬園生嘉瓜。二莖一實。類聚引晉書。
太康八年。改營太廟。南致荊山之木。西採華山之石。書鈔石引臧書。
帝崩。曰武。文選西征賦注。
武帝上號曰世祖。文選閑居賦注。又關中詩注。
孝惠帝
惠帝諱衷、字正度。武帝崩。太子即皇帝位。文選潘岳西征賦注。
惠帝永康二年。禪位于趙王倫。倫以兵留守衛上。號曰太上皇。改金墉曰永安宮。中書令繆播云。太史按星變事。當有免官天子。文選晉紀總論注。
光熙元年五月。惠帝自鄴還洛陽。中官屬備雲母輦及雲母車以奉迎。書鈔引晉書。
孝懷帝
永嘉三年三月。淮濮水竭。初學記六。按與新書紀志皆不同。
元帝
帝為晉王。立宗廟社稷。元帝渡江草創。欲立石闕于宮門。未定。王導隨駕出宣陽門。乃遙指牛頭山兩峰為天闕。中宗從之。事類賦注山。
孫氏無闕。大晉南都亦不暇立。門闕遂廢矣。文選石闕銘注引臧書。
大興四年。陳眕字國鎮。過江為少府卿。時大旱經久。太興四年四月。始雨。有司奏應報賽宗廟山川。中宗詔曰。祈廟云報賽。非奉尊上辭也。吾意有疑。眕以為舊山川有祈。故報雨應賽。非大事不應告廟。子無要君親之道。讀祭稱賽。于義有違。從之。御覽二百三十六引臧書。
肅宗明帝
明帝諱紹、字道畿。元帝太子也。文選讓中書令表注。
太寧元當作二。年。王敦謀逆。帝與王導、溫嶠、等決計征之。敦屯兵于湖陰。帝欲察其營壘。乃乘駿馬、微行至湖陰。既而馳去。敦方晝寢。夢日環其營。驚起曰。必是鮮卑黃鬚奴來也。何以不縛之。使騎切遽而追之。帝之馳去。馬有遺糞輒。以冷水沃之。時逆旅有賣飯媼。帝以七寶鞭與之。俄而追者至。訊媼。媼云。去已遠矣。因以鞭示之。傳示遲留。又見馬糞冷。信已遠矣。而止。帝遂得免。御覽三百九十九。又四百四十九。雖未標名。而與新稍異。書鈔亦引此段。而與唐修者同。恐為陳氏所改。故定從御覽。
孝宗穆帝
永和元年。白鳶見。類聚引晉書。
廢帝海西公
太和四原引誤元。年。桓溫表率方伯北伐。秋九月。溫以王師敗績于枋頭。御覽九十九。
太和六年。溫自廣陵屯于白石。集百官于朝堂。稱崇德太后詔曰。王室艱難。穆、哀、短祚。國嗣不育。儲宮靡立。琅琊王奕、親則母弟。故以入纂大位。不圖德之不建。乃至于斯。昏濁潰亂。動違禮度。有此三孽。莫知誰子。人倫道喪。醜聲遐布。既不可以奉守社稷。敬承宗廟。且昏孽並大。便欲建樹儲藩。誣罔祖宗。傾移皇基。是而可忍。孰不可懷。今廢奕為東海王。以王還第。供衛之儀。皆如漢朝昌邑故事。但未亡人不幸罹此百憂。感念存沒。心焉如割。社稷大計。義不獲已。臨紙悲塞。如何可言。于是廢帝為東海王。御覽九十九。
咸安二年。降為海西公。徙居吳縣。十一月。妖賊盧悚遣弟子殿中監許龍晨到其門。詐稱太后密詔。奉迎興復。帝曰。我得罪到此。幸蒙寬宥。豈敢妄動。且太后有詔。便應官屬來迎。何得如此。汝必狂亂。因叱左右縛之。龍懼逸走。由是朝廷以帝安于屈辱。無僥倖之望。不復懷疑。帝知天命不可再。而深慮人禍。乃閉聰塞明。無思無慮。終日酣暢。耽于內寵。有子不養。度新作庶。保天年。吳民憐之。為作歌謠。太元十一年。帝崩于吳宮。年三新作四。十五。因葬吳地。御覽九十九。
安帝
元興三年。宋武帝行鎮軍將軍。文選。始作鎮軍參軍。經曲阿。作注。
安帝復位。改元曰義熙。以琅琊王德為大司馬。謝靈運初為琅琊王大司馬作軍參軍。文選初去郡注。　原引作安帝即位改元曰元興。　按德文係義熙元年為大司馬故知其誤而改之。
義熙十二年。左衛兵陳湯于東府前淮水中得玉璽一枚。初學記六。
義熙十二年十月。洛陽平。劉裕命修晉五陵、置守備。文選謁五陵表注。

[book_title]臧榮緒晉書卷二
天文志
天裂
惠帝元康中。天西北裂。時人主昏闇。賈后專政。御覽八百七十四。
大安。天裂為二。聲如雷。是時長沙王奉帝出拒成都王穎河間王顒迭威專命僭亂之象。同上。
成帝咸和四年冬。天裂四。此時蘇峻之子以萬人入吳興。天下有兵。關河轉亂。明年石勒僭位。同上。
穆帝昇平五年。天裂廣數丈。聲如雷。同上。
袁帝初即位。天中裂。廣三四丈。聲如雷。野雉皆雊。時帝荒疾不識萬機。太后臨朝。桓溫專政。同上。
天光
晉穆帝永和十年。前涼張祚之元年正月夜、天有光如車蓋。明年祚被殺。同上。
天鳴
武帝末。天東有聲如雷。同上。
元帝太興元年。天鳴。東西有聲、如風水相薄。三年。又鳴。其後王敦入石頭。王師敗績。元帝屈辱。制於強臣。同上。
虹
愍帝建興五年正月。帝在平陽。虹蜺彌天。其年帝為劉聰所殺。御覽八百七十八。
彗星
彗星出西方。長可二三丈。名曰天槍。受之者其國方有土功。占經八十八。
天狗
惠帝永興元年七月。流星有聲。二年又有星隕有聲。後二年、懷帝、愍帝、蒙塵。劉元海、石勒、攻掠。遂亡中夏。御覽八百七十五。
懷帝永嘉元年。有大流星日月自南流于東北。小者如斗相隨。天盡赤。有聲如雷。是年、汲桑殺東燕王騰。明年劉元海僭號。同上。
穆帝永和十年。流星大如斗。色赤黃。出織女。沒造父。有聲如雷。其年、慕容俊據臨漳。諸將奔散。同上。
海西公太和四年十月。有大流星西下。有聲如雷。明年、廣漢妖賊李洪反。自稱聖王。又慕容暐剋鄴。盡有其地。明年。桓溫廢帝。同上。
孝武太元十三年。天狗東北下有聲。占曰。此交戰流血。是後慕容垂、翟遼、姚萇、符登、慕容永、並阻兵爭強。同上。
枉矢
惠帝元康四年。枉矢北行竟天。次年夜。枉矢自北斗魁東南行。占曰。以亂伐亂。北斗主殺伐。是後趙王倫殺司空張華。廢賈后。終自屠滅。御覽八百七十五。
光熙元年。有枉矢西南流。懷帝永嘉四年。劉聰嘉平三年。星起牽牛。委曲蛇形入紫宮。其光照地。其年帝為劉聰所害。後三年聰死國亡。
愍帝建興三年。枉矢自文昌北流至斗東。如一匹布。絳蛇行有手足。因變為雲氣。如人象二臂一足。至五年。北平人吳祚聚千人立沙門為天子。四年帝降劉曜。御覽八百七十五。
穆帝昇平二年。枉矢自東南流于西北。其長半天。時所在擁兵。政非己出。同上。
白氣
懷帝永嘉三年十二月。有白氣如帶。自地昇天。南北各二。至五年。石勒、劉曜、王彌、皆寇洛陽。帝蒙塵于平陽。劉聰封帝為會稽公。御覽八百七十七。
成帝咸和元年。後蜀李雄玉衡二十四年。雄死、太子班立。有白氣如帶經天。太史占有陰謀。班不悟。為李奇所殺。御覽八百七十七。
赤氣
惠帝大安二年。赤氣竟天。又永興二年十二月夜。有赤氣竟天。其年十二月。成都王穎攻洛陽。御覽八百七十七。
懷帝永嘉元年正月。天氣晝赤氣。有聲如雷。明年劉元海僭位。同上。
桓元使陶謙屯覆舟山。劉毅至蔣山。裕羸弱登山。多張旗幟。元不之測。裕與毅分為數隊。進突謙陣。皆殊死戰。無不一當百。謙等諸軍一時奔散。御覽三百九十九。
又職官志曰。左衛將軍、領熊渠武賁。右衛將軍、領佽飛武賁。同上。
又天文志。武賁一星。在太微西蕃北下台南靜室旄頭之騎官也。同上。
地理志
司州。
晉仍魏都洛陽。初學記二十四引晉書。
豫州。
汝陰縣有陶邱鄉。初學記八。
譙國、魏明帝分置也。初學記八。
華陽、黑水惟梁州。部巴東郡。文選江賦注。
益州、梁州之南地。部蜀郡。文選江賦注。
海岱及淮惟徐州。部廣陵郡。文選江賦注。
荊州。
建平郡有信或作江。陵縣。文選江賦注。
揚州。
至永嘉南居建康。初學記二十四。
江州、本荊州之東界。揚州之南境也。文選江賦注。
禮志
太尉荀顗先受太祖敕述新禮。太康初、尚書僕射朱整奏、付尚書郎摯虞討論之。虞表所宜增損條目。改正禮。新昔異狀。凡十五事。文選王文憲集序注。
元會設白獸樽于殿上。樽蓋上施白獸。若有能獻直言者。則發此樽飲酒。案禮、白獸樽乃杜舉之遺式也。為獸監後代所為。示不忌憚也。御覽二十九。類聚事類賦注四。
七祀曰、司命、中霤、國門、行、太厲、戶、灶。
行、舊說黃帝子纍祖。好遠遊。道死。故祭以為道神也。事類賦注十六引晉書。
樂志
子夜歌者。女子名子夜。造此聲。孝武太元中。琅琊王軻之家、有鬼歌子夜。殷允為章郡僑人。庾僧度家亦有鬼歌子夜。殷允為章郡。亦是太元年。則子夜是此時以前人也。御覽五百七十一引晉書。　按新無殷允以下數句。
職官志御覽二百九十九。又二百三十四。二百四十四。
丞相、秦官。趙高為丞相。指鹿為馬。持蒲作肉。初學記二十六。御覽八百六十三。
光祿大夫、騶六人。文選北山移文注。
大司農、哀帝興寧二年。省司農之職。至孝武寧康中復置。類聚。
輿服志
張曜日之靈旄。書鈔旄。
中朝大駕鹵簿。下四字見選注。先象車鼓吹一部十三人。中道。　次靜室令駕一。中道。式道候二人駕。一分左右也。　次洛陽尉。二人騎分左右。　次洛陽亭長。九人赤車駕一。分三道。各吹正二人引。　次洛陽令。皁車駕一。中道。　次河南中部掾。中道。河橋掾在左。功曹吏在右。並駕一。　次河南尹。駕四戟。吏六人。　次河南主簿。駕一。中道。　次河南主記。駕一。中道。　次司隸部、河南從事。中道。都部從事居左。別駕從事居右。並。駕一。　次司隸校尉。駕三。戟吏八人。　次司隸主簿。駕一。中道。　次司隸主記。駕一中道。　次廷尉明法掾。中道。五官掾居左。功曹史居右。並駕一。　次廷尉卿。駕駟。戟吏六人。　次廷尉主簿、主記、並駕一在左。太僕引從如廷尉在中。宗正引從如廷尉在右。　次太常、駕駟中道。戟吏六人。太常外部掾居左。五官掾功曹吏居右。並駕一。　次光祿引從。中道。太常主簿主記居左。衛尉引從居右。並駕一。　次太尉外督令使。駕一。中道。　次西東賊倉戶等曹屬。並駕一引從。　次太尉駕駟。中道。太尉、主簿、舍人、各一人。祭酒二人。並駕一在左。　次司徒引從駕駟中道。　次司空引從駕駟。中道。三公騎令史戟各八人。鼓吹各一部七人。　次中護軍中道。駕駟鹵簿。左右各二行。戟楯在外。弓矢在內、鼓吹一部七人。　次步兵校尉在左。長水校尉在右。並駕一。各鹵簿左右二行。戟楯在外。刀楯在內。鼓吹各一部七人。　次射聲校尉在左。翊軍校尉在右。並駕一。各鹵簿左右各二行。戟楯在外。刀楯在內。鼓吹各一部七人。　次驍騎將軍在左。游擊將軍在右。並駕一。皆鹵簿在右。引各二行。戟楯在外。刀楯在內。鼓吹各一部七人。　騎隊、五在左。五在右。隊各五十四。命中督二人分領左右。各有戟吏二人麾幢。獨揭鼓在隊前。　次左將軍在左。前將軍在右。並駕一。皆鹵簿左右各二行。戟楯在外。刀楯在內。鼓吹各一部七人。　次黃門麾騎中道。　次黃門。前部鼓吹左右各一部十三人。駕駟八。校尉佐杖左右各四行。外大戟楯。　次九尺楯。　次弓矢。次弩。並熊渠佽飛督領之。　次司南車駕駟中道。　護駕御史騎夾左右。　次謁者僕射駕駟中道。　次御史中丞駕一中道。　次武賁中郎將騎中道。　次九游車中道。武剛車夾左右。並駕駟。　次雲罕車駕駟。五字見選注。中道。　次戟車載闟。選注如此。唐修晉書作闒。戟車闟闒同鈒也。駕駟中道。長戟邪偃向後。　次皮軒車。駕駟中道。　次鸞旗車中道。建華車分左右並駕駟。　次護駕尚書郎三人。都官郎中道。駕部在左。中兵在右。並騎。又有護駕尚書一人。騎、督攝前後無常。　次相風中道。　次司馬督在前。中道左右各司馬史三人引仗。左右各六行。外大戟楯二行。　次九尺楯。　次刀楯。　次弓矢。　次弩。　次五時車。左右有遮列騎。　次典兵中郎中道。督攝前卻無常。　左殿中御史右殿中監並騎。　次高蓋中道。左罼右罕。　次御史中道左右節郎各四人　次華蓋中道四字見選注。　次殿中司馬中道。殿中都尉在左。殿中校尉在右。左右各四行。　細楯一行在弩內。又殿中司馬一行。殿中都尉一行。殿中校尉一行。　次〈木罡〉鼓中道。　次金根車駕六馬中道。太僕卿大將軍參乘左右。又各增三行為九行。　司馬史九人。引大戟楯二行。九尺楯一行。刀楯一行。由基一行。　弩一行。跡禽一行。椎斧一行。力人刀楯一行。連細楯。殿中司馬、殿中都尉、殿中校尉、為左右。各十二行。　金根車、建青旂十二。左將軍騎在左。右將軍騎在右。殿中將軍持鑿腦斧夾車。車後衣書主職步從。六行。合左右三十二行。　次曲華蓋。中道。侍中、散騎常侍、黃門侍郎、並騎分左右。　次黃鉞車、駕一在左。御麾騎在右。　次相風中道。　次中書監騎左。秘書監騎右。　次殿中御史騎左。殿中監騎右。次五牛旗。赤青在左。黃在中。白黑在右。　次大輦中道。此亦見選注。太官令丞在左。太醫令丞在右。　次金根車駕駟不建旗。　次青立車。　次青安車。　次赤立車。　次赤安車。　次黃立車。　次黃安車。　次白立車。　次白安車。　次黑立車。　次黑安車。合十乘。並駕駟。建旗十二如車色。立安十乘。共十四句同。見選注。立車正豎旗。安車邪拖之。　次蹋豬車。駕駟中道無旗。　次耕根車。駕駟中道赤旗十二。熊渠督左。佽飛督右。　次御軺車。　次御四望車。　次御衣車。　次御書車。　次御藥車。並駕牛中道。　次尚書令在左。尚書僕射在右。又尚書郎六人分次左右並駕。　又治書侍御史二人分左右。又侍御史二人分次左右。又蘭臺令史分次左右。並騎。　次豹尾車。駕一。自豹尾車後而鹵簿盡矣。但以神弩二十張夾道。至後部鼓吹。其五張神弩。置一將。左右各二將。　次輕車二十乘。左右分駕。　次流蘇馬六十匹。　次金鉞車駕三。中道。左右護駕。尚書郎并令史並騎。各一人。　次金鉦車。駕三。中道。左右護駕。侍御史并令史等並騎各一人。次黃門後部鼓吹。左右各十三人。　次戟鼓車。駕牛二乘。分左右。　次左大鴻臚外部掾。右五官掾功曹史。並駕。　次大鴻臚駕駟鉞吏六人。　次大司農引從中道。左大鴻臚主簿主記。右少府引從。　次三卿並騎。吏四人。鈴下二人。執馬鞭辟車六人。執方扇羽林郎十人。朱衣。　次領軍將軍、中道鹵簿左右各二行。九尺楯在外。弓矢在內。鼓吹如護軍。　次後軍將軍在左。右將軍在右。各鹵簿鼓吹如左軍前軍。　次越騎校尉在左。屯騎校尉在右。各鹵簿鼓吹如步兵射聲。　次領護驍騎游軍校尉皆騎。吏四人。乘馬夾道。都督兵曹各一人。乘馬在中騎。將軍四人。騎校、鞉角、金鼓、鈴下信幡、軍校並駕一。功曹吏主簿並騎從。〈巾散〉扇幢麾各一騎。鼓吹一部七騎。　次領護軍、加大車斧。五官掾騎從。　次騎十隊。隊各五十匹。將一人持幢。一人鞉。一人並騎在前。督戰伯長各一人。並騎在後。羽林騎督、幽州突騎督、分領之郎簿一隊。隊各五十人。絳袍將一人。騎鞉各一人。在前督戰。伯長各一人步在後。騎皆持矟。　次大戟一隊。九尺楯一隊。刀楯一隊。弓一隊。弩一隊。隊各五十人。黑蔥褶將一人。騎校鞉角各一人。步在前。督戰伯長各一人。步在後。金顏督將并領之。此段因略見文選藉田賦。注引臧榮緒晉書。或稱大駕鹵簿。或稱鹵簿。曰知臧書有中朝大駕鹵簿之文。故依唐修晉書錄出。蓋唐時所修。原以臧書為藍本也。
軺車者。古之將軍車也。一馬曰軺。二馬曰軺傅車。書鈔軺車。
帝之姑姊妹皆為長公主。加綠綬。初學記十。　御覽一百五十二。
晉令。六品以下得服羅綃。初學記三十七。

[book_title]臧榮緒晉書卷三
五行志史通書志云。臧榮緒競志五行。大較多實。
童謠
羊祜以伐吳必藉上流之勢。又時吳有童謠曰。阿童復阿童。銜刀浮渡江。不畏岸上獸。但畏水中龍。祜聞之曰。此必水軍有功。但常思應其名者耳。御覽四百六十五。
杜預遣周旨、伍巢、等伏兵樂鄉城外。孫歆遣軍出拒王濬。大敗而還。旨等發伏兵。隨歆軍而入。直至帳下。虜歆而還。故軍為之謠曰。以計代戰一當萬。於是進逼江陵。同上。
太治中為賈充等謠曰。賈裴王。亂紀綱。王裴賈。濟天下。言亡魏而成晉也。同上。
雨毛
武帝時。蜀雨白毛。益州刺史皇甫晏為牙門張宏謀害。御覽八百七十七。
文帝開皇六年。京師雨毛。如馬尾長者二尺。餘六七寸。其月梁士彥、宇文忻、劉昉、以謀反誅。明年發十萬人築長城。又於揚州開山造瀆以通運。眾役繁興。雨毛之應。同上。
地生毛
武帝太始中。皇甫晏為益州刺史。西討屯兵人咸死之。地生白毛。俄被牙門將所殺之應。御覽八百八十。
成帝時。地生毛。時天下大兵。而中原擾亂。百姓疲怨。同上。
孝武時。京都地生毛。而氐賊圍繞襄陽、彭城。征戍連年不解。又京都地生毛。苻堅滅後。人勞役後。又江陵交戰不解。同上。
安帝義熙十年。地生白毛。連年征討勞擾之應。同上。
羽蟲之孽
趙王倫篡時。有雉飛入殿中。自太極東階上殿。驅之。更飛西鍾下。有頃飛去。又倫於殿上得異鳥。問皆不知名。異日向夕。宮西有素衣小兒。言其為服劉鳥。倫使錄小兒并鳥閉置空室。明旦開視。戶如故。並失人鳥所在。倫目上有瘤。時以為妖焉。同上八百八十五。
溫嶠旋于武昌。至牛渚磯。水深不可測。世云其下多怪物。嶠遂燬犀角而照之。須臾見水族覆水。奇形異狀。或乘車馬著赤衣者。嶠其夜夢人謂己曰。與君幽明道別。何意相照也。意甚惡之。至鎮未旬日。因齒疾而卒。同上。
雨血
惠帝永康元年三月。尉氏雨血。明年正月。趙王倫篡位。遷帝於金墉城。其後天下大兵禍流王室。同上八百七十七。
雨肉
愍帝建興元年十二月。河東雨肉。劉石擁兵。帝竟沒遇害。同上八百七十七。
雪
吳孫權時。正月大雨雪。平地三尺。鳥獸死者大半。將軍全琮於淮南戰死者數十萬。同上八百七十八。
孫亮時。春大雨雪。震電。既雷則雪不當復降。而亮見廢。同上。
武帝時。大雪。其年吳將步闡敗。死傷甚眾。後又八月。大雪。折木。
穆帝時八月。大雪。人馬凍死。時政由臣下。同上。
雹
武帝時。五月。雹傷禾麥壞屋。時王濬有大功被陷。帝不斷陰愶陽之應。同上八百七十八。
惠帝時六月。雨雹深三尺。時賈氏專政。遂廢愍懷太子。
元帝時。風雹殺人。時王敦擁兵不朝。內外戒嚴。同上。
明帝時。京都大雨雹。鷰雀死。同上。
四月大雨雹。是年蘇峻為亂。同上。
穆帝時。六月。雨雹大如升。後四年、張祚在涼州為宋混所滅。同上。
冬雷
吳孫亮。建興初十二月。大風雷。亮見廢。御覽八百七十六。
愍帝建興初。十一月。大雨雷震。劉向以雷二月出。八月入。於此月雷電者。陽不閉藏。失節之異。是時九州幅裂。至四年帝降劉曜。害之。同上。
無雲而雷
惠帝大安二年四月。諸將立李特子雄為王。八月天中裂為二。無雲而雷。成都王穎舉兵逼京師。同上。
大安二年。無雲而雷。其年張方入京。燒服御。死者萬計。石超逼帝幸于緱氏。王師不利。大飢。人相食。同上。
黑霧
愍帝建興二年春。霧著人如墨連夜。五月時天下兵起。後二年帝降劉曜。御覽八百七十八。
元帝永昌元年十月。京師大霧。黑氣蔽天。日月無光。十一月王敦舉兵。同上。
風
吳孫權太元初。大風。江海湧溢。平地水深八尺。拔高陵樹二千株。動吳城兩門瓦飛落。是時賦役繁重。明年權死。御覽八百七十六。
孫休永安元年。十二月。孫綝出屯武昌。衛士施朔告綝欲反。綝聞之大懼。是夜大風。四轉五復。發屋折木。揚沙石。綝益恐。明日臘會。稱疾。休強起之。不得已。乃至會。張布、丁奉、自左右縛之。綝叩頭請為奴。不許。乃斬之。同上。
孫皓末年狂暴。丞相陸抗、與大司馬丁奉、謀欲廢皓。大史令陳苗奏、久陰不雨。風起迴逆。將有陰謀。皓深驚懼。抗遂寢其事。同上。
晉武帝咸寧三年。八月。大風拔木。暴寒。且冰。其年吳將孫慎入江夏。太康末京都風發屋拔木。同上。
惠帝永康中六月。飄風吹賈謐朝衣飛數百丈。明年謐誅。其年十一月。京都大風。發屋折木。十二月愍懷太子幽于金墉。同上。
永康元年。四月。張華舍颻風起。折木。飛繒軸六七枚。是月華誅。趙王倫篡位。改元建始。祀太廟。風暴起。黃塵四合。其年倫誅。同上。
元帝永昌中。大風拔木。壞屋。拔御道柳百餘株。時王敦害尚書刁協、僕射周顗等。同上。
成帝時。劉允鎮尋陽。有迴風從東來。入允船中。西出。狀如匹練。長五六丈。術人戴洋曰。有刀兵死喪之亂。允頃為郭默所害。同上。
暴風
孝武太元二年春。暴風折木、發屋。夏又暴風、揚沙石。三年又暴風。折木發屋。時苻堅強盛。同上。
安帝元興初。夜大風雨。大船門飛落。明年桓玄篡位。同上。
黃霧
惠帝時。冬、黃霧四塞。六日乃止。明年趙王倫篡位。時朝昏兵亂。帝屢蒙塵。御覽八百七十八。
明帝時。初頻有黃霧四塞。時王敦害尚書刁協、僕射周顗。同上。
穆帝時。涼州黃霧下如塵。時張重華納譖。後年重華死。嗣子見殺。同上。
孝武帝時。黃霧四塞。時會稽王道子專政。親近佞人。同上。
地震
魏明帝時。京都地震。隱隱有聲。搖動屋瓦。明年。公孫文懿叛自立。魏高堂隆曰。地震者。臣下強盛。地故震動。冀所以警悟人主。不可不深思是災。及少帝繼廢。竟禪晉。御覽八百八十。
齊王芳時。頻年地震。時曹爽專政。遷太后於永壽宮。太后與帝相泣而別。故頻震。同上。
蜀劉禪時。地震。時黃皓專政。閹官無陽施。猶婦人也。此皓見任之應。是年終蜀亡。同上。
吳孫權時。頻年地震。時呂壹專政。又權信讒。廢太子和。步騭上書曰。伏見按事。吹毛求瑕。欲陷人成其威福。故地連震。同上。
晉武帝時。頻年地震。是時賈充、楊駿、遞弄朝權。同上。
惠帝元康四年。郡國地震。淮南洪水出。或山崩。地陷。壞城府。殺百餘人。此賈后使楚王瑋殺汝南王亮、及大僕衛瓘。陰道盛。陽道衰微之應。同上。
愍懷帝時。頻年地震。時司馬越專政。石勒寇汲郡。同上。
元帝大興元年。頻地震。或水湧、山崩。殺人。時江南淮北有大兵。劉曜、石勒、僭位。同上。
成帝咸和四年。頻年地震。時蘇峻作亂。同上。
穆帝永和九年、十年。頻地震。或有聲如雷。雞雉皆鳴。時帝幼、母后專政。石季龍僭號。王師頻敗。同上。
十一年四月、五月。又頻地震。是時姚襄入許昌。百姓愁苦之應。及哀帝、海西公、簡文、孝武時。皆頻地震。是時人主幼弱。群小弄權。兵役連年。海西見廢。同上。
孝武太元元年夏。震含章殿四柱。并侍者二人。後年、苻堅略襄陽。同上。
安帝義熙年。頻地震。或有聲如雷。時太尉劉裕謀逆。同上。
地陷
武帝太康八年。宣帝廟陷。其年七月。殿前地陷方丈。深數丈。中有破船。是時帝不用和嶠之言。而信賈充之佞。至十一年。惠帝立。王室大亂。御覽八百八十。
惠帝時。五月。城中地陷。方三十丈。殺人。六月又地坼。家人陷死。八月地裂。廣三十六丈。長八十四丈。人大飢。又上庸四處。山崩。地陷。廣三十丈。長百三十丈。大水出。殺人。時賈后亂政。又夜暴雷雨。賈謐齋屋柱陷入地。壓床帳。明年謐誅。天下兵亂。帝室從此微矣。同上。
懷帝時。洛陽地步廣里、地陷。出鵝三。又當陽地裂。廣三丈。長三百步。時司馬越專政。王室離散。死者萬計。同上。
安帝時。山陰地陷。方四尺。有聲如雷。後二年。西明寺門穿。湧水毀門。大尉劉裕矯詔殺害朝士。俄而禪宋。同上。
地然
晉惠帝光熙元年五月。范陽國北、地然可爨。至九月而驃騎范陽王司馬虓薨。十一月惠帝因食而崩。懷帝即位。太傅、東海王、司馬越殺太宰、河間王、司馬顒。專柄朝政。又尋死。遂洎永嘉之亂。東海淪殪。越之嗣副亦皆殄滅。石勒焚越之尸。此其應也。占經四。
蛇孽
杜預先在荊州。因宴集醉臥齋中。外人聞嘔吐聲。竊窺於戶。而見一大蛇垂頭而吐。聞者異之。御覽九百三十三。
樂廣常有親客。久闕不復來。廣問其故。答曰。前在坐蒙賜酒。方欲飲。見盃中有蛇。意甚惡之。既飲而疾。于時河南廳事壁上角。漆畫作蛇。廣意盃中蛇即角影也。復置酒於其處。謂客曰。酒中復有所見不。答曰所見如初。廣乃告其所以。客豁然而解。沉疴頓愈。同上。
趙王倫篡位。殿上有大蟒及小蟒。耳間垂肉。似重孝帳。小蟒亦然。同上。
慕容熙遊于城南。止大柳樹下。若有人呼曰。大王且止。熙惡之。伐其樹。乃有蛇長丈餘。從樹中而出。同上。
沮渠蒙遜攻浩亹。而蛇盤於帳前。蒙遜笑曰。前為一騰蛇。今盤在吾帳。天意欲吾迴師。先定酒泉。燒攻具而還。同上。
大旱
永嘉三年。大旱。淮濮水竭。初學記六。
愍帝建興五年。旱。建武元年。又旱。太興元年。又旱。督運令史淳于伯刑于建康市。百姓喧嘩。咸曰伯冤。事在建興五年。于是大旱三年。御覽三十五引晉書。
大疫
魏文帝黃初四年。三月。宛許大疫。死者數萬。御覽八百七十九。
明帝青龍二年。四月。大疫。蜀相諸葛亮出斜谷。卒于渭南。又青龍三年。正月。京師大疫。御覽八百七十九。
六韜曰。人主好聚斂。人則多疫死。御覽八百七十九。
瑞志史通書志云。王隱後來加以瑞異。而諸書所引。則有稱石瑞記者。有稱名瑞記者。據此。則其時瑞異分記可知。臧書多本王隱。故因定為瑞志。及異志云。
懷帝之時。魏故豫州刺史賈逵、墓西石碑生黃金。採取即復生。白帖石引臧書。
新蔡王騰發于并州。于常山之真定縣。遇天大雪。平地數尺。營前數丈。雪融不積。騰怪而使掘之。得玉馬高尺許。上表獻之。初學記卷二。引臧書。
安帝義熙十二年。左衛兵陳湯于東府前淮水中。得玉璽一枚。初學記六。引臧書。
太康八年。王濬園生嘉瓜。二莖一實。類聚引晉書。
王廙為鄱陽太守。有枯樟樹更生。王敦表勸進。中宗曰。皓獸應瑞而來臻。樟樹久枯而更榮。類聚十。引臧書。
晉中興孝宗永和元年。白鳶生。類聚引晉書。
異志說見上。
王敬伯。會稽餘姚人。嘗泊洲渚中。昇亭而宿。是夜、月華露輕。敬伯泠然鼓琴。感劉惠明亡女妙容之靈。須臾女至。告敬伯。就體如平生。從婢二人。敬伯撫琴而歌曰。低露下深幕。垂月照孤琴。空茲一作絃。益宵淚。誰憐此夜心。女乃和之曰。歌宛轉。情復哀。願為煙與霧。氤氳同共二字一作君子。懷。類聚琴。御覽五百七十二。均引晉書。未標名。事類賦注十一引作世說。
蘇韶字孝先。安平人也。仕至中牟令。咸寧初亡。諸子迎喪到襄城。韶伯父第九子節。夢見鹵簿。行列甚肅。
見韶曰。卿犯鹵簿。應髡刑。節俛受剔。覺。循見頭髮。視截如指大。後又夢見韶截之。節素美髮。五截而盡。此節依三百七十三。引王隱書校補。　後節在車上。晝日見韶自外入。乘馬目黑。又介幘黃疏。一作練。八百十七引王書作絹。單衣白襪。絲履。憑節車轅。節謂兄弟曰。中牟在此。兄弟皆愕視。無所見。問韶。君何由來。韶曰。吾欲改葬。即求去。數日又來。兄弟遂與韶坐。節曰。若不改葬。別自敕兒。韶曰。吾將為書。節授筆。韶不肯曰。死者書與生者異。為節作。其字像胡書也。乃笑喚節為書曰。昔魏武侯浮于西河。而下中流。顧謂吳起曰。美哉。河山之固。此魏國之寶也。吾性愛好洛。每往來出入。瞻視邙一作芒。山。上樂乎哉。此萬世之基也。北背孟津洋洋之河。南望天邑濟濟之盛。此志雖未言語。銘之于心矣。不圖奄忽。所懷未果。前去一作至。十月。可一作便。速改葬。買數畝地。便自足矣。此節五百五十四引王書略。節延韶入室。設坐祀之。不肯坐。又無所饗。謂韶曰。中牟平生好酒。可少飲。韶手執盃飲盡。曰佳酒也。節視杯空。既去杯。酒乃如故。前後三十餘來。兄弟狎翫。節問所疑。韶言、天上及地上事。亦不能悉知也。顏淵卜商。今見在為修文郎。凡有八人。鬼之聖者梁成。賢者吳季子。節問死何如生。韶曰。無異耳。死者虛。生者實。此其異也。節曰。死者何不歸屍。韶曰。譬如斷卿一臂。以投地。就剝削之。于卿有患乎。死之去屍骸如此也。節曰。厚葬美墳。死者樂乎。韶曰。無在也。節曰。若無在何改葬。韶曰。今我誠無所在。但欲述生時意耳。韶欲去。節留之。閉門下鎖鑰。韶為之少住。韶去。節見門故閉。韶已去矣。韶與節別。曰。吾今見為修文郎。守職。不暇得來也。節執手乃別。自是遂絕。御覽八百八十三引晉書。　按廣記三百十九亦引作王書。則此實為王書。但臧多本王。則以為臧書亦可。
夏侯愷亡後。形見。就家人求茶。御覽八百六十七。廣記三百十七。引作王書。言愷形見。而無上一節。
刑法志
晉書曰。周處為廣平太守。有三十年滯獄。一到悉總決遣之。理無不當。御覽六百四十。
安帝義熙中。劉毅鎮姑熟。常出行南陵。縣吏陳滿射鳥。箭誤中直帥。雖不傷人。據法當棄市。何承天議曰。獄貴情斷。疑則從輕。昔有驚漢文帝乘輿馬者。張釋之斷以犯蹕罪止罰金。何者。明其無心於驚馬也。故不以乘輿之重。而加異制。今滿意在射鳥。非有心於中人。按律。過誤傷人。三歲刑。況不傷乎。同上。

[book_title]臧榮緒晉書卷四
后妃
晉武採漢魏之號。以擬周之六宮。置貴妃、夫人、貴人、是為三夫人。淑妃、淑媛、淑儀、修容、修華、修儀、婕妤、容華、充華、是為九嬪。又置美人、才人、中才人、以為散職。初學記十。
武元
武帝泰始中。大採擇公卿子女以充六宮。使楊后簡選。后妒。不取端正妙好。唯取長白肥大。貌粗舉則取。初學記十。
武悼
武悼楊皇后。廢在金墉城。與母高都君龐氏共止。高都君臨刑。后抱持號叫。不食而崩。御覽二百二。左貴嬪。左思妹。名芬。少好學。善綴文。名亞于思。武帝聞而納之。書鈔引晉書。後為貴嬪。姿陋無寵。以才德見禮。體羸多患。常居薄室。帝每遊華林。輒迥輦省一作過。之。言及文義。辭對清華。左右侍聽。無不稱美。書鈔引晉書。
賈后
賈后二女。宣華。女彥。封宣華宏農郡公主。女彥年八歲。聰明岐嶷。便能書。學諷誦詩論。病困。賈后欲議封以長公主。女彥語后曰。我尚小。未及成人。禮不用公主。及薨。諡哀獻皇女。以長公主禮送葬。類聚十六。御覽一百五十二。
惠羊后
惠羊皇后。諱獻容。太山南城人也。父玄之。字宏獻。永康元年。立為皇后。將入宮。衣中有火。永興元年。河間王顒使將張方廢后于金墉城。七月。陳旿當作〈口氽〉。等唱伐成都王。復后位。八月。張方又廢后。十一月。張方逼遷大駕幸長安。留臺復后位。永興二年。張方又廢后。河間王顒矯詔賜后死。劉暾等上表。后得免。帝還洛陽。迎復后位。後洛陽令何喬又廢后。懷帝即位。尊后為太皇后。居宏訓宮。洛陽敗。沒于劉曜。曜僭位。以為皇后。因問曰。朕何如司馬家兒。后曰。胡可並焉。陛下開基之聖主。彼亡國之暗夫。有一婦、一子、及身三耳。不能庇之。貴為帝王。而妻子辱于凡庶之手。妾爾時實不思生。何圖復有今日。妾生于高門。嘗謂世間男子皆然。自奉巾櫛已來。始知天下有丈夫耳。曜甚愛寵之。生二子而死。偽諡獻文皇后。御覽一百三十八。
懷王太后
懷王皇太后。諱媛姬。初入武帝宮。拜中才人。早崩。懷帝即位。追尊曰皇太后。御覽一百三十八。
懷梁后
懷梁皇后。諱蘭璧。安定人也。祖桓鴻季儀同三司。父芬、司徒、后初為豫章王妃。懷帝即位。為皇后。永嘉中沒胡賊。御覽一百三十八。按唐修晉書無此傳。
孝武李太后
簡文帝無子。令善相者遍相宮人。時李太后給役宮中。不預焉。相者見之。謂此當生貴子。而有虎厄。帝幸之。生孝武帝。及會稽王道子。帝既登尊位。服相者之驗。而怪有虎厄之說。且生未見虎。乃令人圖畫虎形。戲擊之。患手腫而崩。事類賦注二十。

[book_title]臧榮緒晉書卷五
王祥
王祥字休徵。後母朱氏思生魚。于時河水冰堅。祥朝朝冒厲風于河涯伺魚。一朝忽冰開xiao穴。有雙鯉跳出。初學記七。御覽六十八。
王祥拜太常。魏高貴鄉公之入學也。一作天子幸太學。將崇先典。乃命祥為三老。侍中鄭小同為五更。祥南面几杖。以師道自居。帝一作天子。北面乞言。以上依御覽四百四。引晉書校補。祥乃仰陳明王聖帝之軌。君臣政化之要。仰以訓帝。百辟聞之。莫不砥礪學也。書鈔引晉書。
武帝為晉王。王祥與荀顗往謁。而祥獨長揖。帝曰。今日方知君見顧之重矣。書鈔引晉書。
鄭沖
鄭沖字文和。榮陽人也。位至太傅。文選為鄭沖勸晉王牋注。
何曾
何曾字潁考。陳國人也。曾弱冠。累遷散騎侍郎。給事黃門郎。文選與侍郎曹長思書注。
何劭曾子
何劭字敬祖。陳國人也。姿望甚長者。博學多聞。善屬篇章。初為相掾。文選遊仙詩注。又贈張華注。
武帝即位。劭為散騎常侍。文選傅咸贈何劭王濟注。
咸寧初遷侍中。同上。
劭襲封朗陵郡公。同上。
惠帝即位。劭為太子太師。文選張華答何劭注。稍遷尚書左僕射。薨。文選遊仙詩注。
何劭亡。養子岐為嗣。袁粲弔岐。岐辭以疾。粲獨哭而出。曰。今年決下婢子品。王詮謂之曰。知死弔死。何必見生。岐前多罪。爾時不下。何公新亡。便下岐品。人謂中正畏強易弱。粲乃止。書鈔引晉書。
石苞
石苞字仲容。文選為石仲容與孫皓書注。
太祖輔政。都督揚州諸軍事。進位征東大將軍。文選為石仲容與孫皓書注。
武帝踐阼。苞為大司馬。進封樂陵郡公。加侍中。羽葆鼓吹之樂。書鈔引晉書。
苞為司徒。苞深陳農桑本務。明其考課。居位五年。天下稱之。書鈔引晉書。
石浚苞第四子。字景倫。清儉鑒識。敬愛人物。為黃門郎。兩官。黃門郎上下疑有脫文。為當時名士。書鈔黃門郎。
石崇苞第六子。字季倫。渤海南皮人。文選王明君辭注。
崇早有智慧。年二十餘。為修武令。有能名。文選思歸引序注。
石崇為南中郎將、荊州刺史、得鴆鳥雛。以與後軍將軍王愷。為鴆害之事。時制。鴆不得過江。為司隸校尉傅祗所糾。詔原之。燒鴆于都街。書鈔引晉書。
崇穎悟有才氣。而任俠無行檢。在荊州。劫遠使商客。積財不貲。書鈔引晉書。
徵崇為大司農。坐未被書擅去官。免。後為太僕。文選思歸引序注。
稍遷至衛尉卿。文選王明君辭注。
崇與王愷豪華相尚。愷以紫絲步障四十里。崇以錦步障五十里敵之。書鈔引晉書。
武帝嘗以珊瑚賜王愷。愷以示石崇。崇便以鐵如意擊碎。愷既惋惜。又以為嫉己之寶。聲色方厲。崇曰。不足多恨。今還卿。乃命左右。悉取珊瑚樹。有高三四尺者。六七株。條幹絕俗。光彩曜日。如愷比者甚眾。愷怳然自失。書鈔引晉書。
崇為客作豆粥。咄嗟便辦。王愷不能及。每以為恨。書鈔引晉書。
初崇與賈謐善。謐既誅。趙王倫專任孫秀。崇有妓曰綠珠。秀使人求之。崇不許。于是秀乃勸倫殺崇。遂被遇害。文選王明君辭注。
孫鑠字巨業。書鈔尚書令史。
石苞辟鑠為掾。將應命。會臺遣襲苞。鑠馳為畫計。獲免。補吏部令史。歎曰。囗郡縣不為鑠禮。而天臺乃以公府掾為令史哉。若陳禽□□諸人並清列不陞卑雜。而我獨屯塞不通。如何就職。遷尚書郎。書鈔尚書令史。
羊祜
羊祜字叔子。太山下一有平陽二字。人。能屬文。文帝辟未就。徵為中書郎。陳留王立。封鉅平子。世祖受禪。加散騎常侍。文選讓開府表注。
武帝將滅吳。以祜都督荊州諸軍事。文選讓開府表注。
又以為車騎將軍、開府、儀同三司。祜表讓曰。臣祜言。臣昨出。伏聞恩詔。拔臣使同台司。臣自出身以來。適十數年。受任外內。每極顯重之任。常以智力不可彊進。恩寵不可久謬。夙夜戰慄。以榮為憂。臣聞古人之言。德未為眾所服。而受高爵。則使才臣不進。功未為眾所歸。而荷厚祿。則使勞臣不勸。今臣身託外戚。事遭運會。誠在寵過。今作過寵。不患見遺。而猥超然降發中之詔。加非次之榮。臣有何功。可以堪之。何心可以安之。以身誤陛下。辱高位。傾覆亦尋而至。願守先人弊廬。豈可得哉。違命誠忤天威。曲從即復若此。蓋聞古人。申于見知。大臣之節。不可則止。臣雖小人。敢緣所蒙。念存斯義。今天下自服化以來。方漸八年。雖側席求賢。不遺幽賤。然臣等今無等字。不能推有德、進有功。使聖聽知勝臣者多。未達者不少。假令有遺德于版築之下。有隱才于屠釣之間。而令朝議用臣。不以為非。臣處之不以為愧。所失豈不大哉。且臣忝竊雖久。未若今日。兼文武之極寵。等宰輔之高位也。且臣雖所見者挾。據今光祿大夫李喜。今作熹。秉節高亮。正身在朝。光祿大夫魯芝。絜身寡欲。和而不同。光祿大夫李胤。邪政弘簡。在公正色。皆服事華髮。以禮終始。雖歷位外內之寵。不異寒賤之家。而猶未蒙此選。臣更越之。何以塞天下之望。少益日月。是以誓心守節。無苟進之志。今道路未通。方隅多事。乞留前恩。使臣得速還屯。不爾留連。必于外虞有闕。臣不勝憂懼。謹觸冒拜表。惟陛下察匹夫之志。有不可以奪。不聽。文選讓開府表并注。
吳陸抗與羊祜。推僑札之好。抗嘗遺祜酒。祜飲之不疑。抗有疾。祜遺之藥。抗亦推心服之。于時以為華元、子反、復見于今。事類賦注酒引晉書。
咸寧初。以祜為征南大將軍、開府辟召、儀同三司。文選讓開府表注。
時吳有童謠。歌曰。阿童復阿童。銜刀浮渡江。不畏岸上虎。但畏水中龍。祜聞之曰。此必水軍有功。但當思應其名者耳。會益州刺史王濬。徵為大司農。祜知其可任。濬又小字阿童。因表留濬監益州諸軍事。加龍驤將軍。謀以伐吳也。書鈔引晉書。
羊祜薨。于是街衢塗巷。傳哭接音。邑里相達。文選齊故安陸昭王碑文注。
祜遺令、不得以南城侯入柩。祜喪既引。帝于大司馬門南臨送。祜甥齊王攸。表祜妻不以侯斂之意。帝乃詔曰。祜固讓歷年。志不可奪。身沒讓存。遺操益厲。此亦夷齊所稱賢也。今聽復本封。以彰厥美。書鈔引晉書。
襄陽百姓于峴山祜平生遊憩之所。建碑立廟。歲時饗祭。望其碑者。莫不悲感流涕。書鈔引晉書。
祜無子。帝初欲以祜兄發子暨。又欲令暨弟伊。為祜後。未行。太康二年。以伊弟篇為鉅平侯。奉祜嗣。篇歷官清慎。有私牛于官舍產犢。及遷而留之。書鈔引晉書。
杜預
杜預字元凱。京兆人也。文選春秋左氏傳序注。
起家拜尚書郎。
杜預為度支尚書。在內七年。損益萬事。一作機。酬酢諮諏。不可勝紀。以上亦見初學記十一。朝野稱美。號曰杜武庫。言其無所不有也。書鈔引晉書。
稍遷至鎮南大將軍、都督荊州諸軍事。文選春秋左氏傳序注。
平吳。文選。
預好為後世名。常言高岸為谷。深谷為陵。刻石為二碑。紀其勳績。一沈萬山之下。一立峴山之上。曰。焉知此後不為陵谷乎。書鈔引晉書。
加位特進。薨。文選春秋左氏傳序注。
預遺令曰。古不合葬。明于終始之理、同于無有也。中古聖人。改而合之。蓋以別合無在。更緣生以示教也。自此以來。大人君子。或合或否。未能知生。安能知死。故各以己意所欲也。吾往為臺郎。嘗以公事。使過密縣之邢山。山上有冢。問耕父。云是鄭大夫祭仲。或云子產之冢也。遂率從者祭而觀焉。其造冢居山之頂。四望周達連山體南北之正。而邢東北。向新鄭城。意不忘本也。其隧道唯塞其後。而空其前。不填之。示藏無珍寶。不取于重深也。山多美石。不用。必集洧水自然之一作文。石。以為冢藏貴不勞工巧。而此石不入世用也。君子尚其有情。小人無利可動。歷千載無毀儉之致也。吾去春入朝。因郭氏喪亡。緣陪陵舊義。自表營洛陽城東。首陽之南。為將來兆域。而所得地中。有小山。上無舊冢。其高顯雖未足比邢山。然東奉二陵。西瞻宮闕。南望伊洛。北望夷叔。曠然遠覽。情之所安也。故遂表樹開道。為一定之制。至時當用洛水圓石也開隧道南向。儀制取法于鄭大夫。欲以儉自完耳。棺器小斂之事。皆當稱此。書鈔石節引臧書。因以唐修晉書旁寫補足。
預子錫。為愍懷太子舍人。屢直諫于太子。太子患之。置針著錫坐處氈內。錫坐。刺之血流。書鈔引晉書。
陳騫
咸寧初。騫為太尉。加黃鉞。為大司馬。位極人臣。書鈔引晉書。
咸寧三年。乞骸骨。騫為大司馬。致仕。賜騫袞冕之服。書鈔引晉書。
裴秀
裴秀字季彥。河東人也。文選褚淵碑文注。
裴秀之母婢。秀年十八。有令望。而嫡母妒。賓客滿座。乃令秀母親下食與眾賓。眾賓見。並拜之。初學記十九。引晉書與唐修者異。
常道鄉公立。與議定策。遷尚書僕射。文選褚淵碑文注。
及世祖受禪。進左光祿大夫。文選褚淵碑文注。
秀為司空。作禹貢九州新無九州二字。地域圖論。新作序。曰。圖書之設。由來尚矣。自古垂象立制。新作立象垂制。而賴其用。三代置其官。國史掌其新作厥。職。暨漢祖新無祖字。屠咸陽。丞相蕭何。盡收秦之圖籍。今祕書既無古之地圖。又無蕭何所得秦之圖籍。新無上四字。唯有漢氏輿地、及括地諸雜圖。各不設分率。又不考正準望。亦不備載名山大川。其所載列。新無上四字。雖有麤形。皆不精審。不可依據。或稱外荒。新作荒外。又無稱字。迂誕之言。不合事實。于義無取。大晉龍興。混一六合。以清宇宙。始于庸蜀。冞入其阻。文皇帝乃命有司。撰訪吳蜀地圖。蜀土既定。六軍所經、地域遠近。山川險易。征路迂直。校驗圖記。罔或有差。今上考禹貢、山、海、川流、原隰、陂澤。古之九州。及今之十六州郡縣。疆界鄉陬。及古國盟會舊名。水陸徑路。為地圖十八篇。制地新無地字。圖之體有六焉。一曰分率。所以辨廣輪之度也。二曰準望。所以正彼此之體也。三曰道里。所以定所由之數也。四曰高下。五曰方邪。六曰迂直。此三者各因地而制宜。所以校夷險之數數新作異。也。有圖象而無分率。則無以審遠近之差。有分率而無準望。雖得之于一隅。必失之于他方。有準望而無道里。則施于山海絕隔之地。不能以相通。有道里而無高下方邪迂直之校。則徑路之數。必與遠近之實相違。失準望之正矣。故以此六者。參而考之。然後新無後字。遠近之實。定于分率。彼此之實。定于道里。度數之實。定于高下方邪迂直之算。故雖有峻山巨海之隔。絕域殊方之迴。登降詭曲之因。皆可得舉而定者。準望之法既正。則曲直遠近。無所隱其形也。御覽三十六。　按雖引晉書。而與唐修晉書詳略不同。似係唐人以臧書而修改之。其略亦不盡為引者所節也。故姑校錄。而旁補之。以俟攷。
裴楷秀從弟
裴楷字叔則。河東人也。文選褚淵碑文注。
辟相國掾。遷為尚書郎。文選褚淵碑文注。
吏部郎缺。太祖問其人于鍾會。會曰。裴楷清通。王戎簡要。皆其選也。是以楷為吏部郎。文選褚淵碑文注。按書鈔薦舉亦引此。未標名。可知書鈔所引。多係臧書。
楷風神高邁。博涉群書。特精理義。時人謂之玉人。又稱見裴叔則。如近玉山照映人也。書鈔引晉書。
衛瓘
衛瓘字伯玉。御覽四百五十三。
轉廷尉卿。鄧艾、鍾會、之伐蜀也。瓘以廷尉卿持節。監艾、會、軍事。行鎮西軍司。給兵千人。蜀既平。艾輒承制封拜。會陰懷異志。因艾專擅。密與瓘俱奏其狀。詔使檻車徵之。會遣瓘先收艾。乃夜至成都。檄艾所統一誤通。諸將。稱詔收艾。其餘一無所問。時艾父子俱被執。諸將圖欲劫艾。整杖趨瓘營。瓘輕衣新無衣字出迎之。偽作表章。將申明艾事。諸將信之。而止。書鈔引晉書。
惠帝之為太子也。瓘每議及經國。屢形于顏色晉祖恐大臣有諫。瓘嘗因宴飲歡醉。手撫御床曰。此坐可惜御覽四百五十三。
瓘與子恆、嶽、裔、及孫等九人。同被周。初瓘家人炊飯。墮地化螺。瓘終見誅也。書鈔引晉書。
衛玠瓘孫。恆子。字叔寶。文選注見下。
風神秀異。
總角乘羊車入市。見者皆以為玉人。觀之傾都。驃騎將軍王濟。玠之舅也。俊爽有風姿。每見玠輒嘆曰。珠玉在側。覺我形穢。又嘗語人曰。與玠同遊。炯若明珠之在側。朗然照人。人以上俱見書鈔引晉書。
好言玄理。文選注見下。
辟命屢至。皆不就。久之。為太傅西閣一作閤。祭酒。以弱冠拜太子洗馬。書鈔引晉書。
玠遷豫章。是時大將軍王敦鎮豫章。長史謝鯤先雅重玠。相見欣然。談論彌日。書鈔引晉書。
玠嘗以人有不及。可以情恕。非意相干。可以理遺。故終身不見喜慍之容。文選為蕭揚州作薦士表。注。引臧書。
張華
張華字茂先。范陽人也。少好文義。博覽墳典。為太常博士。轉兼中書郎。雖棲處雲閣。慨然有感。作鷦鷯賦以自寄。其詞曰。鷦鷯小鳥也。生於蒿萊之間。長於藩籬之下。翔集尋常之內。而生生之理足矣。色淺體陋。不為人用。形微處卑。物莫之害。繁滋族類。乘居匹游。翩翩然有以自樂也。彼鷲鶚從鴻。孔雀翡翠。或凌赤霄之際。或託絕垠之外。翰舉足以沖天。觜距足以自衛。然皆負矰嬰繳。羽毛入貢。何者。有用於人也。夫言有淺而可以託深。類有微而可以喻大。故賦之云爾。何造化之多端兮。播群形于萬類。惟鷦鷯之微禽兮。亦攝生而受氣。育翩翾之陋體。無玄黃以自貴。毛弗施於器用。肉弗登於俎味。鷹氈過猶俄翼。尚何懼于罿罻。翳薈蒙籠。是焉游集。飛不飄颺。翔不翕習。其居易容。其求易給。巢林不過一枝。每食不過數粒。棲無所滯。游無所盤。匪陋荊棘。匪榮茞蘭。動翼而逸。投足而安。委命順理。與物無患。伊茲禽之無知。何處身之似智。不懷寶以賈害。不飾表以招累。靜守約而不矜。動因循以簡易。任自然以為資。無誘慕于世偽。鵰鶡介其觜距。鵠鷺軼于雲際。從雞竄於幽險。孔翠生乎遐裔。彼晨鳧與歸鴈。又矯翼而增逝。咸美羽而豐肌。故無罪而皆斃。彼銜蘆以避繳。終為戮于此世。蒼鷹鷙而受緤。鸚鵡惠而入籠。屈猛志以服養。塊幽縶于九重。變音聲以順旨。思摧翮而為庸。戀鍾岱之林野。慕隴坻之高松。雖蒙幸於今日。未若疇昔之從容。海鳥爰居。避風而至。條枝巨雀踰嶺自致。提挈萬里。飄颻逼畏。夫唯體大妨物。而形瑰足瑋也。陰陽陶蒸。萬品一區。巨細舛錯。種繁類殊。鷦螟巢於蚊睫。大鵬彌乎天隅。將以上方不足。而下比有餘。普天壤以遐觀。吾又安知大小之所如。文選十三鷦鷯賦并注。
阮籍見華鷦鷯賦。許以王佐之才。中書郎成公綏。亦推華文義勝已。御覽五百九十九引晉書。
晉受禪。拜黃門侍郎。華博覽圖籍。四海之內。若指諸掌。武帝嘗問漢宮室制度。及建章千門萬戶。華應對如流。聽者忘倦。畫地成圖。左右屬目。帝甚異之。時人比之子產。書鈔引晉書。
帝與羊祜謀伐吳。華贊成其計。及將大舉。以華為度支尚書。決勝緣江地近萬里。始羊祜謂所親曰。終吾事者。唯張華耳。卒如祜言。初學記十一引晉書。
吳滅。封華廣武縣侯。文選何劭贈張華注。　初學記同上。
徵華為太常。以太廟棟折免官。書鈔引晉書。
武帝崩。華為太子少傅。文選答何劭注。
楚王瑋誅。詔加右光祿大夫。文選鷦鷯賦注。
論前後勳。進封壯武郡公。文選鷦鷯賦注。
數年遷司空。文選。
為趙王倫所害。文選。
華博物洽聞。人有得鳥毛。長三丈。以示華。華見慘然曰。此謂海鳧毛也。出則天下亂矣。陸機餉華白鮓。於時賓客滿座。華發器。便曰。此龍肉也。眾未之信。華曰。試以苦酒濯之。必有異。既而五色光起。機問鮓主。果云園中茅積下。得一白魚。質狀殊常。以作鮓過美。故以相獻。武庫封閉甚密。其中忽有雉雊。華曰。此蛇化為雉。開視。雉側果有蛇蛻焉。吳郡臨平岸崩。出一石鼓。槌之無聲。帝以問華。華曰。可取蜀中桐材。刻魚形扣之。則鳴矣。於是如其言。果聲聞數里。初吳之未滅也。斗牛之間。常有紫氣。道術者皆以吳方強盛。未可圖也。唯華以為不然。及吳平之後。紫氣愈明。華聞豫章雷煥。妙達象緯。要之宿。因登樓仰觀。煥曰。寶劍之氣耳。在豫章豐城。因以煥為豐城令。使求之。煥到縣。掘獄屋基。得雙劍。其夕。斗牛間氣不復見焉。煥以南昌西山北巖下土以拭劍。光芒豔發。遣使送一劍并土與華。留一自佩。華以南昌土不如華陰赤土。因以華陰土一斤致煥。煥更以拭劍。倍益精明。又魏時。殿前鐘忽大鳴震駭者。華云此蜀山崩故鐘鳴。尋蜀郡上其事也。御覽六百十二。　按引晉書。唐修晉書無末節。又敘劍氣亦稍不同。

[book_title]臧榮緒晉書卷六
宗室
安平獻王孚
安平獻王孚。世祖受禪。為太宰。其長子為司徒。一門三世同時。十人封王。二人世子。父子居上公。位極人臣。子孫咸居大官。出則旌旗節鉞。入則貂蟬袞冕。自中代公族之寵。未始有也。享年九十。然而夙夜滋恭。恆有履冰之懼。御覽一百五十一依白帖校補引晉書。
東嬴王騰。發于并州。于常山之真定縣屯營時。遇天大積雪。平地數尺。常山營門前方數丈。雪融液不積。騰怪而使掘之。得玉馬高尺許。上表獻之。初學記二。　類聚。
南陽王保。字景度。太尉模世子。文選晉紀總論注。
休之。譙王尚之弟。
桓玄反。休之戰敗奔燕。義軍起。復還。武陵王令曰。前龍驤將軍休之。才幹貞審。功業既成。歷陽之戰。事在機捷。及至勢乖力屈。奉身出奔。猶鳩集義徒。崎嶇險阻。既應親賢之舉。荊州勢據上流。將軍休之。宜委以分陜之重。可監荊、益、梁、寧、秦、雍、六軍事、領護南蠻校尉、荊州刺史、假節。文選齊竟陵文宣王行狀注。
宣五王
平原王幹
平原王幹。字子良。宣帝子。御覽。
太始元年。封平原王。邑萬一千三百戶。四年。給鼓吹。附馬二匹。使服侍中之服。同上御覽一百五十一引晉書。
幹不治國事。雖有爵祿。若不在身。所得俸秩。皆露積腐爛。同上。
齊王冏為長沙王乂所殺。幹哭之。謂左右曰。宗室轉衰。唯此兒最可。而復害之。從今殆矣。御覽一百五十一引晉書。
扶風武王駿
扶風武王駿。字子臧。宣帝第七子也。文選為范始興作求立太宰碑表注。
都督雍、涼、州諸軍事。文選。
後薨。民吏樹碑。讚述德範。長老見碑者。無不拜之。言其遺愛如此。文選為范始興作求立太宰碑表注。
梁孝王彤
梁孝王彤。宣帝子。御覽一百五十一。
彤拜征西大將軍、領西戎校尉。因大會。語參軍王銓曰。我從兄為尚書令。不能啖大臠。銓知彤求為尚書令。答曰。下邳王為令。與天下共嚼。啖上二十一字。唐修書節去。便不可讀。大臠故難。公在此獨嚼。尚難矣。彤曰。長史。大臠誰邪。銓答盧播是。彤曰。是吾家吏。隱忍之耳。銓曰。天下皆王家吏。王法可不復行之邪。御覽一百五十一引晉書。
文六王
齊獻王攸
齊獻王攸。字文當作大。猷。晉文少當作次。子。御覽四百十二。
文帝崩。齊王攸率禮過哀。上以攸至孝毀甚。二年五月。文明皇太后親臨省攸。攸毀瘠塵黑。貌不可識。太后留攸慰撫旬日。還中。詔勉攸曰。若萬一加以他疾。將復如何。宜遠慮深思。不可專守一意。以陷於不孝。若復不從往言。當遣人監守飲食。御覽一百五十一。　按雖引晉書。而與唐修書異。書鈔引此段與唐修同者。自係陳氏所易。故不從書鈔而從御覽。
太始四年。太后崩。攸執喪過哀。動必盡禮。左右或以稻米乾飯雜理中丸以進。王對之。涕泣不食。終三年。杖然後起。人有犯諱者。常悲不自勝。御覽四百十二引臧書。
齊王攸。好學不倦。借人書皆為治護。時迭有水旱。則出租秩。加賤。以賑國人。須豐年乃收入本值。御覽一百五十一引晉書。
攸在國。仁化洽於萬物。德意結於民心。書鈔引晉書。
攸表。租秩足以自供。求絕常賜。表前後十餘上。帝不許。書鈔引晉書。
攸為太子太傅。獻箴與太子曰。伊昔上皇。建國立君。仰觀天文。俯察地理。創業恢道。以安人承祀。祚延統重。故援立太子。尊以弘道。固以貳己。儲德既立。邦有所恃。夫親仁者功成。邇佞者國傾。故保相之材、必擇賢明。昔在周成。旦、奭、作傅。外以明德自輔。內以親親立固。德則義濟。親則自然。嬴廢公族。其崩如山。劉建子弟。漢祚永傳。楚以無極作亂。宋以伊戾興難。張禹佞給。卒危強漢。輔弼不忠。禍及乃躬。匪徒乃躬。乃喪乃邦。無曰父子不間。昔有江充。無曰至親匪貳。或容潘崇。諛言亂真。譖潤離親。驪姬之讒。晉侯疑申。固親以道。勿固以恩。修身以敬。勿託以尊。自損者有餘。自益者彌昏。庶事不可以不恤。大本不可以不敦。見亡戒危。睹安思存。冢子司義。敢告在閽。書鈔引晉書。
太康三年。詔齊王攸當出方嶽。以撫其國加都督青州。增封濟南郡。備物典策。軒懸之樂。六佾之舞。賜黃鉞、朝車、乘輿之副。御覽一百五十一引晉書。

[book_title]臧榮緒晉書卷七
王沉
王沉字處道。少孤。為從叔司空昶所養。沉事昶如父。御覽百五十三。
王沉為祕書監。正元中遷散騎常侍。侍中典著作。撰魏書。多為時諱。未若陳壽之實錄也。書鈔引晉書。
王浚沉子。字彭祖。書鈔。
惠帝旋洛陽。轉為幽州刺史。書鈔。
謠曰。幽州城門似藏戶。中有伏尸王彭祖。書鈔引晉書。
荀顗
荀顗字景倩。潁陽人也。魏太尉彧之第六子。文選為蕭揚州作薦士表。
黃初末。以父勳、除中郎。高祖輔政。見顗異之。曰。顗、令君之子也。近見袁侃。亦曜卿之子也。皆有父風。擢拜散騎侍郎。同上又書鈔。　按書鈔引晉書。
顗代陳泰為僕射。領吏部。綜覈名實。風俗澄一。文選褚淵碑文注。
荀勖
荀勖為安陽令。有遺愛。生為立祠。書鈔引晉書。
勖參文帝大將軍軍事。同上。
時官騎賂遺。求為刺客入蜀。勖言於帝曰。明公以至公宰天下。宜杖正義以伐違貳。而名以刺客除賊。非所謂刑於四海。以德服遠也。書鈔引晉書。
勖與裴秀、羊祜、共管機密。時將發使聘吳。並遣當時文士作書與孫皓。帝用勖所作。皓既報命和親。帝謂勖曰。君前作書。使吳思順。勝十萬之眾也。書鈔引晉書。
勖以中書監領著作。書鈔引晉書。
勖進位光祿大夫。命掌樂事。修律呂。勖路逢賈人牛鐸。識其聲。及掌樂。音韻未調。乃曰。得趙之牛鐸則諧矣。遂下郡國。悉送牛鐸。果得諧者。世服其明。書鈔引晉書。
潁川荀闓。勖孫。藩子。字道明。有明稱。京師為之語曰。洛中英英荀道明。大司馬齊王冏辟為掾。冏敗。暴尸已三日。莫敢收葬。闓與冏故吏李述、嵇含等。露板請葬。朝議聽之。論者稱焉。書鈔引晉書。
荀組勖子。藩弟。字大章。弱冠。太尉王衍見而稱之。曰。夷雅有才識。初為司徒左西屬。補太子舍人。司徒王渾。請為從事中郎。書鈔引晉書。
元帝欲以組為司徒。問太常賀循。循曰。組舊望清重。忠勤顯著。遷訓五品。以統人倫。實允眾望。書鈔引晉書。
賈充
賈充字公閭。文選河陽縣作注。
充拜尚書郎。典定法一作科。令。兼度支考課。辯章節度。事皆施用。書鈔引晉書。
晉太祖為大將軍。以充為司馬右長史。文選答賈長淵注。
封臨潁侯。及世祖受禪。文選答賈長淵注。封魯郡公。為司空。轉太尉。文選河陽縣作注。
太康三年。薨。贈太宰。諡武公。文選閑居賦注。
潘岳賈充誄云。年踰知命。位極人臣。家無餘祿。貴而食貧。書鈔引晉書。
昂昂公侯。實天誕育。八元斯九。五臣茲六。揜討逆節。折衝江湖。走欽擒儉。梟誕弊吳。公於出征。爰整其旅。壘未越郊。麾不及舉。秦涼獲乂。西戎即敘。他人之賢。譬彼邱陵。邈矣公侯。如日之升。泰山其頹。寢疾不興。遐邇曷仰。社稷焉憑。生榮則易。終哀實難。靡不春華。鮮克歲寒。於呼公隕。率土含酸。趙喪望諸。列國同傷。秦亡蹇叔。舂者不相。桃李不言。下自成行。德之休明。沒能彌彰。按此誄自必全載。故姑依見於類聚者。錄附以俟攷。
使大疑廟定於神算。文選五十九。
充無嗣。以外孫韓謐為後。謐父韓壽。河南尹。母賈充少女也。充平生不議立後。充後妻郭槐。輒以外孫諱謐為黎民子。襲封。槐自表陳。是充遺意也。帝許之。以謐為魯公。文選答賈長淵注。
賈充前妻李氏。生二女。荃、濬。以父豐坐流徙。禁錮解。荃等屢請充迎其母。而父不判。充當鎮關中。屯軍城西。為供帳受百官餞。荃、濬、遂突出於坐中。叩頭流血。訴充。并陳說群客。以母應還之意。荃是齊獻王之妃。眾賓皆驚起散出。充甚愧愕。御覽一百五十一。
充後妻郭氏。又生二女。少有淫行。年十四五。通於韓壽。充未覺。時外國獻奇香。世祖分與充。充以賜女。充與壽坐。聞其衣香。心疑之。充家嚴峻。墻高丈五。薦以枳棘。周行東北角。有狸鼠行跡。充潛殺知婢。遂以女妻之。類聚三十五。
魏舒
魏舒字陽元。書鈔。
舒年四十餘。郡上計掾察孝廉。宗黨以舒無學業。勸令不就。可以為高耳。舒曰。若試而不中。其負在我。安可虛竊不就之高。以為己榮乎。於是自課百日。習一經。因而對策升第。書鈔引晉書。
轉相國參軍。封劇陽子。朝府碎務。未嘗見是非。至於廢興大事。眾人莫能斷者。舒徐為籌之。多出眾議之表。文帝深器重之。每朝會坐罷。目送之曰。魏舒。堂堂人之領袖也。書鈔引晉書。
為舒為司徒。所得俸散之九族。家無餘財。書鈔引晉書。
舒徙司徒。年過致仕。有遜讓意。而無居宅。乃僅以俸秩散餘。為第一所。同上。
舒為司徒。年老。每稱疾遜位。同上。
後因正旦。朝罷還第。表送章綬。帝手詔敦勉。而舒執意彌固。乃下詔曰。□□□□□□□□□□□□□□□□□□□□□禮令皆如舊制。於是賜安車駟馬。門施行馬。舒為事、必先行而後言。遜位之際。莫有知者。時論以為晉興以來。三公能辭榮祿終者。未之有也。書鈔引晉書。
李熹
李熹字季和。書鈔。
遷御史中丞。當官秉直。二字新作正色。不憚強禦。書鈔引晉書。
熹為太子太傅。在位累年。訓導盡規。書鈔引晉書。
劉寔
劉寔字子真。書鈔。
少貧苦。賣牛衣以自給。然好學。手約繩。口誦書。博通古今。清身潔己。行無瑕玷。書鈔引晉書。
寔為吏部郎。坐選稽遲。免官。書鈔引臧書。
寔以祭酒遷廣陵王師。書鈔引晉書。
懷帝即位。寔拜太尉。自陳年老。固辭。上不許。書鈔引晉書。
懷帝三年。詔聽以侯就第。賜几杖。宅一區。不朝。書鈔引晉書。
王渾
渾為安東將軍。鎮壽陽。時吳人新附。頗懷畏懼。渾撫循羈旅。勞謙接納。一作虛懷綏納。坐無空席。門不停賓。於是江東之士。莫不悅附。
王濟渾子。
和嶠性儉。家有好李。帝求之不過數十。王武子因其出。率少年將斧詣園。飽啖畢。伐樹而去。事類賦注。李。引晉書。濟善解馬性。嘗乘一馬。著連乾障泥。前有水。終不肯渡。濟云此必是惜障泥。使人解去便渡。故杜預謂濟有馬癖。書鈔引晉書。
王濬
武帝謀伐吳。詔濬修舟艦。濬乃作大船連舫。方百二十步。受二千餘人。以木為城。起樓櫓。開四出門。其上皆得馳馬往來。又畫鷁首怪獸於船首。以懼江神。舟棹之盛。自古未有。書鈔引晉書。
唐彬
彬持節、監幽州諸軍事、領護烏丸校尉、右將軍。彬既至鎮。訓卒利兵。廣農重稼。震威耀武。宣喻國命。示以恩信。書鈔引晉書。
山濤
濤為尚書吏部郎。文帝與濤書曰。足下在事清明。雅操邁時。念多所乏。令致錢二十萬。穀二百斛。魏帝嘗賜景帝春服。帝以賜濤。又以母老。并賜藜杖一枚。書鈔引晉書。
轉北中郎將。督鄴城守事。書鈔引晉書。
濤轉尚書。表辭才下年老。詔曰。方今多事。嘉謀良圖。委以老成也。初學記十一引晉書。新無。
咸寧初。濤為太子少傅。書鈔引晉書。
帝嘗講武于宣武場。濤時有疾。詔乘步輦。書鈔引晉書。
袁毅為鬲令。賂遺朝廷。以營虛譽。遺山濤絲百斤。濤不欲為異。乃受之。命內之閣上。後毅事露。吏驗至濤所。濤於梁上取絲。塵埃黃黑。封印如初。以付吏。事類賦注。絲。引晉書。
山濤子淳元。一作允。尪疾不仕。世祖聞其短小聰敏。欲見之。濤面答。淳元自謂形容。宜絕人事。不肯受詔。論者奇之。御覽三百七十八引臧書。
簡濤五子。字季倫。書鈔。與譙國嵇紹、沛郡劉謨、宏農楊淮、齊名。初為太子舍人。累遷太子庶子。書鈔引晉書。
王戎
戎少阮籍二十餘年。相得如時輩。遂為竹林之遊。御覽五十七引臧書。
戎為荊州刺史。有司奏戎上四字新作坐字。遣吏修園宅。免官。詔以贖論。遷豫州刺史。書鈔引晉書。
戎子萬。有美名而大肥。戎令食糠。而肥愈甚。書鈔。
郭舒
郭舒始為領軍校尉。坐擅放司馬彪。繫廷尉。世多義之。刺史夏侯含辟為西曹。轉主簿。含坐事。舒自繫理。含事得釋。刺史宗岱即命為治中。書鈔引晉書。
樂廣
樂廣字彥輔。書鈔。
性沖約有遠識。寡嗜欲。與物無競。尤善談論。每以約言析理。以厭人心。裴楷嘗引廣共談。自夕申旦。雅相欽挹。王戎為荊州刺史。聞廣為夏侯玄所賞。乃舉為秀才。辟太尉掾。轉太子舍人。書鈔引晉書。
鄭袤
魏武帝初封諸子為侯。精選賓友。袤與徐榦俱為臨淄文學。書鈔引晉書。
時廣平太守缺。宣帝謂袤曰。賢叔大匠。垂稱於陽平。魏郡百姓蒙惠化。且盧子家、王子雍、繼踵此郡。使世不乏賢。故復相屈。袤在廣平。以德化為先。善作條教。郡中愛之。書鈔引晉書。
默袤子。字思元。書鈔。
默為東郡太守。值歲荒人饑。默輒開倉賑給。乃舍都亭。自表待罪。朝廷嘉默憂國。詔書裦歎。比之汲黯。頒告天下。若郡縣有此比者。皆聽出給。書鈔引晉書。
遷太常。山濤欲舉一親為博士。謂默曰。卿似尹翁歸。令吾不敢復言。默為人敦重。柔而能整。皆此類也。書鈔引晉書。
李胤
李胤字宣仲。當作伯鈔書。
容貌質素。頹然若不足者。而知度沈邃。言必有中。初仕郡上計掾。州辟部從事治中。舉孝廉。參鎮北軍事。書鈔引晉書。
胤遷御史中丞。恭恪直繩。百官憚之。書鈔引晉書。
胤為吏部尚書。清慎選舉。號為廉平。書鈔引晉書。新無。
華表
華表字偉容。御覽二百二十八。
泰始原作咸熙。五年。詔曰。華表清賢履道。內貞外順。歷位忠恪。言行不玷。其以表為太常卿。御覽二百二十八引臧書。
石鑒
石鑒以才榦。習於從政。敢斷無疑。再為司隸校尉。書鈔引臧書。

[book_title]臧榮緒晉書卷八
劉毅
毅幼有孝行。少厲清節。然好臧否人物。王公貴人。望風憚之。僑居平陽。太守杜恕。請為功曹。沙汰郡吏百餘人。三魏稱焉。為之語曰。但聞劉功曹。不聞杜府君。書鈔引晉書。
武帝問劉毅曰。卿以吾可方漢何帝也。對曰。可方桓靈。帝曰。吾德雖不及古人。猶克己為政。又平吳會。一同天下。方之桓靈。不亦甚乎。初學記九引臧書。
毅為尚書左僕射。文選恩倖傳論注。
上疏。陳九品之弊曰。句見選注。臣聞、立政者以官才為本。官才有三難。而興替二字書鈔作治亂。之所由也。人物難知。一也。愛憎難防。二也。情偽難明。三也。今立中正。定九品。上七句亦見書鈔引。高下任意。榮辱在手。操人主之威福。奪天朝之權勢。愛憎決於心。情偽由於己。公無考校之負。私無告訐之忌。用心百態。求者萬端。廉讓之風滅。苟且之俗成。天下訩訩。但爭品位。不聞推讓。竊為聖朝恥之。夫名狀以當才為清。品輩以得實為平。安危之要。不可不明。清平者。政化之美也。枉濫者。亂敗之惡也。不可不察。然人才異能。備體者寡。器有大小。達有早晚。前鄙後修。宜受日新之報。抱正違時。宜有質直之稱。度遠闕小。宜得殊俗之狀。任直不飾。宜得清實之譽。行寡才優。宜獲器任之用。是以三仁殊途而同歸。四子異行而均義。陳平、韓信。笑侮於邑里。而收功於帝王。屈原、伍胥。不容於人主。而顯名於竹帛。是篤論之所明也。今之中正。不精才實。務依黨利。不均稱尺。務隨愛憎。所欲與者。獲虛以成與。所欲下者。吹毛以求疵。高下逐強弱。是非由愛憎。隨世興衰。不顧才實。衰則削下。興則扶上。一人之身。旬日異狀。或以貨賂自通。或以計協登進。附託者必達。守道者困悴。無報於身。必見割奪。有私於己。必得其欲。是以上品無寒門。下品無勢族。上二句引見選注。暨時有之皆曲有。故慢主罔時。實為亂源。損政之道一也。置州都者。取州里清議咸所歸服。將以鎮異同。一言議。不謂一人之身。了一州之才。一人不審。便坐之。若然。自仲尼以上。至於庖犧。莫不有失。則皆不堪。何獨責於中人者哉。若殊不修。自可更選。今重其任而輕其人。所立品格。還訪刁攸。攸非州里之所歸。非職分之所置。今訪之。歸正於所不服。決事於所不職。以長讒搆之源。以生乖爭之兆。似非立都之本旨。理俗之深防也。主者既善刁攸。攸之所下。而復選以二千石。已有數人。劉良上攸之所下石公罪。攸之所行。駮違之論。橫於州里。嫌讎之隙。結於大臣。夫桑妾之訟。禍及吳楚。鬥雞之變。難興魯邦。況乃人倫交爭。而部黨興。刑獄滋生。而禍根結。損政之道二也。本立格之體。將謂人倫有序。若貫魚成次也。為九品者。取下者為格。謂才德有優劣。倫輩有首尾。今之中正。務自遠者。則抑割一國。使無上人。穢劣下比。則拔舉非次。并容其黨。公以為格。坐成其私。君子無小人之怨。官政無繩姦之防。使得上欺明主。下亂人倫。乃使優劣易一作異。地。首尾倒錯。措一作推。貴異之器。使在凡品之下。負戴不肖。越在成人之首。損政之道三也。陛下踐阼。開天地之德。弘不諱之詔。納忠直之言。以覽天下之情。太平之基。不世之法也。然賞罰。自王公以至於庶人無不加。法置中正。委以一國之重。無賞罰之防。人心多故。清平者寡。故怨訟者眾。聽之則告訐無已。禁絕則侵枉無極。與其理訟之煩。猶愈侵枉之害。今禁訟訴則杜一國之口。培一人之勢。使得縱橫無所顧憚。諸受枉者抱怨積直。獨不蒙天地無私之德。而長壅蔽於邪人之銓。使上明不下照。下情不上聞。損政之道四也。昔在前聖之世。欲敦風俗。鎮靜百姓。隆鄉黨之義。崇六親之行。禮教庠序以相率。賢不肖於是見矣。然鄉老書其善以獻天子。司馬論其能以官於職。有司考績。以明黜陟。故天下之人。退而修本。州黨有德義。朝廷有公正。浮華邪佞。無所容厝。今一國之士。多者千數。或流徙異邦。或取給殊方。面猶不識。況盡其才力。而中正知與不知。其當品狀。采譽與臺府。納毀於流言。任己則有不識之蔽。聽受則有彼此之偏。所知者以愛憎奪其平。所不知者以人事亂其度。既無鄉老紀行之譽。又非朝廷考績之課。遂使進官之人。棄近求遠。背本逐末。位以求成。不由行立。品不校功。黨譽虛妄。損政五也。凡所以立品設狀者。求人才以理物也。非虛飾名譽。相為好醜。雖孝悌之行。不施朝廷。故門外之事。以義斷恩。既以在官。職有大小。事有劇易。各有功報。此人才之實效。功分之所得也。今則反之。於限當報。雖職之高。還附卑品。無績於官。而獲高敘。是為抑功實而隆虛名也。上奪天朝考績之分。下長浮華朋黨之士。損政六也。凡官不同事。人不同能。得其能則成。失其能則敗。今品不狀才能之所宜。而以九等為例。以品取人。或非才能之所長。以狀取人。則為本品之所限。若狀得其實。猶品狀相妨。繫縶選舉。使不得精於才宜。況今九品所疏。則削其長。所親。則飾其短。徒結白論。以為虛譽。則品不料能。百揆何以得理。萬機何以得修。損政七也。前九品詔書。善惡必書。以為褒貶。當時天下少有忌。今之九品所下。不彰其罪。所上。不列其善。廢褒貶之義。任愛憎之斷。清濁同流。以植其私。故反違前品。大其形勢。以驅動眾人。使必歸己。進者無功以表勸。退者無惡以成懲。懲勸不明。則風俗汙濁。天下人焉得不解德行。而銳人事。損政八也。由此論之。選中正而非其人。授權勢而無賞罰。或缺中正而無禁檢。故邪黨得肆。枉濫縱橫。雖職名中正。實為姦府。事名九品。而有八損。上四句。亦見書鈔引。或恨結於親親。猜生於骨肉。當身困於敵讎。子孫離其殃咎。斯乃歷世之患。非徒當今之害也。是以時主觀時歷法。防姦消亂。靡有常則。故周因於殷。有所損益。至於中正九月。上聖古賢。皆所不為。豈蔽於此事。而有不周哉。將以政化之道無取於此也。自魏立以來。未見其得人之功而生讎薄之累。毀風貶俗。無益於化。古今之失。莫大於此。愚臣以為宜罷中正。除九品。上二句亦見書鈔引。棄魏氏之弊法。立一代之美制。文選恩倖傳論注。引臧書。雖僅節數句。而臧書有此疏。自可知。故因從唐修書錄出。
毅為司隸校尉。曾齋而疾。其妻出省。毅自表戒當作解。齋。書鈔引晉書。劉暾毅子。字長叔。當作升。蓋升叔二字古常誤。
暾五為司隸。允協物情故也。書鈔引臧書。
和嶠
和嶠字長輿。文選閒居賦注。
嶠為黃門侍郎。遷中書令。舊監、令、共車入朝。及嶠為令。荀勖為監。嶠不禮勖。常以意氣加之。每同乘。高抗專車而坐。乃使監令異車。自嶠始也。文選王文憲集序注。
崔洪
洪薦雍州刺史郤詵代己為左丞。詵後糾洪。洪謂人曰。我舉郤丞。而還奏我。是挽弩自射也。詵聞曰。崔侯為國舉才。我以才見用。唯官是視。各明至公。何故私言乃至此。洪聞其言而重之。書鈔引晉書。
侯史光
侯史光字孝明。書鈔。
泰始初。詔曰。光忠亮篤素。有居正執義之心。歷職內外。恪勤在公。其以光為御史中丞。雖屈其列校之位。亦所以伸其司直之才。光在職。寬而不縱。太保王祥、久疾廢朝。光奏請免之。詔優祥而寢光奏。後遷少府。書鈔引晉書。
何攀
王濬為益州。辟攀為別駕。濬謀伐吳。遣攀奉表詣臺。口陳事機。詔再引見。乃令張華與攀籌量進討之宜。
濬兼遣攀過羊祜。面陳伐吳之策。攀善於將命。帝嘉之。詔攀參濬軍事。書鈔引臧書。
劉頌
劉頌字子雅。書鈔。
辟相府掾。奉使於蜀。時蜀新平。人饑土荒。頌表求賑貸。未報。乃開倉出穀。蜀民賴之。太祖以頌專。輒除名。書鈔引臧書。
武帝踐阼。頌拜尚書三公郎。典科律。申冤訟。累遷中書侍郎。書鈔引晉書。
李重
李重為平陽太守。崇德化。修學校。表篤行。拔賢能。清簡無欲。正身率下。在職三年。彈黜四縣。書鈔引晉書。
傅玄
傅玄字休奕。北地人。文選傅玄雜詩注。
勤學善屬文。同上。
州舉秀才。文選雜詩注。
稍遷至司隸校尉。文選雜詩注。
咸。玄子。
咸以議郎長兼司隸校尉。咸前後固辭。辭旨懇切。上不聽。敕使者逼就拜授。咸悲鯁傷咽。以身無兄弟。職無假。到官之日。喪祭無主。重自陳乞。遂不見聽。聽於官舍設靈坐。朔望奉祭。咸臥病治職。
時朝廷寬弛。豪右放恣。郡縣容縱。寇盜充牣。攻纂囚徒。掠奪市道。交私請託。朝野溷淆。咸於是奏免河南尹。京都肅然。貴戚憚之。數月之間。三奏免選官。奏案謇諤。終無曲撓。雖不見從。有司肅然。均見御覽二百五十引臧書。
咸奏免王戎。解結劾之。不允。咸奏云。新作上事。以為按令。御史中丞。督司百僚。皇太子以下。其在行馬內有違法憲者。皆憚糾之。雖在行馬外。而監司不糾。亦得奏之。如令之文。行馬之內有違法憲。謂禁防之事耳。宮內禁防。外司不得而行。故專施中丞。今道路橋梁不修。鬥訟屠沽不絕。如此之比。中丞推責州坐。即今所謂行馬內語。施於禁防。既云中丞督司百僚矣。何復說行馬之內乎。既云百僚。而不得復說行馬之內者。內外眾官謂之百僚。則通內外矣。司隸所以不復說行馬內外者。禁防之事已於中丞說之故也。中丞、司隸、俱糾皇太子以下。則共對司內外矣。不為中丞專司內百僚。司隸專司外百僚。自有中丞、司隸、以來。更互奏。內外眾官。惟所糾得。無內外之限也。而結一旦橫挫臣。臣前所以不羅縷者。冀因結奏。得從私願也。今既所願不從。而敕云但為過耳。非所不及也。以此見原。臣忝司直之任。宜當正己率人。若其有過。不敢受原。是以申陳其愚。司隸與中丞俱共糾皇太子已下。則從皇太子以下無所不糾也。得糾皇太子。而不得糾尚書。臣之闇塞。既所未譬。皇太子為在行馬之內邪。皇太子在行馬之內。而得糾之。尚書在行馬之內。而不得糾。無有此理。此理灼然。而結以此挫臣。臣可無恨耳。其於觀聽無乃有怪邪。臣識石公。前在殿上脫衣。為司隸荀愷所奏。先帝不以為非。於時莫謂侵官。今臣裁糾尚書。而當有罪乎。咸累自上。稱引故事。條理灼然。朝廷無以易之。因書鈔□□節引此奏數句。知舊晉書有此段。故依唐修書錄出。
傅宣祇子
宣為御史中丞。孝懷。詹事裴紹。息猷、尚榮陽長公主。紹字承伯。秀從兄子。猷不願婚。聞紹在中書。即娉溫嶠妹。傅宣奏猷大不敬。御覽一百五十二引臧書。

[book_title]臧榮緒晉書卷九
阮籍
阮籍字嗣宗。陳留尉氏人。文選詠懷詩注。
容貌瑰傑。志氣宏放。同上。
籍隨叔父至東兗。刺史王昶。聞籍奇偉。請與相見。乃歎息以不能測。御覽五百十二。
太尉蔣濟聞籍有才雋。而俶儻為志高。問掾王默。然後上十一字依茶陵本加。辟之。籍詣都亭奏記曰。籍死罪死罪。伏惟明公以含一之德。據上台之位。群英翹首。俊賢抗足。開府之日。人人自以為掾屬。辟書始下。而下走為首。昔子夏處新作在于。西河之上。而文侯擁篲。鄒子居新作處于。黍谷之陰。而昭王陪乘。夫布衣窮居新無上二字。而之士下有孤居特立四字。韋帶之士。孤居特立。王公大人所以屈體而上三字新作禮字。下之者為道存也。今籍無鄒卜之德。新作道。而有其陋。猥見採擇。無以稱當。方將耕於東皋之陽。輸黍稷之餘稅。以避當塗者之路。新無上句。負薪疲病。足力不強。補吏之召。非所克堪。乞迴謬恩。以光清舉。初濟恐籍不至。得記欣然。遣吏卒迎之。而籍已去。濟大怒王默。默懼。與籍書勸說之。上十字依茶陵本加。於是鄉親共喻之。籍乃就吏。後謝病歸。復為尚書郎。見文選詣蔣公奏記并注。
籍本有濟世志。屬魏晉之際。天下多故。遂酣飲為常。文帝初欲為武帝求婚於籍。籍醉六十日。不得言而已。文選詣蔣公奏記注。
初文帝輔政。籍嘗言於帝曰。平生曾遊東平。樂其風土。帝大悅。即拜東平相。籍乘驢到郡。壞府舍屏障。使內外相望。法令清簡。旬日而還。書鈔引晉書。
籍拜東平相。不以政事為務。沈醉日多。文選五君詠注。
遷步兵校尉。文選詠懷詠注。
籍雖放誕。不拘禮教。然發言玄遠也。口不評論臧否人物。文選五君詠注。
景元四年。卒。籍善屬文。初不苦思。率爾便成。作五言詩詠懷。八十餘篇。為世所重。文選五君詠注。
阮孚咸子。字遙集。書鈔。
元帝以孚為安東參軍。蓬髮飲酒。不以王務嬰心。以上書鈔參軍引臧書。
時帝既用申韓以救世。而孚之徒。未能棄也。雖然。不以事任處之。轉丞相從事中郎。終日酣縱。恆為有司所案。帝每優容之。書鈔從事中郎引晉書。
後拜散騎常侍。性既嗜酒。嘗以金貂換酒。為有司所彈。帝宥之。事類賦注。冠。引晉書。
明帝即位。孚轉為吏部尚書。領東海一作暘。王師。辭不拜。詔就家用之。尚書令郗鑒以為非體。一作禮。帝曰。就家用之誠不快。不爾便廢才。為當輕重。務推之耳。書鈔引臧書。
孚性好屐。或有詣阮。正自蠟屐。因自嘆曰。未知一生當著幾量屐。書鈔引晉書。
阮裕籍族弟。放弟。在剡。曾有好車。借無不給。有人葬母。意欲借而不敢言。後裕聞之。乃歎曰。吾有車而使人不敢借。何以車為。遂命焚之。書鈔車引晉書。
嵇康
嵇康字叔夜。譙國人。文選琴賦注。
少有奇才。同上。
風姿清秀。高爽任真。書鈔。
博覽經籍。無所不見。文選琴賦注。
與魏宗室婚。拜中散大夫。書鈔。
嵇康為竹林之遊。預其流者。向秀、劉伶、之徒。文選思舊賦注。
嵇康過邯鄲。邯鄲人王烈。自言二百餘歲。共入山。得石髓如飴。即自服半。餘半與康。皆凝而為石。石室中見一卷素書。呼吸之間。康取。輒不見。書鈔石。
與呂安友善。文選琴賦注。
東平呂安家事係獄。亹閱之始。安以語康。辭相證引。遂復收康。文選琴賦注。
後與安俱斬東市。文選琴賦注。
初康嘗遊乎西洛。暮宿華陽亭。引琴而彈。夜分忽有客詣之。稱是古人。與康共談音律。辭致清辯。因索琴彈之。而為廣陵散。聲調絕倫。遂以授康。仍誓不傳人。亦不自言其姓字。後康將刑東市。索琴彈之。曰。昔袁孝尼嘗從吾學廣陵散。吾每靳固之。廣陵散於今絕矣。書鈔引晉書。
呂安。字仲悌。東平人也。文選思舊賦注。
安才氣高奇。文選褚淵碑文注。
安妻甚美。兄巽報之。巽內慚。誣安不孝。啟太祖徙安遠郡。即路與康書曰。安白。昔李叟入秦。及關而歎。梁生適越。登岳長謠。夫以嘉遯之舉。猶懷戀恨。況乎不得已者哉。惟別之後。離群獨遊。一作逝。背榮宴。辭倫好。經迴路。涉一作造。沙漠。雞鳴戒旦。則飄爾晨征。日薄西山。則馬首靡託。尋歷曲阻。則沈思紆結。乘一作登。高遠眺。則山川悠隔。或乃迴飆一作風。狂厲。白日寢光。踦〈足區〉一作徙倚。交錯。陵隰相望。徘徊九皋之內。慷慨重阜之嶺。進無所依。一作由。退無所據。涉澤求蹊。披榛覓路。嘯詠溝渠。良不可度。斯亦行路之艱難。然非吾心之所懼也。至若蘭茞傾頓。桂林移植。根萌未樹。而牙淺絃急。常一作每。恐風波潛駭。危機密發。斯一作此。所以怵惕於長衢。按轡而歎息一無上五字。也。又北土之性。難以託根。投人夜光。鮮不按劍。今將植橘柚於玄朔。蔕一作榮。華藕於修陵。表龍章於裸壤。奏韶舞一作武。於聾俗。固難以取貴矣。夫物不我貴。則莫之與。莫之與則傷之者至矣。飄飄遠游之士。託身無人之鄉。總轡遐路。則有前言之艱。一作難。懸鞍陋宇。則有後慮之戒。朝霞啟暉。則身疲於一作而。遄征。太陽戢曜。則情劬於一作而。夕惕。肆目平隰。則遼一作寥。廓而無睹。極聽修原。則淹一作掩。寂而無聞。吁其悲矣。心傷悴一作瘁。矣。然後乃知步驟之士。不足為貴也。若迺顧影一作景。中原。憤氣雲踊。哀物悼世。激情風烈。一作厲。龍睇一作嘯。大野。虎嘯一作睇。六合。猛氣一作志。紛紜。雄心四據。思躡雲梯。橫奮八極。披艱埽穢。蕩海夷岳。蹴崑崙使西倒。蹋太山令東覆。平滌九區。恢維宇宙。斯亦吾之鄙願也。時不我與。垂翼遠逝。鋒距靡加。翅翮摧屈。翅一作六。自非知命。誰一作孰。能不憤悒者哉。吾子植根芳苑。擢一作濯。秀清流。布一作晞。葉華崖。飛藻雲肆。俯據潛龍之淵。一作渚。仰蔭棲一作游。鳳之林。榮曜眩其前。豔色餌其後。良儔一作疇。交其左。聲名馳其右。翱翔倫黨之間。弄姿帳房之裏。從容顧眄。綽有餘裕。俯仰吟嘯。自以為得志矣。豈能與吾曹同大丈夫之憂樂者哉。去矣嵇生。永一作遠。離隔矣。煢煢飄寄。臨沙漠矣。悠悠三千。路難涉矣。攜手之期。邈無日矣。思心彌結。誰云釋矣。無金玉爾音。而有遐心。身雖胡越。意存斷金。各敬爾儀。敦履璞沉。繁華流蕩。君子弗欽。臨書悢然。一作臨紙意結。知復何云。太祖見而惡之。收安付廷尉。與康俱死。茶陵本文選思舊賦注。　選注雖無此書。觀其所引上下文。實本干寶晉紀。則有此書可知。故依文選錄出。　又按此書。嵇紹集以為趙至與嵇茂齊書。干寶晉紀以為呂安與嵇康書。李善注文選時。尚不能定其適從。唐修晉書。從嵇紹集。故附趙至傳。臧書自從干寶晉紀。故附呂安傳。
向秀
向秀字子期。河內懷人也。文選思舊賦注。
秀始有不羈之志。與嵇康、呂安、友。康既被誅。應本州計入洛。太祖問曰。聞有箕山之志。何以在此。秀曰。以為巢許未達堯心。是以來見。反自役作思舊賦云。余與嵇康、呂安、居止接近。其人並有不羈之才。然嵇志新作意。遠而疏。呂心曠而放。其後各新作並。以事見法。嵇博綜技藝。於絲竹特妙。臨當就命。顧視日影。索琴而彈之。余逝將西邁。經其舊廬。於時日薄虞淵。新以唐諱作泉。寒冰凄然。鄰人有吹笛者。發聲寥亮。追思新作想。曩昔遊宴之好。感音而歎。故作賦云。將命適於遠京兮。遂旋反而新作以。北徂。濟黃河以汎舟兮。經山陽之舊居。瞻曠野之蕭條兮。息余駕乎城隅。踐二子之遺跡兮。歷窮巷之空廬。歎黍離之愍周兮。悲麥秀於殷墟。惟古一作追。昔以懷今一作人。兮。心徘徊以躊躇。棟宇存新作在。而弗毀兮。形神逝其焉如。昔李斯之受罪兮。歎黃犬而長吟。悼嵇生之永辭兮。顧日影而彈琴。託運遇於領會兮。寄餘命於寸陰。聽鳴笛之慷慨兮。妙聲絕而復尋。停新作佇。駕君其將邁兮。遂新作故。援翰而新作以。寫心。後為黃門郎卒。文選思舊賦並注。
劉伶
劉伶字伯倫。沛國人也。文選酒德頌注。
志氣放曠。以宇宙為狹。同上。
伶潛默少言。文選五君詠注。
伶常乘車。攜一壺酒。使人荷鍤而隨之。謂曰死便埋我。文選五君詠注引臧書。書鈔鹿車引晉書。知書鈔所引多係臧書。
著酒德頌曰。有大人先生。以天地為一朝。萬期一作朝。為須臾。日月為扃牖。八荒為庭衢。行無轍跡。居無室廬。幕天席地。縱意所如。止則操卮執觚。動則挈榼提壺。惟酒是務。焉知其餘。有貴介公子。搢紳處士。聞吾風聲。議其所以。乃奮袂攘襟。怒目切齒。陳說禮法。是非鋒起。一作蜂起。先生於是方捧甖承槽。銜杯漱醪。奮髯踑一作箕。踞。枕麴藉糟。無思無慮。其樂陶陶。兀然而醉。豁一作怳。爾而醒。靜聽不聞雷霆之聲。孰視不睹泰山之形。不覺寒暑之切肌。利欲之感情。俯觀萬物。擾擾焉如江漢一作海。之載浮萍。二豪侍側焉。如蜾蠃之與螟蛉。嘗為建威參軍。文選酒德頌并注。
卒以壽終。同上。
胡母輔之
太山胡母輔之。以家貧。求試。守繁昌令。始節酒自厲。甚有能名。書鈔引晉書。
輔之嘗過河南門下飲。使門卒王子博取火。子博曰。我卒也。唯不乏事則已。安能為人使。輔之因就與語。歎曰。吾不及也。薦之河南尹樂廣。以為功曹。事類賦注。火。引晉書。
庾峻
庾峻字山甫。書鈔。
峻為御史中丞。威而不剋。書鈔。
拜侍中。出入王命。盡忠補益。常侍坐世祖。命講詩。中庶子何劭論風雅正變之義。峻起難往反。四坐辨質。莫能屈之。書鈔。
庾敳峻子。字子嵩。御覽二百四十九。
敳原引作顗。遷吏部郎。是時天下多故。機變屢起。敳常靜默無為。書鈔引晉書。
參東海王越。太傅軍事。從子亮。少時見敳在太傅府。言府多名士。皆一世秀異。敳處其中。常自神王。御覽二百四十九引臧書。
郭象
郭象字子玄。書鈔。
為太傅主簿。甚見親委。遂任職專。勢專領軍一府。書鈔。
庾純
庾純庾〈山延〉弟。字謀甫。門宗最知名。博學有才義。為世儒宗。早有公望。書鈔引晉書。
皇甫謐
皇甫謐字士安。安定朝那人。文選三都賦序注。
漢皇甫嵩曾孫。皇甫嵩與賈逵同歲舉計。至丞相府。曹公唯留嵩與言。良久便辭之。嵩知已直亮。不能隨時。乃乘單車入蜀。書鈔引晉書。
皇甫謐年二十。不學。遊蕩無度。嘗得瓜果。輒進所後叔母任氏。任氏曰。孝經云。三牲之養猶為不孝。汝今年餘二十。目不存教。心不入道。無以慰我。因歔欷流涕。謐遂感激。折節強學。事類賦注。瓜。引晉書。
年二十。始受書。文選三都賦序注。
得風痹疾。猶手不輟卷。文選。
舉孝廉不行。文選三都賦序注。
謐自表就帝借書。帝送一車書與之。謐雖羸疾。而披閱不怠。書鈔引晉書。
咸寧初。詔曰。男子皇甫謐。沈靜履素。守學好古。其以謐為太子中庶子。書鈔引晉書。
又辟著作。不應。卒於家。文選三都賦序注。
士安幼沈靜寡欲。有高尚之志。以著述為務。自號元晏先生。後得風痹疾。因而學醫。習覽經方。手不輟卷。遂盡其妙。御覽七百二十二。
摯虞
摯虞字仲洽。書鈔。
少事皇甫謐。才學通博。著述不倦。同上引晉書。
舉賢良。書鈔。
擢為太子舍人。書鈔。
束皙
武帝問尚書郎摯虞、三日曲水事。摯曰。漢章帝時。平原徐肇。以三月初生三女。至三日俱亡。一村以為怪。乃相攜至水邊洗除。因流水以濫觴。遂以成俗。帝曰。若如所說。非嘉事也。束晳對曰。摯虞小生。未究其本。此事起自周公。卜成洛邑。因流水泛酒。故逸詩。羽觴隨波流。及秦昭王時。三日上巳。置酒河曲。遂有金人自泉而出。奉水心劍於王曰。令君制有西夏。此即其處。因立為曲水焉。二漢相沿為盛集。帝嘉晳對。御覽一百五十八。雖引晉書。與新不同。
郤詵
郤詵為雍州刺史。帝於東堂餞之。問詵曰。卿自以為何如。詵對曰。臣舉賢良。對策為天下第一。猶桂林之一枝。昆山之片玉。世祖笑。侍中奏免詵。詔曰。吾與之戲耳。御覽五十七。
華譚
譚好學不倦。爽慧有口辯。為鄰里所重。揚州刺史周浚。引為從事史。愛其才器。待以賓友之禮。書鈔引晉書。
太康初。刺史嵇紹。舉譚秀才。同上。
譚素以才學為東土所推。博士王濟。於眾中嘲之曰。君。吳楚之人。亡國之餘。有何秀異。而應斯舉。譚答曰。秀異固產於方外。不出於中域也。是以明珠文貝。生於江鬱之濱。夜光之璞。出乎荊藍之下。以人求之。文王生於東夷。大禹生於西羌。書鈔引晉書。
華譚移前松滋令表甫曰。枯澤非應龍之泉。平林非鸞鳳之窟。御覽五十七。
陸機
陸機字士衡。吳郡人也。祖遜。吳丞相。父抗。吳大司馬。文選歎逝賦。及文賦注。
機少襲領父兵。為牙門將軍。年二十。而吳滅。退臨舊里。與弟雲閉門勤學。積十一年。文選文賦注。歎逝賦注。略。
機譽流京華。聲溢四表。被徵為太子洗馬。與弟雲俱入洛。司徒張華。素重其名。如舊相識。以文錄呈。天才綺練。當時獨絕。新聲妙句。係一作繼。蹤張蔡。機妙解情理。心識文體。作文賦曰。今每觀才士之所作。竊有以得其用心。夫放言遣辭。良多變矣。妍蚩好惡。可得而言。每自屬文。尤見其情。恆患意不稱物。文不逮意。蓋非知之難。能之難也。故作文賦。以述先士之盛藻。因論作文之利害所由。佗日殆可謂曲盡其妙。至於操斧伐柯。雖取則不遠。若夫隨手之變。良難以辭逮。蓋所能言者。具於此云。佇中區以玄覽。頤情志於典墳。遵四時以歎逝。瞻萬物而思紛。悲落葉於勁秋。喜柔條於芳春。心懍懍以懷霜。志眇眇而臨雲。詠世德之駿烈。誦先人之清芬。遊文章之林府。嘉麗藻之彬彬。慨投篇而援筆。聊宣之乎斯文。其始也。皆反視收聽。耽思傍訊。精騖八極。心遊萬仞。其致也。情曈曨而彌鮮。物昭晰而互進。傾群言之瀝液。漱六藝之芳潤。浮天淵以安流。濯下泉而潛浸。於是沈辭怫悅。若遊魚銜鉤。而出重淵之深。浮藻聯翩。若翰鳥纓繳。而墜曾雲之峻。收百世之闕文。採千載之遺韻。謝朝華於已披。啟夕秀於未振。觀古今於須臾。撫四海於一瞬。然後選義按部。考辭就班。抱暑者咸叩。懷響者畢彈。或因枝以振葉。或〈氵公〉波而討源。或本隱以之顯。或求易而得難。或虎變而獸擾。或龍見而鳥瀾。或妥帖而易施。或岨峿而不安。罄澄心以凝思。眇眾慮而為言。籠天地於形內。挫萬物於筆端。始躑躅於燥吻。終流離於濡翰。理扶質以立幹。文垂條而結繁。信情貌之不差。故每變而在顏。思涉樂其必笑。方言哀而已歎。或操觚以率爾。或含毫而邈然。伊茲事之可樂。固聖賢之所欽。課虛無以責有。叩寂寞而求音。函綿邈於尺素。吐滂沛乎寸心。言恢之而彌廣。思按之而逾深。播芳蕤之馥馥。發青條之森森。粲風飛而猋豎。鬱雲起乎翰林。體有萬殊。物無一量。紛紜揮霍。形難為狀。辭程才以效伎。意司契而為匠。在有無而僶俛。當淺深而不讓。雖離方而遯員。期窮形而盡相。故夫夸目者尚奢。愜心者貴當。言窮者無隘。論達者唯曠。詩緣情而綺靡。賦體物而瀏亮。碑披文以相質。誄纏綿而悽愴。銘博約而溫潤。箴頓挫而清壯。頌優遊以彬蔚。論精微而朗暢。奏平徹以閑雅。說煒瞱而譎誑。雖區分之在茲。亦禁邪而制放。要辭達而理舉。故無取乎冗長。其為物也。多姿。其為體也。屢遷。其會意也。尚巧。其遣言也。貴妍。暨音聲之迭代。若五色之相宣。雖逝止之無常。固崎錡而難便。苟達變而識次。猶開流以納泉。如失機而後會。恆操末以續巔。謬玄黃之秩敘。故淟涊而不鮮。或仰逼於先條。或俯侵於後章。或辭害而理比。或言順而義妨。離之則雙美。合之則兩傷。考殿最於錙銖。定去留於毫芒。苟銓衡之所裁。固應繩其必當。或文繁理富。而意不指適。極無兩致。盡不可益。立片言而居要。乃一篇之警策。雖眾辭之有條。必待茲而效績。亮功多而累寡。故取足而不易。或藻思綺合。清麗千眠。炳若縟繡。悽若繁絃。必所擬之不殊。乃闇合乎曩篇。雖杼軸於予懷。怵佗入之我先。苟傷廉而愆義。亦雖愛而必捐。或苕發穎豎。離眾絕致。形不可逐。響難為係。塊孤立而特峙。非常音之所緯。心牢落而無偶。意徘徊而不能揥。石韞玉而山輝。水懷珠而川媚。彼榛楛之勿翦。亦蒙榮於集翠。綴下里於白雪。吾亦濟夫所偉。或託言於短韻。對窮跡而孤興。俯寂寞而無友。仰寥廓而莫承。譬偏絃之獨張。含清唱而靡應。或寄辭於瘁音。徒靡言而弗華。混妍蚩而成體。累良質而為瑕。象下管之偏疾。故雖應而不和。或遺理以存異。徒尋虛以逐微。言寡情而鮮愛。辭浮漂而不歸。猶絃么而徽急。故雖和而不悲。或奔放以諧合。務嘈囋而妖冶。徒悅目而偶俗。固高聲而曲下。寤防露與桑間。又雖悲而不雅。或清虛以婉約。每除煩而去濫。闕大羹之遺味。同朱絃之清氾。雖一唱而三歎。固既雅而不豔。若夫豐約之裁。俯仰之形。因宜適變。曲有微情。或言拙而喻巧。或理朴而辭輕。或襲故而彌新。或沿濁而更清。或覽之而必察。或研之而後精。譬猶舞者赴節以投袂。歌者應絃而遣聲。是蓋輪扁所不得言。故亦非華說之所能精。普辭條與文律。良余膺之所服。練世情之常尤。識前修之所淑。雖濬發於巧心。或受〈山次〉與蚩同。於拙目。彼瓊敷與玉藻。若中原之有菽。同橐籥之罔窮。與天地乎並育。雖紛藹於此世。嗟不盈於予掬。患挈缾之屢空。病昌言之難屬。故踸踔於短垣。放庸音以足曲。恆遺恨以終篇。豈懷盈而自足。懼蒙塵於叩缶。顧取笑乎鳴玉。若夫應感之會。通塞之紀。來不可遏。去不可止。藏若景滅。行猶響起。方天機之駿利。夫何紛而不理。思風發於胸臆。言泉流於脣齒。紛威蕤以馺遝。唯毫素之所擬。文徽徽以溢目。音泠泠而盈耳。及其六情底滯。志往神留。兀若枯木。豁若涸流。攬營魂以探頤。頓精爽於自求。理翳翳而愈伏。思乙乙其若抽。是以或竭情而多悔。或率意而寡尤。雖茲物之在我。非余力之所勠。故時撫空懷而自惋。吾未識開塞之所由。伊茲文之為用。固眾理之所因。恢萬里而無閡。通憶載而為津。俯貽則於來葉。仰觀象乎古人。濟文武於將墜。宣風聲於不泯。塗無遠而弗彌。理無微而弗綸。配霑潤於雲雨。象變化乎鬼神。被金石而德廣。流管絃而日新。文選文賦并注。
大熙末。太傅楊駿辟機為祭酒。文選為賈謐作贈陸機注。
楊駿議徵機為太子洗馬。文選宴玄圃宣猷堂詩注。又謝平原內史表注。
吳王晏出鎮淮南。以機為郎中令。文選答賈長淵注。
機為尚書中兵郎。同上。繼轉殿中郎。又為著作郎。同上謝平原內史表注。
趙王倫輔政。引為相國參軍。趙王倫篡位。遷帝於金墉城。後諸王共誅倫。復帝位。齊王冏譖機為倫作禪文。賴成都王穎救之。免死。文選園葵詩注。雖引晉書。與新書異。
機惡齊王冏。矜功自伐。受爵不讓。及齊亡。作豪士賦以刺焉。其序曰。夫立德之基有常。而建功之路不一。何則。循一作修。心以為量也。存乎我。因物以成務者。係乎彼。存夫一作乎。我者。隆殺止乎其域。係乎物一作彼。者。豐約唯所遭遇。落葉俟微風一作飆。以隕。而風之力蓋寡。孟嘗遭雍門而一作以。泣。而琴之感以末。何者。一作哉。欲隕之葉。無所假烈風。將墜之泣。不足煩哀響也。是故苟時啟於天。理盡於民。一作人。庸夫可以濟聖賢之功。斗筲可以定烈士之業。故曰。才不半古。而功已倍之。蓋得之於時勢一作世。也。歷觀古今。徼一時之功。而居伊周之位者。有矣。夫我之自我。智士猶嬰其累。物之相物。昆蟲皆有此情。夫以自我之量。而挾非常之勳。神器暉其顧盻。萬物隨其俯仰。心玩居常之安。耳飽從諛之說。豈識乎功在身外。任在才表者哉。且好榮惡辱。有生之所大期。忌盈害上。鬼神猶且不免。人主操其常柄。天下服其大節。故曰。天可讎乎而時有。袨服荷戟。立乎廟門之下。援旗誓眾。奮於阡陌之上。況乎代一作世。主制命。自下財一作裁。物者哉。一作乎。廣樹恩不足以敵怨。勤興利不足以補害。故曰。代大匠劉者必傷其手。且夫政由寧氏。忠臣所為一作以。慷慨。祭則寡人。人主所不久堪。是以君奭鞅鞅。不悅公旦之舉。高平師師。側目博陸之勢。而成王不遣嫌吝於懷。宣帝若負芒刺於背。非其然者歟。嗟乎。光於四表。德莫富焉。王曰叔父。親莫昵焉。登帝大位。功莫厚焉。守節沒齒。忠莫至焉。而傾側顛沛。僅而自全。則伊生抱明允以嬰戮。文子懷忠敬而齒劍。固其所也。因斯以言。夫以篤聖穆親。如彼之懿。大德至忠。如此之盛。尚不能取信於人主之懷。止謗於眾多之口。過此以往。惡睹其可。安危之理。斷可識矣。又況乎饕大名以冒道家之忌。運短才而易聖哲所難者哉。身危由於勢過。而不知去勢以求安。禍積起於寵盛。而不知辭寵以招福。見百姓之謀已。則申宮警守。以崇不畜之威。懼萬民一作方。之不服。則嚴刑峻制。以賈傷心之怨。然後威窮乎震主。而怨行乎上下。眾心日陊。危機將發。而方偃仰瞪眄。一作盱。謂足以夸世。笑古人之未工。忘己事之已拙。知曩勳之可矜。暗成敗之有會。是以事窮運盡。必於一作有。顛仆。風起塵合。而禍至常酷也。聖人忌功名之過已。惡寵祿之踰量。蓋為此也。夫惡欲之大端。賢愚所共有。而遊子殉高位於生前。志士思垂名於身後。受生之分。唯此而已。夫蓋世之業。名莫大焉。震主之勢。位莫盛焉。率意無違。欲莫順焉。借使伊人頗覽天道。知盡不可益。盈難久持。超然自引。高揖而退。則巍巍之盛。仰邈前賢。洋洋之風。俯冠一作觀。來籍。而大欲不乏一作止。於身。至樂無愆乎舊。節彌效而德彌廣。身逾逸而名逾劭。此之不為。彼之必昧。然後河海之跡。堙為窮流。一簣之舋。積成山岳。名編凶頑之條。身猒荼毒之痛。豈不謬哉。故聊賦焉。庶使百世少有寤云。文選豪士賦序并注。
世有豪士兮。遭國顛沛。攝窮運之歸期。嘗眾通之所會。苟時至而理盡。譬摧枯而振敗。因天地以運動。恆才璅而功大。於是禮極上典。服盡暉崇。儀北辰以葺宇。實蘭室而桂宮。撫玉衡於樞極。運萬物乎掌中。伊天道之剛健。猶時至而必諐。日罔中而弗昃。月何盈而不闕。襲覆車之危軌。笑前乘之去穴。若知險而退止。趨歸蕃而自戢。推璇璣以長謝。顧萬物而高揖。託浮雲以邁志。豈咎〈恡，去“忄”〉之能集。擠為山以自隕。歎禍至於何及。按此賦自必全載。故姑依略見於類聚諷類者錄出。以俟攷。
成都王表理機。起為平原內史。到官上表謝恩。曰。陪臣陸機言。今月九日。魏郡太守遣兼丞張含齎板詔書印綬。假臣為平原內史。拜受祗竦。不知所裁。臣機頓首。死罪死罪。臣本吳人。出自敵國。世無先臣宣力之效。才非邱園耿介之秀。皇澤廣被。惠濟無遠。擢自群萃。累蒙榮進。入朝九載。歷官有六。身登三閣。官成兩宮。服冕乘軒。仰齒貴游。振景拔跡。顧邈同列。施重山岳。義足灰沒。遭國顛沛。無節可紀。雖蒙曠盪。臣獨何顏。俛首頓膝。憂愧若厲。而橫為故齊王冏所見枉陷。誣臣與眾人共作禪文。幽執囹圄。當為誅始。臣之微誠。不負天地。倉卒之際。慮有逼迫。乃與弟雲、及散騎侍郎袁瑜、中書郎馮熊。尚書右丞崔基、廷尉正顧榮、汝陰太守曹武、思所以獲免。陰蒙避迴。崎嶇自列。片言隻字。不關其間。事蹤筆跡。皆可推校。而一朝翻然。更以為罪。蕞爾之生。尚不足〈恡，去“忄”〉。區區本懷。實有可悲。畏逼天威。即罪惟謹。鉗口結舌。不敢上訴所天。莫大之釁。日經聖聽。肝血之誠。終不一聞。所以臨難慷慨。而不能不恨恨者。惟此而已。重蒙陛下愷悌之宥。迴霜收電。使不隕越。復得扶老攜幼。生出獄戶。懷金拖紫。退就散輩。感恩惟咎。五情震悼。跼天蹐地。若無所容。不悟日月之明。遂垂曲照。雲雨之澤。播及朽瘁。忘臣弱才。身無足采。哀臣零落。罪有可察。苟削丹書。得夷平民。則塵洗天波。謗絕眾口。臣之始望。尚未至是。猥辱大命。顯授符虎。使春枯之條。更與秋蘭垂芳。陸沉之羽。復與翔鴻撫翼。雖安國免徒。起紆青組。張敞亡命。坐致朱軒。方臣所荷。未足為泰。豈臣蒙垢含〈恡，去“忄”〉。所宜忝竊。非臣毀宗夷族。所能上報。喜懼參并。悲慚哽結。拘守常憲。當便道之官。不得束身奔走。稽顙城闕。瞻係天衢。馳心輦轂。臣不勝屏營延仰。謹拜表以聞。文選謝平原內史表并注。
陸雲。雲補浚儀令。縣居都會之要。名為難理。雲到官肅然。下不能欺。市無二價。書鈔引晉書。
雲去官。百姓追思之。圖畫形像。配食縣社。書鈔引晉書。

[book_title]臧榮緒晉書卷十
夏侯湛
夏侯湛字孝若。譙國人也。文選東方朔書贊注。
美容儀。才華富盛。早有名譽。與潘岳友善。時人謂之連璧。同上。
為太尉掾。文選夏侯常侍誄注。
湛舉賢良。對策。拜郎中。同上。
進補太子舍人。轉尚書郎。出宰野王令。文選夏侯常侍誄注。
湛居邑累年。朝野多歎其屈。類聚四十八。　御覽二百二十。
除中書侍郎。出補南陽相。文選夏侯常侍誄注。
惠帝即位。為散騎常侍。文選東方朔書贊注。
湛族為盛門。性頗豪侈。甘食美服。窮滋極珍。　湛將沒。遺命小棺薄斂。不修封樹。文選夏侯常侍誄注。
潘岳
潘岳字安仁。滎陽中牟人。文選藉田賦注。
父芘。琅邪內史。文選懷舊賦注。
岳總角辯慧。摛藻清艷。鄉邑稱為奇童。弱冠辟太尉、秋興賦注。作賈充為太尉。岳為賈充掾。西征賦注。作岳弱冠辟太尉府掾。司空府。文選藉田賦注。
泰始四年正月丁亥。世祖初藉千畝。司空掾潘岳作藉田頌曰。伊晉之四年。正月丁未。當作亥。皇帝親率群后。藉於千畝之甸。禮也。於是乃使甸帥清畿。野廬埽路。封人壝宮。掌舍設枑。青壇蔚其嶽立兮。翠幕黕以雲布。結崇基之靈阯兮。啟四塗之廣阼。沃野墳腴、膏壤平砥、清洛濁渠。引流激水。遐阡繩直。邇陌如矢。〈糸葱〉一作蔥。犗服於縹軛兮。紺轅綴於黛耜。儼儲駕於廛左兮。俟萬乘之躬履。百僚先置。位以職分。自上下下。具惟命臣。襲春服之萋萋兮。接游車之轔轔。微風生於輕幰兮。纖埃起於朱輪。森奉璋以階列兮。望皇軒而肅震。若湛露之唏朝陽兮。似眾星之拱北辰也。於是前驅魚麗。屬車鱗萃。閭闔洞啟。參塗方駟。常伯陪乘。太僕秉一作執。轡。后妃獻穜稑之種。司農撰播殖之器。挈壺掌升降之節。宮正設門閭之蹕。天子乃御玉輦。蔭華蓋。衝牙錚鎗。綃紈綷〈糸蔡〉。金根照耀以炯晃兮。龍驥騰驤而沛艾。表朱衣於離坎兮。飛青縞於震兌。中黃廚以發輝一作揮。兮。方綵紛其繁會。五輅一作路。鳴鑾。九旗揚旆。瓊鈒入橤。雲罕晻藹。蕭管嘲哳以啾嘈兮。鼓鞞〈石宏〉隱以砰磕。筍簴嶷以軒翥兮。洪鐘越乎區外。震震填填。塵騖連天。以幸乎藉田。蟬冕熲以灼灼兮。碧色肅其千千。似夜光之剖荊璞兮。若茂松之依山顛也。於是我皇乃降靈壇。撫御耦。坻一作游。場染屨。洪縻在手。三推而舍。庶人終畝。貴賤以班。或五或九。於斯時也。居靡都鄙。民無華裔。長庶雜遝以交集。士女頒斌而或戾。被褐振裾。垂髫總髮。躡踵側肩。掎裳連襼。即袂字。黃塵為之四合兮。陽光為之潛翳。動容發音。而觀者莫不抃舞乎康衢。謳吟乎聖世。情欣樂於昏作兮。慮盡力乎樹蓺。靡誰一作推。督而嘗勤兮。莫之課而自厲。躬先勞以說一作而悅。使兮。豈嚴刑而猛制之哉。有邑老田父。或進而稱曰。蓋損益隨時。理有常然。高以下為基。民以食為天。正其末者端其本。善其後者慎其先。夫九土之宜弗任。四業一作人。之務不壹。野有菜蔬之色。朝靡代耕之秩。無儲蓄以虞災。徒望歲以自必。三代之衰。皆此物也。今聖上昧旦丕顯。夕惕若慄。圖匱於豐。防儉於違。欽哉欽哉。惟穀之卹。展三時之弘務。致倉廩於盈溢。固堯湯之用心。而存救之要術也。若乃廟祧有事。祝宗諏日。簋簋普悼。則此之自實。縮鬯蕭茅。又於是乎出。黍稷馨香。旨酒嘉栗。宜其民和年登。而神降之吉也。古人有言曰。聖人之德。無以加於孝乎。夫孝者。天地之性、人之所由靈也。昔者。明王以孝治天下。其或繼之者。鮮哉希矣。逮我皇晉。實光斯道。儀刑孚於萬國。愛敬盡於祖考。故躬稼以供粢盛。所以致孝也。勸穡以足百姓。所以固本也。能本而孝。盛德大業。至矣哉。此一役也。而二美具一作顯。焉。不亦遠乎。不亦重乎。敢作頌曰。思樂甸畿。薄采其茅。一作芳。大君戾止。言藉其農。其農三推。萬方以祗。耨我公田。實一作遂。及我私。我簠斯盛。我簋斯齊。我倉如陵。我庾如坻。念茲在茲。永言孝思。人力普存。祝史正辭。神祇攸歆。逸豫無期。一人有慶。兆民賴之。文選藉田賦并注。
舉秀才。高步一時。為眾所疾。同上。
岳出為河陽令。同上閑居賦注。
時山濤領王濟裴楷等皆親遇。岳內不平。乃密題閣道。為謠曰。閣道東。有大牛。王濟鞅。裴楷鞦。和嶠刺促不得休。事類賦注。牛。引晉書。
轉懷令。文選閑居賦注。
岳既一作領。宰二邑。勤於政績。推一作調。補尚書郎。遷廷尉平。為公事免官。文選閑居賦注。又西征賦注。又河陽縣作注。
楊駿為太傅輔政、高選吏佐、引岳為太傅主簿、駿誅除名、同上閑居賦注。
岳為長安令。作西征賦曰。歲次玄枵。元康二年。壬子。月旅蕤賓。五月律。丙子統日。統夏日。乙未御辰。十八日。潘子憑軾西征。自京徂秦。迺喟然歎曰。古往今來。邈矣悠哉。寥廓忽怳。化一氣而甄三才。此三才者。天地人道。唯生與位。謂之大寶。生有修短之命。位有通塞之遇。鬼神莫之要。聖智弗能豫。當休明之盛世兮。託菲薄之陋質。納旌弓於鉉台。讚庶績於帝室。嗟鄙夫之常累。固既得而患失。無柳季之直道。佐士師而一黜。武皇忽其升遐。八音遏於四海。天子寢於諒闇兮。百官聽於冢宰。彼負荷之殊重兮。雖伊周其猶殆。窺七貴於漢庭。譸一姓之或在。無危明以安位。祇居逼以示專。陷亂逆以受戮。匪降禍之自天。孔隨時以行藏。蘧與國而舒卷。苟蔽微以謬章。患過辟之未遠。悟山潛之逸士。卓長往而不反。陋吾人之拘孿。飄蓱浮而蓬轉。寮位儡其隆替。名節漼以隳落。危素卵之累殼。甚玄燕之巢幕。心戰懼以兢悚。如臨深而履薄。夕獲歸於都外。宵未中而難作。匪擇木以棲集。尠林焚而鳥存。遭千載之嘉會。皇合德於乾坤。弛秋霜之嚴威。流春澤之渥恩。甄大義以明責。反初服於私門。皇鑒揆余之忠誠。俄命余以末班。牧疲人於西夏。攜老幼而入關。丘去魯而顧歎。季過沛而涕零。伊故鄉之可懷。疚聖達之幽情。矧匹夫之安土。邈投身於鎬京。猶犬馬之戀主。竊託慕於闕庭。眷鞏洛而掩涕。思纏綿於墳塋。乃越平樂。過街郵。秣馬皋門。稅駕西周。遠矣姬德。興自高辛、思文后稷、厥初生民、率西水滸、化流岐豳、祚隆昌、發。舊邦維新。旋牧野而歷茲。愈守柔而執競。夜申旦而不寐。憂天保之未定。惟泰山其猶危。祀八百而餘慶。鑒亡王之驕淫。竄南巢以投命。坐積薪以待然。方指日而比盛。人度量之乖舛。何相越之遼迥。考土中於斯邑。成建都而營築。既定鼎於郟鄏。遂鑽龜而啟繇。平失道而來遷。繄二國而是祐。豈時王之無僻。賴先哲以長懋。望圉北之兩門。感虢鄭之納惠。討子頹之樂禍。尤闕西之效戾。重戮帶以定襄。弘大順以霸世。靈壅川以止鬥。晉演義以獻說。咨景悼以迄匄。政淩遲而彌季。俾庶朝之構逆。歷兩王而干位。踰十葉以逮赧。邦分崩而為二。竟橫噬於於虎口。輸文武之神器。澡孝水而濯纓。嘉美名之在茲。夭赤子於新安。坎路側而瘞之。亭有千秋之號。子無七旬之期。雖勉勵於延吳。實潛慟乎余慈。眄山川以懷古。悵攬轡於中塗。虐項氏之肆暴。坑降卒之無辜。激秦人以歸德。成劉后之來蘇。事回泬而好還。卒宗滅而身屠。經澠池而長想。停余車而不進。秦虎狼之彊國。趙侵弱之餘燼。超入險而高會。仗命世之英藺。恥東瑟之偏鼓。提西缶而接刃。辱十城之虛壽。奄咸陽以取俊。出申威於河外。何猛氣之咆勃。入屈節於廉公。若四體之無骨。處智勇之淵偉。方鄙〈恡，去“忄”〉之忿悁。雖改日而易歲。無等級以寄言。當光武之蒙塵。致王誅於赤眉。異奉辭以伐罪。初垂翅於回谿。不尤眚以掩德。終奮翼而高揮。建佐命之元勳。振皇綱而更維。登崤阪之威夷。仰崇嶺之嵯峨。皋記墳於南陵。文違風於北阿。蹇器孟以審敗。襄墨縗以授戈。曾隻輪之不反。緤三帥以濟河。值庸主之矜愎。殆肆叔於市朝。任好綽其餘裕。獨引過以歸己。明三敗而不黜。卒陵晉以雪恥。豈虛名之可立。良致霸其有以。降曲崤而憐虢。託與國於亡虞。貪誘賂以賣鄰。不及臘而就拘。垂棘反於故府。屈產服於晉輿。德不建而民無援。仲雍之祀忽諸。我徂安陽。言陟陝郛。行乎漫瀆之口。憩乎曹陽之墟。美哉邈乎。茲土之舊也。固乃周邵之所分。二南之所交。麟趾信於關雎。騶虞應乎鵲巢。愍漢氏之剝亂。朝流亡以流析。卓滔天以大滌。劫宮廟而遷跡。俾萬乘之盛尊。降遙思於征役。顧請旋於〈亻霍〉汎。既獲許而中惕。追皇駕而驟戰。望玉輅而縱鏑。痛百寮之勤王。咸畢力以致死。分身首於鋒刃。洞胸腋以流矢。有褰裳以投岸。或攘袂以赴水。傷桴檝之褊小。撮舟中而掬指。升曲沃而惆悵。惜兆亂而兄替。枝末大而本披。都偶國而禍結。臧札飄其高厲。委曹吳而成節。何莊武之無恥。徒利開而義閉。躡函谷之重阻。看天險之衿帶。跡諸侯之勇怯。筆嬴氏之利害。或開關以延敵。競遯逃以奔竄。有噤門而莫啟。不窺兵於山外。連雞互而不棲。小國合而成大。豈地勢之安危。信人事之否泰。漢六葉而拓畿。縣弘農而遠關。厭紫極之閒敞。甘微行以遊盤。長傲賓於柏谷。妻睹貌而獻餐。疇匹婦其已泰。胡厥夫之謬官。昔明王之巡幸。固清道而後往。懼銜橛之或變。峻徒御以誅賞。彼白龍之魚服。挂豫且之密網。輕帝重於天下。奚斯漸之可長。弔戾園於胡邑。諒遭世之巫蠱。探隱伏於難明。委讒賊之趙虜。加顯戮於儲貳。絕肌膚而不顧。作歸來之悲臺。徒望思其何補。紛吾既邁此全節。又繼之以盤桓。問休牛之故林。感徵名於桃園。發閿鄉而警策。愬黃巷以濟潼。眺華岳之陰崖。睹高掌之遺蹤。憶江使之反璧。告亡期於祖龍。不語怪以徵異。我聞之於孔公。慍韓馬之大憝。阻關谷以稱亂。魏武赫以霆震。奉義辭以伐叛。彼雖眾其焉用。故制勝於廟算。砰揚桴以振塵。繣瓦解而冰泮。超遂遁而奔狄。甲卒化為京觀。倦狹路之迫隘。軌踦〈足區〉以低仰。蹈秦郊而始闢。豁爽塏以宏壯。黃壤千里。沃野彌望。華實紛敷。桑麻條暢。邪界褒斜。右濱汧隴。寶雞前鳴。甘泉後涌。面終南而背雲陽。跨平原而連嶓冢。九嵕〈山截〉〈山薛〉。太乙巃嵷。吐清風之飂戾。納歸雲之鬱蓊。南有玄灞素滻、湯井、溫谷。北有清渭、濁涇。蘭池、周曲。浸決鄭白之渠。漕引淮海之粟。林茂有鄠之竹。山挺藍田之玉。班述陸海珍藏。張敘神皋隩區。此西賓所以言於東主。安處所以聽於憑虛也。可不謂然乎。勁松彰於歲寒。貞臣見於國危。入鄭都而抵掌。義桓友之忠規。竭股肱於昏主。赴塗炭而不移。世善職於司徒。緇衣弊而改為。履犬戎之侵地。疾幽后之詭惑。舉偽烽以沮眾。淫嬖褒以縱慝。軍敗戲水之上。身死驪山之北。赫赫宗周。滅為亡國。又有繼於此者。異哉秦始皇之為君也。傾天下以厚葬。自開闢而未聞。匠人勞而弗圖。俾生埋以報勤。外罹西楚之禍。內受牧豎之焚。語曰。行無禮必自及。此非其效與。乾坤以有親可久。君子以厚德載物。觀夫漢高之興也。非徒聰明神武。豁達大度而已也。乃實慎終追舊。篤誠款愛。澤靡不漸。恩無不逮。率土且弗遺。而況於鄰里乎。況於卿士乎。於斯時也。乃摹寫舊豐。制造新邑。故社易置。分榆遷立。街衢如一。庭宇相襲。渾雞犬而亂放。各識家而競入。籍含怒於鴻門。沛跼蹐而來王。范謀害而弗許。陰授劍以約莊。撛白刃以萬舞。危冬葉之待霜。履虎尾而不噬。實要伯於子房。樊抗憤以卮酒。咀彘肩以激揚。忽蛇變而龍攄。雄霸上而高驤。曾遷怒而橫撞。碎玉斗其何傷。嬰罥組於軹塗。投素車而肉袒。疏飲餞於東都。畏極位之盛滿。金墉鬱其萬雉。峻嵃峭以繩直。戾飲馬之陽橋。踐宣平之清閾。都中雜遝。戶千人億。華夷士女。駢田逼側。展名京之初儀。即新館而蒞職。勵疲鈍以臨朝。勖自強而不息。於是孟秋爰謝。聽覽餘日。巡省農功。周行廬室。街里蕭條。邑居散逸。營宇寺署肆廛管庫蕞芮於城隅者。百不處一。所謂尚冠修成。黃棘宣明。建陽昌陰。北煥南平。皆夷漫滌蕩。亡其處而有其名。爾乃階長樂。登未央。汎太液。淩建章。縈馺娑而款駘盪。轥枍詣而轢承光。徘徊桂宮。惆悵柏臺。鷩雉雊於臺陂。狐兔窟於殿傍。何黍苗之離離。而余思之芒芒。洪鍾頓於毀廟。乘風廢而弗縣。禁省鞠為茂草。金狄遷於灞川。懷夫蕭曹魏邴之相。辛李衛霍之將。銜使則蘇屬國。震遠則張博望。教敷而彝倫敘。兵舉而皇威暢。臨危而智勇奮。投命而高節亮。暨乎秺侯之忠孝淳深。陸賈之優游宴喜。長卿淵雲之文。子長政駿之史。趙張三王之尹京。定國釋之之聽理。汲長孺之正直。鄭當時之推士。終童山東之英妙。賈生洛陽之才子。飛翠緌。拖鳴玉。以出入禁門者眾矣。或被髮左衽。奮迅泥滓。或從容傅會。望表知裏。或著顯績而嬰時戮。或有大才而無貴仕。皆揚清風於上烈。垂令聞而不已。想珮聲之遺響。若鏗鏘之在耳。當音鳳恭顯之任勢也。乃熏灼四方。震耀都鄙。而死之日。曾不得與夫十餘公之徒隸齒。才難不其然乎。望漸臺而扼腕。梟巨猾而餘怒。揖不疑於北闕。軾樗里於武庫。酒池鑒於商羊。追覆車而不寐。曲陽僭於白虎。化奢淫而無度。命有始而必終。孰長生而久視。武雄略其焉在。近惑文成而溺五利。侔造化以制作。窮山海之奧祕。靈若翔於神島。奔鯨浪而失水。爆鱗骼於漫沙。隕明月以雙墜。擢仙掌以承露。干雲漢而上至。致邛蒟其奚難。惟余欲而是恣。縱逸遊於角觝。絡甲乙以珠翠。忍生民之減半。勒東岳以虛美。超長懷以遐念。若循環之無賜。較面朝之煥炳。次後庭之猗靡。壯當熊之忠勇。深辭輦之明智。衛鬒髮以光鑒。趙輕體之纖麗。咸善立而聲流。亦寵極而禍侈。津便門以右轉。究吾境之所暨。掩細柳而撫劍。快孝文之命帥。周受命以忘身。明戎政之果毅。距華蓋於壘和。案乘輿之尊轡。肅天威之臨顏。率軍禮之長〈忄臺〉。輕棘霸之兒戲。重條侯之倨貴。索杜郵其焉在。云孝里之前號。惘輟駕而容與。哀武安以興悼。爭伐趙以徇國。定廟算之勝負。扞矢言而不納。反推怨以歸咎。未十里於遷路。尋賜劍以刎首。嗟主闇而臣嫉。禍於何而不有。窺秦墟於渭城。冀闕緬其堙盡。覓陛殿之餘基。裁岥岮以隱嶙。想趙使之抱璧。瀏睨楹以抗憤。燕圖窮而荊發。紛絕袖而自引。筑聲厲而高奮。狙潛鉛以脫臏。據天位其若茲。亦狼狽而可愍。簡良人以自輔。謂斯忠而鞅賢。寄苛制於捐灰。矯扶蘇於朔邊。儒林填於坑阱。詩書煬而為煙。國滅亡以斷後。身刑轘以啟前。商法焉得以宿。黃犬何可復牽。野蒲變而成脯。苑鹿化以為馬。假讒逆以天權。鉗眾口而寄坐。兵在頸而顧問。何不早而告我。願黔黎其誰聽。惟請死而獲可。健子嬰之果決。敢討賊以紓禍。勢土崩而莫振。作降王於路左。蕭收圖以相劉。料險易與眾寡。羽天與而弗取。冠沐猴而縱火。貫三光而洞九泉。曾未足以與其高下也。感市閭之菆井。歎尸韓之舊處。丞屬號而守闕。人百身以納贖。豈生命之易投。誠惠愛之洽著。訐望之以求直。亦余心之所惡。思夫人之政術。實幹時之良具。苟明法以釋憾。不愛才以成務。弘大體以高貴。非所望於蕭傅。造長山而慷慨。偉龍顏之英主。胸中豁其洞開。群善湊而必舉。存威恪乎天區。亡墳掘而莫禦。臨揜坎而累抃。步毀垣以延佇。越安陵而無譏。諒惠聲之寂寞。弔爰絲之正義。伏梁劍於東郭。訊景皇於陽邱。奚信讒而矜謔。隕吳嗣於局下。蓋發怒於一博。成七國之稱亂。翻助逆以誅錯。恨過聽而無討。茲沮善而勸惡。呰孝元於渭塋。執奄伊以明貶。褒夫君之善行。廢園邑以崇儉。過延門而責成。忠何辜而為戮。陷社稷之王章。俾幽死而莫鞠。忲淫嬖之凶忍。勦皇統之孕育。張舅氏之姦漸。貽漢宗以傾覆。刺哀主於義域。僭天爵於長安。欲法堯而承羞。永終古而不刊。瞰康陵之孤墳。悲平后之專絜。殃厥父之篡逆。蒙漢恥而不雪。激義誠而引決。赴丹爓以明節。投宮火而焦縻。從灰熛而俱滅。騖橫橋而旋軫。歷敝邑之南垂。門磁石而梁木蘭兮。構阿房之屈奇。疏南山以表闕。倬樊川以激池。役鬼傭其猶否。矧人力之所為。工徒斲而未息。義兵紛以交馳。宗祧汙而為沼。豈斯宇之獨隳。由偽新之九廟。夸宗虞而祖黃。驅吁嗟而妖臨。搜佞哀而為郎。誦六藝以飾姦。焚詩書而面牆。心不則於德義。雖異術而同亡。宗孝宣於樂游。紹衰緒以中興。不獲事於敬養。盡加隆於園陵。兆惟奉明。邑號千人。訊諸故老。造自帝詢。隱王母之非命。縱聲樂以娛神。雖靡率於舊典。亦觀過而知仁。馮高望之陽隈。體川陸之汙隆。開襟乎清暑之館。游目乎五柞之宮。交渠引漕。激湍生風。乃有昆明。池乎其中。其池則湯湯汗汗。滉瀁彌漫。浩如河漢。日月麗天。出入乎東西。旦似湯谷。夕類虞淵。昔豫章之名宇。披玄流而特起。儀景星於天漢。列牛女以雙峙。圖萬載而不傾。奄摧落於十紀。擢百尋之層觀。今數仞之餘趾。振鷺於飛。鳧躍鴻漸。乘雲頡頏。隨波澹淡。瀺灂驚波。唼喋陵芡。華蓮爛於淥沼。青蕃蔚乎翠瀲。伊茲池之肇穿。肄水戰於荒服。志勤遠以極武。良無要於後福。而菜蔬芼實。水物惟錯。乃有贍乎原陸。在皇代而物土。故毀之而又復。凡厥寮司。既富而教。咸帥貧惰。同整檝櫂。收罟課獲。引繳舉效。鰥夫有室。愁民以樂。徒觀其鼓枻迴輪。灑釣投網。垂餌出入。挺叉來往。纖經連白。鳴桹厲響。貫鰓〈四勺〉尾。掣三牽兩。於是弛青鯤於網鉅。解頳鯉於黏徽。華魴躍鱗。素鱮揚鬐。雍人縷切。鸞刀若飛。應刃落俎。靃靃霏霏。紅鮮紛其初載。賓旅竦而遲御。既餐服以屬厭。泊恬靜以無欲。迥小人之腹。為君子之慮。爾乃端策拂茵。彈冠振衣。徘徊酆鎬。如渴如飢。心翹懃以仰止。不加敬而自祗。豈三聖之敢夢。竊十亂之或希。經始靈臺。成之不日。惟酆及鎬。仍京其室。庶人子來。神降之吉。積德延祚。莫二其一。永惟此邦。云誰之識。越可略聞。而難臻其極。子贏鋤以借父。訓秦法而著色。耕讓畔以閑田。沾姬化而生棘。蘇張喜而詐騁。虞芮愧而訟息。由此觀之。土無常俗。而教有定式。上之遷下。均之埏埴。五方雜會。風流溷淆。惰農好利。不昏作勞。密邇獫狁。戎馬生郊。而制者必割。實存操刀。人之升降。與政隆替。杖信則莫不用情。無欲則賞之不竊。雖智弗能理。明弗能察。信此心也。庶免夫戾。如其禮樂。以俟來哲。述行歷論所經人物山水也。文選西征賦并注。
汧督馬敦。立功孤城。為州司所枉。死於囹圄。岳誄之曰。惟元康七年秋。九月十五日。晉故督守、關中侯、扶風馬君卒。嗚呼哀哉。初雍部之內屬。羌反未弭。而編戶之氐又肆逆焉。雖王旅致討。終於殄滅。而蜂蠆有毒。驟失小利。俾百姓流亡。頻於塗炭。建威喪元於好畤。州伯宵遁乎大谿。若夫偏師裨將之殞首覆軍者。蓋以十數。剖符專城。紆青拖墨之司。奔走失其守者。相望於境。秦隴之僭。鞏更為魁。既已襲汧而館其縣。子以眇爾之身。介乎重圍之裏。率寡弱之眾。據十雉之城。群氐如蝟毛而起四面。雨射城中。城中鑿穴而處。負戶而汲。木石將盡。樵蘇乏竭。芻蕘罄絕。於是乎發梁棟而用之。〈四勺〉以鐵鎖機關。既縱礧而又升焉。爨陳焦之麥。柿梠桷之松。用能薪芻不匱。人畜取給。青煙傍起。歷馬長鳴。凶醜駭而疑懼。乃闕地而攻。子命穴浚塹。寘壺鐳瓶甒以偵之。將穿響作。內焚穬火薰之。潛氐殲焉。久之。安西之救至。竟免虎口之厄。全數百萬之積。文契書於幕府。聖朝疇咨。進以顯秩。殊以幢蓋之制而州之。有司乃以私隸數口。穀十斛。考訊吏兵。以檟楚之辭連之。大將軍屢抗其疏曰。敦固守孤城。獨當群寇。以少禦眾。載離寒暑。臨危奮節。保穀全城。而雍州從事忌敦勳效。極推小疵。非所以褒獎元功。宜解敦。禁劾。假授。詔書遽許。而子固已下獄。發憤而卒也。朝廷聞而傷之。策書曰。皇帝咨故督守、關中侯、馬敦。忠勇果毅。率厲有方。固守孤城。危逼獲濟。寵秩未加。不幸喪亡。朕用悼焉。今追贈牙門將軍印綬。祠以少牢。魂而有靈。嘉茲寵榮。然絜士之聞穢。其庸致思乎。若乃下吏之肆其噤害。則皆妒之徒也。嗟乎。妒之欺善。抑亦貿首之讎也。語曰。或戒其子。慎無為善。言固可以若是。悲夫。昔乘邱之戰。縣賁父御魯莊公。馬驚敗績。賁父曰。他日未嘗敗績。而今敗績。是無勇也。遂死之。圉人浴馬。有流矢在白肉。公曰。非其罪也。乃誄之。漢明帝時。有司馬叔持者。白日於都市手劍父讎。視死如歸。亦命史臣班固而為之誄。然則忠孝義烈之流。慷慨非命而死者。綴辭之士。未之或遺也。天子既以策而贈之。微臣託乎舊史之末。敢闕其文哉。乃作誄曰。知人未易。人未易知。嗟茲馬生。位末名卑。西戎猾夏。乃奮其奇。保此汧城。救我邊危。彼邊奚危。城小粟富。子以眇身。而裁其守。兵無加衛。墉不增築。婪婪群狄。豺虎競逐。鞏更恣睢。潛跱官寺。齊萬虓闞。震驚台司。聲勢沸騰。種落煽熾。旌旗電舒。戈矛林植。彤珠星流。飛矢雨集。惴惴士女。號天以泣。爨麥而炊。負戶以汲。累卵之危。倒懸之急。馬生爰發。在險彌亮。精冠白日。猛烈秋霜。稜威可厲。懦夫克壯。霑恩撫循。寒士挾纊。蠢蠢犬羊。阻眾陵寡。潛隧密攻。九地之下。愜愜窮城。氣若無假。昔命懸天。今也惟馬。惟此馬生。才博智贍。偵以瓶壺。〈戾刂〉以長塹。鍤未見鋒。火以起焰。薰尸滿窟。棓穴以斂。木石匱竭。萁稈空虛。瞷然馬生。傲若有餘。〈四勺〉梁為礧。柿松為芻。守不乏械。歷有鳴鉤。哀哀建威。身伏斧質。悠悠烈將。覆軍喪器。戎釋我徒。顯誅我帥。以生易死。疇克不二。聖朝西顧。關右震惶。分我汧庾。化為寇糧。實賴夫子。思謩彌長。咸使有勇。致命知方。我雖未學。聞之前典。十世宥能。表墓旌善。思人愛樹。甘棠不翦。矧乃吾子。功深疑淺。兩造未具。儲隸蓋鮮。孰是勳庸。而不獲免。猾哉部司。其心反側。斲善害能。醜正惡直。牧人逶迤。自公退食。聞穢鷹揚。曾不戢翼。忘爾大勞。猜爾小利。苟莫開懷。於何不至。慨慨馬生。琅琅高致。發憤囹圄。沒而猶眂。鳴呼哀哉。安平出奇。破齊克完。張孟運籌。危趙獲安。汧人賴子。猶彼談單。如何吝嫉。搖之筆端。傾倉可賞。矧云私粟。狄隸可頒。況曰家僕。剔子雙龜。貫以三木。功存汧城。身死汧獄。凡爾同圍。心焉摧剝。扶老攜幼。街號巷哭。嗚呼哀哉。明明天子。旌以殊恩。光光寵贈。乃牙其門。司勳頒爵。亦兆後昆。死而有靈。
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:08-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>