<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,">
<meta name="description" content="七十卷。南宋徐天麟撰。徐天麟字仲祥,南宋临江(今江西清江县)人,伯父为南宋史学家徐梦莘。开禧元年(1205)进士,历任惠州、潭州通判及英德府知府,政治清明,晚年谢官回籍。幼时受父亲及伯父影响颇深,平生酷爱文学,主要著述有《西汉会要》、《东汉会要》(合称《两汉会要》)、《汉兵本末》、《西汉地理疏》、《山经》等。班固之《汉书》综括汉代礼乐刑政之大端,但理密文繁。徐天麟仿王溥《唐会要》体例,取《汉书》“纪”、“志”、“表”、“传”中所载典章制度“以类相从、分门编载”(《续修四库全书总目提要》),分帝系、礼、乐、">
<title>西汉会要【四库本】_徐天麟_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">西汉会要【四库本】</span> <br/>
          作者： <span class="inputVal" id="bkauthor">徐天麟</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]263938</span> <br/>
          说明： <span class="inputVal" id="bkdec">七十卷。南宋徐天麟撰。徐天麟字仲祥,南宋临江(今江西清江县)人,伯父为南宋史学家徐梦莘。开禧元年(1205)进士,历任惠州、潭州通判及英德府知府,政治清明,晚年谢官回籍。幼时受父亲及伯父影响颇深,平生酷爱文学,主要著述有《西汉会要》、《东汉会要》(合称《两汉会要》)、《汉兵本末》、《西汉地理疏》、《山经》等。班固之《汉书》综括汉代礼乐刑政之大端,但理密文繁。徐天麟仿王溥《唐会要》体例,取《汉书》“纪”、“志”、“表”、“传”中所载典章制度“以类相从、分门编载”(《续修四库全书总目提要》),分帝系、礼、乐、舆服、学校、运历、祥异、职官、选举、民政、食货、兵、刑、方域、蕃夷等15门367事,铨次《汉书》,使其经纬本末明晰,贯穿详洽。但本书取材止于《汉书》,不采他书所载汉制,未免狭窄。清武英殿本为后世诸本所据。后有广雅书局本、商务印书馆“国学基本丛书”本及上海人民出版社1976年校点本。</span> <br/>
          封面： <span class="inputVal" id="bkimg">Z_6920.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]西汉会要【四库本】
[book_author]徐天麟
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]263938
[book_dec]七十卷。南宋徐天麟撰。徐天麟字仲祥,南宋临江(今江西清江县)人,伯父为南宋史学家徐梦莘。开禧元年(1205)进士,历任惠州、潭州通判及英德府知府,政治清明,晚年谢官回籍。幼时受父亲及伯父影响颇深,平生酷爱文学,主要著述有《西汉会要》、《东汉会要》(合称《两汉会要》)、《汉兵本末》、《西汉地理疏》、《山经》等。班固之《汉书》综括汉代礼乐刑政之大端,但理密文繁。徐天麟仿王溥《唐会要》体例,取《汉书》“纪”、“志”、“表”、“传”中所载典章制度“以类相从、分门编载”(《续修四库全书总目提要》),分帝系、礼、乐、舆服、学校、运历、祥异、职官、选举、民政、食货、兵、刑、方域、蕃夷等15门367事,铨次《汉书》,使其经纬本末明晰,贯穿详洽。但本书取材止于《汉书》,不采他书所载汉制,未免狭窄。清武英殿本为后世诸本所据。后有广雅书局本、商务印书馆“国学基本丛书”本及上海人民出版社1976年校点本。
[book_img]Z_6920.jpg


[book_title]提要
钦定四库全书　　　　　史部十三
西汉会要　　　　　　　政书类一【通制之属】提要
【臣】等谨案西汉会要七十卷宋徐天麟撰天麟字仲祥临江人开禧元年进士调抚州教授历武学博士通判惠潭二州权知英德府事蹟附见宋史徐梦莘传传称天麟为通直郎得之之子梦莘之从子晁公武读书志则称为梦莘之子考楼钥攻媿集有西汉会要序曰徐思叔为左氏国记其兄秘阁商老为北盟录已而思叔之子孟坚着汉官考次子仲祥又作汉会要商老梦莘之字思叔得之之字也然则史不悞而晁氏悞矣其书仿唐会要之体取汉书所载制度典章见於纪志表传者以类相从分门编载其无可隶者亦依苏冕旧例以杂录附之分十有五门共三百六十七事嘉定四年具表进之於朝有旨付尚书省藏之秘阁班固书最称博赡於一代礼乐刑政悉综括其大端而理密文繁骤难得其体要天麟为之区分别白经纬本末一一犁然其诠次极为精审惟所采祗据本史故于汉制之见於他书者槩不采掇未免失之於隘又如舆服门中于司马相如扬雄诸赋铺张扬厉之语一槩摘入殊非事实亦为有乖义例然其贯串详洽实未有能过之者昔人称顔师古为汉书功臣若天麟者固亦无媿斯目矣乾隆四十四年六月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
西汉会要卷一
宋　徐天麟　撰
帝系一
帝号
丰公太上皇父也春秋晋史蔡墨有言陶唐氏既衰其後有刘累学扰龙事孔甲范氏其後也而大夫范宣子亦曰祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏范氏为晋士师鲁文公世奔秦後归於晋其处者为刘氏刘向云战国时刘氏自秦获於魏秦灭魏迁大梁都于丰故周市说雍齿曰丰故梁徙也是以颂高祖云汉帝本系出自唐帝降及于周在秦作刘涉魏而东遂为丰公丰公盖太上皇父其迁日浅坟墓在丰鲜焉及高祖即位置祠祝官则有秦晋梁荆之巫世祠天地缀之以祀岂不信哉由是推之汉承尧运德祚已盛断蛇着符旗帜上赤协于火德自然之应得天统矣【出本纪赞】
太上皇高帝父太公也汉六年夏五月诏曰人之至亲莫亲於父子故父有天下传归於子子有天下尊归於父此人道之极也前日天下大乱兵革并起万民苦殃朕亲被坚执鋭自帅士卒犯危难平暴乱立诸侯偃兵息民天下大安此皆太公之教训也诸王通侯将军羣卿大夫已尊朕为皇帝而太公未有号今上尊太公曰太上皇十年秋七月太上皇崩葬万年【出本纪】
太祖高皇帝【字季讳邦之字曰国】沛丰邑中阳里人姓刘氏【母媪後追尊曰昭灵后】高祖为人隆凖而龙顔美须髯左股有七十二黑子寛仁爱人意豁如也及壮试吏为泗上亭长秦二世元年立为沛公汉元年立为汉王五年二月甲午即皇帝位于汜水之阳十二年夏四月甲辰帝崩于长乐宫五月丙寅葬长陵羣臣曰帝起细微拨乱世反之正平定天下为汉太祖功最高上尊号曰高皇帝【着纪十二年夀五十三】諡【諡法无高以功高特起名】
丞相相国【萧何】
太尉【卢绾　周勃】
御史大夫【周苛　周昌　赵尧】
孝惠皇帝【讳盈字曰满】高祖太子也【母曰吕皇后】帝年五岁高祖初为汉王二年立为太子五年为皇太子十二年四月高祖崩五月丙寅即皇帝位明年改元七年秋八月戊寅帝崩于未央宫九月辛丑葬安陵【着纪七年夀二十四】諡【柔质慈民曰惠】
相国【萧何　曹参】
右丞相【王陵】
左丞相【陈平】
太尉【周勃】
御史大夫【赵尧】
高皇后吕氏【讳雉字曰野鸡】父单父人吕公好相人见高祖状貌因重敬之吕公曰臣少好相人相人多矣无如季相愿季自爱臣有息女愿为箕帚妾吕媪怒吕公曰公始常欲奇此女与贵人沛令善公求之不与何自妄许与刘季吕公曰此非儿女子所知卒与高祖生孝惠帝鲁元公主高帝五年尊王后曰皇后惠帝即位尊为皇太后太后立帝姊鲁元公主女为皇后无子取後宫美人子名之以为太子惠帝崩太子立为皇帝年幼太后临朝称制四年少帝自知非皇后子出怨言皇太后幽之永巷五月丙辰立常山王弘为皇帝八年七月辛巳皇太后崩于未央宫既诛诸吕大臣相与隂谋以为少帝及三弟为王者皆非孝惠子复共诛之【着纪八年】
太傅【王陵　审食其】
右丞相【陈平】
左丞相【审食其】
御史大夫【任敖　曹窋　张苍】
太宗孝文皇帝【讳恒字曰常】高祖中子也【母曰薄姬】高祖十一年立为代王十七年秋高后崩【张晏曰代王之十七年也】大臣迎代王入代邸羣臣从至上议曰丞相陈平等再拜言大王足下子弘等皆非孝惠皇帝子不当奉宗庙大王高皇帝子宜为嗣愿大王即天子位代王西乡逊者三南乡逊者再丞相平等奉天子玺符再拜上代王遂即天子位後七年夏六月己亥帝崩于未央宫乙巳葬霸陵【着纪二十三年夀四十六】孝景元年申屠嘉等奏德莫盛於孝文皇帝宜为帝者太宗之庙制曰可　諡【慈惠爱民曰文】
改元【前十六年　後七年】
丞相【陈平　周勃　灌婴　张苍　申屠嘉】
太尉【灌婴】
御史大夫【张苍　围　　冯敬　申屠嘉　陶青】孝景皇帝【讳启字曰开】文帝太子也【母曰窦皇后】文帝元年正月立为皇太子後七年六月文帝崩丁未即皇帝位後三年正月甲子帝崩于未央宫二月癸酉葬阳陵【着纪十六年夀四十六】諡【布议行刚曰景】
改元【前七年　中六年　後三年】
丞相【申屠嘉　陶青　周亚夫　刘舍　卫绾】
太尉【周亚夫】
御史大夫【陶青　晁错　介　　刘舍　卫绾直不疑】
世宗孝武皇帝【讳彻字曰通】景帝中子也【母曰王美人】年四岁立为胶东王七岁为皇太子十六岁後三年正月景帝崩甲子太子即皇帝位後元二年二月丁卯帝崩于五柞宫三月甲申葬茂陵【着纪五十四年夀七十一】孝宣本始二年诏尊孝武庙为世庙　諡【威强叡德曰武】
年号【建元六年　元光六年　元朔六年　元狩六年元鼎六年　元封六年　太初四年　天汉四年太始二年　征和四年　後元二年　共着纪五十四年夀七十一】
丞相【窦庆　许昌　田蚡　薛泽　公孙弘　李蔡严青翟　赵周　石庆　公孙贺　刘屈氂
田千秋】
太尉【田蚡】
大司马【卫青　霍去病　霍光】
御史大夫【牛抵　赵绾　严青翟　韩安国　张欧公孙弘　江播孙　李蔡　张苍　石庆卜式　儿寛　　延广　王卿　杜周暴胜之　商丘成　桑弘羊】
孝昭皇帝【讳弗陵後止讳弗字曰不】武帝少子也【母曰赵倢伃】武帝後元二年二月立为皇太子年八岁以侍中奉车都尉霍光为大司马大将军受遗诏辅少主明日武帝崩戊辰太子即皇帝位元凤四年帝加元服元平元年夏四月癸未帝崩于未央宫六月壬申葬平陵【着纪十三年夀二十一】諡【圣闻周逹曰昭】
年号【始元六年　元凤六年　元平一年】
丞相【田千秋　王诉　杨敞　蔡义】
大司马【霍光】
御史大夫【桑弘羊　王诉　杨敞　蔡义　田广明】中宗孝宣皇帝【讳询字曰谋】武帝曾孙戾太子孙也太子纳史良娣生史皇孙皇孙纳王夫人生宣帝号曰皇曾孙生数月遭巫蛊事太子良娣皇孙王夫人皆遇害曾孙虽在襁褓犹坐收系郡邸狱邴吉为廷尉监曾孙赖吉得全因遭大赦有诏掖庭养视上属籍宗正元平元年四月昭帝崩无嗣大将军霍光请皇后召昌邑王六月王受皇帝玺绶癸巳光奏王贺淫乱请废太后诏曰可光奏议曰孝武帝曾孙病已【潜邸名也】操行节俭慈仁爱人可以嗣孝昭皇帝後奏可宗正德至曾孙尚冠里舍洗沐赐御府衣太仆以軨猎车奉迎曾孙庚申入未央宫见皇太后封为阳武侯已而羣臣奏上玺绶即皇帝位元康元年诏更讳询黄龙元年冬十二月甲戌帝崩于未央宫【着纪二十五年夀四十二】初元元年正月辛丑葬杜陵平帝元始四年尊孝宣庙为中宗　諡【圣善周闻曰宣】
年号【本始四年　地节四年　元康四年　神爵四年五凤四年　甘露四年　黄龙一年】丞相【蔡义　韦贤　魏相　丙吉　黄霸　于定国】大司马【霍光　张安世　霍禹　韩增　许延夀史高】御史大夫【周广明　丙吉　萧望之　黄霸　杜延年于定国　陈万年】高宗孝元皇帝【讳奭字曰盛】宣帝太子也【母曰共哀许皇后】宣帝微时生民间年二岁宣帝即位八岁立为太子黄龙元年十二月宣帝崩癸巳太子即皇帝位竟宁元年夏五月壬辰帝崩于未央宫秋七月丙戌葬渭陵【着纪十六年夀四十三】平帝元始四年尊为高宗庙　諡【行义悦民曰元】
年号【初元五年　永光五年　建昭五年　竟宁一年】丞相【于定国　韦玄成　匡衡】
大司马【史高　王接　许嘉　王凤】
御史大夫【陈万年　夏禹　薛广德　韦　成　郑弘衡】孝成皇帝【讳骜之字曰俊】元帝太子也【母曰王皇后】元帝在太子宫生甲观画堂为世嫡皇孙宣帝爱之字曰太孙年三岁而宣帝崩元帝即位帝为太子竟宁元年五月元帝崩六月己未太子即皇帝位绥和二年三月丙戌帝崩于未央宫四月己卯葬延陵【着纪二十六年夀四十五】諡【安民立政曰成】年号【建始四年　河平四年　阳朔四年　鸿嘉四年永始四年　元延四年　绥和二年】丞相【匡衡　王商　张禹　薛宣　翟方进　孔光】大司马【许嘉　王凤　王音　王商　王根　王莽师舟】御史大夫【张讴　尹忠　张忠　王音　于永　薛宣王骏　翟方进　孔光　何武】大司空【何武　师丹】
孝哀皇帝【讳欣之字曰喜】元帝庶孙定陶恭王子也【母曰丁姬】年三岁嗣立为王元延五年立为皇太子绥和二年三月成帝崩四月丙午太子即皇帝位元夀二年六月戊午帝崩于未央宫秋九月壬寅葬义陵【着纪六年夀二十六】諡【恭仁短折曰哀】年号【建平四年　元夀二年】
大傅【孔光】
丞相【孔光　朱博　平当】
大司徒【马宫】
大司马【傅喜　丁明　王嘉　傅晏　韦赏　董贤王莽】大司空【朱博　彭宣　王崇】
御史大夫【朱博　赵元　平当　王嘉　王崇　贾延孔光　何武　彭宣】孝平皇帝【讳衎字曰乐】元帝庶孙中山孝王子也【母曰卫姬】年三岁嗣立为王元夀二年六月哀帝崩太皇太后遣车骑将军王舜大鸿胪左咸使持节迎中山王九月辛酉中山王即皇帝位帝年九岁太皇太后临朝大司马莽秉政百官总已以听於莽元始二年更名【平帝本名箕子今更名衎】告祠高庙五年十二月丙午帝崩于未央宫【汉注云帝春秋益壮以母卫太后故怨不悦莽自知益疎篡弑之谋由是生图到腊日置酒药中弑帝】有司议曰礼臣不殇君皇帝年十有四岁宜以礼敛加元服奏可葬康陵【着纪五年夀十有四】諡【布纲治纪曰平】
年号【元始五年】
太师【孔光】
太傅【王莽】
太保【王舜】
大司徒【马宫　平晏】
大司空【王崇　甄丰】
西汉会要卷一

[book_title]卷二
钦定四库全书
西汉会要卷二
宋　徐天麟　撰
帝系二
太皇太后皇太后皇后
汉兴因秦之称号帝母称皇太后祖母称太皇太后适称皇后妾皆称夫人【外戚传】
昭灵后高祖母媪也尝息大泽之陂梦与神遇是时雷电晦冥太公往视则见蛟龙於上已而有娠遂产高祖高祖即位追尊母媪为昭灵夫人【汉仪注云高祖母兵起时死小黄北後葬於小黄作陵庙】吕后七年尊曰昭灵后【以本纪修】
高祖吕皇后【见帝号】
高祖薄姬生文帝年八岁立为代王出从子之代为代太后文帝即位尊太后为皇太后孝景即位尊为太皇太后前二年崩葬南陵【以外戚传及本纪修下同】
孝惠张皇后宣平侯敖尚帝姊鲁元公主有女惠帝即位吕太后欲为重亲以公主女配帝为皇后吕太后崩废处北宫孝文後元年薨葬安陵不起坟
孝文窦皇后景帝母也吕太后时以良家子选入宫太后出宫人以赐诸王各五人误置籍代伍中代王独幸窦姬生景帝文帝立数月公卿请立太子而窦姬男最长立为太子而窦姬为皇后景帝即位尊为皇太后建元六年崩合葬霸陵
孝景薄皇后孝文薄太后家女也景帝为太子时薄太后取以为太子妃景帝立立薄妃为皇后无子立六年薄太后崩皇后废废後四年薨葬长安城东平望亭南孝景王皇后武帝母也嫁为金王孙妇生一女矣母臧儿卜筮曰两女当贵欲倚两女夺金氏纳太子宫生三女一男男方在身时王夫人梦日入其怀以告太子太子曰此贵兆也未生而文帝崩景帝即位王夫人生男会薄皇后废立王夫人为皇后立九年景帝崩武帝即位为皇太后元朔三年崩合葬阳陵
孝武陈皇后长公主嫖女也【嫖窦太后女也】初武帝得立为太子长主有力取主女为妃及帝即位立为皇后元光五年赐皇后策曰皇后失序惑於巫祝不可以承天命其上玺绶罢退居长门宫後数年薨葬霸陵郎官亭东孝武卫皇后字子夫为平阳主讴者武帝袚霸上还过平阳主既饮讴者进帝独说子夫主因奏送入宫元朔元年生男据遂立为皇后皇后立七年而男立为太子卫后立三十八年巫蛊事起皇后自杀宣帝立乃改葬谥曰思后置园邑三百家长丞周卫奉守焉
孝武赵倢伃昭帝母也武帝廵狩过河间望气者言此有奇女天子亟使使召之既至女两手皆拳上自披之手即时伸由是得幸号曰拳夫人进为倢伃居钩弋宫大有宠生昭帝号钩弋子任身十四月乃生上曰闻昔尧十四月而生今钩弋亦然乃命其所生门曰尧母门倢伃从幸甘泉有过见谴以忧死因葬云阳後上疾病乃立钩弋子为皇太子明日帝崩昭帝即位追尊倢伃为皇太后发卒二万人起云陵邑
孝昭上官皇后祖父桀受武帝遗诏辅少主昭帝初立年八岁桀子安有女即霍光外孙因帝姊鄂邑盖长公主内安女後宫为倢伃月余遂立为皇后年甫六岁後桀安谋废立事发觉宗族既灭皇后以年少不与谋亦光外孙故得不废皇后立十岁而昭帝崩后年十四五云昌邑王即位尊为皇太后宣帝即位为太皇太后凡立四十七年卒年五十二建昭二年合葬平陵
宣帝祖母戻后本卫太子史良娣也巫蛊事起遇害宣帝即位追尊曰戾后
宣帝母悼后本史皇孙王夫人也名翁须生宣帝数月卫太子败家人子皆坐诛宣帝即位追尊母王夫人諡曰悼后与祖母戻后皆改葬起园邑长丞奉守
孝宣许皇后元帝母也父广汉坐论为鬼薪时宣帝养於掖庭号皇曾孙与广汉同寺居广汉有女平君年十四五当为欧侯氏子妇临当入欧侯氏子死遂与曾孙一岁生元帝数月曾孙立为帝平君为倢伃公卿议立皇后大臣白立许倢伃霍光夫人显欲贵其小女道无从明年许皇后当娠显使女医淳于衍以附子并合大医大丸以饮皇后有顷曰我头岑岑也药中得无有毒遂崩諡曰恭哀皇后葬杜南是为杜陵南园
孝宣霍皇后大司马大将军博陆侯光女也母显既使淳于衍隂杀许后显劝光纳之果立为皇后立三岁而光薨上立许后男为太子显恚不食呕血复教皇后令毒太子皇后数召太子赐食阿保辄先尝之后挟毒不得行後杀许后事颇泄显与诸壻兄弟谋反发觉皆诛灭后废处昭台宫後十二岁徙云林馆乃自杀葬昆吾亭东
孝宣王皇后父奉光宣帝在民间数与奉光会有女十余岁每当适人所当适辄死宣帝即位召入後宫为倢伃霍皇后废後上怜许太子蚤失母於是选後宫素谨而无子者遂立王倢伃为皇后令母养太子自为后後希见无宠封父奉光为卭成侯立十六年宣帝崩元帝即位为皇太后成帝即位为太皇太后成帝母亦姓王氏故世号太皇太后为卭成太后凡立四十九年年七十余永始元年崩合葬杜陵称东园
孝元王皇后成帝母王莽之姑也五凤中献入掖庭宣帝选送太子宫生成帝字大孙宣帝崩太子即位是为元帝立大孙为太子以母王妃为倢伃後三日立为皇后元帝崩太子立是为成帝尊皇后为皇太后哀帝即位为太皇太后哀帝崩无子太皇太后以莽为大司马共立中山王是为平帝平帝年九岁常年被疾太后临朝委政於莽莽践祚居摄太后力不能禁及莽即位更命太皇太后为新室文母年八十四建国五年崩合葬渭陵
孝元傅皇后哀帝祖母也少为上官太后才人自元帝为太子得进幸元帝即位立为倢伃生定陶恭王更号昭仪元帝崩傅昭仪随王归国称定陶太后恭王薨子代为王王母曰丁姬太后躬自养视成帝无继嗣遂立定陶王为太子哀帝即位尊定陶恭王为恭皇哀帝傅太后为恭皇太后岁余尊为帝太太后丁姬为帝太后後又更帝太太后为皇太太后称永信宫帝太后称中安宫而成帝母太皇太后本称长信宫成帝赵后为皇太后并四太后各置少府太仆元夀元年崩合葬渭陵称老元傅皇后云
孝成许皇后大司马车骑将军平恩侯嘉女也元帝悼伤母恭哀后居位日浅而遭霍氏之辜故选嘉女以配皇太子成帝即位立为皇后是时大将军凤用事威权尤盛其後比三年日蚀言事者颇归咎於凤矣而永谷等遂着之许氏后姊为媚道祝诅事发觉许后坐废处昭台宫後九年赐药自杀
孝成赵皇后本长安宫人号曰飞燕成帝召入宫大幸有女弟复召入俱为倢伃许后废乃立倢伃为皇后弟为昭仪姊弟颛宠十余年卒皆无子成帝崩民间归罪赵昭仪皇太后诏治问皇帝起居发病状昭仪自杀哀帝立尊赵皇后为皇太后哀帝崩王莽白太后贬皇太后为孝成皇后徙居北宫後月余废为庶人是日自杀哀帝母丁太后定陶恭王姬也哀帝即位尊恭王为恭哀皇帝丁姬爲恭皇后後又更为帝太后建平二年丁太后崩上令起陵恭皇之园哀帝崩王莽秉政使有司奏举丁傅罪恶贬傅太后号为定陶恭王母丁太后号曰丁姬又奏发恭王母及丁姬冢取其玺绶莽又周棘其处以为世戒云
孝哀傅皇后定陶太后从弟子也哀帝为定陶王时傅太后欲重亲取以配王王入为汉太子傅氏女为妃哀帝即位为皇后帝崩王莽白太皇太后废为庶人自杀孝平王皇后安汉公莽女也平帝即位年九岁成帝母太皇太后称制而莽秉政欲依霍光故事以女配帝太后不得已而许之明年遣大司徒宫等奉乘舆法驾迎皇后於安汉公第后立岁余平帝崩莽立子婴尊皇后为皇太后莽即真以婴为定安公改皇太后为定安公太后太后时年十八矣汉兵诛莽自投火中而死
杂录
皇太后皇后公主所食曰邑【百官表】
成帝即位匡衡上疏曰匹配之际生民之始万福之原婚姻之礼正然後品物遂而天命全孔子论诗以关雎为始言夫上者民之父母后夫人之行不侔乎天地则无以奉神灵之统而理万物之宜故诗曰窈窕淑女君子好逑言能致其正淑不贰其操情欲之感无介乎容仪宴私之意不形乎动静夫然後可以配至尊而为宗庙主此纲纪之首王教之端也自上世以来三代兴废未有不由此者也愿陛下详览得失盛衰之效以定大基采有德戒声色近严敬远技能【匡衡传】
自上为太子时以好色闻及即位皇太后诏采良家女杜钦因是说大将军凤曰礼壹取九女所以极阳数广嗣重祖也必乡举求窈窕不问华色所以助德理内也娣侄虽缺不复补所以养夀塞争也故后妃有正淑之行则继嗣有贤圣之君制度有威仪之节则人君有夀考之福废而不由则女德不厌女德不厌则夀命不究於高年书云或四三年言失欲之生害也男子五十好色未衰妇人四十容貌改前以改前之容侍於未衰之年而不以礼为制则其原不可救而後徕异态後徕异态则正后自疑而支庶有间适之心是以晋献被纳谗之谤申生蒙无罪之辜今圣主富於春秋未有适嗣方乡术入学未亲后妃之议将军辅政宜因始初之隆建九女之制详择有行义之家求淑女之质毋有必声色音技能为万世大法夫少戒之在色小弁之作可为寒心唯将军常以为忧凤白之太后太后以为故事无有钦复重言诗云殷鉴不远在夏后氏之世刺戒者至迫近而省听者常怠忽可不谨哉前言九女略陈其祸福甚可悼惧窃恐将军不深留意后妃之制夭夀治乱存亡之端也迹三代之季世览宗宣之飨国察近属之符验祸败曷常不由女德是以佩玉晏鸣关雎叹之知好色之伐性短年离制度之生无厌天下将蒙化凌夷而成俗也故咏淑女几以配上忠孝之笃仁厚之作也夫君亲夀尊国家治安诚臣子之至愿所当勉之也易曰正其本万物理凡事论有疑未可立行者求之往古则典刑无考之来今则吉凶同卒揺易之则民心惑若是者诚难施也今九女之制合於往古无害於今不逆於民心至易行也行之至有福也将军辅政而不蚤定非天下之所望也唯将军信臣子之愿念关雎之思逮委政之隆及始初清明为汉家建无穷之基诚难以忽不可以遴凤不能自立法度循故事而已【杜钦传】
河平元年夏四月己亥晦日有食之诏公卿百僚陈过失无有所讳光禄大夫刘向对曰四月交於五月月同孝惠日同孝昭其占恐害继嗣是时许皇后专宠後宫希得进见中外皆忧上无继嗣故杜钦谷永及向所对皆及之上於是减省椒房掖庭用度服御舆驾所发诸宫官府及所造作遗赐外家羣臣妾皆如竟宁以前故事皇后上疏自陈以为时世异制长短相补不出汉制而已纎微之间未必可同若竟宁前与黄龙前岂相放哉家吏不晓今壹受诏如此且使妾揺手不得设妾欲作某屏风张於某所曰故事无有或不能得则必绳妾以诏书矣此诚不可行唯陛下省察故事以特牛嗣大父母戴侯敬侯皆得蒙恩以太牢祠今当率如故事唯陛下哀之今吏甫受诏读记直豫言使后知之非可复若私府有所取也其萌牙所以约制妾者恐失人理唯陛下深察焉上於是采谷永刘向所言灾异咎验皆在後宫之意以报之且曰吏拘於灋亦安足过盖矫枉者过直古今同之且财币之省特牛之祠其於皇后所以扶助德美为华宠也咎根不除灾变相袭祖宗且不血食何戴侯也传不云虖以约失之者鲜审皇后欲从其奢与朕亦当灋孝武皇帝也如此则甘泉建章可复兴矣孝文皇帝朕之师也皇太后皇后成灋也假使太后在彼时不如职今见亲厚又恶可以踰虖皇后其刻心秉德谦约为右垂则列妾使有灋焉【外戚传】
永始元年帝欲立赵倢伃为皇后先下诏封倢伃父临为列侯刘辅上书言臣闻天之所与必先赐以符瑞天之所违必先降以灾变此神明之徵应自然之占验也昔武王周公承顺天地以飨鱼乌之瑞然犹君臣祗惧动色相戒况於季世不蒙继嗣之福屡受威怒之异者虖虽夙夜自责改过易行畏天命念祖业妙选有德之世考卜窈窕之女以承宗庙顺神祗心塞天下望子孙之祥犹恐晚暮今乃触情从欲倾於卑贱之女欲以母天下不畏于天不媿于人惑莫大焉里语曰腐木不可以为柱卑人不可以为主天人之所不予必有祸而无福市道皆共知之朝廷莫肯壹言臣窃伤心自念得以同姓拔擢尸禄不忠汚辱谏争之官不敢不尽死唯陛下深察书奏上使侍御史收缚辅繋掖庭秘狱【刘辅传】初哀帝即位成帝母称太皇太后成帝赵皇后称皇太后而上祖母傅太后与母丁后皆在国邸自以定陶共王为称高昌侯董宏上书言秦庄襄王母本夏氏而为华阳夫人所子及即位後俱称太后宜立定陶共王后为皇太后事下有司时师丹以左将军与大司马王莽共劾奏宏知皇太后至尊之号天下一统而称引亡秦以为比喻诖误圣朝非所宜言大不道上新立谦逊纳用莽丹言免宏为庶人傅太后大怒要上欲必称尊号上於是追尊定陶共王为共皇帝尊傅太后为共皇太后丁后为共皇后郎中令冷襃黄门郎段犹等复奏言定陶共皇太后共皇后皆不宜复引定陶蕃国之名以冠大号车马衣服宜皆称皇之意置吏二千石以下各共厥职又宜为共皇立庙京师上复下其议有司皆以为宜如襃犹言丹议独曰圣王制礼取法於天地故尊卑之礼明则人伦之序正人伦之序正则乾坤得其位而隂阳顺其节人主与万民俱蒙佑福尊卑者所以正天地之位不可乱也今定陶共皇太后共皇后以定陶共为号者母从子妻从夫之义也欲立官置吏车服与太皇太后并非所以明尊卑亡二上之义也定陶共皇号谥已前定义不得复改【师丹传】
三宫【王嘉传贡献三宫师古曰三宫天子太后皇后也】
两宫【五行志两宫亲属师古曰谓太后家王氏皇后家赵氏故云亲属】
东宫【刘向传依东宫之尊师古曰东宫太子所居也】
中宫【哀纪食邑如中宫师古曰中宫皇后之宫】
东朝【灌夫传东朝廷办之如淳曰东朝太后朝也】
永信宫中安宫长信宫【传昭仪皇太太后称永信宫帝太后称中安宫成帝母太皇太后称长信宫】
椒房【车千秋传未央椒房师古曰椒房殿名皇后所居也以椒和泥涂壁取其温而芳也】
青蒲【史丹传应劭曰青蒲非皇后不得至此】
西汉会要卷二

[book_title]卷三
钦定四库全书
西汉会要卷三
宋　徐天麟　撰
帝系三
皇太子
汉二年六月立太子赦罪人【高纪】
五年汉王即皇帝位太子曰皇太子【高纪】
惠帝即位太后立帝姊鲁元公主女为皇后无子取後宫美人子名之以为太子【高后纪】
孝文元年正月有司请蚤建太子所以尊宗庙也诏曰朕既不德上帝神明未歆飨也天下人民未有?志今从不能博求天下贤圣有德之人而嬗天下焉而曰豫建太子是重吾不德也谓天下何其安之有司曰豫建太子所?重宗庙社禝不忘天下也上曰楚王季父也春秋高閲天下之义理多矣明於国家之体吴王於朕兄也淮南王弟也皆秉德以陪朕岂为不豫哉诸侯王宗室昆弟有功臣多贤及有德义者若举有德以陪朕之不能终是社禝之灵天下之福也今不选举焉而曰必子人其以朕为忘贤有德者而专於子非所以忧天下也朕甚不取有司固请曰古者殷周有国治安皆且千岁有天下者莫长焉用此道也立嗣必子所从来远矣高帝始平天下建诸侯为帝者太祖诸侯王列侯始受国者亦皆为其国祖子孙继嗣世世不絶天下之大义也故高帝设之以抚海内今释宜建而更选於诸侯宗室非高帝之志也更议不宜子启最长敦厚慈仁请建以为太子上乃许之因赐天下民当为父後者爵一级【本纪】
孝景四年立皇子荣为皇太子【本纪】
七年正月废皇太子荣为临江王四月丁巳立皇子彻为皇太子赐民为父後者爵一级【本纪】
孝武元狩元年夏四月丁卯立皇太子赐中二千石爵右庶长民为父後者一级【本纪】
征和二年七月按道侯韩说使者江充等掘蛊太子宫壬午太子与皇后谋斩充以节发兵与丞相刘屈氂大战长安死者数万人庚寅太子亡皇后自杀八月辛亥太子自杀于湖【本纪】
武帝末戻太子败燕王旦广陵王胥行骄嫚後元三年二月上疾病遂立昭帝为太子年八岁明日武帝崩太子即皇帝位【昭纪】
孝宣地节三年立皇太子大赦天下赐御史大夫爵关内侯二千石爵右庶长天下当为父後者爵一级【本纪】五凤元年正月皇太子冠皇太后赐丞相将军列侯中二千石帛人百匹大夫人八十匹夫人六十匹又赐列侯嗣子爵五大夫男子为父後者爵一级【本纪】
孝成皇帝元帝太子也母曰王皇后元帝在太子宫生甲观画堂为世嫡皇孙宣帝爱之字曰太孙常置左右年三岁而宣帝崩元帝即位帝为太子壮好经书寛博谨慎初居桂宫上尝急召太子出龙楼门不敢絶驰道西至直城门得絶及度还入作室门上迟之问其故以状对上大说乃着令令太子得絶驰道云其後幸酒乐燕乐上不以为能而定陶恭王有材艺母傅昭仪又爱幸上以故常有意欲以恭王为嗣赖侍中史丹护太子家辅助有力上亦以先帝尤爱太子故得无废竟宁元年五月元帝崩六月己未太子即皇帝位【成纪】
成帝绥和元年二月癸丑诏曰朕承太祖鸿业奉宗庙二十五年德不能绥理宇内百姓怨望者衆不蒙天佑至今未有继嗣天下无所系心观于往古近事之戒祸乱之萌皆由斯焉定陶王欣於朕为子慈仁孝顺可以承天序继祭祀其立欣爲皇太子封中山王舅谏大夫冯参为宜乡侯益中山国三万户以慰其意赐诸侯王列侯金天下当为父後者爵三老孝弟力田帛各有差【纪同上】孝哀皇帝元帝庶孙定陶恭王子也母曰丁姬年三岁嗣立为王长好文辞法律元延四年入朝尽从傅相中尉时成帝少弟中山孝王亦来朝独从傅上怪之以问定陶王对曰令诸侯王朝得从其国二千石傅相中尉皆国二千石故尽从之上令诵诗通习能说他日问中山王独从傅在何法令不能对令诵尚书又废及赐食於前後饱起下韈系解成帝由此以为不能而贤定陶王数称其材时王祖母傅太后随王来朝私赂遗上所幸赵昭仪及帝舅票骑将军曲阳侯王根昭仪及根见上亡子亦欲豫自结为长久计皆更称定陶王劝帝以为嗣成帝亦自美其材为加元服而遣之时年十七矣明年使执金吾任宏守大鸿胪持节召定陶王立为皇太子谢曰臣幸得继父守藩为诸侯王材质不足以假充太子之宫陛下圣德寛仁敬承祖宗奉顺神祗宜蒙福佑子孙千亿之报臣愿且得留国邸旦夕奉问起居俟有圣嗣归国守藩书奏天子报闻後月余立楚孝王孙景为定陶王奉恭王祀所以奬厉太子专为後之谊【哀纪】
杂录【上】
高帝欲废太子立戚夫人子赵王如意大臣多争未能得坚决也吕后恐不知所为或谓吕后曰留侯善画计上信用之吕后乃使建成侯吕泽劫良曰君常为上谋臣今上日欲易太子君安得高枕而卧良曰始上数在急困之中幸用臣策今天下安定以爱欲易太子骨肉之间虽臣等百人何益吕泽强要曰为我画计良曰此难以口舌争也顾上有所不能致者四人四人老年矣皆以上嫚娒士故逃匿山中义不为汉臣然上高此四人今公诚能毋爱金玉璧帛令太子为书卑辞安车因使辩士固请宜来来以为客时从入朝令上见之则一助也於是吕后令吕泽使人奉太子书卑辞厚礼迎此四人四人至客建成侯所汉十一年黥布反上疾欲使太子往繋之四人相谓曰凡来者将以存太子太子将兵事危矣乃说建成侯曰太子将兵有功即位不益无功则从此受祸且太子所与俱诸将皆与上定天下枭将也今乃使太子将之此无异使羊将狼皆不肯为用其无功必矣臣闻母爱者子抱今戚夫人日夜侍御赵王常居前上终不使不肖子居爱子上明其代太子位必矣君何不急请吕后承间为上泣言黥布天下猛将善用兵今诸将皆陛下故等夷乃令太子将此属莫肯为用且布闻之鼓行而西耳上虽疾强载辎车卧而护之诸将不敢不尽力上虽苦强为妻子计於是吕泽夜见吕后吕后承间为上泣而言如四人意上曰吾惟之孺子固不足遣乃公自行耳於是上自将而东羣臣居守皆送至霸上良疾强起至曲邮见上曰臣宜从疾甚楚人剽疾愿上谨毋与楚争锋因说上令太子为将军监关中兵上谓子房虽疾强卧傅太子是时叔孙通已为太傅良行少傅事汉十二年上从破布归疾益甚愈欲易太子良谏不听因疾不视事叔孙通太傅称说引古以死争太子上阳许之犹欲易之及宴置酒太子侍四人者从太子年皆八十有余须眉皓白衣冠甚伟上怪问曰何为者四人前对各言其姓名上乃惊曰吾求公避逃我今公何自从吾儿游乎四人曰陛下轻士善骂臣等义不辱故恐而亡匿今闻太子仁孝恭敬爱士莫不延颈愿为太子死者故臣等来上曰烦公幸卒调护太子四人为夀已毕趋去上目送之召戚夫人指视曰我欲易之彼四人为之辅羽翼已成难动矣吕氏真乃主矣【张良传】
叔孙通为太子太傅高帝欲以赵王如意易太子通谏曰昔者晋献公以骊姬故废太子立奚齐晋国乱者数十年为天下笑秦以不早定扶苏胡亥诈立自使灭祀此陛下所亲见今太子仁孝天下皆闻之吕后与陛下攻苦食啖【师古曰当作淡】其可背哉陛下必欲废适而立少臣愿先伏诛以颈血污地高帝曰公罢矣吾特戏耳通曰太子天下本本壹揺天下震动奈何以天下戏高帝曰吾听公及上置酒见留侯所招客从太子入见上遂无易太子志矣【叔孙通传】
高帝欲废太子而立戚姬子如意为太子大臣固争莫能得上以留侯策止而周昌庭争之强上问其说昌为人吃又盛怒曰臣口不能言然臣期期知其不可陛下欲废太子臣期期不奉诏上欣然而笑即罢吕后侧耳於东厢听见昌为跪谢曰微君太子几废【周昌传】
孝文时晁错为太子舍人门大夫迁博士上书言人主所以尊显功名扬於万世之後者以知术数也故人主知所以临制臣下而治其衆则羣臣畏服矣知所以听言受事则不欺蔽矣知所以安利万民则海内必从矣知所以忠孝事上则臣子之行备矣此四者臣窃为皇太子急之人臣之议或者皇太子亡以知事为也臣之愚诚以为不然窃观上世之君不能奉其宗庙而劫杀於其臣者皆不知术数者也皇太子所读书多矣而未深知术数者不问书说也夫多诵而不知其说所谓劳苦而不为功臣窃观皇太子材智高奇驭射伎艺过人絶远然於术数未有所守者以陛下为心也窃愿陛下幸择圣人之术可用今世者以赐皇太子因时使太子陈明於前唯陛下裁察上善之於是拜错为太子家令以其辩得幸太子太子家号曰智囊【晁错传】
文帝时贾谊上书曰古之王者太子乃生因举以礼使士负之有司齐肃端冕见之南郊见于天也过阙则下过庙则趋孝子之道也故自为赤子而教固已行矣昔者成王幼在襁抱之中召公为太保周公为太傅太公为太师保保其身体傅傅之悳义师道之教训此三公之职也於是为置三少皆上大夫也曰少保少傅少师是与太子宴者也故乃孩提有识三公三少固明孝仁礼义以道习之逐去邪人不使见恶行於是皆选天下之端士孝悌博闻有道术者以卫翼之使与太子居处出入故太子乃生而见正事闻正言行正道左右前後皆正人也夫习与正人居之不能毋正犹生长於齐不能不齐言也习与不正人居之不能毋不正犹生长於楚之地不能不楚言也故择其所耆必先受业乃得尝之择其所乐必先有习乃得为之孔子曰少成若天性习贯如自然及太子少长知妃色则入于学学者所学之官也及太子既冠成人免於保傅之严则有记过之史彻膳之宰进善之旌诽谤之木敢谏之鼓瞽史诵诗工诵箴谏大夫进谋士传民语习与智长故切而不媿化与心成故中道若性三代之礼春朝朝日秋暮夕月所以明有敬也春秋入学坐国老执酱而亲馈之所以明有孝也行以鸾和步中采齐趣中肆夏所以明有度也其於禽兽见其生不见其死闻其声不食其肉故远庖厨所以长恩且明有仁也夫三代之所以长久者以其辅翼太子有此具也天下之命垂於太子太子之善在於早谕教与选左右夫心未滥而先谕教则化易成也开於道术智谊之指则教之力也若其服习积贯则左右而已臣故曰选左右早谕教最急夫教得而左右正则太子正矣太子正而天下定矣【贾谊传】
太子与梁王共车入朝不下司马门张释之追止太子梁王毋入殿门遂劾不下公门不敬奏之薄太后闻之文帝免冠谢曰教儿子不谨薄太后使使承诏赦太子梁王然後得入文帝由是奇释之【张释之传】
西汉会要卷三
<史部,政书类,通制之属,西汉会要>

[book_title]卷四
钦定四库全书
西汉会要卷四
宋　徐天麟　撰
帝系四
皇太子下【杂录下】
孝景前三年梁孝王入朝是时上未置太子与梁王言曰千秋万岁後传於王王辞谢虽知非至言然心内喜明年汉立太子前七年上废栗太子太后心欲以梁王为嗣大臣及爰盎等有所关说於帝太后议格孝王不敢复言太后以嗣事【文三王传】
景帝弟梁孝王母窦太后爱之孝王朝因燕昆弟饮是时上未立太子酒酣上从容曰千秋万岁後传王太后驩窦婴引巵酒进上曰天下者高祖天下父子相传汉之约也上何得以传梁王太后由此憎婴婴亦薄其官【窦婴传】
武帝春秋二十九乃得皇子枚臯与东方朔作皇太子生赋及立皇子禖祝受诏所为皆不从故事重皇子也【枚乘传】
孝武皇帝六男卫皇后生戾太子据元狩元年立为皇太子年七岁矣初上年二十九乃得太子甚喜为立禖使东方朔枚臯作禖祝少壮诏受公羊春秋又从瑕丘江公受谷梁及冠就宫上为立博望苑使通宾客从其所好故多以异端进者武帝末卫后宠衰江充用事充与太子及卫氏有隙恐上晏驾後为太子所诛会巫蛊事起充因此为奸是时上春秋高意多所恶以为左右皆为蛊道祝诅穷治其事丞相公孙贺父子阳石诸邑公主及皇后弟子长平侯卫伉皆坐诛充典治巫蛊既知上意白言宫中有蛊气入宫至省中坏御座掘地上使按道侯韩说御史章赣黄门苏文等助充充遂至太子宫掘蛊得桐木人时上疾辟暑甘泉宫独皇后太子在太子召问少傅石德德惧为师傅并诛因谓太子曰前丞相父子两公主及卫氏皆坐此今巫与使者掘地得徵验不知巫置之邪将实有也无以自明可矫以节收捕充等系狱穷治其奸诈且上疾在甘泉皇后及家吏请问皆不报上存亡未可知而奸臣如此太子将不念秦扶苏事邪太子急然德言征和二年七月壬午乃使客为使者收捕充等按道侯说疑使者有诈不肯受诏客格杀说御史章赣被创突亡自归甘泉太子使舍人无且持节夜入未央宫殿长秋门因长御倚华具白皇后发中廏车载射士出武库兵发长乐宫卫告令百官曰江充反乃斩充以徇炙胡巫上林中遂部宾客为将率与丞相刘屈氂等战长安中扰乱言太子反以故衆不附太子兵败亡不得上怒甚羣下忧惧不知所出壶关三老茂上书曰臣闻父者犹天母者犹地子犹万物也故天平地安隂阳和调物乃茂成父慈母爱家室之中子乃孝顺隂阳不和则万物夭伤父子不和则室家丧亡故父不父则子不子君不君则臣不臣虽有粟吾岂得而食诸昔者虞舜孝之至也而不中於瞽叟孝已被谤伯奇放流骨肉至亲父子相疑何者积毁之所生也由是观之子无不孝而父有不察今皇太子为汉适嗣承万世之业体祖宗之重亲则皇帝之宗子也江充布衣之人闾阎之隶臣耳陛下显而用之衘至尊之命以迫蹵皇太子造饰奸诈羣邪错谬是以亲戚之路鬲塞而不通太子进则不得上见退则困於乱臣独寃结而亡告不忍忿忿之心起而杀充恐惧逋逃子盗父兵以救难自免耳臣窃以为无邪心诗曰营营青蝇止于藩岂弟君子无信谗言谗人罔极交乱四国往者江充谗杀赵太子天下莫不闻其罪固宜陛下不省察深过太子发盛怒举大兵而求之三公自将智者不敢言辩士不敢说臣窃痛之臣闻子胥尽忠而忘其号比干尽仁而遗其身忠臣竭诚不顾鈇钺之诛以陈其愚志在正君安社稷也诗云取彼谗人投畀豺虎唯陛下寛心慰意少察所亲毋患太子之非亟罢甲兵无令太子久亡臣不胜惓惓出一旦之命待罪建章阙下书奏天子感寤太子之亡也东至湖藏匿泉鸠里主人家贫常卖屦以给太子太子有故人在湖闻其富赡使人呼之而发觉吏围捕太子太子自度不能脱即入室距户自经山阳男子张富昌为卒足蹋开户新安令史李夀趋抱解太子主人公遂格鬭死皇孙二人皆并遇害上既伤太子乃下诏曰盖行疑赏所以申信也其封李夀为?侯张富昌为题侯久之巫蛊事多不信上知太子惶恐无他意而田千秋复讼太子寃上遂擢千秋为丞相而族灭江充家焚苏文於横桥上及泉鸠里加兵刃於太子者初为北地太守後族上怜太子无辜乃作思子宫为归来望思之台於湖天下闻而悲之【戾太子传】宣帝地节三年立皇太子选丙吉为太傅疏广为少傅数月吉迁御史大夫广徒为太傅广兄子受字公子亦以贤良举为太子家令受好礼恭谨敏而有辞宣帝幸太子宫受迎谒应对及置酒宴奉觞上夀辞理闲雅上甚驩说顷之拜受为少傅太子外祖父特进平恩侯许伯以为太子少白使其弟中郎将舜监护太子家上以问广广对曰太子国储副君师友必於天下英俊不宜独亲外家许氏且太子自有太傅少傅官属已备今复使舜护太子家亲陋非所以广太子德於天下也上善其言以语丞相魏相相免冠谢曰此非臣等所能及广繇是见器重数受赏赐太子每朝因进见太傅在前少傅在後父子并为师傅朝廷以为荣【疏广传】
太子既壮大柔仁好儒见宣帝所用多文法吏以刑名绳下大臣杨恽盖寛饶等坐刺讥辞语为罪而诛尝侍侍燕从容言陛下持刑大深宜用儒生宣帝作色曰汉家自有制度本以霸王道杂之奈何纯任德教用周政乎且俗儒不达时宜好是古非今使人眩於名实不知所守何足委任乃叹曰乱我家者太子也繇是疏太子而爱淮阳王曰淮阳王明察好法宜为吾子而王母张倢伃尤幸上有意欲用淮阳王代太子然以少依许氏俱从微起故终不背焉【元纪】
张倢伃有宠於宣帝霍皇后废後上欲立张倢伃为后久之惩艾霍氏欲害皇太子乃更选後宫无子而谨重者乃立长陵王倢伃为后令母养太子后无宠希御见唯倢伃最幸子淮阳宪王壮大好经书法律聪达有材帝甚爱之太子寛仁喜儒术上嗟叹宪王曰真我子也尝有意欲立张倢伃与宪王然因太子起於微细上少依倚许氏及即位而许后以弑死太子蚤失母故弗忍也久之上以韦玄成逊侯兄经明行高称於朝廷乃召拜玄成为淮阳中尉欲感谕宪王辅以推逊之臣由是太子遂安【淮阳宪王传】
元帝即位史丹为驸马都尉侍中出常骖乘甚有宠上以丹旧臣皇考外属亲信之诏丹护太子家是时傅昭仪子定陶共王有材艺子母俱爱幸而太子颇有酒色之失母王皇后无宠建昭之间元帝被疾不亲政事留好音乐或置鼙鼓殿下天子自临轩槛上隤铜丸以擿鼓声中严鼓之节後宫及左右习知音者莫能为而定陶王亦能之上数称其材丹进曰凡所谓材者敏而好学温故知新皇太子是也若乃器人於丝竹鼓鼙之间则是陈惠李微高於匡衡可相国也於是上嘿然而笑其後中山哀王薨太子前吊哀王者帝之少弟与太子游学相长大上望见太子感念哀王悲不能自止太子既至前不哀上大恨曰安有人不慈仁而可奉宗庙为民父母者乎上以责谓丹丹免冠谢上曰臣诚见陛下哀痛中山王至以感损向者大子当进见臣窃戒属毋涕泣感伤陛下罪乃在臣当死上以为然意乃解丹之辅相皆此类也竟宁元年上寝疾傅昭仪及定陶王常在左右而皇太子希得进见上疾稍侵意忽忽不平数问尚书以景帝时立胶东王故事是时太子长舅阳平侯王凤为卫尉侍中与皇太子皆忧不知所出丹以亲密臣得侍视疾候上间独寝时丹直入卧内顿首伏青蒲上涕泣言曰皇太子以适长立积十余年名号系於百姓天下莫不归心臣子见定陶王雅素爱幸今者道路流言为国生意以为太子有动揺之议审若此公卿以下必以死争不奉诏臣愿先赐死以示羣臣天子素仁不忍见丹涕泣言又切至上意大感喟然太息曰吾日困劣而大子两王幼少意中恋恋亦何不念乎然无有此议且皇后谨慎先帝又爱太子吾岂可违指驸马都尉安所受此语丹即却顿首曰愚臣妄闻罪当死上因纳谓丹曰吾病寖加恐不能自还善辅道太子毋违我意丹嘘唏而起太子由是遂为嗣矣【史丹传】
绥和中上即位二十五年无继嗣至亲有同产弟中山孝王及同产弟子定陶王在定陶王好学多材於帝子行而王祖母傅太后隂为王求汉嗣私事赵皇后昭仪及帝舅大司马骠骑将军王根故皆劝上上於是召丞相翟方进御史大夫光右将军廉褒後将军朱博皆引入禁中议中山定陶王谁可为嗣者方进根以为定陶王帝弟之子礼曰昆弟之子犹子也为其後者为之子也定陶王宜为嗣褒博皆如方进根议孔光独以为礼立嗣以亲中山王先帝之子帝亲弟也以尚书般庚殷之及王为比中山王宜为嗣上以礼兄弟不相入庙又皇后昭仪欲立陶王故遂立为太子光以议不中意左迁廷尉【孔光传】
皇子
太上皇四男高祖兄伯蚤卒追封武哀侯高后六年追封武哀王次兄仲名喜初封宜信侯汉六年立为代王匈奴攻代仲弃国自归天子不忍致法废为合阳侯楚元王交高祖同父少弟也自有传【以本纪及吴王濞传修】
高皇帝八男吕后生孝惠帝曹夫人生齐悼惠王肥薄姬生孝文帝戚夫人生赵隐王如意赵姬生淮南厉王长诸姬生赵幽王友赵共王恢燕灵王建【高五王传】
孝文皇帝四男窦皇后生孝景帝梁孝王武诸姬生代孝王参梁怀王揖【文三王传】
孝景皇帝十四男王皇后生孝武皇帝栗姬生临江闵王荣河间献王德临江哀王阏程姬生鲁共王余江都易王非胶西于王端贾夫人生赵敬肃王彭祖中山靖王胜唐姬生长沙定王发王夫人生广川惠王越胶东康王寄清河哀王乘常山宪王舜【景十三王传】
孝武皇帝六男卫皇后生戾太子赵倢伃生孝昭帝王夫人生齐怀王闳李姬生燕刺王旦广陵厉王胥李夫人生昌邑哀王髆【武五子传】
孝宣皇帝五男许皇后生孝元帝张倢伃生淮阳宪王钦卫倢伃生楚孝王嚻公孙倢伃生东平思王宇戎倢伃生中山哀王竟【宣元六王传】
孝元皇帝三男王皇后生孝成帝傅昭仪生定陶共王康冯昭仪生中山孝王兴【宣元六王传】
杂录
五宗【司马迁传作五宗世家师古曰景帝子凡十三人为王而母五人所生迁谓同母者为一宗故云五宗也】
西汉会要卷四

[book_title]卷五
钦定四库全书
西汉会要卷五
宋　徐天麟　撰
帝系五
诸侯王
汉兴之初海内新定同姓寡少惩戒亡秦孤立之败於是割裂疆土立二等之爵功臣侯者百有余邑尊王子弟大启九国自鴈门以东尽辽阳为燕代常山以南太行左转度河济渐於海为齐赵谷泗以往奄有龟蒙为梁楚东带江湖薄会稽为荆吴北界淮濒略庐衡为淮南波汉之阳亘九嶷为长沙诸侯比境周匝三垂外接胡越天子自有三河东郡颍川南阳自江陵以西至巴蜀北自云中至陇西与京师内史凡十五郡公主列侯颇邑其中而藩国大者跨州兼郡连城数十宫室百官同制京师可谓矫枉过其正矣虽然高祖创业日不暇给孝惠享国又浅高后女主摄位而海内晏如亡狂狡之忧卒折诸吕之难成大宗之业者亦赖之於诸侯也然诸侯原本以大末流滥以致溢小者淫荒越法大者睽孤横逆以害身丧国故文帝采贾生之议分齐赵景帝用鼂错之计析吴楚武帝施主父之册下推恩之令使诸侯王得分户邑以封子弟不行黜陟而藩国自析自此以来齐分为七赵分为六梁分为五淮南分为三皇子始立者大国不过十余城长沙燕代虽有旧名皆亡南北边矣景遭七国之害抑损诸侯减黜其官武有衡山淮南之谋作左官之律设附益之法诸侯惟得衣食税租不与政事至於哀平之际皆继体苗裔亲属疎远生於帷墙之中不为士民所尊执与富室亡异而本朝短世国统三絶是故王莽知汉中外殚微本末俱弱亡所忌惮生其奸心因母后之权假伊周之称颛作威福庙堂之上不降阶序而运天下诈谋既成遂据南面之尊分遣五威之吏驰传天下班行符命汉诸侯王厥角□首奉上玺韍惟恐在後或乃称美颂德以求容媚岂不哀哉【诸侯王表】
杂録
诸侯王金玺盭绶掌治其国【百官表】
高帝王子弟犬牙相制所谓盘石之宗也【文纪】
悼惠之王齐最为大国以海内初定子弟少激秦孤立亡藩辅故大封同姓以塡天下时诸侯得自除御史大夫羣卿以下衆官如汉朝汉独为置丞相自吴楚诛後稍夺诸侯权左官附益阿党之法设其後诸侯惟得衣食租税贫者或乘牛车【高五王赞】
高皇帝规土连城布王子孙是以支叶扶疏异姓不得间也【燕剌王传】
文帝时贾谊上疏曰高皇帝以明圣威武即天子位割膏腴之地以王诸公多者百余城少者乃三四十县悳至渥也然其後十年之间反者九起诸王虽名为臣实皆有布衣昆弟之心虑亡不帝制而天子自为者擅爵人赦死辠甚者或戴黄屋汉法令非行也欲天下治安莫若衆建诸侯而少其力力少则易使以义国小则亡邪心令海内之执如身之使臂臂之使指莫不制从诸侯之君不敢有异心辐凑并进而归命天子虽在细民且知其安故天下咸知陛下之明割也定制令齐赵楚各为若干国使悼惠王幽王元王之子孙毕以次各受祖之分地地尽而止及燕梁它国皆然其分地衆而子孙少者建以为国空而置之须其子孙生者举使君之诸侯之地其削颇入汉者为徙其侯国及封其子孙也所以数偿之【臣天麟按也字合作他传写之误也所字合属上句】一寸之地一人之衆天子亡所利焉诚以定治而已故天下咸知陛下之廉地制壹定宗室子孙莫虑不王下无倍畔之心上无诛伐之志故天下咸知陛下之仁法立而不犯令行而不逆贯高利几之谋不生柴奇开章之计不萌细民乡善大臣致顺故天下咸知陛下之义卧赤子天下之上而安植遗腹朝委裘而天下不乱当时大治後世诵圣壹动而五业附陛下谁惮而久不为此【贾谊传】景帝即位鼂错为御史大夫请诸侯之罪过削其支郡诸侯讙譁吴楚七国反以诛错为名丞相劾奏错当要斩错已死谒者仆射邓公见上曰鼂错患诸侯强大不可制故请削地以尊京师万世之利也计画始行卒受大戮臣窃为陛下不取也於是景帝喟然长息曰公言善吾亦恨之【鼂错传】
景帝中五年令诸侯王不得复治国天子为置吏【百官表】武帝初即位大臣惩吴楚七国行事议者多寃鼂错之策皆以诸侯连城数十泰强欲稍侵削数奏暴其过恶诸侯王自以骨肉至亲先帝所以广封连城犬牙相错者为盘石宗也今或无罪为臣下所侵辱有司吹毛求疵笞服其臣使证其君多自以侵寃建元三年王登长沙王发中山王胜济川王明以来朝天子置酒胜闻乐声而泣问其故对曰臣闻悲者不可为絫欷思者不可为叹息故高渐离击筑易水之上荆轲为之低而不食雍门子壹微吟孟尝君为之於邑今臣心结日久每闻窈眇之声不知涕泣之横集也夫衆嘘漂山聚蟁成靁朋党执虎十夫挠椎是以文王拘於牖里孔子厄於陈蔡此乃烝庶之成风增积之生害也臣身远与寡莫为之先衆口铄金积毁销骨丛轻折轴羽翮飞肉纷惊逢罗澘然出涕臣闻白日晒光幽隐皆照明月曜夜蟁蝱宵见然云蒸列布杳冥昼昬尘埃抪覆不见泰山何则物有蔽之也今臣雍阏不得闻谗言之徒?生道辽路远曾莫为臣闻臣窃自悲也臣闻社鼷不灌屋鼠不熏何则所托者然也臣虽薄也得蒙肺附位虽卑也得为东藩属又称兄今羣臣非有葭莩之亲鸿毛之重羣居党议朋友相为使夫宗室摈却骨肉冰释斯伯奇所以流离比干所以横分也诗云我心忧伤惄焉如捣假寐永叹唯忧用老心之忧矣疢如疾首臣之谓也具以吏所侵闻於是上乃厚诸侯之礼省有司所奏诸侯事加亲亲之恩焉其後更用主父偃谋令诸侯以私恩自裂地分其子弟而汉为定制封号辄别属汉郡汉有厚恩而诸侯地稍自分析弱小云【中山靖王传】
元狩六年四月乙巳庙立皇子闳为齐王旦为燕王胥为广陵王初作诰【武纪】
王子侯
主父偃说武帝曰古者诸侯地不过百里强弱之形易制今诸侯或连城数十地方千里缓则骄奢易为淫乱急则阻其强而合从以逆京师今以法割削则逆节萌起前日晁错是也今诸侯子弟或十数而适嗣代立余虽骨肉无尺地之封则仁孝之道不宣愿陛下令诸侯得推恩分子弟以地侯之彼人人喜得所愿上以得施实分其国必稍自销弱矣於是上从其计【主父偃传】
武帝元朔二年春正月诏曰梁王城阳王亲慈同生愿臣邑分弟其计之诸侯王请与子弟邑者朕将亲览使有列位於是藩国始分而子弟毕侯矣【本纪】
大哉圣祖之建业也後嗣承序以广亲亲至於孝武以诸侯王疆土过制或僭差失轨而子弟为匹夫轻重不相准於是制诏御史诸侯王或欲推私恩分子弟邑者令各条上朕且临定其号名自是支庶毕侯矣【表上】孝元之世亡王子侯者盛衰终始岂非命哉元始之际王莽擅朝伪褒宗室侯及王之孙焉居摄而愈多非其正故弗录旋踵亦絶悲夫【表下】
孝平元始元年封宣帝耳孙信等三十六人皆为列侯【本纪】
宗室
高祖七年置宗正官以叙九族【本纪又百官表云影正出属籍】
孝惠内修亲亲【本赞】
文帝诏曰诸侯王宗室昆弟功臣多贤及有德者【本纪】四年复诸刘有属籍者家士所与【本纪】
孝景三年楚元王子艺等与濞等为逆朕不忍加法除其籍毋令污宗室【本纪】
孝武元光元年复七国宗室前絶属者【本纪】
後元二年正月朝诸侯于甘泉宫赐宗室【本纪】
武帝时刘辟强以宗室子随二千石论议冠诸宗室清静少欲常以书自娱不肯仕昭帝即位或说大将军霍光曰将军不见诸吕之事乎处伊尹周公之位摄政擅权而背宗室不与共职是以天下不信卒至於灭亡今将军当盛位帝春秋富宜纳宗室又多与大臣共事反诸吕道如是则可以免患光然之乃择宗室可用者辟强子德待诏丞相府【楚元王传】
孝昭始元二年以宗室毋在位者举茂材刘辟强刘长乐皆为光禄大夫辟强守长乐卫尉【本纪】
元凤二年四月上自建章宫徙未央宫赐宗室子钱人二十万【本纪】
四年正月丁亥帝加元服赐列侯宗室金帛牛酒各有差【本纪】
孝宣地节元年六月诏曰盖闻尧亲九族以和万国朕蒙遗德奉承圣业惟念宗室属未尽而以罪絶若有贤材改行劝善其复属使得自新【本纪】
地节四年刘德以宗正关内侯行谨重为宗室率封阳城侯【思泽侯表】
成帝时刘向上封事言王氏一姓朱轮华毂者二十三人大将军秉事用权五侯骄奢排摈宗室孤弱公族其有智能者尤非毁而不进远絶宗室之任不令得给事朝省恐其与已分权事埶不两大王氏与刘氏且不并立宜发明诏吐德音援近宗室亲而纳信黜达外戚毋授以政所以褒睦外内之姓子子孙孙无疆之计也【刘向传】建始二年罢博望苑以赐宗室朝请者【本纪】
哀帝即位赐宗室王子有属者马各一驷【本纪】
平帝元始元年诏宗室属未尽而以罪絶者复其属其为吏举廉佐史补四百石【本纪师古曰宗室为吏者皆令举廉各从本秩而依廉吏迁之为佐史者例补四百石】
四年二月赐宗室有属籍者爵目五大夫以上各有差【本纪】五年正月祫祭明堂宗室子九百人召助祭礼毕皆益户赐爵及金帛增秩补吏各有差诏曰盖闻帝王以德抚民其赐亲亲以相及也昔尧睦九族舜惇叙之朕以皇帝幼年且统国政惟宗室子皆太祖高皇帝子孙及兄弟吴顷楚元之後汉元至今十有余万人虽有王侯之属莫能相纠或陷入刑罪教训不至之咎也传不云虖君子笃於亲则民兴於仁其为宗室自太上皇以来族亲各以世氏郡国置宗师以纠之致教训焉二千石选有德义者以为宗师考察不从教令有寃失职者宗师得因邮亭书言宗伯请以闻常以岁正月赐宗师帛各十匹【本纪】
杂录
高皇帝规土连城布王子孙是以支叶扶疏异姓不得间也【燕剌王传】
大雅卓尔不羣河间献王近之【景十三王赞】
刘德召见甘泉宫武帝谓之千里驹【传】
肺附【中山靖王胜传又刘向传】　　　同姓末属【刘向】
宗室遗老【上】　　　　　河间王良宗室仪表
宗英【叙传】
元狩五年沈猷侯受坐为宗正听请不具宗室耐为司寇【王子侯表】
西汉会要卷五

[book_title]卷六
钦定四库全书
西汉会要卷六
宋　徐天麟　撰
帝系六
公主
公主【高纪如淳曰公羊传曰天子嫁女於诸侯必使诸侯同姓者主之故谓之公主帝姊妺曰长公主诸王女曰翁主师古曰如是说也天子不亲主婚故谓之公主诸王即自主婚故其女曰翁主翁者父也】太上皇女
昭哀后【高帝姊初封宣夫人吕后七年尊曰昭哀后】
高祖一女
鲁元公主【宣于侯张敖尚之孝惠时齐悼惠王尊为鲁元太后】
文帝二女
馆陶长公主【窦后生女嫖文帝即位为馆陶长公主师古曰年最长故谓长公主堂邑侯陈午尚之见窦后传】
公主【周勃太子胜之尚之见周勃传】
景帝三女
平阳公主【王皇后长女本阳信长公主也为平阳侯曹夀所尚故称平阳公主曹夀有恶疾上乃诏卫青尚平阳主见卫青传】
南宫公主【王皇后次女】
隆虑公主【王皇后少女并见王皇后传】
武帝五女
鄂邑盖长公主【昭帝姊燕剌王传云食邑鄂而为盖侯妻也张晏云盖侯王信师古曰信不取鄂主为妻当是信子顷侯充耳】
夷安公主【隆虑公主子昭平君尚见东方朔传】
卫长公主【外戚传云子夫生三女长主卫大子姊也帝以妻栾大见郊祀志】
诸邑公主【五行志征和二年巫蛊事兴帝女诸邑公主阳石公主皆下狱死】
阳石公主【见上又武纪注云二公主皆卫皇后女】
宣帝二女
馆陶公主【华倢伃女名施于定国子于永尚】
敬武公主【张临尚临死元帝令薛宣尚後王莽白太后赐药死见宣传】
元帝三女
平都公主【傅昭仪女】
平阳公主【卫倢伃女见中山卫朋传】
颍邑公主【杜业尚】
王主【本纪建始元年张晏曰王主王之女也师古曰王主则翁主也王自主婚故曰王主】
杂录
诸公主家令门尉皆属宗正【百官表】
主傅【东方朔传昭平君醉杀主傅师古曰傅姆是也】
中府【东方朔传馆陶公主中府师古曰中府掌金帛之藏】
孝惠二年十月齐悼惠王来朝献城阳郡以益鲁元公主邑尊公主为太后【本纪】
江充出逢馆陶长公主行驰道中充呵问之公主曰有太后诏充曰独公主得行车骑皆不得尽劾没入官【江充传】卫青父郑季以县吏给事侯家平阳侯曹夀尚武帝姊阳信长公主季与主家僮卫媪通生青青既尊贵而平阳侯曹夀有恶疾就国长公主问列侯谁贤者左右皆言大将军主笑曰此出吾家常骑从我奈何左右曰於今尊贵无比於是公主风白皇后皇后言之乃诏青尚平阳公主【卫青霍去病传】
王吉曰汉家列侯尚公主诸侯则国人承翁主使男事女夫诎於妇逆隂阳之位故多女乱【王吉传】
夏侯婴曾孙颇尚平阳公主主随外家姓号孙公主故滕公子孙更为孙氏【夏侯婴传】
博成侯张建坐尚阳邑公主与婢奸主旁数醉駡主免【昭宣功臣表】
和蕃公主
高帝罢平城归是时冒顿单于兵强控弦四十万骑数苦北边上患之以问娄敬敬曰陛下诚能以适长公主妻单于厚奉遗之彼知汉女送厚蛮夷必慕以为阏氏生子必为太子代单于冒顿在固为子婿死外孙为单于岂曾闻外孙敢与大父亢礼哉可毋战以渐臣也若陛下不能遣长公主而令宗室及後宫诈称公主彼亦知不肯贵近无益也高帝曰善遣长公主吕后泣曰妾唯以一太子一女奈何弃之匈奴上竟不能遣长公主而取家人子为公主妻单于使敬往结和亲约【娄敬传】孝惠三年以宗室女为公主嫁匈奴单于【本纪】
匈奴老上单于初立文帝复遣宗人女翁主为单于阏氏使官者中行说傅翁主【匈奴传】
孝景五年遣公主嫁匈奴单于【本纪】
孝武元封中乌孙昆莫使使献马愿得尚汉公主为昆弟天子问羣臣议许曰必先纳聘然後遣女乌孙以马千匹聘汉遣江都王建女细君为公主以妻焉赐乘舆服御物为备官属宦官侍御数百人赠送甚盛昆莫以为右夫人昆莫年老欲使其孙尚公主公主不听上书言状天子报从其国俗岑陬遂妻公主生一女少夫公主死汉复以楚王戊之孙解忧为公主妻岑陬【西域传】宣帝元康二年乌孙昆弥上书欲以汉外孙元贵靡为嗣得令复尚汉公主结婚重亲畔絶匈奴愿聘马驘各千匹上遣使至乌孙先迎取聘昆弥及太子左右大将军都尉皆遣使凡三百余人入汉迎取少主上廼以乌孙主解忧弟子相夫为公主置官属侍御百余人舍上林学乌孙言天子自临平乐观会匈奴使者外国君长大角抵设乐而遣之未出塞闻乌孙昆弥翁归靡死天子徵还少主【西域传】
先是乌孙昆弥归靡因长罗侯常惠上书愿以汉外孙元贵靡为嗣得复尚少主结婚内附畔去匈奴诏下公卿议望之以为乌孙絶域信其美言万里结婚非长策也天子不听神爵二年遣长罗侯惠使送公主配元贵靡未出塞翁归靡死其兄子狂王背约自立惠从塞下上书愿留少主炖煌郡惠至乌孙责以负约因立元贵靡还迎少主诏下公卿议望之复以为不可乌孙持两端亡坚约其效可见前少主在乌孙四十余年恩爱不亲密边境未以安此己事之验也今少主以元贵靡不得立而还信无负於四夷此中国之大福也少主不止繇役将兴其原起此天子从其议召少主还後乌孙虽分国两立以元贵靡为大昆弥汉遂不复与结婚【萧望之传】甘露三年楚公主上书言年老土思愿得归骸骨葬汉地天子闵而迎之公主与乌孙男女三人俱来至京师时年且七十赐田宅奴婢奉养甚厚朝见仪比公主【西域传】元帝竟宁元年匈奴呼韩邪单于复入朝自言愿婿汉氏以自亲帝以後宫良家子王嫱字昭君赐单于单于驩喜王昭君号宁胡阏氏生一男呼韩邪死株絫单于复妻王昭君生二女长女为须卜居次小女为当于居次【居次者女之号若汉言公主也见匈奴传】
内职
汉兴因秦之称号妾皆称夫人又有美人良人八子七子长使少使之号焉至武帝制倢伃娙娥傛华充依各有爵位而元帝加昭仪之号凡十四等云
昭仪位视丞相爵比诸侯王
倢伃视上卿比列侯
娙娥视中二千石比关内侯
傛华视真二千石比大上造
美人视二千石比少上造
八子视千石比中更
充依视千石比左更
七子视八百石比右庶长
良人视八百石比左庶长
长使视六百石比五大夫
少使视四百石比公乘
五官视三百石
顺常视二百石
无涓共和娱灵保林良使夜者皆视百石【以上凡十四等】上家人子中家人子视有秩斗食【并外戚传】
诸姬【诸姬见高五王传又文纪薄姬注如淳曰姬衆妾之总称汉官仪曰姬妾数百外戚传亦曰幸姬戚夫人师古曰姬本周之姓贵於衆国之女所以妇人美号皆称姬焉史记云高祖居山东时多美姬是也】长御【戾太子传长御奇华赵皇后传宫长李南汉官考云长御即宫长也】
材人【翼奉传未央建章甘泉材人名以百数艺文志未央材人师古曰材人天子内官】
待诏掖庭【元帝赐单于待诏掖庭王嫱为阏氏应劭曰郡国献女未御见须命於掖庭故曰待诏】中宫史【许皇后传曹立】
学事史【许皇后传曹宫】
太子有妃有良娣有孺子凡三等【外戚传】
太子中人【李敢女为太子中人】
皇孙妻称夫人【史皇孙王夫人】
皇孙妾无位号皆称家人子【外戚】
杂录
元帝既重傅倢伃及冯倢伃亦幸生中山孝王上欲殊之於後宫以二人皆有子为王上尚在未得称太后乃更号曰昭仪赐以印绶在倢伃上昭其仪尊之也至成哀时赵昭仪董昭仪皆无子犹称焉【傅昭仪传】
傅昭仪及子定陶王爱幸宠於皇后太子匡衡上疏曰臣闻室家之道修则天下之理得故诗始国风礼本冠婚始乎国风原情性而明人伦也本乎冠婚正基兆而防未然也福之兴莫不本乎室家之道衰莫不始乎梱内故圣王必谨妃后之际别适长之位礼之於内也卑不隃尊新不先故所以统人情而理隂气也其尊适而卑庶也适子冠乎阼礼之用醴衆子不得与列所以贵正体而明嫌疑也非虚加其礼文而已乃中心与之殊异故礼探其情而见之外也圣人动静游燕所亲物得其序则海内自修百姓从化如当亲者疏当尊者卑则佞巧之奸因时而动以乱国家故圣人谨防其端禁於未然不以私恩害公义陛下圣德纯备莫不修正则天下无为而治诗云于以四方克定厥家传曰正家而天下定矣【匡衡传】
孝成赵皇后既立後?少衰而弟絶幸为昭仪居昭阳舍其中庭彤朱而殿上髤漆切皆铜沓冒黄金涂白玉阶壁带往往为黄金釭函蓝田璧明珠翠羽饰之自後宫未常有焉【赵后传】
建始三年冬日食地震同日俱发诏举方正直言极谏之士谷永对曰明王即位正五事建大中以承天心则庶徵序於下日月理於上如人君淫溺後宫般乐游田五事失於躬大中之道不立则咎徵降而六极至凡灾异之发各象过失以类告人乃十二月朔日食婺女之分地震萧墙之内二者同日俱发以丁宁陛下厥咎不远宜厚求诸身意岂陛下志在闺门内宠太盛女不遵道嫉妬专上妨继嗣欤古之王者废五事之中失夫妇之纪妻妾得意谒行於内埶行於外至覆倾国或乱隂阳昔褒姒用国宗周以丧阎妻骄扇日以不臧此其效也夫妻之际王事纲纪安危之机圣王所致谨也昔舜饬正二女以崇至德楚庄忍絶丹姬以成伯功幽王惑於褒姒周德降亡鲁威胁於齐女社稷以倾诚修後宫之政明尊卑之序贵者不得嫉妬专宠以絶骄嫚之端抑褒阎之乱贱者咸得秩进各得厥职以广继嗣之统息白华之怨後宫亲属饶之以财勿与政事以远皇父之类损妻党之权未有闺门治而天下乱者也【谷永传】其夏复令方正对策永对曰日食地震皇后贵妾专宠所致陛下诚深察愚臣之言平天覆之施使列妾得人人更进犹尚未足也急复益纳宜子妇人毋择好丑毋避尝字毋论年齿推法言之陛下得继嗣於微贱之间乃反为福得继嗣而已母非有贱也後宫女史使令有直意者广求於微贱之间以遇天所开右慰释皇太后之忧愠解谢上帝之谴怒则继嗣蕃滋灾异讫息【谷永传】杜钦对策曰日以戊申蚀时加未戊未土也土者中宫之部其夜地震未央宫殿中此必适妾将有争宠相害而为患者唯陛下深戒之正后妾抑女宠防奢泰去佚游如此即尧舜不足与比隆咎异何足消灭【杜钦传】哀帝召董贤女弟以为昭仪位次皇后更名其舍为椒风以配椒房云【董贤传】
五官以下葬司马门外【外戚传】
出宫人
吕太后时出宫人以赐诸王各五人【窦皇后传】
孝文十二年出孝惠皇帝後宫美人令得嫁【本纪】
後七年遗诏归夫人以下及少使【本纪】
孝景後三年遗诏出宫人归其家复终身【本纪】
元帝初即位年岁不登谏大夫贡禹奏言古者宫女不过九人高祖考文考景皇帝循古节俭宫女不过十余後世争为奢侈转转益甚武帝时又多取好女至数千人以填後宫及弃天下昭帝幼弱霍光专事皆以後宫女置於园陵大失礼逆天心昭帝晏驾光复行之至孝宣皇帝时陛下恶有所言羣臣亦随故事甚可痛也故使天下承化取女皆大过度诸侯妻妾或至数百人豪富吏民蓄歌者至数十人是以内多怨女外多旷夫皆在大臣循故事之辠也唯陛下审察後宫择其贤者留二十人余悉归之及诸园陵女无子者宜悉遣独杜陵宫数百诚可哀怜也天子纳善其忠【本传】
成帝永始四年出杜陵诸未尝御者归家【本纪张晏曰宫人无子乃守国陵也】哀帝即位掖庭宫人年三十以下出嫁之【本纪】
平帝崩太后诏出媵妾皆归家得嫁如孝文时故事【本纪】西汉会要卷六

[book_title]卷七
钦定四库全书
西汉会要卷七
宋　徐天麟　撰
礼一【吉礼】
礼
秦兼天下燔诗书杀术士六学从此缺矣陈涉之王也鲁诸儒持孔氏礼器往归之於是孔甲为涉博士卒与俱死陈涉起匹夫敺适戍以立号不满岁而灭亡其事至微浅然而搢绅先生负礼器往委质为臣者何也以秦禁其业积怨而发愤於陈王也及高皇帝诛项籍引兵围鲁鲁中诸儒尚讲诵习礼弦歌之音不絶岂非圣人遗化好学之国哉於是诸儒始得修其经学讲大射乡饮之礼【儒林序】
汉王已并天下诸侯共尊为皇帝於定陶叔孙通就其仪号高帝悉去秦仪法为简易羣臣饮醉或争功妄呼按劒击柱上患之通知上益厌之说上曰夫儒者难与进取可与守成臣愿召鲁诸生与臣弟子共起朝仪高帝曰得无难乎通曰五帝异乐三王不同礼礼者因时世人情为之节文者也故夏殷周礼所因损益可知者谓不相复也臣愿颇采古礼与秦仪杂就之上曰可试为之令易知度吾所能行为之於是通使召鲁诸生三十余人鲁有两生不肯行曰今天下初定死者未葬伤者未起又欲起礼乐礼乐所由起百年积德而後可兴也吾不忍为公所为公所为不合古吾不行公往矣毋汚我通笑曰若真鄙儒不知时变遂与所召三十人西及上左右为学者与其弟子百余人为緜蕞野外【如淳曰谓以茅剪植地为纂位尊　卑之次也】习之月余通曰上可试观上使行礼曰吾能为此乃令羣臣习肄会十月汉七年长乐宫成诸侯羣臣朝十月仪先平明谒者治礼引以次入殿门廷中陈车骑戍卒卫官设兵张旗志【志与帜同】传曰趋殿下郎中侠陛陛数百人功臣列侯诸将军军吏以次陈西方东郷文官丞相以下陈东方西郷大行设九宾胪句传【苏林曰上传语告下为胪下告上为句也韦昭曰大行掌宾客之礼今之鸿胪也九宾则周礼九仪也谓公侯伯子男孤卿大夫士也】於是皇帝辇出房百官执戟传警【戟史记作职】引诸侯王以下莫不震恐肃敬至礼毕尽伏置法酒【师古曰法酒犹言礼酌谓不饮之至醉】诸侍坐殿上皆伏抑首以尊卑次起上夀觞九行谒者言罢酒御史执法举不如仪者辄引去竟朝置酒无敢讙譁失礼者於是高帝曰吾乃今日知为皇帝之贵也拜通为奉常赐金五百斤九年高帝徙通为太子太傅孝惠即位乃谓通曰先帝园陵寝庙羣臣莫习徙通为奉常【师古曰又重为之也】定宗庙仪法及稍定汉诸仪法皆通所论着也【叔孙通传】
文帝时贾谊以为汉兴至今二十余年宜定制度兴礼乐然後诸侯轨道百姓素朴狱讼衰息乃草具其仪天子说焉而大臣绦灌之属害之故其仪遂寝【志又谊传云谊乃草具其仪奏之文帝谦让未遑也】
贾谊言今民卖僮者为之绣衣丝履偏诸缘内之闲中是古天子后服所以庙而不宴者也而庶人得以衣婢妾白縠之表薄纨之里緁以偏诸美者黼绣是古天子之服今富人大贾嘉会召客者以被墙古者以奉一帝一后而节适今庶人屋壁得为帝服倡优下贱得为后饰然而天下不屈者殆未有也且帝之身自衣皁绨而富民墙屋被文绣天子之后以缘其领庶人□妾缘其履此臣所谓舛也夫百人作之不能衣一人欲天下无寒胡可得也一人耕之十人聚而食之欲天下亡饥不可得也饥寒切於民之饥肤欲其亡为奸邪不可得也国已屈矣盗贼直须时耳然而献计者曰毋动为大耳夫俗至大不敬也至亡等也至冒上也进计者犹曰无为可为长太息者此也商君遗礼义弃仁恩并心於进取行之二岁秦俗日败故秦人家富子壮则出分家贫子壮则出赘借父耰鉏虑有德色母取箕箒立而谇语抱哺其子与公并倨妇姑不相说则反唇而相稽其慈子耆利不同禽兽者亡几耳然并心而赴时犹日蹷六国兼天下功成求得矣终不知反廉愧之节仁义之厚信并兼之法遂进取之业天下大败衆掩寡智欺愚勇威怯壮陵衰其乱至矣是以大贤起之威震海内德从天下曩之为秦者今转而为汉矣然其遗风余俗犹尚未改今世以侈靡相竞而上亡制度弃礼谊捐廉耻日甚可谓月异而岁不同矣逐利不耳虑非顾行也今其甚者杀父兄矣盗者剟寝户之帘搴两庙之器白昼大都之中剽吏而夺之金矫伪者出几十万石粟赋六百余万钱乘传而行郡国此其亡行义之先至者也而大臣特以簿书不报期会之间以为大故至於俗流失世坏败因恬而不知怪虑不动於耳目以为是适然耳夫移风易俗使天下囘心而乡道类非俗吏之所能为也俗吏之所务在於刀笔筐箧而不知大体陛下又不自忧窃为陛下惜之夫立君臣等上下使父子有礼六亲有纪此非天之所为人之所设也夫人之所设不为不立不植则僵不修则坏筦子曰礼义廉耻是谓四维四维不张国乃灭亡使筦子愚人也则可筦子而稍知治体则是岂可不为寒心哉秦灭四维而不张故君臣乖乱六亲殃戮奸人并起万民离叛凡十五岁而社稷为虚今四维犹未备也故奸人几幸而衆心疑惑岂如今定经制令君君臣臣上下有差父子六亲各得其宜奸人亡所几幸而羣臣衆信上不疑惑此业壹定世世常安而後有所持循矣若夫经制不定是犹度江河亡维楫中流而遇风波船必覆矣可为长太息者此也夫礼者禁於将然之前而法者禁於已然之後是故法之所用易见而礼之所为至难知也曰礼云礼云者贵絶恶於未萌而起教於微眇使民日迁善远辠而不自知也【贾谊传】武帝即位进用英隽议立明堂制礼服以兴太平会窦太后好黄老言不说儒术其事又废後董仲舒对策言汉得天下以来常欲善治而至今不能善治者失之於当更化而不更化也更化则可以善治而灾害日去福禄日来矣时上方征讨四夷不暇留意礼文之事【志】元朔五年夏六月诏曰盖闻导民以礼风之以乐今礼坏乐崩朕甚闵焉故详延天下方闻之士咸荐诸朝其令礼官劝学讲义洽闻举遗兴礼以为天下先太常其议予博士弟子崇乡党之化以厉贤材焉【本纪】
汉承百王之弊高祖拨乱反正文景务在养民至于稽古礼文之事犹多阙焉孝武初立卓然罢黜百家表章六经遂畴咨海内举其俊茂与之立功兴大学修郊祀改正朔定历数协音律作诗乐建封禅礼百神绍周後号令文章焕焉可述後嗣得遵洪业而有三代之风如武帝之雄材大略不改文景之恭俭以济斯民虽诗书所称何有加焉【武帝赞】
宣帝时琅邪王吉为谏大夫上疏言欲治之主不世出公卿幸得遭遇其时未有建万世之长策举明主於三代之隆者也其务在於簿书断狱听讼而已此非太平之基也今俗吏所以牧民者非有礼义科指可世世通行者也以意穿凿各取一切是以诈伪萌生刑罚无极质朴日消恩爱寖薄孔子曰安上治民莫善於礼非空言也愿与大臣延及儒生述旧礼明王制驱一世之民跻之仁夀之域则俗何以不若成康夀何以不若高宗上不纳其言吉以病去至成帝时犍为郡於水滨得古磬十六枝议者以为譱祥刘向因是说上宜兴辟雍设庠序陈礼乐隆雅颂之声盛揖逊之容以风化天下如此而不治者未之有也或曰不能具礼礼以养人为本如有过差是过而养人也刑罚之过或至死伤今之刑非臯陶之法也而有司请定法削则削笔则笔救时务也至於礼乐则曰不敢是敢於杀人不敢於养人也为其俎豆筦弦之间小不备因是絶而不为是去小不备而就大不备或莫甚焉夫教化之比於刑法刑法轻是舍所重而急所轻也且教化所恃以为治也刑法所以助治也今废所恃而独立其所助非所以致太平也自京师有誖逆不顺之子孙至於陷大辟受刑戮者不絶繇不习五常之道也夫承千岁之衰周继暴秦之余敝民渐渍恶俗贪饕险詖不闲义理不示以大化而独敺以刑罚终已不改故曰导之礼乐而民以和睦初叔孙通将制定礼仪见非於齐鲁之士然卒为汉儒宗业垂後嗣斯成法也成帝以向言下公卿议会向病卒丞相大司空奏请立辟痈案行长安城南营表未作遭成帝崩羣臣引以定諡及王莽为宰衡欲燿衆庶遂兴辟痈因以簒位海内畔之世祖受命中兴拨乱反正改定京师于土中即位三十年四夷宾服百姓家给政教清明乃营立明堂辟痈显宗即位躬行其礼宗祀光武皇帝于明堂养三老五更於辟痈威仪既盛美矣然德化未流洽者礼乐未具羣下无所诵说而庠序尚未设之故也孔子曰辟如为山未成一篑止吾止也今叔孙通所撰礼仪与律令同录藏於理官法家又复不传汉兴寝而不着民臣莫有言者又通没之後河间献王采礼乐古事稍稍增辑至五百余篇今学者不能昭见但推士礼以及天子说义又颇谬异故君臣长幼交接之道寖以不章【志】
司徒掾班彪曰汉承亡秦絶学之後祖宗之制因时施宜自玄成後学者蕃滋贡禹毁宗庙匡衡改郊兆何武定三公後皆数复故纷纷不定何者礼文缺微古今异制各为一家未易可偏定也【韦玄成赞】
西汉会要卷七

[book_title]卷八
钦定四库全书
西汉会要卷八
宋　徐天麟　撰
礼二【吉礼】
封禅
孝文十五年用新垣平言既郊见渭阳五帝於是使博士诸生刺六经中作王制谋议巡狩封禅事明年人有上书告平所言皆诈也下吏治诛垣平是後文帝怠於改正服鬼神之事【郊祀志】
武帝初即位尤敬鬼神之祀汉兴已六十余岁矣天下乂安缙绅之属皆望天子封禅改正度也而上乡儒术招贤良赵绾王臧等以文学为公卿欲议古立明堂城南以朝诸侯草廵狩封禅改历服色事未就窦太后不好儒术使人微伺赵绾等奸利事按绾臧自杀诸所兴为皆废【郊祀志】
元狩元年上幸雍祠五畤获白麟奇木博谋羣臣终军对曰宜因昭时令日改定告元苴白茅於江淮发嘉号于营丘以应缉熙使着事者有纪焉【终军传】
司马相如既病免家居茂陵天子曰相如病甚可往从悉取其书若後之矣使所忠往【师古曰使者姓名也】而相如已死家无遗书问其妻对曰长卿未死时为一卷书曰有使来求书奏之其遗扎书言封禅事所忠奏焉天子异之其辞曰伊上古之初肇自颢穹生民历选列辟以迄乎秦率迩者踵武听逖者风声纷轮威蕤堙灭而不称者不可胜数也继昭夏崇号諡略可道者七十有二君罔若淑而不昌畴逆失而能存黄帝之前遐哉邈乎其详不可得闻已五三六经载籍之传维见可观也书曰元首明哉股肱良哉因斯以谈君莫盛於尧臣莫贤於后稷后稷创业於唐公刘发迹於西戎文王改制爰周郅隆大行越成而后陵迟衰微千载亡声岂不善始善终哉然无异端审所由於前谨遗教於後耳故轨迹夷易易遵也湛恩厖洪易丰也宪度着明易则也垂统理顺易继也是以业隆於繦保而崇冠乎二后揆厥所元终都攸卒未有殊尤絶迹可考於今者也然犹蹑梁父登太山建显号施尊名大汉之德?涌原泉沕潏曼羡旁魄四塞云布雾散上畅九垓下泝八埏怀生之类沾濡浸润协气横流武节焱逝迩陿游原迥阔泳末首恶郁没闇昩昭晣昆虫闓怿囘首面内然后囿驺虞之珍羣徼麋鹿之怪兽导一茎六穗於庖牺双觡共抵之兽获周余放龟于岐招翠黄乘龙於沼鬼神接灵圉宾於闲馆奇物谲诡俶傥穷变钦哉符瑞臻兹犹以为薄不敢道封禅盖周跃鱼陨杭休之以燎微夫斯之为符也以登介丘不亦恧乎进逊之道何其爽与於是大司马进曰陛下仁育羣生义征不譓诸夏乐贡百蛮执贽德牟往初功无与二休烈液洽符瑞衆变期应绍至不特创见意者太山梁父设坛塲望幸盖号以况荣上帝垂恩储祉将以庆成陛下嗛让而弗发也挈三神之欢缺王道之仪羣臣恧焉或谓且天为赞闇示珍符固不可辞若然辞之是泰山靡记而梁甫罔几也亦各并时而荣咸济厥世而屈说者尚何称於後而云七十二君哉夫修德以锡符奉符以行事不为越进也故圣王弗替而修礼地祗谒欵天神勒功中岳以章至尊舒盛德发号荣受厚福以浸黎民皇皇哉斯事天下之壮观王者之卒业不可贬也愿陛下全之而后因杂缙绅先生之略术使获曜日月之末光絶炎以展采错事犹兼正列其义祓饰厥文作春秋一艺将袭旧六为七摅之无穷俾万世得激清流扬微波蜚英声腾茂实前圣之所以永保鸿名而常为称首者用此宜命掌故悉奏其仪而览焉於是天子沛然改容曰俞乎朕其试哉乃迁思囘虑总公卿之议询封禅之事诗大泽之博广符瑞之富遂作颂曰自我天覆云之油油甘露时雨厥壤可游滋液渗漉何生不育嘉谷六穗我穑曷蓄匪唯雨之又润泽之匪唯偏我汜布护之万物熙煕怀而慕之名山显位望君之来君兮君兮侯不迈哉之兽乐我君圃白质黑章其仪可喜旼旼穆穆君子之态盖闻其声今视其来厥涂靡从天瑞之徵兹尔於舜虞氏以兴濯濯之麟游彼灵畤孟冬十月君徂郊祀驰我君舆帝用享祉三代之前盖未尝有宛宛黄龙兴德而升采色玄耀焕炳煇煌正阳显见觉寤黎烝於传载之云受命所乘厥之有章不必谆谆依类托寓谕以封峦披艺观之天人之际已交上下相发允答圣王之事兢兢翼翼故曰於兴必虑衰安必思危是以汤武至尊严不失肃祗舜在假典顾省厥遗此之谓也相如既卒五岁上始祭后土八年而遂礼中岳封於太山至梁父禅肃然【司马相如传】是时李少君以祠竈却老方见上言祠竈皆可致物而丹砂可化为黄金黄金成以为饮食器则益夀益夀则海中蓬莱仙者可见之以封禅则不死黄帝是也於是天子始亲祠竈後二年郊雍获一角兽若麃然有司曰陛下肃祗郊祀上帝报享锡一角兽盖麟云於是以荐五畤畤加一牛以燎赐诸侯白金以风符应合乎天也於是济北王以为天子且封禅上书献泰山及其旁邑天子以它县偿之常山王有罪□天子封其弟贞定以续先王祀而以常山为郡然後五岳皆在天子之郡【郊祀志】元鼎四年上始巡幸郡县寖寻於泰山矣其夏六月上得宝鼎公孙卿有札书曰黄帝得宝鼎冕候问於鬼臾区鬼臾区对曰黄帝得宝鼎神策是岁己酉朔旦冬至得天之纪终而复始於是黄帝迎日推策後率二十岁复朔旦冬至凡二十推三百八十年黄帝仙登于天卿因所忠欲奏之所忠视其书不经疑其妄言谢曰宝鼎事已决矣尚何以为卿因嬖人奏之上大说乃召问卿对曰受此书申公申公已死上曰申公何人也卿曰齐人与安期生通受黄帝言无书独有此鼎书曰汉兴复当黄帝之时曰汉之圣者在之高祖孙且曾孙也宝鼎出而与神通封禅封禅七十二王唯黄帝得上泰山封申公曰汉帝亦当上封禅封禅则能僊登天矣黄帝万诸侯而神灵之封君七千天下名山八而三在变夷五在中国中国华山首山太室山泰山东莱山此五山黄帝之所常游与神会黄帝且战且学僊患百姓非其道乃断斩非鬼神者百余岁然後得与神通黄帝郊雍上帝宿三月鬼臾区号大鸿死葬雍故鸿冢是也其後黄帝接万灵明庭明庭者甘泉也所谓寒门者谷口也黄帝采首山铜铸鼎於荆山下鼎既成有龙垂胡?下迎黄帝黄帝上骑羣臣後宫从上龙七十余人龙乃上去余小臣不得上乃悉持龙?龙?拔墯墯黄帝之弓百姓仰望黄帝既上天乃抱其弓与龙?号故後世因名其处曰鼎湖其弓曰乌号於是天子曰嗟乎诚得如黄帝吾视去妻子如脱屣耳【郊祀志】帝议欲放古巡守封禅之事诸儒对者五十余人未能有所定先是司马相如病死有遗书颂功德言符瑞足以封泰山上奇其书以问儿寛寛对曰陛下躬发圣德统楫羣元宗祀天地荐礼百神精神所乡徵兆必报天地并应符瑞昭明其封泰山禅梁父昭姓考瑞帝王之盛节也然享荐之义不着於经以为封禅告成合袪於天地神祗祗戒精专以接神明总百官之职各称事宜而为之节文唯圣王所由制定其当非羣臣之所能列今将举大事优游数年使羣臣得人自尽终莫能成唯天子建中和之极兼总条贯金声而玉振之以顺成天庆垂万世之基上然之乃自制仪采儒术以文焉【儿寛传】元封元年冬上议曰古者先振兵释旅然後封禅乃遂北巡朔方勒兵十余万骑还祭黄帝冢桥山释兵凉如上曰吾闻黄帝不死有冢何也或对曰黄帝以僊上天羣臣葬其衣冠既至甘泉为且用事泰山先类祠泰一日得宝鼎上与公卿诸生议封禅封禅用希旷世莫知其仪体而羣儒采封禅尚书周官王制之望祀射牛事齐人丁公年九十余曰封禅者古不死之名也秦皇帝不得上封陛下必欲上稍上即无风雨遂上封矣上於是乃令诸儒习射牛草封禅仪数年至且行天子既闻公孙卿及方士之言黄帝以封禅皆致怪物与神通欲放黄帝以接神人蓬莱高世比德於九皇而颇采儒术以文之羣儒既已不能辨明封禅事又拘於诗书古文而不敢骋上为封祠器视羣儒羣儒或曰不与古同徐偃又曰太常诸生行礼不如鲁善周霸属图封事於是上黜偃霸而尽罢诸儒弗用三月乃东幸缑氏礼登中岳太室从官在山上闻若有言万岁云问上上不言问下下不言乃令祠官加增太室祠禁无伐其山木以山下户凡三百封崈高为之奉邑独给祠复无有所与上因东上泰山泰山草木未生乃令人上石立之泰山颠上遂东巡海上行礼祠八神齐人之上疏言神怪奇方者以万数乃益发船令言海中神山者数千人求蓬莱神人公孙卿持节常先行候名山至东莱言夜见大人长数丈就之则不见见其迹甚大类禽兽云羣臣有言见一老父牵狗言吾欲见钜公已忽不见上既见大迹未信及羣臣又言老父则大以为僊人也宿留海上与方士传车及间使求神僊人以千数四月还至奉高上念诸儒及方士言封禅人殊不经难施行天子至梁父礼祠地主至乙卯令侍中儒者皮弁缙绅射牛行事封泰山下东方如郊祠泰一之礼封广丈二尺高九尺其下则有玉牒书秘礼毕天子独与侍中奉车子侯上泰山亦有封其事皆禁明日下隂道丙辰禅泰山下址东北肃然山如祭后土礼天子皆亲拜见衣上黄而尽用乐焉江淮间一茅三脊为神籍五色土益杂封纵远方奇兽飞禽及白雉诸物颇以加祠兕牛象犀之属不用皆至泰山然後去封禅祠其夜若有光昼有白云出封中天子从禅还坐明堂羣臣更上夀下诏改元封元年又曰古者天子五载一巡狩用事泰山诸侯有朝宿地其令诸侯各治邸泰山下天子既已封泰山无风雨而方士更言蓬莱诸神若将可得於是上欣然庶几遇之复东至海上望焉车子侯暴病一日死上乃遂去并海上北至碣石巡自辽西历北边至九原五月乃至甘泉周万八千里云其秋有星孛于东井後十余日有星孛于三能望气王朔言复独见填星出如瓜食顷复入有司皆曰陛下建汉家封禅天其报德星云【郊祀志】
又本纪云春正月行幸缑氏诏曰朕用事华山至于中岳获駮麃见夏后啓母石翌日亲登嵩高御史乘属在庙旁吏卒咸闻呼万岁者三登礼罔不答其令祠官加增太室祠禁无伐其草木以山下户三百为之奉邑名曰崇高独给祠复亡所与行遂东巡海上夏四月癸卯上还登封泰山降坐明堂诏曰朕以眇身承至尊兢兢焉惟德菲薄不明于礼乐故用事八神遭天地况施着见景象?然如有闻震于怪物欲止不敢遂登封泰山至於梁父然後升?肃然自新嘉与士大夫更始其以十月为元封元年行所巡至博奉高蛇丘历城梁父民田租逋赋贷已除加年七十以上孤寡帛人二疋四县无出今年算赐天下民爵一级女子百户牛酒行自泰山复东巡海上至碣石自辽西历北边九原归于甘泉【郊祀志】元封五年行南巡狩春三月还至泰山增封【纪下同】太初元年冬十月行幸泰山十二月?高里【按封禅书云祠上帝明堂毋修封禅徐广曰常五年一修耳今适二年故但祠明堂】
三年修泰山?石闾【自元封五年修封至是五年】
天汉三年行幸泰山修封
太始四年行幸泰山修封?石闾
征和四年上幸泰山修封禅石闾
泰山五年一修封武帝凡五修封【郊祀志】
霍去病伐匈奴封狼居胥山禅於故衍登临翰海【本传】封禅议对十九篇【武帝时也】
汉封禅羣祀三十六篇【艺文志】
西汉会要卷八

[book_title]卷九
钦定四库全书
西汉会要卷九
宋　徐天麟　撰
礼三【吉礼】
亲郊
孝文亲郊二
幸雍始郊见五帝【十五年四】
郊祀五帝于渭阳【月十六年】
孝景亲郊一
幸雍郊五畤【四月中六年】
孝武亲郊十一
幸雍祠五畤八【十月元光二　年十月元狩元年十月　　　二年十月元
鼎四年十　　　月五年十月元封二年　　　十月四年十月大】
幸甘泉郊泰畤三【始四年十二　月元封五年四月天汉元年】
孝宣亲郊六
幸雍祠五畤一【正月後元元】
幸甘泉郊泰畤五【神爵元年正月　五凤元年正月甘露元年正月　三年正月
黄龙元年正月】
孝元亲郊八
幸雍祠五畤三【初元五年三月　永光四年三月建昭元年三月】幸甘泉郊泰畤五【初元二年正月　四年正月永光元年正月　五年正月
建昭二年正月】
孝成亲郊九
幸雍祠五畤四【永始二年十一月　元延元年三月三年三月　　　　绥和元年三月】幸甘泉郊泰畤四【永始四年正月　元延二年正月四年正月　　　绥和二年正月】郊祀长安南北郊一【建始二年正月南郊三月北郊】
孝平亲郊一
郊祀高祖以配天【元始四年已上并本纪】
杂录
汉王二年冬东击项籍而还入关问故秦时上帝祠何帝也对曰四帝有白青黄赤帝之祠高祖曰吾闻天有五帝而四何也莫知其说於是高祖曰吾知之矣乃待我而具五也乃立黑帝祠名曰北畤有司进祠上不亲往悉召故秦祀官复置太祝太宰如其故仪礼下诏曰吾甚重祠而敬祭今上帝之祭及山川诸神当祠者各以其时礼祠之如故
孝文帝十四年以岁比登诏有司增雍五畤路车各一乘驾被具西畤畦畤寓车各一乘寓马四疋驾被具诏曰有异物之神见于成纪毋害於民朕几郊祀上帝诸神礼官议毋讳以朕劳有司皆曰古者天子夏亲郊祀上帝於郊故曰郊於是夏四月文帝始幸雍郊见五畤祠衣皆上赤
赵人新垣平以望气见上言长安东北有神气成五采若人冠冕焉或曰东北神明之舍西方神明之墓也天瑞下宜立祠上帝以合符应於是作渭阳五帝庙同宇帝一殿面五门各如其帝色祠所用及仪亦如雍五畤明年夏四月文帝亲拜霸渭之会以郊见渭阳五帝五帝庙临渭其北穿蒲池沟水权火举而祠若光辉然属天焉文帝出长门若见五人於道北遂因其直立五帝坛祠以五牢其明年平使人持玉杯上书阙下献之平言上曰阙下宝玉气来者已视之果有献玉杯者刻曰人主延夀平又言臣候日再中居顷之日却复中於是始更以十七年为元年令天下大酺平言曰周鼎亡在泗水中今河决通於泗臣望东北汾隂直有金宝气意周鼎其出乎兆见不迎则不至於是上使使治庙汾隂南临河欲祠出周鼎人有上书告平所言皆诈也下吏治诛夷平是後文帝怠於改正服鬼神之事而渭阳长门五帝使祠官领以时致礼不往焉
武帝时亳人谬忌奏祠泰一方曰天神贵者泰一泰一佐曰五帝古者天子以春秋祭泰一东南郊日一太牢七日为坛门八通之鬼道於是天子令太祝立其祠长安城东南郊常奉祀如忌方其後人上书言古者天子三年一用太牢祠三一天一地一泰一天子许之令太祝领祠之於忌泰一坛上如其方後人复有言古天子常以春解祠祠黄帝用一枭破镜冥羊用羊祠马行用一青牡马泰一臯山山君用牛武夷君用乾鱼隂阳使者以一牛令祠官领之如其方而祠泰一於忌泰一坛旁後二年郊雍获一角兽若麃然有司曰陛下肃祗郊祀上帝报享锡一角兽盖麟云於是以荐五畤畤加一牛以燎赐诸侯白金以风符应合于天也
元鼎中上雍且郊或曰五帝泰一之佐也宜立泰一而上亲郊之上疑未定明年上遂郊雍至陇西登空桐幸甘泉令祠官寛舒等具泰一祠坛坛放亳忌泰一坛三陔五帝坛环居其下各如其方黄帝西南除八通鬼道泰一所用如雍一畤物而加醴枣脯之属杀一氂牛以为俎豆牢具而五帝独有俎豆醴进其下四方地为腏食羣神从者及北斗云已祠胙余皆燎之其牛色白白鹿居其中彘在鹿中鹿中水而酒之祭日以牛祭月以羊彘特泰一祝宰则衣紫及绣五帝各如其色日赤月白十一月辛巳朔旦冬至昒爽天子始郊拜泰一朝朝日夕夕月则揖而见泰一如雍郊礼其赞飨曰天始以宝鼎神策授皇帝朔而又朔终而复始皇帝敬拜见焉而衣上黄其祠列火满坛坛旁亨炊具有司曰祠上有光公卿言皇帝始郊见泰一云阳有司奉瑄玉嘉牲荐飨是夜有美光及昼黄气上属天大史令谈祠官寛舒等曰神灵之休佑福兆祥宜因此地光域立泰畤坛以明应令太祝领秋及腊间祠三岁天子壹郊见
宣帝元康四年下诏曰盖闻天子尊事天地修祀山川古今通礼也间者上帝之祠阙而不亲十有余年朕甚惧焉朕亲饬躬齐戒亲奉祀为百姓蒙嘉气获丰年焉明年正月上始幸甘泉郊见泰畤数有美祥修武帝故事盛车服敬齐祠之礼颇作诗歌【己上并郊祀志】
亲祠后土【北郊附】
孝武祠后土五
幸河东祠后土【元封四年三月　　六年三月太初元年十二月　二年三月
天汉元年三月】
孝宣祠后土二
幸河东祠后土【神爵元年三月五凤元年三月】
孝元祠后土三【郊祀志云五奉后土之祠今纪之所书止存其三】
幸河东祠后土【初元四年三月　永光五年三月建昭二年三月】
孝成祠后土五
祀后土于长安北郊【建始二年三月】
幸河东祠后土四【永始四年三月　元延二年三月元延四年三月　绥和二年三月】
武帝元鼎四年天子郊雍曰今上帝朕亲郊而后土无祀则礼不答也有司与太史令谈祠官寛舒议天地牲角茧栗今陛下亲祠后土后土宜於泽中圜丘为五坛坛一黄犊牢具已祠尽瘗而从祠衣上黄於是天子东幸汾隂汾隂男子公孙滂洋等见汾旁有光如绦上遂立后土祠於汾隂脽上如寛舒等议上亲望拜如上帝礼【郊祀志】
成帝建始元年徙甘泉泰畤河东后土於长安南北郊永始元年【纪作三年】三月以未有皇孙复甘泉河东祠绥和二年以卒不获佑复长安南北郊建平三年惧孝哀皇帝之疾未瘳复甘泉汾隂祠平帝元始五年王莽言宜如建始时丞相衡等议复长安南北郊奏可三十余年间天墬之祠五徙焉【详见郊议】
莽又与大师光大司徒宫羲和歆等八十九人议皆曰天子父事天母事地今称天神曰皇天上帝泰一兆曰泰畤而称墬只曰后土与中央黄灵同又兆北郊未有尊称宜令墬只称皇墬后只兆曰广畤奏可【并郊祀志】
杂录
元延二年三月将祭后土上乃率羣臣横大河凑汾隂既祭行游介山囘安邑顾龙门览盐池登历观陟西岳以望八荒迹殷周之虚眇然以思唐虞之风扬雄以为临川羡鱼不如归而结罔还上河东赋以劝【扬雄传】
西汉会要卷九

[book_title]卷十
钦定四库全书
西汉会要卷十
宋　徐天麟　撰
礼四【吉礼】
郊议
成帝初即位丞相衡御史大夫谭奏言帝王之事莫大乎承天之序承天之序莫重於郊祀故圣王尽心极虑以建其制祭天於南郊就阳之义也瘗地於北郊即隂之象也天之於天子也因其所都而各飨焉往者孝武皇帝居甘泉宫即於云阳立泰畤祭於宫南今行常幸长安郊见皇天反北之泰隂祠后土反东之少阳事与古制殊又至云阳行谿谷中阸陕且百里汾隂则渡大川有风波舟楫之危皆非圣主所宜数乘郡县治道共张吏民困苦百官烦费劳所保之民行危险之地难以奉神灵而祈福佑殊未合於承天子民之意昔者周文武郊於丰鄗成王郊于雒邑由此观之天随王者所居而飨之可见也甘泉泰畤河东后土之祠宜可徙置长安合於古帝王愿与羣臣议定奏可大司马车骑将军许嘉等八人以为所从来久远宜如故右将军王商博士师丹议郎翟方进等五十人以为礼记曰燔柴於太坛祭天也瘗薶於大圻祭地也兆於南郊所以定天位也祭地於大折在北郊就隂位也郊处各在圣王所都之南北书曰越三日丁巳用牲于郊牛二周公加牲告徙新邑定郊礼於雒明王圣主事天明事地察天地明察神明章矣天地以王者为主故圣王制祭天地之礼必於国郊长安圣主之居皇天所观视也甘泉河东之祠非神灵所飨宜徙就正阳大隂之处违俗复古循圣制定天位如礼便於是衡谭奏议曰陛下圣德聪明上通承天之大典览羣下使各悉心尽虑议郊祀之处天下幸甚臣闻广谋从衆则合於天心故洪范曰三人占则从二人言言少从多之义也论当往古宜於万民则依而从之违道寡与则废而不行今议者五十八人其五十人言当徙之义皆着於经传同於上世便於吏民八人不按经艺考古制而以为不宜无法之议难以定吉凶太誓曰正稽古立功立事可以永年丕天之大律诗曰毋曰高高在上陟降厥士日监在兹言天之日监王者之处也又曰乃眷西顾此维予宅言天以文王之都为居也宜於长安定南北郊为万世基天子从之既定衡言甘泉泰畤紫坛八觚宣通象八方五帝坛周环其下又有羣神之坛以尚书禋六宗望山川徧羣神之义紫坛有文章采镂黼黻之饰及玉女乐石坛僊人祠瘗鸾路騂驹寓龙马不能得其象於古臣闻郊紫坛飨帝之义埽地而祭上质也歌大吕舞云门以竢天神歌大蔟舞咸池以竢地祗其牲用犊其席稾稭其器陶匏皆因天地之性贵诚上质不敢修其文也以为神只功德至大虽修精微而备庶物犹不足以报功唯至诚为可致上质不饰以章天德紫坛伪饰女乐鸾路騂驹龙马石坛之属宜皆勿修衡又言王者本以其礼制事天地非因异世所立而继之今雍鄜密上下畤本秦侯各以其意所立非礼之所载术也汉兴之初仪制未及定即且因奉故祠复立北畤今既稽古建定天地之大礼郊见上帝青赤白黄黑五方之帝皆毕陈各有位馔祭祀备具诸侯所妄造王者不当长遵及北畤未定时所立不宜复修天子皆从焉及陈宝祠由是皆罢明年上始祀南郊赦奉郊之县及中都官耐罪囚徒是岁衡谭复条奏长安厨官县官给祠郡国候神方士使者所祠凡六百八十三所其二百八所应礼及疑无明文可奉祠如故其余四百七十五所不应礼或复重请皆罢奏可本雍旧祠二百三所唯山川诸星十五所为应礼云若诸布诸严诸逐皆罢社主有五祠置其一又罢高祖所立梁晋秦荆巫九天南山莱中之属及孝文渭阳孝武薄忌泰一三一黄帝冥羊马行泰一臯山山君武夷夏后啓母石万里沙八神延年之属及孝宣参山蓬山之罘成山莱山四时蚩尤劳谷五牀僊人玉女径路黄帝天神原水之属皆罢候神方士使者副佐本草待诏七十余人皆归家明年衡坐事免官爵衆庶多言不当变动祭祀者又初罢甘泉泰畤作南郊日大风坏甘泉竹宫折拔畤中林木十围以上百余天子异之以问刘向对曰家人尚不欲絶种祠况於国之神宝旧畤且甘泉汾隂及雍五畤始立皆有神祗感应然後营之非苟而已也武宣之世奉此三神礼敬敇备神光尤着祖宗所立神祗旧位诚未易动而始纳贡禹之议後人相因多所动揺易大传曰诬神者殃及三世恐其咎不独止禹等上意恨之後上以无继嗣故令皇太后诏有司曰盖闻王者承事天地交接泰一尊莫着於祭祀孝武皇帝大圣通明始建上下之祀营泰畤于甘泉定后土于汾隂而神祗安之飨国长久子孙蕃滋累世遵业福流于今今皇帝寛仁孝顺奉循圣绪靡有大愆而久无继嗣思其咎职殆在徙南北郊违先帝之制改神祗旧位失天地之心以妨继嗣之福春秋六十未见皇孙食不甘味寝不安席朕甚悼焉春秋大复古善顺祀其复甘泉泰畤汾隂后土如故及雍五畤陈宝祠在陈仓者天子复亲郊礼如前又复长安雍及郡国祠着明者且半後成都侯王商为大司马卫将军辅政杜邺说商曰东邻杀牛不如西邻之禴祭言奉天之道贵以诚质大得民心也行秽祀丰犹不蒙佑德修荐薄吉必大来古者坛塲有常处燎禋有常用赞见有常礼牺牲玉帛虽备而财不匮车舆臣後虽动而用不劳是故每举其礼助者欢说大路所历黎元不知今甘泉河东天地郊祀咸失方位违隂阳之宜及雍五祀皆旷远奉尊之役休而复起缮治共张无解已时皇天着象殆可略知前上甘泉先敺失道礼月之夕奉引复迷祠后土还临河当渡疾风起波船不可御又雍大雨坏平阳宫垣乃三月甲子震电灾林光宫门祥瑞未着咎徵仍臻迹三郡所奏皆有变故不答不飨何以甚此诗曰率由旧章旧章先王法度文王以之交神于祀子孙千亿宜如异时公卿之议复还长安南北郊後数年成帝崩皇太后诏有司曰皇帝即位思顺天心遵经义定郊礼天下说憙惧未有皇孙故复甘泉泰畤汾隂后土庶几获福皇帝恨难之卒未得其佑其复南北郊长安如故以顺皇帝之意也哀帝即位寝疾博延方术士京师诸县皆有侍祠使者尽复前世所常兴诸神祠官凡七百余所一岁三万七千祠云明年复令太皇太后诏有司曰皇帝孝顺奉承圣业靡有解怠而久疾未瘳夙夜惟思殆继体之君不宜改作其复甘泉泰畤汾隂后土祠如故上亦不能亲至遣有司行事而礼祠焉後三年哀帝崩平帝元始五年大司马王莽奏言王者父事天故爵称天子孔子曰人之行莫大於孝孝莫大於严父严父莫大於配天王者尊其考欲以配天缘考之意欲尊祖推而上之遂及始祖是以周公郊祀后稷以配天宗祀文王於明堂以配上帝礼记天子祭天地及山川岁徧春秋谷梁传以十二月下辛卜正月上辛郊高皇帝受命因雍四畤起北畤而备五帝未共天地之祀孝文十六年用新垣平初起渭阳五帝庙祭泰一地祗以太祖高皇帝配日冬至祠泰一夏至祠地祗皆并祠五帝而共一牲上亲郊拜後平伏诛廼不复自亲而使有司行事孝武皇帝祠雍曰今上帝朕亲郊而后土无祠则礼不答也於是元鼎四年十一月甲子始立后土祠於汾隂或曰五帝泰一之佐宜立泰一五年十一月癸未始立泰一祠於甘泉三岁一郊与雍更祠亦以高祖配不岁事天皆未应古制建始元年徙甘泉泰畤河东后土於长安南北郊永始元年三月以未有皇孙复甘泉河东祠绥和二年以卒不获佑复长安南北郊建平三年惧孝哀皇帝之疾未瘳复甘泉汾隂祠竟复无福臣谨与太师孔光长乐少府平晏大司农左咸中垒校尉刘歆太中大夫朱阳博士薛顺议郎国由等六十八人议皆曰宜如建始时丞相衡等议复长安南北郊如故莽又颇改其祭礼曰周官天墬之祀乐有别有合其合乐曰以六律六钟五声八音六舞大合乐祀天神祭墬祗祀四望祭山川享先妣先祖凡六乐奏六歌而天墬神只之物皆至四望盖谓日月星海也三光高而不可得亲海广大无限界故其乐同祀天则天文从祭墬则墬理从三光天文也山川地理也天地合祭先祖配天先妣配墬其谊一也天墬合精夫妇判合祭天南郊则以墬配一体之谊也天墬位皆南郷同席墬在东共牢而食高帝高后配于坛上西郷后在北亦同席共牢牲用茧栗玄酒陶匏礼记曰天子籍田千亩以事天墬繇是言之宜有黍稷天地用牲一燔尞瘗薶用牲一高帝高后用牲一天用牲左及黍稷燔尞南郊墬用牲右及黍稷瘗于北郊其旦东郷再拜朝日其夕西郷再拜夕月然後孝弟之道备而神祗嘉享万福降辑此天墬合祀以祖妣配者也其别乐曰冬日至於墬上之圜丘奏乐六变则天神皆降夏日至於泽中之方丘奏乐八变则墬只皆出天墬有常位不得常合此其各特祀者也隂阳之别於日冬夏至其会也以孟春正月上辛若丁天子亲合祀天墬于南郊以高帝高后配隂阳有离合易曰分隂分阳迭用柔刚以日冬至使有司奉祀南郊高帝配而望羣阳日夏至使有司奉祭北郊高后配而望羣隂皆以助致微气通道幽弱当此之时后不省方故天子不亲而遣有司所以正承天顺地复圣王之制显太祖之功也渭阳祠勿复修羣望未悉定定复奏奏可三十余年间天墬之祠五徙焉【郊祀志】
西汉会要卷十
<史部,政书类,通制之属,西汉会要>

[book_title]卷十一
钦定四库全书
西汉会要卷十一
宋　徐天麟　撰
礼五【吉礼】
祖宗配侑
孝文十六年起渭阳五帝庙祭泰一地祗以太祖高皇帝配【郊祀志王莾疏】
孝武元鼎五年立泰一祠於甘泉亦以高祖配【同上】元封四年祠泰一五帝於明堂上坐合高皇帝祠坐对之【服?曰时未以高祖配天故言对刘攽曰按王莾疏文帝已用高祖配矣何谓未乎】
孝平元始四年郊祀高祖以配天宗祀孝文以配上帝【本纪】
元始五年安汉公莽奏以正月上辛若丁天子亲合祀天墬于南郊以高帝高后配以日冬至使有司奉祀南郊高帝配日夏至使有司奉祭北郊高后配【郊祀志】
緫天神
高帝初或言周兴而邑立后稷之祠至今血食天下於是高祖制诏御史其令天下立灵星祠【张晏曰龙星左角曰天田则农祥也晨见而祭之】常以岁时祠以牛【郊祀志徐天麟按後汉志云言祠后稷而谓之灵星者以后稷又配食星也】
孝武作泰一祠坛祭日以牛祭月以羊彘特朝朝日夕夕月则揖而见泰一【郊祀志】
元封三年夏旱其令天下尊祠灵星焉【郊祀志】
孝宣又立岁星辰星太白荧惑南斗祠於长安城旁成山祠日莱山祠月又祠四时於琅邪蚩尤於夀良【郊祀志】平帝元始五年王莾已奏复长安南北郊又言书曰类於上帝禋於六宗欧阳大小夏侯三家说六宗皆曰上不及天下不及墬旁不及四方在六者之间助隂阳变化实一而名六名实不相应礼记祀典功施於民则祀之天文日月星辰所昭仰也地理山川海泽所生殖也易有八卦乾坤六子水火不相逮雷风不相悖山泽通气然後能变化既成万物也臣前奏徙甘泉泰畤汾隂后土皆复于南北郊谨按周官兆五帝于四郊山川各因其方今五帝兆居在雍五畤不合於古又日月雷风山泽易卦六子之尊气所谓六宗也星辰水火沟渎皆六宗之属也今或未特祀或无兆居谨与太师光大司徒宫羲和歆等八十九人议皆曰天子父事天母事地今称天神曰皇天上帝泰一兆曰泰畤而称墬只曰后土与中央黄灵同又兆北郊未有尊称宜令墬祗称皇墬后祗兆曰广畤易曰方以类聚物以羣分分羣神以类相从为五部兆天墬之别神中央帝黄灵后土畤及日庙北辰北斗填星中宿中宫于长安城之未墬兆东方帝太昊青灵勾芒畤及雷公风伯庙岁星东宿东宫于东郊兆南方炎帝赤灵祝融畤及荧惑星南宿南宫于南郊兆西方帝少皥白灵蓐收畤及太白星西宿西宫于西郊兆北方帝颛顼黑灵玄冥畤及月庙雨师庙辰星北宿北宫于北郊兆奏可於是长安旁诸庙兆畤甚盛矣【郊祀志】
山川
始名山大川在诸侯诸侯祝各自奉祠天子官不领及齐淮南国废令太祝尽以岁时致礼如故【郊祀志】
孝文十二年诏河湫汉水玉各加二【同上】
十五年修名山大川尝祀而絶者有司以岁时致礼【本纪】孝武建元元年诏曰河海润千里其令祠官修山川之祠为岁事曲加礼【本纪】
元封元年上登封泰山用事八神八神者一曰天主祠天齐天齐渊水居临菑南郊山下下者二曰地主祠泰山梁父盖天好隂祠之必於高山之下畤命曰畤地贵阳祭之必於泽中圜丘云三曰兵主祠蚩尤蚩尤在东平陆监乡齐之西竟也四曰隂主祠三山五曰阳主祠之罘山六曰月主祠之莱山皆在齐北竝勃海七曰日主祠盛山盛山斗入海最居齐东北阳以迎日出云八曰四时主祠琅邪琅邪在齐东北盖岁之所始【郊祀志】孝宣神爵元年制诏大常夫江海百川之大者也今阙焉无祠其令祠官以礼为岁事以四时祠江海頟水祈为天下丰年焉自是五岳四渎皆有常礼东岳太山於博中岳泰室於嵩高南岳灊山於灊西岳华山於华阴北岳常山於上曲阳河於临晋江於江都淮於平氏济於临邑界中皆使者持节侍祠唯泰山与河岁五祠江水四余皆一祷而三祠云又祠太室山於即墨三户山於下密祠天封苑火井於鸿门又立岁星辰星太白荧惑南斗祠於长安城旁又祠叄山八神於曲城蓬山石社石鼓於临胊之罘山於腄成山於不夜莱山於黄成山祠日莱山祠月【郊祀志】
高禖
武帝年二十九乃得太子甚喜为立禖使东方朔枚臯为禖祝【武五子传】
腊蜡
高祖十年有司请令县官常以春二月及腊祠稷以羊彘【志汉旧仪云十二月岁事腊以亥日祠皆太牢】
孝武太初二年祠门户比腊【本纪师古曰冬至後腊祭百神】
严延年毋欲从延年腊【本传注云建丑之月为腊祭因会饮若今之蜡节也】
藉田【亲蚕】
文帝二年正月丁亥诏曰夫农天下之本也其开藉田朕亲率耕以给宗庙粢盛【本纪应邵曰古者天子耕藉田千亩藉者帝王典藉之常也臣瓒曰藉谓蹈藉也】
文帝即位贾谊说上曰汉之为汉几四十年矣公私之积犹可哀痛今敺民而归之农皆着於本使天下各食其力末技游食之民转而缘南畮则菑积足而民乐其所矣於是上感谊言始开藉田躬耕以劝百姓【食货志】十三年春二月甲寅诏曰朕亲率天下农耕以供粢盛皇后亲桑以奉祭服其具礼仪【本纪】
景帝後二年夏四月诏曰雕文刻镂伤农事者也锦绣纂组害女红者也农事伤则饥之本也女红害则寒之原也夫饥寒并至而能亡为非者寡矣朕亲耕后亲桑以奉宗庙粢盛祭服为天下先欲天下务农蚕素有蓄积以备灾害【本纪】
武帝制曰朕亲耕藉田以为农先【董仲舒传】
征和四年三月上耕于钜定【本纪应邵曰应国县也】
昭帝始元元年二月己亥上耕于鈎盾弄田【应邵曰时帝年九岁未能亲耕帝藉鈎盾官者近着故往试耕为戏弄也臣瓒曰西京故事弄田在未央宫中师古曰弄田谓游宴之田天子所戏弄耳非为昭帝年幼创有此名】
六年春正月上耕于上林【并本纪】
杂録
大司农属官有藉田令丞【百官表】
茧舘【元后传汉宫阙疏云上林苑有茧舘盖蚕茧之所也】
成帝建始四年谷永对曰皇后桑蚕以治祭服共事天地宗庙正以是日疾风自西北大寒雨雪坏败其功以章不乡【读曰向】宜齐戒避寝以深自责【五行志】
社稷
高祖初起祷丰枌榆社天下已定诏御史令丰治枌榆社常以时春以羊彘祠之【郊祀志】
汉二年令民除秦社稷立汉社稷【纪又郊祀志云令县为公社】十年春有司请令县常以春二月及腊祠稷以羊彘民里社各自裁以祠制曰可【郊祀志】
武帝立子闳为齐王策曰受兹青社立子且为燕王策曰受兹元社立子胥为广陵王策曰受兹赤社禇先生曰诸侯王始封者必受土於天子之社归立之以为国社以岁时祠之春秋大传曰天子之国有泰社东方青南方赤西方白北方黑上方黄故将封於东方者取青土封於南方者取赤土封於西方者取白土封於北方者取黑土封於上方者取黄土各取其色物裹以白茅封以为社此始受封於天子者也此之为主土主土者立社而奉之也【史记三王世家】
平帝元始三年王莾言帝王建立社稷社者土也宗庙王者所居稷者百谷之主所以奉宗庙共粢盛人所食以生活也王者莫不尊重亲郊自为之主礼如宗庙诗曰乃立冢土又曰以御田祖以祈甘雨礼记曰维祭宗庙社稷为越绋而行事圣汉兴礼仪稍定已有官社未立官稷【臣瓒曰高帝除秦社稷立汉社稷礼所谓大社也时立官又社以夏禹所谓王社也见汉祀令而未立官稷至此始立之世　祖中兴不立官稷相承至今也】遂於官社後立官稷以夏禹配食官社后稷配食官稷稷种榖树徐州牧岁贡五色土各一斗【郊祀志又按平纪师古曰初立官稷於官社之後是为一处今更创置建於别所不相从也】
杂録
栾布为燕相燕齐之齐皆为立社号曰栾公社【本传】昌邑有枯社木卧复生【眭弘传师古曰社木社主之木也】
建昭五年兖州刺史浩赏禁民私所自立社山阳槖茅乡社有大槐吏伐断之其夜槐复立其故处【五行志】
明堂
文帝时贾山言愿以夏岁二月定明堂【本传】
武帝建元元年议立明堂遣使者安车蒲轮束帛加璧迎鲁申公上乡儒术招贤良赵绾王臧等以文学为公卿欲议古立明堂城南以朝诸侯事未就窦太后不好儒术使人微伺赵绾等奸利按绾臧绾臧自杀诸所兴为皆废【以本纪及郊祀志修】
赵绾王臧请立明堂以朝诸侯不能就其事乃言师申公於是上使使束帛加璧安车以蒲里轮驾驷迎申公弟子二人乘轺传从至舍鲁邸议明堂事大喜窦太后喜老子言不说儒术得绾臧之过以责上上因废明堂事【申公传】元封元年登封泰山降坐明堂【本纪臣瓒曰泰山东北址古时有明堂处则此所坐者也明年乃作明堂耳】
元封二年作明堂于泰山下初太子封泰山泰山东北址古时有明堂处处险不敞上欲治明堂奉高旁未晓其制度济南人公玉带上黄帝时明堂图明堂中有一殿四面无壁以茅盖通水水圜宫垣为复道上有楼从西南入名曰昆仑天子从之入以拜祀上帝焉於是上令奉高作明堂汶上如带图及是岁修封则祠泰一五帝於明堂上坐合高皇帝祠坐对之祠后土於下房以二十太牢天子从昆仑道入始拜明堂如郊礼毕尞堂下而上【以本纪及郊祀志修】
太初元年行幸泰山以十一月甲子朔旦冬至日祀上帝於明堂後每修封其赞飨曰天增授皇帝泰元神策周而复始皇帝敬拜泰一【郊祀志】
天汉三年三月行幸泰山祀明堂因受计还【本纪】
太始四年三月行幸泰山壬午祀高帝于明堂以配上帝因受计癸未祀孝景皇帝于明堂【本纪】
平帝元始四年正月宗祀孝文以配上帝二月王莾奏立明堂【本纪应劭曰明堂所以正四时出教化明堂上圜下方八窻四达布政之宫在国之阳上八窻法八风四达法四时九室法九州十二重法十二月三十六户法三十六风七十二牖法七十二雨孝经曰宗祀文王於明堂以配上帝上帝谓五时帝太昊之属黄帝曰合宫有虞曰总章商曰阳舘周曰明堂】五年正月祫祭明堂诸侯王二十八人列侯百二十人宗室子九百余人召助祭礼毕皆益户赐爵及金帛增秩补吏各有差羲和刘歆等四人使治明堂辟痈令汉与文王灵台周公作洛同符皆封为列侯【本纪按功臣表平晏刘歆孔永孙迁使治明堂辟雍得万国驩心侯各千户】
西汉会要卷十一

[book_title]卷十二
钦定四库全书
西汉会要卷十二
宋　徐天麟　撰
礼六【吉礼】
宗庙
太上皇庙【三辅黄图云在长安西北长安故城中香室街南鸿翔府北关辅记云在酒池北】孝元永光五年毁　建昭五年复
竟宁元年五月毁　孝成河平元年复世世奉祠
高庙【三辅黄图高祖庙在长安西北故城中汉旧仪云高祖盖地六顷三十亩四步祠曰立九旗堂下撞千石钟十枚声闻百里】
孝惠尊高庙为太祖庙【韦玄成传】
孝景元年申屠嘉等奏世功莫大於高皇帝宜为帝者太祖之庙天子宜世世献制曰可【纪】
孝惠庙【三辅黄图云惠帝庙在高庙後】
元帝永光五年毁　竟宁元年三月复
五月毁
孝文庙【三辅黄图云文帝庙在长安城南】
四年作顾成庙【本纪应劭曰文帝自为庙制度卑狭若顾望而成故曰顾成】孝景元年申屠嘉等奏德莫盛於孝文皇帝宜为帝者太宗之庙制曰可【纪】
孝景庙【西京故事景帝庙号德阳】
中四年三月起德阳宫【本纪臣瓒曰帝自作之讳不言庙故言宫】
元帝竟宁元年毁
孝武庙【文纪注武帝庙号龙渊三辅黄图龙渊庙在茂陵东】
元光三年起龙渊宫【本纪】
宣帝本始二年诏尊孝武庙为世宗庙天子世世献【本纪】
哀帝即位孔光与羣臣杂议孝武皇帝虽有功烈亲尽宜毁刘歆议曰孝宣皇帝既以为世宗之庙建立万世不宜毁上覧其议制曰歆议可【韦玄成传】
孝昭庙【文纪注云昭帝庙号徘徊】
悼皇考庙
宣帝元康元年立皇考庙【本纪】
成帝永光五年定迭毁礼韦玄成奏皇考庙亲未尽不宜毁至平帝元始中王莾奏皇考庙本不当立请毁勿修奏可【韦玄成传】
孝宣庙【文纪注云宣帝庙号乐游三辅黄图云在杜陵西北】
平帝元始四年尊孝宣庙为中宗天子世世献祭【本纪】
孝元庙【文纪注云元帝庙号长夀】
平帝元始四年尊孝元庙为高宗天子世世献祭【本纪】
孝成庙【三辅黄图云成帝庙号阳池】
哀帝建平二年立共皇庙于京师【本纪】
共皇帝庙
平帝即位隳废共皇帝庙【师丹传】
孝哀庙
孝平庙
京师自高祖至宣帝与太上皇悼皇考各自居陵旁立庙【韦玄成传】
孝景元年十月诏曰盖闻古者祖有功而宗有德制礼乐各有由歌者所以发德也舞者所以明功也高庙酎奏武德文始五行之舞孝惠庙酎奏文始五行之舞孝文皇帝临天下通关梁不异远方除诽谤去肉刑赏赐长老收恤孤独以遂羣生减嗜欲不受献罪人不帑不诛亡罪不私其利也除宫刑出美人重絶人之世也朕既不敏弗能胜识此皆上世之所不及而孝文皇帝亲行之德厚侔天地利泽施四海靡不获福明象乎日月而庙乐不称朕甚惧焉其为孝文皇帝庙为昭德之舞以明休德然后祖宗之功德施於万世永永无穷朕甚嘉之其与丞相列侯中二千石礼官具礼仪奏丞相臣嘉等奏曰陛下永思孝道立昭德之舞以明孝文皇帝之盛德皆臣嘉等愚所不及臣谨议世功莫大於高皇帝德莫盛於孝文皇帝高皇帝庙宜为帝者太祖之庙孝文皇帝庙宜为帝者太宗之庙天子宜世世献祖宗之庙郡国诸侯宜各为孝文皇帝立太宗之庙诸侯王列侯使者侍祠天子所献祖宗之庙请宜布天下制曰可【本纪】
宣帝初即位欲褒先帝诏丞相御史曰朕以眇身蒙遗德承圣业奉宗庙夙夜惟念孝武皇帝躬仁谊厉威武北征匈奴单于远遁南平氐羌昆明瓯骆两越东定薉貉朝鲜广地斥境立郡县百蛮率服欵塞自至珍贡陈於宗庙恊音律造乐歌荐上帝封太山立明堂改正朔易服色明开圣绪尊贤显功兴?继絶褒周之後备天地之礼广道术之路上天报况符瑞并应宝鼎出白麟获海效钜鱼神人并见山称万岁功德茂盛不能尽宣而庙乐未称朕甚悼焉其与列侯二千石博士议於是羣臣大议廷中皆曰宜如诏书长信少府夏侯胜独曰武帝虽有攘四夷广土斥境之功然多杀士衆竭民财力奢泰亡度天下虚耗百姓流离物故者半蝗虫大起赤地数千里或人民相食蓄积至今未复亡德泽於民不宜为立庙乐公卿共难胜曰此诏书也胜曰诏书不可用也人臣之谊宜直言正论非苟阿意顺指议已出口虽死不悔於是丞相义御史大夫广明劾奏胜非议诏书毁先帝不道及丞相长史黄霸阿纵胜不举劾俱下狱有司遂请尊孝武帝庙为世宗庙奏盛德文始五行之舞天子世世献纳以明盛德武帝廵狩所幸郡国凡四十有九皆立庙如高祖太宗焉【夏侯胜传】
哀帝已追尊定陶共王为共皇帝郎中令冷褒黄门郎段犹等复奏言宜为共皇立庙京师上复下其议有司皆以为宜如褒犹言师丹议独曰礼父为士子为天子祭以天子其尸服以士服以亡爵父之义尊父母也为人後者为之子故为所後服斩衰三年而降其父母朞明尊本祖而重正统也孝成皇帝圣恩深远故为共王立後奉承祭祀令共皇长为一国太祖万世不毁恩义已备陛下既继体先帝持重太宗承宗庙天地社稷之祀义不得复奉定陶共皇祭入其庙今欲立庙于京师而使臣下祭之是无主也又亲尽当毁空去一国太祖不堕之祀而就无主当毁不正之礼非所以尊厚共皇也丹由是浸不合上意建平二年遂立共皇庙于京师平帝即位王莾白太后隳废共皇庙诸造议冷褒段犹等皆徙合浦【师丹传】
杂録
奉常掌宗庙礼仪景帝更名太常【百官表】
惠帝即位徙叔孙通为奉常定宗庙仪法【叔孙通传】
高后时患臣下妄议先帝宗庙寝园官故定着令敢有擅议者弃市至元帝改制蠲除此令成帝以无继嗣又复擅议宗庙之令【韦玄成传臣天麟按贡禹建迭毁之议乃在元帝删除此令时】人有盗高庙坐前玉环得文帝怒下廷尉治案盗宗庙服御物者为奏当弃市上大怒曰人亡道廼盗先帝器吾属廷尉者欲致之族而君以法奏之非吾所以共承宗庙意也释之谢曰法如是足矣今盗宗庙器而族之有如万分一假令愚民取长陵一抔土陛下且何以加其法乎文帝与太后言之乃许廷尉当是【张释之传】
内史府居太上庙堧中门东出不便鼂错廼穿门南出凿庙堧垣丞相大怒为奏请诛错景帝曰此非庙垣廼堧中垣不致于法【鼂错传】
临江王荣坐侵太宗庙地召诣中尉自杀【景纪中二年】元鼎二年任越人坐为太常庙酒酸不敬国除【表】太初三年石德坐为太常庙牲瘦赎论【表】
後元元年御史大夫啇邱成坐为詹事侍祠孝文庙醉歌堂下曰出居安能鬰鬰大不敬自杀
二年魏不害坐为太常孝文庙风发瓦免【表】
始元六年江德坐为太常庙廊夜饮失火免【表】
甘露元年魏弘坐酎宗庙骑至司马门不敬削爵一级【恩泽侯表】
四月丙申太上皇庙火甲辰孝文庙火上素服五日【本纪】丙显坐酎宗庙骑至司马门不敬夺爵一级【恩泽侯表】韦弘为太常丞识奉宗庙典诸陵邑烦剧多罪过父贤以弘当为後故勑令自免弘怀谦不去官竟坐宗庙事繋狱【韦玄成传】
宣帝时八月饮酎行祠孝昭庙先敺旄头劒挺堕墬首垂泥中刃乡乘舆车马惊於是召梁邱贺筮之有兵谋不吉上还使有司侍祠是时霍氏外孙代郡太守任宣坐谋反诛宣子章为公车丞亡在渭城界中夜玄服入庙居郎间执戟立庙门待上至欲为逆发觉伏诛故事上常夜入庙其後待明而入自此始也【梁邱贺传】
霍山曰丞相擅减宗庙羔菟鼃可以此罪也【霍光传师古曰羔菟鼃所以供祭也】
韦玄成以列侯侍祀孝惠庙当晨入庙天雨淖不驾驷马车而骑至庙下有司劾奏等辈数人皆削爵为关内侯【本传】
高庙仆射【王莾传上哀韦持金匮至高庙以付仆射】
原庙
惠帝为东朝长乐宫及间往数跸烦民作复道方筑武库南叔孙通奏事因请间曰陛下何自筑复道高帝?衣冠月出游高庙子孙奈何乘宗庙道以行哉惠帝惧曰急坏之通曰人主无过举今已作百姓皆知之矣愿陛下为原庙渭北衣冠月出游之益广宗庙大孝之本上乃诏有司立原庙【叔孙通传臣天麟按汉旧仪云原庙一岁十二祠闰加一祠月游衣冠以庙馈食之日】
元帝罢原庙【年月未详】
建昭五年复原庙【本纪】
郡国庙
高祖十年令诸侯王皆立太上皇庙于国都【本纪】
孝惠即位令郡诸侯王立高庙【本纪】
孝景即位诏郡国诸侯宜各为孝文皇帝立太宗之庙【本纪】
孝武建元六年辽东高庙灾董仲舒曰高庙不当在辽东【五行志】
孝宣本始二年令武帝廵狩所幸之郡国皆立庙【本纪】四年地震北海琅邪坏祖宗庙上以宗庙堕素服避正殿五日【本纪】
元帝初元二年地震於陇西郡毁落太上皇庙殿壁木饰【本纪】
凡祖宗庙在郡国者六十八合百六十七所【韦玄成传师古曰六十八者郡国之数也百六十七所宗庙之数也】
永光四年罢祖宗庙在郡国者【本纪详见庙议】
西汉会要卷十二

[book_title]卷十三
钦定四库全书
西汉会要卷十三
宋　徐天麟　撰
礼七【吉礼】
庙议
初高祖时令诸侯王都皆立太上皇庙至惠帝尊高帝庙为太祖庙景帝尊文帝庙为太宗庙行所尝幸郡国各立太祖太宗庙至宣帝本始三年复尊孝武庙为世宗庙行所廵狩亦立焉凡祖宗庙在郡国六十八合百六十七所而京师自高祖下至宣帝与太上皇悼皇考各自居陵旁立庙并为百七十六又园中各有寝便殿日祭於寝月祭於庙时祭於便殿寝日四上食庙岁二十五祠便殿岁四祠又月一游衣冠而昭灵后武哀王昭哀后孝文太后孝昭太后卫思后戾太子戾后各有寝园与诸帝合凡三十所一岁祠上食二万四千四百五十五至元帝时贡禹奏言古者天子七庙今孝惠孝景庙皆亲尽宜毁及郡国庙不应古礼宜正定天子是其议未及施行而禹卒永光四年乃下诏先议罢郡国庙曰朕闻明王之御世也遭时为法因事制宜往者天下初定远方未宾因尝所亲以立宗庙盖建威销萌一民之至权也今赖天地之灵宗庙之福四方同轨蛮貊贡职久遵而不定令疏远卑贱共承尊祀殆非皇天祖宗之意朕甚惧焉传不云乎吾不与祭如不祭其与将军列侯中二千石二千石诸大夫博士议郎议丞相玄成御史大夫郑弘太子太傅严彭祖少府欧阳地余谏大夫尹更始等七十人皆曰臣闻祭非自外至者也繇中出生於心也故唯圣人为能飨帝孝子为能飨亲立庙京师之居躬亲承事四海之内各以其职来助祭尊亲之大义五帝三王所共不易之道也诗云有来雍雍至止肃肃相维辟公天子穆穆春秋之义父不祭於支庶之宅君不祭於臣仆之家王不祭於下土诸侯臣等愚以为宗庙在郡国宜无修臣请勿复修奏可因罢昭灵后武哀王昭哀后卫思后戾太子戾后园皆不奉祠裁置吏卒守焉罢郡国庙後月余复下诏曰盖闻明王制礼立亲庙四祖宗之庙万世不毁所以明尊祖敬宗着亲亲也朕获承祖宗之重惟大礼未备战栗恐惧不敢自颛其与将军列侯中二千石二千石诸大夫博士议玄成等四十四人奏议曰礼王者始受命诸侯始封之君皆为太祖以下五庙而迭毁毁庙之主藏乎太祖五年而再殷祭言壹禘壹祫也祫祭者毁庙与未毁庙之主皆合食於太祖父为昭子为穆孙复为昭古之正礼也祭义曰王者禘其祖自出以其祖配之而立四庙言始受命而王祭天以其祖配而不为立庙亲尽也立亲庙四亲亲也亲尽而迭毁亲疏之杀示有终也周之所以七庙者以后稷始封文王武王受命而王是以三庙不毁与亲庙四而七非有后稷始封文武受命之功者皆当亲尽而毁成王成二圣之业制礼作乐功德茂盛庙犹不世以行为諡而已礼庙在大门之内不敢远亲也臣愚以为高帝受命定天下宜为帝者太祖之庙世世不毁承後属尽者宜毁今宗庙异处昭穆不序宜入就太祖庙而序昭穆如礼太上皇孝惠孝文孝景庙皆亲尽宜毁皇考庙亲未尽如故大司马车骑将军许嘉等二十九人以为孝文皇帝除诽谤去肉刑躬节俭不受献罪人不孥不私其利出美人重絶人类宾赐长老收恤孤独德厚侔天地利泽施四海宜为帝者太宗之庙廷尉忠以为孝武皇帝改正朔易服色攘四夷宜为世宗之庙谏大夫尹更始等十八人以为皇考庙上序於昭穆非正礼宜毁於是上重其事依违者一年乃下诏曰盖闻王者祖有功而宗有德尊尊之大义也存亲庙四亲亲之至恩也高皇帝为天下诛暴除乱受命而帝功莫大焉孝文皇帝国为代王诸吕作乱海内揺动然羣臣黎庶靡不一意北面而归心犹谦辞固逊而後即位削乱秦之迹兴三代之风是以百姓晏然咸获嘉福德莫盛焉高皇帝为汉太祖孝文皇帝为太宗世世承祀传之无穷朕甚乐之孝宣皇帝为孝昭皇帝後於义一体孝景皇帝庙及皇考庙皆亲尽其正礼义玄成等奏曰祖宗之庙世世不毁继祖以下五庙而迭毁今高皇帝为太祖孝文皇帝为太宗孝景皇帝为昭孝武皇帝为穆孝昭皇帝与孝宣皇帝俱为昭皇考庙亲未尽太上孝惠庙皆亲尽宜毁太上庙主宜瘗园孝惠皇帝为穆主迁於太祖庙寝园皆无复修奏可议者又以为清庙之诗言交神之礼无不清静今衣冠出游有车骑之衆风雨之气非所谓清静也祭不欲数数则渎渎则不敬宜复古礼四时祭於庙诸寝园日月闲祀皆可勿复修上亦不改也明年玄成复言古者制礼别尊卑贵贱国君之母非适不得配食则荐於寝身没而已陛下躬至孝承天心建祖宗定迭毁序昭穆大礼既定孝文太后孝昭太后寝祠园宜如礼勿复修奏可後岁余玄成薨匡衡为丞相上寝疾梦祖宗谴罢郡国庙上少弟楚孝王亦梦焉上诏问衡议欲复之衡深言不可上疾久不平衡惶恐祷高祖孝文孝武庙曰嗣曾孙皇帝恭承洪业夙夜不敢康宁思育休烈以章祖宗之盛功故动作接神必因古圣之经往者有司以为前因所幸而立庙将以繋海内之心非为尊祖严亲也今赖宗庙之灵六合之内莫不附亲庙宜一居京师天子亲奉郡国庙可止毋修皇帝祗肃旧礼尊重神明即告于祖宗而不敢失今皇帝有疾不豫廼梦祖宗见戒以庙楚王梦亦有其序皇帝悼惧即诏臣衡复修立谨案上世帝王承祖祢之大义皆不敢不自亲郡国吏卑贱不可使独承又祭祀之义以民为本间者岁数不登百姓困乏郡国庙无以修立礼凶年则岁事不举以祖祢之意为不乐是以不敢复如诚非礼义之中违祖宗之心咎尽在臣衡当受其殃大被其疾队在沟渎之中皇帝至孝肃谨宜蒙佑福唯高皇帝孝文皇帝孝武皇帝省察右飨皇帝之孝开赐皇帝眉夀亡疆令所疾日瘳平复反常永保宗庙天下幸甚又告谢毁庙曰往者大臣以为在昔帝王承祖宗之休典取象於天地天序五行人亲五属天子奉天故率其意而尊其制是以禘尝之序靡有过五受命之君躬接于天万世不堕继烈以下五庙而迁上陈太祖间岁而祫其道应天故福禄永终太上皇非受命而属尽义则当迁又以为孝莫大於严父故父之所尊子不敢不承父之所异子不敢同礼公子不得为母信为後则於子祭於孙止尊祖严父之义也寝日四上食园庙间祠皆可亡修皇帝思慕悼惧未敢尽从惟念高皇帝圣德茂盛受命溥将钦若稽古承顺天心子孙本支陈鍚亡疆诚以为迁庙合祭久长之策高皇帝之意廼敢不聼即以令日迁太上孝惠庙孝文太后孝昭太后寝将以昭祖宗之德顺天人之序定亡穷之业今皇帝未受兹福乃有不能共职之疾皇帝愿复修立承祀臣衡等咸以为礼不得如不合高皇帝孝惠皇帝孝文皇帝孝武皇帝孝昭皇帝孝宣皇帝太上皇孝文太后孝昭太后之意罪尽在臣衡等当受其咎今皇帝尚未平诏中朝臣具复毁庙之文臣衡中朝臣咸复以为天子之祀义有所断礼有所承违统背制不可以奉先祖皇天不佑鬼神不飨六艺所载皆言不当无所依缘以作其文事如失指罪廼在臣衡当深受其殃皇帝宜厚蒙祉福嘉气日兴疾病平复永保宗庙与天亡极羣生百神有所归息诸庙皆同文久之上疾连年遂尽复诸所罢寝庙园皆修祀如故初上定迭毁礼独尊孝文庙为太宗而孝武庙亲未尽故未毁上於是廼复申明之曰孝宣皇帝尊孝武庙曰世宗损益之礼不敢有与焉他皆如旧制唯郡国庙遂废云元帝崩衡奏言前以上体不平故复诸所罢祠卒不蒙福案卫思后戾太子戾后园亲未尽孝惠孝景庙亲尽宜毁及太上皇孝文孝昭太后昭灵后昭哀后武哀王祠请悉罢勿奉奏可初高后时患臣下妄非议先帝宗庙寝园官故定着令敢有擅议者弃市至元帝改制蠲除此令成帝时以无继嗣河平元年复复太上皇寝庙园世世奉祠昭灵后武哀王昭哀后并食於太上寝庙如故又复擅议宗庙之命成帝崩哀帝即位丞相孔光大司空何武奏言永光五年制书高皇帝为汉太祖孝文皇帝为太宗建昭五年制书孝武皇帝为世宗损益之礼不敢有与臣愚以为迭毁之次当以时定非令所为擅议宗庙之意也臣请与羣臣杂议奏可於是光禄勲彭宣詹事满昌博士左咸等五十三人皆以为继祖宗以下五庙而迭毁後虽有贤君犹不得与祖宗并列子孙虽欲褒大显扬而立之鬼神不飨也孝武皇帝虽有功烈亲尽宜毁太仆王舜中垒校尉刘歆议曰臣闻周室既衰四夷并侵猃狁最强於今匈奴是也至宣王而伐之诗人美而颂之曰薄伐猃狁至于太原又曰嘽嘽推推如霆如雷显允方叔征伐猃狁荆蛮来威故称中兴及至幽王犬戎来伐杀幽王取宗器自是之後南夷与北夷交侵中国不絶如綫春秋纪齐威南伐楚北伐山戎孔子曰微管仲吾其被髪左衽矣是故弃桓之过而録其功以为伯首及汉兴冒顿始强破东胡禽月氏并其土地地广兵强为中国害南越尉佗总百粤自称帝故中国虽平犹有四夷之患且无宁岁一方有急三面救之是天下皆动而被其害也孝文皇帝厚以货赂与结和亲犹侵暴无已甚者兴师十余万衆近屯京师及四边岁发屯备虏其为患久矣非一世之渐也诸侯郡守连匈奴及百粤以为逆者非一人也匈奴所杀郡守都尉略取人民不可胜数孝武皇帝愍中国罢劳无安宁之时乃遣大将军骠骑伏波楼船之属南?百粤起七郡北攘匈奴降昆邪十万之衆置五属国起朔方以夺其肥饶之地东伐朝鲜起玄菟乐浪以断匈奴之左臂西伐大宛并三十六国结乌孙起炖煌酒泉张掖以鬲婼羌裂匈奴之右臂单于孤特远遁于幕北四垂无事斥地远境起十余郡功业既定廼封丞相为富民侯以大安天下富实百姓其规抚可见又招集天下贤俊与恊心同谋兴制度改正朔易服色立天地之祠建封禅殊官号存周後定诸侯之制永无逆争之心至今累世赖之单于守藩百蛮服从万世之基也中兴之功未有高焉者也高帝建大业为太祖孝文皇帝德至厚也为文太宗孝武皇帝功至着也为武世宗此孝宣帝所以发德音也礼记王制及春秋谷梁传天子七庙诸侯五大夫三士二天子七日而殡七月而葬诸侯五日而殡五月而葬此丧事尊卑之序也与庙数相应其文曰天子三昭三穆与太祖之庙而七诸侯二昭二穆与太祖之庙而五故德厚者流光德薄者流卑春秋左氏传曰名位不同礼亦异数自上以下降杀以两礼也七者其正法数可常数者也宗不在此数中宗变也苟有功德则宗之不可预为设数故於殷太甲为太宗太戊曰中宗武丁曰高宗周公为无逸之戒举殷三宗以劝成王繇是言之宗无数也然则所以劝帝者之功德博矣以七庙言之孝武皇帝未宜毁以所宗言之则不可谓无功德礼记祀典曰夫圣王之制祀也功施於民则祀之以劳定国则祀之能救大灾则祀之窃观孝武皇帝功德皆兼而有焉凡在於异姓犹将特祀之况於先祖或说天子五庙无见文又说中宗高宗者宗其道而毁其庙名与实异非尊德贵功之意也诗云蔽芾甘棠勿翦勿伐召伯所茇思其人犹爱其木况宗其道而毁其庙乎迭毁之礼自有常法无殊功异德固以亲疏相推及至祖宗之序多少之数经传无明文至尊至重难以疑文虚说定也孝宣皇帝举公卿之议用衆儒之谋既以为世宗之庙建之万世宣布天下臣愚以为孝武皇帝功烈如彼孝宣皇帝崇立之如此不宜毁上覧其议而从之制曰太仆舜中垒校尉歆议可歆又以为礼去事有杀故春秋外传曰日祭月祀时享岁贡终王祖祢则日祭曾高祖月祀二祧则时享坛墠则岁贡大禘则终王德盛而游广亲亲之杀也弥远则弥尊故禘为重矣孙居王父之处正昭穆则孙常与祖相代此迁庙之杀也圣人於其祖出於情矣礼无所不顺故无毁庙自贡禹建迭毁之议惠景及太上寝园废而为虚失礼意矣至平帝元始中大司马王莾奏本始元年丞相义等议谥孝宣皇帝亲曰悼园置邑三百家至元康元年丞相相等奏父为士子为天子祭以天子悼园宜称尊号曰皇考立庙益故奉园民满千六百家以为县臣愚以为皇考庙本不当立累世奉之非是又孝文太后南陵孝昭太后云陵园虽前以礼不复修陵名未正谨与大司徒晏等百四十七人议皆曰孝宣皇帝以兄孙继统为孝昭皇帝後以数故孝元世以孝景皇帝及皇考庙亲未尽不毁此两统贰父违於礼制案义奏亲谥曰悼裁置奉邑皆应经义相奏悼园称皇考立庙益民为县违离祖统乖谬本义父为士子为天子祭以天子者乃谓若虞舜夏禹殷汤周文汉之高祖受命而王者也非谓继祖统为後者也臣请皇高祖考庙奉明园毁勿修罢南陵云陵为县奏可【韦玄成传】
元帝时韦玄成为丞相奏罢太上皇寝庙园平当上书言臣闻孔子曰如有王者必世而後仁三十年之间道德和洽制礼兴乐灾害不生祸乱不作今圣汉受命而王继体承业二百余年孜孜不怠政令清矣然风俗未和隂阳未调灾害数见意者大本有不立与何德化休证不应之久也旤福不虚必有因而至者焉宜深迹其道而务修其本昔者帝尧南面而治先克明俊德以亲九族而化及万国孝经曰天地之性人为贵人之行莫大於孝孝莫大於严父严父莫大于配天则周公其人也夫孝子善述人之志周公既成文武之业而制作礼乐修严父配天之事知文王不欲以子临父故推而序之上极於后稷而配以天此圣人之德亡以加於孝也高皇帝圣德受命有天下尊太上皇犹周文武之追王太王王季也此汉之始祖後嗣所宜尊奉以广盛德孝之至也书云正稽古建功立事可以永年传於亡穷上纳其言下诏复太上皇寝庙园【平当传】
西汉会要卷十三

[book_title]卷十四
钦定四库全书
西汉会要卷十四
宋　徐天麟　撰
礼八【吉礼】
庙祭
京师自高祖下至宣帝与太上皇悼皇考各自居陵旁立庙又园中各有寝便殿日祭於寝月祭於庙时祭於便殿寝日四上食庙岁二十五祠【如淳曰月祭朔望加腊为二十五晋灼曰汉仪注宗庙一岁十二祠五月尝麦六月七月三伏立秋貙娄又尝粢八月先夕馈飱皆一太牢酎祭用九太牢十月尝稻又饮蒸二太牢十月尝十二月腊二太牢又每月一太牢如闰加一祀与此上十二为二十五祀师古曰晋说是也】便殿岁四祠又月一游衣冠而昭灵后武哀王昭哀后孝文太后孝昭太后卫思后戾太子戾后各有寝园与诸帝合凡三十所一岁祠上食二万四千四百五十五用卫士四万五千一百二十九人祝宰乐人万二千一百四十七人养牺牲卒不在数中【韦玄成传】叔孙通言於惠帝曰古者有春尝菓今樱桃熟可献愿陛下取樱桃献宗庙诸菓献由此兴【叔孙通传】
高庙酎孝惠庙酎孝文庙酎【景纪注云酎三重酿酒也味厚故以荐宗庙】孝景元年令诸侯王列侯使者侍祠天子所献祖宗之庙【本纪】
孝武元鼎五年列侯坐献黄金酎祭宗庙不如法夺爵者百六人丞相赵周下狱死【本纪汉仪注云八月尝酎会诸侯庙中出金助祭谓之酎金金黄金也不如法者夺爵】
宗庙羔菟鼃【霍光传丞相擅减宗庙羔菟鼃注云羔菟鼃所以供祭也】
孝宣地节四年襄堤侯圣坐酎金斤八两少四两免【表】五凤四年朝侯因城坐酎金少四两免【表】
鄼侯萧胜王不齐耐为隶臣【表】
衣冠出游
高帝寝衣冠月出游高庙【叔孙通传师古曰谓从高帝陵寝出衣冠游於高庙月一为之汉制则然】
自高祖下至宣帝以太上皇悼皇考各自居陵旁立庙又园中各有寝便殿月一游衣冠【韦玄成传】
叔孙通言於惠帝愿陛下作原庙渭北衣冠月出游之【叔孙通传】
元帝时议者以为清庙之诗言交神之礼无不清静今衣冠出游有车骑之衆风雨之气非所谓清静也【韦元成传】
禘祫
孝平元始五年正月祫祭明堂【应劭曰礼五年而再殷祭一禘一祫祫祭者毁庙与未毁庙之主皆合食於太祖】诸侯王二十八人列侯百二十人宗室子九百人召助祭礼毕皆益户赐爵及金帛增秩补吏各有差【本纪臣天麟按後汉张纯传云汉旧制三年一祫毁庙主合食高庙有庙主未尝合祭元始五年诸王列侯庙会始为禘祭】
祠孔子
高祖十二年行过鲁以太牢祀孔子【本纪】
孔霸以初元元年为关内侯食邑霸上书求奉孔子祭祀元帝下诏曰其令霸以所食邑八百户祀孔子焉霸还长安子福名数於鲁【福霸长子也霸前徙名数于长安今还其子名数于鲁国】奉夫子祀【孔光传】
平帝元始元年封孔子後孔均为褒成侯奉其祀追谥孔子曰褒成宣尼公【本纪】
祷旱
武帝元封二年旱廼祷万里沙【郊祀志】
三年夏旱其令天下尊祠灵星焉【同上】
昭帝始元六年夏旱大雩不得举火【本纪臣瓒曰抑阳助隂也】董仲舒治国以春秋灾异之变推隂阳所以错行故求雨闭诸阳纵诸隂其止雨反是行之一国未尝不得所欲【本传】
杂祭祀
高祖置祠祀官女巫其梁巫祠天地天社天水房中堂上之属晋巫祠五帝东君云中君巫社巫祠族人炊之属秦巫祠杜主巫保族累之属荆巫祠堂下巫先司命施糜之属九天巫祠九天皆以岁时祠宫中其河巫祠河於临晋而南山巫祠南山秦中秦中者秦二世皇帝也各有时日【郊祀志】
武帝时求神君舍之上林磃氏馆神君者长陵女子以乳死见神於先後宛若【孟康曰兄弟妻相谓先後宛若字也师古曰先苏见反古谓之娣姒关中俗呼为先後吴楚俗呼为妯娌】宛若祠之其室民多往祠平原君亦往祠其後子孙以尊显及上即位则厚礼置祠之内中闻其言不见其人云是时李少君亦以祠竈谷道郤老方见上上尊之少君者故深泽侯人主方【如淳曰侯家人主方药也】匿其年及所生长常自谓七十能使物郤老其游以方徧诸侯无妻子人闻其能使物及不死更馈遗之常余金钱衣食人皆以为不治产业而饶给又不知其何所人愈信争事之少君资好方善为巧发奇中尝从武安侯宴坐中有年九十余老人少君廼言与其大父游射处老人为儿从其大父识其处一坐尽惊少君见上有故铜器问少君曰此器齐桓公十年陈於柏寝已而按其刻果齐桓公器一宫尽骇以为少君神数百岁人也少君言上祠竈皆可致物致物而丹沙可化为黄金黄金成以为饮食器则益夀益夀而海中蓬莱仙者廼可见之以封禅则不死黄帝是也臣尝游海上见安期生安期生食臣枣大如瓜安期生僊者通蓬莱中合则见人不合则隐於是天子始亲祠竈遣方士入海求蓬莱安期生之属而事化丹砂诸药齐为黄金矣久之少君病死天子以为化去不死也使黄锤史寛舒受其方而海上燕齐怪迂之方士多更来言神事矣
天子病鼎湖甚巫医无所不致游水发根言【师古曰游水姓也发根名也】上郡有巫病而鬼下之上召置祠之甘泉及病使人问神君神君言曰天子无忧病病少瘉强与我会甘泉於是上病瘉遂起幸甘泉病良已大赦置夀宫神君神君最贵者曰大一其佐曰太禁司命之属皆从之非可得见闻
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:47:05-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>