<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="总序,元年,附录,朝鲜王朝实录【仁宗实录】全文在线阅读,朝鲜王朝实录【仁宗实录】全文在线下载,大玄古籍书库">
<meta name="description" content="朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[仁宗实录]。李峼（1515年—1545年），即朝鲜仁宗（조선。인종），朝鲜王朝第十二任君主（1544年—1545年在位）。幼名亿命，字天胤，是朝鲜中宗李怿之嫡长子，生母为章敬王后尹氏。章敬王后在他出生后不久因血崩病逝，因此他一直都由文定王后尹氏扶养。正德十五年（1520年）被册封为王世子。嘉靖二十三年">
<title>朝鲜王朝实录【仁宗实录】_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">朝鲜王朝实录【仁宗实录】</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]149764</span> <br/>
          说明： <span class="inputVal" id="bkdec">朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[仁宗实录]。李峼（1515年—1545年），即朝鲜仁宗（조선 인종），朝鲜王朝第十二任君主（1544年—1545年在位）。幼名亿命，字天胤，是朝鲜中宗李怿之嫡长子，生母为章敬王后尹氏。章敬王后在他出生后不久因血崩病逝，因此他一直都由文定王后尹氏扶养。正德十五年（1520年）被册封为王世子。嘉靖二十三年（1544年）十一月二十日即位于昌庆宫明政殿，次年七月一日升遐，在位仅七个月有余，是朝鲜国王中在位时间最短的一位。因未生下子嗣，故由同父异母弟弟李峘即位，即第十三任国王明宗。</span> <br/>
          封面： <span class="inputVal" id="bkimg">Z_6413.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]朝鲜王朝实录【仁宗实录】
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]149764
[book_dec]朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[仁宗实录]。李峼（1515年—1545年），即朝鲜仁宗（조선 인종），朝鲜王朝第十二任君主（1544年—1545年在位）。幼名亿命，字天胤，是朝鲜中宗李怿之嫡长子，生母为章敬王后尹氏。章敬王后在他出生后不久因血崩病逝，因此他一直都由文定王后尹氏扶养。正德十五年（1520年）被册封为王世子。嘉靖二十三年（1544年）十一月二十日即位于昌庆宫明政殿，次年七月一日升遐，在位仅七个月有余，是朝鲜国王中在位时间最短的一位。因未生下子嗣，故由同父异母弟弟李峘即位，即第十三任国王明宗。
[book_img]Z_6413.jpg


[book_title]總序
王諱峼，中宗大王長子，母妃，章敬王后尹氏。生而岐嶷，三歲能解書義，六歲封爲世子。性沈靜寡欲，仁恭孝友，勤於學問，踐履篤實，在東宮二十五年，賢德著聞。及其嗣服，中外想望至治，而執喪過哀，遽至不諱，且無嗣子，惜哉！在位一年，壽三十一。

[book_title]元年
（乙巳）元年大明嘉靖二十四年
春正月
1月1日
○乙未朔，上行朔奠，上食。〈前此朔望奠及別祭，以大君瘡疹，廢而不擧，至是復行。〉 ○日暈。
1月2日
○丙申，上行朝、夕奠，上食。
○左議政洪彦弼啓曰：「臣以章句小儒，偶收科第，得齒仕版，忝在多士之後，自顧已足。因循承乏，竊據非分，常懷覆餗之憂，久貽伴食之譏。自大行大王賓天，喪制庀具，紛總塡委，雖據往軌，參酌斷行，應有其人，而臣處其間，懜無所知。又當聖上初服，條具綱紀，樹立基本，臣民拭目，政在今日，而依違廻徨，顚倒錯迷，激發公論，指陳過惡，皆臣所召。方自咎不假，而猶擧顔詣闕，屢陳懇辭。聖上以臣爲先朝具臣，東宮舊僚，慰藉懇惻，恩護極至。臣之無狀，不敢承當，刻心鏤骨，仰報無術。竊念道揆之任，觀瞻表率，所係非輕。一有人言，罷免不疑，所以重其地也。一事之失，尙或如是，衆過積非，萃于臣身，齒諸朝右，猶知其難。豈可仍置重任，汚穢其地乎？然則聖上恩貸雖深，而臣之所失，滋彰難掩，區區一身，無地自容。人之微賤，處在鄕曲者，如不爲鄕論所許，則亦知其羞愧，閉戶省過，悔前之爲。臣旣爲一國公論所不與，敢澽尊右，猶操不捨，則非但同朝羞與爲徒，而人將唾罵，不食吾餘矣。曾忝縉紳之後，而反不及鄕里之賤者乎？臣竊悶焉。聖上許解臣職，使之知過，豈非覆載包容之大德乎？此臣至誠至願，請速遞臣職。」答曰：「天降酷禍于予身，徒伏苫塊，罔知所爲，凡喪禮大事，皆依恃乎朝廷。如此多事之時，不念國事而牢辭，予悶極焉。勿辭就職。」仍賜酒。彦弼再啓，不允。〈史臣曰：「上非不知彦弼之爲人，以當初服，卽去舊臣爲重，故辭旨至此。朝野聞之，莫不感悅。」〉 ○憲府啓曰：「議諡，在祖宗朝，則一日內皆議定，而今次大行大王之諡，累月未定，非徒事體未便，國葬凡事，因此稽緩，請速議定。昌原，物衆地大，非勤幹之材，不能堪任，府使李仁賢，性本柔懦，無治劇之材，不合大處，請遞。都摠府經歷鄭熊，性本貪鄙，用心邪譎，不可置諸朝列，請罷。」答曰：「久未定諡，予亦深以爲未便，今所啓至當。鄭熊，人物雖如此，罷職不亦過乎？止可改正。李仁賢，如啓。」
○政院啓曰：「吏曹正郞尹希聖，去月晦日身死。大行大王朝，經臺諫、侍從者，身死遭喪則啓達，希聖曾爲臺諫、侍從，故敢啓。」答曰：「此人曾爲僚屬，今聞其亡，至爲驚悼。考前例，別致賻可也。」〈史臣曰：「希聖，天性醇眞，氣宇沈毅，樂易好善，與人無畛域。未第時，抗議於泮中，自製疏，訟己卯士林之冤，其攻南衮等曰：『逞狐狸之態，肆豺狼之暴。沈貞、李沆伏法於前，三凶繼誅於後，凡有血氣者，莫不雀躍稱慶。而至於己卯，則至今有傷切之思，豈皆下私地下之朽骨哉？』識者以爲確論。初議上疏時，與金澍約同告于齋中，及希聖出告，澍竟不出告。希聖旣告而出，呼澍責之，澍對曰：『朴世熹、奇遵，皆予切親，人誰信吾言？』先是，希聖與金澍、趙希尹齊名，至是始知金澍之劣。」〉
1月3日
○丁酉，上行朝、夕奠，上食。
○左議政洪彦弼啓曰：「臣之所懷，已盡啓之，更無所言。但國之大事，如昨日法司所啓，固當速定，而以臣之故，不卽議定，以至累月，臣之罪過尤重。臣不可在職之意，非但朝廷上下之所知，閭巷小民，無不知之，而留難至此，誠爲悶極。請命亟遞。」答曰：「予之所懷，亦已盡言矣。但議諡事，遷延不定，以迄于今，雖無憲府所啓，予心未安。卿須念國之大事，少抑辭避之心，而速就職。多日强辭，至於此極，予不勝罔極之情。」彦弼再啓曰：「雖秩卑之人，若在淸顯而被物論，則固當辭避，況大臣在表率之地者乎？臣以無狀，重被物論，臣雖無恥，何敢擧顔而參議諡乎？設使參焉，徒爲汚辱朝廷而已。今若遞臣而登庸他人，則朝廷尊嚴，而大事亦易爲之，自上每喩就職，臣誠悶極。反覆計之，終不可在職，請命亟遞。」答曰：「卿之辭避，言雖甚切，今國家蔥擾，尤不可動搖。予意已決，卿勿再辭。」彦弼三啓，不允而退。
○憲府啓曰：「凡公事出入，必由政院然後，發政施令，光明正大，矯僞無所托矣。如有一事不由政院而入，則邪逕漸開，後禍無窮。宋㻩、林世茂，當罔極之際，聽從私囑，山陵各色掌，濫數抄錄，乘間入啓，所關非輕，人聽驚愕。正始之初，當令事事一出於正，若有如此不正之事，則自上當驚惕省念，以杜其漸。前後臺諫，連日論啓，尙未蒙允，臣等不勝缺望。宋㻩、林世茂，請亟推考治罪。承旨居喉舌之地，出入所當惟允，近來承旨等，出入公事之際，略不經意，事多顚倒，唯務奉順，不事矯正。初雖不由政院而入，旣下政院，則卽當詳察所入之由，以矯奸枉，而慢不致察，汲汲判下，所失甚重。色承旨，請罷，都承旨，請遞。」又啓鄭熊事，答曰：「宋㻩等事，似涉不正，當從所啓，然倉卒之間，不能察其前例而已，豈有他意？宋㻩，前受重任，不得已遞之，猶爲未便，又以此事推治，豈不甚哉？林世茂，亦當重任，今若推治，恐乖於爲上之義，不須推治。色承旨、都承旨事，已悉言之，不須罷遞。鄭熊，文官也，遞經歷，必知恥而悔過，不須罷之。」
1月4日
○戊戌，上行朝、夕奠，上食。
○傳于右議政尹仁鏡曰：「議諡事久未擧，予甚未安。憲府請速議定，尙無可否，卿當速行。」仁鏡啓曰：「臣亦慮之，但議諡，國之大事，而首相不出，玆未能焉。」答曰：「可於明日，會宰相于闕庭，竝召左相而議之。」
○諫院啓曰：「守侍陵官等，當罔極之初，聽從私囑，新陵各差備，濫數磨鍊，黯黮啓下，公論顯發，罪難容貸。今若諉諸倉卒而不治，則邪逕一開，末流難防，請亟推考治罪。政院居喉舌之地，見其不由政院而無端啓下，則宜卽啓稟請推，而慢不致察，所失關重。色承旨，請遞，都承旨，請推。」
○憲府又啓曰：「今以慈殿仍御昌慶宮，殿下亦欲侍側於此，孝則至矣。但昌慶宮本非法宮，先王無久御之時，故闕內侍衛將卒，無入直之處，寒暑露處，不堪其苦，此非人君常御之所。且在成廟朝，常御昌德宮，往來昌慶宮，問安于大妃殿，兩宮之間，只隔一墻，無異侍側。卒哭後，請移御昌德宮，以文政殿爲魂殿。刑曹詞訟浩繁，不可一日無長官，判書南孝義，非徒老病，材器淺短，不合六曹長官，請遞。」答曰：「初以慈殿御昌慶宮故，予欲侍側，而以宣政殿爲魂殿。今非特下人無直宿之處，亦多有弊，可如啓。宋㻩等事，予意已盡言之矣。南孝義，前爲漢城府長官，刑曹亦有參判、參議，雖有病，若調理，則可以仕矣。不須遞之。」
1月5日
○己亥，上行朝、夕奠，上食。
○右議政尹仁鏡、左贊成李芑、右贊成成世昌、吏曹判書申光漢、戶曹判書林百齡、禮曹判書任權、兵曹判書丁玉亨、工曹判書柳仁淑、戶曹參判沈連源、禮曹參判鄭萬鍾、兵曹參判申瑛、刑曹參判尹漑、工曹參判姜顯、同知中樞府事鄭順朋，承命詣闕。仁鏡啓曰：「以議諡事，臣等皆已來會。但左議政洪彦弼，以病不來，何以爲之？」答曰：「予意以爲議諡，國之大事，故欲卜相備三公後議定。而如此則事漸稽緩，故令卿等今日會議耳。左議政雖有病不來，朝廷今皆已會，卿其議之。」於是僉議而定諡號曰，徽文昭武欽仁誠孝，廟號曰中宗，陵號曰禧，殿號曰永慶。仁鏡等啓曰：「當廢朝昏亂之時，而生民塗炭，宗社幾危，大行大王中興，而使宗社再安，故曰中宗，陵號則在祖宗朝，亦爲仍用，故不改焉。」傳曰：「知道。」〈史臣曰：「當議諡時，尹仁鏡曰：『與左議政洪彦弼嘗議之，欲用仁字。』云，成世昌曰：『仁字亦似爲當，然使宗社再安，用孝字似當。』鄭順朋、申光漢、任權曰：『廢主昏亂，國家垂亡，將有易姓之禍，而入繼大統，使宗社得爲再安，宜用康字。』成世昌曰：『成王之後有康王，大行大王亦繼世之君，康字亦似宜當，至於仁字，似未安。嘗聞成宗議諡時，亦欲用仁字，而時議以爲似過，遂不用也。』光漢曰：『漢宣帝廢昌邑王，入承大統，當時稱爲中興，今此大行大王事迹，與宣帝似同，今當先定中興與否而後，議諡可也。』於是議遂定。」〉 ○臺諫啓宋謙、林世茂、承旨等事，憲府啓南孝義事，答曰：「皆如啓。但世茂與都承旨，行公推考可也。」
○副提學宋世珩等上箚曰：
至廣之務，至要之機，雖明君有不免思爲之失，一失則爲害鉅矣。必有忠良之士，爲耳爲目，彈正而補拾之，使復於無過。是以從諫則明，拒諫則昏，明而君子得以自盡，昏而小人得以爲欺。幾微之際，間不容髮，顧以苦口逆耳之言，有所難受，乃謂拒之何害，不求諸道，而訑訑之色見，望望之意長矣。直言遠於九重，正士止於千里，國事日非，無敢或矯，卒以及於危亡，而莫之救，可不懼哉？殿下嗣服之初，要使事事一出於光明正大，以盡正始之道，無貽聖德之累。而臺諫有言，輒諉諸前例，引喩失義，多因仍苟且之意，無弗咈如流之美，臣等不勝缺望。刀鉅之賤，所以備傳令也，藤蘿爲性，城社爲地，一任以事，便入左腹，始以小事干之，而繼以大事，略以微計試之，而繼以秘計。人主不爲燭微圖小，或有所假借，則不知不覺，已落其手，駸駸然漸開邪逕，而失正家之道，致亡國之禍，漢、唐之事，尙可鑑矣。比因倉卒遑遽，托受侍陵之任，輒售冒濫之奸，暗踏啓字，公宣政院，殿下方在荒迷，何從而知之？及臺諫發其情狀而論執，則宜其瞿然驚聽，窮詰痛繩，乃反曲賜容貸，歸之差失，臣等未知殿下之意何如也。以殿下聖明，決不爲此人地，然而旣令改正其事，則非不知陰邪之狀，而猶不許懲治其罪，獨不念邦家大計乎？殿下見自古近習之患，何嘗不起於細微？臣等謂不治此竪，無以示王法也。《傳》曰：「差之毫釐，謬以千里。」況所差非特毫釐者乎？臣等不勝寒心。輔相之臣，所與共天位治天職，其責旣重，則去就亦不可苟。今者大臣重被物論，累日辭職，期於必遞，殿下欲不改舊臣，不卽允兪，其意厚矣。然遷延姑息，使大臣苟於去就，尤非重大臣之義也。況當初服諒闇之時，國家多事之際，大臣之職，百責所萃，豈可一日曠廢其位乎？伏願殿下，勉從公論而亟處之。
答曰：「侍陵官，已令推考矣。左相，不忍遞之。」
1月6日
○庚子，上行朝、夕奠，上食。
○右議政尹仁鏡、左贊成李芑、右贊成成世昌、左參贊權橃兵曹判書丁玉亨、禮曹判書任權、戶曹判書林百齡、禮曹參判鄭萬鍾、兵曹參判申瑛、刑曹參判尹漑、工曹參判姜顯、同知中樞府事鄭順朋，承命詣闕，傳曰：「觀大行廟號，予意亦以商史有『殷道復興，號稱中宗』之語，而朝廷據此爲之，故已爲啓下。而今更思之，父王當廢朝昏亂之時，撥亂反正，使宗社四十年又安，中興之功，不爲小矣。玆欲稱祖，於僉意何如？中字雖曰中興之義，亦似未洽，欲擬世祖例而改宗字。」仁鏡等議啓曰：「臣等更與商議，祖字上，他無可稱之字，只有世字，而旣有世祖之號，斷無可當之字。且歷代帝王，無別爲稱祖字，祖有功宗有德，則其宗字，豈偶然哉？自上嘗覽《尙書》《無逸》殷王中宗之事，正與大行大王相類，故議上此號矣。」仍以《無逸篇》中殷王中宗事，付標以啓。且卒哭後白笠事，今與六曹會議何如？「答曰：」雖有祖有功宗有德之說，而父王則功德俱全之中，其功尤大，與殷中宗，德雖相符，而功則懸殊。何以祖字上，無可稱之字乎？稱上祖號，予深有望。且議白笠事，如啓。「仁鏡等回啓曰：」南宋高宗之號，洪邁欲稱祖，尤袤以爲：『漢光武，以長沙定王之後，入繼大統，故稱祖；高宗雖中興，以徽宗之子，直承其統，不須稱祖。』竟稱高宗。臣等再承上敎，反覆思之，世祖之稱祖者，以弟繼兄也。大行大王雖中興，而直繼成宗之統，稱祖未穩。「仁鏡又與李芑、成世昌、權橃、鄭順朋、丁玉亨、任權、林百齡議啓白笠事曰：」往在成廟時，貞熹王后之喪，會群臣議此事，如徐居正、李坡、柳洵、金宗直、鄭誠謹輩，皆以一世知名之士，其議皆從黑笠，故成宗又參情禮，以下傳旨。臣等之意，先王旣有定制，今不可改，用黑笠爲當。「仍書成宗時議得及傳旨以啓。姜顯、鄭萬鍾、尹漑、沈連源、申瑛議啓曰：」禮文內，卒哭後，笠則用白，必有所據。不究制作之意，輕爲更定，事甚關重。在成廟朝，雖因一時之議而啓之，當時傳敎以爲：『輕爲減殺，變凶從吉，心所未安。』云，以此可知非成廟本意。況上用翼善冠、烏犀帶，下服烏紗帽、黑角帶，專以臨群臣與治官事，不可以純凶也。其於燕閑私居，幷去白笠，則非徒違先王制禮，誠恐於大喪，情文有所不符。「答曰：」父王雖繼成宗之統，其間廢王在位，與世祖、文宗之間魯山居位之事，似不相殊，何獨不可稱上祖號乎？又與宋高宗之事，不可比論，願從予意。且白笠事，成宗傳敎之意，雖與右相等意相合，而參判等意，又與禮文相符。喪制大禮，似難輕定，明日依成宗朝例，使臺諫弘文館，竝議可也。「
○尹仁鏡啓曰：「天使支待事，差出遠接使、館伴然後，可以掌治諸事。遠接使則大提學成世昌當爲之，館伴，令吏曹差出何如？」答曰：「如啓。」
1月7日
○辛丑，上行朝、夕奠，上食。
○大司諫林億齡、執義韓㞳、司諫韓澍、掌令權勿、持平李天啓、李湛、獻納成世章、正言趙光玉、金鸞祥承命來啓曰：「凡國家之事，朝廷議定，如有失誤，臺諫糾正。今此黑、白笠之議，臺諫同參事傳敎，臺諫若參，則雖有失誤，誰得以糾正乎？請勿同參。」答曰：「成廟朝，臺諫、弘文館同議此，故言之矣。昨日參判等議，與《五禮儀》相合，予亦欲白笠，而物論不一。故命爲廣議者，不待糾正而欲歸於正矣。議啓可也。」億齡等再啓曰：「臺諫之職，糾正是非而已，不可與於朝廷議得。前者雖或有參議之時，其例已誤，不可援此以爲常也。反覆思之，越職論議，大妨事體，故敢啓。」答曰：「弘文館議從《儀註》，〈見下〉予意亦以爲定用白笠，臺諫不必議也。」〈史臣曰：「上之好禮甚篤，故不從公卿苟簡之議，而斷自宸衷，定爲三年白笠之制，足以垂範於後矣。」〉 ○弘文館副提學宋世珩等議啓曰：「卒哭後，上御翼善冠、烏犀帶，群臣皆用烏冠、烏帶，此雖爲公朝治事，不得不用權制，亦不敢純用吉服。至於凡干喪事着衰服，則衰麻猶在其身矣，獨於私居，盡去喪制，欲黑其笠，恐爲無理。祖宗朝皆用白笠，而猶在成宗朝，因一時之議，始變舊制，而猶有變凶從吉心所未安之敎，成廟之意，亦可見矣。朱子以爲：『人君在喪，而白布衣冠以臨朝，未爲不可。』臨朝見群臣，猶可以白布衣冠，況於燕處，專用吉服？人主尙然，況於群下乎？三年通喪，天經地義，不容私意有所短長。而《五禮儀》，乃我朝列聖參酌古今之禮，立萬世常行之制，在後嗣所當遵守，而不可撓改。今者苟循近例，必欲再誤，至爲未便。當今國俗，常着白衣，甚於祖宗朝，若幷黑其笠，則與平日，頓無差別，臣等恐哀隨而亡，禮從而壞也。臣等之意，爲君父大服，決不可變凶從吉，舍厚趨薄，請一依《五禮儀》施行。」答曰：「予意亦然，可從《五禮儀》。」
○右議政尹仁鏡等〈議諡宰相皆會。〉啓曰：「廢朝宗社危如一髮，而一國臣民推戴大行大王，承成廟之統，其中興之德莫大焉。故朝廷不偶然議而上號中宗。大抵議諡大事，朝廷旣議定，則不可改也。且昨日，以世祖繼魯山，大行大王繼廢王之意傳敎，而魯山、廢王皆失道之君，故降封稱君，而不得繼世。大行大王則承襲成宗而立，不當稱祖，故敢啓。」答曰：「予意以爲父王，有中興之功，故欲稱祖號，而更計則承成廟之統。不須更議也。」
○下左議政洪彦弼辭狀〈「臣庸暗無識，濫處重地，而計料昏錯，多所失誤。臺諫論臣過惡深重，臣累日辭免，未蒙允兪，今又侍從上箚，請從公論云。臣職未解，物論愈激，尤悶罔極。且臣久病劇發，心熱下冷，疝淋交極，一身血氣，日漸流涸。此病源深，衆所共知，非二三朔所能調治，而年又七十，衰耗益深，死亡在近。速解臣職，一使知過，一使救病，特垂再生之恩。」〉于政院，又下小紙書曰：「可付史官，示于左相。且遣內醫，診候賜藥餌，使之調理。」其書曰：
卿若有疾，固當調攝，不必解職然後可也。因一時之議，而輕改大臣，豈予之美事，曲避一己之謗，而爲自謀之計，亦豈大臣之道？一身雖可顧，獨不念國事乎？寡德雖欲棄，亦不思先朝乎？予雖不敏，斷不受卿之辭，而改父之臣矣，須速調治，出而得自盡於大事。
○日暈
1月8日
○壬寅，上行朝、夕奠，上食。
○掌令權勿、持平李天啓、李湛〈掌令郭珣病，大司憲李瀣未肅拜。〉啓曰：「左議政洪彦弼，不合相位，公論顯發。臺諫論啓，未蒙允愈，諉諸彦弼自處，旋卽停啓，物論愈鬱。臣等除授本職，當卽更啓，而非徒不爲更啓，又與之相容，物論非之，勢不可在職。請遞臣等之職。」答曰：「大臣之事，其時臺諫豈偶然計而停啓乎？旣已停啓，今不必强爲論執。且與之相容，有何妨乎？勿辭。」勿等再啓，不允。退曰：「當待物論。」
○大司憲李瀣啓曰：「前日，臺諫以左議政洪彦弼不合相位論啓，未久而遽止。後，臺官亦不卽更啓，以爲有物論，掌令以下，引避退去。除授之後，雖末卽議啓，自今更啓，有何不可，而遽爲之引避乎？請命招就職。但議論已發，其時執義韓㞳尙在本職，勢不可相容，請遞。且臺、諫一體，諫院，亦請竝遞。」答曰：「權勿等就職事，如啓。執義與諫院，豈偶然計而停啓乎？予意以相容爲無妨也。」
○掌令權勿等承命就職。
○白氣布天，橫亘東西。
1月9日
○癸卯，上行朝、夕奠，上食。
○掌令郭珣、權勿、持平李天啓、李湛啓曰：「大臣不稱其位，公論顯發，則臺諫所當固諍，期回天聽，不可苟且停論，以待大臣之自處。大司諫林億齡、執義韓㞳、司諫韓澍、獻納成世章、正言趙光玉，旣知洪彦弼不合相位，歷指所失，論啓未久，遽謂：『臺諫雖停啓，大臣終不可在位。』苟然停啓，大失臺諫之體。已發公論，勢不可在職，請幷遞差。」答曰：「執義則一司之官，似不相容，故遞之。臺諫雖一體，諫院則不須幷遞也。」珣等再啓曰：「臺諫爲人主耳目，其任至重，一被物論，不可頃刻在位。林億齡等所失甚大，重被物論，決不可仍在其職。臺諫非如凡人例，累次論啓，尙且留難，殊無重臺諫之意，至爲未便。執義，旣命遞之，諫院，請竝遞差。且洪彦弼不合相位，物論之發已久，今者顯被重駁，不可一日在位，況今國家多事之時，相位尤不可久曠。請亟命遞。」答曰：「其時臺諫停啓之意，予未知其非也。其不遞之者，乃所以重言官也。且國家多事之時，舊臣不可搖動，前日論執之時，豈偶然而不從乎？不允。」珣等又啓曰：「臺、諫一體，以一事之失，而執義韓㞳已遞，諫官豈可在職？請勿留難。大臣被論不可在職之意，自上非不知之，而只以重大臣之義，又以爲先朝舊臣，不忍輕遞，聖德至矣。然國家安危，生民休戚，皆係於相，不可一日任非其人。彦弼素無公輔之望，自先朝有物論，今當國家大事，茫然罔措，事多顚倒，又於論議大事，顧望奉順，迪上非道，大累新政，朝廷不可以此人，許在其位。彦弼亦豈可靦然冒處乎？臣等非偶然議啓，公論之發，久而愈激，不可不遞，請勿留難。」答曰：「不遞之意，已盡言之。」
○以鄭順朋爲刑曹判書，宋麒壽爲承政院左副承旨，慶渾爲司憲府執義。
○日暈，兩珥冠。
1月10日
○甲辰，上行朝、夕奠，上食。
○大司憲李瀣等啓曰：「林億齡等旣被物論，勢不可在職，洪彦弼旣被重論，請幷速遞。」答曰：「諫院則可遞，左相則耆舊大臣，不可搖動，故不允。」
○日暈，兩珥。
○夜，黑氣如雲，橫亘東西。
1月11日
○乙巳，上行朝、夕奠，上食。
○下左議政洪彦弼辭狀〈重證加發，轉成沈痼，決無生理，亟遞臣職云。〉于政院曰：「病證雖發於一時，日漸向溫，豈久不愈乎？其言寬心調理之意。」
○大司憲李瀣等，與正言金鸞祥，合司啓曰：「洪彦弼不合相位，已被重論，勢不可在職。故亦自知之，引病避之，自上以爲先朝舊臣，不可輕改，留難淹久，今雖命遞，勢不得已，豈謂薄於舊臣，而改之乎？議諡，大事，而彦弼在相位被論，右相獨與諸臣議之，事體已爲不當。且山陵事迫，天使亦將出來，大事重疊，相位久曠，尤爲不當。請亟遞之，」答曰：「左相非爲被論而呈病。遣醫診候，則其證甚重云。予意不欲改父之臣，豈爲人厚薄之言而然乎？議諡固爲大事，故予欲左相同參，而其日左相以病不與。然朝廷皆會，而事且急，故勢不得已，右相獨與焉，豈至不合於事體乎？山陵、天使等事，予亦計之，其時則三公，可備位而任事。玆不允焉。」
○下小書于政院曰：「其以此授院相。」其書曰：
輔相之職，百責所萃，相得其人則治安，否則亂亡隨之。故古之明君誼辟，皆重相臣之選，必廣擇鴻儒碩德之人而任之，至有拔於版築之中者。今首相久闕，葬期已迫，〈尹殷輔。〉兩相次陞，當卜其代。惟我先朝培養人才，可謂盛矣，擢而授之，必有其人，當愼擇有德望者，以宅其位。予以否德，慘遭大變，懜無所察，凡經邦重事，皆恃大臣。如得賢輔，國之福也。
院相尹仁鏡回啓曰：「相職至難，國家安危，於玆係焉，臣無才德，冒處相位，不知賢否，何能卜相乎？自古卜相，無獨爲之時，洪彦弼引避在家，臣獨爲之，尤爲未安。敢啓。」答曰：「無所與同議者，勢不得已獨爲之。須速卜之。」
○臺諫合司，將彦弼事三啓，不允。
○尹仁鏡緘封卜相人名以啓，乃柳灌、李芑也。
○以具壽聃爲承政院同副承旨，李潤慶爲司諫院大司諫，郭珣爲司諫，閔荃爲掌令，沈逢源爲獻納，盧守愼爲正言。
○日暈，冠。
1月12日
○丙午，上行朝、夕奠，上食。
○臺諫合司，將洪彦弼事再啓，不允。
○諫院啓曰：「掌令閔荃，素無知識，又多鄙陋之事，不合臺官，請遞。」答曰：「如啓。」〈史臣曰：「荃以書狀官，從尹元衡赴京，通事朴貞元稱中殿貿易，猥濫自恣，全不糾檢，又自不謹，人多鄙之。」〉
○弘文館副提學宋世珩等上箚曰：
伏覩卜相之敎，自上深燭相臣之選，治亂所係，必欲廣擇鴻儒碩德之人，擢而授之，其愼擇之意至矣。臣等不勝感激。蓋人君代天理物，所與共之者大臣，而大臣之職，裁成輔相，其任重矣。況在嗣服之初正始之時，尤當難愼。一君子進，則衆君子彙征，一小人進，則衆小人彈冠，消長之機，可不懼哉？古之人君所以難之者，唯其人，故有拔於版築者。先朝四十年培養之餘，豈無德望有如聖旨所諭者？苟有其人，允愜輿望，則亦不必拘以常例。伏願殿下，益加難愼，旁求廣選，以重其任。
答曰：「予意本欲廣選，而昨見卜相之意，慮或有所在也。今見箚辭，所論至當，雖有允愜輿望者，予何能知？館中必有所指斥而言之，以副予望。予當斟酌以處。」
1月13日
○丁未，上行朝、夕奠，上食。
○弘文館副提學宋世珩等啓曰：「臣等伏聞答箚之敎，不勝惶恐。臣等之意，相位至重，必欲旁求廣選，得其人而已。卜相，大臣之任，非臣等所當預，今使臣等斥言，恐妨事體。一國公論，大臣未必不知，更宜下問，以盡難愼之道。」答曰：「予意欲使斥言，而所啓如是，知道。」
○臺諫合司啓洪彦弼事，不允。
○臺諫啓曰：「李芑素無物望，自授贊成之時，已有物論，久居重地，冒忝已甚。至於相位，斷無擬議，今爲議政，物情驚怪，請速改正。」〈是日政，李芑拜右議政，臺諫卽論啓。〉答曰：「卜相之時，豈偶然計而爲之乎？不可改也。」
○以洪彦弼爲議政府領議政，尹仁鏡爲左議政，李芑爲右議政，成世昌爲左贊成，李彦迪爲右贊成，許磁爲知中樞府事，朴祐爲漢城府左尹，宋布奎爲司憲府掌令。
1月14日
○戊申，上行朝、夕奠，上食。
○左議政尹仁鏡啓曰：「國家之治亂安危，係於宰相，自上欲得德望之人而相之，自下欲見德望人之爲相。上下皆有是心，今上爲守成之主，而中外顒望其致雍熙之治，朝廷若有忠厚氣象，悠久持之，則治化自美矣。頃有卜相之命，臣獨爲甚難，而且以庸劣，不能知人，故啓達難愼之意，自上强有命焉，故臣不得辭而卜之。當今之時，豈無可卜相之人乎？然古今異時，而祖宗朝亦無是事。一朝拔之，加於累世耆舊之人，則其人亦將以爲難矣。李芑乃耆舊之人，故臣幷書啓，公論之至此，臣不及慮也。臣今卜相，而物論如此，朝廷似擾，至爲惶恐。」答曰：「反覆計之，卿之卜相，何妨於大體？右相之有物論，未及計之而已，有何恐乎？當此之時，國事專倚相位耳。領相之事，猶爲未安，況右相新拜，而物論如此，尤不知所措。」
○臺諫合司啓曰：「彦弼不可在職之意，已盡啓之，請速命遞。右議政李芑，人物麤鄙，素無知識，處身行事，無所忌憚。雖以一時僥倖，濫陞貳公之地，不容於物論久矣。今者卜相之時，又以位次得參，而遂陞相位，出於物情期望之外，請速改正。」答曰：「領相事，已盡言之矣。右相乃先朝耆舊之人，而職亦當次，故拜之。大臣已拜，則不可輕動，輕動則大臣之位，反爲不重，而人聽騷擾，不須改正。」再啓，不允。
○政院書啓曰：
禮文內殿下哭位，在殯殿戶外之東，而至設於東階下，與大君、諸君竝列，階上則圍以帷帳，以隔內外。臣等將不可之意累啓之，自上以爲近於內次，遂移設於西階上。凡於朔望、俗節別奠，通禮、承旨、史官，竝許入侍，此以朝廷擧行之者也。旣有朝廷擧動，則哭位之設，宜竝依禮文。而臣等頃於朔奠觀之，東階上帷帳褰開，人且通行，而哭位猶設於西，臣等深以爲未便。大妃進香儀註內，設大妃位於戶外之東，設殿下位於西階上，雖曰從權，已非禮之正。臣等謹按《禮經》《喪大記》曰：「旣正尸，子坐于東方，夫人坐于西方。」註云：「此言國君之喪。」金華應氏曰：「男東女西，陰陽之大分也。喪遽哀迫，人雜事叢，先謹男女之辨，而各以類從，則紛糾雜亂者，有倫矣。男主居東之上，而內之家長雖若母，亦在其西，則示一國一家之有主，而有所統攝矣。」又《喪大記》曰：「哭尸于堂上，主人在東方。」註云：「婦人哭位，本在西而東面，」嚴陵方氏曰：「禮之辨異，尤重於男女之際，雖在憂遽之中，亦莫不各正其位。故男子則西向而位于東，婦人則東向而位于西，凡所以辨陰陽之義而已。」以此觀之，東階上哭位，截不可移易，請依禮文，設於戶外之東。
傳曰：「啓意，予已詳知。但禮文雖如此，而東則近於水剌間進饌出入之處，故從權而設於西階矣。今若改設則出入未便，雖不改無妨。」
1月15日
○己酉，上行望奠，上食。
○臺諫合司啓曰：「大臣被重論，則雖頑愚無恥之人，亦不敢復就其職，臣等雖不强爲論執，洪彦弼何敢冒居其位乎？李芑事，自上以爲：『大臣已拜，則不可輕動。』苟非其人，則國家危亂隨之，豈可以拜而不改乎？且敎以爲：『輕動則大臣之位，反爲不重。』非其人而冒居其位，則是乃所以益輕其位也。苟不得其人，則雖十易之，不爲騷擾。一國興亡，係於一人之用捨，豈可以一時之騷擾，不念一國之興亡乎？況今嗣服之初，尤不可不愼擇，請亟命改正。」答曰：「相位，予意以爲不可輕改。而今國之大事已逼，故勉從公論。但李芑加資，不可改也。」
○臺諫啓曰：「李芑旣以不合相位，論遞其職，不可仍授重加。請速改正。」答曰：「旣遞相位，而又改加資，無乃已甚耶？不須改也。」
○政院抄書《禮經》〈《曲禮》曰：「居喪禮之，毁瘠不形，視聽不衰。居喪之禮，頭有瘡則沐，身有瘍則浴，有病則飮酒食肉，疾止復初。不勝喪，乃比於不孝不慈。」檀弓曰：「曾子謂子思曰：『伋！吾執親之喪也，水漿不入於口者七日。』子思曰：『先王之制禮也，過者俯而就之，不至者跂而及之。故君子之執親喪也，水漿不入於口者三日，杖而後能起。毁不危身，爲無後也。』樂正子春之母死，五日而不食曰：『吾悔之。自吾母而不得吾情，吾惡乎用其情？』」《雜記》曰：「孔子曰：『毁瘠爲病，君子弗爲也。毁而死，君子謂之無子。』」《喪服四制》曰：「三日而食，三月而沐，期而練，毁不滅性，不以死傷生也。」〉啓曰：「近來外人傳言，自上全不進膳，哀毁大過。臣等頃於朔望見之，自上不能行步，而玉色不如前。以臣等目覩，則外間之言，似不虛矣，臣等哀憫罔極。大抵執親之喪，其爲哀痛之情，則上下皆然矣，然帝王之孝，與匹夫不同。爲宗廟社稷之主，而不可過毁傷性。故先王之制禮與祖宗之遺敎，〈指世宗遺敎。見初。〉皆爲宗社大計，而爲後世之中制，豈非遠慮也哉？今當大事之時，而玉體過傷，朝廷上下，咸爲罔極。伏望勉從先王之中制，而進膳調保。此《禮經》之言，自上平時所講論者。但哀遽之際，豈能盡記乎？故抄書以入，自上監此，而少抑哀情。」傳曰：「啓意，予已詳知。」
○政院啓曰：「祖宗皆畫御容，大行大王御容，平時若不畫，則及其日月未久，摹寫爲當。成宗於甲寅十二月昇遐，乙卯二月追畫，今亦追畫何如？」傳曰：「可依前例爲之。」
1月16日
○庚戌，上行朝、夕奠，上食。
○傳于政院曰：「三公有闕，遣史官卜相于左相，可也。」注書王希傑往問于左議政尹仁鏡，對曰：「臣當詣闕入啓。」云，旣而來政院啓曰：「昨見傳敎，洪彦弼、李芑，物論顯發，故自上不得已從之。李芑被論，乃臣謬擧也。且相臣一時俱遞於初服之政，亦爲未安。臣不學無術，僥倖科第，常以百執事自期，而小無涓埃之補，累忝非分之職。況具瞻之地，決非臣之所宜冒居，而在相位于今六年，年且七十，氣力衰憊，精神昏耗，必不能堪任國事。義卽致仕，而今國有大事，故黽勉而行之，今兩相俱遞，考諸座目，則無臣之右。若首相，則當用盛德老成之人，而臣無學術知識，而居首相之位，國事日非，物論興起，物論之來，臣則退矣，自上重大臣之意，無乃未安乎？且初服之政，俱遞兩相，至爲未安，兩相非他如職，而一時差出，於重大臣之意似異。臣之愚意，前日書啓一人〈柳灌。〉爲相，似爲可當。」答曰：「啓意知道。予意亦以爲當此之時，俱遞兩相，非不知其未安也。但今國有大事，而兩司累日論啓，領相，又以病懇辭，所勉從公論耳。今觀啓意，尤爲未安，以左相謙讓之意，無只出一相之理。但一時俱出兩相，果非重大臣之意，從卿所啓，只差右相可也。且柳灌，先朝重西方之事，故特爲委任，而今方天使出來，劇務必多，故前以在京之人拜相耳。」仍傳于政院曰：「今已卜相，明日政事可也。」
○臺諫啓李芑事，不允。諫院啓曰：「禮文內，殯殿前內外哭位，分別東西，各有定所，不可移易。況東階乃國君踐祚之位，截不可亂。今者設殿下位於西階上，顚倒錯戾，莫甚於此，不可諉以權制，苟循非禮。請依禮文，亟正位次。」答曰：「如啓。」
1月17日
○辛亥，上行朝、夕奠，上食。
○左議政尹仁鏡、左贊成成世昌啓曰：「自上哀慟罔極之情，曷有窮已？但大行大王疾革時，侍側亦久，而未嘗進膳，及至大故，哀毁過禮，至今尙未進膳云，至爲驚愕。帝王之孝，異於常人，且禮文云，毁瘠過中，君子不取，故使賢者不敢過，不肖者有以企及，惟與禮合。斯爲大孝，伏願爲宗社大計，勉强進膳。非但臣等之意，擧朝皆然也。」答曰：「予別無過禮之事，今聞啓辭，殊增感赧。當思有以副之。」
○臺諫啓李芑事，不允。
1月18日
○壬子，上行朝、夕奠，上食。
○臺諫啓曰：「李芑，不可仍授重加，請命改正。」答曰：「累日論執，故允之。」〈史臣曰：「李芑納交於於尹元老、元衡，潛結宮闈，爲大行大王所重，得至貳公之列。自領相尹殷輔之卒，士林咸疑曰，芑必爲相，已有彈劾之志，及是命，芑竟不能保。李彦迪嘗往芑家，語及兩宮事，彦迪曰：『中殿甚薄待東宮，〈殿下在東宮時。〉不勝驚慮。』彦迪此言，人無聞者，而芑卽洩於元老，元老怨彦迪，遂至踈外。元老嘗德芑稱之曰：『芑理學精通，求之中原，無此之比。』」〉 ○政院啓曰：「前者大行大王御容畫成事，宗簿寺例掌爲之，今則異於常例，追想而畫之，最難近眞，不可泛委於外。請於明政殿兩廊設畫局，以平時親侍宗親利城君〈慣〉及平時入侍內官四五人，監掌其事。左贊成成世昌知畫格，請使監校。杜城令巖善畫，私奴上佐亦善畫，竝令參畫何如？」傳曰：「可。」
1月19日
○癸丑，行朝、夕奠，上食。
○咸鏡道觀察使李淸狀啓曰：
鍾城府使柳智先牒云：「甲辰年十二月十四日申時，日之北，三虹竝立。長竟天，三虹，幷爲中結兩端，皆若太陽微透，狀如圓盤，移時而滅。同月十五日初更，月暈，暈之南北，白氣作環，狀如大盤，又白氣如匹練，自西向東，貫暈之北環，又貫月中，又貫南環，轉西向與前端相合。其長竟天，狀如長環，二更微滅。圖形上送。」云。
上以李淸書狀及日月圖形，出示左議政尹仁鏡曰：「今月初一日有日變，方爲惶恐，今又有如此災變，尤爲未安。」仁鏡啓曰：「屢有災變，至爲驚懼。請召知天文人議政府左贊成成世昌、兵曹參議安玹共議。」世昌等同議啓曰：「考諸天文，則凡氣在日上爲冠，其爲災害，則未知也。但白氣貫月，而日暈三重，白氣犯陽，此則兵象。自上初政，何有召災之失？然變不虛生，願初服益加敬德，恐懼修省。大抵天變之來，雖不可指爲某應，如邊警防備等事，別加措置爲當。」答曰：「知道。邊防措置，申飭該掌，可也。」
○以柳灌爲議政府右議政，黃憲爲平安道觀察使。
1月20日
○甲寅，行朝、夕奠，上食。
○以冬至使鄭士龍、宋麟壽書狀〈「皇帝一不視朝，祀天祭亦攝行。山西大同邊卒王三叛入㺚子，誘引虜衆，久爲邊患，前後殺掠人畜，不可勝計。朝廷購捕有年，王三與同府劉伏玘相知，因入寇至大同東城，就伏玘飮酒。伏玘與馮龍、賈昇、張寶等，按伏軍二百餘人，同謀收縛，告守備指揮周堂馳奏，皇帝不勝歡喜，朝野無不聳快。刑部奉聖旨陵遲處斬，傳首諸邊，梟掛十日，伏玘賞銀一千兩，馮龍、賈昇、張寶等，各賞銀一百兩云。禮部以本國督捕李王乞等有功，奉聖旨賞銀五十兩四表裏，李應星賞銀十兩二表裏，云云。」〉傳于政院曰：「以此狀示于左議政。」
1月21日
○乙卯，行朝、夕奠，上食。
○左議政尹仁鏡等啓曰：「前者伏聞全不進膳，故啓請進膳，而傳曰當思副之。及今尙未進膳云，咸用憫念。自上哀痛太過，不爲宗社大計，臣等尤憫焉。世宗大王遺敎，參酌情禮，以爲權制，世皆遵守，而今則哀毁過禮，不循中制，有違毁不滅性、毁不危身之語。願遵先王制禮，爲宗社大計。」答曰：「予遭此罔極之禍，雖哀毁過禮，猶未足於心。況安有過哀之事，而累聞啓辭？不勝驚愧。」又啓曰：「臣在外，未嘗望見天顔，望日陪祭侍從等言：『上體甚爲憊弱，步履亦不如前。』云，不勝驚慮。自上哀痛罔極之情，雖無紀極，然先王制禮，不可不遵。禮文有『居喪有疾，飮酒食肉，病止復初之言，苟有疾，酒肉猶可用，何況於進膳乎？伏願爲宗社大計，勉强進膳。」答曰：「反覆進言，尤爲惶懼。當從之。」仁鏡等又啓于大妃曰：「伏聞主上哀毁過度，氣極憊弱云。臣等雖不啓達，自上保護上體，必極其方，然發引日迫，小有失寧，事益蒼黃，伏願勸勉進膳，須保上體康寧。上殿之言，上必聽從矣。」大妃答曰：「予亦每令人勸膳，若有所進之物，則令取來視之，每每留念，而頃因日寒，頗有喘嗽之氣，故請勿行哭奠，而行之不止，予亦憫慮。」
○諫院啓曰：「摹寫御容，雖是祖宗古事。然平時自上命畫則已矣，若昇遐之後，使之追畫，則雖朝夕侍側之人畫之，失眞必多矣。況在外之人，瞻望甚稀？雖使二三大臣，指揮監畫，必不能紡紼其萬一。先儒論影堂事，有一毫髮不似，便不是父母之語，以不似之眞，以爲吾親而尊奉之，甚乖孝子追遠之誠，大行大王御容畫成，請命停罷。」答曰：「大行大王御容畫成事，前規亦然，故爲之，而啓辭如此，當與大臣更議。」傳于政院曰：「明朝以此議于大臣。」
1月22日
○丙辰，上行朝、夕奠，上食。
○待敎李戡，以傳旨往議于左議政尹仁鏡，仁鏡曰：「臣當詣闕以對。」尋至政院啓曰：「御容摹寫，本爲聖子神孫，追想欽慕以設，故先王、先后影幀，無世無之。臣前爲承旨時，大行大王親行璿源殿，奉審先王影幀，命臣等悉皆仰視，臣至今未忘。在前相傳之事，一朝廢之，至爲未安。諫院所啓，慮或有失眞之弊，其意固是矣。然方今善畫者多，使朝夕侍側內官參畫，安知不逼於眞乎？若畫而未肖，則更議可也，逆料其未肖，而遂廢不畫，則臣以爲未安。」答曰：「啓辭正如予意。」傳于政院曰：「招諫官，以大臣議諭之可也。」
1月23日
○丁巳，上行朝、夕奠，上食。
○弘文館副提學宋世珩等啓：「自上哀傷過禮，日益毁瘠，侍臣瞻望，無不驚慮，臣等聞之，憂悶罔極。執喪致哀，雖人子至情，哀毁滅性，反爲不子，抑而節之，務合中道，是爲至孝。玉體羸毁，一至於此，擧國臣民，咸切憂悶，大行在天之靈，亦豈安乎？帝王執喪，與匹夫之孝不同。宗廟社稷之重，皆托於上之一身，一身雖不暇顧，獨不念宗社大計乎？況山陵大事，只隔一月，尤不可不爲勉慮。大臣亦爲此大計，再三懇請，只慰答而已，未聞俯從之實，臣等之憫尤迫。凡人在喪疚之中，過於哀傷，則脾胃憂病，以至於不能飮食，自上當苦寒之極，侍藥日久，又遭大變，臣等恐罔極之中，玉體失攝，而不自覺也。請酌禮進膳，時御藥物，保攝聖體，以終大孝。且諒陰之中，凡不急之事，紛紜塡委，悉煩上聽，其於專心喪制，實有所妨，請卒哭前，緊關公事外，細瑣之事，姑勿出納。」答曰：「大妃殿，每常勸勉，大臣亦再三懇請，予亦豈不念乎？頃果差厭食物，今則進膳有加。而館中，復此進言，當更勉從。公事出納，所言至當。」
○憲府啓曰：「魂殿入番宗親，須以誠謹諳鍊之人擇差，而今者抄啓時，宗簿寺提調〈利城君慣、金光轍。〉及官員，〈正李若冰、直長宋應秀。〉不顧其任之非輕，或循私情，或從請囑，以年少無行之人，〈年少者，永豐正期壽、雲城正鐵；無行者，務安守姜、泰仁守琯、寶城守萬年、陽川正誠、德平正沆、富原正頣、盆城守珩、德原守彭福。〉冗雜抄定，至有鄙陋之說，〈謂納賂。〉傳播人口，至爲駭愕。前抄宗親，竝請改正，更擇有操行秩高宗親，量數差定。提調及長官，請竝推考。」答曰：「如啓。提調，不須推之。」〈史臣曰：「慣性本庸劣，公然納賂，豈可以如此人，居提調之任乎？然慣特其小貪而已，公卿、宰臣之貪黷表表可稱者，何可勝數？金安老除去之後，貪風亦不少戢，梁淵、曺繼商、黃憲、崔輔漢、沈連源，是其尤甚者也。柳仁淑，雖有士林之重望，而亦未免有是名，吁可惜哉！李彦迪、金正國、宋麟壽之淸白無累者，較之於此，則可謂貴矣。」〉 ○諫院啓御容摹寫事，答曰：「已與大臣議定，幾於逼眞，又何難乎？今若不爲，後悔無及，不可不爲。」
○辰時，日微暈。未時，自西方至東方，白氣連布日北，白氣一丈似抱。申時，始滅。
1月24日
○戊午，上行朝、夕奠，上食。
○諫院啓前事，不允。
○吏曹參議洪春卿製進大行大王誌文，其辭曰：
恭惟我中宗大王，諱某，成宗第二子也。成宗在潛邸，聘領議政韓明澮之女，及卽位封爲妃，無子薨。陞淑儀尹氏爲妃，卽判奉常寺事起畎之女，生世子㦕。妃性行不淑，廢之，又陞淑儀尹氏爲妃，卽右議政壕之女。弘治元年戊申三月己巳，誕生大王，封晋城大君。少有異質，成宗特奇愛之。歲甲寅，成宗薨，嗣君失道，宗社將傾，丙寅九月，知中樞府事朴元宗、前參判成希顔、吏曹判書柳順汀，首建大義，承慈順王妃敎，廢爲燕山君，迎大王於私第，大王牢讓不獲，卽位於景福宮。遂下敎，凡非罪流竄者，悉皆召還，枉被刑戮者，咸加褒贈，除害民之政，復先王之舊，朝野抃舞，如獲重生。修明學校，崇奬節義，苟有一善一行，無不褒奬，至於淸白忠義之後，亦皆收敍。博選鴻儒碩士，置諸經幄，日三進講，夜又召對，論難經義，商確治道，下素屛於弘文館，書歷代帝王爲治之道，以備觀覽。丁卯三月幸學，橫經問難。八月，命印頒《三綱行實》。壬申八月，行養老宴于闕庭，六月，遣官以小牢，祀崇義殿，殿卽高麗王氏之廟也。命製酒戒，賜臣工以警之。丁丑五月，王以世子三歲，能知學問向方，手書箴辭以戒。皆古聖賢格言也。母妃未寧，王晝夜侍側，湯藥必親，躬禱後苑，未幾疾瘳，人以爲誠孝所感。王幸學講論經義，日昃而罷。敎曰：「學校，風化之源，人才之府，爲國之道，莫重於此。予今竭誠圖治，夙夜軫念。今賜土田臧獲，以爲養育人才之資。」庚辰四月，冊封世子，辛巳五月，帝遣太監陳浩等，來錫命。壬午十月，行世子冠禮，頒赦境內，重國本也。癸未，命印《諺解小學》，宣布中外，欲使閭巷婦人小子，皆得以知之。八月，島夷犯上國地，而搶擄人民，漂到我界，邊將俘斬以聞。王遣臣悉獻俘馘，帝嘉之，降勑賜物褒美。戊子，幸驪州，祭英陵，賜州民田租之半。庚寅八月，母妃薨，喪制一依禮文，常處外閤，後大臣請還大內，王竟不從。甲午八月，幸學行大射禮。乙未八月，幸開城府，祭齊陵，翌日幸學取士，賜米百斛。庚子夏大旱，徧禱山川不雨，王去輦乘輿，曝日親禱于風雲壇，遂得三日雨。甲辰冬十月，王有疾，至十一月十四日，疾大漸，召左議政洪彦弼、右議政尹仁鏡，入臥內敎曰：「予疾甚，欲傳位于世子。」翌日庚戌，薨于正寢，享年五十七。王仁慈忠孝，力學慕古。勤於聽納，存恤民隱，尤勤祀事，寅恭祗畏，誠意終始不替。培養人才，文敎大興，尊禮大臣，國事必與謀議而後行。撫愛宗戚，皆得其歡心，敎戒王子，盡其義方，無有驕奢之習。多聚經術之士，講明性理之學，夜以繼日，亹亹忘倦，無遊畋聲色之娛，絶玩好奢靡之事。在位三十九年，民人樂業，生齒日繁，島夷山戎，慕義歸順，邊境無虞，不識兵革。致治之美，將陞大猷，而八音遽遏，嗚呼慟哉！我殿下下諒陰在疚，哀慕罔極，率群臣上尊號曰，徽文昭武欽仁誠孝，廟號中宗，以其拔亂反正，中興功德，儷美商宗、周宣也。乙巳二月某甲，安厝于高陽治之某原，卽章敬王后所厝禧陵之右，遂仍號焉。初王在潛邸，聘愼守勤之女，以守勤有罪廢之。陞淑儀尹氏爲妃，卽領敦寧府事汝弼之女。辛未，生一女，曰孝惠公主，下嫁延城尉金禧。乙亥二月二十五日，誕我殿下，仍有疾，越三月二日薨。歲丁丑，聘領寧敦府事尹之任女爲妃。殿下在東宮，聘贈右議政朴墉之女爲嬪，及卽位封爲妃，尊王妃尹氏爲王大妃。大妃生一男四女。曰孝順公主，下嫁綾原尉具思顔；曰懿惠公主，下嫁淸原尉韓景祿；曰敬顯公主，下嫁靈川尉申檥；曰峘，封慶原大君，娶別坐沈鋼女；次女幼。敬嬪朴氏生一男二女。曰嵋，福城君，娶縣監尹仁範女；曰惠順翁主，下嫁光川尉金仁慶；曰惠靜翁主，下嫁唐城尉洪礪。熙嬪洪氏生二男。曰岭，錦原君，娶都事鄭承休女；曰岏，鳳城君，娶正郞鄭惟仁女。淑媛洪氏生一男。曰㟓，海安君，娶參奉愼弘猷女。淑媛李氏生二女。曰貞順翁主，下嫁礪城尉宋寅；曰孝靜翁主，下嫁淳原尉趙義貞。淑容安氏生二男一女。曰岠，永陽君，娶縣監安世亨女；曰岹德興君，娶知中樞府事鄭世虎女；曰靜愼翁主，下嫁淸川尉韓景祐。淑媛李氏生一男。曰岐，德陽君，娶參議權纉女。淑容金氏生一女。曰淑靜翁主，下嫁綾昌尉具澣。
上以誌文下于政院，有頃更命入內，傳曰：「敎可後，更取英陵、宣陵誌文考之，則英陵誌文，悉載王孫，而今大行大王誌文，闕而不載，予心疑焉。且反正之時，大臣與群下，建議推戴也，非承王妃之敎也，今誌文，承慈順王妃敎，廢爲燕山君，此語恐似不當。其與院相〈尹仁鏡〉更議之。」仁鏡啓曰：「先稱朴元宗首建大義，次言承慈順王妃敎，廢爲燕山君，可見大臣推戴之意。且廢立，不可爲言，故言勢如此而後，名正言順也。慈順王妃誌文，亦稱群臣奉后敎，翊扶聖躬，亦此義也。且凡喪禮，一依甲寅年故例，而宣陵誌文，不載王孫，故今亦倣而不載矣。」答曰：「承王妃敎之言知之。英陵誌文載王孫，而宣陵誌文不載者，得非甲寅年，王孫未生故耶？更議之。」仁鏡啓曰：「甲寅年，王孫生未生，臣未及考之，臣當更考入啓。」
○右副承旨崔演製進大行大王哀冊，其辭曰：
維嘉靖二十三年歲次甲辰十一月丙申朔十五日庚戌，中宗徽文昭武欽仁誠孝大王，薨于昌慶宮正寢，越明年二月初三日丙申，遷座于禧陵，禮也。蓮漏報曉，鳳幄撤奠，龍幌乍褰於朱欑，魂馭先駕乎翠輦。偭淸禁之赫弘，傃大隧之幽闇，百靈風號兮，三精黯黯，萬井雨泣兮，二儀慘慘。主上殿下，呼天長慟，擗地增慼，悼三朝之早違，怛重泉之永隔。爰降綸於鸞臺，俾揚徽於鳳冊。辭曰：龔惟我后，聖乃天授，隱德昏朝，陽潛初九。天厭昌邑，民歸代邸，水火一拯，乾坤再霽。虛襟好問，尊德樂義，排觝異敎，探賾性理。雝雝肅肅，在宮在廟，畏天竭誠，奉先致孝，昭險惡衣，秉禮苾祀。躬籍劭農，親射造士，從諫弗咈，任賢不貳。懼災修行，恤荒弛禁，聲色視斧，燕安戒鴆。唐族旣睦，虞刑協中，文物周郁，官儀漢隆。推億兆衆，垂四十年，金科粲然，玉燭炳然。禮鎔樂冶，道洽政成，三陲旣安，六階已平，勑天有歌，順帝騰謠。方看鳳來之呈瑞，遽聞鶴語之告妖。秉圭未卜其罔害，憑几俄驚於弗興，愍虞泉之日落，痛杞國之天崩。嗚呼哀哉！牖敷蔑席，庭出綴衣，塵棲玉座，霧鎖金扉。仰珠旒兮何在，瞻黼衣兮如疑，悵九齡之不與，傷五月之有期。嗚呼哀哉！天作蒿里，地闢松門，卜此佳城，于彼禧園。何嫌燕隧之異域，尙喜龍崗之同原。想化劍於瑤津兮，共賞花於玉欄，日宮兮深閉，雲幄兮空還。嗚呼哀哉！宮門早開，庭燎初設。羽葆戒廞，黼翣催發。㪺玉斝而告遷，幎龍輴而就祖。都人寄怨於抱弓，聖情茹愴於履露。嗚呼哀哉！有形有化，古今一致。聖之生也亦有涯，仁者壽兮竟難倚。雖大暮之同寐，惟令德爲不朽。托翠珉而傳芳，配蒼穹以同久。嗚呼哀哉！
○議政府舍人林亨秀製進大行大王諡冊，其辭曰：
應千齡而作君，丕闡景運；節一惠而爲諡，率由舊章。慈憑顯揚，庸攄哀慕。恭惟聖本天縱，德惟日新。曆數有歸，躋白日於黃道。塗炭斯濟，慰赬尾於蒼生。政以孝悌爲先，學以誠敬爲本。兢小心而事上，敦洪化而輯隣。堯敬授乎人時，萬民斯穀；舜勑承乎天命，庶事惟康。文敎敷而蔚興，武威振而遠曁。奠群生而永泰，囿一邦於至仁。謂萬世永享亨嘉，胡四紀遽遺艱大？痛歸俟之莫效，憫勑終之有期。式擧薦名之儀，庶伸讃德之懇。謹上諡曰徽文昭武欽仁誠孝大王，廟號曰中宗，仰惟沖鑑，俯察微悰。日照月臨，垂懿美於不朽。天長地久，錫鴻厖於無彊。
1月25日
○己未，上行朝、夕奠，上食。
○左議政尹仁鏡與成世昌、權橃、鄭順朋、任權、申光漢、鄭萬鍾啓曰：「臣等更考，則甲寅年，王孫未生，故不載矣。大行大王誌文，依英陵誌文，幷載王孫爲當。故謹以『孝惠生一女，適幼學尹百源。懿惠生一女，幼。嵋生一女，適幼學崔禮秀。岭生一女，幼。惠靜生一女，適幼學尹琥。貞順生一男，孝靜生一男，靜愼生一男，歧生一男，皆幼。』六十三字，補入於綾昌尉具澣之下何如？」答曰：「誌文，更加詳審，至當。」仁鏡等仍啓曰：「大行大王未寧，自上侍疾甚久，山川祈禱，香祝親傳，時上體甚爲羸弱，聞者驚慮。及大故之後，哀毁過禮，粥飮亦未進云。臣等在外，不得親見天顔，頃因朔望入侍官員，聞玉體尤爲羸瘁，步履亦不如昔云，非但臣等，大小臣僚，孰不驚憫？玉體羸瘁，旣至於此者，必由內傷而然也。上之一身，旣爲宗社臣民之主，則所係至重。調保玉體，以副先王付托之意，斯爲大孝，臣等謹以世宗大王遺敎書啓，願覽此遺敎，曲從權制，少御肉汁，助其滋味，爲宗社大計，臣等不勝大願。」答曰：「今聞啓辭，不勝駭愕。自外見之，雖似羸弱，又何別有內傷乎？世宗大王指有疾則然云爾，與予不同。今聞啓辭，極爲驚動。」仁鏡等再啓曰：「上體康寧，則臣等何敢啓達？伏聞上體日益羸瘁，而世宗大王遺敎，參酌情禮，以爲權制，萬世所當遵守，故臣等爲上啓之。」答曰：「予誠孝不足，故方在殯側，致有如此之言，徒爲痛哭而已。如此等事，望勿復啓。」仁鏡等又啓曰：「臣等竊聞山陵發引時，自上欲親幸云，祖宗朝，只有文宗親幸，其後未嘗親幸。非誠孝不足，勢不可爲也。況今發引，在二月初三日，而初九日，下玄宮，其間豈可久處於野次乎？他餘弊事，雖不足計，上體羸瘁，尤不可親幸。」答曰：「人子終孝，無復自致，予不可不往，當依禮文處之。」
1月26日
○庚申，上行朝、夕奠，上食。
○尹仁鏡等啓曰：「臣等昨日，謹以世宗大王遺敎，啓請從權，自上敎曰：『尤爲驚動，勿再啓。』云。臣等啓此時，非不知上之驚動，但聞上體甚爲羸瘁，而喘嗽嘔逆證亦有之。此必脾胃大傷，而當罔極之中，懷哀痛之心，不自覺其然也，臣等不勝驚憫，不得不爾。臣等竊念世宗大王遺敎，參古禮酌人情，以爲權制，非無據而爲也。爲後嗣者，思宗廟付托之重，勉遵遺敎，調保一身，乃爲大孝，願自上留念。且山陵發引時，自上欲親幸，上體羸瘁之極，安可爲此擧乎？自上親幸，則必五道徵兵，其弊不貲。臣等百計思之，固不可親幸也。先祖先王，誠孝豈不足哉？爲國家大計，故睿、成二宗，及大行大王，皆不親幸，臣等反覆思之，固不可親幸。況前歲凶歉尤極，民無見糧，而五道兵士，贏糧來赴，布陣侍衛，至經旬月，則其弊何可勝算乎？臣等之憫，非止此也。玉體羸瘁已甚，宗社大憂，莫重於此。」答曰：「所啓從權之事，口不可忍言。況痛哭之意，昨已盡言，而今日又啓如此，尤爲痛哭，使予將發心疾。喘嗽嘔逆，頃果有之，今則平復已久，繼自今勿啓如此之言。且山陵親幸時，弊之重大，予豈不思？但人子之情，送終最大，故儀註，有親幸之文，先王亦有親幸之時。今固不可不親幸。」仁鏡等又啓曰：「上體極爲羸憊，而先王遺敎亦然，故請從權制，而上敎出於至情，臣惶恐不敢更啓。但發引時親幸，獨文宗行之，其後無繼。以成宗大王及我大行大王之誠孝，猶且念宗社之計，民生之弊，不爲親幸。今玉體羸瘁，民生困罷，而必欲親幸，則五道兵士，結陣留衛，其弊胡可勝言？臣等近聞山陵役夫，悉依村家，村家藩籬，無一完全。纔經役夫，猶尙如此，況軍馬長立，積柴草料，調役至多。而天使又至，則村落之間，必蕭然一空，畿甸之民，無可措置。且百官皆無依處，此非小故。臣等百計思之，固不可親幸，山陵事畢後，親幸爲當。」答曰：「送終之事最大，上下所重，予必欲親幸，而大臣累啓若是，予甚難之。事畢後親幸之言，尤爲未安。」仁鏡等又啓曰：「早行則下玄宮時，可及親臨，行立主奠反虞，則情禮兩盡，而於事甚便。初三日發引時，則闕門外祗送爲當。」答曰：「予意必欲親行，而大臣累次入啓，故勉從之。下玄宮時親臨反虞，則豈不差安於心乎？初三日，當於都門外祗送。」
1月27日
○辛酉，上行朝、夕奠，上食。
○辰時，日暈。巳時，兩珥。未時，冠戴，有雲如白氣，自乾方抵巽方，布在日下。申時，日微暈。
1月28日
○壬戌，上行朝、夕奠，上食。
1月29日
○癸亥，上行朝、夕奠，上食。
閏正月
閏1月1日
○甲子朔，上行朝、夕奠，上食。
○傳曰：「慶原大君瘡疹侍護，內官朴幹，給馬一匹，醫員柳之蕃，特加一資。」
○左贊成成世昌啓曰：「以臣監畫御容，臣在外，未嘗審察天顔，恐或失眞。聞扶安縣監蔡無逸爲注書，久侍天顔，常言重荷上恩，無以報效，若得畫御容，則可以盡力。且眼睛，非我不可爲云。無逸，非徒善畫，凡事極精，幸若詳察畫成，則畫工不到處，庶或畫出。幸命上來同參，使無遺憾。」傳曰：「如啓。」
○左議政尹仁鏡等啓曰：「臣等伏聞上體羸瘁，欲請面對久矣。恐接見節次或難，故不得啓達。臣等竊恐上體或有內傷，而哀痛罔極之中，不自覺也，乞命醫員，入診脈度。且下玄宮日，冒夜親行，其前調保，須極其方，而一日之內，五度哭臨云，臣等不勝憫慮。朝、夕奠外，三時上食，請勿親行。」答曰：「予別無病證，何必診候？山陵日迫，哭臨，豈忍減乎？」
○憲府啓曰：「柳之蕃別無功勞，而濫授重加，至爲未便，請收成命。」答曰：「雖重加，大君非他人類，瘡疹亦重證，以此授之，豈至濫耶？況此人名醫，尤不須改。」
○知中樞府事李彦迪辭狀曰：
臣以疾病沈綿，久滯南涯，奄聞大行大王諱音，北望驚摧，號踊無地。而身病危篤，僅存形息，雖切攀號之痛，莫伸奔慰之誠，已缺臣子之道，罪當萬死。頃者具狀待罪，伏蒙聖慈優容，下書慰諭，又令本道監司，別加救療。今又不意記憶疏遠之臣，特降召旨，出於亮陰哭踊之中，感激恩遇，涕泗交頣。伏念臣以庸陋，濫授先朝誤恩，庶效涓埃，而今已無可及矣。今殿下新膺寶命，方在哀疚，而立政之謹其始，愼終之盡其禮，皆在今日，區區臣子之情，曷有窮已？而臣不幸，前病彌留，日益深重，伏枕嗚咽，祗自慨歎。今當梓宮在殯，因山已卜，永遷有期，百僚攀號，擧國遑遑之際，臣若氣力稍復，豈忍一日安然退處？祗奉召旨，未能卽日起發，以孤睿奬，罪重違慢，伏竢嚴誅。
傳于政院曰：「今當答之，但爲二相後，復以書下諭，如更有辭狀，姑留于院。」
閏1月2日
○乙丑，上行朝、夕奠，上食。
○領中樞府事洪彦弼啓曰：「大行大王未寧時，自上侍病，其時醫言，上體甚羸弱，于今四朔，必益羸弱。臣所當問安，而以重病在身，故遲晩。伏聞昨日政府堂上，請入醫診候，此臣等之所先爲，而未及焉，待罪。」答曰：「予因大變，疲憊而已，別無他病，雖不來問，可也。且卿有重病，何以能來？勿待罪。」彦弼仍啓曰：「凡病根，在於始發之時，用藥治之，使不至於疾病爲善。上體疲弱，元氣內傷，故不能進膳，而哭臨不輟，擧朝無不驚憫，臣益惶恐。雖在憂，不可不治病，凡病之治，在於防始，命醫入診，審其證候而後，可進適證之藥。群臣未見天顔，臣亦在外，如此啓達，甚爲未安。幸亟命醫入診。若疾至於重，則恐藥無效。」答曰：「啓意知悉。予無他證，而只於憂中疲憊而已，何至診候？昨日政府入啓時，曾已言之，今若診候，則恐驚動見聞，尤爲未安。」彦弼又啓曰：「今雖不用湯藥，脾胃不可不預治。且山陵親幸，亦有犯夜之時，尤爲惶恐，請進所當之藥。」答曰：「知道。」
○憲府啓前事，答曰：「如此大病，豈無功勞乎？兄弟之間，所以表其喜情，不允。」
閏1月3日
○丙寅，上行朝、夕奠，上食。
○右議政柳灌，自平安道入京肅拜，仍啓曰：「臣本無學識，又無才德，尋常庸劣之人，從仕雖久，於國家，顧無絲毫之益。大行大王，不知臣不才，擢置崇班，日夜兢惶，今又以不次，授之重任，臣何能堪？三公，表率百官之任，古人云：『非高勳重望才德兼備者，不可居此。』臣何有高勳重望才德兼備乎？反覆思之，國家治亂興亡，在於相臣賢否，況嗣服之初多事之時，益當擇人任之。臣非徒不合也，前年冬得病，艱難支持，今亦無日不病。速遞臣職，更卜可人。」答曰：「先朝明豈不足，而擢用乎？又何以云不次重任乎？焉得高勳重望才德兼備者而用之？如此多事之時，調保疾病，力助寡人。聞卿贊成時，父王以西方爲重，故特命送之，當時公論，不欲送卿者甚多，此必有所以然。更勿辭。」至于四啓，不允。
○憲府啓前事，不允。
○諫院啓曰：「藥房提調等，聞上體未寧，昨日令醫員入診證候事啓請，自上別無愆候，不允。而提調等欲以所聞，大槪斟酌，相當藥劑進事入啓，臣等聞之，不勝驚懼。提調等斟酌劑藥進御之計，雖出於不得已，殊非愼重之意。凡人之疾，必須察色診候，審知病之所由起然後，可知當藥，而服之有效。今者大臣及藥房提調等，俱以憫鬱之意，啓請醫員入診，乃是臣子切迫之情，雖無愆候，一令醫員入診，快釋群下之心，甚合事宜。且聖人亦以病爲愼，雖匹夫之賤，不可不愼者，以父母遺體，少不敢忽，況人君一身，宗社生靈所係者乎？自上方在喪疚之中，徒切慟毒，而不悟一身之疾，自上縱欲自輕，柰宗廟社稷何？過哀成疾，過擧之大者，而亦不可謂之孝矣。萬一自上以爲小疾，不足爲慮，而忽於調治，漸成沈痼，則雖有良醫，莫能措手矣。臣等職在言地，心知國家大計，不得容默。請依大臣所啓，亟令醫員入診後議藥。」答曰：「大臣及藥房提調，令醫入診用藥事啓請，而予別無疾病，故以爲不必診候，又以劑藥以進事啓請，故命依之。予別無疾病而診候，則於人之見聞，必爲驚愕。予之病，非今有之，山陵發引日臨迫，故欲服藥預防，以治脾胃，何必入診然後爲可乎？」
閏1月4日
○丁卯，上行朝、夕奠，上食。
○弘文館、司憲府、司諫院、內醫院啓請醫員入診聖候，皆不允。
○憲府啓前事，不允。
○諫院啓曰：「醫員柳之蕃，今以大君看病，濫授重加，大君雖親貴，乃人臣也。治療人臣之病，厚加賞賜，亦已過矣，況濫授重加乎？臺官據法論執，尙未蒙允，至爲未便，請速改正。」答曰：「柳之蕃，瘡疹重證，無事護過，極示予喜意。臺官雖論執，所以不允也，不須改正。」
○日暈，兩珥。
○海陽君尹熙平卒。〈史臣曰：「熙平雖武人，好讀書喜作詩，晩歲以老不繫職事，唯以書史自娛。」〉
閏1月5日
○戊辰，上行朝、夕奠，上食。
○臺諫啓前事，答曰：「已令考前例，見後當發落。」
○右贊成李彦迪狀啓請辭，答曰：「頃見辭狀，知病未瘳，常懷未安之時。又見辭狀，尙未蘇復，良用爲慮。先朝知人之明，至矣，而擢置宰相之列，豈無所以？往年卿上十條之疏，先朝賜予以觀，且卿入參書筵，所言則正，予嘗嘆服，留意久矣，豈不合於贊成乎？令內醫院，劑相當藥以送，須速調治上來。」
○傳于政院曰：近者大事臨迫，遣史官卜相，必有其例，依前爲之。「
閏1月6日
○己巳，上行朝、夕奠，上食。
○左議政尹仁鏡、右議政柳灌啓曰：「昨命卜相，前者相職有闕，有不速出之時，所以重其地之意也。當徐擇耆舊重望之人以充之。」答曰：「卒哭後則所啓然矣。今則以他故見遞，而又有大事，皆首相之所當爲也，以此欲及今日政卜相也。」尹仁鏡、柳灌卜相〈卜左贊成成世昌。〉啓曰：「今以一人書啓者，雖有職秩當次者，〈指右贊成李彦迪。〉而在外以病不來。自上速出之意，則以山陵各有職事也，而天使出來，則謝恩使，當以三公爲之故也。雖於資憲，有可當者，而近無越次而爲之之時，故以此書啓。」答曰：「知道。」仍傳于大臣等曰：「二相有在外者，而多事之時，東壁久曠，二相可當者，兩相言之，而使差出可也。」尹仁鏡、柳灌以二相當次人〈工曹判書柳仁淑、左參贊權橃、兵曹判書丁玉亨。〉書啓曰：「前者或令該曹擬望，而臣等今適詣闕有命，故書啓。」答曰：「知道。」
○以尹仁鏡爲議政府領議政，柳灌爲左議政，成世昌爲右議政，李彦迪爲左贊成，柳仁淑爲右贊成，權橃爲左參贊，丁玉亨爲同知經筵事，許磁爲工曹判書，李樞爲弘文館副校理。
○日暈，冠。
閏1月7日
○庚午，上行朝、夕奠，上食。
○右議政成世昌請辭，三啓，不允。〈世昌三啓，發落未下，兩司彈文忽至，世昌若無所容。及下發落，俯伏聽命，連日被論，被論面色如土，遂退去。〉 ○臺諫啓曰：「右議政成世昌，人物疎闊，心無所定，雖軍國重事，亦不經意。以此士林不以公輔期之，今陞相位，物情未便，請速命遞。近日累劾大臣，事甚騷擾，固知未安，爕理重地，不可任非其人故敢啓。谷山郡守尹鳴殷嗜酒昏昧，不合臨民之官，請遞。金浦縣令申秀涇，驕傲誕妄，縱恣無忌，處心行事，極爲無狀，請罷。」答曰：「耆舊宰相，豈偶然計而卜相乎？數遞大臣，亦爲騷擾，不須改之。尹鳴殷事，如啓。申秀涇，罷職過重，只遞。」
○全羅道南海縣地震。
閏1月8日
○辛未，上行朝、夕奠，上食。
○傳于政院曰：「考諸前例，醫員因如此之事，有賞加者，〈成宗朝吳敬倫，因齊安大君瘡疹救療，賞加通政。〉柳之蕃，不須改也。以此意，招兩司言之。」
○臺諫啓成世昌事，仍啓曰：「柳之蕃事，雖有前例，豈可援一時之例，濫施爵賞於無功之人乎？請命改正。」憲府啓曰：「羅州牧使曺禧，性本麤暴，貪縱無忌，唯以聚斂爲事。公然駄輸于家，闔境之人，嗷嗷怨讟，請罷。」諫院啓曰：「申秀涇，性本邪妄，縱恣無忌，所行極爲無狀，只遞其職，物論愈鬱，請速命罷。」曺禧事，如啓，餘不允。
○慈殿傳于政院曰：「近者自上進膳不如前，不肯思食，自內極勸之矣。然藥房提調議論，以能知脈度之醫，入診何如？」回啓曰：「臣等聞之，至爲驚慮。大臣藥房提調處，當諭之。」
閏1月9日
○壬申，大雨雪風。上行朝、夕奠，上食。
○政府啓曰：「昨暮聞慈殿傳敎，不勝驚慮，問安。請命醫入診。」答曰：「慈殿命診候，故已欲診候。」又啓曰：「上體甚爲羸瘁，願移昌德宮調保，朝奠、朝上食，願勿親行。」答曰：「發引日迫，何以言移御乎？朝奠朝上食，予無病證，何可不爲乎？」至于八啓，答曰：「哭臨事，大臣不偶然累啓，慈殿亦不偶然傳敎，故心雖未安，勉從之。」
○領議政尹仁鏡等啓于慈殿曰：「伏聞慈殿亦過哀，一日內五度哭臨云，請裁節。臣等以殿下日五哭臨，尤致傷憊，請只於晝夕上食及夕奠哭臨，而不允。臣等雖反覆啓達，豈如慈殿之一言乎？」答曰：「醫言脾胃見傷，若劑當藥以進，則予當勸之。」
○醫員入診，心肺脾胃脈微弱，唇乾面色瘦弱，有時微喘。政府及六曹、漢城府啓曰：「上體極爲疲困，脾胃微弱。世宗遺敎有曰：『病不至深，宜爲預防，若病深之後，雖欲從權，亦不可得也。』世宗大宗爲宗社大計，不偶然計而爲權制，須勉從之。」不從。
閏1月10日
○癸酉，上行晝上食及夕奠。
○大司諫李潤慶等上箚，略曰：
孔子曰：「中庸其至矣乎！」夫聖人之德，莫過于中，而立法制禮，悉本於中。以孝之一事言之，孩提愛敬，而終身以慕者，中也；愉色婉容，有過則爭者，中也；制服自緦，而斷於三年者，中也；執喪以戚，而不至於傷者，亦中也。聖賢行事，無往而不用其中，過中則非禮，君子不由也。伏見殿下，聖質天成，至性純孝，自居諒陰，毁戚踰制，氣力困耗，動作由人，心脾兩脈俱弱，此乃哀過之致。聖人制禮，咸取其中，喪服自期以下，諸侯絶，大夫降。悲哀其親戚，夫豈有間於諸侯大夫哉？然而若是者，所治者愈大，則所事者愈繁，而情不可徑也。然則三年通喪，雖達於天子，其哀戚飮食之節，固不得與匹夫同也。匹夫無所事，則雖蔬食飮血可也，人君一日萬機，勞神渴精者甚大，況加之以過戚耶？始死遑遑，旣葬望望，情有殺也；期悲哀，三年憂，哀有殺也。蓋聖人之制，不以死傷生也。舜稱大孝，武王、周公稱達孝，未嘗聞舜、武、周公，因瞽瞍、文王之喪而過哀致疾也。夫孝者，善繼人之志，善述人之事者，若因哀致傷，則身且不保，何有於善繼善述？不能繼述者，其可謂孝乎？司馬公曰：「居父母之喪者，若素食不能下咽，恐成疾者，可以肉汁及脯醢，或肉少許，助其滋味。」當喪得疾，則食肉以已疾猶可，況節哀以就中，以保吾孝耶？祖宗丕大之基，廟社生靈之寄，皆在殿下之一身，豈宜輕循過禮，以害性命耶？夫禮固不可不及，亦不可過，過與不及，皆非中也。伏願殿下，遇哀之際，輒思先王付托之重，過哀非孝之道。勉遵中制，節哀終孝，爲宗社大計幸甚。
合曰：「當此大變，暫有心脾之證，自然而然，何有過中之事？箚子，當留省。」
閏1月11日
○甲戌，上行晝夕上食及夕奠。
閏1月12日
○乙亥，上行晝夕上食及夕奠。
○右議政成世昌請辭，至于三啓，不允。〈臺諫之停啓，非爲世昌洽衆望，數日之內，駁洪彦弼、李芑兩相，適國家多事而停。〉〈史臣曰：「世昌少有浮華之技，而未聞端的之學，自以不拘小節爲高，而大節亦不可稱者。其以夸談淫笑，務悅旁午之客，略與柳仁淑同。兩司以上哀毁不豫，姑且停啓，而世昌遽來謝恩，其心無主可知。」〉 ○諫院啓柳之蕃事，且曰：「近日上體未寧，啓事未安，故姑停矣。」答曰：「不可改正事，已盡言之。」
閏1月13日
○丙子，上行晝夕上食及夕奠。
○右議政成世昌辭職至三，不允，仍宣醞。
○諫院啓前事，不允。
閏1月14日
○丁丑，上行晝夕上食及夕奠。
○諫院啓前事，不允。
閏1月15日
○戊寅，大風。上行望奠如儀。
○諫院啓前事，不允。
○吏曹將擬持平望，判書申光漢曰：「丁熿可首望。」正郞李中悅曰：「京官數數移轉，似未便。」光漢曰：「京官擬望者小，何以爲之。」中悅曰：「在外任者，豈無可當者乎？」光漢頷首曰：「然則入啓後，擬之可也。」光漢曰：「京畿都事李首慶，何如？」中悅曰：「方以病在告，奈何？」光漢曰：「果然。」擧南平縣監白仁傑，江原都事金就文，中悅曰：「茂長縣監柳希春亦佳士，擬之何如？」光漢曰：「希春，得非爲親乞縣乎？」中悅曰：「雖然亦頗久，且國家用人，豈計此乎？」光漢曰：「果是佳士，前在書筵，見其爲人，英敏該博無比。」中悅曰：「此眞合玉堂，不可置外。」遂置就文，以希春、丁熿擬之。〈是政之後，李首慶謂李中悅曰：「京官豈不足而取外人？閔起文豈非佳士，而不擬持平望乎？」且曰：「人謂盧守愼姦之魁。」云。有一朝士聞之，謂人曰：「往時人謂李首慶交黃憲，屢往干謁，黃憲亦稱閔起文爲己黨，首慶豈不聞之而出此言，何不避嫌乎？」盧守愼聞之曰：「姦則未知，魁則決不堪當。姦之中爲魁者，豈易得哉。」〉 ○以丁熿爲司憲府持平，沈光彦爲全羅道觀察使。
閏1月16日
○己卯，上行晝夕上食夕奠。
○諫院啓柳之蕃事，不允。
○傳于政院曰：「來十九日，以酒百盆、米五十碩、太三十碩、醬五十碩、鹽三十碩，供饋山陵役軍事，預諭各司。」
○冬至使鄭士龍、宋麟壽等、還自京師，士龍等齎欽賜銀五十兩、段四表裏而來。〈解送上國漂流人，故有是賞。〉 ○午時，太白見於巳地。
閏1月17日
○庚辰，上行晝夕上食夕奠。
○持平丁熿啓：「伏見柳之蕃特加事。爵命，朝廷公器，雖人君，不得以私施。上必待當授之人，而後授之，不爲偏私；下必有當受之實，而後受之，不爲害公。今大君雖至親尊貴，而在人臣之列，以治人臣之疾，至擧重加，以賞其醫。是朝廷公器，反歸於殿下私物，其偏於私而害於公甚矣。同氣之間，唯務情意相孚，物我無間，親愛之而已，豈必假朝廷爵命，授非其人，苟存形迹然後，以盡我天性之發乎？友愛之道，恐不如是之苟也。爲法官者所當據理固爭，期使新政賞罰，一出於正，而無偏係之失，不宜同辭合啓，旋自退縮，而爲苟且之計。臣嘗慨恨于中，今授本職，決不可與苟容同事。請亟遞臣職。」答曰：「柳之蕃事，友愛之間，所以示其喜意而賞加也，其後兩司論執，令考前例，適有如此之事。故臺諫非偶然計而停執也。況遞持平之職，甚違於理，決不可從。」熿再啓曰：「近來偸靡成習，事務苟且，其來已久。當初設以臣，同在論列，則未必獨出固爭，而期回於正。然今當新除，苟要相容，以反初心，則是自喪所守，而不能自立也。自上方在憂棘，永遷期迫，騷擾啓達，極爲惶恐。臺諫之體，雖細事，猶不可苟爲相容，況爵命之重，在所未暇計其騷擾者乎？請命亟遞臣職。」答曰：「不可遞職之意，已盡言之。」
○諫院啓柳之蕃事，又啓曰：「國之有史，所以備記君相善惡，時政得失，明示後世，以公是非，使姦臣賊子，知有所懼，而不敢肆也。古之聖王，創立是制，維持國家，其計甚遠。然後世鮮有直筆，而是非不公者，實由大臣監修，知其作史之人，時或起禍，故秉筆者，有所畏怵，而不敢直書也。國家設春秋館，備記時政，而不書史官之名者，良爲此也，至於家藏史草，則反書作者姓名，大乖立史本意。昔范祖禹有言：『古者，官守其職，史書善惡，君相不與焉，此姦臣賊子，所以懼也。後世人主，得以觀史，而宰相監修，欲其直書，不亦難乎？』今當設局修史之時，雖不得不使大臣監修，請於家藏史草，勿書其名，使秉筆者，得伸其志。」答曰：「史事，議諸春秋館堂上後發落。柳之蕃事，不允。」
○摠護使柳灌啓曰：「今日下外梓宮，外梓宮底所薦褥席，國葬都監進排，而上下各一寸不足。下玄宮時已至，故不得改備而仍用。請推該掌官。」傳曰：「如啓。」
○日暈。
閏1月18日
○辛巳，上行晝夕上食夕奠。
○宣醞于山陵都監，且饋役軍。
○諫院啓柳之蕃事，又啓曰：「臺官旣被同僚之駁，不可仍在其任，請遞。」皆依允。
○傳于三公曰：「貞顯王后喪，見改銘旌事，今則不改，未知可否。」尹仁鏡、柳灌啓曰：「世祖喪外，大王喪，無改銘旌之時。」成世昌啓曰：「改與不改，皆無妨。」答曰：「前有改例，而〈世祖朝例。〉今旣上諡號，可改書。」
○藝文館奉敎閔思道等上箚曰：
家史書名，非古事也。臣等方欲共議請罷，而近因上體未寧，山陵日迫，庶事匆卒，而實錄設局尙遠，故姑且待之。而諫院之啓，先及於此，臣等竊自喜幸，而聖敎，與大臣議處云。臣等竊美初服每事，詢於大臣之盛意，而猶恨事在不疑，而必煩於下議也。大臣之議，又欲考古徐爲云，臣等不能知其所謂。然事在可否之間，而難於折衷者，則猶之可也。今是非明白，得失昭灼，又非祖宗朝古事，而尙且遲回，欲考古事者，何哉？尋常簿書之間，亦不可援例處決，況當修君父之實錄，立萬世之公論，而猶尙苟且，一至於是乎？近來偸靡成習，氣節掃地，故秉史筆之人，能據事直書，寓其勸懲者，百不能一，幸或有志之士，雖欲不諱於家史，而又使之書名，俾不得盡焉。此士林之所常鬱抑，而聖明之下，卽當痛革者也。由此觀之書名，雖祖宗朝古事，至于今日，實爲弊典，固不可不改。況非祖宗朝古事，而起於中世之大臣，使公論泯滅，史禍相繼者乎？伏乞殿下，念祖宗家史之法，鑑近世因循之失，勿煩再議，得容異論。庶見家史之中，必有董狐之筆，而鑑戒之義，永昭於後世矣。
答曰：「設局之日尙遠，考啓後處之，亦未晩也。」
○以宋麟壽爲司憲府大司憲，金魯爲執義，朴光佑、金泓爲掌令，鄭裕爲持平，兪絳爲弘文館副修撰。
閏1月20日
○癸未，上行晝夕上食夕奠。
○憲府啓曰：「軍器寺副正權轍、濟用監副正李瑛，以外梓宮下排褥席造作色官，長短見樣，所當親自監視，使無毫髮差爽，任然退在，委諸下人，致令尺寸不准。如此大事，略不經意，不謹莫甚，不可以常例推之。請命詔獄推考。山陵都監，外梓宮未下前，褥席等物，所當預先考其長短，若有不准，卽令改造，至於下梓宮時，始知尺寸不准而仍用，殊無敬謹之意。當該提調郞官等，請推。大轝初度習儀時，都監〈國葬。〉郞官等，所當隨行，躬親檢擧，而中路落後，委諸部將，不能檢擧，致令軍人，或死或傷，至爲慢忽。請推。」皆依允。
閏1月21日
○甲申，上行晝夕上食夕奠。
○以大行王諡冊及寶，告宗廟。
○諫院啓曰：「執義金魯，近來有不謹之行，〈魯遭母喪，有不謹之名。〉不合臺官。副修撰兪絳，前爲史官時，大有誤事，不合近侍，請竝遞。」〈絳爲史官，秘薦不公，且不謹母喪。〉答曰：「皆如啓。」
閏1月22日
○乙酉，上行晝夕上食，於夕奠，兼告改銘旌。
○政府率百官，行上諡祭。
○臺諫啓曰：「禧陵、永慶殿，皆襲章敬王后舊號，有乖於尊卑輕重之義。雖云有舊例，古人云，卑不可援尊，此萬古經常之道，不可以臆見輕易變易。生事葬祭，皆當以禮，苟失於禮，不可以爲孝，豈可循舊例，而棄常例也？請改陵殿之號。」答曰：「在先王朝，因循舊例屢矣，朝廷之議啓，亦如此，故予以爲自古豈偶然計料而然乎，卽從之。今者臺諫所論如此，卽招政府堂上全數、禮曹堂上全數、六曹參判以上、漢城府堂上、曾經政丞，以議然後，處置事發落。」領議政尹仁鏡、左議政柳灌、右議政成世昌、兵曹判書丁玉亨、禮曹判書任權、工曹判書許磁、戶曹判書林百齡、判尹尹思翼、工曹參判姜顯、左尹朴佑、右尹洪暹議啓曰：「始議陵殿號時，考古例及本朝之例，內喪在先，己有陵殿之號，大王之薨，多用其舊而不改，故列書前規，啓稟而定之，今不須改也。」禮曹參判鄭萬鍾、戶曹參判沈連源、兵曹參判申瑛、禮曹參議金益壽議啓曰：「陵殿號因襲，雖先王朝舊例，於禮似爲未安，改之爲當。」落點于尹仁鏡議。
閏1月23日
○丙戌，上行晝夕上食夕奠。
○領議政尹仁鏡、左議政柳灌、右議政成世昌啓曰：「大行大王誌文，請加入『請命于朝，帝遣太監李珍、陳浩，賜誥命冕服，封爲王』等語。」傳曰：「知道。」〈史臣曰：「成世昌以大提學，專文翰之柄，而當勘校誌文之時，不錄請命于朝及帝遣使賜誥命冕服，封爲王等事。幸因許磁，知其誤而改之，至使畢刻之誌石，一皆磨盡，而又刻之，則其不謹於國事，可知。」〉 ○臺諫啓曰：「卑不援尊，萬古常道，昭如日月，非微眇難知之事，大臣等安於苟簡，不必事事合禮，憚改已定之論，有異捨己從人之意。自上學問高明，輕重尊卑之間，必辨析毫釐，豈不知大王冒襲后妃陵號之不可？牽於大臣之議，不以禮斷之，臣等不勝缺望。請速改陵殿之號。」憲府又啓曰：「《五禮儀》註云：『各道大小使臣及外官服，與百官服同。』世宗朝禮曹啓目：『太宗喪制三年內，各品除授後謝恩，用白衣、烏紗帽、黑角帶；各道觀察使、節制使、守令陪箋時，及大小守令迎命時，亦如之。』已依允。今者禮曹事目改付標內，國喪卒哭後三年內，誕日正至及凡干賀禮，各道迎敎書拜箋、受箋，竝用吉服，不合於禮文，請依《五禮儀》註及世宗朝傳敎，改事目。禮文內喪冠、喪服，皆用布，今者議得時，布裹草造，皆無妨云。近者習俗奢侈，不知喪禮，雖喪服，皆以精細爲尙，此議一出，都下競造白草笠，至爲不美。白草笠，不載禮典，請一切禁斷。」諫院又啓曰：「大王發引時班次內，只稱宮人二十，不言嬪及淑容。成宗大王發引儀軌內，只言宮女，其無命婦之尊貴者，可知。今者嬪及淑容，竝皆隨班，非徒失儀禮之制，以內命婦之尊，久留野次，至爲未安，其供頓之弊，亦爲不貲。情雖無窮，不可違禮，嬪及淑容，請勿隨班。」答曰：「予豈不知陵殿號之事，果如所論乎？先朝聖主孝誠，不爲不足，累朝因循舊號，當初大臣議定之時，據例以啓，故從之。昨日更議，亦非偶然計而仍定。此非徒從宰相之論，自前累朝如此，今不須改。國喪卒哭三年內，禮曹喪制事目單子入內，予意亦以爲未安，而非汲汲之事，故留之矣。今所論至當，如啓。正至及大殿誕日箋文，三年內，幷勿封進，此意，政院亦知之。白草笠，禁之可也。嬪、淑容隨班，自世祖朝有之，不允。」
○以鄭源爲司憲府執義。
○太白晝見。
閏1月24日
○丁亥，上行晝夕上食夕奠。
○臺諫啓陵殿改號事，依允。
○諫院啓嬪、淑容勿爲隨班事，不允。
閏1月25日
○戊子，上行朝、夕奠上食。
○內醫院都提調洪彦弼等啓曰：「發引日期臨迫，上體得無虛弱乎？請令醫入診。」從之。醫員朴世擧等入診出曰：「心脾脈，比前稍平，但不肯進膳，元氣微弱。」云。
○命召政府、六卿、判尹、曾經政丞，同議改陵殿號。陵以靖、裕、懿，殿以孝成、景思、景慕入啓，傳曰：「陵用靖，殿用景思。」
○領中樞洪彦弼等啓曰：「今聞醫員入診之言，上體元氣，甚爲虛弱云。自前年十月至今日，不能進膳，以致如此虛弱，朝廷，咸極憂慮。近來日氣不和，山陵路遠，親幸之時，若感觸風寒，則恐生他證。自祖宗朝不親山陵之行，豈無所以？願以宗社大計爲念，決停山陵之行。」不從。
○諫院啓嬪、淑容勿隨班事，不允。
○太白晝見。
閏1月26日
○己丑，上行朝、夕奠上食。
○政府、中樞府、六曹、漢城府堂上等啓曰：「殿下哀傷過禮，聖體疲弱。愆違不調之際，疾病必因而發，雖有良藥，不能期效，一國臣民，咸積憂慮。況人君之孝，與士庶不同，上有宗社，下有臣民，天地神祇之所托，此豈可輕也？强抑哀情，俯循臣民之請，決停山陵之行。」三啓，不從。
○副提學宋世珩等啓曰：「上體羸瘁，元氣虛弱，脈度不和，勢必受病，安靜調保，猶恐難防，門外祗送，山陵親幸，期於必行。大臣等累次啓達，天聽邈然，臣等不勝憂悶。貞顯王后發引時，大行大王欲於東大門外祗送，因大臣之請，止於闕門內祗送，又欲親幸山陵，亦以大臣之請停之。大行大王誠孝，非不至矣，爲宗社大計，俯從群情，此自上所親見也。上之一身，實宗社生民所托，上亦不得自輕。今時候尙寒，若犯夜擧動，觸冒風露，生病必矣。門外祗送，旣非舊例，決不可行。況山陵道里隔遠，出宮還宮，必皆犯夜，非徒觸冒可畏，羸弱之極，勞傷必倍，若生他證，誠恐難治。當初嗣位之初，朝廷孰不欲殿下動法堯、舜？其於孝理，苟有所妨，豈敢啓達？請上法先王，下從輿情，以宗社大計爲念。」不從。
○諫院啓嬪、淑容勿隨班事，不允。
○下左贊成李彦迪辭職狀于政院曰：「使之加調理上來。」
下前大司成魚得江製上大行大王挽章二篇于政院曰：「得江退居鄕村而如是，情意可嘉。可用則用之。〈其辭曰：」杞國憂天果不迂，雍門悲曲亦非誣。如何脫屣臣民望，倐與乘雲仙馭俱。在野阻陪遊鼎水，省方安得扈蒼梧。遙聞已卜橋山吉，雷哭千官欠老奴。「」殘生忽忽七旬臣，曾見宣陵棄萬民。昌邑遜于鯨海島，霍光扶得日車輪。洗淸舊染惟腥盡，寬布重熙獻命新。視學幾年勤色笑，圖治四十費精神。文章欲使追全盛，世道終期返古淳。觀華却辭封獻壽，宴瑤應與母爲賓。飛昇不及攀仙仗，滅沒無由望聖眞。病馬尙存留幣蓋，誰將逆理問蒼旻。「〉 ○右承旨任說與院相尹仁鏡，同議啓稟發引隨駕時，鍾樓、崇禮門等處大轝留駐之時，殿下乘輦與否，傳曰：「雖非禮文，而予欲徒步隨駕。」
○太白晝見。
閏1月27日
○庚寅，上行朝、夕奠上食。
○政院啓曰：「祗送門外，山陵躬詣，朝廷方論其不可，而自上留難，臣等方懷悶鬱之際，昨又聞傳敎，欲徒步隨駕，臣等不勝驚慮。雖事在禮文，勢有所難行，則猶從權制，況此步隨，禮文所不載，決不可徑情直行也。祖宗參酌情禮，刊行儀註，其貽謀遠慮至矣。擧動，人主之大節，爲後世摸範，宜遵成憲，動合於禮，豈可直遂其情，肇稱非禮乎？非禮之擧，必生後弊，門外祗送，旣爲非禮，況於上體羸瘁之餘，徒步遠行，則非但筋力易竭，有所難行，乘勞生病，勢所必至，尤悶罔極。且於扈衛紛總人馬塡咽之中，玉體步隨，其於朝廷體貌，紊舛莫甚。百計思之，斷不可爲，請抑情循禮。」答曰：「永行之禮，何暇計吾之成禮與否？扶杖而行，自無難事。雖人馬之中，豈無分辨上下乎？何暇計紊舛乎？」
○弘文館副提學宋世珩等啓曰：「自冬月侍藥之時，上體已爲羸瘁，又値大變，哀毁過中，元氣亦甚虛弱。日月已久，今至半年，受病之漸，不待醫言而可知。擧國臣民，孰不憂悶？朝廷以冒夜擧動，決不可爲之意，連日懇啓，自上每諉以無疾，至有步行之敎，臣等益甚驚懼。凡人諱疾，必至後悔無及，況殿下一身，宗社所托乎？古云：『父母惟其疾之憂。』先王愛護殿下之心，豈間幽明？今若冒夜祗送門外，又犯風露，遠詣山陵，以致上體勞傷，疾病乘虛以發，則其戚我先王，爲如何哉？人子以父母之心爲心，始可謂孝矣，欲盡孝理，而反傷於孝，則豈事死如事生之義乎？臣等反覆思之，祗送門外，親詣山陵，決不可爲也，請亟從輿情。」答曰：「予亦以人子，不得爲如此等事，而於何見其情乎？如此言之，尤爲痛惕。」再啓，不從。
○政府、中樞府、六曹、漢城府堂上等啓曰：「人君，上承祖宗付托之重，下爲臣民億兆之主，當以億兆之心爲心，庶幾慰悅祖宗在天之靈，豈若一疆之士，固守其節而不變乎？況我祖宗已行之禮，恐不可違越也。人之有病，又不可預知，羸瘁哀傷之餘，幸今不至大病，而自上以爲無疾，此臣等之至憂也。伏願上酌天衷，下循輿情。今日又聞發引之日有步隨之敎，臣等不勝驚駭。此禮文所不載，祖宗亦不行之，殿下徑情，斷欲行之，此非特不用祖宗之規爲不可行，人君於昏夜之間，擾攘之中，下同臣庶，無復識別，不可施之一世，垂範于後也。況玉體深養宮中，步履之際，筋力亦所不逮，殿下雖欲强行之，群下恐不敢承順也。」答曰：「發引時隨駕以往，禮文所載之事，故初欲行之，而擧朝言之，故不得已勉强從之。唯望初九日之行，而今又擧朝言之，不勝罔極。時無疾病，何忍不行乎？且大轝前行，何敢安然乘輦乎？扶杖而行，則恐無難事，以此爲違越祖宗朝事，則吾不知也。」至于四啓，不從。
○臺諫合司啓曰：「臣等伏聞自上執喪過禮，羸毁成疾，少有勞動，觸冒風寒，則必發重證，非藥力可救，反覆思之，不勝危懼。大臣、侍從、朝廷所啓，至爲懇迫，未蒙兪允，大小臣僚，尤悶罔極。發引時門外祗送，初九日山陵之幸，決不可行，請勉從大臣、侍從、朝廷懇迫之情。」答曰：「予自初喪，定欲隨駕至於陵所，因擧朝極言，勉從之，今又如此言之，極爲未安。予亦以人子，當送終之時，豈可不爲如此事乎？今者執喪處事，恐或不足，而以過中言之，尤憎慙赧。」再啓，不從。
○諫院啓嬪、淑容勿隨班事，不允。
○日暈，兩珥。
閏1月28日
○辛卯，上行朝、夕奠上食。
○政院啓不可門外祗送、躬詣山陵及步從等事，不從。
閏1月29日
○壬辰，上行朝、夕奠上食。
○內醫院都提調洪彦弼等啓曰：「昨醫員入診而出，謂臣等曰：『上脾胃脈多傷，元氣甚爲虛弱，近經大事，則恐生重證。』云，臣等不勝悶極。苟有山陵行幸及步從之事，則哀慟勞動極矣，必致重證，請亟勉從朝廷之請。」答曰：「醫員診脈後，謂予之言，不知其果爲不直也，然豈至於如是乎？恐此爲無實之言也。予之不從朝議者，如此事已定，而不忍輕改故也。」彦弼又啓曰：「上嘗讀《綱目》，必見周高祖步隨山陵而欲行之也，周高祖，宇文泰子，北方胡人也。忍飢耐寒，習性然也。上深養宮中，出無遠步，安能爲如此事乎？聖人論喪無過於禮，《曾子問》、《喪大記》，皆無天子、諸侯步從之事。周高祖之事，歷代惟一人而已，非禮之正，不可欲法。且山陵親幸，亦非祖宗朝古事。近日上體羸弱，當此大事，聖心所發，意謂足能行之，而事過則生病必矣，朝議不可不從。」答曰：「不從之意，已盡言之。且予何以周高祖之事，欲行之？但欲盡予之情耳。」
○弘文館副提學宋世珩等啓曰：「山陵親詣，雖不可停，門外祗送，旣非禮文所載，又非前例，決不可行。發引之日，犯夜勞動，羸瘁之餘，至於重傷，則雖欲躬詣山陵，以盡送終之禮，其可得乎？請依大行大王之例，於闕門內祗送。」不從。
○臺諫合司啓勿爲步從事，不從。
○政府、中樞府、六曹、漢城府堂上啓曰：「殿下自初嘗藥侍側之時，憂悶之至，疲瘁已極，聞之者，無不隕淚。終致大故，已踰四箇月，哀慕罔極之久，雖不自知其疾病之至，氣脈虛弱，已著受病之原，擧國臣民，遑遑罔措。方欲仰陳情懇，使殿下抑哀保精，以終帝王之孝，不意殿下，心存小節，情隨毁過，有若士子之所爲。以千乘之尊，不思祖宗所托之重，違棄典禮，徑情不顧，至欲步行，遠隨喪轝之後，此非徒自輕其身，於帝王事親之禮，大失輕重，此非臣等之所曾聞者也。且以困瘁玉質，必欲冒夜遠行，親臨下玄宮之時，以此二者，已定于聖衷，自以爲大孝，臣恐聞者，謂殿下不知孝也。雖行此二者，於殿下之心，自以爲盡其孝乎？此特小者耳。朝廷上下，累日懇請，牢拒不從，殿下雖聖明，違拒朝廷之意，獨運於上，而能自治乎？事無大小，失中爲過，臣等雖駑劣，見殿下此擧，不得不仰回天聽。殿下亦不得不俯從輿請也。」答曰：「不從之意，已盡言之。」再啓曰：「臣等仰審聖體，羸瘁之極，氣脈虛弱，若觸冒風寒，犯夜遠幸，恐生難治之證。群情憂悶，懇請不已，冀蒙兪音，殿下誠孝之至，牢不聽許。臣等思之，山陵之行，爲日尙遠，調保聖體，庶伸情禮，臣等不敢更論。至於步從大轝之後，非禮文所載，又非先王之舊，暮夜擾擾之中，混同臣庶，勢所不可，聖體勞瘁，將至不堪，山陵之幸，亦恐未之遂也。親詣葬所，近所未行，而殿下不爲一身之慮，斷然欲行之。旣有此行，則郊外祗送，不必强行，請依先王故事，祗送闕門，亦合情禮。伏願勉從，慰答臣民之望。」答曰：「初欲陪行山陵，而不得爲祗送乎？」於是政府率百官，詣閤門外，三啓曰：「臣等豈偶然計而如此啓達乎？累日啓達，未蒙允兪，不勝缺望。所啓二事之中，山陵親幸爲大，若有郊外祗送，則山陵親幸，決不可行。擧朝憂悶，皆已詣闕，故臣等今率百官以啓。」答曰：「如此大事，以爲不可行，而至率百官力爭乎？尤爲未安。」四啓曰：「今日臣等僉議，山陵親幸，則不可爲，郊外祗送事，臣等意謂必允，而不圖牢拒至此也。以近朝之事觀之，山陵親幸及郊外祗送事，成宗及大行大王，初欲行之，朝廷爲宗社大計而力爭，故竟不得行，非誠孝不足而然也？山陵親幸，旣非偶然，況郊外祗送，先王皆不行而强爲之，尤爲未安。發引日，只隔二三日，百官各有所掌，而皆以此事詣闕，恐或不及治事也。請勉從。」答曰：「發引時，初欲隨駕山陵，而朝廷云有弊故停之。定欲爲祗送，而今朝廷皆來以請，慈殿之敎，亦爲丁寧，故不得已勉從。哀泣罔極。」百官乃退。
閏1月30日
○癸巳，上行朝、夕奠上食。
○傳于政院曰：「發引前山陵事及天使時及期事外，凡公事，皆寢勿入。」
○日微暈，冠戴。
二月
2月1日
○甲午朔，上朔奠，上食。
2月2日
○乙未，上行朝、夕奠，上食。
○臺諫啓曰：「上體羸毁已極，初九日夜分動駕，至山陵下玄宮後還駕，則非但觸冒風寒，其爲勞動太甚。初八日，預幸山陵宿齋所，初九日下玄宮，後還宮則兩日皆不犯夜，勞動亦不太甚。且徵兵雖似急迫，畿內之兵可以及徵一夜之間，弊亦不甚。請於初八日，預幸山陵。」再啓，從之。
2月3日
○丙申，大行大王梓宮發引，上在齋室終夕。前此欑宮將啓，上出廬次入幄次，自幄次入齋室，梓宮將發，上先出廬次，扶步而行，哭盡哀，入明政門外小幄次，哭不止。出伏哭位祗送，梓宮已過，猶伏哭不入幄次，承旨元混等啓曰：「大轝時未動駕，但從禮文，請入幄次。」答曰：「大轝進發後當入。」混等以大轝動駕啓之，上於是入幄次，哭不止。混等啓曰：「夜深，請以小輿入廬次。」答曰：「大轝尙未遠行，且慈殿厭尊，安敢乘小輿乎？」仍傳曰：「自此直入廬次，甚爲未安，予欲自此入魂殿齋室，俟聞大轝下山陵然後，入廬次。」混等啓曰：「臣等昨日看審齋室，則未盡修理，且廬次，喪次也，不可他居。況未及修理之處，雖欲入，亦不得也。」答曰：「廬次、齋所，何異乎？但大轝時未遠行，卽入廬次，甚爲未安。且非欲經宿，雖未及修理，有何妨乎？如此之事，亦不得從心爲之乎？勿更言。」混等又啓曰：「大抵一動一靜，不可顚倒，下人不預知，而有此急遽擧動，於禮文似甚未安。且久處於此，冷氣可畏，不可不速入廬次。」於是，上扶出幄次，群臣隨之，上哭不絶聲。入齋室，傳于承旨崔演曰：「大轝入于靈幄殿然後，予當還入廬次，今其馳往陵所，審知而來。」演承命卽往，政院、弘文館、領、右相等問安，傳曰：「皆知道。」尹仁鏡啓曰：「大轝幾至於靈幄殿。自上犯夜勞動，久在冷地，甚爲未安，請還廬次。」答曰：「爲遣承旨者，欲知大轝入于靈幄殿矣。何敢臆度而遽入廬次乎？」領中樞府事洪彦弼問安曰：「入御齋室，臣晩知，故今始問安，至爲惶恐。且早夜勞動，恐或感冒，故臣爲煎正氣散而來，請進。」答曰：「知道。氣無感冒，不必進藥。」仁鏡等又啓曰：「自上終夜哀痛，又多勞動，而久處冷地，不入廬次，擧朝未安。近日須極調理然後，親往山陵矣。大轝想已入山陵，今且日暮，請入廬次。」答曰：「所在之處非冷地，何必汲汲入乎？」演還自陵所啓曰：「大轝巳初，止于晝停所，午前動駕，未前下山陵入靈幄殿。」卽哭盡哀，移時而止，扶出齋室，步入廬次。日已昏，百官始退。
○政府啓曰：「初八日預幸山陵，有敎矣。若徵兵則各官守令，皆詣山陵，以未及抄送，且靈幄殿側，例設廬次，而以初九日動駕，卽日回還，故不設焉，經宿亦難。且留都大將，當率軍在此，而軍士無餘，分定亦難。臺諫之啓，固當矣，而但事勢如此，以初九日啓定矣，請以初九日仍定，何如？」上從之。
2月4日
○丁酉，上在廬次。
○內醫院提調洪彦弼等啓曰：「大擧動〈指初九日山陵行幸。〉只隔三四日，夜半出宮，而還宮時亦至犯夜，往還皆觸寒。大抵內虛則風邪易入，近日尤當調保，無使內極虛弱。煎進平胃煎，亦更御何如？今日間，請令醫入診上候。」答曰：「平胃煎，已盡服二榼，三榼亦服之幾半，而舌上生刺。恐熱所致，故近則停之。醫則明間入診，可也。」
○左贊成李彦迪上待罪狀，又進箚曰：
人主一身，宗社生民之所托，保護不可不謹，動息不可不時。伏聞來九日下玄宮時，殿下欲躬詣陵所，而是日夜半動駕云，臣竊以爲未安。大抵人君擧動，苟非祭享，必以陽明之時，而不宜於陰暗昏夜之中。當初大行大王未寧之時，殿下侍藥憂悴，久不進膳，及至大故，哀毁過禮，玉體瘦弱。且有脾胃證，朝野聞之，莫不驚惶。以聖體羸毁虛弱，冒夜遠行，蒙犯霧露豈其所宜？萬一有所愆和，所關豈不重大哉？設使不至於此，犯夜奔馳，行三十餘里，聖體必至困乏，隨駕群臣儀容，亦不及修整，而時刻已到，則其間事多悤悤，有所未盡者多矣。臣之妄料，殿下宜於初八日，徐詣陵所，奉審山陵諸事，翌日率百官設禮奠，以卒大事，於事從容得宜，情禮俱盡，殆無遺憾矣。議者，必以經宿徵兵爲難，然弊亦不至於大矣。臣之謬見如此，不敢緘默，冒昧陳達。
上有旨曰：「不須待罪。箚中所陳，予已知悉。」
2月5日
○戊戌，上自廬所，移御東宮。
○政府啓曰：「今聞醫等入診之言，知上心肺脾胃脈俱傷，天顔瘦瘠，全廢進膳。雖在宮中調攝，尙恐不能支持，況於四十餘里之途，犯夜往還，觸冒風寒，生病必矣，九日之幸，決不可爲也。且虞祭時沐浴等事，若欲從禮文，則必生重證，須念國家大計，調保聖躬。」不從。臺諫、弘文館相繼請止，至于再三，答曰：「此事意欲行之，慈殿再再傳敎，朝廷之願亦至此，心甚未安，而勉從之。虞祭，則當斟酌爲之。」
2月6日
○己亥，上猶在東宮。
○領議政尹仁鏡、右議政成世昌啓曰：「臣等在外，未能詳知上體何如，近聞侍從及醫等之言，上體羸弱，比前爲甚云。臣等退在於家，亦無少安之時，自上哀痛罔極之情，何可盡言？然須以宗社大計爲念，請極調攝，雜公事勿令出入。山陵下玄宮時，三公各有其任，然一人亦可兼行。而一人不可不在朝，某往山陵，自上命之何如？」答曰：「山陵則領相當往，公事不出入事，政院知之。」〈史臣曰：「居相位，食重祿，不知君父安否，而更爲何事？言出於口，而不知其愧，其庸惑不足誅也。」〉〈又曰：「不緊事勿出入，上敎每如是，而出入煩碎，略不減舊，居喉舌者，當受其罪。」〉 ○日暈，兩珥。
2月7日
○庚子，內醫朴世擧等入診，上心脾脈俱虛，腎脈微弱，面無血色羸瘠。舌上生刺，不能進膳，氣弱寢睡不穩，有時煩悸。
○洪彦弼啓曰：「醫等詳悉診候，則上非徒顔色樵悴，病證已生，寢睡未穩，心氣煩熱，有時驚悸。不久當引飮，引飮則浮證隨發，臣不勝驚慮。傷損已極，醫藥無效，駝駱微寒，治去心熱，且是藥物，非肉汁之類，請自今日進御。且素中，唯鹽醬可以持氣，請於進御時，常常進御。」〈內侍朴漢宗告于彦弼曰：「上自初喪，全不進鹽醬，內侍等或有勸進，則上以匙近口曰，予不食乎？然亦不進。」〉答曰：「如此罔極之時，脈度其何能不至如此乎？藥及鹽醫，如啓。駝駱，當觀而進之。」彦弼又啓曰：「上重證必發於頃刻，雖用百藥，亦無奈何，不得已用肉汁然後，庶可少保。駝駱非肉汁類，而滋潤腸胃，治去心熱，不可不亟進。且上證至重，驚悸漸甚，過此則終必不救。非藥力可治，肉汁不可不進。」答曰：「再再如此言之，尤爲未安。駝駱事，已盡言之。」慈殿傳于藥房曰：「頃者，主上氣候不平，故藥房，診脈進藥，似有稍平，而近日氣候不平，視前爲甚，祀事尙多，將無一日之閑，恐爲勞動重傷也。他餘事，予當自內請止之，肉汁亦欲勸之，而卒哭前，恐爲驚動，故未敢。」彦弼回啓曰：「今日始知上候極爲傷毁。肉膳，明日朝廷，當會啓請，亦自慈殿，須懇請進。駝駱，自上以爲觀勢而進之，請自慈殿，須於今日勸進。」答曰：「勿參祀事，明日大臣等，更啓請之。勸肉事，恐於卒哭前不從。駝駱則非肉膳之比，予亦內自懇請焉。」
2月8日
○辛丑，政府曰：「伏聞聖體羸毁日甚，脈度日非，失今不治，將有大證。人子之於父母，生事死葬，雖有經禮，衰麻哭踊，亦有其數，聖人折衷，哀不至於滅性，毁而傷生，不可爲孝。是以老者病者，飮酒食肉，病差卽止。帝王之孝，莫若大舜、文王，至於感格神明，未聞有毁傷過禮之事。今殿下循性盡孝，不節以禮，過毁之極，必得重病，以舜、文王爲不足法歟？世宗，我東方未有之大聖，斟酌禮權之中，以爲萬世不易之敎，列聖相承，遵守不違，以至于今。殿下獨違輿情，不曾遵守，以世宗列聖爲不足法歟？若然則宗社何托，生民何寄，列聖在天之靈，其肯曰予有後不棄基？殿下何不思之甚耶？請勉從權制，以調胃氣，移御昌德宮閑靜之處，以平心氣，虞祭、卒哭，竝命停親行。安心靜調，以盡帝王之孝。」答曰：「予氣今則平矣。今見啓辭，豈料於今已聞如此之言乎？〈指肉膳之言。〉尤爲哀痛罔極。東宮，是予曾處之地，心以爲平，豈有異於昌德宮乎？虞祭、卒哭，觀氣之如何，間間攝行，何敢預自爲不行乎？」大臣等再啓，答曰：「予意已盡言之。」大臣等請於慈殿曰：「臣等聞，自慈殿勸膳保護，非偶然爲之，一國臣民，孰不忻慰？豈待臣等更請而後爲之？然更須懇勸肉汁，且不可不移御昌德宮，中殿亦不可不移處近地，監視進膳。凡此調護，專保慈殿。」答曰：「虞祭不參、肉汁、駝駱事，昨終日極勸而不從，肉汁則下玄宮後欲勸，中宮則主上移御時，亦移在近地監膳耳。近間不欲移御，姑勿請之何如？」尹仁鏡啓曰：「臣今當往山陵，願聞兪音而退。」答曰：「予豈偶然計而不從乎？」仁鏡退出，成世昌啓曰：「自上過哀羸弱，朝廷憫極敢請，今亦已緩矣。請須留念採納。」答曰：「予意已盡言之。」世昌曰：「在下人之情，一刻爲急，但明日有大禮，故不敢更啓。」遂退，時日未午矣。〈史臣曰：「時，上體傷毁，危病之發，迫在頃刻，朝廷遑遽罔知攸措。爲大臣者，雖率百官泣請，猶爲晩也，而徐徐來啓，不許卽止，安退其家，略無所動，聞者莫不憤恚。」〉 ○政院啓曰：「臣等伏覩殿下自初侍藥，及至大故，以迄于今，慘戚過毁，致傷心脾，病根已深，形諸顔面，至無血色，重證之發，不朝則夕。殿下雖不自覺，而入診之醫，憂憫罔極，殿下曷不思去病根，而求所以滋養乎？滋養脾胃，不可專伏藥力，變而通之，自有權制。考諸《禮經》：『臨祭有故，使他人攝之可也』。又曰：『不能食，食鹽醬可也』。然則以殿下毁瘠之身，虞祭之行，不必親之，鹽醬之進，亦非得已。請爲宗社大計，俯從權制。」傳曰：「朝廷至此言之，予亦豈偶然計而不從乎？」
○弘文館副提學宋世珩等啓曰：「伏聞自上證勢，當初隨日而益，今則與時而增，若不趁急調護，更過二三日，則非醫藥所及。凡人執喪過哀，不能節情，以至脾胃受病，則必發浮腫，終至於滅性，不能終喪者有之，臣等所嘗目見，尤爲憫極。此特匹夫區區末節，君子不取。又有人方在喪中，疾病得發，自度其不能支持，自取肉物而食之，以全軀命，此非自愛其身也，誠以父母遺體，不可毁滅，父母之喪，不可不終也。故君子謂之達理。況帝王之孝，與匹夫懸殊，豈可循匹夫之末節，不思所托之重乎？《禮》曰：『視不明，聽不聰，行不正，不知哀，君子病之。故有疾，飮酒食肉。』又曰：『居喪之禮，有疾則飮酒食肉，疾止復初。不勝喪，乃比於不慈不孝。』司馬光亦曰：『居父母之喪者，若素食不能下咽，久而羸憊，恐成疾者，可以肉汁及脯醢，或肉小許，助其滋味。』病勢未著，惟恐成疾，尙且如此，況重證已發，可不急救乎？聖賢之言，非欲陷人於不義，誠恐爲人子者，徑情直行，反陷不孝，立此中制，以敎萬世，使過者俯而就之。今上證至於此極，從權之事，決不可不急，勞動之擧，決不可不停。」答曰：「擧朝如此言之，予亦豈偶然計而不從乎？」世珩等又啓曰：「伏見前年十月，殿下將親祭于永慶殿，大行大王，以日寒命停之，其愛護殿下之情，爲如何哉？此殿下康寧之時，而大行大王，只以日寒，猶慮殿下之生疾，惓惓若此。況今上體羸瘁，重證已發，强起扶持，從事於祗迎親祭等事，大行在天之靈，豈得安心受殿下之禮乎？冥冥中必有憫惻矣。以此而推之，則大行大王臨之在上，欲使殿下徑情過禮，必至毁瘠而難救乎？將欲節情從權，以保宗社乎？大行大王爲殿下無窮之情，豈以幽明而有間乎？請以大行大王之心爲心，亟下攝行從權之命，以盡大孝。」五啓，不從。
○臺諫合司啓曰：「羸毁之餘，重證已兆，臣等不勝痛悶。亟從權制，十分調攝然後，庶終大孝。初虞迫在明日，決不可躬行，請亟命攝行。」答曰：「予豈偶然計而不從乎？」四啓，不從。
2月9日
○壬寅，上自東宮出在齋室。上之未出，弘文館副提學宋世珩等啓曰：「帝王之孝，誠敬爲上，祗迎親祭，特禮之一事，殿下必行此二者然後，爲能盡其誠敬耶？殿下一身安危在此，臣等不勝迫切，大禮臨近，而不暇計也。請酌其輕重，亟命停之。」答曰：「自再虞欲令攝行。今日事已臨迫，不可改也。」世珩等再啓，不從。
○上乘轎出迎陽門，由景化門入幄次。宋世珩等詣幄次前啓曰：「臣等仰瞻天顔，瘦瘁已極，不勝驚懼，罔極罔極。牢拒廷議，業已出宮，祗迎雖不可停，祗迎之餘，勞傷必重，猶復固執，强行親祭，則陞降之勞，哀痛之傷，倍甚於祗迎。已發之證益痼，未發之病疊作，其治之不亦難乎？請祗迎後還宮。」不從。
○章敬王后魂輿，至自永慶殿，上出哭位，祗迎禮訖，乘輿入齋室。
○大行大王虞主將至，上乘輿出齋室入幄次。虞主車將入景化門，上出伏哭位，哭盡哀，入次有頃，還入齋室。將行虞祭，上扶出齋室，就魂殿東哭位，陞降伏哭如儀，禮訖，扶入齋室。
○太白晝見。
2月10日
○癸卯，內醫院提調等啓曰：「上體極弱極傷，非他藥餌之所能治。心熱已生，恐又生他證，臣等不勝憫極。前啓駝駱，今須進御。」答曰：「駝駱，自慈殿累有傳敎，提調等累言，故從之。」
○政府、中樞府、六曹、漢城府全數啓曰：「昨日臣等仰見天顔，全非前日之容。此非二三日間所致也，自前年十月侍病之時，己不進膳，大故之後，哀毁過於常度，故至於如此，權制事，不可不從。」答曰：「擧朝言之，慈殿有敎，藥房亦累請，故今已許進駝駱。喪中雖有不平之氣，何遽以此驚愕之言進乎？予意以爲自有他餘調保之物，更勿言。」大臣等請于慈殿曰：「上體極爲虛弱，非他藥所能治。前者下慈敎于臣等曰：『下玄宮後，欲勸肉汁』。上心證已發，恐又生他證，不可不於今日內勸肉膳。請自慈殿，懇請勸進。」答曰：「予何敢忽？欲以密和於羹而勸之，朝廷亦盡力勸之可也。」大臣等四啓于上，請從權制，不從。宗室興原君璿等百餘人亦再啓，不從。
○大臣等更請于慈殿曰：「從權事，擧朝懇啓，未蒙兪允。若慈殿，再三親請，則必無不從。臣等亦當勸進慈殿，而上體極傷，一刻爲急，故姑請於大殿。」慈殿答曰：「勸肉事，亦豈偶然爲之？和之於羹而勸之，亦拒不從，予亦深悶。欲更勸之，朝廷亦可終日懇請。若予等，非如主上例，何敢爲此計乎？」大臣等又啓于上，不從。〈內侍諸漢仝告于大臣曰：「駝酪已入，而不御矣。」〉臺諫弘文館亦啓以勉從權制，不從。〈史臣曰：「是時，上極毁，中外皆以爲危，從權之請，亦出於不得已也，而哀慕之誠，至此彌篤，雖大臣、臺諫、侍從，累日論請，而拒却益切，聞者莫不感激悅服。」〉
2月11日
○甲辰，政府率百官啓曰：「今殿下脾脈弱，而不能進膳，心脈虛，而煩悸又作。男子專以腎氣爲主，腎氣虛弱，則百病乘之，幸其未至於危，和調飮食，節宣勞逸，安心靜處以養之，猶恐其不可救，奈何殿下固拒群情，堅守小節，甘爲匹夫之行而不之顧也？我世宗預憂後王，曲守經禮而不回，講求中制，爲萬世不易之大權，此正殿下今日戒也，殿下對越在天，常如人子之在膝下聞祖訓也。殿下以聖明之資，得學問之正，不計帝王之大孝，固守循情之小禮。大臣，殿下之股肱；臺諫，殿下之耳目。廢股肱耳目，爲全人者，未之聞也。大臣請之而不從，臺諫爭之而不從，百官相與守闕而扣閤，殿下愈不從焉，則殿下誰與爲國歟？臣等見殿下方在過毁危困之地，未蒙兪允，而義不可退處也。伏願殿下，察已形之疾，勿爲後日之悔，快從輿情，早賜兪音。且今聞慈殿親臨，將勸肉汁，慈殿之敎，尤不可不從。」大臣等又啓於慈殿曰：「昨日自慈殿，勸進肉膳不得請云。慈殿若先自進而後勸，則主上未必不從。自前卒哭，未有如今時之遠也，請先進肉膳，以勸主上。」啓未及入，慈殿下敎于大臣等曰：「今日予爲親到，懇勸得請，朝廷知之。」大臣等回啓曰：「臣等聞敎，感泣罔極。」答曰：「今日爲來得請，予亦感慰。」仁鏡等回啓曰：「今雖得請，若因迫切，不得已暫時肯許，而不久卽止，則亦恐無益，必自慈殿，先進而後勸，則自上亦必黽勉爲之。」答曰：「予親來勸之，得見進御，此後豈復有更改乎？若予等，豈計卒哭遠近，身且無病，何敢爲如此計耶？」大臣等啓曰：「慈殿親臨勸肉，自上勉從，朝廷不勝哀賀。但慈殿前，自上勸進，何如？過百日，又過十五日有餘，不可不勸進。」答曰：「當以此意，啓于慈殿，但恐不能得請，朝廷亦可啓請。」
○大臣等啓于慈殿曰：「慈殿爲大殿勸膳，大殿爲慈殿勸膳，其意有何異乎？慈殿若不進御，則大殿必不安心進御。慈殿雖自以爲無病，春秋亦高，朝廷之意，不可不勉從。」答曰：「予事異於主上，主上則病根已發，大關於宗社，人君之不可久素，自古爲然，故勸而得請矣。若予則貞顯王后之喪，朝廷及自上亦勸之，而外若從之，內自行素，至於三年，今何敢爲如此事乎？朝廷不須强請。」益陽君等率宗室，亦啓勉從權制，慈殿答之如前。
○大臣等啓曰：「今聞醫言：『在前所無之證，今已出矣，肺脈微數，小便赤濁。』云。證勢極爲非輕，醫藥無益，食治爲急。慈殿之敎，自上雖曰勉從，而駝酪尙不進御。慈殿親臨請之，已許勉從，而實不從之，此於事體，爲何如也？臺諫、侍從，皆欲臣等入望天顔，親自視膳，近年無大臣如此之事，故自上留難，古之人臣，或入臥內，亦無不可。上體證勢非輕，請須勉從。」答曰：「肉汁、駝駱，當依請爲之。」〈史臣曰：「大臣苟有憂君父之心，則固不待臺諫、侍從之言而後有此言。旣有此言，則固不可委之於近年所無，其勸之，實所以沮之。」〉〈又曰：「上之誠孝，出於天性。自侍藥之時，憂傷已極，居廬之後，哀毁過禮，玉體瘦弱，中外煎慮。大臣苦請從權，至率百官極諫，外稱勉從，內實牢執不回，其孝懇亦至矣。」〉
2月12日
○乙巳，行三虞祭。
○政府及六曹參判以上啓于慈殿曰：「朝廷以從權事，請于大殿，不得允許，自慈殿親臨勸之，有得請之敎，朝廷孰不欣慰？今聞大殿至今不進，群情咸以爲悶。請自慈殿多方保護。」答曰：「肉汁，予令於湯中饌物，交和以進，常時勸膳，予亦豈偶然爲之？雖未能日日親往勸之，常常使人往勸不已。主上安然後，一國擧安，予何敢忽諸？」仍饋大臣及史官酒。尹仁鏡啓于大殿曰：「今聞至今尙不從權，一國臣民，孰不爲悶？雖朝廷獨請，上旣允許，則固不可中改，況自慈殿，親自勸之，旣許從命，而實不從，至爲未安。苟以宗社付託爲重，則一身不可輕，況今山陵事完，尤不可不勉從。」答曰：「不進之語，虛傳也。」成世昌曰：「上敎如是，不可更啓，可止此而退。」仁鏡曰：「不可止此而已。」遂啓曰：「傳敎雖每如此，而無進之之實，百計思之，他藥無益，不可不亟從權制。君臣父子之間，情意何異？請入面對，親自視膳。」答曰：「雖不面對，已從矣。」仁鏡等遂退。〈史臣曰：「見世昌所言，非誠而牽於人也。」〉
2月13日
○丙午，大司憲宋麟壽、大司諫李潤慶等啓曰：「殿下固守小節，諱疾却膳，至於此極，內外隔絶，群情危疑。君臣猶父子也，君父有病，而臣子不知可乎？大臣懇請面對，再啓而再拒，不察懇迫之情，臣等不勝缺望。我先王朝，延對宗戚，有副水剌之制，請以宗戚重臣，爲司饔提調，輪日入侍，視進膳與否，以竢上體平復。且令內醫逐日入診，隨證隨治，不勝至願。」答曰：「從權事，不過於昨日答大臣之意。對宗戚事，先朝雖有此制，何可以此驗予之食否？」
○禮曹啓曰：「卒哭後三年內，中外冠服，一依世宗朝受敎〈白衣、烏紗帽、黑角帶。〉，已奉承傳。然而累代儀軌不一，亦有吉服時，故曹以吉服磨鍊，而今令更磨鍊。誥命自中朝至，則八道當奉箋陳賀，百官亦當奉箋陳賀，亦以白衣爲之乎？禮定於今，則爲法於後，曹難獨斷，請與大臣同議定之。」傳曰：「如啓。」
○是日，大臣等不來啓。〈史臣曰：「上候甚危，柳之蕃等大以爲懼，以爲重證之發，不朝則夕。從權之命每下，而內間外庭，無一人知者。是必內嚴守禮，外爲權辭，以拒朝廷之請。爲大臣者，所當相率排闥，匍匐而進，號泣以隨之，而方且恬然退坐，無意甚矣。」〉
○弘文館上箚，略曰：
殿下自喪疚以來，過於毁瘠，疾病已生，群臣爲宗社大計，請從權制，慈殿爲之親臨懇勸，乃得蒙允。而旋聞雖擧肉膳，尙未進御，而昨日大臣之啓，猶答以已御，慈殿之問，亦對如是。臣等雖不敢致疑於聖敎，亦不敢不信於傳聞，竊怪殿下之誠孝，出於天性，而殿下之所以處喪禮者，猶有所未盡也。夫親喪，固所自盡，而其所以自盡之道，豈止於一端乎？喪至於哀戚，故歠粥而面深墨，蔬食水飮，而有欒欒之容，是固喪禮之大本大經，自孝子之無疾病筋力可以行之者言之，舍此，宜無所用其心者。其或不幸而有疾，元氣日耗，筋力日瘁者，不顧而强行之，則已耗者因而益耗，已瘁者因而加瘁，將以父母之遺體，自棄於荼毒之中矣。以是爲孝，其於體父母之心，何如也？故聖人不以死傷生毁滅性，取中道立權制，使有疾病者，得以飮酒食肉，其不勝喪，乃比於不孝不慈。夫所謂中者，乃天下至善至當之理，無以復加之之謂，所謂權者，能權其輕重，以取中者也。蓋中無定體，隨時而在，孝子之身，一日之間，無疾病筋力可堪之時，則重在禮而輕在食矣，有疾病筋力不可堪之時，則重反在食，而輕反在禮矣。「不揣其本而齊其末，方寸之木，可使高於岑樓，」孟子之言，寧不信然哉？是故無病而食肉者，固禮法之罪人，有病而不食，以至於滅性者，亦未免不孝之責。然則殿下之疾病已重，何爲固執而不知變乎？今世之士大夫，莫不致哀於三年之喪，而其稍有不謹喪之人，則俗必共擯，而不齒於人類。然有疾病，則亦不得不用者，誠以用之無害於禮，而不用之大違於孝道故也。匹夫之身，猶知不自滅以終其孝，況人主，以宗廟社稷之所倚托，億兆人民之所仰賴之身，而反欲輕棄之哉？殿下諱深重之疾，以爲必無，謂不御之膳，以爲已進，大臣瀝血而苦請，臺諫、侍從、宗親、百僚，同辭而懇乞，以至慈殿之言，切切懃懃，而殿下之意，略無回肯，臣等未知聖孝之果合於中道乎？其亦過中甚矣。大行大王，以殿下毓德東宮，三十年于玆，仁孝達禮，可以善繼志善述事，而曰予有後，豈意今者殿下之心，尙有未達於中道，徒知重在於禮，而不知有時乎食重，萬一因是而病，或至於難治，則殿下雖有尾生、孝己之行，何補於宗社之重乎？至危之證，必至之勢，千金之子，猶不可以身試之，況國君乎？且人主之位，一日萬幾，今也軍國之政，廢而不擧，已及半年。況天使之來，想不在遠，倭奴之釁，事不在疑。而殿下猶欲守一隅之禮，不知變通，以預養聖躬，則康寧之福，不可指日而得，事機之變，至於有萬而不已。當是時，殿下所以處之者，不知其當何如也。一念有差，或以貽四海之憂，一日不及，或以致千百年之患，保國與保身，其理一也。況人君之於天下，一於誠而已，以有而曰無，以未嘗爲而曰已爲之，旣非所以待群臣之道，尤有妨於奉慈殿之誠。惟殿下留心焉，則宗社幸甚。
○太白晝見。
2月14日
○丁未，政院啓請從權制，不從。
○慈殿傳于藥房曰：「主上氣候如前，而水剌自昨稍加，然以肉膳，則答云：『氣平何敢食肉，而猶行卒哭祭乎？』前者數日於湯中，交和以進，近則此亦不進耳。」藥房提調等回啓曰：「上敎與慈殿之敎，如此各異，脾胃證，積漸而發，則至於難救，唯用肉汁然後可治。朝廷憂憫，一刻爲急，請自慈殿極力勸進。」答曰：「前者親往勸之，亦於湯中交和以進，主上以爲卒哭脫衰後欲從權，以我親往，尤爲未安，予亦悶極。」
○宗室、政府、六曹、敦寧府、中樞府啓請從權制，且請面對，答曰：「予已從權，雖不面對，亦無疑也。」
○朴世擧、洪沈、柳之蕃等入診，上心、肝脈，比前不數，脾脈稍緩，舌刺稍散，小便如常，面上暫有血色，但瘦瘁如前云。大臣、臺諫等聞上證稍歇，不更啓而退。
○弘文館上箚，略曰：
天下事理，自有當然之輕重，苟或泥於常經，不通以權，則計慮膠固，處置失中，當前近事，自謂能守，而遠者大者，已無所救。是則雖匹夫，難保其身，況祖宗基緖之大，民社付托之重者哉？殿下茹罔極之痛，强已傷之力，有所不顧者，固人情所必至，發於天衷而不自已也。然獨不能結廬陵墓之側，以盡祥禫之期者，誠以宗社與喪禮，輕重截然，決不可徇一己之情，以自同於士庶也。然則殿下之身，已不得自由，而付之宗社，隨事理當然，而不敢逆也。今者聖體久傷，氣脈已病，若拘一時情義之切，輕先王付畀之重，則在殿下爲不孝，而在臣子爲不忠，故敢執從權之請，懇啓累日。始降兪音，大小臣工，咸自感激，知殿下果能以宗社生民爲心，動不失輕重之宜也。蒙允之後，今已數日，未聞俯從之實，而尙未從權之言，已傳於見聞，臣等痛切于懷，不能自已。居憂食肉，非所以忘哀，乃爲病而服藥也，以殿下聖明，獨不能爲宗社俯就之乎？且外示聽受，而內執己見，雖在細微，猶非美意，況乎國家所關事理之所不可已者？其可有一毫遲疑於其間，而使內外之誠意未孚哉？殿下初無進御之心，而反示進御之迹，誠信之意，隔乎上下，此豈初服有孚交如之美耶？君臣之倫，無異父子，情義之親，不間尊卑，晝日三接，夜半前席，從容款密之際，自有保傳頤養之功，至尊之貴，不因是而屈，宮闈之嚴，不因是而褻矣。況此疚棘諒闇之中，軍國機務，一委大臣，所當時賜召對，以示無間之意，使上下相孚，內外一體。斯乃我先王所已行者，而近拘弊習，幾廢故事。聖候失寧，今已累旬，醫官末品，猶得出入，而廟堂大臣，一未進見，非所以盡元首股肱相與之義也。旣失輕重之權，以致阻隔之勢，至於同休戚至親，扣閤求對，猶不許一接，恐於親親之道，猶有所未盡。伏願殿下，深究事理之極致，許從權制，以保聖躬，亟引大臣宗戚，面示俯從之實，使中外洞釋，不勝幸甚。
2月15日
○戊申，日暈。
2月16日
○己酉，傳于政院曰：「予近日氣平，飮食如常，七虞、卒哭等祭，當親行。」政院、藥房提調及政府啓曰：「上羸瘁已久，近日雖似氣平，若親行七虞祭，則不得已早暮勞動，若更不平，則卒哭大祭，恐不得行也，七虞，決不可親行。」答曰：「予近日飮食加進，醫等亦診云氣平。七虞，終祭也，故欲行之，雖行此祭，豈至於不得行卒哭祭乎？」
2月17日
○庚戌，藥房提調、弘文館、司憲府啓曰：「上體雖似小蘇，而元氣極傷，犯夜勞動，必致重傷，以生他證，請停七虞親行，安靜調保，待卒哭行之。」答曰：「近日食飮氣候似平，虞祭累不得行，故欲行七虞卒哭祭，豈以行祭之故，至於加證乎？玆以不從僉啓。」
2月18日
○辛亥，臺諫請停七虞祭，五啓，不從。
○日暈。
2月19日
○壬子，上親行七虞祭。藥房提調及三公等，請令醫入診上候，答曰：「氣平，何必入診？」
2月20日
○癸丑，政院啓曰：「自上欲於卒哭祭後，仍行上食，夜又勞動，又仍行上食，則必生他證，臣等之意，以爲不可行。」傳曰：「前於虞祭後，亦欲行上食，而朝廷欲予調保，故不行。今則氣候平常。豈不自度料，而欲行乎？」
○臺諫、弘文館請令醫入診上候，且勿行朝上食，答曰：「氣平，故大臣、臺諫累請，而不從矣。」
○夜，坤方艮方有氣如火。
2月21日
○甲寅，上親行卒哭祭。
○領議政尹仁鏡、左議政柳灌、右議政成世昌啓曰：「自上欲親行朝上食，今已親行卒哭祭矣。上食豈無他日？上體極爲羸弱，請勿行。」答曰：「今雖行祭，氣無不平。上食，非不知有後日，而一不得行，至爲未安，今欲少留於此，仍行之。」
○藥房提調等問安曰：「上連行大祭，侍臣等望見天顔極瘦，咸爲驚動。卒哭已過，此正生病之幾也，今日令醫入診，議相當藥進之，何如？」答曰：「行祭之後，氣極平安。然僉請令醫入診，其依啓。」
○利城君慣等率宗室二百餘員啓曰：「今日臣等共望天顔，極爲毁瘠，至無血色，憂憫罔極。卒哭已過，大事已畢，進肉事，前已啓請，自上以爲勉從。而未見有進御，斯以爲憫敢啓。」答曰：「已從權而顔色如此，予亦不知其故也。豈爲不從乎？」慣等再啓曰：「上敎雖如此，而外人未能知其實，請親入視膳。」答曰：「不信予言，再再言之如此，至爲未安。雖不入見，亦無不從。」
○朴世擧、洪沈、柳之蕃等入診：「上心、肺、腎脈與瘁瘦不喜進膳等證，竝如前，但肝脈稍緊，脾胃脈微有內弱，此必脾胃不得蘇復故也，宜進平胃煎、十味白朮散。」
○藥房提調啓曰：「今聞診醫之言，脾胃極爲虛弱，如前不減。脾胃重於諸臟，五行以土爲資生，諸臟以脾胃爲資生，失今不調治，則必生重證。前所啓食治之方，良藥無過於此，請進御。」答曰：「前啓食治事，卽依啓爲之，今則尤當勉進。」
2月22日
○乙卯，吏曹判書申光漢啓曰：「臣今爲遠接使，素患心證，日飮冷藥。當任而病發，不得已以他人替代，於事亦爲不當，請以年少堪當之人代之。且臣爲吏判十四餘月，欲辭避，而當國多事之時，惶恐未敢，請遞臣職。」上皆不允。
○政府、中樞府、六曹、漢城府全數啓曰：「卒哭前，請以從權，自上自以爲從權，而其實不從，不敢更啓者，以卒哭臨迫故也。今則卒哭已過，請從先王之制。」答曰：「卒哭前，已從權矣。」尹仁鏡等啓于慈殿曰：「卒哭已過，請從先王之制。此則非從權，乃先王常行之制也。」慈殿答曰：「朝廷據祖宗舊例而言之，不從至爲未安，但累年侍衛，一朝至此大變，雖不能死，何忍食肉乎？」仁鏡等再啓于大殿曰：「東宮時曾御之所，自上雖自以爲平，然不可不移御昌德宮。大妃時御昌慶宮景思殿，在外，此爲未安。自古皇后，例居東宮，號爲東朝，今大妃，不可不移御東宮。」答曰：「來月二十日後，予當移御。移御則大妃，亦自當移御于東宮矣。」仁鏡等再啓于慈殿曰：「哀痛之情，何可盡言？但先王制禮，卒哭後用肉。此禮固不可踰越，請從禮文。」慈殿不從。仁鏡等凡四啓，慈殿答曰：「予事異於主上，時無疾病，而朝廷至此懇請，故勉從。但予微情，亦不能遂，不勝哀泣。」
○益陽君懷率諸宗室啓曰：「昨日自上傳曰從權，而臣等恐無其實。卒哭已過，上六脈虛弱，今不進肉，則非藥可救，請入面對，以知其實。」傳曰：「予以實答之，而不信至此，甚爲未安。」懷等凡三啓，傳曰：「無更諭之言。」遂退。
2月23日
○丙辰，諫院啓曰：「光州牧使朴守良，以二品之人，非有貶駁之咎，而降授牧使，於國家待宰相之道未盡。且聞病猶未差，不能趁時上來，請遞。軍器寺正安秀良，雖於經傳粗解口讀，未有師表之望，例授學職，則猶可矣，不必在擇差之列。以師儒遞光州牧使，已爲不可，今又旋擬於他職，銓曹亦爲非矣。請以秀良，因任光州牧使。忠淸道水軍節度使池世芳，縱恣無忌，侵暴軍卒，貽弊太甚。永興府使梁允英，性本貪婪，又不識字，厚斂於民，唯以利己爲事，不合臨民之官，請竝罷。」答曰：「皆如啓。」
○憲府啓曰：「誕日進賀，外方則已命停之，議政府進賀，則時不命停，內外有異，甚爲未便。政府進賀，請竝命停。」答曰：「如啓。」
2月24日
○丁巳，宗宰一品以上及承政院、弘文館、司憲府、司諫院全數，承召詣閤門外，上傳于尹仁鏡等曰：「慈殿及擧朝勸予從權，故予已勉從，予欲朝廷亦開素，故今令來會。」仁鏡等謝之，仍言于內侍朴漢宗曰：「未審上從權之實，而臣等開素爲何如？」漢宗曰：「自今朝水剌進御矣。」左議政柳灌笑曰：「今而後無疑矣。」饔人遂擧肉床，朴漢宗執筯勸大臣等，仁鏡以下皆執肉食之，遂行宣醞。禮爵訖，將行別宣醞，大司憲宋麟壽與大司諫李潤慶，前就尹仁鏡等言曰：「今日只開素而已，何必行別宣醞乎？如是則無異平時，政丞若欲不止，則我等欲啓而止之。」柳灌問于承旨元混曰：「此酒，昨日啓下物目所載之酒乎？」混曰：「唯。」朴漢宗曰：「酒則有餘用之矣。」李潤慶曰：「非謂酒不足，事無異於平時，故欲止。」柳灌色不悅，久之曰：「上命旣如是，則〈別宣醞，蓋上意。〉承傳色安敢任意止之？」於是麟壽、潤慶曰：「我等當啓。」遂退啓曰：「今日命開素，故爲宣醞矣，幷行別宣醞，至於再三，則無異平時，殊無變禮之意，請勿若行宣醞。」答曰：「平時則豈止於二三盃乎？今則止於此而已。」方麟壽等啓請止之，未有發落，而仁鏡等行別醞不止，又麟壽等啓曰：「臣等以別宣醞未便啓之，則宜待於成命而後，或行與止，而一邊啓之，一邊行酒如恐不及，此由臺諫輕故也。酒至於臣等，則決不可參飮，請遞臣等之職。」〈元混、任說，以臺諫所啓，目而譏笑之，混至於變色勃然。〉答曰：「別宣醞旣命承旨行之矣，時無止之之命，故如此行之也，非輕臺諫而爲之。其勿辭。」〈仁鏡等見臺諫啓請止之，猶行自若，麟壽顧謂潤慶曰：「此何事耶？臺諫旣啓，則待而後飮，有何不及而敢爾耶？若小有臺諫，則何敢爲此事乎？此則小事，若事事皆然，則其源不可開也。」潤慶飮笑，顧與同列言論。旣而麟壽曰：「吾等不可參飮，勢當辭避。」潤慶曰：「唯。」麟壽曰：「承旨亦安得行酒乎？然吾等先避。」遂與潤慶等起出，有是啓。時，南世健、尹漑、申瑛、韓淑在傍，皆相顧失色，怪政丞不止。及聞麟壽言，尹漑尤以爲然，乃曰：「果是果是。」飮笑而已。及麟壽等辭出，酒至尹漑，漑飮退笑曰：「腹飢，何用不飮？呑下之物，有何妨乎？兩司旣退，人口減，飮次易至矣。」云，蓋嘲大臣等也。〉仁鏡等見臺諫辭職，始停酒，啓曰：「今日賜臣等酒，承傳色畢宣醞後，承旨一人出行別宣醞，而臺諫啓請止之。臣等之意以爲，自上有止之之命然後當止，而今臺諫至於辭職，臣等待罪。」答曰：「承旨別行酒，旣命爲之，而尙無新命，何必待罪？安心畢行可也。」麟壽等三啓曰：「自上旣勸肉，勸肉則聞命矣。宣醞一爵，已知上意懇惓，至於二三爵，則有似平時，且及於醉。醉於非時，有乖禮文，故論執，而臣等之論，不足爲輕重，故承旨宣醞不止。常時雖小小事，臺諫論執，則姑待發落然後施行，而臣等論執在坐，而强以行之，臣等在臺諫無狀故如此，不可在職，請遞。」答曰：「予意已盡言之。勿辭畢行。」麟壽四啓曰：「臺諫時方論執，則政院姑停其事，而待發落可也。今者左承旨元混不待發落，强行宣醞，不有臺諫，非徒事體有妨，後弊無窮，請罷。別宣醞非其時，請速命停。」答曰：「承旨非任意爲之，以予之命而爲之，此豈不有臺諫？以爲後弊無窮，則未可知也。別宣醞二三杯，有何妨乎？大行大王朝貞顯王后卒哭，命承旨四人及內官行禮，今則數不及於彼時，勿辭速入畢行。」仁鏡等三啓曰：「宣醞旣訖，臺諫必不入參，無臺諫，臣等不可獨行，別宣醞，請命停。」答曰：「兩司何敢不入？更行之可也。」麟壽等五啓曰：「承旨宣醞，非其時故，臣等旣以不合於禮啓之，臣等決不可參飮。臣等參酌情禮而啓之，牢拒至此，不勝缺望。請速命停。臺諫時方論執，政院不待發落而强行，臺諫未及稟決，而事已施行，豈無後弊？請勿留難速罷。」仁鏡等四啓曰：「臺諫非徒不入，請罷承旨，何必畢行宣醞？請命勿行。在前先王《實錄》，卒哭後，實錄廳堂上、郞官差出，今可磨鍊，天使回還後設局。初喪則三公例坐政院，今則公事已爲出入，院相無可爲之事，自今請勿坐。」答臺諫曰：「別宣醞非其時，予非不知，但請朝廷宗宰，只行一爵，似爲埋沒，故爲之。非承旨之過，實予之過，豈可罷職？勿行宣醞。」答大臣曰：「宗宰爲一杯酒，久坐於冷地，至爲未安，未行之酒，勿行。院相《實錄》事，如啓。」臺諫啓曰：「凡臺諫論啓之事，政院不待發落而如此，則居喉舌之地，稱有成命，而排抑正論者，未必不由此啓之也。臣等之所謂後弊無窮者此也。元混之失，所關非輕，請速罷職。中朝以我國，爲禮義之邦，優待異於他國，近來門禁太甚，待之無異㺚子。謀利之徒，以買賣爲事，不計羞辱，此實依憑公貿易，恣行私貿，而辱及朝廷。若無公貿，則私貿之禁，亦易，請自今書冊藥材外，一切勿貿，以雪國家之恥。況三年內，綵物珠玉，無急用之處，尤不可貿也。」答曰：「元混事，予意盡言之。中朝貿易綵物珠玉外，書冊、藥材、弓角，國用不得已之物，可貿也。」〈史臣曰：「今日之事，大臣入對天顔，上御肉而後退食可也。不然，雖有上命肉，不可食也，今只聞內侍之言，徑自食肉飮酒，晏晏行禮，大臣之過，固大矣。爲臺諫者，亦不可循大臣所爲，安然就席，食肉飮酒，而麟壽以有識之人，明知君上不曾進御，先自執肉，大臣之別行宣醞，何以誅乎？宜其言之不能見重。至於迭相啓奏，煩擾無已，有同兒戲，惜哉！」〉
2月25日
○戊午，是日乃大殿誕日，上不受中外賀。政府、六曹、掌苑署提調，猶進物膳。
○告訃請諡使閔齊仁、李浚慶狀啓曰：「賜大行大王諡曰恭僖，以太監王燾、行人張承憲，差弔祭使，以太監張奉、吳猷，差封王使，將以三月初發行。」云。
○臺諫啓曰：「喉舌之職，非但奉行而已，必欲出納惟允，喪事未終，而飮酒及醉之爲非，豈難知乎？左承旨元混，當初旣不啓稟其非，而聞臺諫之論，又不回惑，强欲畢行，其暗於事體，而不有公論甚矣。決不可在職，請速罷。」答曰：「元混事，昨已盡言之。決不可從。」
○傳于尹仁鏡曰：「蘇世讓罷在田野，今者天使出來時，隨其任敍用何如？」回啓曰：「上敎允當。」〈史臣曰：「世讓，本以貪邪猜毒，無狀小人，舞逞奇巧，盜竊名器，遂冒崇班。與金安老爲腹心之交，及安老敗，以巧黠幸免。猶奢縱不忌，瀆貨無厭，閭巷之人，以爲金安老雖去，一安老尙在。及以母憂去朝，朝野憂其復入，至是收敍之命，首發於卽政之始，聞者莫不驚怪。仁鏡等俱以庸鄙之流，聲勢實相依倚，聞命大悅，不謀卽啓曰：『上敎允當。』其爲用心可察。舍人林亨秀坐承政院廳聞命，不覺喜溢顔色曰：『果命敍用乎？』亨秀諂事世讓，時人目爲世讓家臣。有才氣疾惡善類，縉紳畏之。」〉
2月26日
○己未，臺諫啓元混事，且啓曰：「臣等聞命敍蘇世讓，不勝駭愕。其爲人憸邪媢嫉，不可置在朝列。新政之初，宜先訪碩德鴻儒，而給牒收敍之命，首及於李沆、世讓，竊恐小人，窺殿下之淺深，而君子解體也。進退人物，職在三公，三公灼知世讓情狀，下問之初，所當直啓。唯務面從，以欺天聽，大臣之道，固如是乎？一小人進則衆小人進，一君子退則衆君子退，進退消長之幾，正在今日，殿下之問如此，大臣之對如此，臣等不勝寒心。請亟收成命，以示好惡之正。鰲山，自古爲詔使設，故或載諸《朝鮮賦》、《朝鮮錄》，且播華使詩詠。今者朝議，以國哀未除，且慮民弊，特廢不設。凡詔勑到國內，乃殿下見君之始，其迎候禮接之節，雖微細，不可減殺。況鰲山爲大慶，以表敬謹之意，而元不關喪事，豈可計小弊不設乎？詔使帶來頭目，率多遼東廣寧之人，曾到我國者必多，若以舊設今廢，爲訝迎勑之禮，今不及前，則詔使亦必爲嫌。萬一問之，其以私喪，廢迎勑之禮，以謂知禮乎？『先王事大以誠，禮無不備，而今新王，降殺舊禮，不近怠乎？』云爾，則所關非細，非徒虧損國體，必有後悔。禮以不廢爲貴，不在鰲山大小。舊用山臺杠木尙在，山陵用餘長木、生葛亦多，可以粗設，略擧舊禮而已。臣等亦豈不慮民弊，事關迎勑大禮，敢啓。」答曰：「元混事，予意已盡言之。蘇世讓，有文才宰相，沈滯已久，天使時，意其可補一隅，故議于大臣，大臣之意亦如此。大臣亦豈有他意乎？且收敍一世讓，而君子解體，所未可知也。事已定矣，不須改也。山臺事，予意亦如此，故議于大臣，而大臣亦有可爲之議。當如啓。」
2月27日
○庚申，幸景思殿，行晝茶禮及夕上食。
○臺諫啓曰：「家史不書名，欲使秉筆者，直書無隱。前日所啓之時，春秋館堂上，欲考前例以啓，而迄無可否，至爲未便。請命速考。卒哭已過，尙不視事，非但萬機淹滯，上下阻隔，至爲未便。在祖宗朝卒哭前，亦爲視事，其慮深矣。請速視事。」蘇世讓、元混事亦啓，答曰：「春秋館考事，如啓。視事，近日自下望予調保，且有大忌，來月十一日，又欲拜陵，故不視事，來月望後，始行爲計。世讓、元混等事，予意已詳言之。」
○告訃使先來通事李碩、高彦明言：「初到禮部呈申文，三司郞中問：『大行大王何時薨逝，春秋幾何，享國幾何，王世子春秋幾何？』皆對以實。主客郞中以康靖王何年薨逝，養老王何年承襲，書于小紙，授李碩等，而李碩等卽問于使臣，書于紙以呈曰：『康靖王，弘治七年薨逝，養老王，八年承襲。』郞中見訖，卽付當該外郞〈卽本國書吏之輩。〉云：『弘治六年後文記燒盡，無憑査考，問汝書來，卽移文內監相考。』祠祭司郞，問養老王存否，對以尙存，病愈否，對曰：『風眩已成沈痾，不出房門。』春秋幾何，對曰：『今已七十。』有子女否，曰無。皇帝一不視朝，居西城宮，日與道士，以修鍊祈禱爲事，故下馬宴及辭朝，皆不得趁時爲之。去時到廣寧，指揮千戶等四五人曰：『俺等前以頭目
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:20-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>