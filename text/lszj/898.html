<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●明朝小史卷一。洪武纪,●明朝小史卷二。洪武纪,●明朝小史卷三。蘧文纪,●明朝小史卷四。永乐纪,●明朝小史卷五。洪熙纪,●明朝小史卷六。宣德纪,●明朝小史卷七。正统纪后改天顺,●明朝小史卷八。景泰纪,●明朝小史卷九。成化纪,●明朝小史卷十。弘治纪,●明朝小史卷十一。正德纪,●明朝小史卷十二。嘉靖纪,●明朝小史卷十三。隆庆纪,●明朝小史卷十四。万历纪,●明朝小史卷十五。泰昌纪,●明朝小史卷十六。天启记,●明朝小史卷十七。崇祯纪,●明朝小史卷十八。弘光纪,明朝小史全文在线阅读,明朝小史全文在线下载,大玄古籍书库">
<meta name="description" content="《明朝小史）十八卷，明吕毖撰。吕毖，字贞九，太仓人，诸生。明亡后，于无锡为道士。是书分洪武、永乐以迄天启、崇祯、弘光等纪。记各朝遗事，标立题目，以事系题。书中有些篇近似小说，多有不经之语。但记明太祖“中原传檄”为明史所不载。崇祯纪之各府州钱粮、诸番国风土，及弘光纪史可法南中复书等可供考史之资鉴。著者史识不高，颇少剪裁，但据传闻，然亦存当日史事。是书成于清顺治初年，有《玄览堂丛书》本、海盐朱氏藏清初刊本，此次刊印据前者整理。_明朝小史_全文在线阅读_明朝小史_全文在线下载_大玄古籍书库">
<title>明朝小史_吕毖_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">明朝小史</span> <br/>
          作者： <span class="inputVal" id="bkauthor">吕毖</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]106416</span> <br/>
          说明： <span class="inputVal" id="bkdec">《明朝小史）十八卷，明吕毖撰。吕毖，字贞九，太仓人，诸生。明亡后，于无锡为道士。是书分洪武、永乐以迄天启、崇祯、弘光等纪。记各朝遗事，标立题目，以事系题。书中有些篇近似小说，多有不经之语。但记明太祖“中原传檄”为明史所不载。崇祯纪之各府州钱粮、诸番国风土，及弘光纪史可法南中复书等可供考史之资鉴。著者史识不高，颇少剪裁，但据传闻，然亦存当日史事。是书成于清顺治初年，有《玄览堂丛书》本、海盐朱氏藏清初刊本，此次刊印据前者整理。</span> <br/>
          封面： <span class="inputVal" id="bkimg">Z_6366.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]明朝小史
[book_author]吕毖
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]106416
[book_dec]《明朝小史）十八卷，明吕毖撰。吕毖，字贞九，太仓人，诸生。明亡后，于无锡为道士。是书分洪武、永乐以迄天启、崇祯、弘光等纪。记各朝遗事，标立题目，以事系题。书中有些篇近似小说，多有不经之语。但记明太祖“中原传檄”为明史所不载。崇祯纪之各府州钱粮、诸番国风土，及弘光纪史可法南中复书等可供考史之资鉴。著者史识不高，颇少剪裁，但据传闻，然亦存当日史事。是书成于清顺治初年，有《玄览堂丛书》本、海盐朱氏藏清初刊本，此次刊印据前者整理。
[book_img]Z_6366.jpg


[book_title]●明朝小史卷一 洪武纪
○土地移庙
帝生于旰■〈日台〉县灵迹乡土地庙，生时夜有神光烛天。明日庙忽移置东路百余家，今其地方丈许不生草。
○红罗幛
帝生，取河水澡浴，忽有红罗浮来，遂取衣之，所居遂号“红罗幛”。
○薛家洼
帝初渡江，至采石，驻薛妪家，饥甚，坐谷砻架上，问妪此何物？对曰：砻床烹蒻鸡为食。问曰：何物？对曰：镦鸡饭以大麦曰仁饭。帝闻之默喜。盖登基龙床人犯皆吉语也。迨天下已定，召妪赏之，人传其事为美谈，而薛家洼之名遂著。
○瑞木
帝即位之年，江西临川县献瑞木一本，木中隐有文曰：天下平。质白而文玄。当有文处，木理随画顺成焉。
○铲头会
帝既得天下，恶胜国顽民窜入缁流，乃聚数十人掘一泥潭，埋其身于泥中，特露其顶，用大斧削之，一削去头数颗，名曰铲头会。
○世德碑
太祖自叙朱氏世德之碑，其文曰：本宗朱氏，出自金陵之句容，地名朱巷，在通德乡。上世以来，服勤农桑。五世祖仲八公娶陈氏，生男三人，长六二公，次十二公，其季百六公，是为高祖考。娶胡氏，生二子，长四五公，次即曾祖考四九公。娶侯氏，生子曰初一公、初二公、初五公、初十公凡四人。初一公配王氏是为祖考妣，有子二人，长五一公，次即先考，讳世珍。元初籍淘金户，金非土产，市于他方。先祖初一公困于役，遂弃田庐，携二子迁泗州旰■〈日台〉县。先伯考五一公十有二岁，先考才八岁。先祖营家泗州，置田治产，及卒，家日消。由是五一公迁濠州钟离县，其后因至钟离居。先伯考性淳良，务本积德，与人无疾言忤意，乡里称善人。先伯娶刘氏，生子四人，重一公、重二公、重三公生盱眙，重五公生钟离。先考君娶徐氏，泗州人，长重四公生盱眙，次重六公、重七公生五河，某其季也，生迁钟离后戊辰年。先伯考有孙六人，兵兴以来，相继浸没。先兄重四公有子曰文正，今为大都督。重六、重七俱绝嗣。曩者父母因某自幼多疾，舍入皇觉寺中，甲申父母长兄俱丧，次兄守业，又次兄出赘刘氏。某托迹缁流，至正二十四年，天下大乱，诸兄皆亡，淮兵大起，掠入行伍，乃招集义旅，兵力渐众，因取滁和。龙凤三年，帅师渡江，驻兵太平，为念先考君尝言世为朱巷人，宗族俱有，平日每有乡土之念，即访朱故乡宗族之所，遂调兵取句容。明年克金陵，而朱巷距城四十里，举族父兄昆弟四十余人至，始得与之叙长幼之礼，行亲睦之道。但朱氏世次，自仲八公之上，不可复考。今自仲八公高曾而下，皆起江左，历世墓在朱巷，惟先祖葬泗州，先考葬钟离，此我朱氏之源流也。爰自金陵太平，驻节开府为基本之地，实乡郡焉。屡岁征伐拓境吴楚瓯越，方数千里，由是累膺显爵。乃龙凤九年三月十四日内降制书，曾祖考为资德大夫江南等处行中书省右丞上护军司空吴国公，曾祖妣吴氏吴国夫人。先祖考为资德大夫江南等处行中书省平章政事上柱国司徒吴国公，祖妣王氏吴国夫人。先府君开府仪同三司录军国重事平章右丞相吴国公，先妣陈氏吴国夫人。以闰月十三日祗谒先垄，焚黄告祭，遵旧典也。重念报本礼行宜厚，今勉建功，匪由己能，实荷先世灵长之泽，垂衍后昆，宜得报恩三代，并为上公，以遂为子孙者之至愿。书曰作善降之百祥，易日积善之家必有余庆。先祖父积功累善，天之报施，茂于厥后。凡我子孙，皆当体祖宗之心，蹈德存仁，以永其绪于无穷，是我之所望也。于是备书于后，以传信将来，俾有所考焉。
○神葬
淳皇帝及后疾疫死，仲四公继之，贫薄不能具棺。太祖与仲谋草葬山谷，行未抵所而绠绝，忽风雨雷电交作，太祖避树下，闻空中神语曰：孰袭取吾土？仿佛有应者。具淳皇帝讳，神曰为若人则已，已而暴风扬沙折木，天转晦，比明往视之，土裂尸已陷。田伯刘大秀，遂归其地而弃责，今凤阳皇陵即其地也。
○岁祀舟樯
太祖初渡江，御舟濒危，得一樯以免，即令树此樯于舟中而祭之，遂为常制。建庙在京城清凉门外，有司岁修祀，给一兵世守之，居舟傍，免其余役，云即当时掺舟兵之后也。
○关帝签原本
太祖龙潜时，欲起义兵，乃祷诸石固神曰：元德既衰，九土鼎沸，生民之涂炭极矣。吾欲倡义以拯众，与之否乎？得诀云：世间万物各有主，一粒一毫君莫取。英雄豪杰自天生，也须步步循规矩。太祖怒其不许也，遂取其诀本付与关云长□之。至今，关帝签诀皆石固神原本也，石固神□江东王。
○土上一画
太祖自和州渡江取太平路，遇一术士，问曰：天下扰扰纷纷，属之谁与？士曰：愿书字占之。上即掣刀画一字于地。士俯伏拜曰：土上一画，臣独知为王也。
○驿儿奇对
太祖取集庆路，大战三月，而元兵解去。夏五月坚守江在，见驿中有七岁儿，问之，对曰：臣故父当此役，今代父耳。上曰：善对乎？对曰：然。上曰：七岁儿童当马驿。儿即对云：万年天子坐龙廷。太祖大喜，乃蠲其役。
○营国公
高皇龙潜时，过临淮郭山甫，山甫惊异，急具馔与交欢。酒酣跪前，备陈天表之异，他日贵不可言，幸无相忘。上去，山甫语诸子曰：吾视若曹皆非田舍郎，往往可封侯，今始知皆以此公，宜谨事之。复以女入侍从渡江，协孝慈以肇家。孝慈崩，尝摄六宫事，号皇宁妃，追封山甫营国公。
○乌龙潭
高皇居草野时渔于川，一日获鲤三十五，置之一笭箵。有陈四者来共语，又戏以罩罩高皇。既而上持鱼还舍，启笭箵已失其五，知陈窃矣。往问之，陈讳匿，上欲殴之，陈笑出以还。及上即位，一日问刘诚意吾享位几何年。刘曰：圣寿无疆，然以数言，当三十五。其间五岁，假者。上忽思窃鱼事，以其数符也。立召陈至，欲杀之。上问若颇忆与吾周旋否？陈对曰：臣何敢忘？因述渔事。上曰吾忘之为何地？对曰：乌龙潭也。上曰：吾乡不闻有此。陈曰：臣尝于此罩乌龙故云尔。上见其对，颇谓称旨，因曰汝欲为官乎？陈叩头谢。上曰可为户部江西司郎中。迨后洪武之纪果符其数。
○蛇附兜鍪
太祖在滁，尝濯手于柏子潭，有五蛇扰而就之，因祝之曰：如天命在予，汝其永附焉。一日战毕，群坐藉土，蛇忽蜿蜒其侧，帝乃掩以兜鍪，顷复报战，亟戴兜鍪而往，是日手刃甚众。军法战胜必祭甲胄，众推帝与功多，乃置其兜鍪于前。甫奠，忽霹雳大震，白龙天矫，自兜鍪出，挟雷声，握火光，骧空而去。诸将自是畏服。
○建祠康郎山
太祖征陈友谅于鄱阳湖，被围甚急，介士韩成请服龙袍冠冕诳贼，投水死，围果解。及友谅平，上念成忠，赐封高阳郡侯，建祠于康郎山，有司岁时祭祀。
○萧王助阵
太祖率三万骑战于鄱阳湖，敌人咸见空中数万甲兵，衣绛以辅战。帜上大书“萧王”二字，随大败之。萧王意即汉酂侯也。
○友谅遗腹
帝克陈友谅，俘其妻孥曰：我自起兵以来，未尝纳人子女，今友谅三犯我金陵，四犯我太平，我甚恨之，其妻阇氏可没入掖庭。未几生子，实友谅遗腹也，封潭王，国于长沙。将之国，阇氏语之曰：尔乃汉王陈友谅子，汝父被杀，吾为汝忍死于此，他日当为父复此仇也。故事，诸王来朝者皆止于宫中。汉王来觐，入止宫不以礼自检，归国发兵反，高皇遣太傅徐达之子讨之，潭王坚闭城门，抱其幼儿绕城上行，取铜牌书其上云：宁见阎王，不见贼王。因掷于城外，遂举火阖宫尽焚，携其子投隍堑而死。高皇大怒，因假妖星乱宫为辞，尽戮宫人，皇后脱簪珥待罪仅免，余悉歼除焉。
○谕伪周榜文
高帝平伪周张士诚，先有谤谕曰：皇帝圣旨，吴王令旨。总兵官准中书省咨敬奉令旨：予闻伐罪救民，王者之师。考之往古，世代昭然。轩辕氏诛蚩尤，殷汤征葛伯，文王伐崇侯，三圣人之起兵也，非富天下，本为救民。近观有元之末，主居深宫，臣掺威福，官以贿求，罪以情免。台宪举亲而劾仇，有司差贫而优富，庙堂不以为虑。方添冗官，又改钞法，役数十万民湮塞黄河，死者枕籍于道，哀苦声闻于天。不幸小民误中妖术，不解其言之妄诞，酷信弥勒之真有，异其治世以苏困苦，聚为烧香之党，根据汝颖，蔓延河洛。妖言既行，凶谋逆逞，焚烧城郭，杀戮士夫，荼毒生灵，无端万状。元以天下兵马钱粮大势而讨之，略无功效，愈见猖獗，□事终不能济世安民。是以有志之士，傍观熟虑，乘势而起，或假元氏为名，或托义军为号，或以孤兵自立，皆欲自为，由是天下土崩瓦解。予本濠梁之民，初列行伍，渐至提兵，灼见妖言不能成事，又度胡运难与立功，遂引兵渡江。赖天地祖宗之灵，及将相之力，一鼓而有江左，再战而定浙东。陈氏称号，据我上游，爰兴问罪之师彭蠡交兵。元恶授首，父子兄弟，面缚舆衬。既待以不死，又封以列爵，将相皆置于朝班，民庶各安于田里。荆襄湖广，尽入版图。虽德化未及，而政令颇修。惟兹姑苏张士诚，为民则私贩盐货，行劫于江湖，兵兴则首聚凶徒，负固于海岛，其罪一也；又恐海隅一区，难抗天下金势，诈降于元，坑其参政赵琏，囚其侍制孙撝，二也；厥后掩袭浙西，兵不满万数，地不足千里，僭号改元，三也；初寇我边，一战生擒其亲弟，再犯浙省，杨苗直捣其近郊，首尾畏缩，又诈降于元，四也；阳受元朝之名，阴行假王之令，挟制达丞相，谋害杨左丞，五也；占据江浙，钱粮十年不贡，六也；知元纲已坠，公然害其丞相失帖木儿、南台大夫普化帖木儿，七也；恃其地险食足，诱我叛将，掠我边民，八也。凡此八罪又甚于蚩尤、葛伯、崇侯，虽黄帝汤文与之同世，亦所不容，理宜征讨，以靖天下，以济斯民。爰命中书左相国徐达总率马步舟师，分道并进，攻取浙西诸据城池，已行戒饬军将，征讨所到，歼厥渠魁，胁从国治备有条章。凡有逋逃臣民，被陷军士，悔悟来归，咸宥其罪。其尔张氏，果能明识天时，或全城归附，或弃职投降，名爵赏赐，予所不吝。凡尔百姓，果能安业不动，即我良民，旧有田产房舍，仍前为主，依额纳粮，以供军储，余无科取。使汝等永保乡里，以全室家，此兴师之故也。敢有千百相聚，旅拒王师者？即当移兵剿灭，迁徙宗族于五溪两广，永离乡土，以御边戎。凡予之言，信如皎日，咨尔臣庶，毋或自疑。钦此。除已遵外，咨请施行。准此合行备出榜文晓谕，钦依令旨事意施行。所有文榜，须议出给者。龙凤十二年五月二十一日本州判官许仕杰赍到。
○中原传檄
太祖北伐檄曰：自古帝王临御天下，中国居内以制夷狄，夷狄居外以奉中国，未闻以夷狄治天下者也。自宋祚倾移，元以北狄入主中国，四海内外，罔不臣服。此岂人力，实乃天授。然达人志士，尚有冠履倒置之叹。自是以后，废坏纲常，至于弟收兄妻，子烝父妾，上下相习，恬不为怪，其于父子、君臣、夫妇、长幼之伦渎乱甚矣。夫人君者斯民之宗主，朝廷者天下之根本，礼义者御世之大防，其所为如彼，岂可为训于天下后世哉！及其后嗣，沈荒失君臣之道，又加以宰相专权，宪台报怨，有司毒虐，于是人心离叛，天下起兵，使我中国之民，死者肝脑涂地，生者骨肉不相保，虽因人事所致，实天厌其德而弃之之时也。古云：胡虏无百年之运，验之今日，信乎不谬！当此之时，天运循环，中原气盛，亿兆之中，当降生圣人，驱逐胡虏，恢复中华，立纲陈纪，救济斯民。今一纪于兹，未闻有济世安民者，徒使尔等战战兢兢，处于朝秦暮楚之地，诚可矜悯。方今河洛关陕，虽有数雄忘中国祖宗之姓，反就胡虏禽兽之名，以为美称。假元号以济私，恃有众以要君，阻兵据险，互相吞噬，反为生民之巨害，皆非华夏之主也；予本淮右布衣，因天下乱，为众所推，率师渡江，居金陵形势之地，今十有三年，西抵巴蜀，东连沧海，南控闽越，湖湘汉沔，两淮徐邳，皆入版图。奄及南方，尽为我有，稍安食，稍足兵，稍精强，控弦执矢，目视我中原之民，久无所主，深用疚心。予恭天成命，罔敢自安，方欲遣兵北逐群虏，拯生民于涂炭，复汉官之威仪，虑民人未知，反为我仇，挈家北走，陷溺尤深。故先谕告，兵至民人勿避，予号令严肃，无秋毫之犯，归我者永安于中华，背我者自窜于塞外，盖我中国之民，天必命中国之人以安之矣。夷狄何得而治哉？故兹榜谕，想宜知悉。
○洪武即位诏
朕惟中国之君，自宋运既终，天命真人于沙漠，入中国为天下主，传及子孙，百有余年，今命运亦终。海内疆土，豪杰分争。朕本淮甸庶民，荷上天眷顾，祖宗之灵，遂乘逐鹿之秋，致英贤于左右。凡两淮、两浙、江东、江西、湖湘、汉沔、闽广、山东及西南诸部蛮夷，各处寇攘，屡命大将军与诸将校奋扬威武，皆已戡定，民安田里。今文武大臣，百司众庶，合辞劝进，尊朕为皇帝，以主黔黎。勉徇舆情，于吴元年正月初四日告祭天地于钟山之阳，即皇帝位于南郊，定有天下之号曰大明，以吴元年为洪武元年。是日恭诣太庙，追尊四代考、妣为皇帝、皇后。立大社、大稷于京师。以册宝立妃，马氏为皇后，长子标为皇太子。布告天下，咸使闻知。
○国初官名
国初官名有更制，后人鲜知者，漫记一、二。曰尚宝大使，曰都谏官，曰知骁骑卫指挥使司事，曰詹事府赞读，曰儒学提举司校理，曰侍礼郎，曰引进使，曰翰林院使学士，曰翰林院应奉，曰起居注，曰左右正言、天门待诏、阁门使、观察使、侍仪司通赞舍人。如罢中书四辅谏院仪礼司，及改御史中丞大夫之属。
○金陵城
帝筑京城用石灰秫粥锢其外，时出阅视，监掌者以丈尺分治之。上任意指一处，击视皆纯白色，或稍杂泥土即筑，筑者于垣中，故金陵城最固。
○门帖福字
帝尝于上元夜微行京师。时俗好为隐语，相猜以为戏。乃画一妇，赤脚怀西瓜，众哗然。帝就观，己心喻之曰：是谓淮西妇人好大脚也。甚衔之，遂于是夜着人以福字私帖守分之门，明日召军士大戮其无福字者。盖马后淮西人故云。江南风俗至今除夜犹以福字帖门。
○肉有腐痕
帝微时，甚爱于郭子兴，郭氏五男恶焉。乃以事幽之空室中，绝食浆，马后窃以饼饲给之。一日炙饼釜中，将修供，为郭氏亲信所窥，遂纳怀中，其后肉有腐痕。
○山河已定
帝召画工周玄素，令画天下江山图于殿壁。对曰：臣未尝遍迹九州，未敢奉诏，惟陛下草建规模，臣然后润之。帝即掺笔倏成，令玄素加润。玄素进曰：陛下山河已定，岂可动摇？帝笑而唯之。
○苏民忠厚
帝微行至三山街，一媪门有木榻，假坐移时，问媪何处人？对曰：苏人。又问张士诚在苏州何如？媪曰：方大明皇帝起手时，张王自知非真命天子，全城归附，苏人不受兵戈之苦，至今感德。又问其姓而去。翌日语朝臣曰：张士诚于苏人，初无深仁厚德，昨见一老妇，深感其恩。盖苏民忠厚，恐京师百姓千万无此一妇也。迨洪武二十四年，取富户入京师，多用苏人，盖亦以此。
○封城隍制
国初群神尚仍旧称，洪武三年诏更之，城隍神亦始有封爵，府为公，州为侯，县为伯，皆号显祐。其制词曰：帝王受天明命，行政教于天下，必有生圣之瑞，受命之符，此天示不言之教，而人见闻所及者也。神司淑慝，为天降祥，亦必受天下之命。所谓明有礼乐，幽有鬼神，天理人心，其致一也。朕君四方，虽明智弗类，代天理物之道，实罄于衷。思应天命，此神所鉴而简在帝心者，君道之大，惟天与神，有其举之，承事惟谨。某处城隍，聪明正直，圣不可知，固有超于高城深池之表者，世之崇于神者则然，神受于天者盖不可知也。兹以临御之初，与天下更始，凡城隍之神，皆新其命，眷此郡邑。灵祗所司，宜封曰监察司民城隍显佑公。显则威灵丕著，佑则福泽溥施，此固神之德，而亦天之命也。司于我民，鉴于群政，享兹祀典，悠久无疆，主者施行。
○馒头给卫士
功臣庙凡遇祭祀馒头，撤来必散给卫士，所以寓激劝之意也。
○弊梳为质
代王之母，邳人也。先是太祖尝战败而奔投王母家，母曰：尔朱某耶？人言尔为天子也。因留之宿，及旦辞去，王母曰：吾后有妊何如？帝乃贻弊梳为质，王母亦以箧中装赠行。自是果妊。及太祖即位，子且长矣，因携子及质谒上，上令工部草设木宇居之，不令入宫，及代府成，遂分封焉。
○土地供地
帝微行里市，间遇一国子监生姚文英入酒坊，帝揖而问之曰：先生亦过酒家饭乎？对曰：旅次草草，聊寄食耳。帝因与之入。时坐客满案，唯供土地神几尚余，上移之在地曰：神姑让我坐。乃与生对席。问其乡里，曰：四川重庆人也。帝因属词曰：千里为重，重水重山重庆府。生应声曰：一人是大，大邦大国大明君。帝又举其翣几小木命生赋诗，生曰：寸木元从斧削成，每于低处立功名。他时若得台端用，要向人间治不平。帝私喜，因探钱债酒家而去，生不知为帝也。明日忽召生入谒，生茫然自失，既至上笑曰：秀才忆昨与天子对席乎？生惶恐谢罪。又曰：尔欲登台端乎？遂命为按察使。由是民间尽传此奇遇，秣陵人家至今供土地神在地。
○大赦天下诏
元年八月十一日大赦天下，奉天承运，皇帝诏曰：天生民而立之君，君者奉天而安养斯民者也。昔者元政陵夷，民失安养，群雄蜂起，疆宇瓜分。朕以布衣入戎伍，愤生民涂炭，提旅军与豪杰同志者，思所以靖之。赖天之灵，因民之利，干戈所至，强殒弱服，大河之比，以际南海，罔不来臣。重念推戴以来，军士劳苦，农民罢弊，未有以安之。贤人君子，逃匿岩穴，未有以来之；刑乱重典，未有以平之；供亿烦重，未有以纾之。是用阴阳差谬，水旱不时，天灾屡见，朕甚惧焉。爰布溥恩，与民更始，可大赦天下。自洪武元年八月十一日昧爽以前，除谋反大逆，谋杀祖父母、父母，妻妾杀夫，奴婢杀主，谋故杀人，但犯强盗蛊毒魇魅不赦外，其余已发觉未发觉，已结正未结正，罪无轻重，咸赦除之。敢有以赦前事相告讦者，罪以其罪。所有便民事宜，条示于后。
一、出征军官军人，多有劳苦，其家小仰中书省大都督府厚加存恤。
一、新附地面起遣到军人，少壮者永为军士，老疾无子充军者听从其便。
一、各处起到并阵亡、病故军人，寡妇无依倚者，听从其便。
一、征进逃军，诏书到日，限一个月以里赴官首告，官为资给军装行粮，送赴军前。其守御逃役者，亦仰一体首告。所在官司应付行粮，起遣还役，若限外不首，罪复如初。
一、大军收附去处得到人民，无问诸色人等，不得妄加杀戮。若有亲属，给其完聚。如无亲属，听从其便。其来降者优加礼待。
一、民租税水陆窎远，送纳京师，实为艰难。仰中书省轮差夫丁，召募水手，设法转运，务从利便，毋致重困吾民。
一、今岁水旱去处，所在官司，不拘时限，从实踏勘实灾，租税即与蠲免。
一、各处荒闲田地，许令诸人开垦，永为己业，与免杂泛差役三年，后并依民田起科税粮。
一、镇江府密迩京畿，供给烦重，洪武元年租税，灾熟不等，有司不须检踏，尽数蠲除。次年夏税，亦与优免。
一、各处人民，曩因兵燹抛下田土，已被有力之家开荒成熟者，听为己业。其田主回乡，仰有司干附近荒田内，验数拨付耕种。坟莹房舍，不在此限。
一、山东、河南、两浙、闽广新附地面，凡异代亏欠，系官钱粮未征到官者尽行革免。
一、孔子曲阜庙庭，已尝遣使致祭，其袭封衍圣公，并世袭知县，并如历代旧制，仍免孔氏子孙差拨。
一、怀才抱德之士，久困兵乱，潜避岩穴，所在官司，用心询访，具实申达，以凭礼聘，共图治效。
一、学校选举，比因军政未遑与理，仰中书省集议举行，务求实效，无尚虚文。监察御史、提刑按察司常加勉励。
二、各处流移人户，顷因军政量移地所，诏书到日，即令放还。
一、各处起到贤良官吏，仰中书省量才录用，老病残疾者听从其便。
一、各处从流迁发者，诏书到日，即便放回。其城寨头目，及已发充军者，不在此限。
一、顷因戡乱，刑出军律，未为平允。仰中书省再行讲究，务从中典。
一、各处处决重刑，须待秋后，毋得非时，以伤生意。
一、各处造作物料，官给价值，务要随即对物支付，毋得一概科扰于民。
一、书籍笔墨农器等物，不得收取商税。
一、各处拖欠系官钱粮，自洪武元年正月以前未征到官者，尽行蠲免，已入主典之手，不在此限。
一、蒙古、色目人氏，既居我土，即我赤子，果有才能，一体擢用。
一、鳏、寡、孤、独、废、疾，不能自养者，官为存恤。
一、京城被火之家，仰中书省量加赈恤。
一、民年七十以上者，许令一丁侍养，与免杂泛差役。
一、御史台监察御史、提刑按察司，耳目之寄，肃清百司，今后遴选贤良方正之人，以副朕意。合行事宜，仰中书省、御史台集议举行。
一、民间凡有不便事理，该载不尽者，有司明白申举，事轻者中书省即与施行，重者集议闻奏。
於戏！民坠涂炭十有七年，荡析离居，光岳之气，于焉始复。继自今各厚尔生，共享太平之福，以臻雍熙，不其伟欤？布告中外，咸使闻知。
○老头儿
帝微行京城中，闻一老媪密呼上为老头儿，大怒，至魏国公家，绕室而行，沉吟不已。时太傅在外，夫人震骇，恐有他虞，惶恐再拜曰：得非妾夫负罪耶？帝曰：嫂非也，勿以为念。亟传令召五城兵马司总军至，曰：张士诚小窃江东，吴民至今呼为张王。我为天子，此邦呼为老头儿，何也？即令籍没此方民家甚众。
○废寺偈
帝游一废寺，戈戟外卫，而内无一僧，壁间画一布袋僧，墨痕犹新，题偈曰：大千世界浩茫茫，收拾都将一袋藏。毕竟有收还有散，放宽些子又何妨？盖帝为政尚严猛，故以此讽之。亟命索其人不得。
○旧内之门
帝既营大内，面以旧禁面赐中山王，进语马后。后曰：此帝王居也，岂可如此？太祖连夜书“旧内之门”四字扁，早间悬之，其事遂寝。
○御膳防微
帝御膳，必马后亲调以进，深以防闲隐微。一日进羹微寒，上怒，举杯掷之，羹污狼藉，后耳畔微有伤，后热重进，颜色自若。
○累然满身
帝勤于庶政，每临食七筋屡废，思得一事，即以片纸书之，缀于裳衣。或得数事，则累然满身，若悬鹑焉。
○常遇春祭文
常遇春全师还燕，次柳河川，得疾而薨，枢车至龙江，上亲制文躬往祭之。曰：自胡元季世，天下大乱，生民涂炭，未知所止。朕奋起临濠，驻师和阳。乙未之春，尔来依我，同渡大江，先拔采石，即取太平、建康，江东之地，次第皆定。自是以来，汗马未干，甲胄未解，南破三衢，西围金斗，遂与伪汉鏖战鄱阳、九江之上，射死伪主陈友谅，攻围武昌，降其子，湖湘悉平。南取赣城，抚南雄、南安，北定襄阳，旋师淮东，自秦至徐，尽有其地。东平浙右，破姑苏，执吴王以归。长淮东西，大江南北，功甚著焉。丁未之冬，俾尔副大将军北征中原，首下齐鲁，既取河洛，旋定幽赵晋异，长驱入关，抚定秦陇，战胜攻取，莫当其锋。近因北平有警，乃与偏将军又复北向转战，永平大宁，至于开平悉皆底定。中国封疆，自昔正统之君，少有得其全者，今朕全有中国，尔功懋焉。虽古名将，未有过之者。天下克一，朕方将定功行赏，共享太平，少副报功之意，何其未遂？遽尔云亡，曷谓柳河之川失我长城之将，丧今南还，哀痛切心，与谁言哉！将军在时，朕实所倚，将军既往，将谁与谋？不过临风兴慨，想其音容耳。灵而之至，朕亲临奠，思尔之情，言岂能尽？尚飨。
○以金陵大梁为南北京
洪武三年八月初一，诏曰：朕惟建邦基以成大业，兴王之根本为先，居中夏以治四方，立国之规模至重。自赵宋末世，夷狄入主中国，今百有余载，其运乃终。群雄分争，未见有定于一者，民遭涂炭，亦已极矣。朕以布衣当扰攘之际，拔身戎伍，率众渡江，荷天地眷佑，祖宗积德，臣下宣忠，三军用命，西平陈友谅，东灭张士诚，南靖闽广，北有中原，武功大集，混一之势已成。十六七年间，凡储粮军需，百物科征，频烦尤甚，民无休息者，皆江左一方受供给之繁，遂至天下收平宁之效。民初有助于朕，其可忘乎？顷幸大梁，询及父老，皆曰昔圣人居中国而治四夷，天下咸服。朕观中原土壤，四方朝贡，道里适均，父老所言，乃合朕意，可不从乎？然立国之规模固大，而兴王之根本不轻，其以金陵、大梁为南、北京，于春秋往来，巡狩驻守，播告天下，使知朕意。至于立宗社，建宫室，定朝市，南京既创置矣，北京其令有司次第举行。
○设科取士限式（洪武三年五月十一日颁）
第一场试五经义。各试本经一道，不拘旧格，惟务经旨通畅，限二百字以上。《易》程氏、朱氏注古注疏，《书》蔡氏传古注疏，《诗》朱氏诗传古注疏，《春秋》左氏、公羊、谷梁胡氏张洽传，《礼记》古注疏。
四书义一道，限三百字以上。
第二场试礼乐论一道，限三百字以上。
诏诰表笺内科一道。
第三场试经史时务策一道，限一千字以上。
第三场毕后十日，面试骑射书算律。
骑观其驰骤便捷。
射观其中数多寡。
书观其笔画端楷。
算观其乘除明白。
律观其讲解详审，见行律令。
一、殿试时务策一道，惟务直述，限一千字以上。
一、出身。第一甲三名：第一名从六品，第二、第三名正七品，赐进士及第；第二甲十七名，从七品，赐进士出身；第三甲八十名，正八品，赐同进士出身。
一、乡试各省，并直隶府州等处，通选以五百名为率，其人材众多去处，不拘额数，若人材未备，选不及数者，从实充贡。河南省四十名，山东省四十名，山西省四十名，陕西省四十名，北平省四十名，福建省四十名，江西省四十名，浙江省四十名，湖广省四十名，广东省二十五名，广西省二十五名。
两京乡试直隶府州一百名。
一、会试额取一百名。
一、高丽、安南、占城等国，如有行修经明之士，各就本国乡试，贡赴京师会试，不拘额数选取。
一、开试日期。乡试八月初九日第一场，十二日第二场，十五日第三场；会试次年二月初九日第一场，十二日第二场，十五日第三场；殿试三月初一日，一年一次开试。
一、于洪武三年乡试，洪武四年会试。
一、各省自行乡试，其直隶府州赴京乡试。凡举人各具年甲、籍贯、三代、本姓、乡里，举保县申州，州申府，府申行省。印卷乡试，中者行省咨解中书省，判送礼部印卷会试。
一、仕宦已入流品，及曾干前元登科，并曾仕宦者，不许应试。其余各色人民，并流寓各处者，一体应试。
一、有过罢闲人吏娼优之人，并不得应试。
一、应举下第之人，不许喧闹，摭拾试官及擅击登闻鼓，违者究治。
一、凡试官不得将弟男子侄亲属循私取中，违者许赴省台指实陈告。
一、科举取士，务得全材。但虑开设之初，骑、射、书、算、律未能遍习，除今科免试外，候三年之后，务要全备方许中选。
○髑髅为基
帝于后湖中筑一台以藏天下兵册，避火炎也。筑屡溃，乃命曩所诛髑髅为基，其台立就。
○赤白船
帝与陈友谅战于湖中，时乘白舟，友谅以赤龙船厌之。及战，我师大捷，帝因制令，以赤船载囚，白船给官胥之用。
○马后负逃图
帝尝为汉兵所逐，马后负之而逃，太子私绘为之图。及后薨，帝惨不乐，愈肆诛虐。太子谏曰：陛下诛夷过滥，恐伤和气。帝默然。明日以棘杖遗于地，命太子持，太子难之，帝曰：汝不能执使，与我润琢以遗汝，岂不美哉！今所诛者皆天下之险人也，除以燕汝，福莫大焉。太子顿首曰：上有尧舜之君，下有尧舜之民。帝怒，即移所坐榻射之，太子走，帝追之，太子将怀中绘图遗于地，帝发视之，大恸而止。
○配享
帝以行中书省参知政事胡大海配享晋卞壶庙。
○宜兴城隍
杨国兴初名元，避讳改今名。太祖以其镇宜兴有功于民也，遂敕封宜兴，城隍显佑伯，庙食百世。
○字式腰斩
帝尝命状元张信训诸王子，信以杜诗“舍下笋穿壁”四句为字式，太祖怒曰：堂堂天朝，何讥诮如此？腰斩以徇经生。张信，四明人，时为翰林修撰。
○封元后诏
三年六月十五日诏曰：朕本农家，乐生有元之世，何庚申之君荒淫昏弱，纪纲大坏，由是豪杰并起，海内瓜分，虽元兵转战，华夏终不能致，此天意也。然倡乱之徒，首祸天下，谋夺土疆，欲为王霸，观其所行未合于理，故皆灭亡，亦天意也。是时朕年二十有四，扰攘之秋，盘桓避难，终不能居，乃托身行伍，驱驰三年，睹群雄无成，徒扰生民，朕乃率兵渡江，训将练兵，奉天征讨，于今十有六年，削平强暴，混一天下。大统既正，民庶皆安，今年六月初十日，左副将军李文忠、副将军赵庸筹，遣使来奏，五月十六日率兵至沙漠，于应昌府获元君之孙买的里八刺及其后妃并宝册等。知庚申之君，已于四月二十八日，因痢疾殁于应昌，大军所在，俘获无遗。中书上言，宜将其孙及后妃并宝册献俘于太庙，朕心思之，深有不忍。其君之亡，系乎天运，所遗幼孙，若以献俘，加殃其身，朕所不为也。况朕本元民，天下之乱实非朕始，今定四海，休息吾民于田里，非朕所能，亦天运所致然也。尚虑臣民未知朕意，是用播告天下，所有事宜，条列于后。
一、总兵官以礼护送买的里八刺已至北平，朕怜帝王之后难同庶民，及首号僭号来归者，特封崇义侯，从其眷属及母后等同居，饮食服用出官民上，故存元之祭祀。
一、元君之子爱猷识里达腊畏惧仓卒，流离塞北，岂不知天运已去，人力难为。若审度朕心，筹之左右，来抚妻子，朕当效古先帝王之礼，使作宾于吾朝。果能如是，朕不食言。
一、元君随驾人员，仓卒回避者有之，贤智者岂不自度？曩者有元兴起，系是外夷犹能胡越一家，况我中原历代之君，每居中国而统四夷，非止一朝而已，如果审识天命，倾心来归，不分等类，验材委用，即今在朝诸色人物，皆已官之，朕言不谋。
一、朕即位之初，即遣使往谕四夷，高丽、占城、交趾，皆已奉表称臣，惟沙漠之地尚未往报，盖因庚申之君拥残兵于应昌故耳。今彼禄位既终，人心绝望，诏书到日，凡迤北各枝诸王，各爱马头目人等，并依职来朝，或遣使归顺，当与换给印信，还领所部本居地方，羊马孽畜，从便牧养。
一、迤非各枝诸王，并爱马人等，若遵前元约束，得安其生。今朕既为天下主，一视同仁，华夷无间，姓氏虽六抚治如前，诏书到日，敢有违者，必大举六师以清沙漠，毋或执迷，以贻后悔。
一、迤北达达百姓，因元丧乱，连年起取军人供给车马，差拨繁重，朕甚悯焉。朕今混一天下，甲兵钱谷倍于前代，今后迤北人民，各安所居。
於戏！君舟民水，载覆不常，可不畏哉！然礼德尚贤，使民怀仁，天下宁有不治安者乎？故兹诏示，咸使闻知。
○善哉善哉
帝以太子性仁柔不振，一日窃令人载尸骨满舆，过其前激之。太子不胜惨蹙，抚掌曰：善哉！善哉！
○佯为病颠
狱有疑囚，太祖欲杀之，太子争不可。御史袁凯侍，上顾谓凯曰：朕与太子之论何如？凯顿首进曰：陛下欲杀之，法之正也。太子欲宥之，心之慈也。上以为持两端，下狱，三日不食出，遂佯为病颠，满身涂污秽。上曰：吾闻颠者不虑痛，乃以木锥凯。凯笑，上放归，自缧木榻于床下。久之，上使人诏之，凯慢坐对使者歌，使者廉其状以复命，上不为疑。已而上晏驾，凯始出，优游以终。
○民字形
帝以士民所服四带巾未尽善，因杨维桢言，命制四方平定巾式颁行天下，令士人吏民服之，以异皂隶伶人之属。有司初进样，方直其顶，上以手按偃其后，视之宛如民字形，遂为定制。
○镌字悬冠
都督佥事濮真，秉节死于高丽国，太祖表其门曰：班超群将，志迈雄师。其子玙，即襁褓封为西凉侯。稍长入朝，为多士蹋伤，母夫人以闻，上命御用监镌一王字牌悬玙冠上，每朝俾人知所逊避。
○祭云
前代多不祭云，以为云即雨也。太祖特列祀典。
○课业簿
帝始造钞，累不就，一夕梦神告，当用秀才心肝为之，寤思之未得，曰：岂将杀士而为之耶？马后曰：不然。士子苦心程业，其文课即其心肝也。太祖喜曰：得之矣。因命取太学积课簿捣而为之，果成。遂令岁输上方。其后又以给军卫糊为炮，且给光禄为面囊。
○不父之戒
国初李秉正犯罪免归，鬻其四岁女为资，太祖命腐之，以为不父者之戒。
○试官
国初考试官，虽儒士亦在所聘。
○江淮府
帝初克镇江，改名江淮府，旋改今名。
○庶吉士分置府部
国初选庶吉士分置府部，如乙丑进士于子仁为参军府庶吉士，见刘三吾送行序。永乐以后，始隶翰林院，命学士教之。
○五字金牌
蕲国公康茂才子名铎，年始十岁，入侍皇太子读书大本堂，上赐金牌镌“蕲国武义公”五字赐之。
○功臣三遇春
右丞相常开平忠武王，名遇春。大都督府事郑荣阳侯亦名遇春，克金陵镇江丹阳升千户者又有邵遇春。
○乡里子孙美谈
元年章溢奏定处州七县税粮，比宋制每亩加五合，上特命青田县粮止作五合起科，曰：使刘伯温乡里子孙世世为美谈也。伯温，处州青田县人。
○秀才顽
帝命有司造成均，凡士人肄习案座，皆以独木为之，曰：秀才顽，使之坚厚，毋败吾案。
○浆粉钱
孝慈尝幸太学，赐监生家人浆粉钱。后以孝慈崩，诸妇不哭临除之。
○造罪被刑图
帝命图大辟囚造罪被刑之状于锦衣卫外垣，俾人得见以为惩戒。
○移民耕种
七年，上以濠州乡里之地，兵革之后，人少田荒，天下无田耕种，村民尽多，遂移江南民十有四万于濠州，命官监督，给与牛种，使之开垦，永为已业。
○黑气满室
宋国公冯胜，国用弟也，生时黑气满室，若烟雾然，经日不散。
○卒于姑苏狱
国初将廖永安，与周将吕珍战败，拘幽于狱，自戊戌十月至丙午七月丁未共十年，竟卒于姑苏之狱。
○国初重刑
帝开国时，其重辟自凌迟处死外，有刷洗裸置铁床，沃以沸汤，以铁刷刷去皮肉；有臬令，以钩入脊悬之，有称竿，缚置竿杪，悬石称之；有抽肠，亦挂架上，以钩入壳道钩肠；有剥皮，剥脏酷吏皮置公座，令代者坐警以惩。有挑膝盖，有锡蛇游等法。迨作祖训，即严其禁。
○大功坊
帝于魏国公徐达，既赐第京里，又表其里曰大功坊，一应诸司官员至此下马。其后易世，各省台以为不便，遂谋去之，止存其上扁额。
○预题一诗
帝欲文臣优礼武臣，一日将宴群臣，预题一诗命武臣习之。至日群臣应制作诗，而武臣特首倡云：皇帝一十八年冬，百官筵宴正阳宫。大明日出照天下，五湖四海春融融。群臣知上意也，皆谢不能。
○改北平府
元年十月诏曰：一海宇以安人心，正国统而君天下，理势所在，古今皆然。自群雄乘乱以来，四方思治惟切，元纲已隳，疆土遂分，孰拯斯民以定于一？顾予菲德，造此丕图，荷上天眷佑，臣邻翊赞，肇基江左，平定中原，眷惟幽苏，实彼本根，命将北伐，列郡皆顺。已于洪武元年八月初二日克取燕城，胡君远遁，兵无犯于秋毫，民不移于市肆。捷音来奏，殊副朕怀，今改燕城为北平府，命官屯守。海宇既同，国统斯正，方与生民共享安平之福，尚赖内外臣僚，夙夜公勤，以匡朕之不逮。所有事宜，条示于后。
一、残元父子远遁沙漠，其乃颜蒯突等类素相仇敌，必不能容，果能审实天命，衔璧来降，待以殊礼，作宾吾家。
一、避兵人民，团结山寨，诏书到日，并听各还本业。若有负固执迷者，罪在不原。
一、残元领兵头目，已尝抗拒王师，畏罪屯聚者，有能率众来归，量材擢用。
一、故官及军民人等，近因大军克取之际，仓皇失措，生离父母妻子逃遁他所，果能自拔来归，并无罪责，仍令完聚。
一、朔方百姓，及蒙古色目人民，向因兵革连年供给，久困弊政，自归附之后，并仰各安生理，趁时耕作，所有羊马孳畜，从便牧养，所司常加存恤。
一、北平新附地面，应有犯罪，及官有逋欠，但系前代事理，并行革拨。
一、秘书监图书、国史典籍、大常法服祭器仪卫，及天文仪象地里户口版籍应用典故文字，已令总兵官收拾，其或迷失散在军民之间，许赴官司送纳。
一、自兵革以来，南北路隔，其北平府应有南方之人愿还乡者，听从其便。
一、未附州郡，总兵官明示祸福，随处招谕。
一、各处征进军人，其有阵亡病故者，仰所在官司，随即埋瘗，仍厚恤其家。
一、新附州城军民官吏，非奉朝省明文，毋得擅自科取需索，骚扰百姓，以妨农务。
於戏！上体天心，俾万邦之咸仪，下从民欲，合四海以为家，故兹诏示，想宜知悉。
○鱼鳞册
帝平吴后，愤其城久不下，恶民之附张氏，且受困于富室，而更为死守，令取豪族租田簿付有司，俾如其数为定税，故苏赋特重。至洪武十三年二月朔，始命户部减苏松嘉湖四府重租粮额，旧一亩科七斗五升，至四斗四升者，减十之二；四斗三升至三斗六升者，俱止征三斗五升，以下仍旧。其后复命户部核实天下土田，而两浙富民，畏避徭役，往往以田产诡托亲邻佃仆，谓之铁脚诡寄，久之相习成风。乡里欺州县，州县欺府，奸弊百出，谓之通天诡寄。而富者益富，贫者益贫矣。上闻之，遣国子生武淳等，往各处随其税粮多寡，定为几区，区设粮长四人，使集甲耆民，躬履田亩，以量度之，图其田之方圆，次其字号，悉书主名，及田之丈尺四至，编类为册，其法甚备，谓之鱼鳞册。
○官民服饰
二十三年三月，申定官民服饰，凡官民衣服宽窄以身为度，文官衣自领至裳，去地一寸，袖长过手，复回至肘，袖桩广一尺，袖口九寸；耆民、儒士、生员制同，惟袖过手，复回不及肘；庶民衣去地五寸；武职官衣长去地五寸，袖长过手七寸，袖桩一尺，袖口仅出拳；公侯驸马与武服同军人衣长去地七寸，袖长过手五寸，袖桩广不过七寸，袖口仅出拳。著为定例，颁示中外。
○参究历法
吴元年，太史院使刘文成公率其属高翼等上戊申大统历。洪武元年改院为司天监，又置回回司天监。是年十一月征元太史院使张佑、张沂，司农卿兼太史院使成隶，太史同知郭让、朱茂，司天少监王可大、石泽、李义，太监赵恂，太史院监候刘孝忠，灵台郎张容，回回司天监黑的儿阿都刺，司天监丞迭里月实十四人。二年又征元回回历官郑阿里等十一人至京，议历法，占天象。三年定为钦天监，掌察天文，定历数。
○罚俸
国初，工部尚书黄肃坐法当笞，上曰：六卿之职不宜以细故加辱。命以俸赎罪。今诸臣有过罚俸，当始于此。
○三等府
六年，诏定府分为三等，皆因赋税之多寡。赋出二十万石上者谓之上府，其知府从三品；二十万以下者谓之中府，其知府正四品；十万以下者谓之下府，其知府从四品，已乃并为正四品。
○三等县
吴元年定县为三等，赋十万石以下为上县，知县从六品；六万以下为中县，正七品；三万以下为下县，从七品，已乃并正七品，惟京师县正六品。
○韩陶一理
帝赐陶安知饶州，诗曰：匡庐岩穴甚济济，水怪无端盈彭蠡。鳄鱼因韩去远洋，陶安鄱阳即一理。
○无双第一
国初制度礼文，多陶安定拟，其撰文武诰命且千余，帝特赐对曰：国朝谋略无双士，翰院文章第一家。
○百岁衣
宋濂于洪武十年二月致仕，将行，皇太子赠以衣三袭，帝问曰：卿今年几何矣？曰：六十有八。上曰：藏此绮，俟三十二年后作百岁衣也。
○中书省
十一年，禁六部奏事不得关白中书省，又明年杀右丞相胡惟庸，遂罢中书省。
○壁帖
帝凡得封疏，即令左右疏节其事粘之壁，甲乙治之，裁断如流，壁帖一日数易。
○巡抚之名
二十四年，敕遣皇太子巡抚陕西。巡抚之名，实始于是。
○七月生
宋濂在妊七月而生，六岁为诗歌，有奇语，掺笔立就，人呼为神童。
○钦字
国初凡诸司文移，有奉旨施行者，俱书“圣旨”二字。未几，诏凡有升赏差调等事，悉以“钦”字代之，迄今不改。
○四六式
六年六月，尝禁四六文辞，欲撰表以柳宗元代柳公绰谢表，及韩愈贺雨表为式。
○二十六子
帝有二十六子，长曰懿文太子，次秦府，次晋府，又次即成祖文皇帝，次周府、楚府、齐府、潭府、赵府、鲁府、蜀府、湘府、代府、肃府、辽府、庆府、靖府、宁府、岷府、谷府、韩府、潘府、安府、唐府、郢府、伊府、皇子楠。
○改封
帝第五子，初封杭州为吴王，后以浙江财赋重地，改封开封为周王。
○一黍写十字
金华宋景濂年已七十，犹能于一黍上作十余字，人以为不饮酒寡嗜欲所至也。
○饶州二歌
陶安知饶州，后入觐，民为之歌曰：千里榛芜，侯来之初；万姓耕辟，侯去之日。既而命复守饶州，复歌曰：湖水悠悠，侯泽之流；湖水有塞，我思侯德。
○长兴
湖州府长兴县，元为长兴州，太祖于丁酉二月取之，改为长安州，曾于此立永兴翼元帅府。
○朱牌镂八字
癸卯九月，太祖平伪汉还建康，论功行赏，既赐廖永忠田，又赐朱碑镂金字八，曰“功超群将，智迈雄师”以旌之。按此事与死节濮真同。但一表其门，一佩诸身也。
○镌过于券
永昌侯蓝玉征北还，论功行赏，拟封为梁国公，适有发其私元主妃者，帝闻之大怒，事中止。至二十一年，思念其功，改封凉国公，仍镌是过于券。
○弃妻逃回
太祖初得诸暨，谢再兴以诸暨叛，守臣若李梦庚等皆被执，总管吴汝明独弃妻子走回。太祖嘉其忠义，遇之甚厚，为娶妻焉。
○观音保
济国公丁德兴子，名忠，字廷节，幼时见太祖，太祖曰：观音保有父风。特赐优恤。观音保，廷节小字也。
○刘林台
上官刘林，以武任凉州卫百户，先是帖木儿等逃叛，攻掠凉州，林击贼至城西窦融台，力战而殁。太祖嘉其忠勇，遣祭于台下，人皆重其忠节，因改名其台为刘林台。
○步行十三
吴元年冬，太祖念七子渐长，宜习劳，令内侍制麻屦竹藤，凡诸子出城稍远，马行十七，步行十三。七子即懿文太子、秦愍王、晋恭王、成祖、周定王、楚昭王、齐庶人也。
○响马周
骁骑前卫指挥周显，庐州人，守御东川，民夷安之。尝以军事超召，悬铃马镳，尽夜驰数百里，人号为响马周。
○命染发须
二十三年，楚雄府指挥使入朝，帝怜其老，命太医为染发须。
○亲暴烈日
太祖亲总师于卢龙山，与陈友谅战。时酷暑，衣紫茸衣，张盖，见士卒流汗，即命彻盖，亲暴烈日中，由是士气咸奋。
○中立府
凤阳府初为濠州，帝曾改为中立府。
○隙地种蔬
帝一日退朝，皇太子诸王侍，上指宫墙隙地谓之曰：此非不可起亭馆台榭为观游。念不忍伤民财力，营自奉耳。令内侍种蔬其中。
○半路修行仙
太祖官制，翰林惟第一甲三人即除授，其余进士选为庶吉士，教养数年而后除。近者亦四五年，有不堪者复除授他职，盖重其选也。然职清务简，优游自如，古谓之玉堂仙。好事者因谓第一甲三名为天生仙，余为半路修行仙。
○歹朱
帝一日召僧来复赐食，复谢恩。诗云：淇园花雨晓吹香，手挽袈裟近御床。阙下彩云生雉尾，座中红茀动龙光。金盘苏合来殊域，王碗醍醐出上方。稠叠滥承天上赐，自惭无德颂陶唐。帝见诗，大怒曰：汝诗用殊字是谓我歹朱耶？又言“无德颂陶唐”，是谓朕无德，虽欲以陶唐颂我而不能也。何物奸僧，敢大胆如此。遂斩之。来复，字见心，豫章人，通儒术，工诗文，与高僧宗泐齐名者。
○温凉药石
帝患热病危甚，诸御医进药皆无效。俄有赤脚僧诣阙下云：天服尊者。及周颠仙遣进药，视其药，一曰温凉药二斤，一曰温凉石一块。其方用金盆盛石，磨药注之，沉香盏以服。帝服之，热病遂愈。
○淮海府
扬州府，太祖初得时，城内百姓只存十八家，曾改曰淮海府。
○二十字定名
帝以子孙蕃众，命名虑有重复，乃于东宫诸王世系，各拟二十字为一世，以某字为命名之首，其下一字，则临时定议，以为二名，编入玉牒，至二十世后复拟续增。如燕王位下二十字，则曰高、瞻、祁、见、佑、厚、载、翊、常、由、慈、和、怡、伯、仲、简、静、迪、先、猷是已。
○赐朝鲜秀才诗
帝赐朝鲜国秀才权近诗三首，其一《题鸭绿江》云：鸭绿江清界古封，强无诈息乐时雍。逋逃不纳千年祚，礼义咸修百世功。汉代可稽明载册，辽征须考照遗踪。情怀造到天心处，水势无波戍不攻。其二《题高丽古京》云：迁移古邑市荒凉，莽苍盈眸过客伤。园苑有花蜂酿蜜，殿基无主兔为乡。行商枉道从新郭，坐贾移居慕旧坊。此是昔时王氏业，檀君逝久几更张。其三《使经辽左》云：入境闻耕满野讴，罢兵耨种几经秋。楼悬边铎生铜绿，堠集烟薪化土丘。驿吏喜迎安远至，驿夫忻送稳长游。际天极地中华界，禾黍盈畴岁岁收。
○却祖朱文公
帝始与诸臣议修玉牒，欲祖朱文公，一日见徽州有姓朱者为典史，问其果文公后乎？其人对曰非也，帝心顿悟。彼一典史尚不祖朱子，而我国家又可祖乎？竟却众议。
○欲易太子
帝尝欲以燕王为太子，学士刘三吾痛哭曰：太子天下之本，若欲易之，置秦、晋二王于何地？忤旨，降为博士，寻复之。其事遂寝。秦晋二王，太祖第二子、三子也，燕居第四，故云。
○辟荐科目
帝在位六年，罢科举，专用辟荐，其目有经明行修，有怀材抱德，有贤良方正，有人材，有孝廉，群举于朝。而各省贡士，皆令率业太学，以次除用。
○钉缀白丝
十八年乙丑科，上梦殿前一巨钉缀白丝数缕，悠扬日下，及拆首卷乃花纶，以其年少柳之。已而得丁显卷，姓名与梦符，且显字日下双丝也，遂擢状元。
○圣旨恩荣
二十一年，状元任亨泰，湖广襄阳人，系太祖亲擢，且曰新状元得人，敕有司立牌坊以荣之。故坊上特揭“圣旨？二字，他坊惟恩荣小扁。
○兵部门无署榜
金陵各衙门皆有署榜，独兵部无之。帝于一夕遣人侦诸司，皆有宿卫，惟兵部无人，乃取其榜去。俄有一吏来追夺，不能得。侦者以闻，帝召部官，问谁当直，对以职方司。又问夺榜吏为谁，即职方司吏也。遂诛官与卒，即以此吏补其官，竟不复补榜。
○温树
宋濂居家，置“温树”二字于居第，人问及中朝事者，辄指示，终无一言。
○汉蜀二王
帝平汉，封友谅子陈理为归德侯，友谅父普才为承恩侯，友谅兄友富为归仁伯，友直怀恩伯，弟友仁赠南康王。蜀主明升既归，封为归义侯。其后洪武五年，遣元枢密使延安答理送理、升于高丽，普才徙滁。
○逾于丹青
帝尝命博士熊鼎，类编古人行事可为鉴戒者，书于殿壁，又命侍臣书《大学衍义》于两庑间，曰前代宫室多施绘画，予书此以备朝夕观览，岂不逾于丹青乎？
○以意解字
帝心多疑，每虑人侮己，杭州儒学教授徐一夔尝作贺表上，其词有云“光天之下”，又云“天生圣人，为世作则”。上览之，大怒曰：腐儒乃如是侮我耶？“生”者，僧也，以我尝从释也；“光”则摩发之谓矣；“则”字近贼。罪坐不敬，命收斩之。礼臣大惧，因请曰：愚蒙不知忌讳，乞降表式。帝因自为文传布天下。
○村鼓劝农
帝令民每村置一鼓，凡遇农种时月，清晨聚众鼓鸣皆会田所，及时力田。其怠惰者，里老人督责。里老纵其怠惰不劝农者罚。
○劝高皇即位表
吴元年十二月癸丑，左相国李善长率文武百官奉表劝进曰：伏以开基创业，既宏盛世之与图，应天顺人，宜正大君之宝位，苍生咸仰，红日方升，盖闻以道化民者谓之皇，以德教民者谓之帝。惟首出于庶物，用光建于鸿名。由是继百王而立国家，定四海而总纲纪。事闻在昔，运际当今。钦惟殿下，勇智自天，聪明冠世，扫除六合之风尘，拯救兆民之水火，拥楼船而西上，孺子秉玺而出迎，命将师以东征，伪主束身而就缚。由是天下归赴，若江汉之朝宗，邦域肇隆，有金城之巩固。既膺在躬之历数，必当归御于宸居。上以答于天心，下以符于人望，异俯从众请，早定尊号。臣等爰合群情，躬申劝进，对明廷而虎拜，仰圣主之龙飞，发政施仁，参赞两间之化育，制礼作乐，开拓万世之太平，谨奉表劝进以闻。
○苍虬出壑
元至正二十一年，太祖下饶州，见长沙王庙壁画松，题曰：苍虬出壑。复有诗曰：幽人无俗怀，写此苍龙骨。九天风雨来，飞腾作灵物。乃胡闰笔也。召见之。越八载，太祖即位之四年，郡举秀才，胡闰与焉。太祖一见，即曰：此秀才是题诗鄱阳庙者。随授都督府都事。
○臂折犹指
丞相胡惟庸有逆谋，诳言所居井涌醴泉，请高皇往观。有太监云奇，守西华门，迩其第刺知逆意，虑必有祸，急走冲跸，勒马衔言，状气方勃萃。因奇本南奥人，舌鼾不能达，太祖怒其犯跸，令左右挝捶乱下，云垂毙，右臂将折，犹奋指贼臣第。太祖乃悟，登城眺顾，见壮士披甲伏屏帷间数匝，亟返棕殿，罪人就擒，召奇则息绝矣。太祖追悼其忠，赐赠葬，令有司春秋祀之，墓在太平门外钟山之西。
○往宣佛教
帝在位五年，谓刘基曰：日本夷，固非北胡心腹之患，犹蚊虫警寤，自觉不宁。闻其俗尚禅教，宜选高僧说其归顺。遂命明州天宁寺僧祖阐，字仲猷；南京瓦罐僧无逸，字克勤，往彼化其来贡。将行，天界住持四明宗泐赋诗饯别，诗云：帝德广如天，圣化无远迩。重译海外国，贡献日赀委。惟彼日本王，独遣沙门至。宝刀与名马，用致臣服意。天子鉴其衷，复命重乃事。由彼尚佛乘，亦以僧为使。仲猷知心宗，无逸写经义。二师当此任，才力有余地。朝辞阊阖门，夕宿蛟川涘。巨舰扬独帆，长风天万里。如鲸不敢骄，冯夷效驱使。沧茫熊野山，一发青云际。玉臣闻诏来，郊迎至欣喜。时则扬帝命，次乃谈佛理。中国师法尊，远人所崇礼。况兹将命行，孰有重于此。海天渺无涯，相念情何已。去去善自持，愿言慎终始。此诗持献于上，圣览赐和诗云：常闻古帝王，同仁无遐迩。蛮貊尽来宾，我今使臣委。仲猷通供玄，倭夷当往至。于善化凶人，不负西来意。尔僧使远方，毋得多生事。入为佛弟子，出为我朝使。珍重浦泉经，勿失君臣义。此行非瀚海，一去万里地。既辞释迦门，白日宿海涘。艨艟挂飞帆，天风驾万里。平心勿忧惊，自然天之使。休问海茫茫，直是寻根际。诸彼佛放光，倭民大欣喜。行止必端方，毋失经之理。人国有斋时，斋毕还施礼。是法皆平等，语言休彼此。尽善凶顽心，了毕才方已。归来为拂尘，见终又见始。

[book_title]●明朝小史卷二 洪武纪
○棕三舍人
帝败陈友谅于鄱阳湖，死者数十万。及还，掷缆棕于湖，冤魂凭之，遂能为妖，舟人必祭，否则，有覆溺之患，号曰“棕三舍人”。
○锁住
乙丑正月，帝梦一人，长身广眉，器宇伟然，侍卫左右，周旋甚悉，问其姓名，对曰锁住。次日即命羽林卫百户潘雄宣访，果得锁住于朔方，命为将军。
○永隆雨
二十五年下渡僧之令，沙弥至者三千余人，中有冒请者，帝怒，悉命锦衣卫戮之。苏州尹山寺僧永隆，请焚身以救免，帝允之。敕中官以武士卫其龛，至雨华台，永隆出龛，望阙拜辞，入龛，书偈一首，又取香一瓣，书“风调雨顺”四字，语中侍曰：烦语陛下，遇旱，以此香祈雨，必验。乃秉炬自焚，骸骨不倒，异香逼人，群鹤舞于龛顶，帝乃宥三千人诛。时大旱，帝命以所遗香至天禧寺祷雨，至夜雨大降。帝曰：此真永隆雨。
○中山王大门
帝赐中山王徐达第于京师，将落成，其大门初漆灰布，帝幸观之，赞曰好了，至今已传数代，不敢加细漆。
○样房
帝尝幸大臣所居，曰大官人必须大宅第。即于刑部尚书开济创为之，制甚宏丽，令有司以此为式，俗因呼为样房。
○御中军
戊戌十二月，帝选宁越七县富民子弟充宿卫，名曰御中军。
○吾家旧邻里
皇陵初建时，量度界限，将筑周垣，所司奏民家坟墓在傍者当外徙。帝曰：此坟墓皆吾家旧邻里，不必外徙。如坟在陵域者，春秋祭扫，听民出入无禁。
○出榜原籍
十七年秋，试应天，中式者二百二十九人，内多国子生。帝悦，命有司出榜于原籍以旌之。
○常春府
至正丁酉三月，帝得毗陵，改常州路为常春府，以高复权知府事。
○天兴建康翼
帝初得金陵，改集庆路为应天府，置天兴建康翼统军大元帅府于城内，以廖永安为统军元帅。
○明白先生
帝在位求贤致治，王以桓明经学古，起为国子监学正，召对皆称旨，尝以老学士呼之。宋濂称为明白先生。
○一时二守
帝平吴后，虑犹有余孽，城守难其人。与太后议，因言惟魏观可守，已致仕，及同起事有蔡本，忠勇可武，卫今在散地，后劝赞用之，上即命召二臣。既至，引入后宫便殿赐坐，二臣叩头谢且请上旨所在。帝曰：朕新得苏州，恐余孽包毒，朝夕在心，今思其人惟卿观公忠强干，可为朕一守。又顾本言，尔乃我好兄弟，托得尔，其皆无辞。二臣拜领将辞出，帝曰：且住，皇后要见尔。少顷，后出宫，人携酒果以从。帝手酌以赐，二臣受饮拜谢而出。
○制文相警
文渊阁大学士宋讷，年逾七十，尝附火，火燎胁下衣，至肤始觉。帝闻之，制文警讷曰：胁者协也，岂尔居内相不能协助人主为政，致神怒若此耶？讷顿首惭谢。
○马如来
马太后既薨，临葬期，风雨雷电，帝甚不乐。忽召宗泐至，帝曰：后将葬，如此雷雨何？泐即应声曰：雨落天垂泪，雷鸣地举哀。西方诸佛子，同送马如来。帝甚悦，赐泐白金百两。
○号房无门限
南京国子监内号房皆无门限，而成贤门“门”字无钩。帝尝谓秀才须出用，不宜限隔，故门皆去限。先是詹孟举书“门”字有钩，即以粉涂钩画。
○六妓馆
帝在位，不禁官妓，惟挟娼饮，宿者有律，特于京师聚宝门外，建官妓馆六楼以安远人。一曰来宾，一曰重译，一曰轻烟，一曰淡粉，一曰梅妍，一曰柳翠。诸司每朝退，即相率饮于群楼。
○击坏额署
帝造中山王坊表初成，江阴侯吴良、靖海侯吴祯兄弟薄暮过之，问左右曰：何以称大功坊？对曰：此魏国公赐第也。良乃乘醉击坏额署，有司以闻。明日二吴入朝，帝怒，问何故坏吾坊？良对曰：臣等与徐达同功，今独达赐第表里，且称大功，陛下安乎？帝笑曰：勿性急。即令有司于其所封地建宅二区赐之，今在江阴县城内，良居前称前府，祯居后称后府。
○埋晷台下
太学初成，帝幸观之，怒某处太侈，即命埋督造部官李尤馨于晷台下。
○辨尚书注误
帝圣学超群，以《尚书》咨义和“惟天阴骘下民”二简蔡沈注误，尝问群臣七政左旋然乎？答禄与权仍以朱熹新说对。帝曰：朕自起兵迄今，未尝少置步览，焉可徇儒生腐谈？因命礼部试右侍郎张智与学士刘三吾等改正为书传会选，札示天下学子曰：凡前元科举尚书，专以蔡传为主，考其天文一节，已自差谬。谓日月随天而左旋，今仰观乾象，甚为不然。夫日月五星之丽天也，除太阳人目不能见其行于列宿之间，其太阴与五星昭然右旋，何以见之。当天清气爽之时，指一宿为主，使太阴居列宿之西一文许，尽一夜则太阴过而东矣。盖列宿附天舍次而不动者，太阴过东，则其右旋明矣。夫左旋者随天体也，右旋者附天体也，必如五星右旋为顺行，左旋为逆行，其顺行之日常多，逆行之日常少。若如蔡氏之说，则逆行多而顺行少，岂理也哉？若不革正，有误方来，今后学《尚书》者天文一节，当依朱氏诗传“十月之交”注文为是，又如《洪范》内“惟天阴骘下民，相协厥居”一节，蔡氏俱以天言，不知阴骘下民乃天之事，相协厥居乃人君之事。天之阴骘下民者何？风雨霜雾均调，四时五谷结实，立蒸民之命，此天之阴骘也。君之相协厥居者何？敷五教以教民，明五刑而弼教，保护和洽，使强不得凌弱，众不得暴寡，而各安其居也。若如蔡氏之说，则相协厥居事，皆付之于天，而君但安安自若，奉天勤民之政，略不相与，又岂天佑下民，作之君师之意哉？今后当依此说。
○宝玺数
元年正月设尚宝司，凡宝十二：曰奉天之宝，以镇万国，祀天地；曰皇帝之宝，以册封赐劳；曰皇帝信宝，以征召军；曰天子之宝，以祭享鬼神；曰天子行宝，以封赐夷蛮；曰天子信宝，以调发番兵；曰制诰之宝，以识诰命；曰敕命之宝，似识敕命；曰广运之宝，以识黄选勘籍；曰御前之宝，以进御座从军驾；曰皇帝尊亲之宝，以答赐宗人；曰敬天勤民之宝，以训迪有司。又扈守侍卫令牌之号六：曰申、未、火、土、金、水，以警夜巡。金牌之号五，曰仁、义、礼、智、信，以严守卫。凡半字铜符之号四：曰承、东、西、北，巡者左半，守者右半，合契而从事焉。凡铜牌之号一，曰勇，以稽直卒。凡牙牌之号五：曰勋、亲、文、武、乐，以察朝参。凡祭牌之号三：曰俺、气、执，以谨祀事。凡双鱼铜牌之号二：曰严，以肃直卫；曰善，以洁祀坛。凡符验之号五：曰马、水、通、达、信，以给传邮，通制命。
○掩骸
帝尝与学士陶安登南京城楼，闻焚尸之气，安曰：古有掩骼埋尸之令，推恩及于枯骨，近世狃于胡俗，或焚之而投骨于水中，于心何忍？帝曰：此王道之言也。自是王师所临，见枯骸，必掩之而后去。
○祭帝王于各地
四年二月，议祭古先圣帝贤王。在河南者十：陈州祭伏羲、商高宗，孟津县祭汉光武，洛阳县祭汉明帝、章帝，郑州祭周世宗，巩县祭宋太祖、光宗、真宗、仁宗；在山西者一，荣河县祭商汤；在山东者八：须成县祭唐尧，曲阜县祭少昊；在北平者三：内黄县祭商中宗，滑县祭颛顼、高辛；在湖广者二：雩县祭神农，宁远县祭虞舜；在浙江者二，会稽县祭夏禹、宋孝宗；在陕西者十五：中都县祭黄帝，咸阳县祭周文王、武王、成王、康王、宣王、汉高帝、文帝、景帝，兴平县祭汉武帝，长安县祭汉宣帝，三原县祭唐高祖，醴泉县祭唐太宗，蒲城县祭唐宪宗，泾阳县祭唐宣宗。
○筑城役
帝在位，严革有司之为民害者，至京论罪，并作筑城役。
○不服药先见
马太后病剧，不饵药，帝强之，不可。问其故，对曰：妾闻死生有命，虽卢扁何益？使妾服药不效，宁不以妄故杀诸医乎？妾不忍其无罪而就死也。帝曰：第服之，万一有不效，当贷其死。后终不肯服而薨。
○书诗屏间
帝平日极喜诵唐人李山甫《上元怀古诗》，有暇则吟哦不绝，且大书置屏间。其诗曰：南朝天子爱风流，尽守江山不到头。总为战争收拾得，却因歌舞破除休。尧将道德终无敌，秦把金汤可自由。试问繁华何处在？雨花烟草石城秋。
○因定海改宁波
十四年徵鄞人单仲友至京师，备顾问，因言本府名明州，与国号同，请易之。帝徐思之曰：汝言是也。复询仲友山川谶纬甚详，对曰：昌国县舟山之下有状元桥，盖因谶得名。而童谣谓状元出定海，以臣观之，二邑素无颖异，将有待耶？帝闻定海之名，大喜曰海定则波宁，宜改名宁波。
○王保保来耶
元既灭，其臣拥兵不降者惟扩廓帖木儿，即王保保也。帝尝问诸将曰：我朝孰为好男子？群臣曰：常遇春，领兵不过十万，所向克捷也。帝曰：未若王保保，斯所谓好男子也。帝盖欲倡勇敢，使诸将思自愤耳。其后，民间凡遇有微劳自矜者，则诮之曰：岂西边掌德王保保来耶？至今遂成谚语。
○朝服雨衣
帝一日退朝，见二内侍以干靴行雨中，怒责之曰：靴虽微，皆民力所自出，何不爱惜而暴殄若是？令左右杖之，因敕百官朝，遇雨皆服雨衣。
○正礼仪风俗诏
五年五月下诏曰：朕闻三皇立极，导明以时，庖厨稼穑，衣服始制，民居舍焉。五帝之教以仁义，不过遵三皇之良规，益未备之时宜。当时之君，示其所以，天下从之，民用和睦。自周至于汉、唐、宋，增减损益，用乃国昌，民受时父，家和永康。朕蒙皇天后土之恩，命统天下，祖宗之灵，百神护祐，得正帝位，纪元五年。朕本草茅之士，失习圣书，况摧强抚顺，二十有年，尝无宁居，一概粗疏，故道理未臻，民不见化，市井乡间尚然元俗。天下大定，礼仪风俗，可不正乎？兹有所示，谕尔臣民，诏书之后，敢有不遵者，治以如律。今将条画事宜，开列于后。
一、曩因元末大乱，所在人民，或居乡里，或避难他方，势孤力弱，或贫乏不能自存，为庶民之家所奴者，诏书到日，即放为良，毋得羁留。强令为奴亦不得收养火者，违者依律论罪，仍没其家人口，分给功臣，为奴驱使。功臣及有官之家，不在此限。
一、城市乡村，若有残疾老幼少壮男子妇人，一时不得已而乞觅者，本里里长，及同里上中人户，助以资给。是工商听其工商，是农民听其农种，候其培养成家，复还人户。所资之物，有司常加检察，毋令失所，此即古之邻保相助，患难相救，疾病相扶持之义也。尔民诚能遵守而行，他日尔之子孙或有贫乏，同里亦必能相助借矣。敢有见乞觅之人，不行资给者，同里上中人户验其家所有粮食，除存留足用外，余没入官以济贫乏。若遇旱潦饥荒，人民流移者不在此限。若邻里果有富实好义，愿行出物赒给者，有司具实以闻。
一、孤独残疾，不能生理者，许入孤老院，官为依例赡养。如或出外乞觅，乡市人民，听以余剩之物助养其生。敢有箠楚者，有司以斗殴论，诬告者抵罪。此等残疾之人，如或痊可愿出为民入籍者，听从其便，有司毋得羁留。
一、乡党序齿，从古所尚，今后民间士农工商人等，凡平居相见，及岁时燕会揖拜之礼，若者先施坐次之列，长者居上。如佃户见佃主，不论齿序，并行以少事长之礼。若在亲属，不拘主佃，止行亲属礼。
一、乡饮酒礼，废缺已久，宜令中书省详定条式，颁行遵守，使民岁时燕会，习礼读书读律，期于申明朝廷之法，敦叙长幼之节。
一、古之婚礼，结两姓之好，以重人伦。近代以来，专论聘财，染习奢侈。宜令中书省集议定制，颁行遵守，务在崇尚节俭，以厚风俗，违者论罪如律。
一、古之丧礼，以哀戚为本，治丧之具称家有无。近代以来，富者奢僭，犯分□不及者，揭借财物，炫耀殡葬，及有惑于风水，停枢经年不行安葬。宜令中书省集议定制，颁行遵守，违者论罪如律。
一、今后蒙古、色目人民既居中国，许与中国人结婚姻，不许与本类自相嫁娶，违者两家男女俱没入官为奴。其色目钦察若中国之人，不愿与之结婚姻者，听其色目钦察自相婚姻，不在此限。
一、兵兴以来，所在人民抛下产业逃避他方，天下既定，乃归乡里，中间若有丁力少而旧田多者，不许依前占护，止许尽力耕种到顷亩以为己业。若有去时丁少，归则丁多而旧产少者，许于附近荒田内，官为验其丁力，拨付耕种为业。敢有以旧业多余占护者，论罪如律。
一、曩因中国衣冠，狃于胡俗，已常考定品官命妇冠服，及士庶衣冠通行中外，俱有定制。惟民间妇女首饰衣服，尚循旧习，宜令中书省集议冠服定制，颁行遵守，务复古典，以革旧习。
一、僧道之教，本以诱民为善。近代以来，凡为僧为道，遇民间修斋丧事之际，男女溷杂，饮酒食肉，甚非所宜。宜令有司严加禁约，违者治罪。
一、福建、两广等处豪富人家，多有乞觅他人之子，阉割驱使名曰火者，敢有违犯以阉割抵罪，没官为奴。
於戏！风俗颓靡，胡礼拘焉。再整彝伦，务遵先王之法，恤念孤寡，实为善政之先。顾以德薄恩泽未孚，仓廪未盈，六军四戌，尚虑未悦，下民之心恐贻上天之怒，夙夜祗惧，若履渊冰，咨示臣庶，体予至怀。期臻礼仪之风，永底承平之治，故兹诏示，想宜知悉。
○高丽人登第
四年辛亥科，高丽国来入试者三人，惟金涛登第，授东昌府安丘县县丞，寻以不通华言，请还本国，诏给道里费遣之。其国以为南朝中式人材，遂任宰相，《登科录》曾刻金涛策一篇。
○亲作衣鞋
太祖定都金陵，与吴汉接战无虚日，马太后亲率妾媵完衣鞋助给将士，至夜分不寐。
○铁册军
帝于公侯伯各赐卒百二十人为从者，曰奴军。至二十三年，年老赐归，设百户一员，领其军以护卫之，给以印册，俾自耕食。于是魏国、开国、曹国、未国、信国、颖国、凉国、诸公，以及西平、江夏、长兴、江阴、东平、宣宁、安庆、安陆、凤翔、靖宁、会宁、怀远、景川、崇山、普定、鹤庆、东川、武定、潘阳、航海、金宁、西凉、定远、永平诸侯，皆给以兵，时号“铁册军”。
○袒胸受箭
帝览《孟子》，至“草芥寇仇”之说，大不然之，谓非臣子所宜言，议欲去其配享，诏有谏者以不敬论，且命金吾射之。刑部尚书钱唐抗疏入谏，舆衬自随，袒胸受箭曰：臣得为孟轲死，死有余荣。帝见其诚恳，命太医院疗其箭疮，而孟子之配享，于是得不废。
○网巾
帝尝微行以察民间情伪，一日至神乐观，见一道士于窗下结网巾，问曰：此何物？对曰：此网巾也，用以裹之头上，则万发皆齐矣。帝去，明日朝罢，特召神乐观昨日结网巾道士来，至则命为道官，仍命取其网巾十三顶，颁示十三布政司，使人无贵贱皆首裹此。
○痴儿子
帝以宋濂失朝，欲诛没其家，太子泣谏曰：臣愚戆无他师，幸陛下哀矜裁其死。帝怒曰：俟汝为天子而宥之。太子惶惧，不知所出，遂赴溺，左右救，得免。帝且喜且骂曰：痴儿子，我自杀人，何与汝也？因遍录救溺者，凡衣履入水擢三级，解衣舄者皆斩之。曰：太子溺，俟汝解衣而救之乎？乃赦濂死。
○水陆斋表文
僧宗泐性颇慧，帝甚爱之，忽令其养发，发成，欲官之，泐固辞，乃止。尝戏命往西方求经典，泐不敢辞，至外土，道逢一老僧，泐遥拜之曰：西域去此几何？老僧曰：尔头白行不到也。泐曰：明天子命往觅经，惟老师指教。老僧曰：毋行，只自劳耳。为我致书明天子，慎毋发也。泐受之，归见帝，具道所以。帝发书视之，乃帝即位时作水陆道斋，以答神贶手书表文也。纸墨如故，帝允之，乃止。
○皮场庙
帝治贪官，法律甚严，赃至十六两以上，俱剥皮贯草。凡府州县卫所衙门之左，特立一庙祀土地为剥皮场，名其庙曰皮场庙。又于公座傍，置一剥皮贯草之袋。
○考绩三等
十一年，令考绩殿最分为三等，称职无过者为上等，特赐坐宴；有过称职者为中等，宴而不坐；有过且不称职者为下等，不预宴，叙立于门，候宴毕而出，然后退。
○大本堂记
太祖尝赐懿文太子白玉印，方一寸二分，曰大本堂记。
○整容匠
太祖时，整容匠杜英，专事上梳拂修甲。一日，帝见其以手足甲，用佳纸裹而怀之。帝问将何处去？对曰：圣体之遗，岂敢狼籍？将归珍藏。帝曰：汝何诈耶？前后吾指甲安在？对曰：现藏奉在家。帝留杜，命人往取甲，其家人从佛阁上取之，以朱匣盛顿，香烛供其前。比奏，上大喜，谓其诚谨知礼，即授太常卿。
○玉桥
帝微行，口占虹霓诗云：谁把青红线两条，和云和雨系天腰。命贡士彭友信续之，友信应声曰：王皇昨命鸾舆出，万里长空驾玉桥。帝大悦，明日即授北平布政使。
○御制平西蜀文
洪武四年九月三十日，朕亲纪征蜀二道总兵官功之低昂，以旌忠勇有智之将。又张无谋钝兵之徒，尔刘基再作《平蜀颂》一章，与傅将军、廖将军千万年不朽之功。朕闻云从龙，风从虎，圣人作而万物睹，此在上古圣君临御，恩及海内，故贤者赞扬。若非圣君，安敢受此美称善扬者也？朕本淮民，因元失政，豪杰忿争，吾承人后，偶获多兵训练，为我调用，有时命将四出，有时亲征一方，不五六年间，牂雄敛迹。惟西蜀一隅，限山阻险是有戴寿者，假明之孩童，负固不服，阴生诡计，说诱诸洞蛮夷为我边民患。于是发兵二道，命将分行。三年冬，平章杨璟、德庆侯廖永忠，率舟师抵瞿塘，戴寿以合蜀军民，与之决战。平章杨璟兵败收兵，仅能与之对垒。当年冬，颖川侯傅友德，将兵由西番道经阶文。□月而抵绵汉，蜀兵莫敢当其锋。戴寿者，恃瞿塘□险，选老弱守之。盖拔坚关之兵，西行与颖川侯战，道逢颖川侯，一战戴寿披靡，再战困逼成都。其攻瞿关舟师，总兵者尚未尽知，将军颖川侯木牌书其战胜次第，顺川江而放流，德庆侯获之，连垒而进，乘机破关，捣虚而至伪京师。幼主明昇，衔璧率文臣请降，戴寿为傅将军生擒于成都，于是中国清宁。论将之功，傅一廖次低昂定焉。
天佑我邦，食足兵强。出师以律，将忿扬扬。马嘶蹄踏，画角声张。惟我颖侯，智勇难量。羌人稽首，壶浆道傍。劳我军行，绵汉是降。蠢尔戴寿，率众来当。□战披靡，拒城且藏。句日困逼，诣军请降。傅将功就，再歌瞿塘。天生廖将，与傅成双。江风浩浩，起我旌幢。泊舟连垒，直破瞿关。生俘伪主，市肆无干。遣使飞捷，一刻数关。天产名将，兵出农间。非朕有能，实由天鉴。有臣在南，家居括苍。生而能文，举笔何难。为我采择，黼黻班班。
○遮阴帽
帝在位，尝许监生戴遮阴帽。
○士不乐仕
帝新定天下，以重法绳臣下，士不乐仕，人文散逸，诏求贤才悉集京师，甚至家有好学之子，恐为郡县所知，反督耕于田亩。
○诛戮官员
帝在位十八年，凡臣下稍有过失者，尽行诛戮，其事见于《任萧安石子孙敕命》中。其词曰：朕自即位以来，法古命官，列布华夷，岂期擢用之时，并效忠贞。任用既久，俱系奸贪，朕乃明以宪章，而刑责有不可恕，以至内外官僚，守职惟艰，善能终是者寡，身家诛戮者多。今尔萧安石，于洪武十八年九月二十四日给尔以符，改任广东盐课提举司广州盐课大使，以至身没于官，有司缴符到合，尔能律身以廉，恪供乃事。於戏！朕揣其职虽微，而能始终保全亦厚幸焉。今特转符给尔子孙，以光先世，宜令准此。
○要斫蟾宫第一枝
江西泰和萧子韶，盖木匠之子，国初登第，高皇问其家世，对以一绝云：严亲曾习鲁班机，当年制下青云梯。腰间带得纯钢斧，要斫蟾宫第一枝。
○翰林院横列
金陵文武各衙门牌匾，俱直书衙门之名，惟翰林院三字横列。
○鼎石
铁铉，河南邓州人，由国子监生授礼科给事中，调都督府断事，奏对详明，太祖喜之，赐字曰鼎名。凡法司有疑狱未决者，必以属铉。
○致仕叙坐
十二年冬，诏致仕官居家，与人叙坐，惟于宗族外祖及妻家叙尊卑，若筵宴则设别席，不得坐无官者之下。如致仕官胥会则叙爵，爵同则叙齿，其与异姓无官者相见，不次答礼，庶民则以官礼谒见，敢有凌侮者论如律。
○衣食寓谏
帝尝盛怒，有谴谪，太后度不能解，乃衣微时所服衣服，取糗糒置怀中，出置上前曰：主忘昔日之贫贱耶？此主昔所尝食也。帝为之恻然，怒遂稍息。
○别号坐罪
陶尚书凯，浙江临海人，有高才，国初应聘，起修《元史》，选授太子书，除翰林院应奉文字，三年超拜礼部尚书。凡稽古礼文之事，多所论定，而诏令封敕歌颂碑碣，时时命撰著，文章遂盛传于时。建奉先殿于乾清宫左，令起居注记言动，令台省府置铜柜簿录时政，皆凯所建白也。后出为湖广参政，致仕。召为国子祭酒，寻老，自称耐久道人。帝闻之，大怒，竟坐罪。
○嘉瓜张氏
五年，句容县张观之圃产嘉瓜并蒂，群臣上进，太祖自为作赞，不以祥瑞自居。群臣亦多为赞以咏其美，天下称为嘉瓜张氏。
○失期异市
太祖尝下诏蠲江南诸郡税，秋复税之，右正言周衡进曰：陛下诏蠲租税，天下幸甚，今复税之，是示天下以不信也。上曰然。未几，衡告归省假。衡乃无锡人，去京畿不远，帝刻期六日复朝。其后衡七日失期，帝怒曰：朕不信于天下，尔不信于天子。遂命弃市。
○正定神号
洪武三年六月初三日诏曰：自有元失驭，群雄鼎沸，土宇分裂，声教不同，朕奋起布衣，以安民为念。训将练兵，平定华夷大统已正，永惟为治之道，必本于礼。考诸祀典，知五岳、五镇、四海、四渎之封，起自唐世，崇名美号，历代有加。在朕思之，则有不然。夫岳镇海渎，皆高山广水。自天地开阁以至于今，英灵之气，萃而为神，必皆受命于上帝。幽微莫测，岂国家封号之所可加？渎礼不经，莫此为甚。至如忠臣烈士，虽可加以封号，亦惟当时为宜。夫礼所以明神人，正名分，不可以僭差。今命依古定制，凡岳镇海渎，并去其前代所封名号，止以山水本名称其神。历代忠臣烈士，亦以当时初封以为实号，后世溢美之称，皆与革去。其孔子善明先王之要道，为天下师，以济后世，非有功于一方一时者可比。所有封爵，宜仍其旧。庶几神人之际，名正言顺，于理为当，用称朕以礼祀神之意。所有定制各神名号开列于后。
一、五岳称东岳泰山之神，南岳衡山之神，中岳嵩山之神，西岳华山之神，北岳恒山之神。
一、五镇称东镇沂山之神，南镇会稽山之神，中镇霍山之神，西镇吴山之神，北镇医无闾山之神。
一、四海称东海之神，南海之神，西海之神，北海之神。
一、四渎称东渎大淮之神，南渎大江之神，西渎大河之神，北渎大济之神。
一、历代忠臣烈士，并依当时初封名爵之称。
一、天下神祠无功于民，不应祀典者，即系淫祠，有司毋得致祭。
於戏！明则有礼乐，幽则有鬼神。其礼既同，其分当正，故兹诏示，咸使闻知。
○开科授官
洪武三年庚戌科，初开科目，应天凡就试者一百二十三人，中式者七十二人，未及会试，悉授官，有为监察御史者。
○春夏榜
洪武三十年丁丑科，试官刘三吾、白信稻，取宋琮等五十一人，中原西北士子无登第者。及入对，以福建陈■〈安阝〉为状元，应天尹昌隆为榜眼，浙江刘仕谔为探花。下第者以三吾等南人为言。上怒，命儒臣再考落卷中文理长者第之。于是侍读张信、侍讲戴彝、赞善王俊华、司直郎张谦、司经校书严叔载、正字董贯、长史王章、纪善周衡、萧楫及■〈安阝〉、昌隆、仕谔各阅十卷，或言刘、白嘱信等以陋卷进呈。上阅卷益怒，亲试策问，又取山东韩克忠为状元，王恕为榜眼，山西焦胜为探花，共六十一人，皆北士也。考官信等俱磔杀之，■〈安阝〉等亦伏法削籍。故世称春夏榜，又谓之南北榜。
○诸王宫城制
城高二丈九尺，下阔六丈，上阔二丈，女墙高五尺五寸，城壕阔十五丈，深三丈。正殿基高六尺九寸，月台高五尺九寸，正门高四尺九寸五分，廓房高二尺五寸。王宫门地高三尺二寸五分，后宫地高三尺二寸五分，正门前后殿四门有城楼。立社稷、山川坛于王城内西南，宗庙于王城内东南，改蟠螭为龙。王所居前殿曰承运，中曰圆殿，后曰存心。城四门，东曰体仁，南曰端礼，西曰遵义，北曰广智，俱覆以青色琉璃瓦。宫城周回三里，三百九步五寸，东西一百五十丈二寸五分，南北一百九十丈二寸五分。
○魏国公铁券
徐达，凤阳人，授开国辅运、推诚宣力武臣，特进光禄大夫、左柱国、太傅、中书左丞相，进封魏国公，食禄五千石，赐铁券。其文曰：朕闻自古帝王创业垂统，皆赖英杰之臣，削群雄，平暴乱，然非首将智勇，何能率统而成大功？如汉唐初兴，诸大名将是也。当时虽得中原，四夷未尽宾服，以其宣谋效力之将比之，岂有过吾朝大将军之功者乎？尔达起兵以来，为朕首将，十有六年，廓清江汉淮楚，电扫两浙，席卷中原，威声所振，直连塞外。其间降王缚将，不可胜数。顷者诏令班师，星驰来附。朕念尔勤劳既久，立功最大，今天下已定，论功行赏，朕无以报尔，是用加尔爵禄，使尔子孙世世承袭。朕本疏愚，皆遵前代哲王之典礼，兹与尔誓，若谋逆不宥，其余若犯死罪，尔免二死，子免一死，以报尔功。於戏！高而不危，所以常守贵也。满而不溢，所以常守富也。尔当慎守斯言，谕及子孙，世世为国良臣，岂不伟欤？
○曹国公铁券
李文忠，泗州盱眙人，授开国辅运、推诚宣力武臣，特进荣禄大夫、右柱国、大都督府左都督，封曹国公，食禄三千石，赐铁券。其文曰：朕恩人生天地间，恩亲之深者莫过骨肉，此天性自然，不待教而能也。李文忠为吾姊氏所生，朕创业以来，尔自幼提兵，佥枢金华，开省严陵，剿苗獠于乌龙，却援兵于诸暨，所至抚驭有方，人怀尔惠，连年战胜，不闻为敌所侮。比者再入瓯闽，削平余寇，进征蓟北屡奉捷音，继乃班师应昌，得元之遗子，暨宝册以归，威镇沙漠，峻功益著。朕与尔亲则甥舅，较尔前后之功，当与功臣同列。今天下已定，论功行赏，朕无以报尔，是用加尔爵禄，使尔子孙世世承袭。朕本疏愚，皆遵前代哲王之典礼，兹与尔誓。若谋逆不宥，其余若犯死罪，尔免二死，子免一死，以报尔功。於戏！尔瞻于我，如毋存焉。当恪守忠节，光辅帝室，永延世禄，与国同久。
○卫国公铁券
邓愈，泗州虹县人，授开国辅运、推诚宣力武臣，特进荣禄大夫、右柱国，封卫国公，食禄三千石，赐铁券。其文曰：朕观江海之深渊，为神龙出没之所，盖由其波涛汹涌，人莫能窥其浅深，神龙得以运用于其间。于是奉天时而出，兴云致雨，代天泽物，有益于民。此虽龙之能神，亦由深渊有以资其神而致然也。朕起自草莱，与群雄并驱，独居江左，周回皆勍敌。尔愈从朕战胜之后，守山越镇襄阳，两处方面，虽有敌人，未尝轻犯其境。尔之智，如渊之深，不可测也。及号令三军，所向无敌，威声之震，若洪涛汹涌而人莫敢视。是以守护邦畿，人何知我所为？故得匡论筹谋，遂成帝业。今天下已定，论功行赏，朕无以报尔，是用加尔爵禄，使尔子孙世世承袭。朕本疏愚，皆遵前代哲王之典礼，兹与尔誓，除谋逆不宥，其余若犯死罪，尔免二死，子免一死，以报尔功。於戏！安不忘危，慎终如始。思相从之惟旧，念成功之多艰。垂训后人，永延世禄。
○中山侯铁券
汤和，凤阳人，授开国辅运宣力武臣，荣禄大夫、柱国，封中山侯，食禄一千五百石，赐铁券。其文曰：朕思猛将助兴王运，如云之从龙于太虚，赫然布满于两间，神龙变化于其内，人莫能窥。顷刻雨天地，通和民物，皆遂其生。此虽龙之化，实云之助也。朕起自草莱，将多乡里，尔和以英毅之资，势若熊虎。自朕定居江左，以尔列守毗陵，时姑苏未下，其兵锐狡，尔独当之。彼欲知我所为，尔能巡捕谨严，防御周密，国之事情，彼终莫测，故我得施其运用，岂非如云之从龙乎？自是西克永新，东取姑苏，皆显著勋绩，授以征南将军。兵至浙东，八闽悉归版籍。及副征山西陕右，所至效劳，熊虎之将，可谓称矣。今天下已定，论功行赏，朕无以报尔，是用加尔爵禄，使尔子孙，世世承袭。朕本疏愚，皆遵前代哲王之典礼，兹与尔誓，除谋逆不宥，其余若犯死罪，尔免二死，子免一死，以报尔勋。於戏！秉忠效力，为藩镇于边陲，际遇方今，实千载之一会，尚其宣尔勤劳，训及子孙，以保禄位于永久。
○韩国公铁券
李善长，定远人，授开国辅运、推诚守正文臣，特进光禄大夫、左柱国、太师、中书左丞相，封韩国公，食禄四千石，赐铁券。其文曰：朕闻古之帝王，成大业者，实由天假英贤以辅之，故威德加于四海而天下定矣。朕起自草莱，提三尺剑，率众数千，居群雄肘腋间，未有定期，而善长来谒辕门，倾心协谋，从渡大江。于是定居建业，威声所至，无不来附，不一二年间，集兵数十万，东征西伐，日不暇给。尔独守国，转运粮储，供给器仗，未尝缺乏。况剸繁治剧，和辑军民，无有怨谣之言。此上天以授朕，朕独知之，其人人未必尽知也。昔者汉萧何有馈饷之功，千载之下，人皆称焉。比之于尔，萧何未必过也。今天下一家，尔年已高，朕无以报尔，是用加尔爵禄，使尔子孙世世承袭。朕本疏愚，皆遵前代哲王之典礼，兹与尔誓，除谋逆不宥，某余若犯死罪，尔免二死，子免一死，以报尔勋。於戏！慎终如始，以仁义忠孝训及嗣人，必图后辅，与国同久。庶不负尔之前劳，岂不伟欤？
○宋国公铁券
冯胜，定远人，授开国辅运、推诚宣力武臣，特进荣禄大夫、右柱国，封宋国公，食禄三千石，赐铁券。其文曰：朕闻历代创业之君，必有亲同骨肉，痛若肢体之将，使之周旋左右出入，以防奸诈，遂得保完其身，施行造化以有天下。即是而观，其功不小。朕自渡淮江以来，尔兄冯国用，实典亲军导从有方，动合古道，俄而因疾长逝，朕念其劳，追封为郢国公，悯其子幼，又以尔胜继之。尔胜十余年间，居京师则除肘腋之患，历征战则建爪牙之功。敌犯龙江，帅群兵而大挫群寇。副将北伐，屡克捷而平定中原，宣力内外，佐成混一。今天下已定，论功行赏，朕无以报尔，是用加尔爵禄，使尔子孙世世承袭。朕本疏愚，皆遵前代哲王之典礼，兹与尔誓，除谋逆不宥，其余若犯死罪，尔免二死，子免一死，以报尔功。於戏！尔以忠诚夙夜事朕，累除奸恶，爵禄之崇，由尔勋劳而致，尚其日慎一日，持守高盈，训及子孙，保于永世。
○六安侯铁券
王志，授开国辅运，推诚宣力武臣，荣禄大夫、柱国，封六安侯，食禄九百石，赐铁券。其文曰：朕闻历代之君，肇兴王业，贤能之士，多出乡里，所以佐成大功而亲同骨肉也。咨尔王志，与朕同里，当起兵之时，即来事朕，从渡大江，克太平，攻溧阳，遂定建业、京口、毗陵、宣城、江阴、安庆、江州、南昌、湖广，及攻庐州，拔安丰，皆预有功。因授卫职，历陆安、河南，调随总兵征讨迤北，既平山西，留镇子阳。朕念尔初起之旧，于今十有七年，其间勤劳为多。今天下已定，论功行赏，朕无以报尔，是用加尔爵禄，使尔子孙世世承袭。朕本疏愚，皆遵前代哲王之典礼，兹与尔誓，若谋逆不宥，其余若犯死罪，尔免二死，子免一死，以报尔功。於戏！同里实如同亲，功名因乎智勇，禄位之崇，直千载之一会也。尔当常悉此意，训及子孙，以保于永久。
○长兴侯铁券
耿炳文，凤阳人，授开国辅运、推诚宣力武臣，荣禄大夫、柱国，封长兴侯，食禄一千五百石，赐铁券。其文曰：朕以武功定天下，将多出乡里，皆竭忠效力，此帝业所由成也。咨尔炳文，以英勇之姿，从朕渡江以来，累立战功，坐戍长兴，军肃民安。时姑苏未平，尔独坚守，敌来临境，能俘获而斩之，朕由是无东顾之忧。及平浙西，以功升居督府，征取中原，从朕北巡，分镇陕右，尔勋益茂，朕甚嘉之。今天下已定，论功行赏，朕无以报尔，是用加尔爵禄，使尔子孙世世承袭。朕本疏愚，皆遵前代哲王之典礼，兹与尔誓，若谋逆不宥，其余若犯死罪，尔免二死，子免一死，以报尔功。於戏！昔光武之兴，耿弇父子，皆立功当时，扬名后世。而尔父子兄弟，忠显著于一门，盖有光于昔焉。尚其笃尔忠贞，加之恭慎，以保今名，训及后嗣，延于永世，不亦美欤？
○江阴侯铁券
吴良，定远人，授开国辅运、推诚宣力武臣，荣禄大夫、柱国，封江阴侯，食禄一千五百石，赐铁券。其文曰：朕当开创之初，赖智勇之士，廓清海宇。佐成帝业，成功既集，宜举崇报之典。咨尔吴良，以定远之英，与朕同郡，当天下云扰，为朕所用，乃从捣滁州，克和阳，取姑孰，至于溧水、溧阳之战，建业、京口以及毗陵之攻，宣力效勤，已有可称。及守江阴，实当东南要冲，数年之间，尔能坚守，使敌人知畏而不敢窥。姑苏既下，委尔镇之，又能兵卫整严，纪律明肃，遂安人民。朕念尔初起之旧，十有七年之间，多著勋绩。今天下已定，论功行赏，朕无以报尔，是用加尔爵禄，使尔子孙世世承袭。朕本疏愚，皆遵前代哲王之典礼，兹与尔誓。若谋逆不宥，其余若犯死罪，尔免二死，子免一死，以报尔功。於戏！惟尔兄弟，为朕之勋臣，尚思恭慎，弘大尔功，训及子孙，永延于世，岂不伟欤？
○颖川侯铁券
傅友德，砀山人，授开国辅运、推诚宣力武臣，荣禄大夫、柱国，封颖川侯，食禄一千五百石，赐铁券。其文曰：惟古创业之君，平定天下，必赖武臣宣力，开拓疆宇，佐成混一之功，崇报之礼，所宜加也。咨尔友德以英毅之资，逢鼎沸之日，因群雄无所定，故择我以来归，事朕有年。扈卫京畿，移镇安吉，战鄱阳，取鄂渚，征取江右，致讨淮东，功烈为多。及抚安彭城，前锋大利威声远振，黎佐外省，遂征齐鲁燕冀闵陕，尔绩尤著。今天下已定，论功行赏，朕无以报尔，是用加尔爵禄，使尔子孙世世承袭。朕本疏愚，皆遵前代哲王之典礼，兹与尔誓，除谋逆不宥，其余若犯死罪，尔免二死，子免一死，以报尔功。於戏！昔马援归汉，尔能效之，其勋过矣。尚其慎终如始，宣尔勤劳，训及子孙，保于永世。
○宣宁侯铁券
费良臣，安丰人，授开国辅运、推诚宣力武臣，荣禄大夫、柱国，封宣宁侯，食禄九百石，赐铁券。其文曰：朕观自古帝王，以武定天下，必有英杰之士，知时达变，翕然来从，建立功勋，辅成帝业。如汉之窦融、马援，唐之尉迟恭、李勣皆是也。朕效前王之所为，非智者不谋，非勇者不任。自居江左以来，日夜思得猛将而用之。而尔良臣，知彼无成，率众来附，于今有年。其间东征西伐，功绩昭著。可与汉唐诸将比矣。今天下已定，论功行赏，朕无以报尔，是用加尔爵禄，使尔子孙世世承袭。朕本疏愚，皆遵前代哲王之典礼，兹与尔誓。若谋逆不宥，其余若犯死罪，尔免二死，子免一死，以报尔功。於戏！风云际会，千载一遇，崇德报功。国家之制，尔尚益加恭慎，以保禄位，训尔子孙，延于永久，岂不美欤？
○近安侯铁券
唐胜宗，凤阳人，授开国辅运、推诚宣力武臣，荣禄大夫、柱国，封近安侯，食禄一千五百石，赐铁券。其文曰：朕闻历代之君，肇兴王业，贤能之士，多出乡里，所以佐成大功而亲同骨肉也。咨尔胜宗，与朕同里，连舍之人。当起兵时，尔年尚未冠，即来事朕。及渡大江，从攻常、宣、婺、池四州，至于克高邮，下安庆，拔九江，攻南昌，败陈友谅于禁江口，平潭、沣、辰、荆诸郡，皆预有功。近戍颖州，复同大将攻拔延安。初自中奕帅职历龙骧、骠骑、安丰三卫指挥，朕念尔初起之日，于今十有九年矣，其间多著勋绩。今天下已定，论功行赏，朕无以报尔，是用加尔爵禄，使尔子孙世世承袭。朕本疏愚，皆遵前代哲王之典礼，兹与尔誓。若谋逆不宥，其余若犯死罪，尔免二死，子免一死，以报尔功。於戏！同里实如同亲，功名因乎智勇，禄位之崇，直千成之一会也。尔当常悉此意，训及子孙，保于永久。
○吉安侯铁券
陆仲亨，凤阳人，授开国辅运、推诚宣力武臣，荣禄大夫、柱国，封吉安侯，食禄一千五百石，赐铁券。其文曰：朕闻历代之君，肇兴王业，贤能之士，多出乡里，所以佐成大功而亲同骨肉也。咨尔仲亨，与朕同里，当朕起兵时，尔年尚未冠，即来事朕。从征滁、和、姑熟，平建业，攻京口，及常、宣二州，至于江阴、婺越之役，三衢、常熟、高邮之征，皆预有功。及朕亲取南昌，下合肥，下安丰，败陈友谅于彭蠡，尔之宣力为多。屡加帅职，继而从大将取赣州，复以骠骑卫指挥使攻赣州卫，镇成甘地，节制南安、南雄、韶州诸府，调兵克梅州，拔会昌、湘乡，悉划诸山寨。于是自将兵，取英德、清远、晋江，下广州，遂为美东卫指挥使，江西行省平章政事，移镇襄阳，改授前职，于今十有九年矣，其间多著勋绩。今天下已定，论功行赏，朕无以报尔，是用加尔爵禄，使尔子孙世世承袭。朕本疏愚，皆遵前代哲王之典礼，兹与尔誓。若谋逆不宥，其余若犯死罪，尔免二死，子免一死，以报尔功。於戏！同里实如同亲，功名因乎智勇，禄位之加，真千载之一会也。尔当常悉此意，训及子孙，以保于永久。
○江夏侯铁券
周德兴，凤阳人，授开国辅运、推诚宣力武臣，荣禄大夫、柱国，封江夏侯，食禄一千五百石，赐铁券。其文曰：朕闻历代之君，肇兴王业，贤能之士，多出乡里，所以佐成大功而亲同骨肉也。咨尔德兴，与朕同里，当起兵之初，即委身来附。滁、和既定，后渡大江，克采石，复太平，攻溧水，破敌寨，遂进攻建业、京口、毗陵、宣城、江阴、池阳，皆预有功。爰授帅职，从取金华、安庆、高邮，拔城山寨，援安丰，征合肥，因升卫职，又从讨赣州、安福、永新，而自提兵援安吉、西安，乃命行省湖广由参政为左丞。比年以来，累从征伐，其绩益著。朕念尔初起之日，十有七年，勤力为多。今天下已定，论功行赏，朕无以报尔，是用加尔爵禄，使尔子孙世世承袭。朕本疏愚，皆遵前代哲王之典礼，兹与尔誓。若谋逆不宥，其余若犯死罪，尔免二死，子免一死，以报尔功。於戏！同里实如同亲，功名因乎智勇，禄位之崇，真千载之一会也。尔当常悉此意，训及子孙，以保于永久。
○淮安侯铁券
华云龙，定远人，授开国辅运、推诚宣力武臣，荣禄大夫、柱国，封淮安侯，食禄一千五百石，赐铁券。其文曰：朕闻历代之君，肇兴王业，贤能之士，多出乡里，所以佐成大功，而亲同骨肉也。咨尔云龙，以定远之英，与朕同郡，当群雄云扰之初，从朕征伐，奋功滁、和，飞渡江左，克采石，下姑孰，缚伪将于台城，捣坚垒于广德，由千夫长升授帅职。敌犯龙江，鼓勇大捷，至于复南昌，战彭蠡，廓清江汉，进掌豹韬卫事，往取江陵，与夫泰州、高邮，悉能安抚而守之。于是移掌淮安卫事，从大将开拓中原，分佥都府以镇北平，威名尤振。朕念尔初起之旧，十有七年之间，勋劳既多。今天下已定，论功行赏，朕无以报尔，是用加尔爵禄，使尔子孙世世承袭。朕本疏愚，皆遵前代哲王之典礼，兹与尔誓，除谋逆不宥，其余若犯死罪，尔免二死，子免一死，以报尔功。於戏！同里实如同亲，功名因乎智勇，禄位之崇，真千载之一会也。尔当常悉此意，训及子孙，以保于永久。
○济宁侯铁券
顾时，凤阳人，授开国辅运、推诚宣力武臣，荣禄大夫、柱国，封济宁侯，食禄一千五百石，赐铁券。其文曰：朕闻历代之君，肇兴王业，智能之士，多出乡里，所以佐成大功，而亲同骨肉也。咨尔顾时，生长濠梁，与朕同里，兵兴以来，首从征伐，自攻南宿得滁、和，没江而东，克姑孰，下溧阳，抚安建业，平定宣州、广陵，由百夫长进升帅职，至取安庆而复南昌，皆预有功。江汉既清，庐州复捷，继以泰州、海安之勋，命尔同知天策卫事。临濠靖安，就委守御，从伐苏湖，宣力尤著，俾进征中原。朕念尔初起之旧，十有七年之间，勋劳既多。今天下已定，论功行赏。朕无以报尔，是用加尔爵禄，使尔子孙世世承袭。朕本疏愚，皆遵前代哲王之典礼，兹与尔誓。除谋逆不宥，其余若犯死罪，尔免二死，子免一死，以报尔功。於戏！同里实如同亲，功名因乎智勇，禄位之崇，真千载之一会也。尔当常悉此意，训及子孙，保于永久。
○临江侯铁券
陈德，授开国辅运、推诚宣力武臣，荣禄大夫、柱国，封临江侯，食禄一千五百石，赐铁券。其文曰：朕闻历代之君，肇兴王业，贤能之士，多出乡里，所以佐成大功，而亲同骨肉也。咨尔陈德，生长濠梁，与朕同里，兵兴以来，首从征伐，自克滁、和，而定江左，攻采石，取姑熟，定建业，下京口，前锋之功有焉。继得宁国、宣城，转升帅职，复以尔副天策卫事，进征浙右，升佥督府，往靖中原、山东、河洛、燕晋，诸郡俱下，并著战勋。朕念尔初起之旧，十有七年之间，勋劳既多。今天下已定，论功行赏，朕无以报尔，是用加尔爵禄，使尔子孙世世承袭。朕本疏愚，皆遵前代哲王之典礼，兹与尔誓。除谋逆不宥，其余若犯死罪，尔免二死，子免一死，以报尔功。於戏！同里实如同亲，功名因乎智勇，禄位之崇，真千载之一会也。尔当常悉此意，训及子孙，保于永久。
○平凉侯铁券
费聚，授开国辅运、推诚宣力武臣，荣禄大夫、柱国，封平凉侯，食禄一千五百石，赐铁券。其文曰：朕开历代之君，肇兴王业，贤能之士，多出乡里，所以佐成大业，而亲同骨肉也。咨尔费聚，与朕同郡，自列戎伍，从取滁、和、仪真，初授武校，渡江之后，收句容、溧水，定建业、京口、广德、长兴，进居帅职，继戍长兴，同知卫事。浙西之兵侵境，战败之，乃从大将，下吴兴，克姑苏，升掌本卫，又从征四明，由海道而南取三山延平，还军讨昌国余冠，皆预有功。既又从大将平中原，守关陕，其绩尤著，朕念尔初起之旧，十有九年之间，勤劳为多。今天下已定，论功行赏，朕无以报尔，是用加尔爵禄，使尔子孙世世承袭。朕本疏愚，皆遵前代哲王之典礼，兹与尔誓。除谋逆不宥，其余若犯死罪，尔免二死，子免一死，以报尔功。於戏！同郡实如同亲，功名因乎智勇，禄位之崇，真千载之一会也。尔当常悉此意，训及子孙，保于永久。
○南雄侯铁券
赵庸授开国辅运、推诚宣力武臣，荣禄大夫、柱国，封南雄侯，食禄一千五百石，赐铁券。其文曰：朕闻自昔佐兴王业之臣，有父及其子，兄及其弟，必实嘉之，世常罕见也。当朕创业之初，师驻和阳，尔兄赵伯仲，以所部舟师从人来附，东渡大江，如履平地，乃克采石，定金陵，从征安庆，侵其城，因其非命自却，罢职而逝。念其初附之诚，授尔庸以官督府中书，历任枢要。比岁从大将军下淮东，平浙右。复任北伐以取齐、鲁、汴、洛、燕、冀、秦、陇，勋绩著焉。今天下已定，论功行赏，朕无以报尔，是用加尔爵禄，使尔子孙世世承袭。朕本疏愚，皆遵前代哲王之典礼，兹与尔誓。除谋逆不宥，其余若犯死罪，尔免二死，子免一死，以报尔功。於戏！尔能览兄之不谋，奋志超群，多建奇功，而云中之捷，威声尤振，际遇今时，可谓千载之一会。尚其益宣勤劳，训及子孙，享禄位于永久。
○营阳侯铁券
杨璟，庐州合肥人，授开国辅运、推诚宣力武臣，荣禄大夫、柱国，封营阳侯，食禄一千五百石，赐铁券。其文曰：朕抚有四海，实赖熊虎之将臣，披坚执锐，辅成帝业，国家报功之典，其可后乎？咨尔杨璟，骁勇之资，智识超群。当天下鼎沸之秋，睹群雄无所定，择主来归，遂从朕于太平。凡遇战阵，所至当先。及从征江汉，移戌荆州，克全永，抚靖江，威声赫然，夷獠畏服，皆尔之勋也。今天下已定，论功行赏，朕无以报尔，是用加尔爵禄，使尔子孙世世承袭。朕本疏愚，皆遵前代哲王之典礼，兹与尔誓。除谋逆不宥，其余若犯死罪，尔免二死，子免一死，以报尔功。於戏！昔马援归汉，千载之下，人皆称其有识，以尔比之，功可同矣。尔尚益加敬慎，训及子孙，以保功名富贵于永久，不亦美欤？
○豫章侯铁券
胡美，湖广汉沔人，授开国辅运、推诚宣力武臣，荣禄大夫、柱国，封豫章侯，食禄一千五百石，赐铁券。其文曰：昔窦融以河酉归汉，载于前史，后世称之。朕以武定四方，乃有识天运而建事功如昔人者，助成帝业，理当崇报。咨尔胡美，以汉沔之英，当朕经略江右，尔能识几尽归版籍，以保全人民。于是任以中书平章之职，屡从大将征取江夏，攻寿春，平淮东，克浙西，遂取邵武、建宁，其功益著。扈朕巡狩分省北京，兵有纪律，民得抚安，况为国之姻戚而著勋于当世。今天下已定，论功行赏，朕无以报尔，是用加尔爵禄，使尔子孙世世承袭。朕本疏愚，皆遵前代哲王之典礼，兹与尔誓。除谋逆不宥，其余若犯死罪，尔免二死，子免一死，以报尔功。於戏！慎守禄位，以光勋业，笃亲亲而厚风俗，更以忠贞训及子孙，传于永世，岂不伟欤？
○永嘉侯铁券
朱亮祖，庐之六安人，授开国辅运、推诚宣力武臣，荣禄大夫、柱国，封永嘉侯，食禄一千五百石，赐铁券。其文曰：朕观天下鼎沸之秋，群雄未有所向，惟俊杰者乃能择主而依也。尔亮祖当朕渡江之后，同人款附，犹豫未决，抗我师旅，朕乃亲征，得尔于宁国。应对之际，言辞磊落，朕甚壮之，亲释其缚，即加升用，戍浙东者历年，参预行省政事。及取温台，由海道从征广之东西，至于海南，兵威所及，无不效顺，厥勋甚著。今天下已定，论功行赏，朕无以报尔，是用加尔爵禄，使尔子孙世世承袭。朕本疏愚，皆遵前代哲王之典礼，兹与尔誓。除谋逆不宥，其余若犯死罪，尔免二死，子免一死，以报尔功。於戏！昔尉迟恭归唐，立勋为多，尔可比之矣。尚其益加恭慎，以保成功，训尔后嗣，传于永久，岂不伟欤？
○东胜侯铁券
汪兴祖，庐州巢县人，三年大封功臣，已封为东胜侯。既而人有言其过者，上宥而弗问，然弗与诰券，俾仍以都督职，遇有征伐，自效以图实封。四年从征伪蜀，跃马直前，中矢石死。事闻，帝悼惜之，诏曰：汪兴祖攻文州，没于王事，例当倍赏，然以有过从征，赏其子白金百两，彩缎表里十二，因授兴祖以原封侯爵，赐铁券。其文曰：朕观自昔俊杰之士，当天下未定之时，能择可依之主而事之，故能佐成帝业而著其勋名焉。荣禄大夫、同知大都督府事汪兴祖，尔义父张德胜，爰自初兴，委身事朕，从渡江，克太平，定建业，取京口、毗陵、宜兴诸郡，多著奇勋，遂官枢密。及敌犯龙江，奋力前驱，战殁于阵。朕悯其劳，追封为蔡国公，以尔兴祖继承其职，复征安庆，捣浔阳，进征蕲黄，廓清江西，大战彭蠡，勋劳屡者，擢参省政。又以湖广、庐州之捷，寿春之援，升副都府。既而克海宁、高邮、淮安，以及吴兴、姑苏，亦预有功，进升同知都督府事。征取中原、山东、河洛之地，西取大同，既委守御，屡收胡虏，威名益振，可谓有功于前矣。已命德胜子宣承袭宣武卫同知指挥使司事。今天下已定，论功行赏，是用授尔开国辅运、推诚宣力武臣，荣禄大夫、柱国，封东胜侯，食禄一千五百石，使尔子孙世世承袭。朕本疏愚，皆遵前代哲王之典礼，岂期尔久处边陲，昧于省己，故遣尔征西自效，不料殒身矢石。兹给禄以养其家，侯尔子长成，袭爵授封。尔子除谋逆不宥，其余若犯死罪，亦免一死，以报尔功。於戏！功名因乎智勇，爵禄报于有功，风云际会，真千载之一遇也。惟尔遗泽，传之子孙，保于永久。尔其有知，当悉此意。
以上公侯铁券文散见于野乘中者，仅见此数十篇，故尽数录之，其未经耳目者将有俟焉。后载安庆侯等文，其封不过及身而止，子孙世袭指挥使而已。
○安庆侯
仇成，和州含山人，十二年封为安庆侯，赐铁券，其文曰：昔者圣君定赏以报功，惟贤能受之。朕观古制，汉封为多，然侯之名则同，其食禄世守者各有等差，为功有先后，业有巨微，所以食禄有等，阶资有叙，以辨轻重也。尔都督佥事仇成，从朕渡江，遇敌奋勇，不以众寡，所向必克。彭蠡之战，尔功居多。今已年迈，朕思往日之劳，特封尔为开国辅运、推诚宣力武臣，荣禄大夫、柱国、安庆侯，食禄二千石，子孙世袭指挥使。兹与尔誓，若谋逆不宥，其余若犯死罪，免二次，以报尔功。尔其益加恭慎，以保禄位，延于永久，岂不伟欤？
○凤翔侯
张龙，凤阳人，十二年封凤翔侯，赐铁券。其文曰：昔者圣君定赏以报功，惟贤能受之。朕观古制，汉封最多，然侯之名则同。其食禄世守者各有等差，为功有先后，业有巨微，所以食禄有等，阶资有序，以辨轻重也。去岁命将西征，以平羌戎，今岁获功以归，虽首恶未擒，其部落已经剪除，所有孽畜，尽行拘入，势孤力弱，将自消矣。今特封尔大都督府佥事张龙为开国辅运、推诚宣力武臣，荣禄大夫、柱国、凤翔侯，食禄二千石，子孙世袭指挥使。兹与尔誓，若谋逆不宥，其余死罪免二次，以报尔功。尔其益加恭慎，以保禄位，延于永久，岂不伟欤？
○附铁券式
形如瓦面，刻诰文，皆镌免罪减死俸禄之数，字嵌以金云。
○埋羹太守
帝末年，以贤能荐用者有王琎，字器之，山东日照人，授宁波府，洁廉峭峻，杜松谒。一日，见鱼肉兼馔，怒庖侈，撒而命瘗之，时号埋羹太守。
○文楼时语
宋学士濂以老致仕，每值万寿节，则来京贺。上与宴，恩数尤洽。一日，与登文楼，楼峻，陟级踬焉。太祖曰：先生老矣，明年可无来。濂稽首谢。至明年万寿节前数日，帝曰：宋先生其来乎？盖忘前语也。久之不至，曰：其沮风乎？使使视之江口，不至。曰：其有疾乎？使使视之家，濂方在乡人家会饮赋诗。上闻，大怒，命即其家斩之。马太后规谏，得命驾前双马驰赦之。
○蝶怪
洪武辛丑，微州休宁县，胡蝶大如纨扇，飞至人室，忽变怪鸟，散集乡村，居民设香炬供之乃已。是年大水。
○众字象
帝尝得一梦，有三人共弁一血帽，不知其何意？问于刘基，基曰：三人首弁血帽，众字象也，是为得众之兆。越数日，海宁果以城降。
○沈万三资产缘由
元末嘉禾人陆道判，薄游姑苏，得一废宅。先是居者不胜祟扰，以是微价售与陆，始居之。张灯夜坐堂中，忽有二女子笑语于前，陆知为怪，叱问之，二女曰：妾乃大青、小青也。言讫，跃出，陆急飞剑击之，若中其臂。次早视剑处，庭下有大小冬青二树，因斧之，土声铮铮，启下一石板，板下数罂，满贮黄白，陆遂有之，荐以饶富。后无子，有女赘沈氏子，生万三，赀产遂无纪极，为江南富族之甲。太祖闻之，皆没于官焉。
○继父乃仇家
帝在位，民间有随母改嫁者，以继父疾，割股愈之，有司以孝闻。上曰：继父尔之仇家也，割父遗体以活仇家，是大不孝也。乃置之法。
○拍案诵诗
新淦有诗人邓伯言，宋潜溪见其《咏玉笥山诗》一联云：洞天明月一双鹤，涧水碧桃千树花。乃以诗人荐之。廷试《钟山晓寒诗》，太祖受其中二句曰：鳌足立四极，钟山蟠一龙。不觉御手拍案诵之。伯言俯伏墀下，误疑上触天怒，遂惊死，扶出东华门，始苏。次日遂授翰林。
○亲书诰谕
范从文，文正公十二世孙之柔之的派，昆山人，洪武中拜监察御史，忤旨欲杀，上问汝非范文正之孙乎？先忧后乐，是汝祖所言。对曰是。上乃取帛五方亲书其诰谕曰：免汝五死，后五死皆免。
○大学无蛛网
帝时太学初成，幸观之，见蜘蛛布网屋隅。上曰：我才建屋，尔辄据之耶？顾呵之出，语讫而蛛遁，至今大学诸堂中都无蜘蛛。
○群字
“羣”字，书本作“群”，高皇恶其君与羊并，命移君于羊上，故至今有此字云。
○数目改用
壹、贰、叁、肆、伍、陆、柒、捌、玖、拾、阡、陌等字，皆始于洪武中刑部尚书开济。盖钱谷之数，用本字，则奸人得以盗改，故易此以关防之耳。
○有福孩儿
洪武时太学既成，帝喜曰：有福孩儿在此坐。益言一学也。时上偶坐广业号，其后生徒出广业者，率多清华显贵，视他号特盛，相传为上言之谶。
○宝志冢碑
太祖建都金陵，将迁宝志冢，祝之不报，乃曰：假地之半，迁瘗微偏，当一日享尔一供。爰发其坎，金棺银椁，因函其骨移瘗建灵谷寺，立浮屠于函上，覆以无量砖殿，工费钜万，仍赐庄田三百六十所日食，其一岁而周焉，以为永业。御制文树碑纪绩，霹雳震其碑，再树再击，上曰：志不欲谓我绩耳。乃寝不树。

[book_title]●明朝小史卷三 蘧文纪
○半边月儿
帝初生，顶颅颇偏，太祖视之心甚不悦，尝抚而名之曰：半边月儿。
○祖孙继体
帝平日友于之谊甚笃，太祖每闻之辄喜。一日临其宫，兄弟四人并侍，太祖出句云：兄弟相怀本一身。帝即应声答云：祖孙继体宜同德。
○蛟龙不敢吞
帝读书甚聪颖，一夕与懿文同侍太祖侧，命咏新月诗，懿文云：昨夜严陵失钓钩，何人移上碧云头？虽然不得团圆相，也有清光遍九州。帝云：谁将玉指甲，掐破碧天痕。影落江湖里，蛟龙不敢吞。太祖览之而不悦，以其口气非吉兆也。
○雨打羊毛
帝为太孙时，太祖每虑其不克善终，尝以诗对试之。偶一日在禁中观猎，马忽疾驰而过，太祖出句与文皇同对云：风吹马尾千条线。文皇曰：日照龙鳞万点金。帝乃对云：雨打羊毛一片毡。语虽工而意则让文皇矣。
○朝天女户
帝以太祖殉葬诸人近亲张凤、李衡、赵福、张粥、汪滨、孙端、王斌、杨忠、林良、李成、张敏、刘政等，以锦衣卫所镇试百户散骑带刀舍人进今职，称为朝天女户。
○八字
帝于曹国公李景隆勋戚倚任特重，尝亲书“体尔祖祢，忠孝不忘”八字赐之。
○布其过于天下
帝在位视朝颇晏，监察御史尹昌隆谏曰：昔太祖高皇帝鸡鸣而起，昧爽而朝，未尝日出而临。百官于是乎戒惧，故能庶绩咸举，天下乂安。陛下嗣守大业，正宜追绳祖武兢业万几，未明求衣，日旰忘食，常如有不及者，盖天下之大，四海之广，兆民之众，不可不勤以抚之也。今乃即于晏安，日刻甚晏，犹未临朝，群臣宿卫，疲于候伺，旷职废业，上不懈弛，流为凌迟，臣恐布之天下，传之四夷，非为社稷之福也。制以昌隆所言切中朕过，礼部可遍行天下，使朕有过，人得而知之。
○更定官制
帝登极，升六部尚书正一品，设左右侍中各一人，位侍郎上，诸司去清吏字，改户部为名度支，金帛仓库四司；刑部为详宪，比议职门都官四司，罢左右都御史，设都御史一人，副佥都御史各一人；又改都察院为御史府，设御史大夫正二品，革十三道，置察院一，定御史二十八人，改诸御史为拾遗补缺，改通政司为寺，通政使为通政卿，通政少卿参议寺丞，增置左右补缺、左右拾遗各一人。后大理寺改为司，又改卿为大理卿，左右寺正、都评事、寺副、副都评事、司务、都典簿，太常寺改卿为太常卿，少卿、寺丞分左右。天坛祠祭署为南郊祠祭署，泗州祠祭署为泗滨祠祭署，宿州祠祭署为新丰祠祭署。孝陵置钟山祠祭署及司圃所，增神乐观，知观一人。光禄寺改卿为光禄卿，少卿、寺丞如太常，而升少卿从四品，省署丞二人，增监事二人。大仆寺改卿为太仆卿，增典厩、典牧二署，设驈騻十五群，遂生三群，分隶二署。詹事府增少卿、寺丞各一人，宾客二人。又置资德院，设资德一人，资善二人，其属赞礼、赞书、著作郎各二人，掌籍、典簿各一人。国子监升监丞为堂上官，增司业二人，省博士、学正、学录，增助教十七人。鸿胪寺改卿为鸿胪卿，少卿、寺丞如光禄，而并行人司于鸿胪寺。翰林院增学士承旨一人，学士一人，设文学、博士二人，省侍讲、侍读学士，置文翰、文史二馆。文翰馆设侍书，改中书舍人为侍书；文史馆设修撰、编修、检讨，而以方孝孺为文学博士。又改谨身殿为正心殿，设学士一人，罢华盖、文华、武英三殿、文渊、东阁大学士，各设学士一人，待设无定员。文渊阁设典籍一人。六科罢左右给事中。改中东西南北城兵马指挥司为五城兵马司指挥。副指挥为兵马、副兵马。始置京卫武学教授一人，启忠等斋各训导二人。布政司革左右布政使，设布政使一人，堂上官各升品一级，改提刑按察司为十三道肃政按察司，广东盐课司为广东都转运盐使司。罢北平、山东、河南、山西、陕西五省，及江北学校贡士，革五府左右断事官、五军断事司，增亲五官宾辅二人，正三品，伴读、伴讲、伴书各一人，□□一人，左右长史各一人，审理正、典膳正、奉祀正、良医正、典宝正，并去正字，审理副等改为副审理等。郡玉宾友二人，正四品，教授一人，记室二人，直史一人，左右直史各一人。吏目一人，典印、典祠、典礼、典馔、典药。五署典印、典祠、典礼、典馔、典药，各一人，典仪二人，引礼舍人二人，仪仗司吏目一人，宾辅三，伴宾友教授进对侍坐，称名不称臣。见礼如宾师。
○燕王书稿
帝削燕王属籍，燕王乃上书于朝曰：臣闻书曰不见是图。又曰：视远惟明。夫智者恒虑患于未萌，明者能烛情于至隐。自古圣哲之君，功业著于当时，声名传于后世者，未必不由于斯。今事几甚明，非不见之谓，而陛下略不垂察，谨冒死以闻。昔皇考太祖高皇帝，当元之末世，生民涂炭，群雄角逐，被冒霜露，栉风沭雨，东征西伐，亲赴矢石，被体创痍，艰难百战，万死一生。然后定天下，成帝业，立纲陈纪，传之万世。封建诸子，巩固宗社，为盘石之安。夙夜图治，兢兢业业，未尝自宁。不幸皇考太祖宾天，令陛下承大宝，而奸臣齐泰、黄子澄辈，不能秉道德以辅圣治，而包蓄祸心，恣谗贼之口，奋豺虎之毒，假陛下之威权，剪皇家之枝叶。橚、榑、柏、桂、梗五弟，不数年间，并见削夺，虽其皆有愆过，未闻不轨之图，重可裁减护卫，轻可赐敕戒励，则朝廷于厚亲之仁，愆过之义，两尽其美矣。不务出此，动辄削王爵，夺王土，转徙流离，行路矜恻，柏尤可悯，阖室自焚。圣人在上，胡宁怨此？此皆非出陛下之意，而皆奸臣之所为也。今其尚未厌足，又以加臣。臣守藩于燕，二十余年，寅畏小心，奉法循分，天地宗庙神灵鉴临在上，敢有一毫非僻之心哉？陛下嗣统以来，臣事君之忠，明于皎日，诚以君臣大义，骨肉至亲，恒思加慎为诸王先，其敢有悖仁伤义之为哉？而奸臣跋扈，蔽陛下之聪明，诬真为枉，独加无辜。比者所遣奏事之人，箠楚刺爇，备极苦毒，迫其言臣有不轨谋，遂分布宋忠、谢贵、张昺等于北平城内外，卒伍林聚，戈矛耀日，甲马驰突于街衢，钲鼓匉訇于远迩，围守臣府，周匝严密。询其所由，但云府中不留一人。阖家惶惶，不测何事？大小凛凛，如临汤火。已而贵、昺为护卫之臣所执，臣得此二人，始询知奸臣欺诈之谋，号地呼天，擗踊无诉。切念臣于懿文皇太子同父母至亲也，于今事陛下如事天也。臣固知此非出陛下之心，但臣愚戆不能谄媚权贵耳。夫为臣之道，有君而已，焉知权贵？臣所以罹今日之祸者，此也。然虑权奸之心，不止于害臣而已。譬人欲伐树，必先剪旁附之枝，然后及其枝干亲藩夷灭之后，朝廷孤立，奸臣得志，社稷危矣，此不待明者而后见也。昔成周封建同姓，绵八百余年之业，秦废封建二世而亡，明鉴在兹。《诗》曰：价入维藩，太师维垣。大邦维屏，太宗维翰。怀德维宁，宗子维城。无俾城坏，无独斯畏。《易》曰：大君有命，开国承家，小人勿用。伏望陛下廓日月之明，奋雷霆之断，涣污德音，去此凶慝，以肃清朝廷，以安宗社，以保全亲藩，以福被生民。此非独臣之幸，乃国家天下之幸也。臣非敢爱一身一家之死，但惓惓之诚，恸皇考建洪业之艰难，望陛下保洪业于永远。遥仰天门，敬据愚恳，惟陛下念之。臣又窃计奸权之党，必已嶓结深固，恐陛下未易除之。伏观《祖训》有云如朝无正臣，内有奸恶，则亲王训兵，待命天子，密诏诸王统领镇兵讨平之。臣谨俯伏候命，惟陛下念之。
○削燕属籍诏
元年八月，帝乃祭告天地宗庙社稷及江淮旗纛之神，书谕诸王削燕属籍，命礼部侍中黄观草诏。诏曰：朕奉先皇帝遗诏，纂承大统，宵衣旰食，思图善政，以安兆民。岂意国家不幸。骨肉之亲屡谋僭逆。去年周庶人橚，潜为不轨，辞连燕、齐、湘三王，皆与同谋。朕以亲亲之故，不忍暴扬其恶，止治橚罪，余置不问。今年齐王榑谋逆事觉，推问犯者，又言与燕王棣、湘王柏同谋大逆，柏自知罪恶难逃，自焚死，榑已废为庶人。朕以燕王棣于亲最近，未忍穷治其事。今棣乃忘祖逆天，称兵构逆，意欲犯阙，危宗社。悖逆如此，孰不骇闻？昔先皇帝时，棣包藏祸心，为日已久。印造伪钞，阴结人心，朝命穷极，藏匿罪人，先帝震怒，遂以成疾。至于升遐，海内闻知，莫不痛忿。今不悔过，又造滔天之恶，虽欲赦之，而获罪宗社、天地不容。已告太庙废为庶人，遣长兴侯耿炳文等率兵三十万往讨其罪。咨尔中外臣民军士，各宜怀忠守义，奉职平燕，与国同心，永安至治。布告天下，咸使闻知。
○托孤题
方孝孺于元年八月主应天府乡试，命题可以托六尺之孤。得吴诸生刘政卷，异之曰此他日可托孤寄命者以为首举。
○机密奏
监察御史韩郁上书，奏为机密事。臣闻人主亲其亲，然后不独亲其亲，兹陛下讲之有素，行之方笃，而佐之无人以致激变也。盖常即彼诸王既废而言之，以言其亲，则太祖之遗体也；以言其贵，则孝康之手足也；以言其尊，则陛下之叔父也。彼虽可废，而太祖之体不可残也，亲之手足不可缺也，叔父之恩不可亏也。且使二帝在天之灵，有子有孙为天子，而使厥弟厥子遭残戮，是则其心为何如哉？臣每念至此，未尝不为之流涕也。此皆残酷竖儒持一己之偏见，废天下之大公；或者病藩封之太重，谋削贬之权衡。疑之太重，虑之太轻，所以流而至于此也。方周王不轨之际，进言则曰六国反叛，汉帝未尝不削也。执法则曰三叔流言，周公未尝不诛也。遂使周王父子流离播迁，有甚于周公之诛管蔡者矣。夫唇亡齿寒，人人自危，理之常也。矧周王既废，湘王自焚，代府被推，而齐臣又告王反矣。为计者必曰兵不举则祸必加，是则朝廷激变之也。及燕之举兵，厥今两月，前后调兵者不下五十余万，而乃一矢无获，谓之国有谋臣可乎？夫兵凶器也，战危事也。以危事而用凶器，其可淹久而不勇决乎？经营几许，而军需犹自告乏，粮饷犹自不给，将不效谋，士不效力，徒使中原无辜赤子，困于道，迫于输，命不聊生，日甚一日。九重之虑无已，出入帷幄，与国大事者，方且洋洋自得，若无事人。由此而观，彼其劝陛下必削藩国者，果何心哉？谚曰：亲者割之而不断，疏者绩之而不坚。殊有理也。陛下不察此，愚臣以为不待十年，必有噬脐之悔矣。臣至愚，感恩至厚，不敢不言。伏愿少垂洞鉴，兴灭继绝，释齐王之囚，封湘王之墓，还周王于京师，迎楚蜀为周公，俾其各命世子持书劝燕以罢干戈之举，以慰宗庙之灵。明诏天下，使之拨乱反正以厚亲亲之恩。如是，宗社幸甚，天下幸甚。
○凝命神宝
三年正月朔，命琢凝命神宝成，宝方一尺六寸九分，帝亲定其文曰：天命明德表正万方，精一执中，宇宙永昌。
○留汝口
三年十二月，敕驸马都尉梅殷镇守淮，燕王遗殷书，以进香至金陵为词。殷答曰：进香皇考有禁遵者为孝，不遵为不孝。王大怒，遣使复书，略言今兴兵以除君侧之恶。天命所归，实非人所能阻。殷割使者耳鼻，不复报书，口授数语，词甚峻。且曰：留汝口回去说知也。
○诏勤王
四年五月，燕兵克仪真，帝下罪己之诏，诏天下勤王曰：燕兵势将犯阙，中外臣民，坐视余之困而不余救乎？凡文武吏士，宜即日勤王，共除大难，宗社再安，余不敢忘报。
○莫逐燕歌
帝在位，有道士歌于涂曰：莫逐燕，莫逐燕。逐燕日高飞，高飞上帝畿。已而忽不见。
○杨应能度牒
高皇大渐时，封钥一小匣，固甚，密授于帝，戒遇急难乃启。及靖难兵入城，启之，则杨应能度牒也，诸披剃物悉具。遂削发披缁，从御沟中出亡。时宫中火起仓卒，咸以为建文君自焚死，竟无知者。
○处士上书
参军断事高巍，会靖难兵起，上书愿使燕，遂遣往，自称国朝处士臣某上书燕国大王。其词曰：志慕仲连子善，与人排难解纷，名世不朽。我太祖升以遐，遗诏内外臣民，同心辅政。我圣明天子，嗣登宝位，诞布维新之政，下养老之诏，天下感戴。奚啻考妣，朝野皆曰：内有圣明君王，外有骨肉藩翰，帝王之治可待。不意大王与朝廷有隙。张皇三军，抗御六师，竟不知其意何出？在朝诸臣，执言仗义，以顺讨逆。臣以为动干戈，孰若和解？使帝者复帝，王者复王，君臣之义大明，骨肉之亲愈厚。臣所以得奉明诏，置使度外，来见大王欲尽一一求颈血污地者，称臣宿许太祖生当殒首，死当结草之愿也。昔周公闻流言，即避位居东，若大王始知谋逆者擒送京师，或戮而奏闻，或解其护卫，或质所爱子孙，释骨肉猜忌之疑，塞谗贼离间之口，不与周公比隆哉？虑不及此，遂檄远迩，大兴甲兵，袭疆宇，使任事者得藉口，以为殿下假诛左班文臣，实欲效汉吴王倡七国以诛晁错为名，家必自毁，然后人毁之。恐一奸雄豪杰，鸠集无赖，因时乘衅，率众数万突起而横击之。万一有失，大王获罪先帝矣。今大王据北平，取密云，下永平，袭雄县，掩真定，易若建瓴。但自兴兵以来，经今数月，尚不能出区区蕞尔一隅之地，较以天下十五而未有一焉。大王将士，殆亦疲矣。况朝廷天下无限之师，大王以一国有限之众应之。大王同心之士，大约不过三十万，大王与我圣天子义则君臣，亲则骨肉，尚生离间之疑，况三十万异姓之士，可保终身困迫而死于殿下乎？大王信臣言，上表谢罪，按甲休兵，朝廷宽宥，再修亲好。天意顺，人心和，太祖在天之灵亦安矣。不然，执述不回，侥幸悖事，恐与伯夷、叔齐、泰伯、仲雍求仁让国之义径庭矣。幸而兵胜得成，后世公论谓何？倘有蹉跌，取讥万世，于是时也，追复臣言可得乎？巍白发书生，蜉蝣微命，生死不惧者但久蒙太祖教养，无能补报。洪武十七年旌表愚臣孝行，臣窃自负，既为孝子，当为忠臣，死忠死孝，臣至愿也。书再上，不报。
○罗永庵遗笔
帝逊位剃发，至贵州金竺长官司罗永庵，尝题诗壁间。其一曰：风尘一夕忽南侵，天命潜移四海心。凤返丹山红日远，龙归苍海碧云深。紫微有象星还拱，玉漏无声水自沉。遥想禁城今夜月，六宫犹望翠华临。其二曰：阅罢楞严磬懒敲，笑看黄屋寄云标。南来瘴岭千层迥，北望天门万里遥。款段久忘飞风辇，袈裟新换衮龙袍。百官此日知何处，惟有群鸟早晚朝。
○报父仇书
元年十一月，成祖称名上书，奏为报父仇事。臣某稽首顷首百拜昧死言。臣闻天下至尊而大，莫君与亲也。故臣之于君，子之于父母，必当尽其礼而已耳。尽其礼者，盖不忘其大本大恩也。所以不敢忘者，亦理之当然也。故臣之于君止乎忠，子之于父则止乎孝。如臣不忠于君，子不孝于父者，是忘大本大恩也，此岂人之类也欤？若然则君亲之大本大恩，为臣子既不可以不报，则君亲之仇，为臣子者其可不与君亲报乎？礼父之仇不共戴天，兄弟之仇不反兵。今我太祖高皇帝，臣之君也父也。君父之仇，其可不报矣乎？我父皇存日，因春秋高，故每岁宣藩屏诸王曰：吾之所以每岁唤尔诸子来见者，我年老虑旦夕不能见。父皇健日尚如此，父皇病久，焉得不来宣我诸子者？不知父皇果有病也，亦不知用何药而弗救，以至于此大故也？父皇五月初十日亥时崩，寅时即敛，不知何为如此之速也？礼曰三日而敛，候其复生也。今父皇不一日而敛，礼乎？自天子至于庶人，焉有父死而不报子者？焉有父死而不得奔丧者也？何故父皇宾天一月，才发诏令，令亲王天下百姓知之？如此，则我亲子与庶民同也，礼乎？礼曰天子七月而葬。今父皇七日即葬，不知何为如此之速也？臣以此礼，不知出于何典？今见诏令，言燕庶人父子，方知父皇葬以庶人之礼也。其可哀也矣，其可痛也矣。父皇宾天，葬礼未具，即将宫殿拆毁，掘起地五尺。不知父皇得何罪而至如此也？况陛下即位之初，尝论普天下文武百官，其中有云：太祖高皇帝用心三十年，大纲纪，大法度，都摆布定了。如今想着太祖皇帝开基创业，平定天下便如做下一所大房子，与人住的一般。若是做官的政事上不用心，不守法度，便是将房子拆毁了，却要房子里安稳住的一般。世间安有此理，旨哉言乎？今陛下听信奸臣齐尚书等之言，即将祖业拆毁，与诏旨大相违背。使天下之人，皆欲守其法度，亦难矣哉！孔子曰：父在观其志，父殁观其行。三年无改于父之道，可谓孝矣。我父皇存日，尝谓众王曰：我为天子，盖造宫殿，不过欲壮观天下。万邦来朝，使其观瞻，知中国天子之尊严如此也。然此劳民苦军，费用钱粮，岂易为尔？故我今日益造宫殿，极为经久壮丽，使后为帝者享用，不须再造，劳军苦民也。今将祖业拆毁，礼乎？臣于父皇宾天，便欲诣阙究问，恐后外人不知者，以为臣有他心，怨陛下也。故不出一言，吞声忍气，而泪从腹中落也。不意左班文臣齐尚书、黄太卿等官，皆是奸邪小人贪墨猾吏，皆我太祖皇帝诛不尽之余党，又行结构为恶。以陛下年少宽容，每用巧言欺诳，惑乱祖法，岂不知《皇明祖训》御制有云：凡我子孙钦承朕命，母作聪明，乱我已成之法，一字不可改易。非但不负朕垂法之意，而天地祖宗，亦将享祐于无穷矣。呜呼，其钦戒之哉！齐尚书尝奏凡朝几筵，揖而不拜，及乎小祥节届，亦不亲行祭祀。至于各王差官到京行祭祀礼，及奏事将百户林玉、邓庸等拿下囚系，捶楚锻炼，令其诬王造反，此何礼也？齐尚书又诬亲王擅自操练军马，造军器，必有他图。齐尚书明知《皇明祖训》兵卫二条，凡王教练军马，一月十次，或七八次、五六次，其临事有警，或王有闲暇，则遍数不拘。又云凡王入朝，其随侍文武官员马步军旗，不拘数目。若王恐供给系重，斟酌从行者，听其军士仪卫，旗帜甲仗，务要鲜明整齐，以壮臣民之观。于洪武二十五年春，父皇太祖高皇帝特诏诸王赴京赐敕，内一件云：常岁将练兵验视，周回封疆险易，造作军器，务要精坚堪用，庶使奸邪难以口舌惑众。敕后书曰：洪武二十五年正月二十一日早朝后午时分，朕于奉天门命翰林修撰练子宁、许观、编修吴信三员执笔听命，朕口占以成，以示后人，以辨真伪。孙允炆亲目之，后发行，故敕。臣想太祖皇帝以诸子出守藩屏，使其常岁操练兵马，造作军器，为欲防边御寇以保社稷，使帝业万世固也。岂有他心哉？其奈奸臣齐尚书、黄太卿左班文职等官，不遵祖法，恣行奸凶，操威福予夺之权。天下之人但知有齐泰等，不知有陛下也。七月来，诈传圣旨，使令恶少都督宋忠、指挥谢贵等来谋杀臣，臣为性命，不得已而动，擒获反贼宋忠、谢贵等了当，已尝具本奏闻。拘留宋忠、谢贵等在官，钦候降旨诛决，到今不蒙示谕。其奈齐尚书又行矫诏，令长兴侯耿炳文等领军马驻营雄县、真定，来攻北平。臣为保性命，不得已而又行动兵，杀败逆贼耿炳文等所领军马，擒获驸马李坚、都督潘忠、宁忠、顾我、都指挥刘燧，指挥杨松等。奸臣齐泰，出榜令军骂燕贼父子。太祖皇帝我之父也，骂我父子是骂祖与叔父为贼，岂非大逆不道？奸臣齐尚书如此无礼，其罪当何如哉？不意十月初六日，又矫诏令曹国公李景隆总兵，今天下应有军马来攻北平城，欲杀臣。臣不免亲率精兵，尽行杀败，李景隆等夜遁而去。若如此齐尚书等必欲杀我父皇子孙，坏我父皇基业，意在荡尽无余，将有以图天下。此等逆贼，义不与之共戴天，不报此仇，臣纵死亦不已也。今臣昧死上奏皇上，陛下怜太祖高皇帝起布衣，奋万死不顾一生，创业分封诸子，今陛下听奸臣之言，父皇宾天未及期年，将父皇诸子诛灭殆尽。伏望陛下俯赐仁慈，留我太祖皇帝一二亲子，以奉祖宗香火，至幸。陛下累发军马攻北平，必欲杀臣。臣为保性命，将十万之众，俱是舍死忘生之士，报我父皇太祖皇帝平日恩养之厚，保我父皇子孙尽力效忠于今日。谚云：一人拼命，千人莫当。纵陛下有数百万之众，亦无如之何也。伏惟陛下体太上好生之德，莫驱无罪之人，死于白刃之下，其恩莫大焉。复请陛下但是父皇宫中曾侍病者，宫人并长随内官，又用药医官，营办葬事，及监拆宫殿等官，奸臣齐尚书、黄太卿应有左班文职等官发来，与臣军前究问。钦愿皇帝陛下，奉承皇祖之训，以安圣心，永为社稷之主，使天下人民各得其所矣。如陛下听奸臣之言，执而不发，臣亲率精兵三十万，直抵京城，索取去也。此等皆我父皇之仇，人臣必不与之共戴天。臣若不与父王报得此仇，是臣为子不孝也。为子不孝，是忘大本之恩也，岂人之类也？今将合行奸臣数目开列于后。
一、宫中侍病老宫人；一、长随内官；一、太医院官；一、礼部官；一、葬事官；一、造孝陵驸马等官；一、奸臣齐尚书、黄太卿左班文职；一、监拆毁宫殿工部官内官。
如上逆党，一一如数发来，臣军前究问的实，即行差官赍押同具本奏，伏取圣明裁决。如果不发奸臣齐泰等来，臣必不已也。兵若到京，赤地千里，臣冒渎天威，无任激切恐惧之至。臣棣顿首稽首百拜，昧死谨具奏闻。
○绝命词
帝逊位后，方孝儒临刑。作绝命词曰：天降乱离兮，孰知其由？奸臣得计兮，谋国用猷。忠臣发愤兮，血泪交流。以此徇君兮，抑又何求？呜呼哀哉兮。庶不我尤。

[book_title]●明朝小史卷四 永乐纪
○移檄
成祖起兵移檄天下云：燕王令旨，为报父仇事，谕天下藩屏诸王大小各衙门官吏军民人等曰：惟我父皇太祖高皇帝，奉天承运，华夷一统天下生民之主，自践天位以来，诞敷圣泽，广被万邦，弥扇仁风，溥及八表，使天下雍熙无一物不得其所，何异唐尧虞舜之世？我父皇可谓道通邃古，德冠前圣，虽汉开国之君，岂能企及哉？然而四海既平，天下底定，以长子为太子，余子无分嫡庶，悉皆裂土封王，各守藩屏，同享富贵，以为万代子孙之计。岂期数年以来，不幸皇太子薨逝，秦、晋二王相继而卒。我父皇慈念皇太子早逝，遂立其次子为皇太孙，居东宫。洪武三十一年闰五月初十日，不幸父皇宾天，皇太孙即帝位，然我众王不敢以叔道自尊，凡表奏称贺，顿首百拜万死言，何则？钦遵父皇明命，不敢为一毫之非礼，臣子之情，至矣尽矣。然而帝年幼冲，即位以来，任用奸邪小人，贪墨猾吏，为六部都察院左班文职等官，日以甘言巧语蔽君之聪明，使君淫酗酒色，不遵丧制，不孝于祖，不亲政事，崇信奸回，放黜师保，屏弃典刑，残害骨肉。于是秽恶怒于天地，京城地震十日，山崩水溢，天火灾其土库。二月霹雳大风雨，发屋拔木，蝗虫遍生于陇亩，占书曰地震者，地德至静，欲其常安，不敢动摇。若主弱臣强，地必震动，臣下擅权，则土为不宁，而变怪生焉。阳伏不能出，阴迫不能入，阴阳相激地必震。今灾宗庙宫殿者，人君失位，国无忠臣，诛伐不以理，上下不相亲也。山崩水溢者，五行失序也。山者公辅之象，贤人退，小人进，则山崩。山无故自崩，国易政，人主失位，必流散也。天火焚其王库者，赏罚不明也。烧宫室者，君不思道，厥妖火烧宫室也。霹雳大风雨发屋拔木者，小人在位，贤人出走，君用谗言，杀正人也。蝗虫遍生陇亩者，佞臣辅君以贪酷之政，邪臣在位，则虫食苗叶，君用才不当，臣不任职，则食苗节；佞臣在位，则食苗心；任用奸邪，则食苗根也。吁！天之警戒如此。此皆齐尚书、黄太卿左班文职等官，谗佞恣行不道，苦军害民，惟以诛灭亲王为心，以致灾异如此。先是父皇有病，有符敕宣我第四子来，奸臣齐尚书匿其使命，使我父子不得相见。至于父皇病革，数问曰：第四子来否？岂知佞臣齐尚书阴谋用心如此。所以父皇有病，焉肯令我诸子知之？至于升遐，亦不即报我诸子奔丧，至今痛父皇得何疾，用何药而弗救，至于大故。闰五月初十日亥时崩，寅时即敛。礼三月而敛，异其复生，不知何为如此之速也？停棺不于中殿，七月即葬。古礼天子七月而葬，何为如此之速也？余以此礼不知出于何典？今见诏内言燕庶人父子，方知父皇太祖皇帝葬以庶人之礼也。其可哀也矣，其可痛也矣。何故父皇宾天，一月方发诏令亲王及百姓知之？如此，则我亲王与庶人同也，礼乎？非礼乎？况父皇宾天，葬礼未具，即毁拆宫殿，掘地五尺，不知父皇得何罪而至于如此也。况帝即位之初。尝谕普天下文武百官，其中有云：太祖皇帝用心三十年，大纲纪，大法度，都摆布定了，如今想着太祖皇帝开基创业，平定天下，便如做下一所大房子，与人住的一般。若是做官的政事上不用心，不守法度，便是将房子拆毁了，却要在房子里安稳住的一般，世间安有此理？旨哉言乎？今上位听信奸臣齐尚书等之言，即将祖业拆毁，与诏旨违背，使天下之人皆欲守其法度，亦难矣哉。孔子曰：父在观其志，父没观其行。三年无改于父之道，可谓孝矣。我父皇存日，尝谓我众王曰：我为天子盖造宫殿，不过欲壮观天下，万邦来朝，使其观瞻，知中国天子之尊严如此也。然则劳民苦军，费用钱粮，岂易为尔？故我今日盖此宫殿，极为坚久壮丽，使为帝者享用，不须再造，劳民苦军也。今将祖业拆毁，礼乎？及齐尚书尝奏，凡朝几筵揖而不拜，及乎小祥节届，亦不亲行祭祀，至各王差官到京行祭祀之礼。及奏事将百户林玉、邓庸等拿下囚系，箠楚煅炼，令其诬王造反，此何理也？齐，尚书又诬亲王擅自操练军马，造军器，必有异图。齐尚书明知《皇明祖训》兵卫内二条，凡王教练军士，一月十次，或七八次，五六次，或临事有警，或王有闲暇，则遍数不拘。凡王入朝，其随侍文武官员马步骑军不拘数目，若王恐供给繁重，斟酌随行者，听其军士仪卫，旗帜甲仗务要鲜明整肃，以壮臣民之观。于洪武二十五年春，父皇太祖高皇帝特诏诸王赴京，赐敕内一件云：常岁训将练兵验视，周回封疆险易，造作军器，务要精坚堪用，庶使奸邪难以口舌惑听。敕后书曰：洪武二十五年正月二十一日早朝后午时分，朕于奉天门命翰林修撰练子宁、许观、编修吴信三员执笔听命，朕口占以成，以示后人，以辨真伪。孙允炆亲目之，发行，故敕。臣想太祖皇帝以诸子出守藩屏，使其常岁操练军马，造作军器，欲为防边御寇，以保社稷，使帝业万世固也。岂有他心哉？其奈奸臣齐尚书、黄太卿左班文职等官，不遵祖法，恣行奸宄，操威福予夺之权。天下之人，但知有齐尚书，不知有皇帝在上也。然而帝被奸臣所惑溺甚，故我父皇骨肉未冷，坟土未干，后母尽妻之，且以流言而罪周王，破其家，灭其国，将周王次妃，选其色者亦尽妻之，未旋踵而罪代王，出其宫人，悉配于军士。湘王无罪，听谗臣之言，赐其宫焚死。齐王无罪，又听谗臣之言，降为庶人，拘囚在狱，护卫侍从人等，尽皆拨散。及乎岷王，又听谗臣左班文武齐尚书等官之言，以金帛赏王之左右，使其诬告岷王，降为庶人，流于漳州烟瘴地面。余想齐尚书、黄太卿等奸邪小人，贪墨猾吏，虐我父皇之子孙，报其私仇，快其心志。呜呼！被人之毒，甚于狼虎，我父皇能有几多子孙，受彼之害，能消几日尽，痛心疾首岂易言哉？不意奸臣齐尚书等，又使令恶少谢贵等为北平都司官，张昺为布政司官，有本府长史葛诚用心设计，来谋杀我，于六月将军马围住外墙栅木，截我端礼四门行路，杀我守王城之卒，外城各军士披甲执杖，铙鼓叫呼，声震城野，使人在城坐食惶惧不安，我亦可耐之。至七月初旬来谋杀我，约申时引兵入王城，当日有都指挥张信来透消息，为保性命，不得已于未时动兵，擒获逆贼谢贵等了当。七月十六日，都督宋忠等领军马八千，步军一万二千，调山西、万安、怀安、宣府前卫军马一万，前往怀来下营，期会各处军马来攻北平。余故不免亲率精骑八千，直抵怀来，与忠军交战，自辰至午，忠军大败，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:43:56-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>