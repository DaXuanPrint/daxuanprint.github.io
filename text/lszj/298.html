<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●南翁梦录序,●南翁梦录,南翁梦录序（胡濙）,南翁梦录序（黎澄）,南翁梦录,南翁梦录后序,南翁梦录全文在线阅读,南翁梦录全文在线下载,大玄古籍书库">
<meta name="description" content="越南文人笔记，语辞偶涉怪诞，黎澄著。黎澄（1374～1446），字孟源，号南翁，原名黎元澄，黎季犛长子，祖籍中国浙江。黎季犛篡位后，改回原姓胡，建立胡朝，黎元澄也随之改称胡元澄。明朝灭胡朝后，黎元澄与父季犛、弟汉苍于明永乐五年（1407）被俘获送到北京。黎元澄有神枪法，明朝廷诏入宫，专督造火枪、火药，入仕明朝后改名黎澄。初任职工部营，后升郎中、工部右侍郎、左侍郎，明正统十年（1445）升工部尚书，逝后葬于北京西山南安河村旁。《南翁梦录》成书于明正统三年（1438），该书自序中称“正统三年戊午重九日”。全书">
<title>南翁梦录_黎澄_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">南翁梦录</span> <br/>
          作者： <span class="inputVal" id="bkauthor">黎澄</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,笔记,完结</span> <br/>
          字数： <span class="inputVal" id="bknum">[book_length]16520</span> <br/>
          说明： <span class="inputVal" id="bkdec">越南文人笔记，语辞偶涉怪诞，黎澄著。黎澄（1374～1446），字孟源，号南翁，原名黎元澄，黎季犛长子，祖籍中国浙江。黎季犛篡位后，改回原姓胡，建立胡朝，黎元澄也随之改称胡元澄。明朝灭胡朝后，黎元澄与父季犛、弟汉苍于明永乐五年（1407）被俘获送到北京。黎元澄有神枪法，明朝廷诏入宫，专督造火枪、火药，入仕明朝后改名黎澄。初任职工部营，后升郎中、工部右侍郎、左侍郎，明正统十年（1445）升工部尚书，逝后葬于北京西山南安河村旁。《南翁梦录》成书于明正统三年（1438），该书自序中称“正统三年戊午重九日”。全书叙述越南李、陈两朝时期的历史人物及事件，及佛、道各宗在越南流传的事迹，共31篇。中国学者张秀明称：“黎澄所写之《南翁梦录》，为回忆安南陈朝时之嘉言懿行，佚闻轶事三十一则，体类诗话。”黎澄自称所撰该集是有感于故国越南人物“自昔蕃盛，岂可以偏方而遽谓无人乎哉！前人言行才调，多有可取者，至于兵火之间，书籍灰烬，遂令泯灭无闻，可不惜欤？兴思及此，寻绎旧事，遗亡殆尽，犹得百中之一二，集以为书”。黎澄回顾自身遭遇的国家丧乱，感叹人生如梦，“彼中人物，昔甚繁华，时迁事变，略无遗迹，唯我一人知而道之，非梦而何？”因此把书名“录以梦名”。书中所介绍的越南人物事迹的历史，可补越南正史之不足，其中又引录了众多越南文人创作，对越南文学文献亦具有相当高的参考价值。</span> <br/>
          封面： <span class="inputVal" id="bkimg">Z_5766.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]南翁梦录
[book_author]黎澄
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,笔记,完结
[book_length]16520
[book_dec]越南文人笔记，语辞偶涉怪诞，黎澄著。黎澄（1374～1446），字孟源，号南翁，原名黎元澄，黎季犛长子，祖籍中国浙江。黎季犛篡位后，改回原姓胡，建立胡朝，黎元澄也随之改称胡元澄。明朝灭胡朝后，黎元澄与父季犛、弟汉苍于明永乐五年（1407）被俘获送到北京。黎元澄有神枪法，明朝廷诏入宫，专督造火枪、火药，入仕明朝后改名黎澄。初任职工部营，后升郎中、工部右侍郎、左侍郎，明正统十年（1445）升工部尚书，逝后葬于北京西山南安河村旁。《南翁梦录》成书于明正统三年（1438），该书自序中称“正统三年戊午重九日”。全书叙述越南李、陈两朝时期的历史人物及事件，及佛、道各宗在越南流传的事迹，共31篇。中国学者张秀明称：“黎澄所写之《南翁梦录》，为回忆安南陈朝时之嘉言懿行，佚闻轶事三十一则，体类诗话。”黎澄自称所撰该集是有感于故国越南人物“自昔蕃盛，岂可以偏方而遽谓无人乎哉！前人言行才调，多有可取者，至于兵火之间，书籍灰烬，遂令泯灭无闻，可不惜欤？兴思及此，寻绎旧事，遗亡殆尽，犹得百中之一二，集以为书”。黎澄回顾自身遭遇的国家丧乱，感叹人生如梦，“彼中人物，昔甚繁华，时迁事变，略无遗迹，唯我一人知而道之，非梦而何？”因此把书名“录以梦名”。书中所介绍的越南人物事迹的历史，可补越南正史之不足，其中又引录了众多越南文人创作，对越南文学文献亦具有相当高的参考价值。
[book_img]Z_5766.jpg


[book_chapter]无标点

[book_title]●南翁梦录序
语称十室之邑必有忠信如丘者焉况交南人物自昔蕃盛岂可以偏方而遽谓无人乎哉前人言行才调多有可取者至于兵火之间书籍为烬遂令冺灭无闻可不惜欤兴思及此寻绎旧事遣亡殆尽犹得百中之一二集以为书名之曰南翁梦录以备观览一以扬前人之片善一以资君子之异闻虽则区区于小说亦将少助于燕谈或问予曰君所书者皆是善人平生闻见无不善乎予应之曰善者我所乐闻故能记之不善者非无吾不记耳曰录以梦名其义安在曰彼中人物昔甚繁华时迁事变畧无遗迹惟我一人知而道之非梦而何达人君子其知之乎南翁澄自谓也
正统三年戊午重九日正议大夫资治尹工部左侍郎交南黎澄孟源序

[book_title]●南翁梦录
黎澄
艺王始末
竹林示寂
祖灵定命
德必有位
妇德贞明
闻丧气绝
文贞鲠直
医善用心
勇力神异
夫妻死节
僧道神通
奏章明验
压浪真人
明空神异
入梦疗病
尼师德行
感激徒行
迭字诗格
诗意清新
忠直善终
诗讽忠谏
诗用前人警句
诗言自负
命通诗兆
诗志功名
小诗丽句
诗酒惊人
诗兆余庆
诗称相职
诗叹致君
贵客相欢
○艺王始末
安南陈家第八代王讳叔明明王第三子次妃黎氏所生也为王子时号曰恭定性淳厚孝友恭俭明断博学经史不喜浮华陈家旧例有子既长即使承正位而父退居北宫以王父尊称而同听政其实但传名器以定后事备仓卒尔事皆取决于父嗣王无异于世子也初明王庶长子既立是为宪王而嫡子始生长曰恭肃痴味不任人事次曰禄星年未出幼而宪王殁且无嗣禄星承父命继立是为谷王庶兄恭靖拜太尉恭定拜左相恭定忠信诚确事君与亲谨慎毫发人无间言接物不亲不疏临政无咎无誉明王弃世居丧三年泪不干睫服除衣无彩色食不重味庵萝果海豚鱼是南方珍味自此绝不到口事谷王十有余年谷王夭而无嗣大臣议曰左相甚贤然兄无嗣弟之义乃以国母令召立恭肃子忘名为王是时恭肃亦巳早世子既立以众议进拜大尉为太宰左相为太师左相弟恭宣为右相恭肃子少不学好游侠人言妾母私通外人杨氏所生故为宗族素所轻贱既嗣位居丧无戚容举动多失礼擢用亲昵小人蔑视祖父卿士不满朞年宗族无状者相与作乱既捕获诛戮连累枉杀甚众又潜谋尽去陈氏之有名目者乃杀太宰于家太师夜遁迄旦宗族官寮尽挈家奔都城为之萧索太师间道得至竆边蛮峒意欲自尽左右持之峒人留寓旬月人颇知之宗族官寮相继寻至恭肃子遣军追捕者亦尽归投右相唱率羣寮劝请还都以清君侧太师鸣咽谢曰诸君早返城邑善护明君易乱致治尊安社稷某死亦受赐某得罪于主脱身逃窜待毙山林幸矣岂敢有他诸君幸勿相迫众皆諠哗不巳再三恳切上书誓死无易逼请就途肩轝出山远近云集欢声震天将至都三百里老将阮吾郎教恭肃子出手书罪巳辞位巳而拥出迎谢恭肃子伏地请罪太师亦仆地相抱恸哭尽哀曰主上何至如此臣之不幸岂意有今日也右相拔剑厉声曰天命讨罪罪人安得多言相王岂可以煦煦之仁失于大义乃叱将军掖去促有司备礼奉太师即王位废恭肃子为昏德公王入城谒庙涕泣告曰今日之事非臣意所及以社稷故不得辞免有乖忠孝惭惧在怀愿自黜尊荣以少酬素志乃下令勿用王车轝衣服器物黑漆无以金宝丹朱其余饮食服用依前节俭终身之丧殁世无改乃革乱政率旧章明赏罚用贤良以巳子不才难堪大事朞年使弟右相嗣位而同听政是为睿王先是占城乘国衅数来寇睿王即位三年乃亲伐占城败绩不返王以睿王之子晛嗣位久之觇听奸臣行不道王忧社稷倾覆涕泣而废之号曰灵德公以王小子颙入嗣位是为顺王历七载父王薨时洪武二十七年甲戌葬于安生山谥曰艺初艺王为儿时八九岁侍明王适床上有竹奴试命咏之乃占口应曰有伟此君中空外劲削汝为奴恐伤天性明王异之佯叱曰此不成语勿记录乃戒师傅毋令作诗君子谓天命有兆谁能御之后果然矣即位之后尽取兄弟姊妹子女孙侄之孤幼者鞠飬宫中视同巳出宗族远近咸被恩怜有遭乱后贫窭不能婚嫁者婚嫁之未葬者葬之未泒支流莫不收录翕然戚里盎若春和国人化之俗渐淳厚此土之君斯其贤者欤
○竹林示寂
陈氏第三代王曰仁王既传位世子乃出家修行刻苦精进慧解超脱为一方祖师庵居安子山紫霄峰自号竹林大士其姊号曰天瑞多失妇道大士在紫霄闻姊病亟乃下山往视谓天瑞曰姊若时至自去见冥间问事则应曰愿少待我弟竹林大士且至言讫还山数日至庵分付弟子后事奄然坐化天瑞亦以是日卒
○祖灵定命
仁王示寂时其子英王未有嫡嗣止有庶子意且待嫡子而后定嗣位至茶毘后封骨时子孙环拜舍利飞入庶孙袖里而放光既收又入英王拜曰敢不奉命收之乃定寻以庶子为世子既久嫡母生男不育庶子终嗣王位是为明王
○德必有位
明王既嗣王位久之嫡母生男至周晬时英王巡边在外家事先决于嗣王有司以周晬礼请乃命以世子例行之有司以王故难之王曰何疑乎初以嫡嗣未生故我权在此位今既生矣待长复辟何难曰此事前古多危请慎思之王曰顺义行之安危何足虑也卒以世子例行之朞年而嫡嗣殁王甚哀之君子谓明王诚心不顾于安危让德克光于今古传曰有德者必有其位其斯之谓欤
○妇德贞明
陈睿王正妃黎氏灵德之母也初睿王出师不返妃乃披剃为尼会艺王以灵德嗣位妃为之辞让不得乃涕泣谓亲人曰吾儿薄福难堪大位足以取祸尔故主弃世未亡人惟欲速死不欲见世事况儿子之将危乎乃精修苦行朝夕经忏以报主恩不五六年燃臂炼顶无不备至遂以入定示寂后至灵德见废人皆服其藻鉴先知且感事君之诚贞妇之节一归佛氏便造门庭如此之深也谁不哀伤而嘉奖乎虽陈家先世妃嫔多有贤者而此妃出于其后又欲过之何其伟欤
○闻丧气绝
陈太王女号曰韶阳方坐蓐时王巳旬月不豫数遣人起居左右绐曰王巳平复无事至弃世日忽闻锺声连响曰得非不讳事耶左右绐之不听乃恸哭长号气绝瞑目而逝
○文贞鲠直
朱安号樵隐交趾上福人也性廉直刚介居家笃好读书学业精醇名闻远近弟子盈门相继蹑青云登政府者往往有之安恬澹寡欲不赴应举至元间陈氏明王征拜国子司业授世子经寻迁太学祭酒明王殁其子谷王逸豫怠于听政权臣稍多不法安数谏不听又上疏乞斩奸臣七人皆权幸者时人号为七斩疏既入不报安乃挂冠归田里后谷王殁国颇乱羣臣迎立艺王安闻之大喜杖策上谒旋乞还乡以老病辞不受封拜乃赐号文贞先生厚礼送回久之寿终于家都城人士景仰高风莫不嗟悼昔安弟子为执政者时来问候拜床下得与谈话片言而去者甚以为喜有不善者切责唾骂甚至呵叱不纳其清直严正名闻一时凛然可畏吁其善哉
○医善用心
澄先人之外祖曰范公讳彬家世业医事陈英王判太医令常竭家资以蓄良药积米谷人有孤苦疾病者寓之于家以给饘粥救疗虽脓血淋漓不少嫌避如此来者待徤而去床不绝人忽连年饥馑疫疠大作乃筑房屋宿困竆饥者病者活千余人名重当世后尝有人扣门急请曰家有妇人卒暴血崩如注面色稍青公闻之遽往出门而王使人至曰宫中贵人有发寒热者召公看之曰此病不急今人家命在顷刻我且救彼不久便来中使怒曰人臣之礼安得如此君欲救他命不救尔命耶公曰我固有罪亦无奈何人若不救死在顷刻无所望也小臣之命望在主上幸得免死余罪甘当遂去救治其人果活少顷来见王责之免冠谢罪敷析真心王喜曰汝真良医既有善艺又有仁心以恤我赤子诚副予望也后之子孙为良医官四五品者二三人世皆称誉其不坠家业也
○勇力神异
安南李氏时清化人黎奉晓生而魁伟异常饮食视人十倍年十二三身长七尺适有外寇侵境虏掠甚众邻里仓皇罔措奉晓语其父母不可随人奔忙但多作饭与儿子饱吃一顿今日杀贼救民易如反掌饭毕持一短刀俗呼为斫刀者伐木为兵直冲贼阵纵击溃走尽获邻邑被虏者千余人而还李氏赏赐除授固辞不受乞赐田地以自耕食耳有司议定顷亩奉晓曰臣以斫刀破贼愿掷斫刀所至为界许之掷至十余里悉以与之后人因此凡赏功田名之曰斫刀田使领军辞以不能愿居田里待用兵时请为先锋破阵报国而巳后十余年召为先锋以十余人击数万余贼众封威远将军仍在田里寿终于家
○夫妻死节
永乐丁亥大军平交趾日头目吴勉赴水死其妻阮氏仰天叹曰吾夫事主一生受禄由中官至登政府今而死节是得所也又何怨乎妾若苟活岂无所之但夫道君恩一时辜负吾不忍也宁相随尔言讫亦赴水死嗟夫死节者士大夫之所当然犹或难之宦官如此古所罕闻吴勉其丈夫乎至于阮氏以妇人临危能识大节知夫得所而无憾又能重义轻生视死如归可谓贤妇也欤世之愚妇以忿投水者多矣至于以义为身甚不易得也如阮氏者诚可嘉哉
○僧道神通
李氏时尝有妖物昼夜隐形啼呌于殿梁上连日不止时第二代王召僧觉海道士通玄同来厌胜觉海以数珠击柱其声应手而止通玄以令牌击柱忽见大手出梁上将一蛤蚧掷地其妖乃止王占口曰觉海心如海通玄道更玄神通能变化一佛一神仙
○奏章明验
交趾太清宫道士名道甚元世祖至元间为陈太王祈嗣拜章毕乃白王曰上帝既允奏章即命昭文童子降生王宫住四纪巳而后宫有孕果生男两膞上有文曰昭文童子字颇明显因以昭文为号年长其文始消至四十八岁卧病月余诸子为之建醮请减巳寿以延父龄道士拜章起曰上帝览章笑曰何乃恋俗欲久留乎然其子孝诚可允再留一纪病乃瘳后果有十二年寿
○压浪真人
宋仁宗时安南李王亲率舟师伐占城至神投海口风浪连日不得航海闻近山有道士独居庵中乃召请祈祷道士曰王自有福力臣保万一无忧明日发行勿生疑虑夜半风止诘旦行至海外远望风浪如山舟师所向宁静时复见此道士水上步行或前或后宛然明白但人不可近尔师还至神投山道士迎见王喜谢慰劳道士曰臣知王福重故无忧此神佑王尔非臣也问之乡人曰道士自此采药久不在庵王大异之封为压浪真人赏赐金帛皆不受后入山去不知所之真人姓罗为名人皆以压浪呼之弱冠弃妻子入道其后裔有罗修者举进士仕陈艺王官至审刑院司而卒余所亲识也
○明空神异
交趾胶水乡有空路寺昔有僧俗姓阮名明空来治开平出家住此寺有德行颇知名一日明空从外来其同房僧戏隐门内跃出作虎声以怖明空明空笑曰汝修行反作虎耶我当救汝后年僧没寻国王李氏生世子年几弱冠忽徧身生毛踊跃咆哮头面渐变虎形王广求医巫僧道皆无措手闻明空有法术遣人乘船请来明空以小锅炊饭欲食水手使者笑曰水手人多自有食莫烦常住明空曰不然众皆少吃见我厚意四五十人各盛满碗饭亦不尽人皆奇之临晚上船戒使者与水手皆熟睡一觉待月出贫僧唤起乃开船不然我且不去使者恳请不得皆偃卧假寝惟觉船下风声冷然移时月出呼起其船巳在都下湾泊矣经行三百余里也乃腾空入宫中煮水以洗世子应手毛退体遂平复王问故对曰修行人一念迷着忏洗而巳无难也曰师得何神通而能空行曰非也臣宿有风疾比发时不见万象不知何者为空乃信步耳非神通也乃空行回去赐赉不受王遂钖以神僧封号因以空路名其寺云世子后为王谥曰神王
○入梦疗病
东山寺僧名灌园戒行清白慧解圆融数十余年不下山适陈英王患眼月余医药不効日夜疼痛梦见一僧以手摩眼王问僧自何来其名为谁曰我灌园也来救王眼梦觉眼痛便止数日平复访于僧徒果有灌园在东山者命人请来宛然梦中所见僧也王大异之封为国师赏赐甚厚尽将散施不留一钱破衲还山若不经意自后行脚徧历山川州县聚落凡有淫祀邪神为民害者尽将诃斥伐其庙坛至于猛烈大神多有见形见梦郊迎请命者则为之授戒减损血食使保护生民无敢犯者后世人犹德之
○尼师德行
清凉尼师俗姓范氏交趾世禄家女出家庵居清凉山毁服苦行戒律精勤慧觧通畅常习禅定面貌酷似罗汉远近僧俗莫不敬仰蔚为一国尼徒宗师与诸大德齐名洪武间陈艺王赐号慧通大师既老移居望东山一日忽谓其徒曰吾欲以此幻躯施与虎狼一饱乃入深山兀坐绝食三七日虎狼日日环踞莫敢近其徒恳请还庵闭门入定经一夏乃集众说法因而奄然坐化年八十余荼毗有舍利甚多官为建塔于本山焉先是尝嘱弟子吾去后当分取吾骨留此间磨洗人疾病至收骨时众议不忍乃尽函封经宿忽得肘骨在函外桌上众皆异其灵验后凡有人以病来祷弟子磨水与之一洗莫不立愈其誓愿弘深乃至如此
○感激徒行
陈太上之孙名道载号文肃者是仁王之从弟也自少有才名十四岁乞入试场遂登甲科仁王深器重之有意大用不幸短命而亡故未及为相也仁王出家修苦行文肃自此徒行曰主上行脚徧山川我纵不能随从何忍弃车马乎卒世不易仁王一时入城文肃来谒命官厨以海味食之笑语尽欢王占口曰红润剥龟脚黄香炙马鞍山僧持凈戒同坐不同餐观其君臣兄弟相得如此足感激也
○迭字诗格
陈家第二代王曰圣王既传位世子晚年颇间适甞游天长故乡有诗云景清幽物亦清幽一十仙洲此一洲百部笙歌禽百舌千行奴仆橘千头月无事照人无事水有秋涵天有秋四海巳清尘巳净今年游胜旧年游此诗作时盖经元军两度征伐之后国中安乐故结意如此其命意清高迭字振响非老于诗者焉能道此况自性清高天然富贵国君风味与人自别矣
○诗意清新
竹林大士咏梅诗云五出圆葩金捻须珊瑚沉影海鳞浮个三冬白枝前面此一瓣香春上头甘露歌凝痴蝶醒夜光如水渴禽愁嫦娥若识花隹处桂冷蟾寒只么休其清新雄徤迥出人表千乘之君趣兴如此谁谓人竆诗乃工乎又山房漫兴二绝句云谁縳更将求解脱不凡何必觅神仙猿闲马倦人应老依旧云庄一榻禅是非言逐朝花落名利心随夜雨寒花尽雨晴山寂寂一声啼鸟又春残其潇洒出尘长空一色骚情清楚逸足超羣有大香海印集颇多绝唱惜其地遭兵火不得流传余只记诵一二而巳吁可惜哉
○忠直善终
范遇范迈本姓祝氏交趾庄仁人也兄名坚弟名固皆少年登高科有才名至正间在陈明王历官清要王以祝氏古无显人乃改祝坚为范遇固为范迈王叔父为上宰传国柄不避嫌疑且与宰执有隙适仇人上变告诬构上宰国相率百官弹劾议置大辟独范迈为御史中丞固请缓狱慎刑时上宰被收而家臣寮属亲戚奴仆下狱杀戮甚众迈连上谏疏面折法司辩析冤屈人主威怒之前力争不巳王叔既幽死后得诬构实迹坐其奸人王甚惭愧追赠叔父极隆乃赐迈诗云台乌久矣噤无声整顿朝纲事匪轻殿上昂藏鹰虎气男儿到此是功名寻迁参知政事在政府多年有清名一日微恙索笔题诗云自从谪落下人间六十余年一瞬看白玉楼前秋夜月朝真依旧傍阑干书毕掷笔而逝有镜溪诗集行于世遇亦廉正能文与弟齐名官至审刑院使而卒
○诗讽忠谏
至正间交趾陈元旦以陈家宗冑仕谷王为御史大夫王不勤政权臣多不法元旦数谏不纳谷王没其侄昏德嗣立时事愈甚元旦上书不报乃乞骸骨而去有寄台中寮友诗云台端一去便天涯回首伤心事事违九陌尘埃人易老五湖风雨客思归儒风不振回无力国势如悬去亦非今古兴亡真可鉴诸公何忍谏书稀后内难起奔从艺王王即位拜司徒平章事居相位颇多年而卒其人通晓历法甞看百世通纪书上考尧甲辰下至宋元日月交蚀星辰缠度与古符合奉道精炼祈雨有应自号为壸子
○诗用前人警句
陈家宗冑有号岑楼者弱冠能诗二十七岁而卒有岑楼集行于世坟在乌鸢江上介轩阮忠彦亦有诗名不及相识行过乌鸢有追挽诗云平生恨不识岑楼一读遗编一点头蓑笠五湖荣佩印桑数亩胜封侯世间此语谁能道万古斯文去巳休欲酹骚魂何处是烟波万顷使人愁蓑笠五湖一联是岑楼之诗句也
○诗言自负
阮忠彦早有才名颇自负甞有长篇诗其畧云介轩先生庙廊器茂龄巳有吞牛志年方十二太学生纔登十六充廷试二十有四入谏官二十有六燕京使其自负矜伐如此然事陈明王历枢要登政府卒有令名不负儒者官至尚书左辅寿八十余有介轩集行于世
○命通诗兆
黎括字伯括清化人也少时游学都下其友人为官者当元季时奉使燕京括送诗云驿路三千君据鞍海门十二我还山中朝使者烟波客君得功名我得闲识者知括将贵后括登科果骤迁擢居政府先于其友云
○诗志功名
范五老事陈仁王为殿帅上将军平生出身戎行颇好读书倜傥有大志喜吟诗于武事若不经意然所领军必为父子之兵每战必胜侍卫勤谨首寇爪牙之臣尝有诗云横槊江山恰几秋三军貔虎气吞牛男儿未了功名债羞听人间说武侯
○小诗丽句
陈家宗冑有号爱山者颇读书学诗偏好花情多吟小诗时有丽句甞有诗云宝鼎香销沉水烟碧纱春帐薄如蝉洞章吟罢愁成海人在阑干月在天又曰牕畔香云暗碧纱平分午睡不禁茶相思在望登楼怯一树木绵红尽花
○诗酒惊人
演州人胡宗鷟少年登科颇有才名初未甚显适至元宵有道人黎法官者张灯设席以延文客宗鷟受简请题一夜席上赋诗百首饮酒百杯众皆环视叹服无与敌者自是名震都下后以文学为人师臣事陈艺王官至翰林学士承旨兼审刑院使诗酒无虚日年八十余寿终于家
○诗兆余庆
澄太父之外祖曰阮公讳圣训事陈仁王为中书侍郎性甚仁厚少年登高科冣能诗当时无敌后人称为南方诗祖尝有田园漫兴诗其一联云巢鸟寄林休伐木蚁封在地未耕田识者叹其仁心及物必有余庆后其女配我曾祖生太父及陈明王次妃妃生艺王卒有赠典尊荣门阀昌盛之福果如识者所言其兆先见于此诗乎以至四世外孙如澄今者出自幽谷迁于乔木沟断之余滥同成器岂非先人之泽未割乃得生逢圣世深沐尧仁而有此奇遇也欤
○诗称相职
陈艺王初为相时有送元使诗云安南老相不能诗空对金樽送客归圆伞山高泸水碧遥瞻玉节五云飞其弟恭信性文雅好诗画后为右相亦有寻幽诗云槁七八重虹宛转水东西折绿萦回不因看石寻梅去安得升平宰相来
○诗叹致君
壸司徒题玄天观诗云白日升天易致君尧舜难尘埃六十载回首媿黄冠盖为相时不有功效而兴此叹是亦忧爱在怀情归忠厚诗人所可取也欤
○贵客相欢
军头莫记东潮人也出身行伍酷好吟诗元统间伴送元使黄裳裳亦好诗者旬日江行相与唱和多有隹句裳甚欢之至界上留别诗云江岸梅花正白船头细雨斜飞行客三冬北去将军一棹南归
广信府同知邹潘校正　　推官方重校正　　临江府推官袁长驭校正　　上饶县学教谕馀学申对读　　湖州府后学吴仕旦覆订
[book_chapter]标点本

[book_title]南翁夢錄序（胡濙）
夫日星昭布，雲霞絢麗，天之文也；川嶽流峙，草木華實，地之文也；名物典章，禮樂教化，人之文也。普天率土，星羅碁布之國，莫不咸有是文焉。今工部左侍郎交南黎公澄孟源，性資明敏，才學優長，與予有同朝之好。間以《南翁夢錄》一帙見示，且徵言以弁其端。予徧閱之，南翁乃孟源自號，其所著之文，簡約而謹嚴，豐瞻而愽洽，緣情指事，陳義措辭，痛快切實，無非叙君臣之等，明彝倫之懿，闡性命道術之奧，紀家國起廢之由。以至褒賛節義，則感慨激烈，可以厲風俗，稱揚述作，則清新俊逸，可以怡性情，與夫孟源自叙餘慶所鍾云：「出自幽谷，遷于喬木」；「生逢聖世，深沐堯仁，而有此奇遇」之說，予有以知孟源之心，以為偏方之異跡，今得敷張於中夏，徧聞於郡邑，抑且播聲光於後世，苟非叨聖朝亞卿之寵任，則帙中所錄者，將泯滅於遐荒而無聞矣。今茲遭際，遂獲流傳於不朽，豈不為存沒之大幸也歟？因嘉其能旌善而篤於仁厚，故不辭其請而書此，以冠于篇端云。
正統五年歲庚申，十月望日，資德大夫正治上卿禮部尚書毘陵胡濙書。

[book_title]南翁夢錄序（黎澄）
《語》稱：「十室之邑，必有忠信。」如丘者焉，况交南人物，自昔蕃盛，豈可以偏方而遽謂無人乎哉！前人言行才調，多有可取者，至于兵火之間，書籍灰燼，遂令泯滅無聞，可不惜歟？興思及此，尋繹舊事，遣亡殆盡，猶得百中之一二，集以為書，名之曰《南翁夢錄》，以備觀覽，一以揚前人之片善，一以資君子之異聞。雖則區區于小說，亦將少助于燕談。或問予曰：「君所書者，皆是善人，平生聞見，無不善乎？」予應之曰：「善者我所樂聞，故能記之。不善者非無，吾不記耳。」曰：「錄以夢名，其義安在？」曰：「彼中人物，昔甚繁華，時遷事變，畧無遺迹，惟我一人，知而道之。非夢而何？達人君子，其知之乎？」南翁澄自謂也。
正統三年戊午，重九日，正議大夫資治尹工部左侍郎交南黎澄孟源序。

[book_title]南翁夢錄
藝王始末
安南陳家第八代王諱叔明，明王第三子，次妃黎氏所生也。為王子時，號曰恭定，性淳厚孝友，恭儉明斷，博學經史，不喜浮華。陳家舊例，有子既長，即使承正位，而父退居北宮，以王父尊稱而同聽政，其實但傳名器，以定後事，備倉卒爾。事皆取決于父，嗣王無異于世子也。初，明王庶長子既立，是為憲王，而嫡子始生，長曰恭肅，癡味不任人事。次曰祿星，年未出幼而憲王歿，且無嗣。祿星承父命繼立，是為裕王。庶兄恭靖拜太尉，恭定拜左相。恭定忠信誠確，事君與親，謹慎毫髮，人無間言，接物不親不疏，臨政無咎無譽。明王棄世，居喪三年，淚不乾睫，服除，衣無綵色，食不重味，菴蘿果、海豚魚，是南方珍味，自此絕不到口。事裕王十有餘年，裕王夭，而無嗣。大臣議曰：「左相甚賢，然兄無嗣弟之義。」乃以國母令，召立恭肅子忘名為王。是時，恭肅亦巳早世，子既立，以衆議進拜大尉為太宰，左相為太師，左相弟恭宣為右相。恭肅子少不學，好游俠，人言妾母私通外人楊氏所生，故為宗族素所輕賤。既嗣位，居喪無戚容，舉動多失禮，擢用親昵小人，蔑視祖父，卿士不滿朞年，宗族無狀者，相與作亂。既捕獲，誅戮連累，枉殺甚衆。又潛謀盡去陳氏之有名目者，乃殺太宰于家。太師夜遁，迄旦，宗族官寮盡挈家奔，都城為之蕭索。太師間道得至竆邊蠻峒，意欲自盡，左右持之，峒人留寓，旬月，人頗知之。宗族官寮相繼尋至，恭肅子遣軍追捕者，亦盡歸投。右相唱率羣寮，勸請還都，以清君側。太師鳴咽謝曰：「諸君早返城邑，善護明君，易亂致治，尊安社稷。某死，亦受賜。某得罪于主，脫身逃竄，待斃山林幸矣，豈敢有他！諸君幸勿相迫。」衆皆諠譁不巳，再三懇切上書，誓死無易，逼請就途，肩轝出山，遠近雲集，歡聲震天。將至都三百里，老將阮吾郎教恭肅子，出手書罪巳辭位，巳而擁出迎謝。恭肅子伏地請罪，太師亦仆地，相抱慟哭，盡哀曰：「主上何至如此？臣之不幸，豈意有今日也！」右相拔劒，厲聲曰：「天命討罪，罪人安得多言！相王豈可以煦煦之仁，失于大義！」乃叱將軍掖去，促有司備禮，奉太師即王位，廢恭肅子為昏德公。王入城，謁廟涕泣，告曰：「今日之事，非臣意所及，以社稷故，不得辭免。有乖忠孝，慙懼在懷。願自黜尊榮，以少酬素志。乃下令：勿用王車轝，衣服器物黑漆，無以金寶丹朱，其餘飲食服用，依前節儉，終身之喪，歿世無改。乃革亂政，率舊章，明賞罰，用賢良，以巳子不才，難堪大事，朞年，使弟右相嗣位，而同聽政，是為睿王。先是，占城乘國釁，數來寇，睿王即位三年，乃親伐占城，敗績，不返。王以睿王之子晛嗣位。久之，覘聽奸臣，行不道，王憂社稷傾覆，涕泣而廢之，號曰靈德公。以王小子顒入嗣位，是為順王。歷七載，父王薨，時洪武二十七年甲戌，塟于安生山，謚曰藝。初，藝王為兒時，八九歲，侍明王。適床上有竹奴，試命詠之。乃占口應曰：「有偉此君，中空外勁，削汝為奴，恐傷天性。」明王異之，佯叱曰：「此不成語，勿記錄。」乃戒師傅，毋令作詩。君子謂天命有兆，誰能禦之？後果然矣。即位之後，盡取兄弟姊妹子女孫侄之孤幼者，鞠飬宮中，視同巳出，宗族遠近，咸被恩憐。有遭亂後，貧窶不能婚嫁者，婚嫁之；未葬者，葬之。末泒支流，莫不收錄，翕然戚里，盎若春和，國人化之，俗漸淳厚。此土之君，斯其賢者歟！
竹林示寂
陳氏第三代王曰仁王，既傳位世子，乃出家脩行，刻苦精進，慧解超脫，為一方祖師。庵居安子山紫霄峰，自號竹林大士。其姊號曰天瑞，多失婦道，大士在紫霄聞姊病亟，乃下山往視，謂天瑞曰：「姊若時至，自去見冥間，問事則應曰：『願少待，我弟竹林大士且至。』」言訖，還山數日，至庵，分付弟子後事，奄然坐化。天瑞亦以是日卒。
祖靈定命
仁王示寂時，其子英王未有嫡嗣，止有庶子意，且待嫡子而後定嗣位。至茶毘後，封骨時，子孫環拜，舍利飛入庶孫袖裏而放光，既收，又入。英王拜曰：「敢不奉命？」收之，乃定。尋以庶子為世子。既久，嫡母生男，不育，庶子終嗣王位，是為明王。
德必有位
明王既嗣王位，久之，嫡母生男。至周晬時，英王巡邊在外，家事先決于嗣王。有司以周晬禮請，乃命以世子例行之。有司以王故，難之。王曰：「何疑乎？初以嫡嗣未生故，我權在此位。今既生矣，待長，復辟何難？」曰：「此事前古多危，請慎思之。」王曰：「順義行之，安危何足慮也！」卒以世子例行之。朞年而嫡嗣歿，王甚哀之，君子謂：明王誠心不顧于安危，讓德克光于今古，傳曰有德者，必有其位，其斯之謂歟！
婦德貞明
陳睿王正妃黎氏，靈德之母也。初，睿王出師，不返，妃乃披剃為尼。會藝王以靈德嗣位，妃為之辭讓，不得，乃涕泣，謂親人曰：「吾兒薄福，難堪大位，足以取禍爾。故主棄世，未亡人惟欲速死，不欲見世事，况兒子之將危乎！」乃精脩苦行，朝夕經懺，以報主恩。不五六年，燃臂煉頂，無不備至，遂以入定示寂。後至靈德見廢，人皆服其藻鑑先知，且感事君之誠，貞婦之節，一歸佛氏，便造門庭，如此之深也，誰不哀傷而嘉獎乎！雖陳家先世妃嬪多有賢者，而此妃出于其後，又欲過之，何其偉歟！
聞喪氣絕
陳太王女，號曰韶陽。方坐蓐時，王巳旬月不豫，數遣人起居，左右紿曰：「王巳平復無事。」至棄世日，忽聞鍾聲連響，曰：「得非不諱事耶？」左右紿之，不聽，乃慟哭長號，氣絕瞑目而逝。
文貞鯁直
朱安，號樵隱，交趾上福人也。性廉直剛介，居家，篤好讀書，學業精醇，名聞遠近，弟子盈門，相繼躡青雲，登政府者往往有之。安恬澹寡欲，不赴應舉。至元間，陳氏明王徵拜國子司業，授世子經，尋遷太學祭酒。明王歿，其子裕王逸豫，怠于聽政，權臣稍多不法。安數諫，不聽；又上疏乞斬姦臣七人，皆權幸者，時人號為「七斬疏」，既入，不報。安乃掛冠，歸田里。後裕王歿，國頗亂，羣臣迎立藝王。安聞之，大喜，杖策上謁，旋乞還鄉，以老病辭，不受封拜，乃賜號文貞先生，厚禮送回。久之，壽終于家。都城人士景仰高風，莫不嗟悼。昔安弟子為執政者，時來問候，拜床下，得與談話片言而去者，甚以為喜。有不善者，切責唾罵，甚至呵叱不納。其清直嚴正，名聞一時，凜然可畏。吁！其善哉！
醫善用心
澄先人之外祖曰范公，諱彬家，世業醫，事陳英王，為判太醫令。常竭家資，以蓄良藥，積米穀，人有孤苦疾病者，寓之于家，以給饘粥救療，雖膿血淋漓，不少嫌避如此。來者待徤而去，床不絕人。忽連年饑饉，疫癘大作，乃築房屋，宿困竆、饑者、病者，活千餘人，名重當世。後嘗有人扣門，急請曰：「家有婦人，卒暴血崩如注，面色稍青。」公聞之，遽往，出門，而王使人至，曰：「宮中貴人有發寒熱者，召公看之。」曰：「此病不急，今人家命在頃刻，我且救彼，不久便來。」中使怒曰：「人臣之禮，安得如此！君欲救他命，不救爾命耶？」公曰：「我固有罪，亦無奈何。人若不救，死在頃刻，無所望也。小臣之命，望在主上，幸得免死，餘罪甘當。」遂去，救治其人，果活。少頃，來見，王責之，免冠謝罪，敷析真心。王喜曰：「汝真良醫，既有善藝，又有仁心，以卹我赤子誠，副予望也。」後之子孫，為良醫官四五品者二三人，世皆稱譽其不墜家業也。
勇力神異
安南李氏時，淸化人黎奉曉生而魁偉異常，飲食視人十倍，年十二三，身長七尺。適有外寇侵境，虜掠甚衆，隣里倉皇罔措。奉曉語其父母：「不可隨人奔忙，但多作飯，與兒子飽吃一頓，今日殺賊救民，易如反掌。」飯畢，持一短刀，俗呼為斫刀者，伐木為兵，直衝賊陣，縱擊潰走，盡獲隣邑被虜者千餘人而還。李氏賞賜除授，固辭不受，乞賜田地以自耕食耳。有司議定頃畝，奉曉曰：「臣以斫刀破賊，願擲斫刀，所至為界。」許之，擲至十餘里，悉以與之。後人因此凡賞功田，名之曰「斫刀田」。使領軍，辭以不能，願居田里，待用兵時，請為先鋒，破陣報國而巳。後十餘年，召為先鋒，以十餘人擊數萬餘賊衆，封威遠將軍，仍在田里，壽終于家。
夫妻死節
永樂丁亥，大軍平交趾日，頭目吳勉赴水死，其妻阮氏仰天嘆曰：「吾夫事主，一生受祿，由中官至登政府。今而死節，是得所也，又何怨乎！妾若苟活，豈無所之？但夫道君恩，一時辜負，吾不忍也，寧相隨爾。」言訖，亦赴水死。嗟夫！死節者，士大夫之所當然，猶或難之，宦官如此，古所罕聞。吳勉其丈夫乎！至于阮氏，以婦人臨危，能識大節，知夫得所而無憾，又能重義輕生，視死如歸，可謂賢婦也歟！世之愚婦，以忿投水者多矣。至于以義亡身，甚不易得也。如阮氏者，誠可嘉哉！
僧道神通
李氏時，嘗有妖物，晝夜隱形，啼呌于殿梁上，連日不止。時第二代王，召僧覺海、道士通玄同來厭勝。覺海以數珠擊柱，其聲應手而止。通玄以令牌擊柱，忽見大手出梁上，將一蛤蚧擲地，其妖乃止。王占口曰：「覺海心如海，通玄道更玄，神通能變化，一佛一神仙。」
奏章明驗
交趾太清宮道士，名道甚。元世祖至元間，為陳太王祈嗣，拜章畢，乃白王曰：「上帝既允奏章，即命昭文童子，降生王宮，住四紀。」巳而後宮有孕，果生男，兩膞上有文曰「昭文童子」，字頗明顯，因以昭文為號。年長，其文始消，至四十八歲，臥病月餘，諸子為之建醮，請减巳壽以延父齡。道士拜章起曰：「上帝覽章，笑曰：『何乃戀俗，欲久留乎？然其子孝誠，可允再留一紀。』」病乃瘳，後果有十二年壽。
壓浪真人
宋仁宗時，安南李王親率舟師伐占城，至神投海口，風浪連日，不得航海。聞近山有道士獨居庵中，乃召請祈禱。道士曰：「王自有福力，臣保萬一無憂。明日發行，勿生疑慮。」夜半風止，詰旦，行至海外，遠望風浪如山，舟師所向寧靜，時復見此道士水上步行，或前或後，宛然明白，但人不可近爾。師還，至神投山，道士迎見，王喜謝，慰勞道士曰：「臣知王福重，故無憂，此神祐王爾，非臣也。」問之鄉人，曰：「道士自此採藥，久不在庵。」王大異之，封為壓浪真人，賞賜金帛，皆不受。後入山去，不知所之。真人姓羅，亾名，人皆以壓浪呼之。弱冠，棄妻子入道，其後裔有羅脩者，舉進士，仕陳藝王，官至審刑院司而卒。余所親識也。
明空神異
交趾膠水鄉，有空路寺，昔有僧，俗姓阮，名明空，宋治平間，出家，住此寺，有德行，頗知名。一日，明空從外來，其同房僧戲隱門內，躍出，作虎聲以怖明空。明空笑曰「汝脩行，反作虎耶？我當救汝。」後年，僧沒，尋國王李氏生世子，年幾弱冠，忽徧身生毛，踴躍咆哮，頭面漸變虎形。王廣求醫巫僧道，皆無措手。聞明空有法術，遣人乘船請來。明空以小鍋炊飯，欲食水手，使者笑曰：「水手人多，自有食，莫煩常住。」明空曰：「不然。衆皆少喫，見我厚意。」四五十人各盛滿碗，飯亦不盡，人皆奇之。臨晚，上船，戒使者與水手：「皆熟睡一覺，待月出，貧僧喚起，乃開船。不然，我且不去。」使者懇請，不得，皆偃臥假寢，惟覺船下風聲冷然，移時月出，呼起其船，巳在都下灣泊矣，經行三百餘里也，乃騰空入宮中。煑水以洗世子，應手毛退，體遂平復。王問故，對曰：「脩行人一念迷著，懺洗而巳，無難也。」曰：「師得何神通而能空行？」曰：「非也，臣宿有風疾，比發時，不見萬象，不知何者為空。乃信步耳，非神通也。」乃空行回去，賜賚不受，王遂鍚以神僧封號，因以空路名其寺云。世子後為王，謚曰神王。
入夢療病
東山寺僧名灌園，戒行淸白，慧解圓融，數十餘年，不下山。適陳英王患眼，月餘，醫藥不効，日夜疼痛，夢見一僧，以手摩眼，王問：「僧自何來？其名為誰？」曰：「我灌園也，來救王眼。」夢覺，眼痛便止，數日平復。訪于僧徒，果有灌園在東山者，命人請來，宛然夢中所見僧也。王大異之，封為國師，賞賜甚厚，盡將散施，不留一錢，破衲還山，若不經意。自後行脚，徧歷山川州縣聚落，凡有淫祀邪神為民害者，盡將訶斥，伐其廟壇，至于猛烈。大神多有見形見夢，郊迎請命者，則為之授戒，减損血食，使保護生民，無敢犯者。後世人猶德之。
尼師德行
清凉尼師，俗姓范氏，交趾世祿家女。出家，庵居清凉山，毀服苦行，戒律精勤，慧觧通暢。常習禪定，面貌酷似羅漢，遠近僧俗，莫不敬仰，蔚為一國尼徒宗師，與諸大德齊名。洪武間，陳藝王賜號慧通大師，既老，移居望東山。一日，忽謂其徒曰：「吾欲以此幻軀，施與虎狼一飽。」乃入深山，兀坐，絕食三七日，虎狼日日環踞，莫敢近。其徒懇請，還庵，閉門入定，經一夏，乃集衆說法，因而奄然坐化，年八十餘。荼毗，有舍利甚多，官為建塔于本山焉。先是，嘗囑弟子：「吾去後，當分取吾骨留此間，磨洗人疾病。」至收骨時，衆議不忍，乃盡函封。經宿，忽得肘骨在函外桌上，衆皆異其靈驗。後凡有人以病來禱，弟子磨水，與之一洗，莫不立愈。其誓願弘深，乃至如此。
感激徒行
陳太王之孫名道載號文肅者，是仁王之從弟也。自少有才名，十四歲，乞入試塲，遂登甲科，仁王深器重之，有意大用，不幸短命而亾故，未及為相也。仁王出家，脩苦行，文肅自此徒行曰：「主上行腳徧山川，我縱不能隨從，何忍棄車馬乎？」卒世不易。仁王一時入城，文肅來謁，命官廚以海味食之，笑語盡歡，王占口曰：「紅潤剝龜脚，黃香炙馬鞍，山僧持凈戒，同坐不同餐。」觀其君臣兄弟，相得如此，足感激也。
疊字詩格
陳家第二代王曰聖王，既傳位世子，晚年頗間, 適甞游天長故鄉，有詩云：「景清幽物亦清幽，一十仙洲此一洲。百部笙歌禽百舌，千行奴僕橘千頭。月無事照人無事，水有秋涵天有秋。四海巳清塵巳浄，今年游勝舊年游。」此詩作時，蓋經元軍兩度征伐之後，國中安樂，故結意如此。其命意清高，疊字振響，非老于詩者，焉能道此？况自性淸高, 天然富貴, 國君風味與人自別矣。
詩意清新
竹林大士《詠梅詩》云：「五出圓葩金撚鬚，珊瑚沉影海鱗浮。箇三冬白枝前面，此一瓣香春上頭。甘露歌凝癡蝶醒，夜光如水渴禽愁。嫦娥若識花隹處，桂冷蟾寒只麼休。」其清新雄徤，迥出人表，千乘之君，趣興如此，誰謂人竆詩乃工乎？又《山房漫興》二絕句云：「誰縳更將求解脫？不凡何必覓神仙！猿閒馬倦人應老，依舊雲莊一榻禪。是非言逐朝花落，名利心隨夜雨寒。花盡雨晴山寂寂，一聲啼鳥又春殘。」其瀟灑出塵，長空一色，騷情清楚，逸足超羣，有《大香海印集》，頗多絕唱，惜其地遭兵火，不得流傳。余只記誦一二而巳。吁！可惜哉！
忠直善終
范遇、范邁，本姓祝氏，交趾莊仁人也，兄名堅，弟名固，皆少年登高科，有才名。至正間，在陳明王，歷官清要，王以祝氏古無顯人，乃攺祝堅為范遇，固為范邁。王叔父為上宰，傳國柄，不避嫌疑，且與宰執有隙，適仇人上變告，誣搆上宰，國相率百官彈劾，議置大辟，獨范邁為御史中丞，固請緩獄慎刑，時上宰被收，而家臣寮屬、親戚奴僕下獄殺戮甚衆。邁連上諫疏，面折法司，辯析冤屈，人主威怒之前，力爭不巳。王叔既幽死，後得誣搆實跡，坐其姦人，王甚慚愧，追贈叔父極隆，乃賜邁詩云：「臺烏久矣噤無聲，整頓朝綱事匪輕，殿上昂藏鷹虎氣，男兒到此是功名。」尋遷叅知政事，在政府多年，有清名。一日微恙，索筆題詩云：「自從謫落下人間，六十餘年一瞬看。白玉樓前秋夜月，朝真依舊傍闌干。」書畢，擲筆而逝。有《鏡溪詩集》行于世。遇亦廉正能文，與弟齊名，官至審刑院使而卒。
詩諷忠諫
至正間，交趾陳元旦以陳家宗冑，仕裕王為御史大夫。王不勤政，權臣多不法，元旦數諫，不納。裕王沒，其侄昏德嗣立，時事愈甚。元旦上書，不報，乃乞骸骨而去。有《寄臺中寮友詩》云：「臺端一去便天涯，回首傷心事事違。九陌塵埃人易老，五湖風雨客思歸。儒風不振回無力，國勢如懸去亦非。今古興亡真可鑑，諸公何忍諫書稀。」後內難起，奔從藝王。王即位，拜司徒平章事，居相位，頗多年而卒。其人通曉曆法，甞著《百世通紀書》，上考堯甲辰，下至宋元，日月交蝕，星辰纏度，與古符合，奉道精煉，祈雨有應，自號氷壼子。
詩用前人警句
陳家宗冑有號岑樓者，弱冠能詩，二十七歲而卒，有《岑樓集》行于世，墳在烏鳶江上。介軒阮忠彥亦有詩名，不及相識，行過烏鳶，有追挽詩云：「平生恨不識岑樓，一讀遺編一點頭。簑笠五湖榮佩印，桑麻數畝勝封侯。世間此語誰能道？萬古斯文去巳休。欲酹騷魂何處是？煙波萬頃使人愁。」簑笠五湖一聯，是岑樓之詩句也。
詩言自負
阮忠彥，早有才名，頗自負，甞有長篇詩，其畧云：「介軒先生廟廊器，茂齡巳有吞牛志。年方十二太學生，纔登十六充廷試。二十有四入諫官，二十有六燕京使。」其自負矜伐如此。然事陳明王，歷樞要，登政府，卒有令名，不負儒者，官至尚書左輔，壽八十餘。有《介軒集》行于世。
命通詩兆
黎括字伯括，清化人也。少時，游學都下，其友人為官者，當元季時，奉使燕京，括送詩云：「驛路三千君據鞍，海門十二我還山。中朝使者煙波客，君得功名我得閒。」識者知括將貴，後括登科，果驟遷，擢居政府，先於其友人。
詩志功名
范五老，事陳仁王，為殿帥上將軍。平生出身戎行，頗好讀書，倜儻有大志，喜吟詩于武事，若不經意。然所領軍，必為父子之兵，每戰必勝，侍衞勤謹，首寇爪牙之臣。嘗有詩云：「橫槊江山恰幾秋，三軍貔虎氣吞牛。男兒未了功名債，羞聽人間說武侯。」
小詩麗句
陳家宗冑，有號愛山者，頗讀書學詩，偏好花情，多吟小詩，時有麗句，甞有詩云：「寶鼎香銷沉水煙，碧紗春帳薄如蟬。洞章吟罷愁成海，人在闌干月在天。」又曰：「牕畔香雲暗碧紗，平分午睡不禁茶。相思在望登樓怯，一樹木綿紅盡花。」
詩酒驚人
演州人胡宗鷟，少年登科，頗有才名。初未甚顯，適至元宵，有道人黎法官者，張燈設席，以延文客。宗鷟受簡請題，一夜席上，賦詩百首，飲酒百杯，衆皆環視歎服，無與敵者。自是名震都下，後以文學為人師，臣事陳藝王，官至翰林學士承旨兼審刑院使，詩酒無虛日。年八十餘，壽終于家。
詩兆餘慶
澄太父之外祖曰阮公，諱聖訓，事陳仁王為中書侍郎，性甚仁厚，少年登高科，最能詩，當時無敵，後人稱為「南方詩祖」。嘗有《田園漫興詩》，其一聯云：「巢鳥寄林休伐木，蟻封在地未耕田。」識者歎其仁心及物，必有餘慶。後其女配我曾祖，生太父，及陳明王次妃。妃生，藝王卒，有贈典尊榮門閥，昌盛之福，果如識者所言，其兆先見于此詩乎？以至四世外孫，如澄，今者出自幽谷，遷于喬木，溝斷之餘，濫同成器，豈非先人之澤未割？乃得生逢聖世，深沐堯仁，而有此奇遇也歟！
詩稱相職
陳藝王初為相時，有《送元使詩》云：「安南老相不能詩，空對金樽送客歸。圓傘山高瀘水碧，遙瞻玉節五雲飛。」其弟恭信，性文雅，好詩畵，後為右相，亦有《尋幽詩》云：「槁七八重虹宛轉，水東西折綠縈迴。不因看石尋梅去，安得昇平宰相來？」
詩歎致君
氷壼司徒《題玄天觀詩》云：「白日升天易，致君堯舜難。塵埃六十載，回首媿黃冠。」蓋為相時，不有功效，而興此歎。是亦憂愛在懷，情歸忠厚，詩人所可取也歟！
貴客相歡
軍頭莫記，東潮人也，出身行伍，酷好吟詩。元統間，伴送元使黃裳，裳亦好詩者，旬日江行，相與唱和，多有佳句，裳甚歡之。至界上，留《別詩》云：「江岸梅花正白，船頭細雨斜飛，行客三冬北去，將軍一棹南歸。」

[book_title]南翁夢錄後序
《南翁夢錄》者，今工部左侍郎黎公所作也。公字孟源，南翁其別號也。公交南之巨擘，賔興天朝，久沐清化，以耆才碩德，受知列聖，累遷至亞卿，實奇遇也。公文章政事兩濟其美，每於公餘之頃，追念舊日，賢王良佐之行事、君子善人之處心、貞妃烈婦之操節、緇流羽客之奇術，與夫綺麗之句，幽恠之說，可以傳示於後者，具載成編，名曰《南翁夢錄》。予與公有鄉曲之好，一日以斯《錄》見示，乃遍閱之，因而言曰：「地有遠近，而所同者此心；心有彼我，而所同者此理。以天下之大而言之，交南乃蕞爾之偏方，固不敢與中國齒，以《錄》中所載者而論之，其修身制行，持心操節，又何異於中國之士君子哉！《詩》曰：「民之秉彝，好是懿德。」其以此歟！雖然前人之嘉言懿行縱多，然非公之好善有誠，固不能樂聞而著之於心胷之間。今也，不徒聞之而已，而又筆之於書，使前人湮沒之餘，一旦言行彰彰然表暴於世，若予之後生晚學，於事有所未聞者，亦得一覽而知之。匪唯前人之幸，而亦予之一幸也。是《錄》足以資見聞，乃命繡梓以廣其傳，俾覽者知仁人之用心，而亦以見遐方之多才也歟！禮部尚書胡公既為序引，予姑識歲月于後云。
正統七年，歲在壬戌，五月中澣，亞中大夫福建等處承宣布政使司右叅政交南宋彰書。

        </div>
      </div>
    </div>
  </div>
</div>
<!--update:2025-08-30 09:40:47-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>