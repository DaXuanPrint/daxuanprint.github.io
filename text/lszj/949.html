<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="总序,元年,二年,三年,四年,五年,六年,七年,八年,九年,十年,十一年,十二年,十三年,十四年,十五年,十六年,十七年,十八年,十九年,二十年,二十一年,二十二年,二十三年,二十四年,二十五年,二十六年,二十七年,附录,朝鲜王朝实录【仁祖实录】全文在线阅读,朝鲜王朝实录【仁祖实录】全文在线下载,大玄古籍书库">
<meta name="description" content="朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[仁祖实录]。李倧（1595年—1649年），即朝鲜仁祖（조선。인조），朝鲜王朝第16任君主（1623年—1649年在位）。字和伯，号松窗，乳名天胤。本贯全州，生于海州，是朝鲜宣祖李昖之孙，定远君（朝鲜元宗）李琈之子，光海君李珲之侄。李倧初封绫阳君，光海君时期，其家族被光海君视为王位威胁，屡遭迫害。天启">
<title>朝鲜王朝实录【仁祖实录】_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">朝鲜王朝实录【仁祖实录】</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]2806583</span> <br/>
          说明： <span class="inputVal" id="bkdec">朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[仁祖实录]。李倧（1595年—1649年），即朝鲜仁祖（조선 인조），朝鲜王朝第16任君主（1623年—1649年在位）。字和伯，号松窗，乳名天胤。本贯全州，生于海州，是朝鲜宣祖李昖之孙，定远君（朝鲜元宗）李琈之子，光海君李珲之侄。李倧初封绫阳君，光海君时期，其家族被光海君视为王位威胁，屡遭迫害。天启三年（1623年）李倧与西人党金瑬、李贵等人发动宫廷政变（仁祖反正），推翻伯父光海君，继承王位。天启五年（1625年）获明朝册封为朝鲜国王。在位期间内忧外患不断，内部从李适之乱开始，各种叛乱或阴谋层出不穷；外部则处于明亡清兴的东亚剧变期，朝鲜遭遇后金（清）的威胁与侵略，先后经历了丁卯胡乱和丙子胡乱两次蹂躏，李倧被迫在崇祯十年（1637年）向清朝皇帝皇太极行三跪九叩之礼，并接受清朝册封为朝鲜国王，使朝鲜的宗主国从明朝变成清朝。顺治六年（1649年），李倧薨逝，庙号仁祖（初定为烈祖），谥号宪文烈武明肃纯孝大王（清朝赐谥庄穆，朝鲜内部不使用），葬于长陵。</span> <br/>
          封面： <span class="inputVal" id="bkimg">Z_6413.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]朝鲜王朝实录【仁祖实录】
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]2806583
[book_dec]朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[仁祖实录]。李倧（1595年—1649年），即朝鲜仁祖（조선 인조），朝鲜王朝第16任君主（1623年—1649年在位）。字和伯，号松窗，乳名天胤。本贯全州，生于海州，是朝鲜宣祖李昖之孙，定远君（朝鲜元宗）李琈之子，光海君李珲之侄。李倧初封绫阳君，光海君时期，其家族被光海君视为王位威胁，屡遭迫害。天启三年（1623年）李倧与西人党金瑬、李贵等人发动宫廷政变（仁祖反正），推翻伯父光海君，继承王位。天启五年（1625年）获明朝册封为朝鲜国王。在位期间内忧外患不断，内部从李适之乱开始，各种叛乱或阴谋层出不穷；外部则处于明亡清兴的东亚剧变期，朝鲜遭遇后金（清）的威胁与侵略，先后经历了丁卯胡乱和丙子胡乱两次蹂躏，李倧被迫在崇祯十年（1637年）向清朝皇帝皇太极行三跪九叩之礼，并接受清朝册封为朝鲜国王，使朝鲜的宗主国从明朝变成清朝。顺治六年（1649年），李倧薨逝，庙号仁祖（初定为烈祖），谥号宪文烈武明肃纯孝大王（清朝赐谥庄穆，朝鲜内部不使用），葬于长陵。
[book_img]Z_6413.jpg


[book_title]總序
王諱峼，中宗大王長子，母妃，章敬王后尹氏。生而岐嶷，三歲能解書義，六歲封爲世子。性沈靜寡欲，仁恭孝友，勤於學問，踐履篤實，在東宮二十五年，賢德著聞。及其嗣服，中外想望至治，而執喪過哀，遽至不諱，且無嗣子，惜哉！在位一年，壽三十一。

[book_title]元年
（癸亥）元年大明天啓三年
三月
3月13日
○癸卯，十三日癸卯，上擧義兵，奉王大妃復位，以大妃命，卽位于慶運宮，廢光海君，放于江華，誅李爾瞻等，大赦國中。上宣祖大王之孫，元宗大王〈定遠君諱琈，追尊爲元宗。〉之長子也。母仁獻王后具氏，〈連珠郡夫人追尊爲王后。〉贊成思孟之女。萬曆乙未十一月初七日，誕上于海州府舍。時，倭警未息，王子諸宮，俱駐海州故也。誕降之辰，赤光照耀，異香滿室，姿表異凡，右股有黑子無數。宣廟嘗曰：「是漢高之相，勿洩也。」大奇愛之，育于宮中，親命小字及諱，屬意甚深，光海不悅。及長，聰明仁孝，弘毅有大度，屢進階封綾陽君，益自謙晦養德。初光海在東宮，宣廟有欲易之意，及嗣位，深忌永昌大君，讐視母后，猜疑日積。賊臣李爾瞻、鄭仁弘等，慫慂其惡，安置臨海君、永昌大君于海島而殺之，族延興府院君金悌男。〈王大妃之父也。〉屢起大獄，殺戮無辜，上季弟綾昌君佺，亦被誣而殞，元宗大王以憂薨。幽閉大妃于西宮，去大妃號，禍將不測，先朝舊臣異議者，悉竄逐之。一時賢士，不罹罪罟，卽遯于荒野，人皆危懼。大興土木之役，連年不息，兇孽滿朝，後宮亂政，大小除拜，皆由賄賂，暴斂無藝，國人如在水火中。上見倫紀已絶，宗社將亡，慨然有撥亂反正之志。武人李曙、申景禛，首建大計。景禛及具宏、具仁垕，皆上近屬也。相與密謀，欲得文士中有威望者同事，乃訪於前同知金瑬，一言相契，遂定推戴之策，卽庚申歲也。其後景禛往見前府使李貴言之，貴素有此志，大喜，遂與其子時白、時昉及文士崔鳴吉、張維，儒生沈器遠、金自點等合謀。自是預謀効力者日衆，壬戌秋，李貴適拜平山府使，引申景禛爲中軍，以爲中外協應之計。會謀泄，臺諫請拿問李貴，賴金自點、沈器遠等，行計於後宮，事得已。申景禛、具仁垕亦見疑於時，皆補外去。會，李曙爲長湍府使，請設山城於德津，因以聚鍊軍卒。至是，約日擧事，而訓鍊大將李興立，與時相朴承宗爲姻家，群議以爲都監軍可畏，必得興立，乃可。張維之弟紳爲興立女壻，維乃見興立，喩以大義，興立卽許爲內應。於是，李曙自長湍起兵來赴，伊川府使李重老，亦領褊裨，馳會於坡州。有李而攽者，聞其事於李厚培、厚源兄弟，告其叔父惟聖，惟聖言于金藎國，藎國卽與馳見朴承宗，使而攽告變。且勸承宗斬李興立，而攽遂上變告，乃十二日夕也。於是，設惟鞫廳，先捕李厚培，縛之闕下，將逮捕在告諸人，而光海方與後宮曲宴，留其事不下。承宗招李興立，謂曰：「汝與金瑬、李貴反乎？」答曰：「興立豈負公乎？」乃釋之。義兵以是夜二更，期會于弘濟院，金瑬爲大將，而聞有告變，欲待捕者至，殺之而往。頃之未發，沈器遠、元斗杓等，馳往其家，謂曰：「期會已迫，豈可坐待拿命？」瑬遂往。李貴、金自點、韓嶠等，先往弘濟院，會者纔數百。金瑬與長湍兵，皆未至。聞變書已入，衆情洶懼，李貴乃推兵使李适爲大將，部分號令，衆乃定。瑬至，傳令招适，适大怒，欲不從，貴和解之。上率親兵，出至延曙驛，迎李曙軍，人以延曙爲奇讖。長湍兵七百餘人，金瑬、李貴、沈器遠、崔鳴吉、金自點、宋英望、申景𥙿等所領諸軍，亦六七百人。夜三鼓，至彰義門，斬關而入，遇宣傳官伺察城門者，前軍斬之，遂鼓噪而進，直至昌德宮。李興立陣於闕門洞口，按兵不動。哨官李沆開敦化門，義兵直入闕內，衛士皆散。光海由後苑門出走，兵人爭入寢殿，燃炬搜覓，火延薍簾，因燒諸殿。上踞胡床，坐仁政殿階上，禁中直宿之官，皆竄伏。捕都承旨李德泂、輔德尹知敬至，兩人初皆不拜，審知義擧，乃拜。出命牌招李廷龜等。厥明，百官咸集，朴鼎吉以兵曹參判先至，判書權縉繼至，言鼎吉與宗室恒山君聚軍，而今入來，恐有內應之意。卽引出鼎吉斬之，拿問恒山君，無事實，釋之，而鼎吉罪惡，自當被誅，人快之。誅尙宮金氏、承旨朴弘道。金尙宮，宣廟宮人也。光海嬖之，所言皆從，權傾內外，且交結爾瞻諸子及弘道輩，往來其家，無復防禁，至是，首誅之。弘道凶戾，在凶黨中特甚，捕於闕內誅之。光海走匿于醫官喪人安國臣家，着國臣白衣冠，國臣來告，遣將士舁至。廢世子亦亡匿，爲軍人所得。上初入宮，卽送金自點、李時昉，啓達反正之意于王大妃。大妃下敎曰：「十年幽閉之中，無人來問，爾是何人，乃於中夜，無承旨、史官而如是直啓乎？」兩人還奏，上乃命大將李貴、都承旨李德泂、同副承旨閔聖徵等，備儀仗，往請奉迎。李貴等詣慶運宮，陳啓事狀，屢請奉往，大妃不許。上乃親詣慶運宮，有司進輦設儀衛，上命撤去。請乘轎，亦不從，乘馬而行，舁光海以隨。都民鼓舞懽呼，皆曰：「不圖今日，復見聖世。」至有涕泣者。上至慶運宮下馬，步入西廳門外，再拜痛哭。侍衛將士及侍臣，皆痛哭。上仍俯伏待罪。慈殿下敎曰：「綾陽君宗子也，入承大統宜矣。克成莫大之功，有何待罪之事？」上對曰：「搶攘之中，事多未遑，今始來詣，不勝惶恐。」慈殿命納傳國寶及啓字。李貴奏曰：「慈殿當出御正殿，招大臣傳寶，何必徑入國寶，以致人疑乎？」慈殿屢促之，上命左議政朴弘耉，奉入國寶，而久無成命。上伏地良久，至于夜深，上謂群臣曰：「予欲退家待罪。」群臣力諫止之。俄而，慈殿命引見嗣君。上進入內庭，諸將皆從。慈殿設先王虛座，上再拜痛哭，侍臣皆哭。慈殿御寢殿垂簾，置御寶於床，引上入。上俯伏而哭。慈殿曰：「勿哭。宗社大慶，何用哭爲？」上避席而拜曰：「大事未定，日暮始來，臣罪萬死。」慈殿曰：「勿辭。有何罪？予以薄命，不幸遭人倫之變，逆魁逞憾先王，以我爲讎，屠戮我父母，魚肉我宗族，剝殺我孺子，幽囚我別宮。寡身久處深宮，人間消息，邈不聞知。不意，今日，乃見是事。」又謂群臣曰：「逆魁於先王，實是仇讐。朝廷之上，奸臣布列，加予以大惡之名，而拘囚十餘年，疇昔之夢，先王語予以此事，賴卿等，復明人倫，得見今日，卿等之功，何可勝言！」群臣請速傳寶。慈殿曰：「未亡人得至今日，實是上帝之靈貺，嗣君可拜謝上帝。」閔聖徵曰：「爲此擧措，殊極未安，不敢承命。傳寶然後，嗣君當出外，討捕凶黨，以定人心。」群臣皆曰：「嗣君卽位之後，當告宗廟，傳寶甚急。」慈殿曰：「傳寶大事，不可草草行禮。明日當於西廳，備禮行之。且無天朝之命，何以正位？宜權署國事。」都承旨李德泂請對，啓曰：「國家危亂，幾至於亡，嗣君爲宗社大計，躬擐甲冑，擧此大事，人心已歸，天命已定，而傳寶之事，夜深不決何也？若不速傳國寶，以正位號，何以鎭定？請亟傳國寶，以答臣民之望。」慈殿曰：「受寶有節次，何以暮夜，急迫傳授乎？卿等之言如此，須與大臣相議。當以何寶傳之乎？」大臣曰：「以昭信寶、受命寶，傳之宜當，宥書寶，亦可傳授。」上曰：「臣無才德，不敢當。」慈殿曰：「王室至親，臣民愛戴，非德而何？嗣君自此可爲聖主，實宗社之洪福也。」乃命承傳色金天霖等，奉御寶，跪傳於上，上拜受。侍臣啓曰：「旣已傳寶，宜亟出御正殿，以正大位。」慈殿曰：「初欲備禮，從容傳授，卿等之言，不可違故，如是行之矣。」仍謂上曰：「逆魁之罪，知之乎？惟我德薄，不能盡母子之道，使倫紀斁滅，國家幾亡。賴嗣君孝，上安宗社，下雪讐怨，感激何極！」又謂諸臣曰：「逆魁父子，今置何處乎？」對曰：「皆在闕下矣。」慈殿曰：「不共戴天之讎，忍之已久。願親斫渠父子之頭，以祭亡靈。幽囚十餘年，至今不死者，蓋待今日耳。願得甘心焉。」諸臣啓曰：「自古，廢出之君，臣子不敢以刑戮擬議。無道之主，莫如桀紂，而湯、武放之。今此下敎，臣等所不忍聞也。」德泂曰：「慈聖之於廢君，天倫已定，子雖不孝，母不可以不慈也。此下敎，非徒不忍聞，亦不敢奉承。」慈殿曰：「吾與嗣君，同御正殿，則當雪吾讎。今嗣君卽位，能體我心，爲吾復讎，則可謂孝矣。」上曰：「百官在，臣何敢擅也？」慈殿曰：「嗣君年已壯長，豈受百官指揮？」德泂曰：「嗣君入內，夜將朝矣。尙未卽位，將士軍民，皆有悶鬱之心。請速出外。」慈殿曰：「父母之讎，不共天，兄弟之讎，不同國。逆魁自絶母子之道，於我有必報之讐，無可赦之道矣。」德泂曰：「昔中廟反正，優待廢王，以終天年，此可法也。」慈殿曰：「卿言誠是。但逆魁弑父殺兄，淫蒸父妾，戮其庶母，囚其嫡母，百惡俱備，何可比於燕山？」聖徵曰：「今此下敎之事，外間未曾聞之。至於弑字，尤所未聞也。」慈殿曰：「殺人以挺與刃，何以異哉？」先王疾將大漸，故爲驚動，終致不諱，此何以異於弑乎？「德泂曰：」奸逆之徒，散處外間，不無意外之變。請速卽位頒敎，及時討捕，鎭撫群情。「慈殿曰：」別堂乃先王視事之所，已令宮人灑掃矣。「上起拜出，卽位于別堂，仍視事達曙。侍臣及將士，帶劍宿衛。置光海于藥房，廢世子於都摠府，以兵守之，令司饔院供之。罷營建、儺禮、火器等十二都監，開義禁府典獄署，悉放罪人。時爾瞻之徒，多逃竄，遣軍人搜捕。又多有冀免其罪，爭先投謁者，皆縛而拘之。下諭于都元帥韓浚謙，誅平安監司朴燁、義州府尹鄭遵于境上。又命誅諸道調度使金純、池應鯤、金忠輔、王明恢、權忠男、李文賓等。燁賦性鷙酷，行事悖戾，以柳德新女壻，附托宮禁，曾爲守令，以私獻取媚。及爲平安監司，逢迎固寵，無所不至，奇技玩好之物，日輸宮掖，衣服飮食，僭侈無度，徵斂暴刻，殺人如芥，一道赤立，怨入骨髓。及其梟示之日，一道之民，莫不相慶，至有剖棺臠屍者云。遵，造之弟，凶險奸猾，爲爾瞻腹心，凶逆之論，無不主張。及超授本州，專以私獻媚悅爲事，貪饕剝割，一境怨苦。且與奴賊私自交通，以致天朝之疑。至是梟示，州民大悅。純本賤孽也，以尹暈、任就正之心腹，仍爲附托宮禁，至拜同知中樞。就正等，以純差海西調度，浚剝黎民，凌辱士族，無所不至，一道蕭然，甚於寇亂。其時監司鄭岦具由馳啓，營建都廳權怗上疏極陳，而光海不納，朝野莫不憤惋。及禁府請刑，上命誅之於本道，以快一道人心。應鯤等罪惡與純同，竝命誅之。時濟州牧使梁濩諂事凶黨，貪虐特甚，一島之民，如在水火，亦命拿來，誅之。
3月14日
○甲辰，上在慶運宮。
○諸大將請上，先率百官，陳賀于慈殿後，受百官賀。慈殿以諺書，數廢君十罪。仍下敎曰：「非但告廟之禮，時未擧行，父母之讎，亦未及誅，豈可以白衣受賀？其勿陳賀。」上請曰：「慈殿久在幽廢之中，値此大慶，宜亟陳賀，上以慰祖宗在天之靈，下以答軍民士庶之望，不宜如是固讓。」慈殿猶不從，累請乃許之。
○命放釋戊申以後罪廢之人。
○禮曹判書任就正啓曰：「廢舊主爲某君，此是今日大叚節目，宜急議處。」上曰：「此事，予何自斷？宜稟於慈殿以處之。」金瑬曰：「世祖卽位，廢魯山；﻿中廟反正，亦廢燕山，是皆爲宗社臣民之大計也。不下廢字，更無他語。頒敎中外，一刻爲急，速賜夬斷。」上乃許之。
○京畿監司朴自興，出走楊州，使牧使朴安禮起軍。安禮，自興之族祖也。武人申洽告其狀，李曙請出陣東城。上命嚴飭守備。俄而，楊州兵聞反正之報，皆潰散。時，趙挺之子有道爲水原府使，挺謂李貴曰：「自興父子，若以威脅之，則有道不無助兵之事。且自興尙帶監司之號，竝宜急速遞之。」貴以聞，上卽命差出監司，而勿遞有道。有道果聚軍卽潰，逮繫安禮、有道。金瑬白上曰：「守令聞變起軍，乃其職耳。似當宥之。」上曰：「此言是也。其時若有領兵來赴者，予當重賞。有道、安禮，皆勿問放送。且聞義旅入宮時，有自內迎射者云，其志可嘉。可訪問而賞之。」
○命迎延興府院君夫人〈慈殿之母也。〉于濟州。夫人在配，牧使梁濩希賊臣之意，侵辱備至，嘗賣酒爲生。至是，遣承旨鄭岦等，往迎之，慈殿別遣內官宮女。且令差送京官，申飭沿路護行諸事。有宋文奎者，以凶徒當死，欲免其罪，自請以往。文奎又使氣，作弊於沿道，及其還渡，卽命誅之。
○王大妃下敎書，宣諭中外。若曰：
天生烝民，樹之后辟，蓋欲敍彝倫、立經紀，上奉宗廟，下安黎庶也。宣祖大王不幸無嫡嗣，因一時之權，越長幼之序，以光海爲儲貳。旣在東宮，失德彰著，宣廟晩節，頗有悔恨。及至嗣位之初，反道悖理，罔有紀極，姑擧其大者。予雖不德，然受天子之誥命，爲先王之配體，母儀一國，積有年載。夫爲宣廟子也者，不得不以予爲母，而光海聽信讒賊，自生猜隙，刑戮我父母，魚肉我宗族，懷中孺子，奪而殺之，幽廢困辱，無復人理。是蓋呈憾於先王，又何有於未亡人？至若戕兄殺弟，屠滅諸姪，㩧殺庶母，屢起大獄，毒痡無辜。撤民家數千區，創建兩宮，土木之役，十年未已。先朝耆舊，斥逐殆盡，唯姻婭婦寺，逢惡縱臾之徒，是崇是信，政以賄成，昏墨盈朝，輦金市官，有同駔儈。賦役煩重，誅求無藝，民不堪命，嗷嗷塗炭。宗社之危，若綴旒然，不惟是也，我國服事天朝，二百餘載，義卽君臣，恩猶父子，壬辰再造之惠，萬世不可忘也。先王臨御四十年，至誠事大，平生未嘗背西而坐。光海忘恩背德，罔畏天命，陰懷二心，輪款奴夷，己未征虜之役，密敎帥臣，觀變向背，卒致全師投虜，流醜四海。王人之來本國，羈縶拘囚，不啻牢狴。皇勑屢降，無意濟師，使我三韓禮義之邦，不免夷狄禽獸之歸，痛心疾首，胡可勝言！夫滅天理、斁人倫，上以得罪於宗社，下以結怨於萬姓，罪惡至此，其何以君國子民，居祖宗之天位，奉宗社之神靈乎？玆以廢之，量宜居住。綾陽君〈諱〉宣祖大王之孫，定遠君〈琈〉之第一子也。聰明仁孝，有非常之表，宣廟奇愛之，養之宮中，小字曰天胤，命名之義，厥有微旨。憑几之際，握手唏噓，屬意深重，異於諸孫。今者奮發大義，討平昏亂，脫予囚辱，復予位號，倫紀得正，宗社再安。功德甚懋，神人所歸，可卽大位，以繼宣祖之後。冊夫人韓氏爲王妃，故玆敎示，想宜知悉。
○上受百官賀，頒敎八方。若曰：
惟我國家，列聖相承，家法最正，以仁爲政，以孝爲理，重熙累洽之化，至先昭敬大王而極矣。昊天不弔，遂値否運，越自十數年來，賊臣爾瞻熒惑君心，圖竊國柄，仍搆母子之隙，竟成彝倫之變，出廢別宮，僇辱備至，秦昭、晋惠之禍，不啻過之。況乃背天朝父母之恩，滅吾東禮義之風，三綱掃地，胡可忍言！至如侈欲之無度，刑政之紊亂，民窮財盡，外潰內訌，足以亡國殄祀，猶是薄物細故，悉具慈敎，無容贅擧。予以薄德，承先王餘訓，恪守藩邸，若將終身，幸賴二三忠義之臣，愍宗社之危亡，懼彝倫之斁滅，奮發大義，克定內亂，旣正位號於慈殿，仍願推戴乎寡躬。予下迫群情，上承慈旨，若隕淵谷，其何以堪！爰思履端之初，必擧更始之化。自戊申以來，凡干羅織之獄，株連之坐，及以言獲罪者，悉皆蕩滌。諸營建土木興作之役，調度等官，掊克聚斂之類，一切革除。其他侵民病國，如戚畹權貴家諸處田庄，減稅復戶等事，竝令査檢刮去。內需司、大君房被奪民田，一一還給。自今月十三日昧爽以前，死罪以下，竝皆赦宥，以示維新之意。於戲！有非常之擧，遂推非常之恩，享無疆之休，更思無疆之恤。前檢閱張維之文也。
○以李光庭爲吏曹判書。光庭自少廉簡自守，稱以名流，而當兇徒請廢母后之時，未免怵禍，隨參庭請，士論鄙之。時弘耉等，猶據相位，遂引爲銓長，物議大駭。李貴爲吏曹參判。貴爲人倜儻，自少慷慨，有大志，常以事功自任。癸丑獄起，移書時相，請緩國舅金悌男刑死，以保慈殿，而時相不能從。及廢母論起，送韓嶠于爾瞻，諭以禍福，辭義澟然，爾瞻爲之氣沮。見光海無道日甚，常憤憤欲扶宗社，糾合同志，密謀匡復，遂與金瑬等，共成中興偉烈。金瑬爲兵曹參判。瑬器局峻整，風儀豪爽，自少能文章，且達兵家，名重一時。光海時，不參廢母庭請，爲兇黨所忌嫉，至目以三淸洞結義，幾陷不測。自是長在散地，杜門屛居，而以素有將望，其時亦擬元帥之薦。居常慨念時事，有扶樹彝倫之志，乃與李貴、申景禛、李曙等，合謀擧義，衆推以爲大將，遂成靖社之功。洪瑞鳳爲兵曹參議。瑞鳳爲人英爽，文章遒緊，爲儕流所推，壬子之獄，坐黃赫贅壻，免官居家。至是，預義擧有功。李聖求爲司諫。聖求少有才望，在昏朝時，亦無玷汚，故首拜諫職。兪伯曾爲持平。伯曾爲人撲直，光海時，屛居不仕，至是，預聞義擧有功。李楘、吳䎘爲正言。楘爲人精剛，持論不苟，自在韋布，已有士望。光海時，奮要之入於凶黨者，欲援以同事，屢以甘言啗之，終不從，最爲時奸所忌，被勑罷騎省郞，久淹冗官，淸論重之。至是，首擢諫職。䎘少有才華，而出入朴承宗父子家，至有八學士之目，淸議多短之，而與沈器遠，素相善，至是首拜諫職。且名在庭請中，而器遠上疏陳辨，物議頗不快。趙翼、崔鳴吉爲吏曹佐郞。翼忠信重厚，事親有至行，素好學問，專精經傳。曾在昏朝，退處田野，爲士林所推重，至是，擢拜銓郞。鳴吉英敏有才，性且機警，自少有擔當世務之志。光海時，罷官家居，遂與申景禛等結義，奇謀密計，多出其手，竝錄靖社元功。
○柳希奮、希亮率諸子，待命于城外，命下禁府。金瑬、李貴啓曰：「朴承宗、柳希奮，以光海姻戚，貪縱無忌，罪固大矣。然比諸爾瞻則有間矣。爾瞻等主張廢母之時，承宗力爲扶救，癸丑之獄，爾瞻以三淸洞結義之說，爲網打善類之計，禍將不測，而承宗密啓而沮之，其功亦不可不念也。」上曰：「爲臣不忠，厥罪惟均。」李德泂曰：「聖上以大義擧事，卽位之初，宜戒濫殺。首惡渠魁，當伏常刑，其餘徒黨，或誘之以科第，啗之以官爵，敎唆爲惡，籠羅爲黨，此輩何可盡誅！仍念廢君無道，自絶于天，然在君位十六年矣。願聖上，保全終始，以終其天年。臣曾爲廢主所眷注，位至正憲，職長喉舌，不能匡救，以至今日，不忠之罪，無所逃免，何敢復辱維新之朝！」上曰：「卿之心事，反正之日，予已知之。卿可勿辭，盡心察職。所陳之事，予當深念焉。」金瑬曰：「金藎國甚有才局可用，臣曾忝江界府使時，藎國爲平安監司，故熟知其才能矣。」上曰：「其才如此，則可用。但藎國治第，過爲宏侈矣。」李貴曰：「李溟廢朝時，有立節之事，其才亦可惜。」上曰：「若然則似異於厥兄矣。」其兄卽李冲也。溟初事權奸，厥後恐禍及已，附托權戚。藎國曾與南以恭，濁亂朝政，又參廢母庭請，皆見棄士論，而維新之日，首被拔薦，物情非之。
○韓纉男、白大珩等伏誅。纉男等，以賊臣爾瞻腹心，主張廢母之論，前後兇疏，多出其手。擅弄朝權，恣行威福，至是正刑，人皆快之。
○本宮奴，有作弊於軍中者，上命誅之。
○弘文館校理李明漢上箚言：「都承旨李德泂，新政之初，不合喉舌之長，請遞之。」上不從。
○朴承宗與其子自興，出走自縊而死。承宗出身宣廟朝，以幹局稱，所至能擧其職，而締結永慶，久據要路。及光海時，其子自興之女爲廢世子嬪，權勢日盛，爲相七年，逢迎固寵，惟肆貪黷，廣占田宅。至其居家，事親無禮，持喪不謹，得罪名敎，則其爲人可知，而惟能臨難從容，死得明白，差可觀也。自興爲人，桀驁使氣，素惡其妻父爾瞻之奸，未曾親附，視大燁輩，有若犬豕，而圖納其女爲廢世子嬪，憑藉權勢，肆其氣焰，廣占田民，宏侈第宅，人皆唾罵。
3月15日
○乙巳，中殿，自私邸入大內。
○慈殿下敎曰：「逆魁琿，當稟達于天子，以待處置。其父子，姑爲極邊安置。其父子之妻，亦宜各處圍置。天朝奏聞中，備陳罪狀，某等擧義反正，脫寡躬於幽囚，國人莫不鼓舞。宗社不可無主，故權攝國事之意，措辭製入。」禮曹啓曰：「廢君處置之擧，宜依慈殿下敎，令禁府察而行之。奏文，令承文院參商撰出，俾無未盡之意。」上從之。
○上下敎曰：「大妃殿，至今不脫白衣，極爲未安。變服日時，令該曹急速擇定。」
○上下敎于兵曹曰：「江華軍兵，以扈衛上來云，如此農時，不可一日稽留，宜速罷遣。」上又下敎曰：「罪人族屬及奴婢，捕盜廳任意捉囚，致令閭閻紛擾，捕盜大將推考。今後非有傳敎，無得擅囚。」
○命復永昌大君㼁、臨海君珒、延興府院君金悌男、綾昌君佺官封，還給全昌尉柳廷亮職牒。
○上御西別堂，親政。吏曹啓曰：「判書李光庭，來在闕下，身有疾病，不得參政，何以爲之？」上曰：「判書有疾病，則參判以下入參。」光庭將參政，金自點面斥曰：「參廢母庭請之人，何得爲銓長乎？」光庭慙而退。上命招左議政朴弘耉，右議政趙挺，下敎曰：「相位有缺，速爲卜相。」弘耉等，以李元翼、奇自獻、鄭昌衍、申欽，擬望以進。
○上下敎曰：「廢君、廢中宮、廢東宮、廢嬪支供，無缺之意，已下敎，而尙不奉行云。廢君雖有罪惡，今日廷臣，皆是臣事之人，不當如是怠忽。宜申飭司饔院，精潔支供。此後如前怠忽，則該官當拿推。」
○命大將金瑬、李貴往昌德宮火燒處，監董收拾。蓋反正之夜，衛士失火，延燒殿宇，光海別帑，盡爲灰燼故也。上仍謂諸臣曰：「悖入之貨，終非己有。今此光海之事，可以驗之。自今以後，君臣皆以此爲戒可矣。」〈史臣曰：廢朝十數年來，讎斂無藝，賣官鬻獄，無所不爲。賄賂私獻，宮門如市，虛竭八方，充溢宮掖，而一朝火起，便成灰燼，殷鑑不遠，前車可戒。大哉！王言，宗社之福也。〉 ○命復牧使崔沂官爵。先是，沂爲海州牧使，州人承爾瞻、纉男之意，誣告欲起大獄，沂惡其計之陰慘，杖殺其人。爾瞻等嗛其凶計之未售，潛遣腹心武人兪世曾，極其搆捏。又以白大珩爲監司，鄭榮國爲海牧，鍜鍊萬端，遂成大獄，沂死於杖下，追戮其屍，闔門魚肉，擧國莫不冤之。至是，首命申雪復爵，後命加贈。
○弘文館副校理李明漢上箚曰：
瑞寧府院君鄭仁弘，素以兇險詭怪之人，一生行事，皆出賊害之心，專主廢母之論，釀成兇徒之亂，請命拿鞫。
上從之。
○司諫李聖求啓曰：「瑞寧府院君鄭仁弘假托山林，專事陰詭，主張廢母之論，釀成兇賊之禍，請命拿鞫。」掌令郭天豪、應敎韓玉、校理李慶益、副校理崔濩、修撰吳益煥，俱以賊臣徒黨，尙帶職名，請竝罷職。大司憲南瑾、大司諫兪大建、副應敎吳煥，附會賊臣，冒居三司，請竝遞差。「上從之。仁弘，嶺南人也。受業於曺植之門，盜竊虛名，至拜風憲之長。宣廟晩年，知光海昏庸，不克負荷，頗有悔恨之意，仁弘上章極言，仍被竄謫，公議頗許之。光海嗣位，卽召還拜贊成，李彦迪、李滉，乃吾東方大賢，而仁弘獨以私憾排之，以此得罪士論。與爾瞻深結，互相推薦，遂膺大拜，仍策元勳。光海追尊所生母，至於入廟，仁弘實贊成之。嘗於登對，力薦施文用〈逃軍唐人也。仁弘之姪女夫。〉風水之說，竟起土木之役。癸丑上箚，辭甚凶悖，指大君爲圈中豶豕。及廢母論起，首倡先廢後奏之議，至比於哀姜、文姜，乃曰：」有不共戴天之讎。「使綱常斁絶，人理晦塞，通天之罪，不下爾瞻，老而不死，正所以有待於今日。天道禍淫之不爽，如是夫！天豪、玉、慶益、濩、益煥，皆以爾瞻瓜牙，盤據三司，擔當逆論。濩爲尤甚，得保首領，輿情益憤。益煥目不知書，有同糞土，人尤賤侮之。瑾本以凶悖無行檢之人，爲爾瞻腹心，後與任就正作黨，貪權樂勢，無所不至。大建凡庸昏劣，初以蔭官發身，五十之後，冒占科第。仁弘一見，以爲貌類，曺植力加吹噓，由是，蝨附兇徒，歷叨臺閣。後又爲朴弘道、柳潚之黨，一言一動，皆聽弘道等指嗾，與兇徒互相傾軋，惡之者至擧禽犢之行，醜詆萬狀，而恬不知恥。時年七十五，人目之曰老鴟。
○以尹昉爲右參贊。昉爲人重厚有德量，自少有公輔之望，子新之尙主，而深自斂飭，持以淸儉，不以姻家自居，七臣之禍，獨不預焉，論者多之。及廢母庭請之日，適乞暇在外，入闕肅拜，徑歸不顧，盈庭百僚，皆有慙色。兇徒遂擬以重律，杜門郊外五六年。至是首拜是職，未幾旋膺大拜。以申欽爲吏曹判書。欽明敏端亮，才識超詣，文章自成一家，夙負士望。癸丑之獄，以七臣被逮謫配，至是擢拜銓長，輿望翕然。李德泂爲知敦寧府事。德泂曾在昏朝，與柳、朴親密，且參廢母庭請，得罪淸論。及反正之夜，左右欲兵之，而確然不撓，處變得宜，公議以此多之。金藎國爲平安監司。藎國明敏有才，而性本巧黠，善於相機趨時。初附永慶濁亂朝政。光海時締結柳、朴，且參廢母庭請，人皆鄙之。至是，以曾授西藩，頗得人心，故有是拜，物議譏其苟且。洪瑞鳳爲吏曹參議，金緻爲東萊府使。緻以猜險不正之人，初爲爾瞻之腹心，後雖角立，見棄於人久矣。更化之初，謂有幹局，得受重寄，蓋與金瑬素厚，而瑬薦之也，物情頗不快。沈光世爲弘文館副校理。光世坐癸丑獄事，竄南徼十餘年。趙希逸爲副修撰。希逸爲人俊邁，自少有文翰才而但有浮誇不端之病，爲鄭俠所誣引，竄謫十餘年。李明漢爲吏曹佐郞。明漢文才超邁，且有器量而曾在昏朝，浮沈名路，淸議短之。
○引見大將李貴、金瑬於別堂。上曰：「戊申獄事，奸兇羅織，冤枉莫甚。十餘年來，一國之人，無不痛惋。卽位之日，宜皆蕩滌，而敎書中不及擧論，何也？」瑬曰：「聖敎誠是。當以蕩滌之意，宣布中外，而事多蒼黃，未及擧論。」上曰：「將士施賞，固當從容査處，而犒饋則不可不速行矣。」金瑬曰：「將士宜分等施賞，且速行犒饋，而酒饌難辦，請今攸司，略設以行。」李德泂曰：「各司無儲，決無措備之路。當此農節，久不解陣，則不無怨苦之弊。以闕內及營建都監所儲綿布，速行賞格，卽爲放送可矣。」且昨見江華府使狀啓，則又爲點送軍兵云。今大事已定，市肆不變，多發軍卒，將何用之？「上曰：」此言是矣。擧義軍兵，皆有一端忠心義肝，故冒死而來，不可不優施賞典。速行犒饗而送之矣。「德泂曰：」古之帝王，雖在航海之時，猶講《大學》以論治道。今當臨御之初，日御經筵，頻接賢士，講論朝廷得失、國家治亂，此是急務。向使廢君，引接臣僚，廣詢治道，則爾瞻雖極姦巧，焉能惑亂至此哉！爾瞻父子及數三首惡，其罪固不容誅。自餘黨類，宜隨其輕重處之。「上曰：」予已明知，當令分等處之矣。「瑬曰：」爾瞻不可不嚴刑究問，以施典刑。「上曰：」爾瞻極姦，或不無援引嫌怨，更起獄事之弊。何用鞫問？且予意則三昌之罪一也。希奮、承宗，與爾瞻奚異哉！「李貴曰：」柳希奮、朴承宗，雖有貪婪驕奢之罪，不無扶護士類之功。何可謂與爾瞻同罪乎？「瑬曰：」戊午年間，臣爲群奸所搆，幾陷不測，承宗極力伸救，得免於死。其時，承宗若將順廢君之意，則豈有今日乎？爾瞻以廢母之論，惑亂廢主，羅織獄事，承宗力排其論，救護士類，何可只以貪贓之罪，比諸爾瞻乎？「貴曰：」臣初與李曙結約時，李曙謂臣曰：『此事敢不惟命！但吾與朴承宗，爲一家之人，不得不救，故以是爲難耳。』臣曰：『承宗曾不預廢母之論，何可與爾瞻同罪！』云，則曙乃從之。「瑬亦曰：」臣與李曙結約時，已許承宗之免死。今者，李曙以不得相救，爲平生之恨云。「上曰：」初雖結約，不可屈法。「瑬曰：」法雖重，無信則不立。今若失信，則他日遇事，恐難得力。「上曰：」此係大叚處置，予難獨斷。待新大臣同議以處。「瑬曰：」柳希奮爲大司馬除拜，盡循賄賂，占奪民田，其罪固大矣。若與爾瞻同律則冤矣。丁巳年間，許賊投書慶運宮時，臣家適在三淸洞，李偉卿以臣爲三淸結約，扶護西宮，論啓甚急。廢君問于希奮，希奮以爲：『不可無端緖而起獄。』事遂寢。其時偉卿之言若行，則其禍將及慈殿，豈但臣等之死生乎！「貴曰：」功過雖不得相準，其罪豈至於死乎？「上曰：」都下人心不淑，罪人家宅，任意毁撤云，速爲嚴禁。闕中之物，亦爲偸去，如有告者，宜以其半賞之。散鹿臺之財，古有之矣，然不可任其偸去也。「貴曰：」昨於蒼黃之際，事無統緖，以致軍民恣意偸竊。定將守護，則自無弊矣。「申景禛、景𥙿、景禋伏地，請曰：」李大燁，臣之妹夫也。與李貴等結義之初，約以貸死。今若不爲上達，則勢無及矣，敢來請命。「上曰：」申景禛等，果有結約事乎？「貴曰：」臣與李曙，約救朴承宗時，景禛亦請曰：『雖曰大義滅親，大燁不得免死，則私情甚切。』云。臣答以大燁之罪，雖關國家，與其父有間，可以貸死云矣。「瑬曰：」當初果有是言。臣亦以大燁雖有死罪，自可隨宜處置答之矣。今則群議以爲大燁之罪，與爾瞻無異，斷不可容恕云，故不敢啓達矣。「上曰：」徐當議處焉。「瑬曰：」北兵使李适，仍令赴任乎？北方雖重，不若根本之地。且适今有大功，宜置之都下，以爲倚仗。「上曰：」北方，非此人，莫可收拾。「瑬與貴復力請之，上始許焉。
3月16日
○丙午，禮曹啓曰：「大位已正，朝野拭目，而法服未御，百官猶着戎服，朝儀有缺，皆歎苟簡。宜令尙方，速爲製進法服。」從之。又啓曰：「聖上反正，慈聖復位，貞明公主駙馬揀擇，請速擧行。」從之。
○慈殿下敎于政院曰：「曾在幽囚中，廢人所送各年表裏，不用而置之矣。今聞該曹物力蕩竭，宜給于該曹，以爲補用之資。」
○上御西別堂，引見金瑬、李貴、沈器遠、崔鳴吉、金自點、金慶徵曰：「今日之事，專賴兩大將及公等之力，予甚嘉歎。奮發忠義，忘身徇國之士，千載一二人而已。豈如今日之多乎！」鳴吉對曰：「此乃天命所屬，而祖宗之所默佑。臣等何力之有！且在外之人，初不知擧義與否，故危疑之際，不可無備。今則人心已定，更無可憂，扈衛諸軍，宜皆罷遣。」上曰：「未行犒賞，故時未罷遣。其有功勞者，速爲詳査可矣。」器遠曰：「市民之募得者，何以處之？」鳴吉曰：「臣意市民之無賴者，利其掠奪財物而應募，無益而有害，宜罷之。」瑬曰：「市井之民，爭來應募者，豈有他故？只喜乘馬馳突，奪人之財耳。昨日犯法者，皆新募之人，益驗其有害矣。」貴曰：「二人之言皆是，但爲人輒沮之，從此奉身而退矣。」上曰：「若能整齊部伍，使之有用，則固善矣。徒爲聚募而不禁奪掠，則爲害大矣。自今罷之，勿募可也。」瑬曰：「臣與鳴吉所陳之言，皆出於公，而李貴乃以去就爭之，何必以此微細之事，而至於相失乎？固當平心相議而處之。」鳴吉曰：「卽今列邑守宰，率皆匪人，速爲澄汰，差遣可堪之人，實是急務。臣忝銓郞，故敢達。」上曰：「此言甚是。但三百餘郡邑，不可一時盡遞。人或有遷善改過之理，宜下諭八道監司，限一殿最，觀其所爲，猶不改革者，隨卽罷黜。」
○上御西別堂，親政。吏曹判書申欽進曰：「臣本空疎，素乏適用之才，廢棄田里，十餘年矣。精力尤不如人，銓衡之任，決難承當，請授可堪之人。」上曰：「毋爲如此之言，安心盡職。」欽曰：「仕滿者，遷轉於都目政，此是國朝遵行之例，而向來國政壞亂，都目之虛過，今已三次。雖不可一時竝擧，而一次都目，不可不從速定行矣。」上曰：「詳量處之。」欽曰：「曩時用人，專以銀貨多少，列邑受弊，何可盡言！令者守令之闕甚多，宜擇才堪守令者以除之。」〈史臣曰：〉民生休戚，係於守令，而廢朝時，下之注擬，上之除拜，皆以銀貨多少而取舍之。兵水使及守令之有闕也，外人皆曰：「某人納幾兩於某家，當擬某職，納幾兩於某殿，當得某任。」及其除目之下，若合左契。爲政之日，闕庭如市，無恥之徒，親自持衡，爭先圖納。兵、水使及饒邑守令之價，多至二三千兩。雖畿邑蕩敗之處，未有空手而得之者。到任之後，只以剝割爲事，務充所費之數，倍徵銀價於民，民生赤立，八方蕭然。當時取亡之道非一，而積失人心，未必不由於此也。
○以李元翼爲領議政。元翼忠貞淸白，自先朝入相，負一國重望。昏朝臨海之獄，首陳全恩之義。廢論方張之初，又上箚，極陳盡孝之道，兇徒深嫉之，幾不得保，謫洪川五年，放歸田里。至是，復拜首揆，朝野相慶。上遣承旨趣召，入城之日，都民加額以迎。以李廷龜爲禮曹判書。廷龜天資溫厚，氣度明爽，早以文章華國。名聞中國，光海幽閉大妃於西宮，廷龜與鄭曄詣西宮肅謝。西樞時，因旱閉南門，見宮庭草沒，相對泣曰：「不須閉開門，但開閉門，則天乃雨。」爾瞻聞之，大怒。又不參廢母庭請，兇徒論以重律，遂出郊竢命。及弘立降虜，天朝有差官査罪之擧，廟堂議遣使辨誣，而非廷龜，莫可，遂起廢遣之，臺諫猶請罪不已，光海峻批以斥之。反正之夜，卽命召之，不進。李貴送其子具告之，詰朝乃至。擧義諸人，頗不悅，而論者多其臨事從容。以韓浚謙爲領敦寧府事。浚謙重厚有德量，素負將相之望，受宣廟保護大君之命。光海時，坐謫，辛酉冬，因奴賊入搶林畔，起拜都元帥，開府關西。至是，以國舅召拜是職。以吳允謙爲大司憲。允謙爲人端重溫雅，早游成渾之門，從事性理之學，渾亟稱之。嘗奉使日本，氷蘗自持，異國亦起敬焉，庚申以後，赴京由海路，臨遣使臣，人皆厭避，允謙承命卽行。光海嘉奬曰：「人臣分義，當如是也。」及竣事東還，遇風船幾覆，舟人擧皆號哭，允謙奉持皇勑，顔色不變，人益服其有特操焉。至是，首拜都憲，皆稱其得人。以徐渻爲刑曹判書。渻沈毅厚重，自少以大器稱，廢朝時，與申欽等同被罪，在謫累年，至是，遂起用之。以鄭經世爲副提學。經世精敏有才，且通經術，負一時重望。光海時，被斥家居，至是，首拜論思之長，人稱其得人。以李睟光爲都承旨。晬光爲人溫粹，言論平正，博觀群書，文章精麗。癸丑之後，不樂仕宦，屛居田舍，士望甚重，至是，首拜銀臺之長。以朴東善爲大司諫。東善天資和厚，遇事剛直，曾在濁世，守正不撓。廢母庭請之日，下吏僞書其名於進參之列，東善覺之，卽自明其不參，人以爲難。與其子炡，同參義謀。以金德諴爲執義。德諴爲人剛直廉潔，起自草萊，爲名流所重。戊午廢母收議時，以一片愛君之心，與李恒福、鄭弘翼一也爲對，兇徒深嫉之。初竄北邊，旋移南荒，至是，首以憲職召之。以李命俊、金長生爲掌令。命俊爲人剛直，律身淸苦，癸丑，坐庶弟之獄，謫盈德，聞李恒福諫廢大妃竄北塞，草疏抗論，辭極痛切，縣宰不敢上，聞者悚然，至是，召以憲職。長生天資敦厚和粹，早事李珥，潛心學問，爲世大儒，癸丑之獄，庶弟兩人被告，光海親問上變人曰：「金某亦預知否？」對曰：「金某賢者，我等有謀，惟恐其聞知也。」以故長生獲免還鄕，杜門講學不輟，兩湖人士，咸尊仰之。至是，首以憲職召之。以尹知敬爲應敎。知敬頗有氣骨，行事不苟。反正之夜，與李德泂處變得宜，時議多之，故光海時，雖有染迹柳、朴之累，而首拜是職。以趙廷虎爲持平。廷虎天資忠厚，志操堅確，自在韋布，持論以正。昏朝時，在槐院，累塞群兇子弟之選補，方兇焰熾盛，人皆畏之，而不少撓。由是，最爲兇黨所忌嫉，幾陷不測，絶迹朝端，屛居田里，淸論重之。至是，擢拜憲職，人皆想望風采。以鄭蘊爲獻納。蘊樸直有氣節，初以仁弘門生，及廢論方張，獨上章極言，遂被安置絶島，士論莫不偉之。至是，首拜諫職。以嚴惺爲檢閱。曾在癸丑，李偉卿率兇徒十九人，首上廢母之疏，惺時在四館，以動搖國母罪關倫紀，盡爲停擧。以此爲兇徒所嫉，被削黜十餘年，至是，復入史局。
○諫院啓曰：「新服之初，大禮稠疊，宗伯爲任甚重，判書任就正，決不可仍在典禮之任。接伴使之任，伺候天將，當此危疑之際，鄭榮國、朴宗冑，皆以兇黨，不可仍在，請竝遞差。」上從之。又啓曰：「原州牧使韓詠，希吉之猶子，賊黨之兇悖者，上游重地，不可付諸此人。請拿鞫。」上初命遞差，再啓，乃從之。就正，曾於壬辰之亂，以注書，盡火《政院日記》而逃，見棄於物議久矣。光海時，與爾瞻結爲心腹，遍歷臺省。及其兄蒙正之妾女，入後宮有寵，權勢漸盛，各立門戶，互相傾軋，兇徒之倒戈者，多來附焉。憑藉宮掖，專事貪黷，人皆唾鄙。榮國本以卑賤鹿戾之人，爲爾瞻、纉男之奴隷，受其陰嗾，羅織海獄，陷殺無辜。宗冑暴戾特甚，爲爾瞻腹心，主張廢論。韓詠爲人兇悖，附托賊臣，叨竊三司，罪惡甚多，終伏常刑，人皆快之。
○憲府啓曰：「閔𦸂、朴宗胤，俱以爾瞻腹心，尙在銓衡重地，請爲先遞差。」上從之。𦸂猜愎邪毒，曾在泮中，檐當廢母之論，爲諸賊倡，屢居疏頭。及登仕路，以傷人害物爲能事，人視之如蛇蝎。初爲河仁俊腹心，及仁俊逆誅，𦸂獨免常刑，人皆憤惋。至是，終伏正刑。宗胤卽宗冑之弟，性本回邪，行且悖戾，無復人理，而爲爾瞻薦拔，遍歷玉堂南床及銓郞，汚辱名器極矣。人莫不憤惋，至是，猶保首領，失刑甚矣。
○大將李曙上疏，請收朴承宗之屍。答曰：「省疏。感卿信義，不勝嘉歎。卿奮發忠義，以正倫紀，不忘舊恩，欲掩棄屍，卿誠非今世之士也。該司檢屍後，埋掩可矣。」
3月17日
○丁未，諫院啓曰：「兵曹判書權縉，本以貪黷之人，癸丑之獄，以刑房承旨，終始擔當，羅織搆捏，罔有紀極。請削黜。」上曰：「遞差。」縉性本猜暴，濟以貪饕，交通宮禁，媚悅固寵，憑藉權勢，恣行威福。癸丑之獄，身自擔當，得罪士論，人皆唾罵。新化之初，猶在本兵重地，輿情駭憤。又啓曰：「新服之初，各道方伯，不可不急先擇遣，使之覈黜貪汚，以濟塗炭之民。全羅監司黃謹中、忠淸監司朴慶新、江原監司任碩齡，皆以賄賂，濫授本職，請竝罷職。」上從之。又啓曰：「京畿水使李時言，性本奸猾，加以貪黷，臨海之獄，挺身獨當。擧義之日，厲兵觀變，拘縶南陽之義旅，其心所在，有不可測。請拿鞫。」上曰：「遞差。」其後，兩司合啓以請。上曰：「李時言拘縶義旅之事，乃職分內所當爲者，無可罪之事，而臨海之獄，獨自擔當云，罷職。」又啓曰：「自癸丑以後，逆魁久據文衡，以科擧爲植黨之路，私情借述，無所不至。各年諸榜，一一査考，或削或罷，以洩士子之憤。」上下于禮曹，禮曹啓曰：「戊午式年講經之後，因物議重發，本曹啓請罷榜，而光海終不發落，以至于今。或以爲參榜之人，亦有以公道得參者，與顯然用私者，混同削科，似爲冤悶。或全罷、或査削，本曹不敢擅便，請議大臣。」大臣獻議以爲：「其間或有公道得參者，混罷其榜，似涉未妥。削其可削，不須竝罷。」後於筵中申稟，請與親耕別試，再行講試，合爲一榜，此兩榜，兇徒之最甚行私者。公議皆曰當罷，而金瑬之子慶徵，亦參別試，故該曹與大臣，未免牽制於形勢，初請査削，終爲再試。新化之初，擧措之苟且甚矣。識者知公道之不行焉。
○命禮葬永昌大君㼁，延興府院君金悌男。且贈悌男領議政。
○僧性智伏誅。性智以風水術得名，廢君酷信其言，使之頂玉衣錦，出入宮禁，窮極土木，荼毒生靈，皆其所縱臾。一國之人，無不欲食其肉，至是伏誅。
○罪人福同亡命，爲砲手金世龍所捕，逐擊之際，仍傷致死，捕盜廳啓之。福同私奴也，以巫覡妖術惑衆，變着女服，出入宮禁，與宮人混處，恣行淫穢，國人莫不憤惋，而未伏顯戮，輿情未快焉。
○憲府啓曰：「李覮當戊午廢母之論，身爲都憲，攘臂擔當，神人之憤極矣。不可一日容息，請拿鞫。」上從之。覮陰凶麤鄙，貪權樂勢，爲爾瞻腹心，主張逆論，構陷士類，不遺餘力。及其爵位崇高，乃始角立，而罪惡已積，其能得逭於常刑乎！又啓曰：「左議政朴弘耉，本以庸鄙之人，附會賊魁，冒居鼎軸，貪黷濁亂之罪，不可容貸，請罷職。」上只命遞差。弘耉麤劣鄙夫，曾爲判義禁時，士人李顯門力排廢母之論，兇徒羅織逮繫，及其訊鞫，金吾堂上，皆避不參，而弘耉攘臂獨當，終至杖殺。以此取媚於賊魁，至叨鼎軸，貪墨爲事，賄賂公行，人莫不唾鄙。
○禮曹啓曰：「坤極正位，快覩新慶，而在庭臣僚，未申獻賀之禮，誠爲欠缺，請於今日行賀禮。」上從之。
○上引見李适、李曙、韓嶠、沈器遠、金自點、沈命世于別堂。上曰：「今此義擧，賴卿等之力，禽獸之域，復爲人類，無以爲言。」李适曰：「募兵，或曰宜速罷；或曰宜仍存。臣意則三處所募，合屬於李曙，與訓鍊大將，協同扈衛宜當。韓嶠曰：」今者聚募之軍，屬之防胡；都監之軍，屬之防倭。防胡之事，統於兩西；防倭之事，統於三南可矣。「李曙曰：」嶠、适所言，皆有所見，而臣意則聚兵先務峙糧，故古人曰：『興師十萬，日費千金。』今若不謀軍餉，徒務聚兵，非得計也。「上曰：」近因募軍，閭閻多擾害之事云，然耶？「曙曰：」紀綱解弛，雖使禁斷，不能止之。然此則小事也。「上曰：」豈是小事？若有所嫌，則撤毁閭家，作弊無忌云，禁之可矣。「〈史臣曰：反正之初，所當嚴飭軍兵，不犯秋毫可也。不能禁戢，擾害閭閻，人頗怨苦，故自上有敎，而反以小事對之，曙於是乎失對矣。〉适曰：」列邑諸陣所儲之穀，所當及時收拾，以補軍餉，而時未分付，必多散失。然趁此收聚，則雖得十分之一，豈曰小補之哉！且所謂諸陣，宜速罷之。「上曰：」罷之宜矣。「〈史臣曰：陣者，勢家農所之稱號也。列邑少有沃饒之地，則無不排置，攘奪民田，略無顧忌。叛主逃奴，避役良民，爭相應募，爲逋逃淵藪。一邑之內，或至數十處，官家不得下手。無告之民，獨當煩苛之役，日至流散，權兇戚里，有不足言，而至有東宮陣之稱號，此實昏朝之巨弊，豈非今日之所當戒者哉！〉适曰：」皇朝賜銀所置之處，雖盡火燒，若掃灰燼而覓之，則必有所得矣。「上曰：」雖在灰燼中，未必盡燒，宜速搜覓。「〈史臣曰：欽賜銀，乃俵賞戊午征虜時，戰亡將士妻子之物也。所當卽爲分給，而輸入內帑，不遺錙銖，軍情咸憤，其何以責親上死長之義乎！〉 ○慈殿下敎于賓廳曰：「內人生伊等十四人，及女巫秀蘭介挾廢君，助虐逞妖，恣行咀呪，反以惡名，加於予躬。宮人三十餘名，誣以妖邪之事，盡爲誅戮。且於癸丑年間，兩宮行路及寢室溫堗之下，埋置凶穢之物。甲寅秋，廢人夫妻與內人等，誘說內人天福，入送于予所御處，或爲驚動，或爲恐喝，殿屋四面，多埋咀呪之物，至於放火，欲使予燒死。先王陵寢，埋置妖邪，御容畫體，或射或辱，此人罪惡，難以毛擧。非但爲父兄及孺子，心抱窮天之痛，幽囚之中，備嘗楚毒者，十年于玆。幸賴卿等貫日之忠，得雪至痛於今日，卿等之功，難以爲報。惟望卿等，依律亟處，被囚內人，亦斯速處置，明正其罪。」
○上御西別堂，引見毛都督問安使南以恭曰：「卿今當遠行問答之際，善爲措辭，以同心協力之意，詳諭於毛將可矣。以恭對曰：」自前每事搪塞，故彼有怒意。今則屯田煮鹽等事，皆已許之。且知同心協力之意，則豈不感悅乎！但毛將若問擧義節，次及廢君處置，則何以爲答？「上曰：」廢君處置，則慈殿有奏聞天朝處置之敎，以此答之可矣。「以恭曰：」國內之事，當答以市肆不易，中外晏然之意耳。且政府，例以領議政名，塡書於文書中，毛將熟知。朴承宗之名，彼若問之，則何以爲答乎？「上曰：」凡事當以直言。天朝，每以我國事不誠實爲咎，據實言之可矣。「
○以李曙爲戶曹判書。曙武人，曉達文辭，慷慨有計慮，廢朝時，以答虜書收議，曙獨陳拒絶之義，識者多之。與金瑬、李貴，合謀擧義，自長湍任所，領兵來赴，軍心倚以無恐，靖社之功，曙居多焉。以鄭弘翼爲大司成，精敏端重，素有操守。及廢母收議之日，抗言以扶倫紀，士論偉之。兇徒仇嫉，圍籬絶島，至是，首拜是職。閔汝任爲右副承旨。汝任爲人淸苦，但未恬靜。李尙吉爲兵曹參議，韓汝溭爲同副承旨，李愼儀爲刑曹參議。愼儀以蔭官，素有名稱，廢論收議之時，不顧禍福，立異扶正，人皆多之。金夢虎爲工曹參議，曾以癸丑臺官，大君冤死之時，避辭凶慘，爲士論所棄，而其妻與李貴之妻兄弟也。李貴爲吏曹參判，不避姻婭之嫌，乃於鼎革之初，敢爲注擬，物議非之。李善行爲奉敎，朴海爲待敎，柳𢡮爲檢閱。善行、海，宣廟末，爲柳永慶所推薦，得拜史職，永慶敗，皆坐廢，至是敍用。𢡮爲人癡騃，爲世笑囮，借述李進，冒占科第，連姻益燁，得參翰薦，人皆賤侮，而史局舊例，除非罷散，循次還付，故竝授是職。翌日臺諫，卽劾去之。
3月18日
○戊申，禮曹啓曰：「宣祖大王後宮金氏，〈光海所生母，奏請追尊祔廟。〉旣已削去僞號，其神主，當歸金家子孫。誥命、冕服、冊寶、儀仗等物，當告廟，取出燒火之意，敢啓。」上從之。後禮曹又啓：以主式，與私家木主不同，請燒毁改造，且革罷成陵之號。
○憲府啓曰：「李再榮，本以奸細之人，爲爾瞻奴隷，前後兇疏，皆出其手，代述登第，不知其幾，請拿鞫定罪。」上從之。再榮，判書李選之孽産，而或云詩人李達潛通而生。有文才，尤善駢儷之文，爲人奸猾，謀害嫡嗣，每被停擧，不得赴試，蝨附兇徒，得參科第，爲筠、爾瞻之腹心。前後兇疏，必使再榮製之。至於科場借述，不知其幾，爾瞻諸子及黨與之科作，皆出其手，擧國莫不憤惋切齒。至是下獄訊鞫，斃於杖下。
○諫院啓曰：「判校鄭文晦，兇逆親屬；司僕正朴成章，交通宮掖；判尹尹銑、刑曹參判崔應虛、兵曹參議裵大維，俱以兇黨，尙保官爵，請罷職。李𢜫、柳潚、柳活、張世哲，皆以賊魁腹心，主張廢母之論，請遠竄。前正李涏，以逆魁腹心，大小謀議，無不預知。擧義之後，走入漣川，招聚諸賊族屬，顯有可疑之跡，請拿鞫。」上答曰：「書云殲厥渠魁，脅從罔治，誠後世可法之訓，在職者遞差可矣。勿爲如是煩論，使人心各自疑懼。」後屢啓爭之，上命李渻等門黜，李涏拿鞫。文晦，造之叔父，爲人麤猾，而猶不肯趨附兇徒，不得顯職，故得免重律。成章，弘耉之姪子，麤鄙貪黷，家行悖穢。應虛昏劣無識，李涏鄙瑣猜愎，俱蝨附兇黨，爲世唾鄙。大維爲人頗似恭謹，而締結兇賊，人皆鄙之。銑爲人陰兇，附托仁弘，歷敭臺省，後與李覮、南瑾，結爲黨援。𢜫初附爾瞻，合爲一身，表裏論議，厥後暫相角立。世哲性本奸猾，爲爾瞻所重，大小謀議，無不慫慂。潚、活，皆邪毒人，惟以傷人害物爲能事，初爲爾瞻腹心，擔當兇論，其後爭權，遂相傾軋。此數人罪惡，當伏常刑，竄黜之典，豈足以懲之哉！
○上下敎曰：「禁府昨請加造枷杻，予甚驚惻。三省則親祭齋戒日，決不可開坐。被囚輕罪，大臣禁府堂上，會于闕內，急速議處，俾無冤枉之弊。且百官尙爲戎服，氣像不好，自明日，勿爲戎服。
○上御西別堂，引見平安監司金藎國曰：「關西非但與奴賊接，天朝將官，多在境上，接應煩緊，予甚憂之。今得卿付之，自此可紓西顧之憂矣。」藎國對曰：「臣於癸丑年，叨守本職，其時本道無事，臣亦稍有精力，今則衰憒已甚，與前頓異，而本道蕩敗，已到十分地頭。新化之初，難副委寄之重，不勝惶恐。」上曰：「奴賊情形，早晩必一入寇，備禦之道，豈容小忽！但我國不善偵探，若不先知賊兵之多寡，何以禦之？」上又曰：「賊若不來則大善，來犯則當以干戈從事，豈可束手以待之乎？」藎國曰：「聖敎至此，社稷之福也。曩時則賊雖犯境，不以干戈從事，故林畔之賊，可使隻輪不返，而坐觀不戰，使如入無人之境，誠可痛也。」上曰：「西路守令，率皆貪虐，民生如在水火中，豈望親上死長之義乎？」藎國曰：「西路之民，困於朴燁之酷暴，殆不保朝夕。何幸今日，得沐新化，自此必有須曳無死之願矣。」上曰：「其道亦有進供之物，當此征戌之日，豈可責出於負羽之民乎？宜皆罷之。」藎國曰：「本道初無進上，而壬辰創設之後，仍存不罷，民甚苦之。臣欲上達，而有乖藩臣享上之誠，不敢陳啓矣。聖敎及此，不勝感激。」上曰：「係是恤民，則莫謂小事而忽之也。」藎國曰：「禦敵之道，不在高城深池，而在於人心。今幸得蒙數件停罷之命，臣歸見父老，可以藉此開諭，一番慰悅人心，賢於十萬衆也。」上曰：「西方之事，專倚於卿，更加盡心。」
○上引見金瑬、李貴。瑬等曰：「昨日犒師，醉飽極矣，且有賜樂之命，莫不感激鼓舞矣。」上曰：「軍兵幾許耶？」瑬曰：「昨日犒饋之數，一千三百餘人，歸者已多，而其數如此，可想當初聚會之多矣。」貴曰：「臣等令將士劍舞，且自起舞，極懽而罷矣。」
○以金瑬爲兵曹判書，柳舜翼爲兵曹參判。舜翼孱劣，素無人望，而與李貴相善，得聞義擧，至拜西銓之亞，人皆哂之。李德泂爲忠淸監司，邊應垣爲掌樂正。癸丑永昌之獄，應垣以臺官，避辭兇悖，而新化之初，亦在簡用之列，物議憤之。
○吏曹啓：「請戊申以後僞勳參錄人，無論生死，逐一査考，削其勳籍，所授資級，幷行改正。」上從之。
3月19日
○己酉，大臣、禁府堂上、兩司長官啓曰：「廢主、廢妃、廢東宮、廢嬪，今當定配，而臣等將前後慈敎，反覆參商，皆以爲遠方絶島，則不無意外之患，莫如近置江華、喬桐等地。且各處圍籬，雖有慈敎，而分送四邑，事勢不便。宜以廢主、廢妃，同一圍於江華，廢東宮、廢嬪，亦同一圍於喬桐，嚴加守直，俾無虛疎之弊。」上曰：「速爲處置，可矣。」
○上下敎曰：「近來蒼生之困悴極矣。若無恒産，救死之不贍，奚暇治禮義哉！當今急務，莫如蠲減不急貢賦，以蘇民生。諸道往年未收不急貢物，盡爲蠲減，以慰飢渴之民。」〈史臣曰：「廢朝十數年來，百役俱興，賦斂煩苛，民生怨咨，如在塗炭。新化之初，首下蠲減貢物、蕩滌逋欠之命，八方歡忻，咸有其蘇之望，而奉行無人，實惠未究，終未免失信之歸，可勝歎哉！」〉 ○趙龜壽伏誅。龜壽以光海嬖宦，專管營建都監之役，逢迎縱臾，窮極土木，都監之權，盡在其手，堂上以下，俯首聽命，擧國莫不憤惋，至是，誅之。
○李爾瞻、鄭造、尹訒、李偉卿、李弘燁、李益燁伏誅。大臣、禁府堂上、兩司長官會同，啓曰：「臣等伏承前後備忘，會同相議，就諸囚中罪關宗社，人皆曰可殺者，李爾瞻、鄭造、尹訒、李偉卿、李大燁、元燁、益燁、弘燁等八人。請於卽日行刑，以快神人之憤。」上從之，而大燁則特命絶島圍籬安置。〈史臣曰：《記》曰：「刑人於市，與衆棄之。」討逆之典，至嚴且重，人君亦不可以一時私意，有所低昻也。大燁罪惡，實關宗社，宜與諸賊，同伏斧鑕，而豈可以區區之約，貸其罔赦之罪，以壞王法乎？更始之初，乃有以私滅公之漸，識者憂之。爾瞻者，奸臣李克墩之後也。爲人巧黠，賦性邪毒，自少行事，專務矯开。居廬三年，假稱啜粥，而潛入城中，留連厥家，以儒生居泮之時，已有不靖之漸。及登仕路，專事擅亂，宣廟燭其奸狀，屛黜多年。戊申與鄭仁弘陰謀，上疏攻柳永慶，以爲扶護光海之地。宣廟乃命遠竄，未及行而光海嗣位。自是寵遇日隆，遂至當路，唯以迎合爲事。後以其壻朴自興之女，圖爲廢東宮之嬪，權勢益張。且與仁弘，相爲表裏，數年之間，遽躋崇班，廣植私黨，布列臺閣，圖竊國柄，擅弄威權。遂與金闓、元悰、申景禧之類，結爲腹心，陰懷異志，日夜相聚，謀起逆獄。始嗾鳳山郡守申慄，誣告黃赫，遂起晋陵君之獄。繼誘鄭俠，廣引士類，搆成大獄，以爲一網打盡之計，逼殺永昌，刑及國舅，株累死徙，不可勝數。陰送兪世曾，羅織海獄，崔沂闔門，盡爲魚肉。藏匿申景禧於其家，金吾臨門，拒之不與。初與賊筠同謀，自知難掩其跡，換面告變，自莅其獄，河仁俊、黃廷弼之所供，狼藉無疑，而乃於榻前，肆然厲聲，拑制諸僚，使不得究詰。及其發覺，使元燁之奴，竊負而逃，前後情跡，昭不可掩。至於廢母之論，主張鼓動，乃曰唐宗數罪，雖不可爲，漢廷廢黜，宜從寬典。造、訒、偉卿及館學諸賊兇疏，皆爾瞻之密嗾也。自乘文衡之後，以科擧爲植黨市恩之囊橐，迎意贊頌者，以此報之；應募陳疏者，以此賞之。講經則字標相應；製述則預出題辭，未解口讀之鄕生，不辨魚魯之諸子，皆擢巍科，驟躋顯秩，兇徒寔繁，職此之由。私墾鴨島之郊，占爲己物；偸斫陵寢之木，營造私室，第宅踰制，彌滿一洞。貪墨饕餮，實其素性，而反示布被之儉；傷人害物，乃其能事，而或稱下士之恭。全昧文義，剽竊類語，詐行欺世，旌表門閭，侫已者延譽，謗已者陰中。至於蠱君之心志，縶君之手足，謟上虛號，僞占五勳，一國之人知有爾瞻，而不知有君。宗室錦山君誠胤、龜川君睟，憤惋陳疏，痛斥誤國。布衣尹善道、李瑩之流，慷慨抗章，極辨奸邪，爾瞻指嗾臺諫，或殺或竄。厥後嶺南儒生四百餘人，贏糧遠來，奮義叫閽，則謂之張弓挾矢，謀陷以逆，幾不免秦坑之慘。自此道路以目，不敢言而敢怒，咸曰指鹿之變，將不遠矣。四子皆昏劣，不解口讀，而元燁、弘燁最甚，盤據淸顯，憑藉威勢，縱恣貪虐，罔有紀極，而大燁則久據銓曹，擅弄政權，布置兇黨，罪盈惡積。反正之日，爾瞻率其妻子，逃匿於利川地，逮捕囚繫。越四日，序立百官，幷其子弘燁、益燁，處斬於市。大燁則以特有安置之命，不得一時伏刑，人莫不駭憤。元燁以順天府使，在任所，故追後就刑。鄭造、尹訒、李偉卿、韓纉男，皆以陰兇奸慝之人，爲爾瞻腹心奴隷，逆論兇謀，無不擔當。造、訒在臺閣，主張廢論，偉卿以儒生，首發兇疏。其交通宮掖，貪虐縱恣，構陷士類，助成兇逆，厥罪惟均，而纉男陰嗾白大珩、鄭榮國，搆成海獄，無辜駢首，慘不忍言。至是，與爾瞻咸伏典刑，都人聚觀，莫不相賀。幷傳首八方，籍沒緣坐。〉 ○韓暿、韓昅，纉男之子也，爲人愚劣，且不識字，冒占科第，盤據三司，助成兇逆，貪虐縱恣，人莫不唾罵。其弟晤，以儒生，參偉卿兇疏，至是，皆伏緣坐之律。
○政院啓曰：「李大燁，以爾瞻之子，其於廢論，攘臂擔當，久據銓曹，布植兇黨，其罪不下於爾瞻，非益燁等之比，而今有安置之命，刑章不擧，衆心駭憤，請依律正刑。逆徒論罪之時，雖父子不敢號訴，而京畿水使申景𥙿，〈大燁之妻兄也。〉敢以私意，上瀆天聽，請從重推考。」上曰：「三昌罪惡，似無輕重，而柳希奮尙免刑戮，一大燁雖蒙赦宥，有何所妨？申景𥙿以當初擧義之人，欲陳時弊，故引見耳。〈史臣曰：大燁罪惡，當伏正刑，王法至嚴，不可容私，而景𥙿自恃有功，敢陳私情，欲緩大逆之誅，其蔑國法，無忌憚甚矣。況人君，無承旨史官，則不得引接臣僚者，所以重言動也。景𥙿瞰侍臣不在之時，冒進請對，自上嚴辭斥之，使無識武夫，曉然知不可犯之義可也。旣許其請，又從而曲庇之，是啓功臣驕恣之漸也。厥後，沈器遠，以公幹詣闕，又無承旨、史官而召對，此旣失於景裕，而又失於器遠也。三昌罪惡，亦豈無輕重乎？〈朴承宗密昌府院君，柳希奮文昌府院君，李爾瞻廣昌府院君故云。〉承宗、希奮，俱以姻戚，貪權樂勢，逢君固寵，饕餮無厭，其罪固合一誅。其保護慈殿，使兇徒有所忌憚，終不得恣行胸臆，則二人頗有力焉。若以爲與爾瞻罪無輕重，則恐非的當之論也。〉 ○兩司啓曰：「罪人李大燁，有絶島安置之命，今日不得與諸賊一時行刑，臣等不勝驚駭。爾瞻諸子中，此賊之罪惡尤重，決不可容息於覆載之間。請今日內行刑，以快神人之憤。」上曰：「三昌罪惡，似無輕重，而柳希奮尙免典刑，一大燁雖蒙赦宥，有何所害？」
○持平兪伯曾、正言吳䎘啓曰：「柳希奮旣已就捕，方待有司之科罪，今承聖批，臣等之失著矣，請命罷斥。」上曰：「勿辭。」
○持平趙廷虎啓曰：「諸囚滿獄，方待三省之科罪。柳希奮之罪，雖輕於爾瞻，豈至全釋！聖批於大燁請斬，特擧希奮之免刑，臣實未曉聖意。爾瞻兇逆，是何等罪惡，而不先誅乎！臣誠未格天，反承未安之敎，不職之罪大矣。請命遞斥。」上曰：「勿辭。」
○大司憲吳允謙、司諫李聖求啓曰：「柳希奮之罪，與爾瞻殊科，爾瞻則毁滅綱常，罪通于天。希奮雖有罪惡，不至關係綱常，渠若與爾瞻主張廢母之論，則今日豈能獨免正刑乎？臣等妄見，不無次第輕重之分。伏承聖批，不可仍冒，請命罷斥。」上曰：「勿辭。」
○上下敎于政院曰：「領相之來，如渴之思飮。今見注書崔夢亮啓辭，則二十一日啓程云，不勝悶鬱。更遣承旨敦諭，使速上來。」
○上下敎曰：「戊申以後，冤死者竝復其官爵，追贈賜祭，以慰冤死之魂。」禮曹仍請臨海君珒、綾昌君佺、晋陵君泰慶，賜祭禮葬。永昌大君㼁、延興府院君金悌男，亦爲賜祭。從之。
○又下敎于兩大將曰：「擧義時，十二日來參將士及蔭官儒生等，分類書啓。」
○以吳百齡爲刑曹參判。百齡廉簡謹厚，光海時不參廢母庭請，杜門屛跡，士論多之。趙誠立爲副應敎。誠立爲人鯁直，在昏朝時，退居田里，菽水不繼，操履益堅。崔晛爲修撰。睍頗有操守，在昏朝，無所點汚。李慶涵爲左尹，沈諿爲兵曹參知。
○上下敎曰：「罪人家舍、財産及奴婢田土，皆出於生民膏血，不可任人偸竊，歸於虛地。令該司一一收拾，頒賞有功之人。」
○誅朴應犀、韓希吉。希吉以光海嬖臣，爲捕盜大將，捕得竊貨殺人之賊朴應犀，敎唆累日，遂致告變。應犀死中求生，誣告徐羊甲等，竟起癸丑之獄，以致殺國舅金悌男，而永昌大君亦幽死，國人皆憤之。至是，竝誅。
3月20日
○庚戌，憲府啓曰：「茂林君善胤、順寧君景儉曩時投疏，請廢母后，辭極兇慘，請拿鞫定罪。」從之。
○諫院啓曰：「前統制使元守身、前兵使權餘慶等，雖已遞職，未及交代，尙擁閫外之權，事甚不當。請拿鞫。」上命削職。守身、餘慶，皆光海後宮之父也。
○慈殿下敎曰：「廢人，至今尙在闕庭，甚爲不可。卿等依前下敎，急速處置，予當待此移御。
○大將啓曰：「廢君當由水路而行，調發沿江各邑軍兵，護行何如？」上曰：「獨夫之行，何用如是！雖置之路傍，必無保護之人，不必過爲疑慮。」
○上下敎曰：「虜未平定，擧動時，勿爲前後鼓吹。」
○上引見大將金瑬、李貴、從事官金自點、東萊府使金緻于西別堂。瑬曰：「移御之日臨迫，廢主當先處置矣。廢主則江華，廢東宮則喬桐，圍籬事，禁府已爲定奪，而更思之，江華地刑甚固，喬桐則三面大海，無一蔽遮。況今唐舡往來，事勢異前，慮事不可不愼密。皆置於江華，似爲便宜矣。」上曰：「同置一處，似爲便宜。然非予所處之事，當稟慈殿以處矣。」瑬曰：「今市肆不易，人心大定，而士夫奴子及驛卒，皆勒定募軍，以此告訴紛紜，多有弊端云。臣則初以張維、崔鳴吉，稱以從事官，今已罷矣。非元帥將領，則有何從事，而儒生輩，尙帶從事之號，建旗領軍，橫行城中，氣象不美，宜趁今日罷之。」上曰：「罷遣募軍，前已下敎，而何至今不罷耶？」貴對曰：「鄭斗源所募五百餘名，旣已罷之。李适、李曙則方在侍衛，未知其已罷否也。」瑬曰：「古語云：『治絲而棼之。』此之謂也。金自點、沈器遠外，速罷從事官可也。」貴曰：「柳希奮雖有罪惡，柳希亮則以士類自處，至於柳孝立諸人，亦皆被囚，此輩有何罪犯乎？」又曰：「內奴婢，率多廢朝時叛主投托者。厥主今必殺之，仍作束伍爲軍兵可矣。」上曰：「叛主之奴，厥主殺之何妨！卿言非矣。」〈史臣曰：廢主時，私奴之投托內司者何限！非特投托而已，至於藉其威勢，謀害本主者，比比有之。鄕曲之人，斂手被奪，唯以免禍爲幸，擧國之積憤久矣。叛主之奴，自有其律，更始之初，繩之以法，以振頹綱可也。豈宜容庇而作兵乎？貴之此言，可謂不思之甚也。但私奴之投入內司者，還給本主之敎，不啻丁寧。遠方之人，莫不踴躍，裹糧上來，旋有憑考還給之命，皆以爲失信而缺望，不免貽累於新政，可勝惜哉！〉瑬曰：「今者擧義儒生有功者，時未蒙賞，銓官亦不敢擅自除拜，自上似當有別樣擧措矣。」貴曰：「古有自儒生擢爲宰相者，如沈器遠，雖處之兵判體察之任，可以當之。」上曰：「予亦知其可用，而兩銓之官，旣已擇任，予欲不容私意，凡於注擬，皆以首望落點矣。」瑬曰：「目今獄訟多滯，判決事及刑判，宜極擇差除。」上曰：「卿言是矣。此外未盡思者，卿等隨事啓達，不必以文書啓之。雖一日之內，屢度請對，無妨矣。」瑬曰：「紀綱解弛之弊，實由於循私護黨之致。目今振肅頹綱之責，在於大臣憲長之得其人耳。」上曰：「然矣。此後若復有護黨之事，甚者當斬，雖卿等，亦不饒貸矣。」瑬曰：「聖敎允當，敢不惕念奉行乎！」〈史臣曰：自古國家危亂，莫不由於朋黨之患。況今更始之日，尤當深戒痛革之不暇，而注擬之際，尙有循私之跡。朝廷之上，日著携貳之漸，其可望同寅協恭之效乎！〉上進金緻於前曰：「東萊，國之南門，選擇而送之，勤恤民生，善待倭人，以副予意。」緻對曰：「臣久廢之中，得蒙聖恩，叨受重寄，聖敎至此，千里之外，何異堂陛！敢不竭盡心力，仰答聖恩！」
○上復御西別堂，引見大將金瑬、江華府尹李重老、平山府使李廓。瑬曰：「廢君之行，勿發軍兵，雖有下敎，而因風勢不順，今當陸行，似難全廢矣。」上曰：「然則從略發軍，可也。自京隨行之軍，幾許耶？」瑬曰：「哨軍一隊及義兵三百、精壯四十餘人矣。」上曰：「廢妃、廢嬪，各處事，慈殿下敎，極爲嚴峻，而予寧受責，何可爲此！使之同處一處可矣。」上命進江華府使李重老曰：「卿受重任而去，守令之責，恤民爲上，而廢主圍籬，守直、供奉等事，亦盡心擧行可矣。」重老對曰：「臣敢不盡力乎！」上又命進平山府使李廓曰：「撫恤民生，使民樂業，毋負朝廷擇送之意。平山乃西路要衝，賊若來搶，則當以干戈從事，修築城池，以爲死守之計可矣。我國雖有臨陣退遁之人，無一死者，今則當施軍律，少不饒貸也。」廓曰：「臣當死生以之，豈敢退縮乎！」上仍命賜李廓駿馬一匹。
○以鄭曄爲知敦寧府事。曄性質英毅，器局峻整，且通經術，當官遇事，甚有風力。光海政亂，退居圻庄，累有除命，終不赴朝。李景稷爲義州府尹，爲人明敏，才局頗優，但有使氣不端之病。鄭孝誠爲忠州牧使，孝誠以蔭仕發身，不參廢母庭請，時議多之。
3月21日
○辛亥，上具冕服法駕，奉慈殿，移御于昌德宮。是日遠近之人，莫不聚觀，垂髫戴白，塡街塞巷，至有涕泣者。
○兩司啓曰：「殿下建極之初，惟大公至正，可以享天心、鎭物情，豈容一毫私意，以累新政乎！申景𥙿以微末之官，不畏公議國法，敢以大燁之事，上瀆天聽，猥褻悖妄之非極矣。政院之請治，可謂得體，而聖明曲庇之，臣等不勝驚訝，請亟命罷職。」上曰：「申景𥙿，其時召問時弊，別無可罪之事。」不允。「
○上下敎曰：「尹暉謟事光海，唯知虐民，交結金純，多有鄙事。今日尙保官爵，予竊怪焉，政院知悉。」暉爲人麤鄙貪黷，附托宮禁，以私獻賄賂，爲事廢主。以答虜書事，收議宰臣，暉獨以天朝微弱，宜與奴賊羈縻爲對，以中廢主之意。爲營建都監提調，逢迎媚悅，無所不至。病民之事，率皆攘臂擔當，薦拔金純，荼毒海西，與之分利，人莫不唾鄙。暉故相斗壽之子，兄昉杜門守正，而暉之所行如此，咸曰黍厥父兄。更化之初，兩司尙無一言，故自上有此敎。
○大將啓曰：「平安監司朴燁、義州府尹鄭遵，縱恣貪虐，剝民肌骨，盡輸其家，珍寶山積，不可勝記。請沒入官，以補國用。」上曰：「兩人家財，當分給功臣。其他籍沒之財，竝詳察書啓。」後因義州府尹李景稷啓請，以鄭遵財産，分給本州軍卒。
○諫院啓曰：「輔德任性之，賊黨之尤甚悖惡者，公議齊憤，請命削奪官爵，門外黜送。」上命遞差。後，兩司更論，請中道付處。從之。性之爲人，陰凶奸猾，爲逆魁腹心，擔黨廢論，至叨銓郞。且家行悖戾，以微細之事，搆殺五寸叔母，人理所不容，聞者莫不憤惋。
3月22日
○壬子，禮曹啓曰：「逆魁爾瞻等，已爲正刑，通天之罪，不可不上告廟社。初二日親祭後，別爲遣官告祭。且以其極兇極惡之狀，作爲敎書，榜示朝堂，頒布八方，何如？」上從之。
○弘文館啓請朝、晝講《論語》，夕講《大學衍義》。上從之。
○玉堂上箚，請從公論，正刑李大燁，上不從。
○禮曹啓曰：「自古帝王正位之後，有司請建儲貳，非但爲國本所係，誠以輔養宜早。伏聞元子年踰十歲，岐嶷天成，開筵講學，一日爲急。請據禮冊封，涓吉擧行。」上從之。
○兩司俱啓曰：「尹暉，本以麤鄙之人，交通宮掖，附托權勢，一以媚悅進取爲事，憑藉營建之役，締結牟利之徒，浚民膏血，無所不至，物情之憤極矣，請命削黜。再啓，乃從之。
○諫院又啓曰：「奉敎洪景艇、柳震楨，俱以逆黨，尙帶秉筆之任，請命削黜。上曰：」遞差。「景艇爲人回邪，本以鄕曲寒賤，附托兇徒，濁亂泮宮，主張兇疏，預知策題，圖竊科第。震楨爲人冥頑，特一土塊，以仁弘之甥，年過六十而登第，俱爲秉筆之任，其汚辱史局極矣。
○憲府又啓曰：「金尙寯癸丑置對之時，措語悖妄，物情之憤久矣，請削黜。」上從之。〈史臣曰：尙寯邪妄之人，咎責其子之謝恩於慈殿，則其罪大矣。供辭之顚妄，特其餘事，故擧次罪，只請削黜，雖謂之容庇可也。〉又啓曰：「金夢虎、李用晋，於甲寅大君之冤死，避辭極其凶慘，物情之憤極矣。請命削黜。」上命遞差。又啓曰：「私獻女謁之恣行，至於曩時而極矣。革舊鼎新之初，所宜深戒而痛絶之也。昨日臣等詣闕時，道見男僕、女婢，裹袱盛器，直入闕門者甚多。此不過酒饌薄物，而始初淸明之日，不可更循前轍。臣等相顧慨歎，不料今日，復見此事也。伏乞聖明，以廢朝爲殷鑑，戒飭左右，肅淸宮禁。此後親屬戚里之家，如有以一芥私物獻入闕門者，令法府一一囚禁痛治，以昭正大淸明之治。」上嘉納之。
○政院啓曰：「曩時賊民之事非一，而刑獄之濫，尤不忍言。國無紀綱，人喪廉恥，以典獄爲徵債之地，奪掠財貨，囚放任意，以致瘦死日積，冤呼徹天，禦人國門，殆不足喩。以此外方之人，視國門如機阱，各邑留邸之人，亦不能安接。今當正始之日，若不痛革此弊，維新之澤，終不得下究。請自今，如有因循舊習者，令攸司一一摘發治罪，獄官容護掩置者，亦竝繩以重律。」上從之。
○諫院啓曰：「廢朝時，仕路混濁，非但淸班，至於百執事，無非凶穢之人，汚辱名器極矣。各司正以下及三曹郞官，請令該曹，一一澄汰，以裨淸明之政。」從之。
○上接見應守備于明政殿。守備名時泰，毛文龍差官也。上曰：「國內多事，今始迎接，心甚未安。」守備曰：「承賢王眷念，感激感激。」上曰：「舊主昏亂，反道背德，幽閉大妃，弑兄殺弟，虐害生靈，宗社危亡，將在朝夕。不穀上承慈殿之敎，下迫群下之情，得正位號，此實皇天后土默佑之致也。」守備曰：「俺在此，賢王正位之事，旣已飽聞，此實天意，非人力也。」上曰：「我東方二百年，至誠事大，少無欠缺。至於昭敬王四十年，恪謹侯度，未嘗少弛。舊主忘祖宗事大之誠，負天朝再造之恩，督府東來，義聲動天，而凡所懇請之事，一不動聽。非但此也，戊午征虜之役，陰敎帥臣，使之觀望，以致士無戰心，終至隻輪不返，使我國二百年事大之誠，歸於虛地，可勝痛哉！不穀當與督府，同心協力，期勦此虜。但生民久在水火之中，兵單糧竭，以此爲慮耳。」守備曰：「前王許多罪過，豈可盡陳於話端！賢王英明，及貴國事情，俺當與毛督府、孟大人相議，從實奏聞於天朝，使天下之人皆知之也。」又曰：「賢王今已正位，宜速定迎勑之期。」上曰：「勑書當迎於數日內，而但勑書之語，實論前王，不穀似難開讀。璽書存焉，藩臣所當致敬，故將使百官，出迎於郊外，不穀則迎於宮門之外，奉置勑書於案上，只行拜禮而不欲開讀，未知可乎？」守備曰：「此意甚當。」
○領議政李元翼入來。上引見于明政殿，命二宦扶上殿陛。上曰：「卿之所患腰痛，今則如何？跋涉道路，想多勞苦。」元翼對曰：「嚴命再下，趨詣之意，一刻爲急，而賤疾在身，未卽登途，難免逋慢，極爲惶恐。」上曰：「予無才德而忝叨大位，日夜憂悶，欲待卿議處國事。卿不棄予，力疾上來，深用喜幸。目今國家之危，已到十分，庶賴卿輔佑，以安宗社。」元翼曰：「臣年將八十，精神筋力，頓覺衰憊，有何裨補於國家！前頭國事，極多難處，而至於接濟天兵，防備奴賊等事，爲尤難。自上焦勞，庸有極乎！但聞近日處置之事，頭緖已就，此後則似無所憂矣。」上曰：「當今急務，得人爲先。卿久在于外，聞有隱逸者否？」元翼曰：「古人云：『勞於求賢，而逸於得人。』旣能得人，爲治何難！臣廢伏窮鄕，棄絶人事，所與接者，農夫野人而已。雖有遺逸之士，何從而得聞！臣在道上，聞聖上所用，皆是賢能之士云，臣不勝喜幸。聖心以用賢爲先務，則賢才自當輩出，而吏判旣已得人，必能選擇而用之，復何憂焉！」上曰：「豈其然乎？在廷之人，吏兵曹可以知之，其在草野者何能盡知之乎？元翼曰：」大臣之職，以人事君，臣若知之，豈待聖敎而上達乎？殿下春秋鼎盛，勵精圖治，得人之道，以聖心爲本，捨此而徒區區於事爲之末，則亦何益乎！「又曰：」古人云：『創業易，守成難。』目今國家，萬事破壞，創業守成之難，殿下兼之，自今以往，必多焦勞聖慮矣。「上曰：」專倚於卿，卿須總率百官，勉力輔予。相位闕一，宜卽擇卜。祖宗數百年宗社，幾至危亡，賴卿輔佑，扶持是望。「元翼曰：」臣爲國之心，豈敢少弛！但慮筋力之不逮耳。「上曰：」予忝玆大位，旣十餘日，百事未就頭緖，望卿若大旱之望雲霓矣。「元翼曰：」聖念至此，凡事自能成就矣。「上曰：」板上似冷，就席而坐。予欲除去民弊，收拾人才，而未知除某弊而民悅，擧何人而適用，日夜徒自爲慮耳。「元翼曰：」凡處事循塗守轍，似難聳動，必有大擧措，可以服人心。前頭備禦奴賊，接濟天兵等事，極爲難處。目今民生塗炭，國計虛竭，必須量入爲出，節用愛民，而凡干徭役，不責於民，少紓其力，則百姓至靈，使之支供唐兵而無怨，征討奴賊而不憚。君臣大義，雖未必知，而皆感壬辰再造之恩故也。向者群奸滿朝，誰肯與天兵合勢討賊乎？近聞聖斷，多有聳動之擧，人心固結，則可以制梃禦敵矣。我國素稱天下强兵，苟得民心，人皆樂爲之戰，何難乎此賊！何憂乎備禦！「上曰：」卿言是矣。爲今計，莫若輕徭薄賦，先結民心矣。「元翼曰：」臣聞近將開筵，下問所講之書，臣不勝喜悅。聖學雖已高明，若不頻數開筵，則善言無由而至，人才從何而辨？至於民間疾苦，國家刑政，莫不講論於一席，故古之人君，雖在干戈搶攘之中，不廢講學者，良以此也。殿下孜孜不怠，旣淸本源之地，則於爲國乎何有！古人曰：『唯公服人。』殿下若以公心爲治，而不示一毫之私，則風草之化，捷於影響。宮禁無私，萬民拭目，若有一毫私意，則百姓失望矣。「承旨韓汝溭曰：」我國紀綱解弛，人心不淑，朝著之間，黨比成習。殿下一以公心用人，而少無循私之迹，則人才自出矣。「元翼曰：」朋黨之弊，自古有之。旣已爲黨，似難卒破，而惟在人主一心，用舍進退，一出於公，則賢者進，不肖者退，朝著自淸淨矣。「上曰：」朋黨爲當今痼弊，予亦爲悶。雖曰不善之徒，豈無可用之才！雖稱善類，豈皆適用之人！東西銓長，一以公道爲心，則自無朋黨之弊矣。「元翼曰：」人主本源澄澈，則群下豈有不公之患乎？「汝溭曰：」城中宮闕多而閭閻少，臣意以爲，慶運宮正寢，則似難還給，而如各司排設處，則宜還給其主。「上曰：」曾以此事稟達于慈殿，則亦以爲然，近當處置矣。夜深未安，領相今姑退去，明日早來，議處國事可矣。「命小宦引燭，扶下殿陛，旣出，漏下四刻矣。」
3月23日
○癸丑，禮曹啓曰：「連珠府夫人，尙在閭家，極爲未安。當初臣曹啓請奉移於梨峴宮，蓋以梨峴宮，旣非闕內，又與私第有異，且便於省覲故也。奉移之後，當有供奉節目，而其時聖批，以與大臣徐當議處爲敎，恭俟命下，以至于今。日月漸久，非但事體欠缺，千乘之君，以一國養，情禮之所不可已。而供奉一節，因此亦未能擧行，下情不勝未安。敢此申稟。」上從之。
○又啓曰：「梨峴宮供奉節目，當爲磨鍊，故與戶曹，再三同議，則未有可據例，群議以爲，與大妃殿例一樣未安，依王妃殿例爲之，而除各道方物及到界進上、政府、六曹節日物膳外，其餘一依橫看進排，而誕日則改以生辰，進上則改以進排，各道膳狀，以梨峴宮書塡直封，似爲宜當，而事體重大，請議大臣定奪，而大臣以爲，宜從該曹之議。」上從之。
○又啓曰：「連珠府夫人梨峴宮擇日奉移事，恭俟命下而至今不爲移寓，且仍稱梨峴宮，似爲未安，今當以東別宮稱之何如？」答曰：「東別宮，亦未妥當，更思以啓。以興慶、啓運、連珠別宮入啓，以啓運啓下。
○諫院啓曰：「豐基郡守李埁，以逆魁爪牙，居官貪黷，請削職。」上從之。又啓曰：「女樂之設，乃昇平全盛時事也。經亂以後，廢而不擧，至于廢朝，廣集倡妓，使之出入宮掖，耽樂無度，荒亂極矣。今當更始之日，不可不痛刮此習，用戒覆轍。請命革罷。」上從之。〈史臣曰：廢朝時，忲侈已甚，君臣上下，慢遊是好，以樂慆憂，不知危亡之將至，識者之寒心久矣。更始之日，卽命革罷，人皆歎服。〉 ○兩司合啓曰：「李大燁，國人皆曰可殺，非殿下殺之，乃國人殺之也。今若循情曲貸，則國家誅討之典，終爲一人之私情所低昻也，請亟賜一兪。」答曰：「徐當處置，勿爲煩論。」〈史臣曰：人君納諫之道，虛已受之，若轉環可也。何必徐徐云！廢朝時，臺諫論啓，每以徐當發落爲批，國人莫不扼腕而歎。今者請刑大燁，實是不可遏之公論，而亦以徐當處置批之，人莫不相顧失色曰：「豈料今日，復見徐當二字耶！〉 ○憲府啓曰：「左贊成李尙毅，本以鄙夫連姻逆魁，得罪公論久矣，請命遞差。」答曰：「李尙毅先朝舊臣，別無過失。今日之論，無乃過乎！」又啓曰：「睦長欽，本以險譎之人，附會賊臣，爲禮曹參議。曾於廢母節目講定時，身自擔當，分付京外，物情之憤久矣。正郞趙塤，以兇逆之黨，尙帶職名，請竝罷職。司藝李譚，逆黨之尤甚兇悖者，請削奪官爵。」上從之。又啓曰：「廢朝時，賄賂公行，名器混淆，視官爵如糞土，以庶孽奴隷之賤，而爲守令者甚多。請令該曹，一一汰去。」從之。
○上下敎曰：「戶曺判書李曙命招已久，尙無形影，殊無不竢駕之義。此習不可長，今姑推考，以懲後人。」
○上下敎曰：「近來供上紙，爲各道巨弊云。大妃殿所供外，其餘竝革罷，以蘇民生。
○上御明光殿，引見領議政李元翼、戶曹判書李曙、參判權盼。上謂元翼曰：「今日急務，莫如安民、用人、詰戎等事，而近來百司怠慢，舊習猶存，振起頹綱，此最急耳。」元翼曰：「朝廷正則百司自正，刑賞當則紀綱自立。至於糾檢彈劾，法府存焉。以有風力骨鯁之人，擇除憲府之官，則朝著自底肅然矣。講武、安民，最是急務。陳荒結負及闕縮軍額，宜令戶兵曹同議，或減元結之數，或除族隣之弊。且將此意，漆入於宣諭事目中矣。臣在外時，聞百姓聳躍，所望太過，不可不急施惠澤，以慰民心。」上曰：「卿言是矣。宣諭御史，速送可矣，且爲任甚重，極擇以遣。」李曙曰：「貢物蠲減，乃是安民之本，而卽今所用，卽戊申田結，百姓逃散，十室九空。加以守令非人，或給其價於防納之人，而不納貢物，若盡蠲減，則利歸於牟利之徒，而民不蒙惠，不可不詳察而處之矣。」元翼曰：「防納之人，令本道査覈，如有受價不納者，繩以重律，還徵其物宜當。生民塗炭，已至十分，積年逋欠，不可不蠲減，而但國用浩繁，若不量度而先爲之盡減，則用度必艱。擇差堂上、郞廳各一員專管，節省浮費，蠲減貢物等事，與戶兵曹相議，善爲料理可也。且臣筋力不逮，決難兼察庶務，差出主管之官，使之商量議定後，臣擧其大綱，稟啓裁處，則事有條理，可以易就矣。」上曰：「依爲之。」權盼曰：「戶曹雖曰庶官郞官，不得人則事務難擧。今後須各別擇差，大臣相議，雖以單望差出，無妨。」上曰：「依爲之。凡更張之事，大臣與六曹堂上會同相議後，入對稟定爲當，此乃古昔輪對之義也。」
○大妃殿下敎曰：「平安道酷被漢人之侵暴，民生之塗炭極矣。三名日進上朔膳及淸蜜，盡爲蠲減。六道朔膳中淸蜜，竝爲蠲減。」又下敎曰：「元子尙在閭閻，事甚未安。予欲相見，速爲入來可也。」
○又下敎于領相李元翼曰：「卿曾爲冤婦直言，遭罹罪黜，卿之忠貞，可謂貫日矣。未亡人德薄，不合於母儀，遂致窮天極地，開闢以來所無之變。幸賴上帝鑑臨，先王在天之靈不泯，得玆賢子，復有今日，願卿益殫忠誠，善事新王，上恢祖宗磐石之基，下活生靈將絶之命，惟卿一身是賴。庶寡婦寢食，得以少安矣。」
○掌令金長生辭以老病不至，仍貽書李貴、金瑬、張維、崔鳴吉等，以輔導君上、拯救民生、保全廢主、審愼按獄、收用人才、振擧紀綱、恢張公道、丕革貪風八者，反覆申戒。其書略曰：
國家不幸，賊臣煽亂，使二百年禮義之邦，盡陷於禽獸之域，曾不料，擎天浴日之功，遽出於公等之手。正彝倫於旣墜，扶國步於將亡，此誠不世之義擧也。凡事作始非難，有終惟難，必須終始善處，人心洽然，然後可以有辭於後世，無負於師友。一有差誤，未滿人心，則後之言者必曰：「今之擧義，非爲國討賊，專爲富貴而發。」可不懼哉！《書》曰：「無彊惟休，亦無彊惟恤。」今日之責，都萃於公等之身，竊爲公等憂之。人君卽位之初，惟在輔導之如何，宜以嘉言至論，日陳於前，左右匡輔，期致之於堯、舜上。《書》曰：「愼終于始。」可不勉哉！當今之勢，猶解倒懸，飢渴之極，易爲飮食。《孟子》曰：「事半古之人，功必倍之。」正謂此也。若因循架漏，不汲汲拯救，則顒望之餘，必失輿情。亂後病民之弊政雜稅，悉皆蠲免，改貢案、杜防納，然後民生塗炭之苦，庶可慰矣。廢朝斁絶倫紀，自取禍孽，無足道者。然而君臨一國，積有年紀，世子則雖無實德，過惡未著，含垢納汚，俱令保全，實聖世之美事。當初道路誤傳，世子不淑於亂兵，不數日而乃知其不然。比之丙寅反正之日，世子、王子，皆不得全者，奚啻千萬！惟諸公，終始周旋，毋爲後世之口實，不亦韙乎！丙寅反正，奏聞不明，稱以讓位，有若魯山時事，中原人久猶疑之，至有汝國上王安在之語。今則直截言之，毋若前日之爲也。逆竪猖獗，厥有其徒，幽廢母后，斁毁綱常，廢弑之疏，庭請之擧，原其罪狀，雖殺之無赦可也。然而王者按獄之體，不可無差等之殊。五刑之典，五流之法，輕重大小，昭在典冊。持衡審愼，毋或濫觴，勿以兇徒而必欲專殺，勿以吾輩而必欲容貸。不必以姻戚而有所疑畏，不可以僞名而有所忌憚。其他可以死，可以不死者，宜施惟輕之典。世嘗以五王之遺禍爲戒，此非君子之言也。曩時爲人擇官，政以賄成，崇信奸賊，放逐賢良，終至於失國而後已。爲今之計，先正朝廷，廣收人才，廓開公道，絶去私意，無論彼此，惟賢是用，較短量長，惟器是適，然後百僚寅協，庶績可熙。庭請之流，姻戚之中，雖有可用之人，而不宜先用，以啓人主之私，以缺四方之望。《書》曰：「任官惟賢才。」又曰：「庶官罔及昵。」可不懋歟！國家之治亂，係於紀綱之修否，紀綱之修否，在人君維持之如何。誠能奮發乾剛，整理大綱，上下相勉，有同德協力之和，官師相規，無分朋立黨之私，信賞必罰而勸懲得宜，用賢退邪而好惡克明，宮府一體，內外相承，然後方方井井，萬目修擧，國家之治，日臻於雍熙矣。義利公私之辨，聖人之言孔彰，苟非上之人，先立大本，廓開大公，丕闡一代之治，則其何以革痼習、祛積弊乎！廢朝之循私蔑公，可言者非一，而用人科擧爲尤甚。無論賢愚才不才，而惟視納銀之多少，終至於國不爲國，必也先此二事，惟公惟正。推此以進，觸類而長之，無一事不出於公正，無一人不由於公正，然後倖門可杜，曲徑可塞，而治道丕變矣。《書》曰：「道有升降，政由俗革。」移風易俗，只在人君一轉移之間耳。今者貪風移世，慾浪滔天，朝廷之治亂，民生之困瘁，率由於此。正始之初，不可不先澄本源，儉約率下，激濁揚淸，黜幽陟明，弊政之損下益上者，率皆革罷，守令之虐民肥己者，一切汰去，崇尙廉恥，期臻至治。公等亦宜淸愼自處，激勵朝著，辭受之際，必須嚴正，毋如靖國時三大將之所爲也。僕自聞公等擧事以來，喜賀之心少，憂慮之意多，中夜不寐，不能少弛。今以公等德業之盛，終致太平，則僕雖退在畎畝，亦受其賜多矣。今見政目，以僕爲臺官，極爲驚駭。久廢之中，蒙此異數，宜力疾前進，謝恩新宁，以瞻穆穆之光，退與諸公，相先相後，以補盛業之萬一，年垂八十，兩耳全聾，雖曾在朝行者，亦當引退，況可扶曳奔走，復爲隨班乎！玆發由中之言，以替余遠面，惟冀諸公，採納進退之，不勝幸甚！貴等得書大喜，袖進于上，上覽之嘉歎。
3月24日
○甲寅，政院啓曰：「臣等待罪承宣，仰體聖意，凡干疵政，不敢不隨事陳啓，裨補涓埃。其人之布，本非舊制濫觴之害，近來尤極，收諸田結，月增歲益，升細尺長，日以滋甚，視諸常木，價倍三四，民役之重，此實爲最。欲救此弊，當先塞其源。闕內內外，溫堗有制，至于今日，極其滋蔓。蜂房水渦，曲曲烟火，人固自便，民實不堪。請令該曹，一依橫看，裁定式例，以施實惠。」上曰：「依先朝例，爲之。」
○以鄭昌衍爲左議政。昌衍爲人愿謹，以廢妃近戚，頗自斂飭，廢母庭請收議，皆不隨參，時議以此多之，故至是，以原任復入。
3月25日
○乙卯，上御文政殿，行常參，仍朝講《論語》。檢討官李敬輿啓曰：「學問之道，只在吾方寸上。自古人君雖有向學之心，而立志不固，未免間斷，故不能成功。非但臨筵之時，雖在燕閒幽獨之中，不使少有間斷，則自然成就，而至如親宦官、宮妾之時少，接賢士大夫之時多，則涵養氣質薰陶德性者，此眞格言。宣廟初年，日三開講，又有不時召對，從容討論，情意交孚，有同家人父子。古語曰：『欲法堯、舜，當法祖宗。』殿下一以宣廟初年爲法可也。」知事李廷龜曰：「李敬輿之言是也。宣廟初政，日三開筵之外，或爲夜對，或不時引接，講劘不怠，誠心咨訪，故人皆盡言矣。人君當先立其志，以堯、舜爲法。一日存心，則爲一日堯、舜，隨事隨時，母忘此心，則爲堯、舜不難，而三代之治可致矣。」上曰：「人誰不欲爲善！但患才力不逮耳。」大司憲吳允謙曰：「學問，非造次所可成就，今殿下頻接儒臣，誠心講論，則自然成德矣。人之天性皆善，而或爲物欲侵蔽，故初年雖欲勵精爲治，而漸不如初，前後所爲，判作二人者多矣，可勝歎哉！」上曰：「此言甚是，予亦憂之。」特進官張晩曰：「古語曰：」靡不有初，鮮克有終。「若能終始典于學，則學問漸至高明，庶事無不當理，爲堯、舜不難矣。」允謙曰：「世祖朝引接儒臣，或於寢殿，此甚盛事也。」廷龜曰：「自經己卯士禍，人不嚮學，成渾沈潛學問，爲士林倡。宣祖以遺逸拔擢，至拜參贊，崇奬極矣。後被鄭仁弘構誣，至於削職，士林之憤極矣。」上曰：「仁弘之劾，在於何時？」廷龜曰：「在壬寅年矣。近來倫紀斁絶，士習貿貿，皆由於此。」允謙曰：「仁弘之論劾，有由然矣。成渾嘗言仁弘不是處，又言崔永慶不善居鄕，故因此構陷，無所不至，而至於永慶之死，則渾亦以爲冤，故使其子文濬相問。臣自少出入成渾之門，可知其心事矣。成渾卽李珥之友也。李珥、成渾，乃李滉後一人，而未得展布所學，齎志而沒，可勝惜哉！」廷龜曰：「宣祖初政，遭逢不世之遇，至有欲爲珥、渾之黨之敎，而竟以黨論見斥，終不得展布，至今痛惜之。近來儒者門路之正，無如李珥、成渾，國家合有賜祭等事，故啓稟耳。」上曰：「成渾被罪，係是先王朝事，故留難耳。」允謙曰：「新服之初，當明示好惡，只可審察是非而處之，豈可以先王時事而有所留難乎！」廷龜曰：「先王初政，卽罷明廟朝僞勳，此亦非先王時事乎？唯在事之是非而已。」上曰：「公論如此，則復其官爵。」〈史臣曰：成渾天資純粹，操履敦確，自少受訓家庭，專心爲己之學。且與李珥定交，有麗澤之益，講明踐履，交致其功。平居言動，治家儀法，一遵《家禮》、《小學》而行之。隱居坡山，不求聞達，若將終身，宣廟聞其名，屢加徵用，恩禮備至。辛卯士禍之作，坐與鄭澈相善，以不救崔永慶之死，亦被鈞黨之目。及壬辰之難，宣廟至臨津，問成渾家近遠，李弘老妄指近岸人家而對之，故激天怒。至壬寅，仁弘嗾其徒上疏，捃摭前事，誣陷不測，遂追奪官爵。先是，永慶之逮獄，渾以書抵澈，救之甚力，澈遂入對極言，上怒稍解，而到今反以構誣爲罪者，以群小素忌渾之重名，必欲陷害，而宣廟際遇之不卒，蓋亦不能不惑於弘老之讒也。士林深以爲痛，至於太學屢疏訟冤，而皆不報。至是遂命復官，繼以賜祭贈諡，多士稱慶焉。〉侍讀官尹知敬曰：「頃聞，自上特命，送任氏于光海圍籬中，臣等咸仰聖心，不勝感歎。漢文乃盛德之主，袁盎特俠士之雄，而固諫淮南之事，猶未免尺布斗粟之議。今若終始保全，則眞聖主盛德事也。」廷龜所達以堯舜爲心者，亦不外此等事也。「領事李元翼曰：」知敬之言，自上所當惕念。「上曰：」予欲終始善處，而但慈殿尙怒，若奏聞天朝，則恐有難處之事。此則群臣力爭可也。「晩曰：」近日雖無邊報，而但大賊對壘，邊事疎虞。今則李元翼入來，必須料理申飭，常若敵至可也。「上曰：」此言是也。元帥所當急遣，而尙未差出，今日擇定宜矣。「元翼曰：」元帥之任，得人最難。臣意則張晩之外，更無他人矣。「上曰：」右相之意如何？「趙挺曰：」臣亦知張晩之可合，而但其病勢未差，李時發以體察副使，方在關西，以此人除拜，亦似無妨。「元翼曰：」元帥須有器量，張晩有器量，故臣敢薦之耳。「上曰：」元帥須用有器量者，依領相議定之可也。「晩曰：」臣家在敎場之邊，稍知弓馬之事，而豈有元帥之材乎？且廢主時，則受任在外，輒見猜疑，故決不敢有爲矣。今此聖明之世，有何他憂？第臣氣力，倘得半年調理，則可以蘇完，而今若出關，則必至死亡矣。臣素有馬革裹屍之志，非敢有所厭避也。「上曰：」病勢如許，則强送未安。但事機與曩時不同，而邊上無大將，事多可虞，以此欲其速行矣。「晩曰：」天日在上，豈敢托病，只欲待少差而往。聖敎如此，雖死於道，當卽下去矣。「
○上又御明光殿，引見大將金瑬、李貴、李适。适進曰：「自上雖有撤扈衛之命，而危疑未定，似難盡撤。」上曰：「扈衛已久，士卒勞苦，故使之罷遣矣。」金瑬曰：「大燁事，初雖與之相約，而爾瞻諸子中，大燁罪惡尤甚，故人情皆憤鬱，不可不速爲處置。」上曰：「雖不得貸死，俾免刑戮如何？」瑬曰：「臣等雖或守信，殿下則一從公議可也。三尺之法，不可撓也。且今日之擧，實賴天佑，非人力所及。若曰我有功勞，則豈非貪天功而爲己力乎？然若言其時參謀事跡，則當初使李興立內外相應者，專賴張維、張紳之周旋。宋英望則與金自點相切，最後始來，與金自點、沈器遠、沈命世有間矣。臣與李适相結，則金元亮之力，而元亮有識之人，故人皆信之。其日雖以親病不來，而非英望之比也。」張維曰：「金瑬以招興立爲臣兄弟之功，此非實狀。興立與李貴相切，曾已聞知，而臣則但言其師期而已，臣何功之有？」上曰：「此事曾已備聞，招致興立，張維兄弟之功也。上又曰：」儒士中有功者，張紳、元斗杓外，又有幾人乎？「瑬曰：」自戊午相約者，申景禛、具仁垕、李曙、朴蘭英，而李興立、李曙則與朴承宗最切，而終擧大義，尤可見忠議之奮發。且崔鳴吉，自初銳意奔走，其功不下於自點矣。「李貴曰：」張晩已差元帥，西方之事。自可擔當，而當今事勢，當與毛將合勢，收拾人心。臣雖老矣，欲往見毛將，以誠意激動，期於請來，與聖上相見矣。「上曰：」卿老矣。且國事方殷，卿不可遠去矣。「瑬曰：」李尙吉年雖衰老，尙有筋力，且與毛將情意相孚，毛將至於屢送私書，稱以誠臣，以尙吉差送接伴使，則當得其歡心，而但名位卑下，此則在上所處矣。「上曰：」果合儐接，則陞品以送，何難！「瑬曰：」臣少無功勞，而至於超資，叨此西銓之長，而李貴尙未陞品，極爲未安。「上曰：」宜陞資憲，而亞銓亦難得人，何以處之？「承旨韓汝溭曰：」自前有以資憲爲參判之人，依此例爲之何如？「上曰：」依爲之。「貴曰：」金長生抵書於臣以戒之，且言病不得上來云。古有以安車蒲輪招賢者，今亦許乘駕轎以來，何如？「上曰：」使之乘轎，何妨！「瑬曰：」臣處亦送一言，病未能來，而猥承恩遇，雖死於田野，無憾云矣。且郞僚中如趙翼者，宜擢置經幄，昏朝時不着朝冠，其志可見矣。「
○命焚沈香山于通衢，從禮曹之請也。光海時，有告廟親祭之擧，則預設儺禮都監，造軒架雜像及沈香山，虛費民力，罔有紀極。八方戲子，前期聚集，及其還宮之時，自廟門外，緩緩前導，戲子妓生，相雜道上，鼓吹喧咽，呈技萬狀，處處駐輦，耽玩不倦，識者寒心。及今反正之初，卽命燒火於通衢，遠近瞻聆，莫不悅服。
○上下敎曰：「擧義人中，儒生沈器遠、金自點、宋英望、金元亮、沈命世等，竝除六品職。器遠父諫及洪振道父憙，竝除守令。〈史臣曰：爵人於朝，與衆共之。器遠、振道，雖有大功，賞其身斯可矣。何必又官其父，而至除牧民之任乎！更始之初，當以至公示人，不宜施以私恩。況如諫憙之闒茸無取，而憙又戚屬之近者乎！識者頗以爲病焉。〉 ○憲府啓曰：「守令之備軍器、軍糧，職分內事。曩時因緣請托，猥陞重秩者，不知其幾。其中亦多虛罔之事，當此朝著肅淸，愛惜爵賞之日，不可又使如此等輩汚衊名器，請命摘發改正。今此討罪之擧，不可以一時聞見，續續論啓，必須搜考其時疏箚啓辭，據其實跡，分等定罪，然後可無輕重失實之患。請令承政院，癸丑以後三司啓箚、各司疏章、儒生上疏，凡干廢母之論者，一一搜出謄送，使之參考處斷。」答曰：「依啓。」守令軍器措備事，査覈處置似可，然非今日急務也。「
○諫院啓曰：「光海營建時，納基、納石、納鐵之類，陞秩超資，圖占守令及東班實職，宗室則或至封君，仕路混濁，名器汚辱，莫此爲甚，請命一一査覈澄汰。」上曰：「納基之類，汚辱名器，然還給所納之物，然後査覈降職似可矣。」
○以李安訥爲禮曹參判。安訥爲人淸疎，好施與，居家孝友，而粗率量狹，行事頗詭，儕流以是輕之。攻文甚力，詩尤淸健沈鬱，深得工部之法。吳百齡爲都承旨，申景禛爲工曹參議。景禛爲人沈毅，有智慮。曾歷邊郡，頗著聲績，人稱之以武臣中翹楚。以上近親，首畫義謀，錄靖社元勳。鄭蘊爲司諫，李敬輿爲獻納。敬輿爲人精敏，姿容端雅，曾在昏朝，陸沈郡縣，以爾瞻近族，終不染跡，淸議重之，至是，首擢三司。尹煌爲軍器寺正。煌爲人剛毅，有氣節，出身宣祖朝，當官擧職，綽有風力。光海政亂，退歸鄕曲，絶意仕宦，至是，首被起用。金世濂爲副修撰。世濂爲人，端重有才華，光海時，占魁科，以希發女壻，卽爲正言，遂立異於兇徒之論，竄配西塞，士論頗許之，至是，薦入玉堂。金時言爲禮曹正郞。時言爲人魁偉，有幹局。但使氣好議論，人以是病之。光海時，爲全羅都事，試士以四皓滅劉爲論題，仁弘深嫉之，遂嗾其徒而論竄。至是，起而用之。沈器遠爲刑曹佐郞，金自點爲戶曹佐郞，宋英望爲工曹佐郞，沈命世爲刑曹佐郞，金元亮爲司評。
○誅內人銀德等六人。初因慈殿下敎，鞫問內人，多至四十餘人。至是誅六人，其後又誅女玉等六人，其餘皆釋之。
3月26日
○丙辰，上朝講《論語》于明光殿。侍讀官李敏求曰：「近年以來，名分掃地，奢侈成風，僕隷下賤，皆着僭衣，今則脫而不着，此必有所畏戢而然也。因此幾會，不可不嚴禁，以定民志矣。」領相李元翼曰：「貧者自不得爲之，不貧者惟力是視，而無所忌憚。至於憲府，亦不能禁，世道至此，良可寒心。」知事申欽曰：「人器不齊，上品則不待文王而作興，至於中人以下，則觀朝廷所尙而效之。如奢侈、土木等事，惟上所爲是從，故表端則影自直矣。」上曰：「卿等之言是矣。上行下效，理固然矣。」特進官李必榮曰：「守令是臨民之官，不可不愼擇。聞昨日有守令特除之命，此乃廢朝舊習。若有功之人，則厚賞之可矣。始初如是，末流之弊，甚可憂也。」元翼曰：「以戚畹之人，特有除拜之命，則是私恩也。更始之日，宜深戒如此之擧也。」上曰：「其人等父子，皆有功，故有此除拜，亦出於試可之意也。」正言吳䎘曰：「人主學問高明，則宮掖肅淸，女謁自絶。頻數開筵，咨訪不怠，則弊政自祛矣。」元翼曰：「宣祖大王臨御之初，樂聞陳戒之言，故人爭進言。今此朝臣，雖非盡善之人，其所言，皆陳善之意也。」上不答。持平趙廷虎曰：「人君容受直言，實是美事，而殿下臨筵，罕爲酬酢。至於大臣之言，亦無優容之意，勵政之初，尙且如此，末流甚可憂也。」上曰：「予豈有厭聞之意乎？」元翼曰：「卽祚之初，若有宮禁溷濁之事，則不可說也。此弊所當痛絶之也。」上曰：「宮禁溷濁之說，指何事也？明言之可矣。」元翼曰：「頃見臺諫所啓，則有私持、私獻入闕門等事。此實廢朝時謬習，豈不有駭於瞻聽乎？」上曰：「予亦聞而驚駭。此後豈復有如許事乎！」元翼曰：「聖敎至此，甚幸。人君有過卽改，則如日月之更，益有光輝，人皆仰之。」欽曰：「古有憂明主危治世之語，此言最好矣。聖人能通天下之理，故能知天下之務。自上倘能誠心學問，辨別賢邪，則可以致至治矣。宣祖大王卽祚之初，日三開筵，孜孜講學，招徠賢材，野無遺逸。李滉以大儒登庸，雖不久在於朝，人皆慕效，十年之間，風俗丕變。今須體念，以宣祖初年爲法可矣。」元翼曰：「人君用人之道，勿拘朋黨而用之，則邪正是非，自然判別，賢者自以類進，不肖者退矣。」上曰：「朋黨之弊，予亦甚惡。當不循私情，無論東西南北，〈時有東西南北之黨號。〉惟賢才是取。朝廷亦體予意，取舍之際，務循至公可矣。」欽曰：「《書》曰：『知人則哲。』常時則人皆自以爲善人，而至於臨大禍福，鮮不撓奪矣。當此臨筵，臣僚各自進言，其中不避逆耳之言者，可想他日所爲，自上所當審察也。」上曰：「予亦以爲逆耳之言，人所未易言。昨日尹知敬善待廢君之言，此實人所難言者，故予甚嘉焉。」欽曰：「中朝除拜官職，不爲專責於吏部。今亦使二品以上，各薦才堪守令之人，則除拜之際，似無乏人之歎矣。朴知誡有學行，爲儒士所景慕。若使處之米鹽，則必不肯來，不次擢用宜當。」上曰：「又有如此之人耶？」欽曰：「臣之所聞，嶺南有張顯光，讀書林下，爲當今高士，而又有金集、金元亮。金集則乃臣之五寸姪也。群儒皆稱之，故冒嫌敢達耳。如此之人，若仕朝廷，則人皆聳動矣。」上曰：「如此之人，不必拘於資格，超出六品可矣。」
○上晝講于明光殿。特進官尹昉曰：「人主一心，萬化之源，而一身則萬民所瞻仰，以建其有極爲準，則此乃帝王之第一義也。若能建極，則父子兄弟，從其極，至於一言一動之間，皆合義理，無偏無黨，王道蕩蕩而極自建矣。」上曰：「卿言然矣。但至於極之地位，豈不難乎？」昉曰：「人君若以至公爲心，則建極不難矣。」侍讀官李敏救曰：「極非外物，存諸心者，無偏無黨，則乃極也。此非高遠難行之事也。常時正其一心，對越上帝，則自然建極矣。古者以《無逸篇》作屛，今亦以《洪範》作屛，圍之左右而覽之，則作聖蹊徑，甚明矣。」
3月27日
○丁巳，備邊司啓曰：「今日鼎革之初，事多未遑，而西邊之事，不可不急先料理。伊賊倘來越邊接語，則當云：『兩國，曾無讐怨，彼疆我界，不須攙越擾害，各守封疆可也。爾若動兵來侵，我亦當以干戈從事。至於唐將來住我境，遼民越來投命於唐將，皆非我國指揮，爾不可以此執言。』如是措辭答送。其接待等事，今姑一依前例爲之。今後凡係問答之事，一一告知毛將，切勿隱諱爲當。請以此意，下論于都元帥、贊畫使、平安監司、義州府尹。」從之。
○諫院啓曰：「諸罪人等，今將査覈文書，從輕重科罪，而如李茳、元悰、辛光業、鄭潔等，主張廢母之論，語極兇慘，有不忍言，豈可使一刻容息於覆載之間！請亟命拿鞫。」從之。
○憲府啓曰：「宋榮祚、申瑞庭、崔公望、全瀅疏辭，尤極兇慘。至有請斬之言，如此之人，不可一刻容貸，請拿鞫定罪。」從之。
○備邊司啓曰：「近來京各司，全無形樣，不成國家體面。此皆由於典僕絶乏。甚至官員坐衙，使喚無人，極可寒心。各司典僕，初不至如是鮮少，而近來盡入於內人斜付之役，故其弊至此。今値新政變通之初，宜有非常處置。西邊內奴抄軍作隊之擧，旣有上敎，群情莫不感聳。今後內人及別監抄入之時，請竝以內奴充定，使各司得以成形。」上曰：「此事流來已久，不可革罷。」〈史臣曰：內人及別監之類，以各司典僕抄入，雖是流來舊規，但各司旣無典僕，不成貌樣，則當此新化之日，不可無變通之擧。況人君以一國爲家，本不宜有內司，以內奴婢使令於掖庭，豈非當然之理，而未蒙允許。至於內奴抄兵之命，旣下旋止，群情莫不缺然，良可歎也！〉 ○上朝講《論語》于文政殿。承旨閔聖徵曰：「經筵官，皆非明經之人，故進言皆章句間語，不能該博。宜擇經明行修之人，以備顧問。」上曰：「此皆當今選擇之人，豈復有勝於此流者乎？」獻納李敬輿曰：「承旨之言，似未妥當，若薦經明行修之人則可矣。卽今筵臣，皆一時極選，豈必程、朱，然後合置經幄！」敬輿又曰：「戚屬干政，曩日痼弊。馴致患失之輩，輻輳權門，交通宮掖，行兇作孽，無所不至，可勝歎哉！當此建極之初，必無姻婭膴仕之患，然亦不可不戒也。恤民之道，以擇任守令爲急務，日昨特命除拜守令，此漸不可長。況洪憙戚屬也。聖人雖不避嫌，當此拭目新化之日，不可示一毫私意也。」上曰：「旣除之後，旋覺其失，予亦悔之。」敬輿曰：「近日，吏曹不體聖意，除拜之際，似不一出於公，而注擬之人，多出相知之間。見其政目，人多怪之。且解由之法，乃國家金石之典，而吏曹有未解由竝擬之啓，自上不允，人皆歎悅。自今須十分戒飭，典章法度，嚴守勿毁可也。近來君上闕失，則雖或言之，而銓官之失，則人莫敢開口。以阿諛苟容爲能事，朋黨之成，職此之由。亦宜戒飭銓長，使之不容一毫私意，而自上少無偏私之失，則何患有此等之弊乎！上曰：」今日銓官，皆名卿，盡心國事，豈有私意乎！近日擬望，雖或未盡善，久廢之人，聞見不廣，不知賢否，理勢亦然，久則自當知之矣。雖用不相識者，若非其人則不可；雖擧相知之人，適用則可矣。「特進官柳舜翼曰：」人君當崇儒、重道、賁开、文治，故古有投戈講藝，息馬論道者。況今拭目新化之時，尤當崇奬儒術，先賢李珥從祀文廟，則士論洽然矣。「上曰：」文廟從祀，所關重大，不可輕易爲之。「承旨閔聖徵曰：」事若不可爲，則雖久難從；事若可爲，則何必持難！「侍讀官李敏求曰：」李珥非凡儒，宜速從祀。聖上不知李珥學問淺深，故以輕易從祀爲難。若取覽其文集，則可知其學問之所造矣。「檢討官兪伯曾曰：」李珥從祀，乃一國公共之論，而第緣曩時公論不行，故迄未擧行。臣意則雖不見文集，速許從祀宜當。「敬輿曰：」從祀李珥之請，實出公論，聖上必已聞之矣。聖學高明，其文集，或者曾已取覽矣。目今義理晦塞，道學不明，士子之趨向未定，宜速快從，使一國士子，知其趨向。「上曰：」予非謂不可也，從祀重事，不可率爾爲之。且以其門人弟子及相識者之言，遽爲從祀，亦似未妥。「敬輿曰：」臣等此請，乃一國公論，實非阿其所好也。「
3月28日
○戊午，禮曹請於世子冊禮之前，先行冠禮。上曰：「元子年幼，明年爲之。」
○司僕寺啓曰：「法駕輦，金銀珠玉過制，旣有修改之命，而親祭前未及修補，則宣廟朝所御法駕，雖用金銀，不至奢靡。親祭已迫，不得已當以此輦，姑爲進御。」從之。
○備局啓曰：「虜賊壓境，罷兵無期。都元帥張晩病根深痼，不可以時月望其蘇復。若以張晩兼黃海兵使，或留營調養，或出巡檢飭，則事勢似便，敢稟。」從之。
3月29日
○己未，禮曹啓曰：「列聖嗣位後，祔廟還宮時，館學儒生、耆老人等，有結彩獻軸之禮。至於廢朝，凡於親祭，必行此禮，繁文寢盛，弊端甚多。今此初二日親祭，卽列聖嗣位拜廟之禮也。此則歷朝已行之典，決不可廢。除去結彩等繁文，只行獻軸之禮，何如？」上命竝停之。
○分遣御史八人，宣諭諸路。
夏四月
4月1日
○朔庚申，禮曹啓曰：「世子冠禮，當在冊封之前。蓋以冊封之後，則卽有謁廟入學等禮，未冠而行禮，節次妨礙。自古帝王，雖十歲前，亦行冠冊之禮。漢文帝卽位之初，景帝年甫十歲，而有司建請冊禮。我朝仁廟八歲，亦行冠禮。誠以國本所繫，儲養宜早而不可緩也。昔魯公在晋，晋侯問其年，年十二，晋侯曰：」十二年，一星終矣，可以冠矣。遂冠於成公之廟。「今世子年十二，正合成人之禮，何待來年！未冠受冊，旣爲未妥，因此停冊，尤爲不可。請議大臣行之。」上曰：「如是妨礙，則用禮竝停。」後政府又啓請，雖未行冠禮，宜先行冊禮。上曰：「元子幼沖，國家多事，不急之事，姑停可矣。」
○大將金瑬、李貴啓曰：「義擧中人，所當隨才除職，以酬其勞，而或有學生，或有相避，該曹拘於常例，不敢注擬，有乖國家褒賞忠義之意。請令該曹，勿拘常規，一一論賞。」上從之。
4月2日
○辛酉，上親祭于太廟。
○政院啓曰：「禁府罪囚，多至百餘，省鞫之停，已過八日。罪重者假息，則無以洩神人之憤；罪輕者久囚，則未免有滯獄之患。前日屢下欽恤之敎者，良以此也。請令大臣有司，會於賓廳，卽爲議啓，當鞫者宜於今日內，開省鞫處決。且鄭仁弘罪惡，窮天極地，少無減於爾瞻，而拿來三日，尙保首領。朝野之人，皆恐老奸徑斃於未刑之前，請亟令有司，按律定罪，竝告宗廟。」從之。
○憲府、諫院合啓曰：「臣等伏聞，有廢朝宮人分給功臣之敎，竊念此事，於義未安。前代反正之日，亦未聞有此擧也，請還收成命。」上答曰：「宮人之分給功臣，於義何妨？勿煩可矣。」其後累啓，上始從之。又啓曰：「事無擅爲，行不獨成，婦人之道也。伏聞慈殿下敎，欲引見領相及兩大將，臣等竊惑焉。聖明幹蠱，規模已定，今日事體，與向日自別。慈殿雖有下敎之事，殿下承命宣敎禮也。慈殿何可直爲下敎，引接臣僚乎？殿下深思而熟慮，慮始而防微，委曲開陳，喩之以道，亟停引見之命。」上答曰：「慈殿之引見大臣，欲諭昔日困辱之事耳。予亦欲侍坐，勿爲煩論。」旣而，慈殿下敎曰：「長君在位，朝廷之事，非女主所預知。非不知引見諸臣之不可，而主上，上爲宗社，下爲生靈，奮發大義，脫我於虎口之中，大將等竭其忠貞，不顧其身，領相亦爲寡躬，首發讜論，竄逐困苦，皆實感激于予心。玆欲親見一言，朝論以爲未便，不須引見，今下薄物，以表予情。」
○兩司合啓曰：「韓孝純、閔夢龍，俱以戊午相臣，倡率百官，恣爲廢母之論。丁好寬，以癸丑臺官，首發戕害大君之論，以爲希賞取寵之地，其身雖死，官爵尙在，物情之憤極矣，請削奪官爵。」上從之。孝純爲人庸鄙，冒居鼎軸，受制悍妻，爲其妻娚姜𢢝所脅，廢母之論，泣涕而從之。至於率百官廷請，夢龍闒茸麤鄙，素無人望，蝨附仁弘，得秉銓衡，終至大拜，首倡廢母之論。好寬身在臺閣，怵於兇禍，戕殺永昌之論，首發於其手，身雖旣骨，罪實難逭，削奪之典，亦云末減。
○又合啓：「安應魯、李日馨、禹弼甸、禹弼舜、尹伸、李尙恒、成夏衍、李衍、南省身等，首倡廢母之論，與偉卿同上兇疏，至有內作巫蠱，外應逆謀，母道已絶等語，張皇狼藉，極其兇慘。洪衍箕，以筠賊腹心，謀作亂於西宮。尹惟謙疏辭兇慘，有不忍言，鄭淇罪狀慈殿，移文八道。崔光弼之疏，至有廢誅之言，請竝拿鞫定罪。」上從之。
○諫院啓曰：「延安府使鄭之經，本以麤鄙之人，附託權門，前後加資，皆出賄賂，到處剝割，罔有紀極。請削去仕版。」從之。
○上御明光殿，引見都元帥張晩。晩曰：「必得將才，可以禦敵，而武將無一人知兵者，只知以賂做官而已，此輩將焉用之？且賊之長技，在於馳突，我國兵勢，似難抵當。以我所長，攻其所短，則可以制勝，莫如據險而禦之。」上曰：「守令邊將，使吏兵曹擇送，而第未知得人否也。卿宜下去察之，安民爲上，軍務次之。」晩曰：「安民爲上之敎至矣。臣當聞見守令之非其人者，盡黜之。且黜陟守令，在於監司，新方伯金藎國，曾爲此任，西方之民，甚愛之，必能收拾民心，處事得宜矣。」上曰：「賊若犯境，則何以禦之？」晩曰：「外間聞聖上親征之言，士氣百倍。兵以氣爲主，我氣旣盈，則賊雖來犯，何難禦之！古人一飯之德，尙且報之，況天朝存亡繼絶之恩，其可忘乎！當與天將，協力討之，豈可退縮而不戰乎！」上曰：「壬辰拯濟之恩，尤不可忘也。雖無此恩，旣定君臣之分，則何可坐視而不救乎！但恐我國徒步之卒，不能抵當鐵騎之衝突也。」申景禛曰：「我國與大敵，對壘已久，尙不知其情形，此甚可慮也。」上曰：「對壘多年，尙不知兵之多寡，又不知屯聚之處，如此而可以戰乎？」晩曰：「臣若見毛都督，則當陳協力同仇之義矣。」上曰：「卿可往見，陳其協力之意。且言輕動之非計。」景禛曰：「臣以罪人至親，固不敢開口，而李大燁初旣有貸命之約，故敢達。」晩曰：「景禛雖有勳勞，不可以此貸大燁也。元燁、弘燁，有同土塊，而尙且誅斬，如大燁罪惡極重者，豈可逭於典刑乎？擧義之日，雖以權宜許之，當此新化至公之日，不可拂群情而容私意也。」上曰：「景禛兄弟三人首事，功勞至大，而尙不保一妹夫，則予甚無顔矣。」晩曰：「非聖上殺之，國人殺之也。」上曰：「爾瞻五父子，旣殺其四，雖貸一子，似無大害矣。」承旨韓汝溭曰：「初雖有私約，今則朝廷請殺，決不可容貸也。」
○上復御明光殿，引見領議政李元翼、左議政鄭昌衍、判義禁尹昉、同知義禁李景涵、大司憲吳允謙、大司諫朴東善、大將兵曹判書金瑬、吏曹參判李貴，議獻獄囚，分等誅竄。李挺元，以爾瞻腹心，擔當兇論，至於銓官，濁亂尤甚；徐國禎、韓定國、正國，附托爾瞻，共倡兇論；李覮、洪堯儉、蔡謙吉、主張兇疏，罪犯極重；覮且與許筠同惡，黃德符後雖與爾瞻携貳，初實同惡；李滫傅致金悌男之獄，覆啓追刑，竝誅止其身。劉夢玉、李如桂，亦誅止其身。李元輿以爾瞻族屬，所犯甚多，林健自初盤據臺閣，共倡兇論，姜𢢝、申垍、崔濩罪惡，與林健一體，竝圍籬安置。景儉、善胤投疏請廢母后，其罪當死，而以宗室故減死，圍籬安置。鄭諶、孫佑、李宗英，皆爾瞻腹心；諶、佑則且主張嶺儒，張弓挾矢之論，鄭道同參兇論，罪犯頗重；鄭世芳、世馨，以昭媛切親，藉勢作弊；李承吉，以夢弼同壻，縱吏作弊；李景茂，以廢妃之族，作弊閭閻；徐兟，以鄕生投疏，請廢母后，竝安置。韓惟翔附托爾瞻，得罪公論，且以李貴爲護逆，陳啓狼藉；鄭碩儁交結爾瞻，冒占科第；李涏、鄭鑑，所犯甚多；金大麟，以宦官用事，竝遠竄。鄭之良、鄭之問亦竄絶島，權餘慶、權餘均藉勢宮掖，作弊閭閻，竝中道付處。韓暿、韓昅以纉男之子，坐誅；雲著以造之子，坐誅；逵以造之兄，坐爲庶人；全瀅、李再榮爲爾瞻卵育，罪犯甚重，且有科場代述之罪，令鞫廳訊問處置。鄭鉉、李顯忠、鄭夢得、鄭之準、鄭碩亮、碩勳、碩彦、內官金孝業，更査處置。李惟聖勸其姪而攽告變，惟聖竄而而攽正刑。徐永健，以爾瞻私昵之人，聚募武士，頗有綢繆之迹，遠竄。上仍問曰：「三昌之罪，必有公論，群議如何？」元翼曰：「臣意，麤鄙濁亂之罪，固無異也。至於廢論，則希奮每與爾瞻角立，朴自凝則上疏，排擊異論，不可一體論罪。」瑬曰：「自凝搆一堂，揭號挹白，求序於臣之妻父柳根，問挹白之意，則曰：『白是西方之色，大妃所御之處，稱以西宮，吾有扶護西宮之意，此號所以識也。』云。」貴曰：「爾瞻忌憚朴承宗，不能恣行胸臆。承宗雖有貪婪之罪，救護士類則有之矣。自上特囚朴自凝，抑別有所聞耶？」其父兄皆已死矣。渠且不參庭請，其情似可恕矣。「貴曰：」柳家諸子，斷以何律耶？「上曰：」皆定配可矣。「
4月3日
○壬戌，上御明光殿，引見三公、兩大將、禁府堂上、兩司長官，更議獄囚。李元翼曰：「李日馨，旣參偉卿兇疏，且盜戶曹貨財，其罪當死。希奮之罪，與爾瞻懸殊，論以次律，似爲得中。」金瑬曰：「希奮，終始與爾瞻角立，排却大論，則外人所知。但戊申獄事，則或者參知矣。」上曰：「希奮先爲處置，次議諸子可矣。」金瑬曰：「下情旣已盡達，唯在自上裁斷。」上曰：「希亮、希顔[安]，則似有間隔，絶島圍籬安置。其諸子則北邊遠竄可矣。」元翼曰：「欲知希奮、希發等罪目矣。」上曰：「此兩人誅止其身可矣。」元翼曰：「自凝則非但不參庭請，且有排擊廢論之事，混加重律，似無分別。」上曰：「全釋不可，中道定配。」鄭之準等，何以處之？「金瑬曰：」外議以爲，之準、之良，多有作弊之罪，而之準則再參兇疏云。「上曰：」然則之準，誅之可矣。「上曰：」光海諸淑儀，何以處之？「金瑬曰：」內人處置，宜稟決於慈殿，外庭似難容議。「上曰：」大燁則決不可用緣坐之律耶？「吳允謙曰：」大燁之免其定屬籍沒，亦出特恩。請速爲正刑，快從輿情。「李貴曰：」尹三聘誣告之罪，宜速處決。「上曰：」其時誣告，獨三聘耶？「昉曰：」三聘及朴應犀、安由善等，而應犀已誅，三聘方在囚矣。「上曰：」三聘誣告之罪，有顯著事耶？「瑬曰：」無疑矣。「李尙恒以昌後之子，爲爾瞻之壻，終始爲惡，而亦參偉卿之疏，誅止其身可矣。」上曰：「依爲之。且士大夫中，亦有同參誣告者，而獨誅三聘，則必不服罪矣。」李貴曰：「必是申渫、朴慶業等也。」上曰：「同罪之人，不爲推問，獨誅三聘不可。拿來鞫問，後處置可矣。」金瑬曰：「緣坐之律，固不可撓改，而但白大珩之於大琦、大璡、兪世曾之於好曾、省曾，視之如仇讎，一體施律，似或冤抑也。」李貴曰：「朴鼎吉，罪人中尤者，而其父綵年七十，病廢已久，何以處之？」上曰：「然則竝免之。李爾瞻、仁弘、造、訒、偉卿、纉男外，其餘皆勿用緣坐之律，可也。」
○上夕講《大學衍義》于文政殿。檢討官趙希逸曰：「致知格物，乃《大學》第一功夫，而其所謂明道術、辨人材，誠今日之急務也。光海時，崇信妖術，異端竝起，終至顚覆。今若尙道德、修文敎，則舊染汚俗，可以變革矣。至於開國承家，小人勿用，則人才之辨，尤所當先，不可使邪正混進也。」上曰：「人才之辨，誠爲急務，而恐未能易辨也。」希逸曰：「舜擧皋陶，不仁者遠。信用賢相，則邪正自別矣。特進官權盼曰：」林下之人餘存者，只張顯光一人而已。學行言論，足爲士子之師表，先加擢用，則人知趨向而足以聳動矣。「上曰：」予亦飽聞其名，欽慕久矣。「權盼曰：」星州儒士，十年禁錮，今當新化之初，似當有慰諭之擧矣。癸丑永昌被禍之時，人不敢開口，而郭再祐、鄭逑上疏極言，朝議自是稍緩，今者亦當有嘉奬之典矣。「上曰：」卿言是矣。令該曹，擧行。「
○諫院啓曰：「前兵使李應獬，本以奸猾之尤者，且犯贓汚之罪，附托權奸，交結宮掖，跳踉縱臾之狀，有不可勝言，請拿鞫定罪。」上從之。「
○鄭仁弘伏誅。閔𦸂、兪世曾、徐國楨、韓定國、韓正國、李挺元、蔡謙吉、洪堯儉、黃德符、李而攽、劉夢玉、李如桂、李覮、李滫，竝於是日，誅之。
○以爾瞻、仁弘等罪惡，榜示朝堂，頒布八方。
4月4日
○癸亥，上朝講于文政殿。知事金瑬曰：「弟子入則孝，出則悌，非旦學者之所當法，帝王學問，亦不出於此，而出治之本，亦在是矣。賢賢易色，是帝王尤所當法，而其或是非不明，則賢邪倒置，以至於危亡，必須是非分明，如鑑空衡平，然後姸媸莫逃，此實由於正心誠意。倘或心不正、意不誠，則是非亦未免顚倒矣。雖能辨別賢邪，而不能進退，則此所謂善善不能用，惡惡不能去，有何益矣！」領議政李元翼曰：「奸凶秉國，十五六年，凶徒寔繁，士子輩多爲腹心，誅之則不可勝誅，重者罪之，輕者置之可矣。」上曰：「卿言是矣。」元翼曰：「參疏之人，先爲定限，疏頭及獨疏人外，分別輕重，從速論決，鎭定人心爲當。」上曰：「予意，疏頭及獨疏人，則當從輕重論罪，隨參者則竝欲置之。」特進官徐渻曰：「聖敎至此，國家之福也。旦原情定罪，乃是國法，若先下勿罪之命，則奸巧者皆欲圖免矣。」瑬曰：「有罪惡表表者，則自有公論，勿罪隨參之敎，似當先下，鎭定人心可也。」渻曰：「疏頭儒生，旣已論罪，則以大臣首倡廢論、率百官庭請之人，其罪非疏頭之比，不可以削職懲其罪也。」上曰：「削職若輕，則宜禁錮子孫，亦不可使之在都下矣。」
○戶曹啓曰：「宣惠之法，行於京畿，今將二十年，民甚便之。通行八道，則八道之民可蒙其惠，而廢朝時，則各司下典及牟利勢家，百般沮撓，知其便而不得行久矣。卽今百役稠疊，生民塗炭，必須大叚更張，以爲慰悅民心之地。縱不得一時竝擧，姑爲先施於二三道，春秋各收一結十斗之米，可至六十萬石，雖除西南、北道軍需所用及嶺南下道倭館所費，其餘亦可四十萬石，以此調用，似無不足之患。與大臣相議停當，故敢啓。」上曰：「當與大臣，更議處之。」
○誅柳希奮、柳希發、李尙恒、李日馨、鄭之準。
4月5日
○甲子，憲府啓曰：「錦溪君朴東亮，於癸丑置對之際，措語妄錯，至引不敢言之事，以爲兇徒藉口之資，其罪不可不懲。請命削奪官爵，門外黜送。鄭沆爲江華府使，逼殺永昌，李廷彪爲喬桐別將，逼殺臨海，輿情之憤極矣。請追奪官爵，兩人諸子竝定配，以爲懲惡之地。」上曰：「今日所論，輕於生者，重於已死之人，未知其故也。」蓋東亮，以勳戚宰臣，不思宣廟遺敎之意，急於求生，敢引不敢言之事，竟至嫁禍宮禁，得罪公論久矣。只請削黜，未免循私之迹，故上敎如此。其後鄭沆等事，累日連啓，從之。
○兩司合啓曰：「右議政趙挺，以昏朝相臣，未能匡救，已至覆敗，久據權衡，布列兇徒，廢母收議，措語亦緊，請削奪官爵。」上曰：「右相雖爲昏朝之相，別無大過，今日論罪，似爲過矣。」其後累日論執，乃從之。挺外似謙謹，內實邪毒，初附山海，歷敭淸顯。壬辰之亂，以校理從宣廟西幸時，光海分朝，駐伊川，宣廟附御札于挺，使傳分朝。挺見亂離孔棘，國家將不保朝夕，徘徊中路，終不傳達，人臣之義，掃地盡矣。及光海嗣位，因緣宮掖，盜竊恩寵，以至大拜，媚悅逢迎，無所不至。挺之臨亂負君之罪，固不容誅，而光海不以爲怒，反加寵用，亦獨何心哉！
○又合啓曰：「判中樞朴弘耉，昏朝殺士之獄，獨自擔當，加以交通宮掖，謟附賊魁，貪黷無厭，賄賂盈門，物情之憤久矣。請削奪官爵，門外黜送。」上曰：「朴弘耉，先朝舊臣，設有小過，置之可矣。」其後累啓，乃從之。
○上下敎曰：「頃年廢母時陳疏抗言者，收議時立異及庭請不參人，竝一一考啓。」
○上御明光殿，引見兵曹判書金瑬，吏曹參判李貴。上曰：「頻欲引對，而多事未暇矣。國事艱危，紀綱解弛，諸卿須盡心拯濟。」瑬曰：「臣非不欲盡心，而素無才識，當此艱危之際，叨忝司馬之長，只切憂惶而已。」貴曰：「臣筋力衰敗，且無鑒識，而忝此銓衡重任，何以知人才之當否而擧措得宜乎！宜擇人而付之。」上曰：「當今急務，惟在擇任人才而已。卿其勿辭盡心。」瑬曰：「聞鄭忠信狀啓，有㺚兵造船波猪江之說云。波猪江在江界、理山、山羊會之下，其險阻無異劍閣，奴兵若由此路，則兵必疲矣。設或順流而下，直到昌義之境，而數葉小舡，勢難渡軍犯境，然在我之道，不可不備。宜下諭於金藎國、李溟許令便宜從事。李時發久在西方，熟諳邊事，使之姑留，以待元帥下去，而帥臣張晩速令出鎭，以備緩急，何如？」上曰：「卿言是矣。」貴曰：「臣意，則嚴飭鎭管，使之自守。若失信地，屬邑守令，皆以軍律從事，則爲守令者，自請築城矣。」瑬曰：「臣意，則土木之役，民困極矣。築城之事，似難容易爲之。」上曰：「築城雖終不可已，姑待農歇可矣。且平壤城，若不改築而小之，則不可守耶？」瑬曰：「城或有小而難守，或有大而可守者。平壤乃通衢大道，小築之後，願入者多，則恐不能容也。」上曰：「今世之人，所見不及古人，予意則修築舊城而已，不當小之也。」瑬曰：「卽今西關之任，皆得其人，而管餉之任，亦必得人而付之。臣意，權盼可委此任。」上曰：「權盼方爲度支之任，亦難遷動。」瑬曰：「沈諿方爲兵曹參知，而盡心國事，且有才局，雖管餉之任，亦能當之。」上曰：「其然乎？」瑬曰：「沈諿雖委以重任，亦足擔當。當今士夫中，如諿者未易多得也。」上謂都承旨吳百齡曰：「怠慢之習，近來尤甚，誠可寒心。嚴加飭勵，以革此習。」
4月6日
○乙丑，持平趙廷虎、兪伯曾啓曰：「事有先後，律有輕重。今日爾瞻腹心，未盡科罪，而先請鄭沆、李廷彪之罪者，誠以兩王子之死，天下之至冤，而其時逼殺之迹，昭在人目，不可以其身之旣死而棄之故也。昨承聖批，有輕重死生之敎，臣等論事失實之罪，在所難免。請罷斥臣等之職。」上曰：「勿辭。」玉堂處置，請出。上答曰：「近日臺諫所論，顯有護黨之迹，予竊痛駭，非謂鄭沆等無罪而不允也。輕於生者之敎，豈獨謂爾瞻之黨乎？以今日所爲觀之，朝廷之無黨，似無日矣。豈意復見如此氣象乎！」
4月7日
○丙寅，持平趙廷虎、兪伯曾啓曰：「伏見答玉堂之敎，辭旨嚴峻，臣等旣有論事失實之罪，又有護黨之迹，昏矇疲軟之失，在所難免，請命罷斥。」上曰：「臺諫爲人主耳目，則所見所聞，似不可一毫差謬，所關豈不重哉！近日所論，無先後輕重如此，似不可仍在言地。竝遞差。」政院啓曰：「臺諫爲人主耳目，責任非輕，雖有所失，固當優容以待之。今者趙廷虎等特命遞差，其於敬重臺諫之道，殊甚未安。臣等職忝喉舌，不敢不達。」上曰：「臺諫所論，至公無私，則敬之重之可矣。若有一毫私意，則豈但不敬而已乎！置之重律，以杜後日護黨之習可也，政院知悉。」玉堂上箚曰：「昨日處置兩司之時，副修撰趙希逸，以持平趙廷虎等當遞爲言，而臣等之意則不然。討罪之典，以輕重不差，各當其可，爲服人心之本，而其歸，當觀結末之如何而已。發論之初，雖或似輕，而不害其復加之也。論列之際，雖或漏遺，而不害其隨擧之也。趙廷虎等所論，設有不得其當者，日後所論之輕重，難以預度。億其將來之必輕，而輕遞言官，有所未安。故趙希逸至於立異，而以本館從多之舊規，處置出仕矣。臣等常以恢公道、絶偏係，爲事君第一義，思欲革去曩時之汚習，以佐聖上淸明之治。殿下踐阼未久，求治方銳，今日殿下之心，正如明鏡、平衡，無少偏倚，以祛朋黨爲先務，疇敢不祗若王之休命，而敢以護黨之私心，仰累聖治，上以得罪於聖明，下以獲戾於公議乎！昨承聖批，辭旨嚴峻，趙廷虎等終至再避特遞，臣等何敢自以爲是，而處置諫院乎！請命鐫削臣等之職。」答曰：「今見爾等之辭，朝廷之和協，公道之大行，指日可待，予不勝嘉喜焉。但非言之難，行之惟艱，言行不違，是予之所望也。頃日臺論中有罪在罔赦之人，其後別無加罪之擧，以此觀之，隨擧復加之說，亦似曲護之言也。勿爲辭避，安心處置。」
4月8日
○丁卯，上引見領議政李元翼于明光殿。上曰：「裁省事，不可不詳察定制。若太減，則國用有不足之患矣。」元翼曰：「京司所用，欲先磨鍊，而向來非但民生困悴，官府亦皆虛竭，以此事勢有未易矣。」上曰：「向時士大夫，廉恥都喪，日夜所爲，肥己而已。官庫何由不竭乎！國家艱危至此，紀綱亦甚解弛，政府須加惕念，如有怠慢者，雖大官，亦加重罰。」元翼曰：「臣素無力量，加以老病，精神筋力，有所不逮，雖欲策勵，末由也已。忝冒首相，日夜憂悶。」上曰：「立經陳紀，專委於卿。卿雖衰病，亦可臥閤論道矣。」元翼曰：「國家處置當理，賞罰得宜，則受罪者懼，受賞者勸。至愚而神者，豈不感化！古語曰：『惟公服人。』國之治亂，靡不由於公私之分也。」上曰：「予亦欲務恢公道，而慮或有私，未知某事某事出於私耶？」元翼曰：「近日聞，有臺諫特遞之擧，恐乖禮遇臺官之道也。」上曰：「臺諫爲人君耳目，而所論似有循私之漸，故遞差矣。予欲除去朋黨之弊，惟人才是用，雖爾瞻之黨，豈無可用之才乎？近日銓官用人，未知公私如何，而臺諫所論，則未免護黨之習矣。」元翼曰：「年少後進，雖未詳知，而今日爲臺諫者，意皆可用之人矣。申欽爲吏判，吳允謙爲都憲，此皆和平君子，委任若久，則必有其效矣。」上曰：「予欲佇見其效耳。臺諫所論，果出於公，則固當敬重之，如有私意，則罪之亦可矣。十餘年來，某也賢、某也不賢，某也罪輕、某也罪重，旣已備知。至於論罪之際，宜隨其輕重，次第治之，豈可先論其輕者，而不論其重者乎？」元翼曰：「元子冊禮，不可不速行，而尙今不許，群情極以爲悶。天朝奏聞，容可隨後擧行，冠禮亦不妨退行，而冊禮則不可少緩也。」上曰：「此事非今日所當急，予無才德而忝此大位，目今天變疊見，旱災方酷，惟當小心畏愼之不暇，豈宜以稚弱之子，又行冊禮乎？師傅則擇出宜矣。」
○上接見推官孟養志於南別宮。推官曰：「廢君久荷天朝之恩，反懷二心，神人共憤，賢王應天順人，拯濟生靈，忠義動人，不勝喜幸。」上曰：「素無才德，而奉祖母傳位之命，惟恐不堪，有何濟民之德乎！前王昏庸，不思祖宗二百年事大之誠，天朝壬辰拯濟之恩，征虜之時，潛敎帥臣，漏洩師機，以致敗沒。不穀當與天朝，協心一力，期滅此賊耳。」推官曰：「俺來駐貴境，賢王忠義之誠，聞之飽矣。今承協力勦虜之敎，賢王將樹萬世不朽之豐烈矣。皇上若聞此報，豈不嘉悅乎！」上曰：「爲天朝，何敢一毫懈弛？若聞師期，則當協力同事耳。」
○吏曹啓曰：「廢朝十餘年間，賊臣當朝，群兇布列，曾仕於宣廟朝淸明之時者，皆見擯棄，存者無幾。今當蕩滌邪穢，以淸仕路，而舊人殆盡，賢士之在下者，拘於格例，本曹不敢注擬，許多窠闕，無以塡差。竊念，癸丑以後，有志之人，憤惋時事，或抗章力爭，投竄遐裔；或不樂進取，退伏田園者不少。此人等，其志與守，實爲可尙，誠得拔而用之，不患乏人。善類登庸，爲益不細。癸丑以後，上疏直言之士及潔身自守之人，搜訪書啓，六品敍用，隨闕注擬，以廣用人之路，允爲便益。」上從之。吏曹，以直言被罪儒生趙慶起、李安眞、鄭復亨、權淰、金孝誠、洪茂績，有學行儒生成文濬、柳袗、金集、洪百順、朴應善、姜鶴年、趙絅、金嶷、李有謙、李有養、許晭、趙恭立、沈惕、李榮元、趙亨生、金堉、朴知讓等啓請。竝擢拜六品職。
4月9日
○戊辰，上晝講《論語》于文政殿。上曰：「掩諱過失，則何如人耶？」侍講官尹知敬對曰：「諱過則百惡皆從而長矣。過勿憚改，在人君尤難。雷霆之威，萬勻之下，誰敦盡言不諱乎？自古雖明君，樂聞其過者鮮矣。唐太宗英明，從諫如流，於魏徵，言無不從，猶有殺此田舍翁之語，況其他乎？」檢討官趙希逸曰：「紂之言，足以飾非。唐德宗之愎諫，無非惡聞其過之致，過勿憚改，人君之至德也。」上曰：「言人君之過失，亦不易矣。」知敬曰：「識見明，然後見人君之過，隨事輒諫。如或所見不明，而爲人懦弱，則人君雖有過，未必知之，知之而亦不敢言矣。」希逸曰：「人臣言人君之過固難矣。人君和顔色而來諫，亦不易。訑訑之色，拒人於千里之外，則雖有敢言之士，亦不能言。來諫之道，只在於人君耳。」上曰：「人臣必以改過，責望於上；人君亦以格君，責望於下，則豈不美哉！」上又曰：「天災如此，予甚憂之。何以則災可弭耶？」知敬曰：「自古弭災之道，有本實、有文具。一心至誠，與天爲一，則必有感應，此乃本實；撤樂減膳等事，皆文具也。大槪獄事多濫之後，例有旱災，今則網漏者或有之，無一妄殺之擧。但廢朝宮人，無知者多死，豈以此而感傷和氣耶！」上曰：「予意亦然，而此則事關慈殿，予不得干預其間，其中豈無冤死者乎！」
4月10日
○己巳，兩司合啓曰：「錦溪君朴東亮，當癸丑就鞫之日，提起詛呪之說，欲爲免死之地，語侵母后，極其凶慘。賊黨因此而藉口，巫蠱因此而滋蔓，致令凶穢之人，掘取先陵，釀成宮掖之變，倫紀之斁毁，宗社之幾危，是東亮啓之也。請圍籬安置。」上曰：「朴東亮雖有過失，當壬辰之變，扈駕西行，又有守陵之勞，如此有功之人，勿爲煩論可也。」竟從臺論，安置康津縣。又合啓曰：「金尙寯，當癸丑鞫問之日，其所供招，極其無倫。至謂其子光煜曰：『逆臣同在大妃殿，汝之兵郞肅拜，何不講究而爲之乎？』等語，無非媚悅求生之計，不恤國母至尊之地，削黜之典，未足懲其罪，請命遠竄。」上從之。
○上下敎曰：「廢人罪惡雖重，其身卽先王遺體也。念其圍中困苦，不覺淚下。今當授衣之時，布苧，令該司優數下送。」
○推鞫廳啓曰：「尹三聘、安弘止，今當依律處置矣。廢朝時誣告人稱爲三賊者，乃指尹三聘、申渫、朴慶業，而三聘則以田畓相爭之嫌誣告；金守潛、申渫則以金堤郡守誣告朴致毅止接之人；慶業則以東萊府使捕得荒唐人，誣稱朴致毅。其時臺諫，目以三賊，而所犯輕重懸殊。且非方在囚繫之人，故只請罪三聘、弘止，而申渫等二人，未及擧論。今承上敎，何以爲之？」上曰：「申渫等若無罪，則不須問也。申渫、朴慶業，俱以麤鄙之人，希功望賞，乃爲此人所不忍爲之事，雖不可以誣告論斷，豈宜全釋以啓倖功者之心乎？」至於慶業，則猶保官爵，復齒任用之列，物情憤之。
○上晝講《論語》于文政殿。特進官李曙啓曰：「關西之民，塗炭之中，流亡過半，縱有孑遺，亦無樂生之心。今逢宣諭之擧，皆懽忻鼓舞，逃散還集云。參貢之弊，尤極難堪。若爲量減，則江邊軍民，可以保存矣。」上曰：「予亦知此弊，而係是上國常貢，未知何爲而可也。」曙曰：「我國軍法懈弛，敗軍之將，無一伏誅，有何所畏而忘身赴鬪乎？自上有協助天將，勦滅奴賊之意，若不嚴明軍律，無以爲戰。當依《尉繚子》兵法，犯軍律者，不但誅止其身，竝誅父母、妻子，則人皆自戰。勘定事目，付送於元帥之行爲當。」上曰：「盡誅父母妻子，甚爲刻薄。其身若在，則誅其身；其身不在，則誅其父母、妻子可矣。」知敬曰：「更始有日，國事大定，而廟堂擧措，似無大更張。近日經筵所爲，亦因循而已，未有實效。凡爲治之要，三公統六部，六部統百司，用兵責將臣，爲治責相臣。若人君必欲躬親庶事，則反有損於體統。」上曰：「予亦憂其無實效，日夜爲悶矣。」知敬曰：「卽今人心，想望治平，若失此時，則漸至玩愒而不可爲矣。奢侈之習，近來尤甚，亦宜痛加糾禁。」上曰：「振肅頹綱，糾正弊習，專在憲府而事不如意，是可悶也。」
4月11日
○庚午，上朝講《論語》于文政殿。特進官李貴曰：「金長生、張顯光，皆讀書林下之人，更爲徵召，以備顧問，則必有裨於聖德矣。」上曰：「如張顯光者幾人乎？召而致之，則必有所益矣。」貴曰：「鄭澈一生，以淸白忠直自許，而謂之陷殺崔永慶，方在罪籍中，公議莫不稱冤，而尙未蒙伸雪之典，極爲冤抑。成渾雖以不爲迎扈大駕爲罪案，其間被誣曲折，筵臣曾已陳達，聖鑑亦必洞燭矣。渾臨
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:22-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>