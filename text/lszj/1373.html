<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="上谕,御制续资治通监纲目内发明广义题辞,成化御制原序,凡例,总目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,续资治通鉴纲目全文在线阅读,续资治通鉴纲目全文在线下载,大玄古籍书库">
<meta name="description" content="《续资治通鉴纲目》,明代成化中,商辂等修。亦称《宋元资治通鉴纲目》。载宋太祖建隆元年(960)庚申,至元顺帝至正二十七年(1367)丁未共408年史事。全书共27卷,为续南宋朱熹(1130-1200)《通鉴纲目》而纂,是明代一部重要的官修史著。_续资治通鉴纲目_全文在线阅读_续资治通鉴纲目_全文在线下载_大玄古籍书库">
<title>续资治通鉴纲目_商辂_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">续资治通鉴纲目</span> <br/>
          作者： <span class="inputVal" id="bkauthor">商辂</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,史评,完结</span> <br/>
          字数： <span class="inputVal" id="bknum">[book_length]979586</span> <br/>
          说明： <span class="inputVal" id="bkdec">《续资治通鉴纲目》,明代成化中,商辂等修。亦称《宋元资治通鉴纲目》。载宋太祖建隆元年(960)庚申,至元顺帝至正二十七年(1367)丁未共408年史事。全书共27卷,为续南宋朱熹(1130-1200)《通鉴纲目》而纂,是明代一部重要的官修史著。</span> <br/>
          封面： <span class="inputVal" id="bkimg">Z_6841.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]续资治通鉴纲目
[book_author]商辂
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,史评,完结
[book_length]979586
[book_dec]《续资治通鉴纲目》,明代成化中,商辂等修。亦称《宋元资治通鉴纲目》。载宋太祖建隆元年(960)庚申,至元顺帝至正二十七年(1367)丁未共408年史事。全书共27卷,为续南宋朱熹(1130-1200)《通鉴纲目》而纂,是明代一部重要的官修史著。
[book_img]Z_6841.jpg


[book_title]上谕
乾隆四十七年十一月
命皇子及军机大臣订正续资治通监纲目
朕披閲
御批续资治通监纲目内周礼发明张时泰广义於辽金元事多有议论偏谬及肆行诋毁者通监一书关系前代治乱兴衰之迹至纲目祖述麟经笔削惟严为万世公道所在不可稍涉偏私试问孔子春秋内有一语如发明广义之肆口谩骂所云乎向命儒臣编纂通监辑覧其中书法体例有关大一统之义者均经朕亲加订正颁示天下如内中国而外夷狄此作史之常例顾以中国之人载中国之事若司马光朱子义例森严亦不过欲辨明正统未有肆行谩骂者朕於通监辑覧内存弘光年号且将唐王桂王事蹟附録於後又谕存杨维桢正统辨使天下後世晓然於春秋之义实为大公至正无一毫偏倚之见至於东夷西戎南蛮北狄因地而名与江南河北山左关右何异孟子云舜为东夷之人文王为西夷之人此无可讳亦不必讳但以中外过为轩轾逞其一偏之见妄肆讥讪毋论桀犬之吠固属无当即区别统系昭示来许亦并不在乎此也况前史载南北朝相称互行诋毁此皆当日各为其主或故为此讪笑之词至史笔系千秋论定岂可骋私意而废公道乎夫历代兴亡前鍳不远人主之道惟在敬
天勤民兢兢业业以绵亿万载之丕基所谓
天难谌命靡常常厥德保厥位诚不在乎区区口舌之争若主中国而不能守如宋徽钦之称臣称侄於金以致陵夷南渡不久宗社为墟即使史官记载曲为掩饰亦何补耶所有通监纲目续编一书其辽金元三朝人名地名本应按照新定正史一体更正至发明广义内三朝时事不可更易外其议论诋毁之处着交诸皇子及军机大臣量为删润以符孔子春秋体例仍令粘签进呈候朕閲定并将此谕冠之编首交
武英殿照改本更正後并发交直省督抚各一部令各照本抽改将此通谕中外知之特谕
乾隆四十七年十一月

[book_title]御制续资治通监纲目内发明广义题辞
甚矣周礼等发明广义之为诬而谬也大一统而斥偏安内中华而外夷狄此天地之常经古今之通义是故夷狄而中华则中华之中华而夷狄则夷狄之此亦春秋之法司马光朱子所爲急急也兹发明广义乃专以贵中华贱夷狄爲事贵中华贱夷狄犹可也至於吹毛求疵颠倒是非则不可而矢口谩骂诬白为黑又岂温良君子之所为哉尝考辽金元三朝惟金世宗元世祖二帝最为贤明史册具在美不胜书而广义则曰世宗固一世之贤君虽中华令主何以过之然羣臣不能将顺其美以底大顺要亦天厌其德故使之有君无臣仅成一代之小康耳夫贤如金世宗而又责其无臣且谓天厌厥德金世宗有何德之可厌岂非中外之见芥蔕於胷腹好议论不乐成人之美乎又如金禁女眞人学南人衣饰一条金主谓从官曰女真旧风最为纯直汝等当习学之不可忘此正敦尚节俭率由旧章发明乃云用夏变夷固为美事奚必禁而絶之特书曰禁深贬之也夫以遵旧制不忘本者而贬之尤为拘迂纰缪且自古变祖宗之章服制度者不数世而国势衰弱元魏辽元已事可鍳彰彰甚明秉笔者独不观前史之事乎最其甚者蒙古额哷布格自归於工都蒙古主释不治其党布拉噶等伏诛一事额哷布格世祖介弟也受命镇和林乃敢构逆兴兵僭称尊号其罪可胜诛乎元世祖以诸王乃太祖之裔不忍加戮惟诛布拉噶等此世祖之大度曲贷其死可谓韪矣乃发明谓世祖致令其弟僭立和林则所以处之未尽其道布格之悖未如象之顽而世祖处弟之友岂不有愧於舜乎云云其言尤为背谬夫象之傲不过不顺於家所为阋墙之衅耳额哷布格则俨然称帝谋危宗社也其罪之轻重大小不待智者明之而犹谓不如象之顽乎益不然矣且春秋之义善善欲长从未有以尧舜责人者若象於舜升庸之後如额哷布格之所为舜亦未必复封之有庳而乃以此责元世祖非惟不公且不明矣又如书太子珍戬卒一条下载中庶子巴拜以其子阿巴齐入见谕之以毋读蒙古书须习汉人文字初閲之以为太子珍戬今人毋读蒙古书是忘本矣因重检閲元史本传则云中庶子巴拜以其子阿巴齐入见谕令入学巴拜即令其子入蒙古学逾年又见太子问读何书其子以蒙古书对太子曰我命汝学汉人文字耳云云盖珍戬之意以蒙古人习蒙古书自其家传旧学如今满洲人之於清文童而习之不须入学始能也命学汉人文字则欲其兼通经史知古今事耳乃纲目删改本文且云谕之以毋读蒙古书则是毫厘千里而使後之读纲目者竟以珍戬为忘本有是理乎总之是书之成乃成化时商辂修辑其後周礼续为发明张时泰又续为广义附刻于後吹毛求疵颠倒是非甚至矢口谩骂诬白为黑其所关于世道人心甚大昨既命皇子及军机大臣量为删去其破口者以符孔子春秋之义兹复举其尤纰缪者数端用作题辞仍録是书卷端以存是非曲直之公以昭天命人心之正俾覧古者得以折衷焉虽然千万年後宁无如周礼辈其人者之颠倒是非诬白为黑者乎吾于是知惧矣然而悠悠之口其亦不必惧而已矣

[book_title]成化御制原序
朕惟天地纲常之道载诸经古今治乱之蹟备诸史自昔帝王以人文化成天下未始不资於经史焉我太宗文皇帝表章五经四书辑成大全纲常之道粲然复明後有作者不可尚已朕只承丕绪潜心经训服膺有年间閲历代史书舛杂浩繁不可殚纪惟宋儒朱子因司马氏资治通监着爲纲目权度精切笔削谨严自周威烈王至於五季治乱之蹟了然如指诸掌盖深有得於孔子春秋之心法者也展玩之余因命儒臣重加校订锓梓颁行顾宋元二代之史迄无定本虽有长编续编之作然采择不精是非颇谬槩以朱子书法未能尽合乃申敕儒臣发秘阁之载籍参国史之本文一遵朱子凡例编纂二史俾上接通监纲目共爲一书始於宋建隆庚申终於元至正丁未凡四百有八年总二十有七卷名曰续资治通监纲目而凡诛乱讨逆内夏外夷扶天理而遏人欲正名分以植纲常亦庶几得朱子之意而可以羽翼乎圣经仍命梓行嘉惠天下於戏人不考古无以证今观是编者足以鉴前代之是非知後来之得失而因以劝於为善惩於爲恶正道由是而明风俗以之而厚所谓以人文化成天下者有不在兹乎用述其槩冠於篇端以垂示无穷焉
成化十二年十一月十五日

[book_title]凡例
凡提纲分目悉遵朱子凡例
凡事迹悉据正史【谓宋辽金元史及皇明实录】正史或有阙畧异同参取宋长编元经世大典等书增入订正或事有可疑正史不载而传闻彰着者畧述於目之末以圈隔之或出某人曰以爲别疑以传疑也
凡得天下有救世之功者每进【纲目於汉唐皆然】宋得天下颇类唐故开宝八年大书如武德七年例
凡入中原而未一统者不纪元【辽金夏皆不纪仿汉唐例】及金元得中原然後分注纪年於宋年下【仿晋魏例】
凡外邦得统中国正统未絶犹系之中国及外邦全有天下【谓元世祖】中国统絶然後以统系之其间书法间亦有异【如中国有称兵者不书反叛之类】及中国有义兵起卽夷之於列国【如秦隋之末】
凡未踰年不成君不帝不崩【如元明宗仿春秋王子猛及子野之例】凡辽金元官名悉从简畧人名更改异同者依其初称及其本史为据
凡诸儒论断附於目中皆称姓名其出於正史者止
称史臣

[book_title]总目录
总目录　　　　　　史部十五　史评类
第一卷　　　　　　　　凡一十五年
起庚申周㳟帝元年宋太祖建隆
元年尽甲戍宋太袓开宝七年
第二卷　　　　　　　　凡二十三年
起乙亥宋太祖开宝八年尽丁酉
宋太宗至道三年
第三卷　　　　　　　　凡二十五年
起戊戌宋真宗咸平元年尽壬戌
宋真宗乾兴元年
第四卷　　　　　　　　凡二十一年
起癸亥宋仁宗天圣元年尽癸未
宋仁宗庆历三年
第五卷　　　　　　　　凡二十年
起甲申宋仁宗庆历四年尽癸卯
宋仁宗嘉佑八年
第六卷　　　　　　　　凡八年
起甲辰宋英宗治平元年尽辛亥
宋神宗熙宁四年
第七卷　　　　　　　　凡一十四年
起壬子宋神宗熙宁五年尽乙丑
宋神宗元丰八年
第八卷　　　　　　　　凡一十五年
起丙寅宋哲宗元佑元年尽庚辰
宋哲宗元符三年
第九卷　　　　　　　　凡一十四年
起辛巳宋徽宗建中靖国元年尽
甲午宋徽宗政和四年
第十卷　　　　　　　凡一十一年
起乙未宋徽宗政和五年尽乙巳
宋徽宗宣和七年
第十一卷　　　　　　凡二年
起丙午宋钦宗靖康元年尽丁未
宋高宗建炎元年
第十二卷　　　　　　　凡三年
起戊申宋高宗建炎二年尽庚戌
宋高宗建炎四年
第十三卷　　　　　　　凡七年
起辛亥宋高宗绍兴元年尽丁巳
宋高宗绍兴七年
第十四卷　　　　　　　凡八年
起戊午宋高宗绍兴八年尽乙丑
宋高宗绍兴十五年
第十五卷　　　　　　　凡一十七年
起丙寅宋高宗绍兴十六年尽壬
午宋高宗绍兴三十二年
第十六卷　　　　　　　凡二十七年
起癸未宋孝宗隆兴元年尽己酉
宋孝宗淳熙十六年
第十七卷　　　　　　　　凡一十八年
起庚戌宋光宗绍熙元年尽丁卯
宋宁宗开禧三年
第十八卷　　　　　　　　凡一十七年
起戊辰宋宁宗嘉定元年尽甲申
宋宁宗嘉定十七年
第十九卷　　　　　　　　凡九年
起乙酉宋理宗宝庆元年尽癸巳
宋理宗绍定六年
第二十卷　　　　　　　　凡二十五年
起甲午宋理宗端平元年尽戊午
宋理宗宝佑六年
第二十一卷　　　　　　　凡一十六年
起己未宋理宗开庆元年尽甲戌
宋度宗咸淳十年
第二十二卷　　　　　　　凡五年
起乙亥宋帝?德佑元年尽己卯
宋帝昺祥兴二年
第二十三卷　　　　　　　凡一十五年
起庚辰元世祖至元十七年尽甲
午元世祖至元三十一年
第二十四卷　　　　　　　凡一十七年
起乙未元成宗元贞元年尽辛亥
元武宗至大四年
第二十五卷　　　　　　　凡一十八年
起壬子元仁宗皇庆元年尽己巳
元文宗天历二年
第二十六卷　　　　　　　凡二十三年
起庚午元文宗至顺元年尽壬辰
元顺帝至正十二年
第二十七卷　　　　　　　凡一十五年
起癸巳元顺帝至正十三年尽丁
未元顺帝至正二十七年
【臣】等谨案续资治通监纲目二十七卷明商辂等撰始于宋太祖建隆元年庚申讫于元顺帝至正二十七年丁未大书分注悉准朱子纲目之例厥後周礼撰广义散系各条之下其持议偏駮纪事失实名为续朱子之书实无能为役也明陈仁锡刋本取以附于朱子纲目之後用备宋辽金元四朝事实逮我
圣祖仁皇帝御批纲目遂因仁锡之旧并是书亦予加批刋布其中纰缪间有
驳斥而未尝改正我
皇上稽古示训一禀大公
洞烛是编之非如金禁女真人学南人衣饰乃敦俭由旧之美也蒙古额哷布格僭号于和林後自归上都元世祖以其为太祖之裔不忍加戮止诛其党乃敦族含容之度也而是书曲加诋毁又如巴拜以其子入见太子珍戬珍戬谕之以学汉人文字盖欲其兼通经史也而是书删改其文曰谕之以毋读蒙古书则并其事实失之矣此其背谬之最甚者其他诬罔是非颠倒黑白不胜枚举因
命诸
皇子及军机大臣详加考订存其时事之可稽者易其论议之偏谬者更正板刻俾曲直不淆考验可据卷首冠以
勅谕及
御制题辞于是春秋笔削之旨灿然具在非独是书之幸亦亿万世读史论古者之幸也乾隆四十九年九月恭校上
总纂官【臣】纪昀【臣】陆锡熊【臣】孙士毅
总　校官【臣】陆　费　墀

[book_title]卷一
钦定四库全书
御批续资治通监纲目卷一
【起庚申周恭帝元年宋太祖建隆元年尽甲戌宋太祖开宝七年】凡十五年
【庚周恭帝宗训元年宋太祖神德皇帝赵匡胤建隆元申年○蜀主孟昶广政二十三南汉主刘鋹大宝三北汉孝和帝刘钧天会五南唐元宗李景十八年○是岁周亡宋代新大国一旧小国四凡五国吴越荆南湖南凡三镇】春正月周殿前都点检赵匡胤称皇帝国号宋废周主宗训为郑王周侍卫副都指挥韩通死之【匡胤涿郡人四世祖朓唐幽都令生珽唐御史中丞珽生敬涿州刺史敬生弘殷周检校司徒岳州防御使弘殷娶杜氏生匡胤於洛阳夹马营赤光绕室异香经宿不散及长容貌雄伟器度豁如识者知其非常人仕周补东西班行首累官殿前都指挥使掌军政凡六年数从世宗征伐荐立大功人望归之世宗尝於文书囊中得木长三尺余题云点检作天子时张永德为前殿都点检乃命匡胤代之及宗训立加检校太尉领归德节度使时主少国疑中外密有推戴之意显德六年冬十一月镇定二州言北汉会契丹兵入境正月辛丑朔遣匡胤率兵御之殿前副都点检慕容延钊将前军先发都下讙言将以出军之日册点检为天子士民恐怖争为逃匿之计惟内廷晏然不知癸卯大军继出军校苖训号知天文见日下复有一日黑光摩荡者久之指示匡胤亲吏楚昭辅曰此天命也是夕次陈桥驿将士相聚谋曰主上幼弱我辈出死力破敌谁则知之不如先册点检为天子然後北征未晚也都押衙李处耘具以事白匡】
【胤弟供奉官都知匡义及归德掌书记赵普匡义普部分都将环列待旦遣牙队军使郭延贇驰骑入京报殿前都指挥使石守信都虞侯王审琦二人皆素归心匡胤者甲辰黎明将士逼匡胤寝所匡义普入帐中白之匡胤时被酒卧欠身徐起将校已露刃列庭曰诸将无主愿册太尉为皇帝匡胤未及对黄袍已加身矣衆即罗拜呼万岁掖之上马还汴匡胤揽辔曰汝等贪富贵能从我命则可不然我不能为若主矣皆下马曰愿受命匡胤曰太后主上我北面事者不得惊犯公卿皆我比肩不得侵凌朝市府库不得侵掠用命有重赏违不汝贳也皆应曰诺遂肃队而行乙巳入汴先遣楚昭辅慰安家人又遣客省使潘美见执政谕意时早朝未罢闻变范质执王溥手曰仓卒遣将吾辈之罪也瓜入溥手几出血溥噤不能对侍卫亲军副都指挥使韩通自禁中遑遽而归谋帅衆御之军校王彦昇逐焉通驰入其第未及阖门为彦昇所害妻子俱死匡胤进登明德门令甲士归营而自退居公署将士拥范质等至匡胤见之流涕曰吾受世宗厚恩为六军所迫一旦至此慙负天地将若之何质等未及对列校罗彦环挺劒厉声曰我辈无主今日必得天子质等相顾不知所为溥降阶先拜质不得已亦拜遂请匡胤诣崇元殿行禅代礼召百官至晡时班定犹未有禅诏翰林承旨陶谷出诸袖中遂用之宣徽使引匡胤就庭北面拜受已乃掖升殿服衮冕即皇帝位奉周主为郑王符太后为周太后迁之西宫大赦改元以所领归德军在宋州国因号宋遣使徧告郡国藩鎭加官进爵有差定国运以火德王色尚赤腊用戌华山隐士陈抟闻宋主代周曰天下自此定矣未几鎭州报北汉兵引还】
发明【三代以後得国之正莫如汉高诛无道秦讨逆贼羽故纲目以即皇帝位书之明其正也自汉献衰微曹丕篡夺浸淫至於晋宋五代坏乱极矣历考旧史往往以禅位为文呜呼自尧舜揖逊传於贤而不传於子禹传於子而不传於贤然天与贤则与贤天与子则与子禹非自私而传子天与故耳三代以降抑何尧舜之多耶是乃乱臣贼子假此以欺天下天下安可欺乎纲目正名定罪皆书称皇帝废故主而畧无寛恕其义自明迨夫匡胤为周点检受周厚恩当主少国危之时正宜尽心辅佐以勤王室虽有陈桥之变必断以大义诛鉏叛卒退居藩服当如禹避舜之子於阳城而讴歌讼狱之来归然後践位庶几名正言顺而无叛逆之罪夫何受命而出因变而返殊无辞避之意遂居九五之尊殆与朱全忠石敬塘等耳故纲目特书称皇帝废周主以着其篡窃之罪周朝诸臣为之犬马独韩通欲谋御之未遂遇害故以全节予之所以遂周人挈国与贼之意然则范质王溥王彦昇等可胜诛哉观纲目之所书则逆顺之意明讨贼之旨严是即春秋正名定分之法也臣故备论之】
广义【臣尝读宋史至史臣曰太祖得国视晋汉周亦岂甚相絶哉未尝不叹其言为至公而有所自也何也盖石敬塘篡唐而为晋刘暠篡晋而为汉郭威篡汉而为周彼晋汉篡国之由姑置弗论且以郭威篡汉言之当夫汉遣郭威伐辽之日威至澶州自立而还废其王贇为湘隂公吾知匡胤之意以为周之篡汉亦犹汉之篡晋汉之篡晋亦犹晋之篡唐历代之君皆尔吾何为独不然故率意因袭其弊而无忌惮也且古有朝委裘植遗腹之大义乌可因其主之幼自立为君而废之也耶呜呼匡胤称尊号废幼主与周太祖郭威如出一律非篡而何且夫见得思义者君子之心见利忘义者市井之行观夫匡胤高平之战谓将士曰主危如此吾独何得不致死力由是身先士卒即退汉师厥功茂矣其後受命伐唐之初匡胤父马军副指挥使弘殷引兵叩城门匡胤曰父子虽至亲城门王事也不敢奉命明旦弘殷乃得入观此则知匡胤君臣之义根于胸中牢不可破虽父子之亲弗能逾也使其秉心塞渊不改前辙托孤于周不亦美乎或曰五季之衰杳冥昏黑乞养异姓奴隶黥徒皆得为君匡胤此举迫於衆情之不得已岂其本心哉不然孟子何以劝齐梁之君行王道而为天下之义主也匡胤义主也奚可罪哉曰非也王道不过义焉而已一有非义抑岂所谓王道哉故曰行一不义杀一不辜而得天下不为也况乘其主之幼而篡夺其国者可以义主名之邪曰其事始於麾下之将士而成於匡义赵普耳岂太祖之汲汲哉曰不然使太祖守义之心如石之不可转虽乌获弗能夺也今焉彼衆得以售其谋者岂非平日闯知其素志之有在耶故他日杜后曰吾儿素有大志今果然矣臣尝迹夫宋祖篡国之心不在於陈桥兵变之日乃萌於去年周主殂而幼主即位之时也使周主不殂则匡胤守义之心自若周主虽殂而嗣君贤而且长匡胤守义之心亦自若也今周主既殂嗣君亦幼故其朶颐之势突然以兴彼一杯守义之水安能胜夫舆薪射利之火哉惜乎天资素美之主而卒蒙万世首恶之名者守义之不坚也曰五代庸君暗主彼此相承使非宋祖起而一之孰能一之乎曰恭帝虽幼君也匡胤虽贤臣也臣废其君可乎曰然则武王为万世之圣岂以伐纣为非邪曰恭帝无商纣之暴匡胤无武王之圣使恭帝暴於商纣匡胤圣於武王亦终犯乎君臣之义况乎恭帝不纣而匡胤不武者哉不然彼伯夷叔齐何甘於首阳之薇而苦於姬周之粟也纲目开卷第一义而予韩通之死节则史臣之论益明矣曰宋与周之得国不异如此周祚何其促而宋祚何其远耶曰篡迹虽同而修德则异故也】
宋赠周韩通为中书令
【宋主赠通以旌其忠仍诏以礼葬之欲加王彦昇擅杀之罪羣臣以建国之始乞贳之宋主犹怒故终身不得节钺】
发明【韩通心乎周室阖门遇害乃宋主之仇讐曷为赠之以官盖恻隐之心人皆有之宋之赠通由其良心不昧愓然於中不可掩匿故耳通如有灵安肯受非义之赠乎当时范质等偷生卖国苟焉无耻抑不知赠通之时讵无汗顔警惕邪然不曰赠韩通而曰赠周韩通者所以美通始终为周因以愧宋之叛主尔其旨严哉】
广义【抑考韩通仕周为陆路都部署太祖为水路都部署则是同官於周而均食周粟者也一以篡周得国一以死周尽忠千载之下是非定于是册君子宁不快韩而鄙赵哉】
宋论翊戴功加石守信等官爵
【石守信为侍卫亲军马步军副都指挥使高怀德为殿前副都点检张令铎为马步军都虞侯王审琦为殿前都指挥使张光翰为马军都指挥使赵彦徽为步军都指挥使并领节镇余领军者并进爵时慕容延钊握重兵屯真定韩令坤领兵廵北边宋主遣使谕意许以便宜从事两人皆聼命乃加延钊殿前都点检令坤亦加侍卫都指挥使】
发明【羞恶之心人皆有之石守信等虽宋主旧将然与匡胤皆北面事周均饕爵禄彼臣而我亦臣耳宋主篡位少有人心者必於焉而变矣守信等俛首事贼畧不知耻反效走狗驱驰以搏狡兎既窃周鼎恬然受赏自以为有翊戴之功狐媚一时夸越当代殊不知由君子观之何异齐人乞食於墦间归而骄其妻妾者乎纲目书此文无贬辞乃所以深贬之尔】
宋遣使分赈诸州
发明【五代之季兵乱凶荒民之涂炭极矣为君者但知般乐怠傲之荣为臣者但知富国强兵之术求其恤民瘼者寥寥无闻周自世宗号为贤辟然且征伐四邻骨肉糜烂境内苍生未尽賙恤於乎国以民为本民以食为天百姓不足君孰与足宋主得国之初未遑他务首遣使者分赈诸州则其恤民之深从可知矣回视五代之君奚翅天渊宜其削平诸国混一区宇也欤纲日掲而书之深予之耳岂以宋之篡窃而遂没其善哉见君子之心乐与人为善矣】
○宋主以其弟光义为殿前都虞侯赵普为枢密直学士
【光义即匡义也】
宋立太庙追帝其祖考
【宋主从兵部尚书张昭判太常寺窦仪议立四亲庙尊高祖朓为僖祖文献皇帝曾祖珽为顺祖惠元皇帝祖敬为翼祖简恭皇帝妣皆为皇后考弘殷为宣祖昭武皇帝定制岁以四孟月及季冬凡五享朔望荐食荐新三年一祫以孟冬五年一禘以孟夏】
发明【值涣散之时宜享帝立庙何者祖考之精神既散故王者当至於庙以聚之皆所以合其散也宋主得国之初先立太庙追帝祖考盖亦知涣之道矣五代之世纲目未尝书而此特书者其所以予之者诚在是焉传称周公成文武之德追王太王王季上祀先公以天子之礼明其继志述事而以达孝称之宋主立太庙帝祖考五代之君絶无而仅有者其天子之规模已具宜其中天下而立以定四海之民也欤】
广义【考之分注窦仪等议立四亲庙者何其不经之甚邪盖凡有天下者必立始祖之庙故文武之兴乃以后稷为始祖而后稷必有庙也臣又尝考宣王时合祧毁二十余庙况天子七庙诸侯六大夫三适士二官师一是以先王制礼正以别嫌疑抑僭偪夫惟尊卑名分不同故尊祖敬宗亦异今仪等议立四亲庙则其所尊者乃在诸侯之下大夫之上其诸谓之何哉又曰五年一禘似矣殊不知禘祭必有其所既无始祖之庙则以何者为行礼之地耶且王者之禘必祭于始祖之庙而以太祖配之也然则高曾祖考者特庶民之分耳岂王者报本之深义哉故後来程子尝尊始祖于庙朱子颇觉有僭所以止尊三代及考而不及始祖者其意亦为此也噫仪等当宋祖维新之日而事之以叔孙蕞尔之礼不亦陋哉】
宋主视学
【诏增葺祠宇塑绘先圣先贤像自为赞书于孔顔座端令文臣分撰余赞屡临幸焉尝谓侍臣曰朕欲尽令武臣读书知为治之道於是臣庶始贵文学】
发明【汉高十二年过鲁以太牢祠孔子纲目特笔予之周太祖广顺二年如曲阜谒孔子祠拜其墓纲目特书美之宋主视学乃见於得国之始分注言其增葺祠宇塑绘圣像纲目备载美之亦以见天理之在人心自有不可得而冺没者宋氏三百年基业其精神命脉盖在於此自是而後儒道稍稍振起於是臣庶始贵文学迨至关闽濓洛之间文运大亨矣纲目所以特书而美宋主也】
二月宋主尊其母杜氏为太后
【后定州安喜人治家严而有法陈桥之变后闻之曰吾儿素有大志今果然矣及尊为皇太后宋主拜於殿上羣臣称贺后愀然不乐左右进曰臣闻母以子贵今子为天子胡为不乐后曰吾闻为君难天子置身兆庶之上若治得其道则此位可尊苟或失驭求为匹夫不可得是吾所以忧也宋主再拜曰谨受教】
宋以范质王溥魏仁浦同平章事吴廷祚为枢密使【质加侍中溥司空仁浦右仆射俱平章事如故廷祚以父名璋避平章特加同二品仍为枢密使旧制宰臣上殿命坐而议大政其进拟差除但入执状画可降出奉行而已质等自以周朝旧臣稍存形迹且惮宋主英睿仍请用劄子面取旨退各疏其事同列书字以志宋主从之坐论之礼遂废】
发明【礼义亷耻国之四维四维不张国乃灭亡孟轲氏曰耻之於人大矣不耻不若人何若人有范质等周朝旧臣食君之禄受君之恩非一朝一夕矣矧与宋主比肩北面称臣昭灼人目不可掩也顾乃偷生卖国忍耻事讐四维既絶安足为人尹氏论冯道曰浮沉取容迎降卖国贩易人主如斯人者周当废斥贬责不使之得预缙绅之列可也今乃显荣终始极其殊遇岂有一人臣身事四姓十君尚可得齿於人乎用是而观则不惟质等无耻宋主亦无耻者矣五代衰乱之极而礼义亷耻为之扫地讵不深可哀哉直书於策交讥之也】
三月唐吴越遣使如宋
【贺即位也】
发明【春秋桓二年纪侯朝鲁传曰桓弟弑兄臣弑君天下之大恶王与诸侯不奉天讨反行朝聘之礼则皆有贬焉宋主废君簒国乃乱贼耳当时列国倘能修连帅之职移檄天下声罪致讨庶几君臣大义不致废坠不能以此自明却乃三国连衡来贺即位果何义乎故纲目变文直书遣使如宋而不曰来贺所以正其本耳此纲目所以作也不然则乱臣贼子将肆其慾而无禁矣】
南汉主鋹杀其弟桂王璇兴
【宦者陈延夀谓鋹曰先帝所以得传位於陛下者由尽杀羣弟也劝鋹除去诸王鋹以为然遂杀璇兴由是上下怨而纪纲大坏】
发明【兄弟阅墙诗人所刺况手刃同气者乎甚哉刘鋹昏惑之蔽至是极矣前书南汉主晟杀其弟八人此书南汉主鋹杀其弟璇兴是何作述之一辙耶鋹惑宦者陈延夀之言遂杀其弟噫鋹不足道也书杀其弟则其余凶虐抑又不言可知也虽欲长守其国乌可得哉】
夏四月周昭义节度使李筠起兵会北汉伐宋宋遣兵击之
【宋遣使加筠中书令使者至潞州筠欲拒之宾佐切谏乃延使者置酒既而取周太祖画像悬于壁涕泣不已宾佐惶骇告使者曰令公被酒失其常性幸勿讶北汉主钧闻之乃以蜡书结筠同举兵筠长子守节泣谏筠不听宋主手诏慰抚且召守节为皇城使遣归谓筠曰我未为天子时任汝自为之我既为天子汝独不能小让我耶守节归以白筠筠遂起兵令幕府为檄数宋主罪执监军周光逊等送于北汉以求济师又遣人杀泽州刺史张福据其城从事闾邱仲卿说筠曰公孤军举事其势甚危虽倚河东之援恐亦不得其力大梁甲兵精鋭难以争锋不如西下太行直抵怀孟塞虎牢据洛邑东向而争天下计之上也筠不能用北汉主自帅兵赴筠筠迎谒于太平驿言受周太祖恩不敢爱死北汉主与周世讐不悦其说因使其宣徽使卢赞监其军筠见汉兵弱少而赞又来监心甚悔谋多不协乃留守节守潞而自引衆南向北汉主闻赞与筠异复遣其平章事卫融和解之宋主遣石守信高怀德慕容延钊王全斌分道击之仍勅守信等曰勿纵筠下太行急引兵扼其隘破之必矣守信等败筠兵于长平】
发明【李筠可谓知义矣昔郭威篡周汉湘隂公故将巩延美举兵徐州纲目义之故大书周昭义节度使所以见其不忘旧君书起兵所以见其不肯事讐书伐宋所以正宋主之罪此皆予之之词是以数日城陷焚死遂以死节书之也然李筠前史皆以贼反为文至宋则以讨筠为说於戏安有篡国之贼反为正而讨贼之人反为逆耶谬妄甚矣然则欲知李筠之事者要当以纲目为的】广义【春秋声罪致讨曰伐大书曰夏四月周昭义节度使李筠会北汉伐宋者所以着李筠之忠义而科宋主篡周之罪也呜呼严矣】
五月朔日食
发明【春秋隐三年日食传曰每食必书示後世遇灾而惧之意也日者衆阳之宗人君之表而有日食之灾咎象也克谨天戒则虽有其象而无其应弗克畏天灾咎之来必矣凡经所书者或妾妇乘其夫或臣子背君父或政权在臣下或中国有边患皆乾纲不振之徵也然当时天下未一民罹涂炭宋篡周国则是臣子背君父南汉宠宦官则是政权在臣下北汉引契丹伐宋则是中国有边患由是胡氏之言可验而变不虚生信矣故并及之】
○宋主以其弟光美为嘉州防御使○宋迁周六庙于洛阳○宋主自将围泽州六月克其城李筠死之【宋主自帅大衆讨筠山路险峻多石宋主先於马上负数石将士因争负之即日平为大道遂与守信等会大败筠衆於泽州南杀卢赞筠走保泽州宋主列栅围之六月宋将马全义帅敢死士数十人攀堞而上遂入其城筠赴火死获卫融融请死宋主怒以铁挝击其首流血被面融呼曰臣得死所矣宋主曰忠臣也释之以为太府卿北汉主惧引师归宋主进攻潞州守节以城降宋主释其罪以为单州团练使】发明【春秋隐五年宋人围长葛传曰围者缳其城邑絶其往来之使禁其樵采之途宋主亲帅六军以围泽州书围於上而书克於下宋主之恶彰矣李筠竭力拒守城陷而死则其始终狥国之心着焉故前书起兵予倡义此书死之予全节也夫以筠之一死固无所议宋主寜无少愧乎】
广义【呜呼李筠之伐宋也岂不知宋之不敌哉惟以忠义自许故不以成败利钝为心也前书李筠伐宋此书李筠死之学者比而观之则宋祖得国之由於是乎可见矣】
秋七月宋主还以赵普为枢密副使○荆南节度使高保融卒弟保勖嗣
【保融迂缓国事悉委于母弟保勖及卒保朂权知军府请命于宋宋主授以节度使】
冬十月宋袭北汉汾州不克
【先是昭义节度李继勲焚北汉平遥县俘获甚衆至是晋州钤辖荆罕儒复率衆攻汾州为北汉大将郝贵超所袭战死罕儒骁将宋主痛惜之斩其部将不用命者二十余人】
发明【春秋兵伐之例曰轻行而掩之曰袭讥词也利人土地者谓之贪兵兵贪者灭宋将荆罕儒潜兴师旅攻汉汾州意以此举成功必希重赏殊不知反为汉袭兵败身亡果何益乎故书袭书不克以讥之然罕儒战死亦能忠於王事曷为削而不书盖罕儒既无上之所命又无词之可执不过鼠窃狗偷利人土地耳纲目贵义不贵功其削而不书者既以为轻虑浅谋之戒又以为利人土地之鉴焉其旨严矣】
周淮南节度使李重进谋起兵拒宋十一月宋主自将击之重进自焚死
【重进周太祖之甥与宋主同事周室分掌兵柄常心惮宋主宋主立加重进中书令移镇青州重进愈不自安隂怀异志及李筠举兵重进遣亲吏翟守珣往潞隂结筠守珣素识宋主乃潜诣京师求见宋主问曰我欲赐重进铁劵彼信我乎守珣曰重进终无归顺之志宋主厚赐守珣令说重进缓其谋无令二凶并作分我兵势守珣归劝重进未可轻发重进信之既而宋主遣六宅使陈思诲赐之铁劵重进欲治装随思诲朝汴左右沮之犹豫不决又自以周室懿亲恐不得全遂拘思诲治城缮兵遣人求援于唐唐主闻于宋宋遣石守信王审琦李处耘宋偓等分道讨之赵普劝宋主自行十月宋主发汴十一月至广陵即日拔之城将陷左右欲杀思诲重进曰吾将举族赴火死杀此何益即尽室自焚思诲亦被害宋主入城戮同谋者数百人史臣曰韩通死於宋未受禅之顷忠义之志明矣李筠李重进旧史书叛叛与否未易言也洛邑所谓顽民非殷之忠臣乎或曰三人者尝臣唐晋汉矣曰智氏之豫让非欤】
发明【尝以李筠李重进之事论之二人皆为周之臣子彼节度而此亦节度也何为李筠则直书起兵重进则书谋起兵及其死也俱焚於火何为一书死之一书焚死盖谋者欲为而未果之词诛心也李筠一见宋使奋激起兵畧无犹豫重进惑铁劵之赐将图朝宋左右沮之疑而未决又自以周室懿亲恐不得全则其拒宋乃不得已非如筠之刚断耳故书谋起兵拒宋则欲为未果之情可知书自焚死则仗节死义之心不笃然较诸偷生卖国者则又异焉宋两加兵不曰讨而曰击者宋乃乱贼不予其讨也此纲目予重进而未尽予之意也此二李是非之断也】
广义【李筠者周之藩臣也重进者周之懿亲也於李筠则书曰伐宋曰死之於重进则书曰拒宋曰自焚死何邪盖李筠虽藩臣未尝臣於宋重进虽懿亲盖尝臣於宋矣不臣于宋则是周之臣也既臣于宋则是宋之臣矣乌有臣拒其君之理邪故豫让有曰既以委贽为臣而求杀之是二心也若重进者是诚二其心者也其心既二恶在其为忠周哉君子观纲目备载李筠重进之事则二人之是非盖可知矣史论不亦过乎】
唐主遣子朝宋主于扬州十二月宋主还汴
【宋主令诸军习战舰于迎銮镇唐主大恐遣使犒师且使其子从镒朝于扬州唐臣杜着薛良以罪奔宋献平南策宋主恶其不忠斩着于蜀市配良卢州牙校遂还汴】
发明【自周室不纲诸侯放恣弑君篡国习以成风桓公弑逆而诸侯朝之卒不能上告天子下告方伯声罪致讨此春秋所由作也宋主篡位一年于兹而列国不能修连帅之职但见唐与吴越来贺即位而又遣子朝于扬州事之甚谨愈见侵伐何益之有宋主前因李重进起兵厚赐翟守珣令说重进缓其谋毋令二凶并作分我兵势以蕞尔藩镇惧力弗及况列国乎唐主苟能声大义於天下连合诸侯并兵伐宋宋必见灭而徒偷安忍耻阿谀苟容曾是以为保邦之道乎是知灭六国者六国也非秦也平五国者五国也非宋也使六国连帅足以拒秦五国合兵足以拒宋噫六国既误於前五国复愚於後可胜惜哉故直书以深讥之】
契丹乌噜杀其叔父鲁呼
【鲁呼子宋王喜隐轻慓无恒谋反事觉辞连鲁呼遂死于狱寻追諡章肃皇帝】
发明【举号斥名罪之也鲁呼无罪何以书杀见乌噜之忍也谋反者鲁呼之子安可滥及无辜哉凡纲目所书皆经世大训直书杀叔父其恶见矣於分注则称追諡章肃皇帝於纲目则削而不书是盖不予鲁呼以帝王之号而亦不予乌噜以追諡之权其用意微矣】
广义【叔父谋反原之可也况为其子之所逮邪书杀叔父所以着乌噜三纲之絶也】
宋以窦仪为翰林学士
【翰林学士王着以酒失贬官宋主谓宰相曰深严之地当使宿儒处之范质等对曰窦仪清介重厚然已自翰林迁端明矣宋主曰非斯人不可卿当谕以朕意勉令就职即日复入翰林宋主尝召仪草制至苑门仪见宋主岸帻跣足而坐却立不肯进宋主遽索冠带而後召入仪曰陛下创业垂统宜以礼示天下恐豪杰闻而解体宋主敛容谢之自是对近臣未尝不冠带】
发明【士大夫立身而为世所贵者莫重乎纲常纲常不重冠裳而禽犊矣窦仪周朝之臣曩因滁州之物不以应命是则宋主重而用之者实基於此焉仪射一时之利以图显荣殊无可否於其间而立身之纲常一切弃而不顾抑不知五代以降何无耻之甚哉虽有清介重厚之德过人之才不足贵矣纲目特书深贬之也】
宋主微行
【宋主欲察羣情向背颇为微行或谏曰陛下新得天下人心未安今数轻出万一有不虞其可悔乎宋主笑曰帝王之兴自有天命求之亦不可得拒之亦不能止周世宗见诸将方面大耳者皆杀之我终日侍侧亦不能害若应为天下主谁能图之微行愈数曰有天命者任自为之不汝禁也】
发明【汉武微行纲目讥之宋主践祚未久轻举妄动已见於此夫人君继体承祧所系甚重出警入跸清道後行乌可肆其轻佻身为匹夫之举向使一夫不逞包藏祸心其危岂不甚哉有天命者任汝为之则误矣厥後徽宗数为微行其源盖出於此源洁则流清讵不信然书微行则轻宗庙?神器弃万乘之尊失人君之体具见於此有天下者不可不鉴】
【辛宋建隆二年○是酉岁凡五国三镇】春正月宋度民田
【周世宗末年尝命官诣诸州度民田而使者多不称至是宋主谓侍臣曰度田盖欲勤恤下民而民敝愈甚今当精择其人遂分遣常参官诣诸州寻诏州县课民种植长吏以春秋廵视着为令又置义仓官所收二税每一石别输一斗贮之以备凶歉】
二月宋遣使监输民租
【先是藩镇率遣亲吏视民租入槩量增益公取余羡符彦卿在天雄军取民尤悉宋主闻之即遣使诸州分主其事民始不困】
发明【自五代乱离以来王政之不行未有踈於此时者也民之憔悴於虐政未有甚於此时者也人主苟有爱民之心则必有爱民之政宋主得国度民田则所以勤恤下民监输民租则所以剗革宿弊此皆可谓有爱民之心者纲目详而书之皆所以致其予之之意耳诗曰民亦劳止汔可小康此之谓也】
唐徙都洪州
【唐主景属中国多故跨据江淮三十余州擅鱼盐之利即山铸钱物力富盛颇有窥觎中原之志及淮甸入于周寖以衰弱宋主既平扬州景惧甚乃迁豫章以太子从嘉守建康豫章城邑迫隘羣臣日夜思归景怒欲诛赞行者】
闰三月宋以慕容延钊为山南东道节度使
【时延钊自真定来朝韩令坤亦从讨李重进还皆罢为节度使自是殿前都点检不复除授】
夏四月朔日食○六月宋太后杜氏殂
【后疾宋主侍药饵不离左右疾革召赵普入受遗命且问宋主曰汝知所以得天下乎宋主曰皆祖考及太后之余庆也后曰不然正由柴氏使幼儿主天下尔若周有长君汝安得至此汝百岁後当传位光义光义传光美光美传德昭夫四海至广能立长君社稷之福也宋主泣曰敢不如敎后顾谓普曰尔同记吾言不可违也普即榻前为誓书於纸尾署曰臣普记藏之金匮命谨密宫人掌之遂殂】
广义【太抵尧之传舜舜之传禹岂尧舜之得已哉以朱均无舜禹之贤故也使朱舜而均禹焉则传贤之事不闻於後世不然则禹之传子何万世而无弊邪然则有天下者自尧舜传贤之外无有出於传子之为正也彼其不传於子而传於弟此宣公所以成宋乱也赵宋之事几矣或曰庄公之弑殇公是犹子之弑诸父也其为乱宜矣厥後宋之太宗非有庄公之不道是何曾比於是哉曰不然殇公见弑於庄公德昭死由于匡义虽曰下之弑上上之杀下迹虽不同同一不仁之心也非乱而何今杜氏但知周亡於幼君而不知周之所以亡者非幼君也由乎托孤之匪人也使其如成王之得周公则宗训虽幼宋主乌敢朶颐其鼎哉且杜氏欲太祖传之光义光义传之光美光美传之德昭似矣假如太祖二十年光义亦二十年而光美亦如之然後传至德昭则德昭至是已七十余矣焉有墓木既拱之人而可以帝天下乎杜氏惟据一时目击之见而为此厉阶之说耳况夫夫死从子妇人分也是安得为贤哉曰然则为之奈何曰杜氏当曰周主幼而无辅此其所以失天下也汝百岁後当传位於德昭吾属匡义以辅之如周公之於成王则庶乎其可也不此之虑而卒陷其子於鲁桓之恶悲夫且夫古国之所以亡者岂皆幼君邪借曰国君虽长而不贤亦终必亡而已矣恶在其为幼君哉杜氏之说谬矣诗曰谁生厉阶至今为梗此之谓也】
秋七月宋罢其侍卫都指挥使石守信等典禁兵【石守信王审琦等皆宋主故人有功典禁卫兵普数以为言宋主曰彼等必不吾叛卿何忧之深邪普曰臣亦不忧其叛也然熟观数人者皆非统御才恐不能制伏其下则军伍间万一有作孽者彼临时亦不能自由尔宋主悟一日因晚朝与守信等饮酒酣屛左右谓曰朕非卿等不及此然天子亦大艰难殊不若为节度使之乐朕终夕未尝敢安枕卧也守信等请其故宋主曰是不难知此位谁不欲为守信等顿首曰陛下何为出此言今天命已定谁复有异心宋主曰卿等固然其如麾下欲富贵何一旦有以黄袍加汝身汝虽欲不为其可得乎守信等泣谢曰臣等愚不及此惟陛下哀矜指示可生之途宋主曰人生如白驹过隙所以好富贵者不过欲多积金钱厚自娯乐使子孙无贫乏耳卿等何不释去兵权出守大藩择好便田宅市之为子孙立永远不可动之业多置歌儿舞女日夕饮酒相欢以终天年朕且与卿等约为婚姻君臣之间两无猜疑上下相安不亦善乎守信等皆谢曰陛下念臣等至此所谓生死而骨肉也明日皆称疾乞罢典兵宋主从之以守信为天平节度使高怀德为归德节度使王审琦为忠正节度使张令铎为镇宁节度使皆罢宿卫就镇赐赉甚厚唯守信兼职如故其实兵权不在也】
发明【罢典禁兵之事吕氏以为罢之当理愚独以为不然心病故耳宋主以臣而叛君其心惴惴焉惟恐臣之将叛乎已一闻赵普之言即罢诸将之秩於乎既疑於此曷不谨於彼耶考之分注宋主绐守信等曰一旦以黄袍加汝身汝虽欲不为其可得乎夫言者心之声心有是病则其发言亦有是病况宋主尝以天命是托既有天命何必疑之王者量同天地奉行天命守而弗失则人心自服天命自归安有一夫异议耶昔秦政得?云亡秦者胡也乃役天下之民以筑万里长城未几卒亡於胡亥唐皇得?云女主昌民间乃聚在廷之臣以杀无辜之将未几卒乱於武氏盖由国政不修猜忌甚谨人心既离天命亦去然则猜忌者果何益哉宋主罢典禁兵盖亦猜忌之过云尔不然纲目何以不书石守信等罢典禁兵而书宋罢其义可见後之论此者当以分注为按以纲目为断则是非明矣】
宋主以其弟光义为开封尹光美为兴元尹○宋以李汉超为齐州防御使
【寻命兼关南兵马都监汉超在关南民有讼其强娶己女为妾及贷民钱不偿者宋主召谓曰汝女可适何人对曰农家尔又问汉超未入关南时契丹何如对曰岁苦侵暴曰今复尔邪对曰无也宋主曰汉超朕之贵臣汝女为之妾不犹愈为农妇乎且使汉超不在关南汝家尚能保其所有货财耶责其人而遣之密使谕汉超曰亟还其女并所贷朕姑贳汝勿复为也不足於用何不以告朕耶汉超感泣由是益修政理吏民爱之】
八月宋袭执武义节度使孙行友
【行友继其兄方简镇易定踰八年狼山佛?妖党益盛宋主即位行友不自安累表乞罢不许行友惧乃缮甲兵将弃其帑还据山寨以叛兵马都监乐继能密表其事宋主遣李怀节驰骑会镇赵之兵伪称廵边直入定州行友不之觉既而出诏令举族归朝行友仓皇聼命旣至讯之得实制削夺其官爵禁锢私第】
发明【按分注孙行友缮甲兵将弃其帑还据山寨以叛则行友不为无罪纲目书此若无罪然者何也正其本耳宋主篡国是亦乱臣自已昏昏安能使人昭昭故不以讨罪例予之况行友周之臣子虽不能为周报讐然能谋乱其志可尚洛邑所谓顽民非殷之忠臣乎故恕之恕行友则所以罪宋主也其旨严矣】
唐主景殂子煜立于金陵
【景方议东还以疾卒于南都太子煜时留建康遂即位遣其户部尚书冯谧奉父遗表于宋愿追尊帝号宋主许之煜初名从嘉聪悟好学善属文工书画明音律】
女眞入贡于宋
【女真之先居古肃慎地元魏时号勿吉至隋改号靺鞨唐初有黑水粟末两部後粟末盛强号渤海国黑水因役属之渤海既灭黑水部民在南者系籍于契丹号熟女真在北者不籍于契丹号生女真至是以马入贡于宋宋主诏蠲登州沙门岛居民租赋令专治舟船渡其所贡马】
冬十一月沙州入贡于宋
【沙门本汉炖煌故地唐末以张义潮为瓜沙节度至朱梁时张氏絶州人推长史曹义金为帅义金卒子元忠继有其地周授归义军节度使至是入贡于宋】
发明【书入贡志谨也不曰来贡而曰入贡见来之不易而入之当凛也自古王道兴则远方向化周公制礼作乐而外夷重译来献白雉曰中国有圣人今而宋主得国女真沙门相继入贡则其兴王之道成混一之势见矣虽然盛之极者衰之渐泰之际者否之伏几微之际圣人所谨厥後女真构兵卒为宋患故纲目於女眞入贡必谨而书之以志宋室兴亡之本耳】
【壬宋建隆三年唐後主煜元戌年○是岁凡五国三镇】春正月宋广东京城【宋主既广汴城且命有司画洛阳宫殿按图修之以韩重贇董其役营缮既毕宋主坐寝殿令洞开诸门皆端直轩豁无有壅蔽谓左右曰此如我心若有邪曲人皆见之矣】
发明【宋广东京城曷为书见役民为重事也宋主得国之初天下未一民心未寜正宜恭俭修身以示天下城之广否何预焉唐虞土阶三尺茅茨不剪禹卑宫室而尽力乎沟洫古之圣人恭俭如是而万国咸宁四夷宾服岂以广城池修宫殿然後光耀前王哉其识趣卑陋甚矣厥後真徽之世土木大兴实宋主啓之也形端影正讵不信然故纲目特书以深讥之】
广义【分注载宋主曰此如我心若有私曲人皆见之臣谓其负周世宗者何曲如之谓人之不见可乎所谓明于此而暗于彼者宋太祖之谓也】
二月宋初诏常参官转对
【每五日内殿起居百官以次转对指陈时政得失事关急切者许非时上章】
发明【後唐明宗初令百官转对纲目美之然则常参官转对亦清朝令典而实始於此夫以宋主立国规模尽善则其混一天下也宜哉特书曰初盖予之也】
广义【观纲目具载此条则知宋主急於求治之切然曰初者予以见自此以前无有此美而五代之政不足言矣】
北汉侵宋晋潞州○宋令大辟诸州不得专注【宋主谓宰臣曰五代诸侯跋扈有枉法杀人者朝廷置而不问人命至重姑息藩镇当如是耶自今诸州决大辟录案闻奏付刑部详覆之】
发明【慎刑法恤民命王者之盛心也是以旅之大象而有明慎用刑之词昔唐太宗命臣下三覆五覆之奏先儒美之观宋主谓宰臣曰五代诸侯跋扈有枉法杀人者朝廷置而不问人命至重姑息藩镇当如是耶至哉言乎诚王者之量天地之心也较之诸侯徒事於富国强兵者岂可同日语哉故纲目直书以美之】
广义【此其重民命而即帝舜钦恤之意也文无美辞而美在其中矣】
宋禁民火葬
发明【古之葬者厚衣之以薪葬之中野後世圣人易之以棺椁此送死大事过於厚之意焉盖衣衾棺椁必诚必信者欲其坚厚久远无使土侵肤则是葬者皆归於土未闻有火葬之礼也苟用火葬棺椁何为以父母之身措烈焰之内人子之心独无恻怛乎败俗弃礼莫此为甚直书曰禁乃深予之】
○夏四月清源节度使留从効卒牙将陈洪进执其子绍鎡归于唐推副使张汉思为留後
【从効卒子绍鎡典留务会吴越聘使至绍鎡夜召与燕统军使陈洪进诬绍鎡谋附吴越执送建康推副使张汉思为留後而自为副使】
发明【唐季以来藩镇跋扈至五代而其祸极矣往往欺孤制弱递相推让习以成风恬不之惧朝廷因而授之罔敢谁何以致卒无纪律名分大坏诚王法之所必诛也陈洪进循其故辙执其留後唐不能讨可胜惜哉故备书於策所以讥当时因袭之弊耳於洪进乎何诛】
宋以赵赞为彰武节度使
【赞至延州前後分置步骑使绵绵不絶林莽之际远见旌旗所部羌浑来迎莫测其数相视夺气莫不畏服宋主尝注意于谋帅命赞屯延州姚内斌守庆州董遵诲屯环州王彦昇守原州冯继业镇灵武以备西夏李汉超屯关南马仁瑀守瀛州韩令坤镇常州贺惟忠守易州何继筠领隶州以拒北敌又以郭进控西山武守琪戍晋州李谦溥守隰州李继勲镇昭义以御太原其家族在京师者抚之甚厚郡中筦榷之利悉与之恣其图回贸易免所过征税令召募骁勇以为爪牙凡军中事许从便宜每来朝必召对命坐赐以饮食锡赉殊异由是边臣皆富於财得以养募死力使为间谍洞知蕃情每入侵必能先知预为之备设伏掩击多致克捷自此累年无西北之虞得以尽力东南取荆湖川广吴楚之地】
广义【分注备载赵赞之功乃赵充国擅道济李靖之俦耳宋初边将得人如此王业其无兴乎】
冬十月宋以赵普为枢密使
【吴廷祚罢以普代之宋主尝谓普曰天下自唐季以来数十年间帝王凡易八姓鬪战不息生民涂炭其故何也吾欲息天下之兵为国家长久计其道何如普对曰此无他方镇太重君弱臣强而已今欲治之宜稍夺其权制其钱糓收其精兵则天下自安矣语未毕宋主曰卿勿复言吾已谕矣朱子曰赵韩王佐太祖区处天下收藩镇之权立国家三百年之安岂不是仁者之功】
广义【太抵赵普辅太祖以兴王业其利泽及人之功固不在管仲之下然其失节之丑与夫涪陵之寃受金贩水之事曾谓管仲有之乎考亭朱子不欲显其君相之失宜有以兴过美之辞也不然孔子於昭公之事何直受其过而不辞哉】
宋主匡胤迁郑王宗训于房州
发明【宋主自篡位斥书名厥後止书宋主而已至是迁郑王曷为斥名迁故主也子路问孔子曰卫君待子而为政子将奚先曰必也正名乎宋主之於宗训则臣也宗训之於宋主则君也虽已篡位名分犹存纲目必斥其名者所以扶三纲正名分其旨切哉然宗训曷为不书故周主已失其国故特贬之纲目权衡审矣垂法严矣】
广义【呜呼宋主篡周以来其故主若樊笼之鸟何能为哉虽不迁可也今既夺其国又迁其主果何道乎纲目书曰宋主匡胤迁郑王宗训于以见匡胤宗训若涂人耳君臣之道於是乎絶而世变一至於此亦可悲矣】
○武平节度使周行逢卒子保权嗣
【保权年十一矣】
十一月荆南节度使高保勖卒兄子继冲嗣
【继冲保融子也】
十二月湖南将张文表袭潭州据之
【初周行?病亟召将校属其子保权曰吾部内凶狼者诛之畧尽唯张文表在耳我若死文表必乱诸君善佐吾儿无失土宇必不得已当举族归朝无令陷于虎口及保权嗣位文表闻之怒曰我与行逢俱起微贱立功名今日安能北面事小儿乎会保权遣兵代永州戌道出衡阳文表遂驱之以袭潭州知留後廖简素易文表不设备文表兵径入府中简方燕客醉被杀文表遂据潭州又将取朗陵以灭周氏保权遣杨师璠击之且求援于宋】
蜀主铸铁钱征逋税
【蜀以用度不足始铸铁钱禁境内用铁凡器用须铁为之者置塲榷之以专其利又遣使督诸路累年逋负租税龙游令田淳上疏言扰民犯天意聚财损君道语甚切直蜀主不能用淳好谈治乱大畧屡陈朝政阙失尝言王昭远伊审微韩保正不可当大任或劝以逊词取贵仕淳曰大丈夫岂能附狗鼠求进哉】发明【节用爱人为国先务蜀主因用度不足铸铁钱征逋税则其汲汲然惟务渔夺民财损下益上之心甚矣有若曰百姓足君孰与不足百姓不足君孰与足或以为蜀地褊小故用不周然汉高帝起蜀而得天下诸葛亮治蜀而图中原当时且耕且战军饷不乏未尝有国用不足之忧或又以为蜀地褊小不能兴王然汤以七十里文王以百里皆能朝诸侯而有天下人主患不行仁政耳编小何嫌原其心不过费出无经以致用度不足苟欲征之於民曷若反之於已胡为剥民之若是耶譬犹割肉以充腹腹饱而身毙其能久乎纲目掲而书之以为後世骄奢者戒垂法深矣】广义【田淳乃?之龙逢比干也有臣如此而不能用虽欲不亡得乎】
南汉诛其内侍监许彦眞以李托为内太师
【彦真既谗杀尚书右丞锺允章威权与龚澄枢等澄枢忿其恣横会有告彦真通先朝李丽姬者澄枢将按之彦真惧与其子谋杀澄枢澄枢使人告彦真谋反下狱族诛南汉主以李托为内太师六军观军容使初南汉主纳托长女为贵妃次女为美人至是诏邦政皆禀托而後行】
发明【历观汉唐以来未始不为阍寺所误甚者称其定策国老天子门生其祸极矣南汉立国阉人弄权彦真谗杀忠良势倾人主实乃蠧国之蟊贼故纲目不曰南汉主诛而必曰南汉见一国之人诛之也夫以南汉主既知彦真之罪而杀之则必悉屏元恶肃清宫闱可也夫何因袵席之爱甫诛彦真即用李托且又以为内太师一邦之政悉禀行之则是一彦真初诛而一彦真又生矣国家何由而平治哉此其所以终於灭亡而不救尔比而观之其义自见】
【癸宋乾德元年○是亥岁凡五国一镇】春正月宋初以文臣知州事【五代诸侯强盛朝廷不能制每移镇受代先命近臣谕旨且发兵备之尚有不奉诏者宋初异姓王及带相印者不下数十人宋主用赵普谋渐削其权或因其卒或因迁徙致仕或因遥领他职皆以文臣代之】
宋遣慕容延钊李处耘假道荆南讨张文表二月周保权执文表诛之处耘袭江陵高继冲以荆南降
【初宋主遣卢怀忠使荆南谓之曰江陵人情去就山川向背我欲尽知之怀忠还言高继冲甲兵虽整而控弦不过三万年谷虽登而民困於暴敛南迩长沙东拒建康西迫巴蜀北奉朝廷其势日不暇给取之易也及周保权使至宋主谓范质等曰江陵四分五裂之国今假道出师因而下之蔑不济矣乃命慕容延钊为都部署枢密副使李处耘为都监率十州兵假道荆南讨文表未至杨师璠已破文表于平津亭执文表脔而食之枭首朗陵市处耘至襄州遣丁德裕谕继冲以假道之意孙光宪因言于继冲曰中国自周世宗时已有混一天下之志今宋主规模宏远不若早以疆土归之则可免祸而公亦不失富贵矣继冲乃遣其叔父保寅奉牛酒犒师于荆门且觇强弱处耘待之有加继冲闻之以为无虞是夕延钊召保寅宴饮帐中处耘密遣轻骑数千倍道前进继冲但俟保寅还遽闻宋师奄至即惶怖出迎遇处耘於江陵北十五里处耘揖继冲令待延钊而率亲军先入城比继冲还则宋师已分据冲要继冲大惧因尽籍其境内三州十七县遣客将王昭济奉表纳于宋宋主受之以王仁瞻为荆南都廵检使而授继冲荆南节度使如故高氏亲属僚佐拜官有差以光宪为黄州刺史】
发明【宋之出师未尝书讨而此书讨何伐有罪也文表跋扈不臣据潭以叛正王法之所不赦盖人人之所共诛保权不能讨悖逆之臣诸侯不能修连帅之职宋人是举为有名矣故书讨书诛以予之然文表有罪而继冲则无罪因而假道乘势袭之不过利人土地岂王者行一不义杀一不辜而不为之义乎故书袭以讥之继冲据有荆南弗克死守偷生迎降不为无罪故书以荆南降可见荆南之力犹可敌宋而继冲自降之也其义深切着明矣】
延钊进克潭州周保权遣兵逆战败走延钊遂入朗执保权以归
【延钊进克潭州将趋朗州保权牙将张从富等以为文表已诛而宋师继进不止惧为所袭相与拒守延钊至不得入宋主闻之遣使谕从富等不聼以兵逆战于澧江宋师败之季处耘择所俘体肥者数十人令左右分?而黥其少健者令先入朗黥者入城言被擒者为宋师所?闻者皆恐遂溃延钊因长驱而进遂克其城执从富杀之其大将汪端劫保权及家属亡匿江南岸僧寺中处耘遣田守奇帅师渡江获之以归宋主释其罪以为右千牛卫上将军汪端犹拥衆寇掠宋师击杀之湖南悉平得州十四监一县六十六宋主以户部侍郎吕余庆权知潭州】
发明【诛乱讨逆固王者之本心兴灭继絶乃仁人之素志文表陵蔑其主宋国兴师讨之义也今既元恶授首是宜抚慰班师袭执保权此何义邪不过假公营私诈力以利人土地恶足尚哉然则保权独无罪欤春秋传曰凡书败书灭书入而以其君归皆名者为其服为臣仆故絶之也国君死社稷正也逃之虽非犹有耻焉俘甚矣故夫入者逆而不顺之词恶延钊也以归者贬而絶之之词罪保权也】
宋天雄节度使符彦卿入朝
【宋主欲使彦卿典兵赵普屡谏不聼宣已出复怀入从容言之宋主曰朕待彦卿厚岂忍相负邪普曰陛下何以能负周世宗宋主默然事遂寝】
夏四月宋初置诸州通判
【诏设通判于诸州凡军民之政皆统治之事得专达与长吏均礼大州或置二员又令节镇所领支郡皆直隶京师得自奏事不属诸藩於是节度使之权始轻用赵普之言也】
广义【赵普之相太祖也释兵权以文臣知州事止符彦卿置诸州通判是皆谋国之大者也宋之兴也普有力焉】
宋行应天历
【王朴钦天历推验稍踈司天少监王处讷制新历上之宋主自为历序赐名应天颁行之】
泉州将陈洪进幽其留後张汉思而代之
【汉思患洪进专因设燕伏甲将杀之酒数行地忽大震栋宇倾侧坐立者不自持同谋者惧因以告洪进洪进亟走出甲士皆散自是更相为备一日洪进袖大鎻安步入府中叱退直兵汉思方坐内斋洪进即合其户而鎻之使人叩户言曰郡中军吏请副使知留务衆情不可违幸授之印汉思惶惧不知所为即自门间出印与之洪进遽召将吏曰留後授吾印以莅事衆皆贺即日迁汉思别舍以兵守之遣使请命于唐又遣牙将魏仁济间道奉表告宋且请制命】
广义【抑观洪进汉思之副汉思洪进之主洪进不请于君而擅幽其主则是无君矣唐主置而不问其不纲孰甚焉由是观之则知南唐之祚盖已移于此岂待曹彬师临而後知哉有国者权不可下移也】
宋初以常参官知县事
【符彦卿久镇大名专恣不法属邑颇不治故特选常参官强干者往莅之自是遂着为令】
秋七月宋主幸武成王庙毁白起像
【宋主历观武成王庙两庑指白起曰起杀已降不武之甚岂宜受享命去之】
发明【纲目於宋主谒文庙则书视谒武庙则书幸轻重之权衡审矣秦以诈力而取天下故白起之杀已降固为因袭之弊其罪亦不可胜言者昔唐德宗诏葺白起庙赠兵部尚书君子讥之宋主斥其恶毁其像胷中泾渭亦明矣其与葺庙赠爵者讵不什百千万之异哉掲而书之深予之也】
北汉主杀其枢密使段常
【北汉宿卫殿直王隐刘昭赵峦等谋逆伏诛辞连常北汉主出常为汾州刺史寻缢杀之初北汉主宠姬郭氏医僧之女也僧与婺妇通而生姬有殊色北汉主嬖之将立为妃常以所出非偶恐贻笑邻国北汉主乃止姬之昆弟姻戚又多抑而不用故咸怨常因谮杀之死非其罪国人怜之】
发明【毁誉出於爱憎之口惟明者能识之闇者则弗及也段常北汉大臣初无过举曷为杀之因宠姬之姻戚谮愬故耳於戏袵席之爱虽微其蠧政妨贤有不可得而已者北汉当国家闲暇之时明其政刑举贤黜奸恤民保境尚恐弗逮无故信谗杀其大臣是可谓得计乎哉纲目书杀而不去其官一以明段常之无常又以讥北汉之失政刑也】
八月宋侵北汉取乐平契丹救之不及
【宋将王全斌攻取北汉乐平诏以为平晋军】
发明【潜师入境曰侵取者收夺之名皆讥词也王者之师禁暴诛乱而已宋兴无名之师以入邻国之境恣行屠掠攻取乐平不义之甚凡书救未有不善者也美契丹则所以罪宋焉故夫美在夷狄则罪在中国契丹救北汉夏救辽是也美在中国则罪在夷狄宋救平晋救李璮之围是也】广义【春秋书侵者潜师掠境之谓也中国之於夷狄御之云乎岂曰侵之云乎是时北汉无罪而遽兴中国之师非义也迹其侵汉之由不过憾其与李筠之会师耳故书曰侵者其亦不满於宋云】
宋杀其殿前都虞侯张琼
【初宋主为周将琼隶帐下尝以身蔽宋主中弩矢死而复苏及宋主即位擢典禁兵会殿前都虞侯阙宋主曰殿前卫士如狼虎者不啻万人非琼不能统制即命琼为之迁嘉州防御使时军校史珪石汉卿以数言外事得幸于宋主琼轻侮之二人因谮琼养部曲百余人擅威福宋主召琼面讯之不伏宋主怒令击之汉卿即奋铁挝击其首血流气絶乃曳出下吏琼自知不免解所系带以遗母即自杀宋主旋闻琼家无余财甚悔责汉卿厚恤其家】
发明【浸润之谮肤受之愬不行焉可谓明也已矣可谓远也已矣琼乃宋主之旧将身履艰险死而复苏其致身事国之心宋主之所预知而不可泯没者是当以殊遇加之不容浮言揺夺可也夫何惑军校之谮嫁以非法授抑而死果何谓哉盖由宋主心中无主因物有迁云尔明哲之君寜如是耶故书杀而不去其官义自见矣】
广义【不去张琼之官者所以表琼之无罪以着太祖信谗之失也】
九月宋贬李处耘为淄州刺史
【初荆湖之役处耘以近臣护军临事专断不过羣议与慕容延钊大不协由是更相论奏朝议以延钊宿将贳其过止罪处耘责授淄州刺史处耘惧不敢自明】
发明【处耘之贬曷为削去其官原情也荆湖之役处耘以近臣护军临事专断不顾羣议固不能无擅辄之责故削其官然与慕容延钊不协朝廷贳延钊而贬处耘则亦非公议矣故虽削去其官而不书有罪又所以罪宋主也】
北汉以契丹攻宋平晋军宋将郭进救却之
【进从征泽潞迁洛州防御使充西山廵检御下严毅宋主遣戍卒必谕之曰汝辈谨奉法我犹贷汝郭进杀汝矣尝有军校自西山诣汴诬讼进不法事宋主诘知其情送进令杀之会北汉来伐进语其人曰汝敢论我信有胆气今贳汝罪汝能掩杀敌兵当即荐汝如败可自投河东其人踊跃赴战大致克捷进即】
【以闻乞还其职宋主从之】
发明【以者不以者也纲目前书契丹以晋主南下则是契丹贪利而为之倡首尹氏讥其听命强邻进退皆出於契丹耳至是北汉以契丹攻宋平晋军则是北汉挟愤而为之倚强大之力以逼人国其恶甚焉郭进书救善之也善郭进则罪北汉矣】
冬十月宋以高继冲爲武寜节度使○北汉以郭无为同平章事
【北汉主自潞州之败日惧宋师至以赵文度为相又召抱腹山人郭无为及五台山僧继顒参预国事未】
【几文度无为议论不协北汉主出文度守汾州而无为独相机事悉以委之】
发明【尊贤使能俊杰在位则为国之急务而远佞人亦为国之急务也北汉主自潞州之败日惧宋师可谓有戒谨恐惧之心矣然於用人则多失焉无为乃抱腹山人不学无术而遽任以宰相之职成汤立贤无方未闻若此厥後弑君篡国皆其所启故纲目直书以郭无为同平章事志乱始也其谨於微之意深矣】
十二月宋黜郑起杨徽之为县令
【初殿中侍御史郑起在周见宋主握禁兵有人望乃贻书范质极言其事右拾遗杨徽之亦尝言於世宗以为宋主有人望不宜典禁兵宋主衔之至是左迁起为西河令徽之为天长令】
发明【郑起杨徽之仕周也一为御史一为拾遗职既近君责当言路见宋主典禁兵一贻书范质一尝吿世宗可谓有知人之明而尽忠乃事者矣宋主篡周既不能死节必求其次肥遯邱园不臣於宋固其分也夫何贪位慕禄俛首事讐可谓智乎宋主既憾二人当以直报怨因其不职而明正黜之庶几合义今计宿愤而黜为县令宋主亦少包荒之量矣据事直书交讥之也】广义【呜呼郑起杨徽之乃贪位无识之小人也既忌太祖於周又臣太祖於宋幸而太祖不以他事杀之杀之则亦已矣更何辞哉】
宋折德扆侵北汉卫州擒其刺史杨璘○北汉遣侍卫亲军使刘继文如契丹拘之
【契丹主以书责北汉主曰尔不禀我命擅改年号助李筠杀段常其罪有三北汉主引父为子隐谢之初北汉与契丹岁使不絶自是契丹使不来而北汉使往则见留羣臣悉以使北为惧北汉主乃命从子继文请命亦被拘继文崇之嫡孙魁梧有气局沉毅寡言契丹主亦厚礼之】
溪州蛮附于宋
【北江蛮酋最大者曰彭氏世有溪州州有三曰上中下溪又有龙赐忠顺保静感化天赐永顺六州及懿安远新给富来寜南顺高十一州至是其酋彭允林以地附宋於是各州悉置刺史而以下溪州刺史兼都誓主以统之谓之誓下州】
【甲宋乾德二年○是子岁凡五国一镇】春正月宋范质王溥魏仁浦罢以赵普同平章事
【普既相以天下为己任宋主倚任之事无大小悉咨决焉宋主数微行过功臣家普每退朝不敢去衣冠一日大雪向夜普意宋主不出久之闻叩门声普亟出宋主立风雪中普皇恐迎拜宋主曰己约光义矣已而光义至设重裀地坐堂中炽炭烧肉普妻行酒炙宋主以嫂呼之因与普计下太原普曰太原当西北二面太原既下则我独当之不如姑俟削平诸国则弹丸黑子之地将安逃乎宋主曰吾意正如此特试卿耳宋主又尝以幽燕地图示普问进取之策普曰图必出曹翰宋主曰然因曰翰可取否普曰翰可取孰可守宋主曰以翰守之普曰翰死孰可代宋主默然良久曰卿可谓深虑矣普尝荐某人为某官宋主不许明日复奏亦不许明日又奏宋主大怒裂碎奏牍掷地普顔色不变跪而拾之以归他日补缀旧牍复奏如初宋主乃悟卒用其人又有羣臣当迁官宋主素恶其人不与普坚以为请宋主怒曰朕固不与迁卿若之何普曰刑赏天下之刑赏陛下岂得以喜怒专之宋主怒甚起普亦随之宋主入宫普立宫门久之不去竟得俞允其刚毅果断类如此然多忌克屡以微时所不足者为言宋主曰若尘埃中可识天子宰相则人皆物色之矣自是不复敢言】
南汉侵宋潭州防御使潘美击却之○二月宋昭义节度使李继勲侵北汉辽州克之
【继勲屡败北汉兵至是宋主遣曹彬会继勲合兵入北汉境攻其边邑及辽石州继勲大败北汉兵于辽城下北汉辽州刺史杜延韬危蹙籍部下兵三千人降于继勲契丹以六万骑来援又击走之】
宋以陈洪进为平海节度使
【宋改清源为平海军仍授洪进节度洪进岁贡多厚敛于民二州甚苦之】
夏四月宋以薛居正吕余庆参知政事
【宋主以赵普独相欲置副而难其名称问翰林承旨陶谷曰下宰相一等有何官对曰唐有参知政事乃以枢密直学士薛居正兵部侍郎吕余庆并以本官参知政事不押班宣制知印不预奏事不升政事堂止令就宣徽使厅上事殿廷别设砖位勅尾署衔降宰相月俸杂给半之未欲与普齐也】
发明【居正余庆故周之鸱枭宋主乃悦其才而用之独不念其卖国於盗乎直笔书之失自见矣】
宋以秦再雄为辰州刺史
【辰州在唐分为锦溪巫叙四郡唐末蛮酋分据之各保险阻以自固时出寇钞宋既平湖南思得通蛮情习地势沉勇智谋者以镇抚之辰州猺人秦再雄武健有奇畧蛮党畏服宋主召至汴察其可任擢为刺史使自辟吏予以租赋再雄感恩誓以死报至州日训土兵得三千人皆能被甲渡水历山飞堑捷如猨猱又选亲校二十人分使诸蛮以传朝廷怀徕之意莫不从风而靡各得降表以闻自是荆湘无复边患】广义【因其才而治其地太祖可谓行所无事之智矣】
六月宋主以其子德昭为贵州防御使
【故事皇子出合即封王宋主以德昭未冠特杀其礼】
秋七月宋颁刑统
【判大理寺窦仪所重定也】
八月宋置榷货务
【置于京师及沿江令商旅入金帛京师执引诣沿江给茶後解盐亦榷之】
九月宋攻南汉郴州克之
【宋潘美尹崇珂帅兵攻南汉郴州克之初南汉内常侍邵廷琄言于南汉主曰汉承唐乱居此五十余年幸中国多故干戈不及而汉益骄于无事今兵不识旗鼓而人主不知存亡夫天下乱久矣乱久必治请饬兵备且遣使通好于宋南汉主懵然莫以为虑至是始惧以廷琄为招讨使屯洸口宋既克郴得南汉内侍余延业宋主访其国政延业具言其主作烧煮剥剔刀山剑树之刑或令罪人鬬虎抵象又赋歛繁重邕民入城者人输一钱琼州斗米税四五钱置媚州都定其课令入海采珠所居宫殿以珠玳瑁饰之内官陈延受作诸淫巧日费数万金宫城左右离宫数十游幸常至月余或旬日以豪民为课户供宴犒之费宋主惊骇曰吾当救此一方民时方谋下蜀未遑也】
冬十一月宋永安节度使折德扆卒
【德扆镇抚州甚得蕃情契丹畏之至是卒宋主以其子御勲权知府州寻加留後自是世袭】
宋范质卒
【质遗命其子勿请諡立碑宋主弟光义尝称之曰宰辅中能循规矩慎名器持亷节无出质右者但欠世宗一死为可惜尔】
发明【纲目凡名臣之卒书官书爵其不书者则贬之范质事宋忠清公亮今而削去其官如布衣然何欤曰质之失节先儒固已交讥之矣宋主弟光义亦尝称其但欠世宗一死为可惜尔呜呼质之浮沉取容迎降卖国贩易人主如斯人者宋当废斥贬责不使之得预缙绅之列可也今乃显荣终始极其殊遇至於如此岂有人臣历仕二姓三君尚可齿於人乎故纲目特削其官以示贬厥後窦仪赵普卒而削去其官义与此同耳】
广义【范质者周宰相也不能死君而又忍事二姓其不逮韩通远矣故纲目削去其官而特书宋书卒者恶之也】
蜀约北汉侵宋宋遣忠武节度使王全斌等伐之【初宋主欲谋伐蜀以张晖为凤州团练使晖尽得蜀虚实险易以闻宋主大悦已而蜀山南节度判官张廷伟说知枢密院事王昭远曰公素无勲业一旦位至枢近不自建立大功何以塞时论莫若通好并门令?兵南下我自黄花子午谷出兵应之使中原表里受敌则关右之地可抚而有昭远然其言劝蜀主遣赵彦韬等以蜡书间行约北汉济河同举兵至汴彦韬潜取其书以献宋主宋主得书笑曰西讨有名矣乃命王全斌为西川行营都部署刘光义崔彦进副之王仁赡曹彬为都监将步骑六万分道伐蜀且】
【命为蜀主治第於汴水之涯凡五百余间供帐什物备具召全斌谓曰凡克城寨止籍其器甲刍粮悉以财帛分给将士吾所欲得者其土地耳全斌及彦进等由凤州进光义及彬等由归州进蜀主闻之以王昭远为都统赵崇韬为都监韩保正为招讨使李进副之帅兵拒宋命左仆射李昊饯于郊昭远酒酣攘】
【臂言曰吾此行非止克敌取中原如反掌耳手执铁如意指麾军事自方诸葛亮】
发明【声罪致讨曰伐宋师非义曷为书伐蜀有罪也夫以力服人者霸霸必大国以德行仁者王王不待大蜀以区区一隅君骄臣谄政事乖离不能修德以保邦却乃兴师以挑敌不过自速其败亡耳宋欲取蜀之心原非一日第无可乘之衅隐忍以至此及得蜡书率兵西讨诚所谓敌加於】
【己不得已而起者故纲目以伐予之易曰田有禽利执言宋人得之矣】
广义【蜀主奢侈日甚而又任非其人虽欲不亡不可得也况乎蜡书之败太祖寜无辞乎故大书伐蜀者其光明正大气象可见矣谓非王者之师可乎】
十二月宋王全斌入蜀兴州擒其招讨使韩保正蜀兵大溃
【全斌等克万仞燕子二砦遂取兴州连拔石圌等二十余砦获粮四十万全斌先锋将史进德与保正李进等战于三泉砦败之擒保正及进等获粮三十万宋师至罗川蜀师依江列阵以待崔彦进遣张万友】
【等夺其桥蜀人退保大漫天砦彦进万友与康延泽分三道击之蜀人悉其精鋭逆战大败而溃王昭远等复引兵迎敌三战皆败昭远渡桔柏江焚梁退保劒门】
宋将刘光义曹彬克蜀夔州蜀宁江制置使高彦俦死之
【初夔州有鏁江为浮梁上设敌棚三重夹江列礟具光义等行宋主示以地图指鏁江曰我军泝流至此慎勿以舟师争胜当先以步骑陆行袭击之俟其势却即以战櫂夹攻取之必矣及师至夔距鏁江三十里舍舟步进先夺浮梁复牵舟而上彦俦谓监军武守谦曰北军涉远而来利在速战不如坚壁以待之守谦不从独领麾下与光义骑将张廷翰战败走廷翰乘胜登城彦俦力战不胜身被十余枪左右皆散彦俦奔归府第整衣冠望西北再拜纵火自焚死後数日光义得其骨於灰烬中以礼葬之】发明【蜀自被兵以来其守御诸臣迎降者有之逃遁者有之求其为君死义者寥寥无闻独彦俦力战不胜身被重创整衣再拜纵火自闻亦可谓明於君臣之道而能舍生以取义矣故纲目特书死之以着其节】
宋命判太常寺和岘定雅乐
【宋主以雅乐声高近於哀思不合中和诏岘改定岘以王朴律准较洛阳司天台影表石尺制律吕音始和畅】
发明【雅乐之音雍雍中和而奏之以享上帝祫宗庙为国之不可无者也宋主以雅乐声高近於哀思不合中和诏岘改定可谓垂情礼乐而有帝王之宏规矣故特书于策以深美之】广义【大抵治定功成而後礼乐可兴盖乐者所以形容治功也无非因人心之和而宣畅其情耳故大舜命夔作乐而独後诸臣者盖以此也今观宋祖篡周以来不侵北汉则伐西蜀日相寻于干戈兵甲之间疮痍未脱乐岂可兴虽欲兴之皆苟而已不然鲁之两生何以曰礼乐积德百年而後兴且以汉祖得国之正而鲁之两生尚尔况乎宋祖篡人之国又非汉祖之比纲目特书曰宋命判太常寺和岘定雅乐者其微意有攸在也】
唐主募人为僧
【唐主酷信浮屠法出禁中金钱募人为僧时都下僧及万人皆仰给县官唐主退朝与后服僧衣诵佛书拜跪手足成赘僧有罪命礼佛而释之宋主闻其惑乃选少年有口辩者南渡见唐主论性命之说唐主信重谓之一佛出世由是不复以治国守边为意】
发明【诗曰迨天之未隂雨彻彼桑土绸缪牖户今此下民莫敢侮予是则有国家者当及时勉善用昌厥祚焉唐主酷信浮屠事佛甚谨内出金钱募人为僧呜呼陋矣五季之时乱极思治强敌在外攻取邻国独不念虞亡及虢之事耶当此之际兢惕守邦尚恐弗逮安可他图为唐计者以募僧之金钱募天下之豪杰以养僧之饩廪养天下之英才则仁贤既信国不空虚宋虽有坚甲利兵谋臣猛将不能南渡而问鼎矣弗克以此自明而荒唐如是纵有金城汤池长江天堑奚足为恃哀哉据事直书足以贻千古之一笑尔有天下者不可不戒】
广义【呜呼梁之萧衍酷好乎佛而饿死台城唐之李煜酷好乎僧而为宋所灭是则佛与僧者亡国之囮也後世之君有好浮屠者萧衍李煜传不可不读】
【乙宋乾德三年○是岁丑宋灭蜀凡四国一镇】春正月宋王全斌攻蜀劒门克之获其都统王昭远
【全斌进次益光得降卒言益光江东越大山数重有狭径名来苏蜀人於江西置砦对岸可渡自此出剑门南二十里至青强与官道合若行此路则劒门不足恃也乃分兵趋来苏跨江为浮梁以济蜀人见之弃寨而遁遂进次青强王昭远闻之留其偏将守剑门自引衆退屯汉源坡以待全斌未至汉源剑门已破昭远股栗失次赵崇韬布阵出战昭远据胡床不能起全斌进击大破之斩首万余级昭远走投东川匿仓舍下悲嗟流涕目尽肿俄而宋追骑至与崇韬俱被执】
发明【凡书获者贱词也前韩保正书擒此独书获者罪昭远也昭远轻虑浅谋以挑强隣误君蹙国弗克效死其罪大矣故纲目变文书获比同贱者所以深诛之也安有身为都统部领六师而为人所擒易於臧获尚可以将帅目之哉是以用人慎所择】
宋刘光义曹彬取蜀五州
【光义克蜀万施开忠四州峡中郡县悉定遂州知州陈愈以城降时诸将所过咸欲屠戮以逞独曹彬禁止之故峡路兵始终秋亳无犯】
蜀太子玄喆将兵御宋至緜州遁还王全斌进次魏城蜀主昶降
【蜀主闻昭远败大惧出金帛募兵令太子玄喆统之李廷珪张惠安等为之副趋剑门以御宋师玄喆素不习武廷珪惠安皆庸懦无识玄喆离成都但携姬妾乐器及伶人数十辈晨夕嬉戏不恤军政至緜州闻已失剑门遂遁还东川所过焚庐舍仓廪而去蜀主皇骇问计于左右有老将石斌对曰宋师远来势不能久请聚兵固守以老之蜀主曰吾父子以丰衣美食养士四十年及遇敌不能为我东向发一矢今若固垒何人为我效命已而全斌进次魏城蜀主命李昊草表请降全斌受之遂入城刘光义等亦引兵来会前蜀之亡也降表亦昊为之蜀人夜书其门曰世修降表李家宋师自发汴至受降凡六十六日得州四十五县百九十八宋主以吕余庆知成都府初全斌之伐蜀也属汴京大雪宋主设毡帷于讲武殿衣紫貂裘?以视事忽谓左右曰我被服如此体尚觉寒念西征将士冲冒霜雪何以堪处即解裘?遣中使驰赐全斌仍谕诸将曰不能徧及也全斌拜赐感泣故所向有功】
发明【易曰弟子舆屍使不当也玄喆素不习武而蜀主使之御宋是弟子也安能免舆屍之咎乎虽然玄喆蜀之太子家国被兵君父蒙难有人心者便当背城一战同死社稷可也夫何将兵御敌至緜而遁可胜诛乎故书遁还以着其苟免之罪国君死社稷在理所当然蜀主偷生忍辱相率降讐所谓薄乎云尔恶得无罪故斥名而书降以着其不死社稷之罪纲目之旨显而微矣】广义【宋之太祖恩及将帅如此宜其得死力以成功也若夫蜀之君臣亦皆乳口之儿况其约汉侵宋以发祸蒙乎被俘于宋岂不宜哉】
三月宋两川军乱
【王全斌崔彦进王仁赡等在蜀昼夜宴饮不恤军务纵部下掠女子夺财物蜀人苦之曹彬屡请旋师全斌等不从既而宋主诏发蜀兵赴汴并优给装钱全斌等擅减其数仍纵部下侵扰之蜀兵愤怨思乱三月蜀兵行至緜州遂作乱刼蜀邑衆至十余万自号兴国军获蜀文州刺史全师雄推以为帅全斌遣米光绪往招抚之光绪尽灭师雄之族纳其爱女及槖装师雄怒遂无归志率衆攻彭州据之自称兴蜀大王开幕府署节帅二十余人分据要害两川民争应之崔彦进高彦晖等分道攻讨为师雄所败彦晖战死全斌又遣张廷翰击之复不利退保成都师雄势益张遣兵分守緜汉间断阁道缘江置砦声言欲攻成都於是卭蜀眉雅果遂渝合资简昌普嘉戎荣陵十六州及成都属县皆起兵应师雄全斌等大惧时成都城中降兵未遣者尚二万七千全斌虑其应贼与诸将谋诱致夹城中尽杀之】
发明【昔武王伐纣谓其民曰无恐寜尔也若崩厥角稽首盖禁暴诛乱谓之义兵诛君吊民谓之王师全斌等初克蜀邦宴游怠政子女玉帛纵军掠之是乃如水益深如火益热其民岂不亦运而已乎故纲目不曰两川而曰宋不曰军叛而曰乱所以见两川之乱非其本心由全斌等激之而後乱耳恕在两川则罪在全斌也然而今年三月两川军乱至明年十二月两川始平则生灵之祸何其惨哉易曰能以衆正可以王矣】
宋初置诸路转运使
【自唐天宝以来藩镇屯重兵租税所入皆以自赡名曰留使留州其上供者甚少五代藩镇益强率令部曲主场务厚敛以入已而输贡有数宋主素知其弊赵普乞命诸州度支经费外凡金帛悉送汴都无得占留每藩镇帅缺即令文臣权知所在场务凡一路之财置转运使掌之虽节度防御团练观察诸使及刺史皆不预佥书金糓之籍於是财利尽归于上矣吕中曰天下之所以四分五裂者方镇之专地也干戈之所以交争互战者方镇之专兵也民之所以苦於赋繁役重者方镇之专利也民之所以苦於刑苛法峻者方镇之专杀也朝廷命令不得行於天下者方镇之继袭也太祖与赵普长虑却顾知天下之弊源在乎此於是以文臣知州以朝官知县以京朝官监临财赋又置运使置通判皆所以渐取其权朝廷以一纸下郡县如身使臂如臂使指无有留难而天下之势一矣】
夏六月宋赐孟昶爵秦国公寻卒
【蜀主昶举族与官属至汴率子弟素服待罪阙下宋主御崇元殿备礼见之赐赉甚厚拜昶检校太师兼中书令封秦国公子玄喆为太寜军节度使从臣亲属授官有差昶寻卒宋主废朝五日追封楚王昶母李氏本唐庄宗宫妾也至汴宋主命肩舆入宫谓之曰国母善自爱无戚戚怀乡土异日当送母归李氏曰妾本太原人倘得归老并土妾之愿也时宋主有北征意闻其言甚喜及昶卒不肯哭以酒酹地曰汝不死社稷贪生以至今日吾所以忍死者以汝在尔今汝既死吾何用生焉不食数日亦死宋主闻而伤之宋主尝见昶宝装溺器命撞碎之曰以七宝饰此当以何器贮食所为如是不亡何待】
发明【孟?故蜀主耳曷为斥其姓名失地也春秋之法诸侯不生名失地则生而名之比同贱者欲使有国者兢兢业业无危溢之行也前代国君迎降往往灭亡诛戮其祸惨矣孟昶降宋而宋待之有加老死牖下然则宋之俗犹厚也故又书而予之後之亡国之君书卒者义与此同】
南汉主杀其招讨使邵廷琄
【廷琄屯洸口以待宋师招辑亡叛训士卒修战备国人赖以少安有投匿名书谮廷琄将图不轨南汉主信之遣使赐廷琄死士卒排军门见使者诉廷琄无反状请加考验弗许乃相与立庙洸口祠之】发明【甚哉南汉主之戆騃也廷琄以内常侍而为招讨辑亡叛训士卒修战备兆民赖之是乃阍寺中之忠臣耳虽有投匿名书之谮当严加考究实则诛之否则赦之古之用刑者左右皆曰可杀勿听诸大夫皆曰可杀勿听国人皆曰可杀然後察之见可杀焉然後杀之慎刑之道贵乎如是南汉主闻谮而杀廷琄殊无可否於其间者及士卒拥门诉其无罪而皆不聼悲夫南汉杀廷琄非得计也不过自坏长城尔用贤之际而反忌贤谓之何哉故书杀而不去其官罪累上也】
秋八月宋选诸道兵入补禁卫
【先是宋主诏殿前侍卫二司各閲所掌兵拣其骁勇者升为上军至是命诸州长吏择本道兵骁勇者送都下以补禁旅之阙又选强壮卒定为兵様分送诸道召募教习俟其精练即送阙下复立更戌法分遣禁旅戍守边城使往来道路以习勤苦均劳佚自是将不得专其兵而士卒不至于骄惰赵普之谋也】
宋置封椿库
【宋主平荆湖西蜀收其金帛别为内库贮之号封椿凡岁终用度之余皆入之以为军旅饥馑之备宋主尝谕近臣曰石晋割幽燕以赂契丹使一方独限外境朕甚悯之欲俟斯库所蓄满三五万遣使谋於彼傥肯以地归於我则以此酬之不然朕当散滞财募勇士以图攻取也寻又凿大池於京城南号讲武池选精卒习战池中宋主常临观之】
发明【按刘氏书法凡书置库讥也曷为讥人主私藏其财而不赈恤下民所以讥之昔商纣聚鹿台之财积钜桥之粟民有饥色野有饿莩汉之桓灵卖官钱入私库而终无益於败亡宋置封椿以收金帛以为军旅饥馑之备则是公於民而非私於己者矣此纲目所以书之也】
【丙宋乾德四年○是寅岁凡四国一镇】春正月北汉侵宋宋败之於静阳○夏五月宋罢羡余赏格
【初三司请诸场院主吏有羡余粟及万石刍五万束以上者赏知光化军张全操上言此苟非倍取民租私减军食何以致之乃诏自今勿复施行】
发明【羡余乃剥民奉君损下益上甚非清朝之令典也自唐季五代以来习以成风其弊滋甚兴利之徒往往於常赋之外倍刻聚敛假公营私献之者以为亷干而蒙赏不献者以为闒茸而罹愆是以攘臂侧目争先为之噫羡余之物岂为地中所产取之无穷用之不竭耶罔非渔猎民财常赋既办而多者则为羡余臣受赏而民受殃矣岂不深可痛哉宋主因张全操之言即命罢之可谓能从其善能革其弊者故特表而出之所以深予之耳】
闰月宋求遗书
发明【兴王之君其谋谟举措迥出人表盖由其志在天下志在斯民而非鼠窃狗偷以输目前之安子女玉帛之是乐声音彩色之是耽也宋主之求遗书见於兵乱倥偬之曰垂情古典尤为所难纲目所书千数百年仅克一见不亦美乎我太祖皇帝初起义兵而即求遗书于天下谓宰臣曰金玉虽贵求之易得惟古先圣贤之书精义所萃为难得耳大哉先王言乎此所以应五百年之昌期而倾否为泰乎故纲目特笔于策垂训於无穷耳】
○冬十一月宋窦仪卒
【初宋主将改元谕宰相曰年号须择前代所未有者及蜀平蜀宫人入内宋主见其镜背有识乾德四年铸者召仪问之仪对曰此必蜀物蜀主王衍尝有此号宋主大悦曰宰相须用读书人由是益重儒者每对大臣言欲用仪为相赵普忌其刚直陶谷等又相与排之遂中辍】
十二月宋两川平
【宋主闻两川兵起命客省使丁德裕领兵往讨之以康延泽为东川七州招安廵检使时全师雄屯新繁刘光义曹彬进击大破之师雄退屯于郫王全斌王仁赡复攻之师雄走灌口水陆转运使曹翰会仁赡围贼吕翰於嘉州翰弃城走是夕贼还结衆围城约以三鼓进攻曹翰谍知之戒掌漏者止击二鼓贼衆不集至明而遁追袭大破之全斌复破师雄於灌口师雄走金堂病死其党据铜山推谢行本为主延泽旋拔之德裕等分道招集贼衆悉平西南诸夷多请附宋】
北汉复取宋辽州○鞑靼入贡于宋
【鞑靼本东北靺鞨之别部唐元和後徙隂山是岁来贡】
【丁宋乾德五年○是卯岁凡四国一镇】春正月宋王全斌等有罪徵还贬官有差以曹彬为宣徽南院使
【宋主自闻蜀兵乱凡使者至各令陈王全斌等不法事因尽得其状乃皆徵还以其初立功不欲属吏但令中书问状全斌等具伏黩货杀降之罪遂责降全斌崇义节度留後崔彦进昭化节度留後王仁瞻右卫大将军以刘光义等亷谨并进爵秩复召吕余庆参知政事仁赡等历诋诸将冀以自免独曰清亷畏慎不负陛下者曹彬一人尔彬之还也槖中惟图书衣衾又能戢下於是赏彬特优彬入谢曰诸将皆获罪臣不敢奉诏宋主曰卿有茂功又不矜伐惩劝国之常典可无逊】
发明【举直措诸枉则民服举枉错诸直则民不服盖赏罚国之大典不可不慎必然之理也全斌曹彬俱为伐蜀之将而全斌等贬官曹彬蒙赏非厚此而薄彼也徇名责实故耳蜀兵之乱盖由全斌等不修纪律纵军剽掠之所致曹彬清亷畏慎严戢其衆今而一贬一赏者所以示其劝惩之至公若槩以罪之岂举直错诸枉之义哉纲目书此词繁而不杀其义见矣】
广义【溺於富贵者全斌等而甘於澹泊者曹彬一人而已向非太祖之明安能致劝惩黜陟之当如是哉】
二月宋以沈义伦为枢密副使
【义伦为四川转运使随军入蜀独居佛寺蔬食有以珍异献者皆却之及归箧中惟书数卷而已宋主尝问曹彬以官吏善否彬曰臣止监军旅至於采察官吏非所职也固问之曰义伦可用宋主嘉之故有是命】
宋罢其殿前都指挥使韩重贇
【时有谮重贇私取亲兵为腹心者宋主怒欲诛之赵普谏曰若重贇以谗诛人人惧罪谁肯为陛下将者宋主乃止出重贇为彰德节度使】
发明【人君之德莫大乎明明以照奸则百邪不能蔽其德不明则百邪随之而入矣宋主因惑谗言遂忌宿将使非赵普切谏则重斌遭诛几不能保於乎宋主号称英睿犹且信谗而忌下况亚於宋主者乎故纲目具官所以表重贇之不失其职曰罢所以讥宋主之中心不明此纲目所以为万世是非之权衡也欤】
三月五星聚奎
【周显德中窦俨与卢多逊杨徽之同为谏官俨善步星历尝谓徽之等曰丁卯岁五星聚奎自此天下太平二拾遗见之俨不与也卒如其言】
发明【有太平之基必有太平之象有文明之运必有文明之祥伏羲画卦而河出图洛出书文王修德而凤鸣岐山此皆世运亨嘉以兆其隆平之瑞耳五代以降时丁极否否终复泰理之必然故五星聚奎以应太平之治周窦俨之言信不诬矣是以世道之隆替关乎气运之盛衰而非人之私智穿凿所能必也故特掲而书之】
广义【抑观宋祖自得国以来其见书于册者美且多矣观其度民田赈诸州视国学谨刑罚讨叛逆求遗书削藩镇之权置常参之官讨乱国则恩及无辜公财利则除去羡余与夫求贤才录功过一皆公平正大之举是诚帝王致治之大节也书曰五星聚奎岂非以其和顺五行而此休徵自至哉洪范汩陈五行帝乃震怒与此正相反也孰谓天人相去之远哉】
夏六月朔日食○秋九月定难节度使李彜兴卒子克叡嗣
【彜兴即彜殷也】
宋以周保权为右羽林将军
【戊宋开宝元年北汉主继元广辰运元年○是岁凡四国一镇】春二月宋主立宋氏为后
【宋主元配贺氏早卒建隆初册继室王氏为后乾德元年殂至是立宋氏为后后左卫上将军偓之女也】发明【夫妇人伦之大纲夫之有妇犹乾之有坤也乾而无坤则化功不成夫而无妇则生育不遂故春秋传曰夫妇人伦之本风化之原信斯言矣按之分注宋主元配贺氏卒而继立王氏又卒而复立宋氏纲目何不书而此独书耶正名分於始也他日后崩而太宗不成服其罪不言而可知矣其谨微之意亦深切哉】
正月宋覆试贡士
【知贡举王裕上进士合格者十八人陶谷子邴名在第六宋主谓左右曰闻谷不能训子邴安得登第因诏自今举人凡关食禄之家悉委中书覆试】
夏五月唐以韩熙载爲中书侍郎
【熙载显德中入朝归国唐主景问中国大臣熙载曰赵点检顾视不常不可测也宋主受禅景益重之欲以为相以帷簿不修而止至是拜中书侍郎】
六月宋以董遵诲为通远军使
【遵诲父宗本仕汉为随州刺史宋主微时往依焉遵诲凭藉父势尝侮之一日谓宋主曰每见城上有紫云如盖又梦登高台遇黑蛇约长百尺余俄化龙飞腾东北去雷电随之是何祥也宋主皆不对他日论兵遵诲理屈拂衣起宋主乃辞宗本去及即位遵诲被召伏地请死宋主谕之曰卿尚记曩日紫云黑蛇之事乎遵诲再拜呼万岁俄而部下卒诉其不法十余事遵诲惶恐待罪宋主曰朕方赦过赏功岂宜旧恶邪遵诲母在幽州患难暌离宋主厚赏边民购得之仍加优赐至是以夏州近边授通远军使遵诲至镇召诸族酋长谕以朝廷威德衆皆感悦後数月复来扰边遵诲率兵深入其境俘斩甚衆获羊马数万夷落以定】
广义【自古帝王之兴莫不各有神异观紫云黑龙之事则彼吞卵履迹之兆不诬而赵宋之兴也孰御况於遵诲不念旧恶惟结新恩而其量又非凡主之比宋业之兴岂偶然哉】
秋七月北汉主钧殂养子继恩立
【初世祖女适薛钊生继恩再适何氏生继元二子俱幼孤世祖以钧无子命养为子钧尝谓郭无为曰继恩巽软非济世材恐不能了我家事将奈何无为不对至是病笃召无为付以後事继恩既嗣位怨无为初不助已且恶其专政加守司空外示优礼内实疎之】
发明【尹氏曰古人於族类尤重而後世乱之此纲目所以必书其养子者亦是别生分类之意也五代周太祖立子荣其义亦然故并及之】
八月宋遣李继勲将兵伐北汉
【宋主尝因谍者谓汉主曰君家与周世讐宜不屈今我与尔无所间何为困此一方人也若有志中国宜下太行以决胜负汉主遣谍者报曰河东土地甲兵不足以当中国然我家世非叛者区区守此盖惧汉】
【氏之不血食也宋主哀其言谓谍者曰为我语钧开尔一生路故终钧世不加兵至是闻其卒遣李继勲等以禁军伐之】
九月北汉司空郭无爲弑其主继恩而立其弟继元【继恩欲逐郭无为畏懦不能决月余供奉官侯霸荣率十余人挺刃入合反扃其门时继恩独处丧次见之惊起绕屏环走霸荣以刃揕其胸杀之无为使人梯屋入杀霸荣继恩立才六十余日并人疑无为授意于霸荣亟杀之以灭口无为与羣臣议立继恩之弟继元参议中书事张昭敏独曰少主非刘氏故嗣位不终今宜立宗姓以慰民望世祖嫡孙继文久留契丹历险阻宜迎立之可以固宗社结外援无为不从以继元易制遂立之】
发明【弑其主者侯霸荣耳曷以归狱於无为讨首恶也春秋晋赵穿弑其君赵盾以不越境而书弑况无为跋扈无君继恩欲逐而不能决隂授其党以弑其君虽能梯屋杀霸荣原其情诚恐奸谋呈露亟杀之以灭其口耳岂真能声罪致讨而殄厥渠魁乎然无为排衆议而立继元者特因其】
【幼冲易制而可以擅其权焉亦非合义也故纲目变文直书郭无为弑其主所以正名分植纲常而诛乱臣贼子於既毙之後其旨严哉】
广义【分注载北汉杀君者侯霸荣也纲目何以书郭无为弑其主哉曰昔者赵穿弑君而董狐归狱於赵盾者以其亡不出境而反不讨贼也而况造意者哉纲目归罪于无为者春秋诛首恶也】
宋李继勲败北汉兵于铜锅河进薄太原
【北汉主初立宋兵已入其境乃遣刘继业马峰等领军扼团柏谷峰至铜锅河继勲前峰将何继筠击破之斩首三千级遂夺汾河桥薄太原城下焚延厦门北汉主大惧】
发明【王者之师吊民伐罪而已故曰三代之师若时雨且因人之丧而伐之不仁乘人之危而伐之不武北汉主少国危权奸弑逆宋主能於是时声大义於天下兴师吊伐斯为合宜夫何举无名之兵入他人之国见其丧而不矜闻其危而不恤尚可以一视同仁目之哉故下书契丹救北汉者所以美夷狄而罪中国也其贵义不贵功之意切矣】
冬十月宋贬雷德骧为商州司户参军
【德骧判大理寺寺之官属与堂吏附会宰相赵普增减刑名德骧愤惋求见宋主面白其事未及引对即直诣讲武殿奏辞气俱厉并言普强市人第宅聚敛财贿宋主怒叱之曰鼎铛尚有耳汝不闻赵普吾社稷臣乎引柱斧击拆其上齶二齿命左右曳出之诏处以极刑既而怒解止以阑入之罪黜之】
十一月契丹救北汉宋李继勲引还北汉遂入宋晋绦
州
【北汉主遣使告即位于契丹且乞师契丹主遣特烈将诸道兵救之宋主亦遣使賫诏谕北汉主令降约以平卢节度使授之又别赐郭无为诏许以邢州节度使无为得诏色动劝北汉主纳欵北汉主不从初宋主使谍者惠璘伪称殿前指挥使负罪奔北汉无为知其谋使为供奉官及宋兵入境璘即奔赴至岚谷候吏获送太原北汉主使无为鞫之无为释不问有李超者知璘奸状上告无为怒并超斩之以灭口】
【李继勲等闻契丹兵来皆引归北汉因大掠宋晋绦二州】
宋主享太庙翌日郊
【初宋主入太庙见其所陈笾豆簠簋问曰此何物也左右以礼器对宋主曰吾祖宗寜识此亟命撤去进常膳如平生既而曰古礼不可废也命复设之判太常寺和岘请遵唐故事每室加常食一牙盘从之自】
【是三年而郊郊必先享太庙礼毕加恩肆赦以为常制】
广义【考之中庸曰父为大夫子为士葬以大夫祭以士父为士子为大夫葬以士祭以大夫此周公制礼之格言万世不刋之典而圣人称之以垂教後世者也乌有子孙富有天下而使祖宗享生前未王之礼耶宋主此举失矣】
北汉主刘继元弑其母郭氏
【继元妻段氏常以小过为孝和后郭氏所责既而病卒继元疑后杀之后方縗服哭孝和帝于柩前继元遣其嬖臣范超执而缢杀之宫中嫔御遭罹逼辱无复嫌间世祖十子镐錡锡最有贤行继元听羣小之谮幽囚之未踰年皆死】
发明【北汉主斥其姓名何正名定罪也臣弑其君子弑其父皆天下之大恶王法所必诛无时焉而可恕也前郭无为以臣而弑君今刘继元以子而弑母君不君臣不臣父不父子不子三纲絶矣未闻絶三纲而可以常有其国者世道日衰彜伦日坏哀哉故纲目斥名书弑以着其罪】
唐主立周氏为后
【周氏故后之妹也美姿容以姻戚往来先得幸于唐主后卒遂册立之唐主颇留意声色霓裳羽衣曲久絶不传后按谱尽得其声调唐主尝欲以户部侍郎孟拱辰宅赐教坊袁承进御史张宪上疏力谏不听○初唐宰相严续尽忠不贰与执政议多不同求罢政事唐主许之於是百司政事皆归于枢密院枢密副使陈乔柔懦畏怯猾吏潜结权幸多为非法纪纲并坏而张洎方以文学得幸特授清辉殿学士与太子太傅徐辽太子太保徐游别居澄心堂密画机务中旨多自澄心堂出游从子元楀等宣行之中书密院俱同散地】
发明【列国之立后未尝书而此特书何正彜伦也周氏故后之妹唐主先与私通因后卒而册立之夫妇之道乖矣曲礼曰无别无义禽兽之道也安可以君临亿兆乎故特书讥之】
【已宋开宝二年○是已岁凡四国一镇】春二月契丹弑其主乌噜于怀州【契丹主耽酒好畋猎嗜杀不已尝以虞人侦鵞失期加炮烙铁梳之刑又以获鸭甚欢除鹰坊刺面之令刑政紊乱国人怨之至是畋于怀州获熊欢饮夜分近侍霄格盥人华格庖人锡衮等弑之】发明【纲目於契丹未尝书主此书主何亦正名而定分也乌噜虽云酋长是亦夷狄之主耳君臣之分不以夷夏而有间苟以夷夏而间焉则乱臣贼子将肆其欲而无禁矣故特书契丹弑其主所以严君臣之分立上下之防也纲目诛乱讨逆之旨严哉】
宋主自将击北汉三月围太原
【李继勲等既还宋主谋再举以问魏仁浦曰朕欲亲征太原何如仁浦曰欲速则不达惟陛下重之宋主不听命继勲等将兵先赴太原以光义为东京留守自将发汴三月至太原筑长连城围之立砦於城四面继勲军於南赵赞军於西曹彬军於北党进军於东北汉刘继业等乘晦突门犯东西砦战败而遁宋主又命壅汾晋二水以灌城汉人大恐郭无为复劝北汉主出降汉主不从一日因宴羣臣无为痛哭于庭曰奈何以空城抗宋百万之师乎引佩刀欲自刺冀动衆心汉主遽降阶执其手引升坐而止】发明【北汉弑君弑母不为无罪宋主自将何不书以讨伐而书击耶诛心也宋主是举不过利其土地恣相攻击耳非因彼有罪而兴吊伐之师也故不以讨有罪之例予之昔宋围长葛春秋讥之传曰围者缳其城邑絶其往来之使禁其樵采之途书围所以恶之耳用是而观则词严义正此其所以为纲目而非常史所可彷佛也欤】
契丹耶律贤立
【贤小字明安世宗次子闻契丹主被弑帅甲骑千人驰赴怀州即位改元保寜号乌噜曰穆宗以萧守兴为尚书令纳其女燕燕为后贤婴风疾国事皆燕燕决之】
发明【契丹乌噜被弑则书主今耶律贤则斥名书立前後书法用意之特异者盖别起一例以谨耶律贤嗣立之始且以辨内外之防也後皆仿此】
夏四月契丹复救北汉宋韩重贇等击败之
【初宋主度契丹必由镇定救太原使童贇倍道兼行赴之又闻其分道一自石岭关入召何继筠逆击授以方畧继筠遇契丹兵于阳曲大败之斩首千余级重贇亦先阵于嘉山契丹兵自定州西入见旗帜大骇欲遁重贇急击大破之擒其首领三十人宋主命以所获契丹俘示於城下城中丧气宪州判官史昭文岚州刺史赵文度各以其城降】
闰五月宋主引还
【时契丹主遣韩知璠册立北汉主知璠习知戎备在围城中昼夜督察尽心固守宋命水军载弩环攻骁将石汉卿等多战死北汉兵亦屡败夜半忽传呼汉主出降宋主将开壁门将作使赵遂曰受降如受敌讵可中夜轻出已而果谍者契丹复遣南大王者将兵援北汉宋东西班都指挥使李怀忠曰敌势已困若选劲兵急攻破在旦夕都虞侯赵廷翰请先登宋主壮之俾率衆攻城战不利怀忠中流矢几死时宋师顿于甘草地会暑雨军士多疾太常博士李光赞上书请班师宋主以问赵普普亦以为然乃分兵屯镇潞徙北汉民万余户于山东河南而还北汉主籍宋所弃军储得粟三十万茶绢各数万丧败之余赖此少济】
发明【春秋庄八年秋师还传曰书师还讥久役也宋主轻举大衆妄动久役围汉不下历三月而後还则无名黩武非义害人未有如此之甚也所以着劳民毒衆之罪为後戒也纲目王道轻重】
【之权衡此类是矣】
广义【大抵兵贵有名向之伐蜀也以有蜡书为辞若於汉则未闻其有何辞也特憾其与李筠会师耳故纲目前书侵汉此书曰引还者以见师以曲直为老壮而此举则曲在宋矣故师不期老而自老也故曰兵出无名事故不成此之谓也】
北汉郭无爲伏诛
【太原之围南城为汾水所?郭无为谋出降因请自将夜击宋北汉主信之选精甲千人付无为自登七夏门送之无为行至北桥值风雨晦冥而止至是阉人卫德贵告其事且言无为献地之谋踪迹屡露反状明白不可赦北汉主乃杀之以狥】
发明【无为大逆不道在王法之所不原抑且欺君卖国屡欲谋叛其罪甚矣分注以杀之为文纲目变文直书伏诛畧无少恕所以诛乱臣讨逆贼而为万世纲常之讣岂浅哉故曰微君子莫能修之】
广义【无为弑君之贼也去其官而书伏诛者正名定罪深予北汉讨贼之义也】
冬十月宋罢王彦超等节度使
【凤翔节度使王彦超及诸藩镇入朝宋主宴于後苑酒酣从容谓之曰卿等皆国家宿旧久临剧镇王事鞅掌非朕所以优贤之意也彦超谕意即前奏曰臣本无勲劳久冒荣宠今已衰朽乞骸骨归邱园臣之愿也安远节度使武行德护国节度使郭从义定国节度使白重赞保大节度使杨廷璋竞自陈攻战阀】
【阅及历履艰苦宋主曰此异代事何足论明日皆罢镇奉朝请胡一桂曰太祖深思天下唐末以来生民涂炭知所以处藩镇收兵权之道既以从容盃酒之间解石守信等兵权复以後苑之宴罢王彦超等节镇於是宿卫藩镇不可除之痼疾一朝而解矣】
发明【兴灭国继絶世王者之盛心也唐末以来生民涂炭固由於藩镇之跋扈然当时姑息之政多处置之法废耳宋兴渐收其权则亦已矣夫何因其入朝遂罢节镇岂至诚无伪之意乎先儒胡氏多美之臣独以为不然宋主盃酒之释兵权一言之罢藩镇虽於随机应变而能革一时之宿】
【弊然等而上之王者至诚无伪之心则未也且诸节镇历履艰危冀传後裔一旦罢之谓之何哉苟或有功则赏有罪则诛勿行姑息自然畏服安用罢为昔周得天下而封诸侯享年八百秦倂列国而置郡县传祚二世此无他仁不仁之异尔然则诈力安可尚耶故纲目不曰王彦超等罢而曰罢王彦超等则其义亦深切而着明矣】
【庚宋开宝三年○是午岁凡四国一镇】春正月契丹遣北汉使者刘继文等归
【契丹韩知璠自太原归言晋阳多梗而刘继元无辅政事令赵高勲亦言我与晋阳父子之国先君以一怒而尽拘其使甚无谓也契丹主乃尽索北汉使者凡十六人厚礼而遣之仍命刘继文为平章事李弼】
【为枢密使俾辅继元继文等久留契丹复受其命归秉国政左右皆谮毁之北汉主乃出继文为代州刺史李弼为宪州刺史】
宋徵处士王昭素为国子博士
【昭素酸枣人有学行宋主召见便殿年已七十余问以治世养身之术对曰治世莫若爱民养身莫若寡】
【慾宋主爱其言书于屏几】
发明【书徵何予宋也书处士何予昭素也昭素当五代乱离之世安贫乐道不求闻达其志尚矣及宋主闻名而聘召锡以殊礼加以美官可谓出处得其正者回视奔竞之徒昏夜乞哀骄人於】
【白日者岂可比肩而仿佛哉】
夏四月朔日食○宋除河北盐禁○秋七月宋省州县官增其俸
【诏曰吏员猥多难以求治俸禄鲜薄未可责亷与其冗员而重费不若省官而益俸诸州县宜以户口为】
【率差减其员旧俸月增给五千】
九月宋诏修前代帝王陵被盗发者
发明【欲观其国之兴衰先观其政之善否宋自夏徂秋善政多矣如除河北盐禁如省州县官增其俸如诏修前代帝王陵继书于策不一而足者何盖除盐禁所以便民省官增俸所以养亷修】
【帝王陵所以存厚皆表表之善政五代以降絶无而仅有者宋能行之其治国之政优矣故备书以予之】
广义【宋太祖恩及前朝朽骨视他人取天下而发掘诸陵者不啻鸾凤鹰鸇之相去也呜呼延祚三百而为垂统创业之主岂不宜哉】
○宋遣潘美将兵伐南汉冬十月克贺昭等州
【南汉主鋹举兵侵宋道州刺史王继勲言鋹肆为残暴数出寇边请南伐宋主未欲遽加兵乃令南唐主为书谕鋹使称臣归所侵湖南旧地鋹因唐使而驿书答唐主言甚不逊唐主上其书宋主乃以潘美为桂州道行营都部署尹从珂为副以伐之时南汉旧将多以谗构诛死宗室剪灭殆尽掌兵者惟宦官数辈自南汉主晟以来耽於游宴城壁濠隍多饰为宫馆池沼楼槛皆毁兵器及腐及闻有宋师内外震恐乃遣龚澄枢驰往贺州画守御策宋前锋至芳林澄枢遁还宋遂围贺州南汉诸文臣皆请起故将潘崇彻南汉主不从遣伍彦柔将兵援贺潘美闻彦柔至潜以奇兵伏南乡岸彦柔夜泊南乡舣舟岸侧迟明挟弹登岸踞胡牀指挥而宋伏兵卒起彦柔衆大乱死者十七八擒彦柔斩之枭其首以示城中城遂破美督战舰声言顺流趋广州南汉主忧迫计无所出乃以潘崇彻为都统领衆三万屯贺江会美径趋昭州崇彻但拥衆自保而已美乘胜克昭州进拔桂连二州南汉主闻之谓左右曰昭桂连贺本属湖南今】
【北师取之足矣吾知不复南也】
广义【或曰宋於蜀曰伐於北汉曰侵则固闻命矣若於南汉则未尝见其有辞而书曰伐者何哉曰南汉之罪不容诛矣何谓无辞观其穷奢极慾杀人如草菅此固天吏之所当伐者也况宋主德政大修正于时之天吏也且其答书唐主言甚不恭其可伐之罪亦甚明矣书曰伐者此固书法之当也夫何疑哉】
十一月契丹入宋定州宋将田钦祚战却之
【契丹以六万骑入定州宋主命田钦祚领兵三千御之钦祚与敌战蒲城敌骑少却乘胜至遂城敌围之数日钦祚度城中粮少整兵开南门突围一角出其兵至保塞军中不亡一矢宋主喜谓左右曰敌数犯边塞以二十匹绢购一敌人首其精兵不过十万人止费我二百万匹绢则敌尽矣自是益修边备】
十二月南汉将李承渥帅兵拒宋潘美进击大败之遂拔韶州
【南汉主以李承渥为都统将兵十余万阵于莲花峰下南汉人教象为阵每象载十数人皆执兵仗凡战】
【必致阵前以壮军威潘美集劲弩射之象奔踶乘者皆坠反践承渥军军遂大败承渥仅以身免美进拔韶州韶汉之北门也鋹闻韶破穷蹙不知为计始令堑广州东壕顾诸将无可使者宫媪梁鸾真荐其养子郭崇岳可用南汉主以为招讨使与大将植廷晓统军六万屯马迳以御宋师崇岳无谋勇唯日祷于鬼神而已】
发明【欲观国之治乱当於人才用舍观之方是之时刘鋹昏庸羣小用事龚澄枢以欺诞而宠擢潘崇彻以忠正而废弃邵廷琄以直亮而诛夷李承渥以柔佞而进用然犹未也伍彦柔以巽懦为将帅郭崇岳以庸才为统军刘鋹进退人才虽不止此而其大要亦无不然是以政事安得而不】
【紊国家安得而不亡故纲目於宋兴师而曰伐所以罪汉而予宋也其垂戒後世之意切矣】
北汉以僧继顒爲太师兼中书令
【继顒本刘氏孽子以宗姓授鸿胪卿尝游华严见地有宝气乃於团柏谷置银场募民凿山官收十之四继顒自督所获即倍于民时北汉主多内宠继顒献首饰数百副北汉主大喜遂有是命】
发明【昔後唐用伶人为刺史纲目讥之盖成汤立贤无方固亦有焉未闻无藉孽子为大臣者也掲而书之所以志北汉亡国之本】
【辛宋开宝四年○是岁宋灭南未汉唐改号江南凡三国一镇】春二月宋潘美大破南汉兵于马迳遂克广州南汉主鋹降
【潘美克英雄二州潘崇彻以其衆降美进次陇头汉主遣使请和且求缓师美不许进兵马迳去广城十里砦于双女山下汉主闻之取舶船十余载金宝妃嫔欲入海未及发宦者乐范与卫兵千余盗舶船走汉主惧遣其左仆射萧?奉表诣军门乞降美即令人送?赴汴汉主欲遣其弟保兴率百官出迎郭崇岳止之乃复为扞御之备又遣保兴率国内兵拒宋植廷晓谓崇岳曰北军乘席卷之势其锋不可当吾士旅虽衆然皆伤疲之余今不驱策而前亦坐受其毙矣廷晓乃领前军据水而阵令崇岳殿後既而宋师济水廷晓力战不胜死于阵崇岳奔还其栅潘美谓诸将曰彼编竹木为栅若篝火焚之必扰乱因而夹击之此万全之策也遂分遣丁夫人持二炬间道造其栅会暮夜万炬俱发天大风烟埃纷起南汉军大败崇岳死于乱兵龚澄枢李托相与谋曰北军之来利吾国中珍宝尔今尽焚之使得空城必不能久驻也乃纵火焚府库宫殿一夕皆尽明日鋹出降美入城俘其宗室官属送汴有宦者百余辈盛服请见美曰是椓人多矣吾奉诏伐罪正为此等悉斩之凡得州六十县二百四十】
发明【宋自用兵以来克贺昭拔韶州克广州势如破竹无与敌者南汉之无人可知矣及宋师临境南汉君臣不能背城一战同死社稷而乃相率迎降恬然无耻於乎迁国以图存者权也守正而効死者义也纵不能迁国以图存独不能守正而効死乎夫何偷生苟免服为臣仆使社稷为墟】
【生民涂炭岂不深可惜哉若鋹者难乎免於春秋之责矣】
宋加潘美山南东道节度使○夏六月宋诛南汉宦者龚澄枢李托赐刘鋹爵恩赦侯
【鋹至汴宋主遣吕余庆问鋹反覆及焚府库之罪鋹归罪龚澄枢李托明日有司以帛系鋹及其官僚献于庙社宋主御明德门遣刑部尚书卢多逊宣诏责鋹鋹对曰臣年十六僭位澄枢等皆先臣旧人每事臣不得专在国时臣是臣下澄枢是国主遂伏地待罪宋主命大理卿高继申引澄枢托斩于千秋门外】
【释鋹罪赐袭衣冠带器币鞍马授检校太保右千牛卫大将军封恩赦侯鋹体质丰硕眉目俱竦有口辨性絶巧尝以珠结鞍勒为戏龙之状极其精妙以献宋主谓左右曰鋹好工巧习以成性傥能移於治国】
【岂至灭亡哉鋹在国时多置酖毒臣下一日从宋主幸讲武池从官未集鋹先至赐以巵酒鋹疑有毒泣曰臣承祖父基业违拒朝廷劳王师致讨罪固当诛陛下既待臣以不死愿为大梁布衣观太平之盛未】
【敢饮此酒宋主笑曰朕推赤心於人腹中安有此事命取鋹酒自饮而别酌以赐鋹鋹大慙谢】发明【尝观易之噬嗑初九屦校灭趾无咎圣人发其义於繋辞以小惩大诫为小人之福至於上九荷校灭耳凶圣人复发其义以为恶积而不可掩罪大而不可解是以荷校而灭没其耳为凶之极南汉宦官之祸不幸类是妨贤病国欺君虐民南汉苟有英明之主治之於微而如屦校灭趾可也夫何其势浸盛凶焰烁人以至社稷为墟生民涂炭正所谓恶积而不可掩罪大而不可解者尚何说之有哉宦官恣横汉不能诛而宋诛之鋹独无愧於心耶故纲目直书宋诛南汉宦者其所以泄天地神人之愤垂戒深矣疾恶严矣】
广义【观分注载宋主待鋹之事则知其豁达大度出於天性然也所谓帝王自有真其美可胜言哉】
宋御史中丞刘温叟卒
【温叟为中丞十二年屡求解职宋主难其代不许至是卒温叟重厚清介好古执礼一日晚过明德门西关前宋主方与中黄门数人登楼温叟知之令传呼依常而过翌日请对且言人主非时登楼则下必希望恩赏臣所以呵道而过欲示衆以陛下非时不登楼也宋主善之】
冬十月朔日食○十一月唐贬国号曰江南遣使朝宋【唐主事宋甚谨每闻宋有嘉庆吉凶之事必遣人贡献吊贺外示畏服内实修备及南汉亡惧甚使其弟从善上表於宋乞去国号改印文为江南国主且请赐诏呼名宋主许之唐主乃贬损制度下书称教改】
【中书门下省为左右内史府尚书省为司会府其余官称多所更定先是唐主以银五万两遗赵普普以白宋主宋主曰此不可不受但以书答谢少赂其使者可也普辞宋主曰大国之体不可自为削弱当使之弗测及从善来朝常赐外密赉白金如遗普之数唐君臣皆震骇服宋主之伟度】
发明【凡纲目所书皆经世大训此何以书罪唐也为国者当自强贬号与否何预焉不知守国自贬以求媚於人其?王爵卑先祖甚矣书唐贬国号曰江南甚恶之也其与战国卫贬号侯贬号君其义同耳观者详之】
广义【史称唐主遗普白金太祖以为可受及从善来朝常赐外密赉白金如遗普之数唐之君臣皆服其伟度臣则以为不然密赉者正欲使普闻之适足以愧其心如汉文之於张武是也不然何其所赉者如遗普之数焉噫唐之君臣但知太祖之伟度焉足以知太祖之所以待普者哉方当有事于唐而不显普之失者太祖善处之术也】
河决澶州
【东滙于郓濮坏民田庐宋主怒官吏不即以闻通判姚恕坐弃市恕初为开封判官谒赵普阍者不即为通恕怒而去普由是憾之竟坐法诛投其尸于河】
发明【和气致祥乖气致异乃理势之必然也故豕立伯有之事偏见於春秋之世山崩川竭之应每生于战国之时值斯之际天下未一生民未寜灾异之来必矣然澶州乃宋地曷不书宋河决澶州而槩书河决澶州灾在天下也若止书宋则是天之警省岂止於宋而已哉纲目之为斯世惜亦深切尔如春秋书梁山崩同意】
【壬宋开宝五年○是申岁凡三国一镇】春二月江南主杀其南都留守林仁肇
【初仁肇密陈淮南戍兵少宋前已灭蜀今又取岭南道远师疲愿假臣兵数万自夀春径渡复江北旧境彼纵来援臣据淮御之势不能敌兵起日请以臣叛闻于北朝事成国享其利败则族臣家明陛下无二心江南主不听又沿江廵检卢绦募亡命习水战屡破吴越兵于海门亦尝说江南主曰吴越仇讐也他日必为北朝犄角臣请诈以宣歙叛陛下声言讨臣且乞兵吴越至则蹑而攻之其国可取江南主亦不用宋忌仁肇威名赂其侍者窃取仁肇画像悬别室引江南使者观之问何人使者曰林仁肇也曰仁肇将来降先持此为信又指空舘曰将以此赐仁肇使者归白江南主江南主不知其间鸩杀仁肇】发明【唐主可谓下愚不移者矣既畏宋之侵伐贬号称臣事之甚谨殊不知徒示削弱何益之有苟偷目前之安曷若自强其国春秋吴信谗而杀伍员战国赵被间而杀李牧楚项羽被间而不用范增南史宋被间而杀檀道济此皆昏君闇主之通患不旋踵而国为他人所灭矣仁肇乃江南之人杰观其深谋远虑迥出人表苟或用之则土地开拓而国未遽亡夫何因宋之间遂鸩杀之於】
【乎抑不知宋之所惮者仁肇耳仁肇既诛则江南长城已坏虽欲久有其国乌可得哉杀非以罪故书杀而不去其官】
广义【李煜之有仁肇项羽之有范增也太祖之间李煜陈平之间项羽也项羽亡於汉高李煜亡於宋祖一辙矣】
夏五月大雨河决宋主出宫人
发明【灾异频仍董子以为天心之仁爱故逆贼风雨足以致黄龙之治平景星庆云足以致开元之税驾能修其德化灾为祥不能修德灾异之来必矣纲目自庚申至於壬申十有三年而书日食六河决二大雨一当时之君未尝见其有省已责躬之实惟此书大雨河决而宋出宫人较诸列国则宋亦庶几焉耳故特书以予之】
○秋九月朔日食○宋以辛仲甫为四川兵马都监【宋主问赵普以文臣有武干者普以左补阙辛仲甫对宋主遂用之因谓普曰五代方镇残虐民受其祸朕今用儒臣干事者百余人分治大藩纵皆贪浊亦未及武臣一也】
【癸宋开宝六年○是酉岁凡三国一镇】春三月郑王郭宗训卒宋人葬之諡曰周恭帝
【郑王卒宋主素服发哀辍朝十日諡曰周恭帝还葬庆陵之侧号曰顺陵】
发明【纲目於宗训恒书名此书姓何罪之也不能自强挈国授人故斥其姓名比同贱者絶之之词也然书卒何予存厚也自废至是十四年矣书宋人葬之何予宋人也纲目予存厚苟有礼於先代必以国书之书諡恭帝何所以重予宋也此固书法之深意学者所当详察焉】
广义【书曰人者恶之也】
宋初殿试贡士
【翰林学士李昉知贡举有进士徐士亷诉昉用情取舍宋主乃择终塲下第并已举者亲御讲武殿给纸笔别试得进士诸科百二十五人皆赐及第且赐钱二十万以张宴会责昉为太常少卿殿试遂为永制】发明【欲得乎眞才须精於遴选宋主前命覆试贡士此命殿试贡士则其惓惓於求贤之意切矣岂不旷古而仅见者哉特书曰初盖予之也】
广义【分注备载宋主覆试之事其英特盖可见矣宋之得人岂无自哉】
夏五月宋行开宝通礼
【初宋主命李昉刘温叟重定开元礼附以国朝制度损益为书二百卷号通礼至是行之】
交州丁琏入贡于宋宋封琏爲交址郡王
【梁末交州士豪曲承美乘中国之乱据有十二州之地南汉遣将李知顺攻承美执之置交址节度使乾德初节度使吴昌文死其参谋吴处玶等争立摄讙州刺史丁部领击败处玶等自领交州帅号大胜王署其子琏为节度使寻逊琏位汉既亡琏入贡于宋宋授琏静海军节度使加封爵】
发明【古人於取舍之际甚明而後人则惑之孟子曰可以取可以无取取伤亷可以与可以无与与伤惠交州中国之地不幸而陷於逆竪之籍逓相推据僭号称王诚天讨之所宜加也兹因入贡遽锡封爵则是可以取而不取不当与而与之均失之矣遂使中华故地流入蛮荒迄于今而未复可胜惜哉纲目据事直书交讥之也】
宋武宁节度使高继冲卒○秋八月宋赵普免
【普独相十年为政颇专尝以私怨诬冯瓒李美李檝以赃论死廷臣多忌之宋主尝幸其弟会吴越遣使致书于普及海物十瓶置于庑下未及发而宋主至仓卒不暇屏宋主顾问何物普以实对宋主曰海物必佳即命啓之皆瓜子金也普皇恐谢曰臣未发书实不知宋主曰第受之彼谓国家事皆由汝书生耳时官禁私贩秦陇大木普遣亲吏诣市屋材聨巨筏至汴治第吏因之窃货大木冒称普市货鬻都下三司使赵玭以闻宋主大怒即欲逐普王溥力为救解得止卢多逊与普不协数因入对短普宋主滋不悦初雷德骧之贬商州也知州奚希普意奏德骧怨望坐削籍流灵武其子有邻意普害之击登闻鼔诉中书不法事宋主怒悉下御史狱鞫实始疑普诏吕余庆薛居正与普更知印押班奏事以分其权普不自安求罢政遂出为河阳三城节度使以有邻为秘书省正字召德骧为秘书丞普至河阳上表自诉曰外人谓臣轻议皇弟开封尹皇弟忠孝全德岂有间然矧昭宪皇太后大渐之际臣实预闻顾命知臣者君愿赐昭鉴宋主手封其表藏之金匮○时吕余庆以疾解职宋主以薛居正沈义伦同平章事余庆宋主霸府元僚赵普李处耘先进用余庆恬然不以介意及处耘与普得罪余庆悉为明辨时称长者】发明【按刘氏书法凡免官而书某人免者可免者也普以可免书原情也盖宰相代天理物宜以平心处之公尔忘私国尔忘家庶几不愧是职也普独相十年得君如彼其专行政如彼其久然而擅权自恣挟怨妨贤好利而隂受吴越间金假公而私市秦陇大木则是失为相之道慙德多矣故纲目直书普免以着其罪】
广义【抑考赵普周之滁州判官也及事太祖谋谟赞画言听计从他人卒未之及夫何不自揣量受赃无耻卒至於败果何心哉噫士之守节犹女之守身也女之失身者虽洁不足以为洁况不洁哉士之失节者虽亷不足以为亷况不亷哉易曰勿用取女见金夫不有躬无攸利其普之谓乎】
宋主封其弟光义为晋王班宰相上
【又以弟光美兼侍中子德昭同平章事】
冬十二月宋起复卢多逊参知政事
【多逊敏给任数谋多奇中以翰林学士判史舘宋主好读书每取书舘中多逊预戒吏令必白已知所取书因通夕閲览及召对宋主问书中事应答无滞同列皆服拜参知政事未几以父丧去位诏起复之多逊父亿有高识恶其子所为曰赵普元勲也而小子毁之我得早死不见其败幸也】
发明【唐德宗贞元十三年起复张茂宗纲目讥之尹氏曰苫块不可以处内縗絰不可以吉服躃踊哭泣不可以歌笑燕乐歠粥饮水不可以觞酒豆肉有人心者宜於此焉变矣书起复卢多逊】
【参知政事不惟渎乱丧服之制而亦?人於罪逆不孝之地宋主乖僻若此尚可与论人道乎】
北汉主杀其大内都点检刘继钦
【初北汉主为大内都点检父钧以其幼弱命继钦副之委以禁卫北汉主立亲旧多所诛放继钦遂谢病请罢北汉主曰继钦但事先帝岂肯为我尽力耶乃黜居交城寻遣人杀之北汉主性残忍凡臣下有忤意必族其家自宋主亲征及遣将攻伐因之杀伤不可胜纪大将张崇训郑进卫俦故相张昭敏枢密使高仲曦等先後俱以谗见杀】
发明【凡书杀杀无罪也北汉主以私愤而杀继钦其恶甚矣故书杀而不去其官所以罪北汉失政刑也】
【甲宋开宝七年○是戌岁凡三国一镇】春二月朔日食○夏五月江南遣使如宋
【江南主天性友爱弟从善使宋被留江南主悲恋不已岁时宴会皆罢作登高文以见意至是遣常州刺】
【史陆昭符入贡奉手疏求从善归国宋主不许】
秋九月宋遣曹彬将兵伐江南
【宋主欲伐江南而无名遣知制诰李穆谕江南主入朝江南主将从之其门下侍郎陈乔曰臣与陛下俱受元宗顾命今往必见留其若社稷何臣虽死无以见元宗於九泉矣内史舍人张洎亦劝其主无入朝】
【时乔与洎掌机密江南主信之遂称疾固辞且言谨事大朝冀全济也今若此有死而已穆曰朝与否国主自处之然朝廷甲兵精锐物力富雄恐不易当也宜熟思之无贻後悔江南主不从而遣使求封册宋主不许命梁迥复使讽之入朝江南主不答迥还宋主乃命曹彬为西南路行营都部署潘美为都监曹】
【翰为先锋将兵十万以伐之自王全斌平蜀多杀降卒宋主每恨之至是彬等入辞宋主诫彬曰江南之事一以委卿切勿暴掠生民务广威信使自归顺不烦急撃也又曰城陷之日慎无杀戮设若困闘则李煜一门不可加害且以剑授彬曰副将而下不用命者斩之潘美等皆失色彬自荆南发战舰东下江南屯戍皆谓每岁宋所遣廵兵但闭壁自守奉牛酒犒师寻觉异于他日池州将戈彦弃城走彬入池州败江南兵于铜陵进次采石矶】
发明【易曰长子帅师弟子舆尸贞凶然则行师之道贵乎老成之人否则必致舆尸之凶矣宋主以曹彬亷慎命征江南可谓师之长子其攻战图取不嗜杀人之心见焉然江南何以书伐宋谕】
【入朝而不从有词之可执也故又书伐以予之】
广义【江南无罪书曰伐者尊中国也】
冬十月宋加吴越王俶昇州东南行营招抚制置使【先是俶使判官黄夷简入贡于宋宋主谓之曰江南强掘不朝我将讨之元帅当助我无惑人言云皮之不存毛将安附寻密告以师期至是加俶招抚制置使】
十一月宋潘美渡江江南将郑彦华等拒战败走【初江南池州人樊若水举进士不第因谋归宋乃渔钓於采石江上乘小舟载丝绳其中维南岸疾櫂抵北岸凡十数往返得其江之广狭因诣汴上书言江南可取状请造浮梁以济师宋主然之以为右赞善大夫遣使往荆湖造黄黑龙船数千艘又以大舰载巨竹絙自荆渚而下或谓江濶水深古未有浮梁而济者乃先试於石牌口移置采石三日而成不差尺寸潘美因帅步兵渡江若履平地时江南久不用兵老将皆没主兵者多新进以功名自负闻兵兴踊跃言利害者日数十人江南主以镇海节度使同平章事郑彦华督水军万人都虞侯杜真领步军万人同逆宋师将行江南主诫之曰两军水陆相济无不捷矣彦华以战舰鸣鼔泝流而上急趋浮梁潘美麾兵击败之真以所部接战彦华不能救亦败金陵始戒严下令去开宝之号益募民为兵民以财粟献者官爵之】
发明【江南危如垒卵正当选将练兵以决胜负夫何用浮薄新进以御宋师其亡必矣直书败走交之也】
宋始修日历
【史舘修撰扈蒙请修日历宋主从之命宰辅日录时政送史舘仍以卢多逊专其职】
广义【分注云命宰辅日录时政送史舘呜呼所处若此其心可谓公矣视彼自观国史者岂不多哉】
御批续资治通监纲目卷一

[book_title]卷二
<史部,史评类,御批续资治通监纲目>
钦定四库全书
御批续资治通监纲目卷二
【起乙亥宋太祖开宝八年尽丁酉宋太宗至道三年】凡二十三年
【乙亥】宋太祖神德皇帝开宝八年【是岁江南亡唯北汉至太平兴国四年乃亡】春二月曹彬大败江南兵于秦淮进围金陵
【彬连破江南兵于白鹭洲新林港遣田钦祚攻溧水江南统军使李雄谓诸子曰吾必死于国难尔曹勉之父子八人皆没于陈钦祚遂克溧水彬大军进次秦淮江南兵水陆十万陈于城下时舟楫未具潘美率兵先赴令曰美提骁果数万人战胜攻取岂限此一衣带水而不径渡乎遂涉水大军随之江南兵大败马军都虞侯李汉琼率所部取巨舰实以葭苇乘风纵火拔其城南水寨又拔关城守陴者争遁溺死千计】
发明【宋建隆初曷为分注其年号而此大书何天下未一宋亦列国耳故细书之今此大书者按凡例宋得天下颇类唐故开宝八年大书如武德七年例是亦史外传心之要法也】
江南诛其将皇甫继勲
【初陈乔张洎为江南主谋请所在坚壁以老宋师江南主弗忧也日於後苑引僧及道士诵经讲易高谈不恤政事军书告急非徐元楀等莫得通宋师驻城下累月江南主犹不知时兵事皆属神卫统军都指挥使皇甫继勲继勲责贵骄初无效死意但欲其主速降而口不敢?每与衆言辄云北军强劲谁能敌之闻兵败则喜曰吾固知其不胜也偏裨有募死士欲夜出邀宋师者继勲必杖其背拘囚之一日江南主自出廵城见宋师列栅旌旗满野知为左右所蔽始惊惧收继勲付狱杀之遣使召神卫军都虞候朱令贇以上江兵入援】
发明【春秋卫人杀州吁传曰伐称人责词也杀州吁称人衆词也其杀州吁则石碏谋之而使右宰丑莅也变文称人则是人人皆有欲讨之心亦夫人之所得讨也继勲职专统军不能扞御欺君蒙蔽纵敌围城其罪甚矣然杀之者江南主之纲目取法春秋变文书江南诛其将皇甫继勲则是人人欲讨见一国之人诛之也其讨乱贼之旨严哉】
广义【皇甫继勲书曰诛者正其卖国之罪也虽噬脐无及矣】
三月契丹遣使来通好
【契丹涿州刺史耶律琮贻书宋知雄州孙全兴请通好全兴以闻宋主命答书许之契丹乃遣使诣宋复遣人告北汉以通好于宋无妄侵伐北汉主闻命恸哭谋出兵攻契丹宣徽使马峯固谏乃止】
夏四月吴越王俶取江南常州
【俶既受宋命以沈承礼权知军务而自率兵五万攻常州丞相沈虎子谏曰江南国之藩蔽今大王自撤其藩蔽将何以卫社稷乎不听进兵拔其关城又败其军于北界遣兵攻江隂宜兴皆下之遂拔常州江南主贻俶书曰今日无我明日岂有君一旦明天子易地酬勲王亦大梁一布衣耳俶不答以书上宋宋主优诏褒之】
发明【取者收夺之名声罪伐人而强夺其土地者也钱俶是举可谓不思之甚矣秦始皇欲灭六国厚赂齐王与之结好齐信之而不出兵以救五国虽偷安四十余年厥後五国甫灭而齐亦为所虏矣江南吴越之藩蔽共为唇齿之邦宋之先江南者譬犹蚕食自近以及远然而结好吴越非诚心也恐其连师拒宋势弗能支故耳江南既亡吴越孤立唇亡则齿岂有不寒者乎俶诚有愧於沈虎子之言矣故书取江南常州非所以予之实所以讥之也此与春秋书虞师灭下阳同意】
彗星见东方○秋七月朔日食
发明【严恭寅畏所以兴商夙夜畏威所以隆周太祖祗惧天戒无愧古人然而天变之屡形者兵戈未息民瘼未寜故也星日示变天之告戒勤矣其如天下未一何被弑而终国嗣未絶天亦莫如之何也已书之亦所以哀之也】
○遣使如契丹
【吕中曰和非中国得已之计也然和出於彼则和可坚和出於我则和易败太祖专任边将来则拒之去则御之且未尝遣一骑出境亦未尝命一使通和必待其边臣贻书而後命边臣以答之必待其来聘有】
【礼而後遣通和之使以报之得中国之体矣】
发明【前书契丹遣使来通好则是契丹求通於中国也古之王者待远邦必持大体侵轶则示之以威畏服则接之以礼苟求通而不答之则是失抚绥之道曲在中国耳故太祖因其求通而遣使以往得中国之体矣书以予之宜也】
冬十月江南主使徐铉来乞缓师不许
【江南都虞候刘澄以润州降江南主危迫遣学士承旨徐铉求缓师铉至言于宋主曰李煜无罪陛下兵出无名煜以小事大如子事父未有过失奈何见伐宋主曰尔谓父子为两家可乎铉不能对而还踰月江南主复遣铉乞缓师以全一邦之命铉见宋主论辨不已宋主按剑怒曰不须多言江南亦有何罪但天下一家卧榻之侧岂容他人鼾睡邪铉皇恐辞归】
发明【乞者卑屈请求之谓江南此举诚技穷矣所谓竈突炎上燕雀顔不变不知祸之将及已也时宋削平诸国既及江南势如破竹师焉肯缓正犹盗窃人财而谓之姑徐徐云尔盗岂舍之而他适哉据事直书失自见矣】
广义【昔者孔子谓子贡曰不辱君命可谓士矣今徐铉如子事父之言可谓辱君之命者也惟其辱君之命此所以来父子无两家之说耳当是时也唐之国势危如一发之引千钧谀宋亦亡不谀亦亡为铉者则当曰我主无罪陛下兵出无名以小事大从古为然非今独尔今陛下兴无名之师伐无罪之国後世必谓陛下利人土地将不得为令主也且兴师问罪必有其辞昔管仲以包茅不入贡责楚其辞可谓当矣然曰昭王南征不返此所以致楚人之不服也今陛下加兵江南不知江南何罪陛下何辞若使江南罪状昭彰陛下伐之又何辞焉若陛下无故伐人之国又决意不肯班师则臣死於君君死社稷乃其分也今小国且欲与陛下定是非於万世奚暇计一朝之强弱哉如此则宋主之语必为之塞而其师之还否非所计焉惜乎铉不及此而遽有如子事父之言见其卑矣】
曹彬将王明大破江南兵于皖口获其都虞候朱令贇【朱令贇自湖口入援衆号十五万顺流而下将焚采石浮梁彬闻之遣战櫂都部署王明密令人树长木於洲渚间若帆樯之状令贇望见疑有伏逗挠不敢进明因移檄诸将犄角袭之令贇乘大航建大将旗鼓至皖口明合步军将刘遇急攻之令贇势促因纵火拒战会北风甚火反及之遂大溃遂擒令贇金陵独恃此援由是孤城愈危蹙矣】
发明【获者贱词也曷为贱之罪令贇也时江南危迫独恃此援当委身拒战麾衆争先以救君父之难可也夫何轻虑浅谋为彼所袭则令贇安能逃其失律之罪乎】
十一月曹彬克金陵江南主煜降门下侍郎陈乔死之【彬遣人谓江南主曰事势如此所惜者一城生聚耳若能归命策之上也某日城必破宜早为之所江南主不听一日彬忽称疾不视事诸将皆来问疾彬曰余之疾非药石所能愈惟须诸君诚心自誓以克城之日不妄杀一人则自愈矣诸将许诺共焚香为誓明日彬即称愈又明日城陷初陈乔张洎约同死社稷然洎实无死志至是乔径入白江南主曰今日国亡愿加显戮以谢国人江南主曰此乃历数卿死无益也乔曰纵不杀臣臣何面目以见士人乎遂自经死勤政殿学士锺倩朝服坐于家兵及门亦举族死之江南主率臣僚诣军门请罪彬慰安之待以宾礼请煜入宫治装彬以数骑待宫门外左右密谓彬曰煜入或不测奈何彬笑曰煜素愞无断既已降必不能自引决煜治装毕遂与其宰相汤悦等四十五人赴汴京彬自出师至凯旋士衆畏服无敢轻肆克城之日兵不血刃凡得州十九军三县一百八十捷至】
【羣臣称贺宋主泣曰宇县分割民受其祸攻城之际必有横罹锋刃者实可哀也命出米十万赈恤之徐一夔曰苏轼有云正统者犹云有天下云尔宋太祖既受周禅平荆湖蜀汉江南吴越恐悚待命所未臣者独河东一弹丸地可以谓之有天下矣朱子乃曰如以正统则秦晋隋初未可当必并六国灭吴陈而後归之如本朝亦必并河东而後可据朱子之说而以当时大势度之六国之衆可以敌秦初之秦吴陈帝有江南可以敌晋初之晋隋初之隋区区河东而欲敌宋初之宋以一敌九小大不敌昭然可见此盖一时答问云然非其终身不易之定论也】
发明【国君死社稷在礼所当然春秋之法诸侯不生名失地则生而名之比同贱者絶之之词也李煜坐致困惫不能一决金陵既破率衆迎降可愧之甚江南诸臣无一死节独陈乔断以大义】
【从容就死盖亦难焉观其对主之言曰今日国亡愿加显戮以谢国人至今凛凛犹有生气煜独无愧於心乎蜀之亡而死节者高彦俦江南之亡而死节者陈乔皆亡国之善词也故纲目以全节予之垂法深尔】
广义【陈乔之死国君子固多其义焉臣则以为乔之死无益于国也历观李煜之嗣唐信浮屠逆忠良纵奢侈隳政事嬖近习五者乃亡国之大端煜皆溺而不止当是时也陈乔何不谕之於道而使煜为令主耶昔者孙皓暴虐晋将伐之张华以为恐吴人更立令主江南未可图也幸而李煜听乔之谏而改弦易辙宋岂易图哉谏而不从自当行已之志以尽大臣之道考之於册未尝见乔进一谏疏出一忠言至此而死则亦徒死而已果何益哉昔豫让之死智氏似矣君子谓智伯贪地】
【不已让无一言以止之而徒为之报仇亦非忠智之士况乔乎臣故於纲目予乔之死姑广其义以与识者道岂乔之死而不足以激劝人心也哉】
【丙子】九年【十二月太宗皇帝太平兴国元年】春正月曹彬振旅而还诏赐李煜爵违命侯
【彬俘江南主李煜还汴帝御明德门以煜尝奉正朔命勿宣露布止令煜君臣白衣纱?至楼下待罪诏并释之赐冠带器币鞍马有差授煜检校太傅右千牛卫上将军封违命侯子姓从官皆录用之因赦天下帝责张洎曰汝教煜不降使至今日因出洎所草召上江援兵蜡丸书示之洎谢曰书实臣所为犬吠】
【非其主此其一耳他尚多今得死臣之分也帝奇之以为太子中允史臣曰张洎初劝李煜勿降既而不能死之犬吠非主之对徒以辨舌侥幸得免厥後揣摩百端谗毁正直利口之士鲜不为反覆小人也】发明【书军还多矣未有书振旅而还者书振旅而还特笔也其特笔何嘉全师也彬还师不亡一镞所谓万全之师矣特笔于策深嘉曹彬也】
二月以曹彬为枢密使
【初彬之伐江南也帝谓曰俟克李煜当以卿为使相潘美预以为贺彬曰不然夫是行也仗天威遵庙谟乃能成事吾何功哉况使相极品乎美曰何谓也彬曰太原未平耳及还帝谓曰本授卿使相然刘继恩未下姑少待之美视彬微笑帝诘之美以实对帝亦大笑乃赐彬钱五十万彬退曰人生何必使相好官不过多得钱耳未几乃拜枢密使】
广义【分注载彬曰人生何必使相好官不过多得钱耳是言也所谓前言戏之耳亦非名教中之说观者以意逆志可也曾谓彬之廉而有是乎哉】
吴越王俶来朝
【帝谓吴越使者曰元帅克毘陵有大功竢平江南可暂来与朕一相见以慰延想即当复还朕三执圭币以见上帝岂食言乎至是俶与妻孙氏子惟濬入朝帝赐礼贤宅以居亲幸宴之赏赉甚厚赐俶劒履上殿书诏不名命与晋王叙昆弟之礼俶固辞乃止留两月遣还赐以一黄袱封识甚固戒俶曰途中宜密】
【观及啓之则皆羣臣乞留俶章疏也俶益感惧】
发明【春秋桓七年谷伯绥来朝邓侯吾离来朝传曰春秋之法诸侯不生名谷伯邓侯何以名桓天下之大恶执之者无禁杀之者无罪谷邓越国踰境相继而来朝即大恶之党故特贬而书名】
【与失地灭同姓者比焉钱俶轻弃社稷来朝宋邦几致拘执若俶者难乎免於春秋之责矣】广义【观宋祖待俶如此盖可以知其度之宏矣】
三月以子德芳为贵州团练使○帝如西京夏四月郊
大赦
【帝以江表底定方内大同欲西幸以行郊礼三月如西京次巩县遂拜安陵赐河南今年田租之半奉陵户复一年至洛阳四月祭天地于南郊都民垂白者相谓曰我辈少经乱离不图今日复观太平天子仪卫有泣下者祭毕大赦宴赐亲王羣臣有差】
还宫
【帝欲留都洛阳羣臣咸谏弗听晋王光义言其非便帝曰迁河南未已终当居长安耳光义问其故帝曰吾欲西迁据山河之胜以去冗兵循周汉故事以安天下也光义曰在德不在险力请还汴帝不得已从之因叹曰不出百年天下民力殚矣】
曹翰屠江州杀江南守将胡则
【江南州郡皆降独江州指挥使胡则杀刺史谢彦实集衆固守曹翰围之四月余则力屈被执翰杀之因纵兵悉取赀财而屠其民】
发明【天之生人均禀同赋恻隐之心人皆有之故见孺子入井尚有怵惕恻隐之心况屠戮千万人乎胡则固守江州四月不下乃其臣职之当然耳翰既克城於胡则厚礼而释之於百姓抚慰而安之斯为王者之师仁人之心也夫何甫得江州逞其私愤杀胡则屠百姓而元元生灵靡有孑遗江州之民奚罪焉呜呼既亡恻隐安得为人厥後子孙丐乞於市此盖天道之昭报尔故纲目据事直书以着其残暴之罪】
秋八月遣侍卫都指挥使党进率兵伐汉九月败汉兵于太原契丹救之
【帝命党进潘美杨光美牛思进米文义率兵分五道以攻太原又遣郭进等分攻忻代汾沁辽石等州诸将所向克捷进败北汉兵于太原城北汉主急求救於契丹契丹主遣其相耶律沙救之】
帝幸晋王光义第
【帝友爱光义数幸其第恩礼甚厚光义尝有疾亲为灼艾光义觉痛帝亦取艾自炙每对近臣言光义龙行虎步他日必为太平天子福德非吾所及也】
冬十月帝崩晋王光义即位
【癸丑帝崩甲寅晋王即位号宋后为开宝皇后迁之西宫○李焘云上不豫夜召晋王属以後事左右皆不得闻但遥见烛影下晋王时或离席若有所逊避之状既而上引柱斧戳地大声谓晋王曰好为之已】
【而帝崩顾命大事也实録正史皆不能记惜哉○帝享年五十性孝友节俭质任自然不事矫饰一日罢朝坐便殿不乐者久之左右请其故曰尔谓天子容易为邪早作乘快误决一事故不乐耳宫中苇帘缘用青布常服之衣澣濯至再永康公主尝衣贴绣铺翠襦帝曰汝服此衆必相傚禁之主一日劝帝以黄金饰肩舆帝曰我以四海之富宫殿饰以金银力亦可办但念我为天下守财耳岂可妄用初颇好猎一日逐兎马蹶坠地因引佩刀刺马杀之既而悔曰吾为天下主轻事田猎又何罪马哉自是不复猎尤注】
【意刑辟尝读二典叹曰尧舜之罪四凶止从投窜何近代法网之密邪故定为折杖法以逓减流徒杖笞之刑自开宝以来犯大辟非情理深害者多得贷死惟赃吏弃市则未尝贳史臣曰太祖得国视晋汉周亦岂甚相絶哉及其发号施令名藩大将俯首听命四方列国次第削平建隆以来释藩镇兵权绳赃吏重法以塞祸乱之源州郡司牧下至幕职躬自引对务农兴学慎罚薄歛与世休息迄於丕平治定功成】
【制礼作乐传之子孙世有典则遂使三代而降考论声名文物之治道德仁义之风无让於汉唐规模可谓远矣】
发明【顾命之是非论者多矣然宋史及通监皆备载之至纲目一切削去止存李焘之说又按凡例或事有可疑正史不载而传闻彰着者畧述於目之末以圈隔之此疑以传疑也然顾命大事而实录正史皆不能记是必当时讳之也胡为纲目亦不敢正名其事耶夫使太祖有疾则太子诸王与用事大臣皆当入侍万一帝崩而传位则大臣亦当相率同列称领遗诏推戴晋王则是真伪】
【了然在目而授受明矣既不能然乃悉听羣阉所为果何谓耶且顾命天下之大事也以顾命大事尚莫能明则天下之事更有大於此者乎不然纲目何不书传位而书之若此春秋隐弑锺巫而桓】
【立礼之正也而传且曰桓公与闻乎故而书即位着其弑立之罪深絶之也美恶不嫌同词用是而观则虽信传信而疑传疑按以春秋之法则晋王不能逃桓公之责矣此纲目是非之断也】广义【臣尝以宋太祖传弟之事失有三人焉一失於杜后之不公二失於太祖之不明三失於太宗之不义何也盖位者天之位非人之所得私也苟以人而不以天必将起衅召祸盖有不可胜言者矣尚何以安厥位为望哉观夫杜后有曰国有长君社稷之福也斯言也杜氏闵周之亡於幼主故也使其不贤其如长何信斯言也则古人委裘遗腹之事谬矣至若太祖承母之训似矣独不思夫自传贤之後必以传子为正间有不传於子而传於弟者未闻其有不乱也况妇人无专夫死从子乃其职也太祖何独昧於此哉及夫太宗则又不顾礼义而为之耳当夫兄之禅已也盍曰德昭嫡长且贤未闻其有过也况陛下创业垂统传子为宜臣何功德而敢冒居此位乎虽违母后之】
【言正所以盖其愆也至於甚不得已则掉臂而为泰伯夷齐之事不亦可乎呜呼杜氏以患得患失之心而保天位太祖以曲谨小廉而传天位太宗以褊急奸贪而攘天位天位一坏於三人之手其】
【不幸孰甚焉大抵以天下与人天下之大事也彼其传子之常法尚有顾命大臣而为之证佐况传弟之异事邪噫传子而有顾命之臣者岂古人之得已哉无非谨天位而除厉阶塞祸源立此枢机周密之法耳今而普虽出守岂无一二顾命大臣邪无顾命之臣而独召晋王者是太祖有其弟而不有其子也使太祖诚有其弟矣安知後日光义能庇德昭不乎使太祖不有其子矣又安知德昭能无觖望之心以生乱乎诚使太祖知有其弟可传而其子之不可传一以公天下为心又孰若不欺人孤寡以取天下为美乎然权其轻重而论之则杜氏之失为最太祖之失次之而太宗之失为不足道也】
以弟廷美为开封尹封齐王兄子德昭封武功郡王德芳为兴元尹
【廷美即光美也寻诏太祖廷美子女并称皇子皇女以示一体】
以卢多逊同平章事楚昭辅为枢密使○十一月进封刘鋹卫国公李煜陇西郡公○十二月大赦改元发明【踰年改元乃古今不易之常礼苟或不幸而遇篡弑之事边陲之警如汉之光武晋之元帝则不踰年改元所以示中国之统未絶以安天下亿兆之心此盖应变非常道也今太宗於十二月改元肆赦又非汉光晋元之比姑徐一月是为明年何汲汲以残年为元年大赦於天下其忍心害理莫此为甚原其心欲夸示海内以为太平我之所启兴国我之所基其无兄之心於斯见矣故纲目特书十二月大赦改元不惟讥之而实有以诛其心也】
广义【抑考宋太祖崩於开宝九年十月壬子夜甫甲寅而太宗遂即位况才二月而遽改元且不过一月则是明年丁丑矣於丁丑而改元无乃不可乎今於十二月而改元则是上冒太祖开宝九年而为太平兴国之元年也何忍为之语曰是可忍也孰不可忍也且崩年改元乱世事也太宗何甘心而不顾邪盖太宗急於得国譬则饥者甘食渇者甘饮故於饮食虽失其正而不暇择也由】
【是观之则其授受之是非盖不待辨而自明矣】
○诏羣臣论列者即时引对
【富弼曰太宗求治之切故诏羣臣论事欲面奏者即时引对此言路所以无壅也自後臣僚非差遣合上】
【殿者不得对亦有朝臣乞上殿敷奏边事踰月不得报边事尚拘常例况边事乎】
发明【治天下者莫病於上情不能下达下情不能上通是故乾上坤下天地不交则为否坤上乾下天地相交则为泰舜好问好察禹拜昌言良以此也太宗诏羣臣论列者即时引对则下情上达言路庶几无壅也太宗求治之切何其至哉故纲目掲而书之所以不没其善耳】
初诏诸道转运使纠察官吏○罢河东兵
发明【察官吏则劝惩之法行罢河东兵则抚字之道着皆为国之善政也故备书予之】
【丁丑】太宗皇帝太平兴国二年春二月赐礼部进士吕蒙正等及第
【初太祖幸洛阳张齐贤以布衣献策条陈十事内四说称旨齐贤坚执其余策皆善太祖怒令武士拽出之及还语帝曰我幸西都唯得一张齐贤我不欲爵之以官异时可使辅汝为相也是时齐贤亦在选中有司失於抡择寘於下第帝不悦故一榜自吕蒙正以下尽赐及第】
发明【按书法纲目非元年不书号此二年也曷为书之改元於去年也去年分注尝细书太宗皇帝太平兴国元年矣而此复书太平兴国二年既正其始复诛其心也唐文宗太和二年纲目书亲策制举人而不言所得之人示其不满之意今而直书其所得之人所以美太宗求才而得实用耳夫岂文宗弃其才而不用者哉此纲目进士书人之意也後皆仿此】
二月帝更名炅○夏四月葬永昌陵
【契丹遣耶律敞会葬寻遣辛仲甫报谢之契丹主问曰闻中朝有党进者真骁将仲甫曰名将甚多如进鹰犬之材何可胜数契丹主颇欲留之仲甫曰信以成命义不可留有死而已契丹主厚礼遣还】
秋九月容州初贡珠
【初南汉置媚川都令人入海五百尺采珠无日不溺死者岭南平太祖诏废之仍禁民
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:46:42-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>