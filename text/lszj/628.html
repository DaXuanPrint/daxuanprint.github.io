<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●弁言,●客滇述,●蜀记,客滇述全文在线阅读,客滇述全文在线下载,大玄古籍书库">
<meta name="description" content="一卷。明顾山贞撰。《客滇述》记明末清初之际川贵之变,记事用明代年号,起自崇祯元年(1628),农民起义发难,至吴三桂平定川贵时止。书中记叙农民起义军蔓延入蜀,蜀巴骚动,然十七年间,张献忠五出五入,川境未尝大害。迨张陷成都,建立大西,严厉镇压官僚士绅反抗,以至杀人过分,屠戮川民。又记曾英、王祥、杨展诸军负隅顽抗,与农民义军拼杀对峙,清入关后,朱容藩称帝夔州等等_客滇述_全文在线阅读_客滇述_全文在线下载_大玄古籍书库">
<title>客滇述_顾山贞_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">客滇述</span> <br/>
          作者： <span class="inputVal" id="bkauthor">顾山贞</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,笔记,完结</span> <br/>
          字数： <span class="inputVal" id="bknum">[book_length]32101</span> <br/>
          说明： <span class="inputVal" id="bkdec">一卷。明顾山贞撰。《客滇述》记明末清初之际川贵之变,记事用明代年号,起自崇祯元年(1628),农民起义发难,至吴三桂平定川贵时止。书中记叙农民起义军蔓延入蜀,蜀巴骚动,然十七年间,张献忠五出五入,川境未尝大害。迨张陷成都,建立大西,严厉镇压官僚士绅反抗,以至杀人过分,屠戮川民。又记曾英、王祥、杨展诸军负隅顽抗,与农民义军拼杀对峙,清入关后,朱容藩称帝夔州等等</span> <br/>
          封面： <span class="inputVal" id="bkimg">Z_6096.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]客滇述
[book_author]顾山贞
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,笔记,完结
[book_length]32101
[book_dec]一卷。明顾山贞撰。《客滇述》记明末清初之际川贵之变,记事用明代年号,起自崇祯元年(1628),农民起义发难,至吴三桂平定川贵时止。书中记叙农民起义军蔓延入蜀,蜀巴骚动,然十七年间,张献忠五出五入,川境未尝大害。迨张陷成都,建立大西,严厉镇压官僚士绅反抗,以至杀人过分,屠戮川民。又记曾英、王祥、杨展诸军负隅顽抗,与农民义军拼杀对峙,清入关后,朱容藩称帝夔州等等
[book_img]Z_6096.jpg


[book_title]●弁言
本书「客滇述」及附录「蜀记」，主要均记张献忠在蜀事。四川离台湾远，似与本丛刊无关；但因本丛刊的内容早已推广而及南明，而此两文所「记」、「述」者，不独其本身甚为重要，且与今后之永历史事，关系密切。故特「刊而出之」。（宪文）

[book_title]●客滇述
云间顾山贞撰
戊辰毅宗崇祯元年，陕西延安府保定县杜木川有耕夫闻空中声，仰视之，见火一簇从天而下，急避入岩中，火即坠前数十步，光焰蓬勃，尘土涌起十余丈。耕夫趋归，呼众往视，土皆焦灼，尚炽热不可近。明日，锄得一物，如舂石而黑色，错杂银屑，上有文若蝌蚪书。众共破石，分藏之。是年凶，民贫，揭竿为乱，乱首曰掌盘子，潘某为之，众最多，因号潘十万。潘众虽多，然无器械，仅夺粮救困而已。延安副将薛某讨破之，杀数万人，潘某亦死；其余众未散，各以党为小掌盘子。又有勋卫马某者，身长大，喜斗，人谓之马将军。与博徒游，输金钱多，久而不匮。搏徒异之，察探其所自来，盖为盗也。以弓矢劫商贾于路，北方所谓响马贼是矣。博徒遂多从之。一日，某监司被劫，捕盗甚急，有司知盗在博徒中，发兵捕之。博徒窘，遂与官兵斗，杀伤官兵。有司以叛闻，而众益不敢归。于是掠人为盗，盗日益众，其名有神一魁、王嘉胤、苗美、黄龙、紫金梁、不沾泥、点灯子、冲天一字王、大天王、独行狼、一根柴、秋圪台、可天飞、蝎子块、豺塌天、老回回、扫地王、八大王、八队、七队、闯将、过天星、混天星、满天星、上天猴。其小者尚以百数，如一座城、一顶盔、老元宝之辈，不可胜记。
己巳二年，陕西兵备刘应选击贼，杀五百余人。其渠魁死者，亦甚众，余皆走四川。
庚午三年三月，贼自龙安府至剑州江口，又走毛裕渡。官兵袭之，颇有杀伤。是年，设驻镇府于广元，以保宁府同知守之。
辛未四年，贼陷开县。
壬申五年，贼陷新宁。
癸酉六年，贼陷大宁。时朝廷遣将征讨，数年以来互有胜负，诸贼中颇多饥民博徒思还乡井者，陕西总督某招降数千人。一月纵之采樵，去其弓刀，潜遣兵数千，伏山谷中，欲尽杀之；降者觉之，各举石击官兵，或拔木为仗，奋击官兵，官兵败走，贼自此遂绝无归附之心矣。
诸贼为乱累年，或战死、或降、或自死，其众悉并于李自成、张献忠；即贼首有存者，亦属二贼部下。自成即闯将，献忠即八大王也。自成米脂县人，为县驿马夫，勇猛有胆略，尝醉卧于缙绅艾氏石坊下。艾氏恶之，嘱县令逐之，自成遂投反者马将军，为其门下役。寻领八队，号闯王。其后陷京师，僭帝号。未几，败死。献忠肤施县人，为延安捕快。性凶暴，尝以事受笞系狱。久之得出，穷无所归，乃从苗美、王嘉胤为乱。战辄先登，独领一队，号八大王，其后遂为川患云。
献忠等发难于陕西延安府，而蔓衍于各省，望屋而食，奔走不停，未尝据城邑为巢穴，故曰流贼。献忠尝降于川湖总督陈奇瑜，请屯房县；已而复叛，流入陕西。
甲戌七年二月，献忠为官兵所败，自陕西平利县复犯四川。既见川中山水阻险，不可驰逐，恐官兵围而歼之，乃自达州仪陇县出白水江，仍奔陕西；而汉中之民为贼所掠者，遂留川川东、北山谷间为贼。其名掌盘子者，为黄龙、摇天动，故世谓之摇黄贼。贼每系人，逼令从己；年余心服，乃解其缚。又面颊上剌「大王」、「天王」等字，使不得归，归即为有司所获。久之，党遂众。掌盘子者十三人，曰尊天王袁韬、曰整齐王、曰震天王白蛟龙、曰黑虎混天星、曰必反王刘维明、曰二哨杨三、曰托天王、曰马超、曰邢十万、曰顺虎过天星、曰黄鹞子、曰九条龙、曰摇天动，以通江、达州、巴州为巢穴，而蔓衍于岳池、广元、定远、合州、巴县。凡川东之北岸，任其出没。掳掠人口，则责人取赎。当播种时，则敛兵暂退，及收成后则复来；以为人不耕种，则无从而掠也。初不攻城劫寨，亦不恣杀。因土人强悍，乡兵四起，相约杀贼，而贼遂逢人即杀。川中多石洞，可容数百人，百姓藏匿其中；贼围之，积火于外，烟入其中，人中烟气即死，贼于是入洞杀掠无遗。久之，马渐多，器械渐精，且有火器，川人附之日众，遂攻城劫寨，而岳池、邻水等县无坚城矣。
初，流贼至滇中留数月，掠人甚众，有逃归者。关南道刘某斩数人，欲灭其来。于是被掠不敢归。其归者畏捕，仍走山谷间，此摇黄贼所自始也。抚川者初不以为意，既而贼势浩大，颇有惧色，使总统赵荣贵御之；互有胜负，竟不能灭。
巡抚刘汉儒以贼入川，谪戍。
丁丑十年十月，张献忠复入四川，分兵两路：一由剑阁犯潼、绵，一由龙安犯遂宁。剑阁无备，剑州生员聂明杲督乡勇守之；贼捕民为向导，从关后小路绕出。明杲战死，贼长驱而入；所过州县，多望风奔窜。独吏部文选司主事吕大器募兵守遂宁，贼亦不攻，竟犯成都。攻围二十余日，城上多方御之，不能陷，乃遁去。贼攻城时，援兵皆在数百里外，无一骑至城下。独副将张令自变量千人据汉州，当贼冲，拒贼数万，多有斩获。四川总兵侯良柱以援兵抵成都，贼已退至金堂淮口，良柱追之，战于潼、绵间，兵败而死；副总兵刘干象到贵，亦死于阵，一军皆没。时巡抚王为章（一名维）驻保宁。先是，梁山有朱廷益者，善幻术，为章任之以为军前参谋，使别将一军，贼至不能击。御史柳寅东劾为章失机，为章逮系；廷益论死，毙成都狱中。
总督洪承畴追贼入川，使曹变蛟驻剑州，左光先驻保宁。
戊寅十一年正月，贼遁入汉中。
以傅宗龙巡抚四川。宗龙云南人，初至成都，民间讹言巡抚于六月二十四日欲为火把会。火把会者，云南之俗，至六月二十四日燎火庭中聚饮，令人相扑跌为乐，盖古角抵戏也。至秋，民心乃安。
新繁县西郊外，佛寺石像自动。
八月，四川总兵刘镇藩遣王朝阳至仪陇县击摇黄贼。饷少，兵遂叛去。九月，镇藩麾下杨展，抚叛兵于广元之百丈关，即以展为参将统之。
己卯十二年，设立夔州府十三隘以御贼，一隘一将；十三隘，一大将统之。
以傅宗龙为总督，加兵部尚书；命邵捷春巡抚四川。
庚辰十三年正月，成都郭外北城街泥像自动。邵捷春祝之，若城保全，迎神入城。后贼果退，迎入城中夏莲池，祀焉。
张献忠流入湖广，盘踞竹山、房县山中，督师杨嗣昌合兵围之。令大将左良玉驻襄阳，以伺贼走郧阳；令邵捷春守夔关，以伺贼走四川。若贼走夷陵，则嗣昌当之：谓之圆盘。捷春至夔州，以属县大昌、大宁与竹山、房县接壤，为隘二十二处。若两县之隘不守，当以失封疆得罪，遂不守夔关，而守诸隘。隘将覃思岱、杨茂选不协，思岱谮茂选，捷春信之，斩茂选，令思岱并将其兵。兵怒，散去。五月，贼即从此入，诸隘皆溃。贼乘夜犯夔关，直抵夔州城下。副将张令拒战于羊耳山，败没于阵。嗣昌使赞画主事万元吉援之，会石砫女帅秦良玉亦引兵至，元吉与之合；贼遂由新宁、开县奔达州，复入汉中。
杨嗣昌奏邵捷春失机，有诏逮问。
十月，献忠与罗汝才自汉中复犯四川，陷梓潼。副将郭某自他道至剑州，得贼谍；谍绐言贼已进绵州，而贼乃伏梓潼七曲山后。官兵至上亭铺，贼邀击，官兵败；郭某奔剑州会口，贼复入梓潼。总兵方国安自广元追贼至梓潼，贼出城，官兵追过南门；贼佯败，官兵入城；未及半，贼劫辎重而去。官兵梓潼，贺人龙、赵光远、铁某大军继至，贼遂走绵州，城守。贼渡河走泸州，官兵追至泸州，贼伪燃火顺流而下，官兵追之。贼复乘问走绵州，至浮桥，有牛遮道，贼击斩牛。绵州城内闭，贼走梓潼，官兵追及之，杀贼五、六百人，擒老弱数百人，杀罗汝才弟。献忠复犯官兵，至灵阳庙，夺老弱，走剑阁，自广元入汉中。贼所过州县，官民多窜伏。金堂知县程大典署汉州，独城守；新都知县黄翊圣，亦城守，民赖以安。
邵捷春有惠政，都人甚德之。及被逮，其校尉居贡院中，百姓万余人往击之，校尉踰墙走。捷春先遣校尉行，而后自间道诣阙，竟论死狱中。方乱民围校尉时，司道官谕之，不听。华阳知县某跪请解散，民诟詈不止。自是，下频轻其上矣。
以廖大亨巡抚四川。
彭县多逋赋，县令某以偿衙役工食令衙役自索之。除夕，索甚急，民皆怨苦。
辛巳十四年正月，彭县豪民王纲仁纪倡议除衙蠹，鸣锣集众，尽毁衙役家。各州县闻风而起，曰除五蠹。一曰卫蠹，谓州县吏胥皁快也；二曰府蠹，谓投献王府武断乡曲者也；三曰豪蠹，谓民间强悍者也；四曰宦蠹，谓缙绅家豪奴恶仆也；五曰学蠹，谓生员包揽词讼生事害人者也。或捶击死者、或糜烂于鼎釜者、或活埋于土窖者，不可胜记。惟新都令黄翊圣、金堂令程大典有善政，故民未变。若新繁、彭山等县，多蔓延不解。至发兵征讨，乃罢。成都亦揭竿拥众，呼噪城下。院司多方抚慰，不从；令都司引镇远营兵开门击之，众溃，乃就抚。
廖大亨以民变谪戍，以提学副使陈士奇巡抚四川。
癸未十六年十一月，李自成陷陕西。汉中总兵赵光远劫瑞王入四川，关南道陈纁从；至保宁，陈士奇与巡按刘之渤、上巡道葛奇祚等迎之，遣光远还汉中，而奉王驻重庆。奇祚居心宽厚，莅事精勤。每巡州县，为民兴利除害，恺恻动人。吏民有一善，必称扬之；有过则谕之使改，不遽责也。时百姓不肯迎瑞王，抑郁成病；及王入重庆，乃曰：『吾事毕矣』！竟死。囊无余物，士民敛钱殓之。
十二月，张献忠由荆州复犯四川，陈士奇驻重庆以御之。先是，士奇以兵饷不足，屡撤夔州十三隘守兵。至是，贼众数十万水陆并进，鲜有抗之者。刘之渤疏劾陈士奇，诏以川北道龙文光代士奇之职。
甲申十七年（清顺治元年）二月，贼陷夔门。参将曾英守巫山县皮市隘，战败，退守涪州，断贼水路。三月，贼陷万县。
四月十六日，武举人朱彝之自京师奔还成都，始知李自成已陷京师，而讹传上幸通州。二十四日，众议奉蜀王监国，以杨锵、齐琼芳、杨台、刘道贞为相。刘之渤不可，遂不果。
五月，张献忠进犯重庆（重庆铁壁金城，素称天险。左有合江、右有泸江，汇流而泻夔关；自瞿塘三峡以达荆州，所谓川江者是也）。所经之地，兵不留行。至酆都，恐土司秦寡妇扼险，先使人侦之。秦氏守境，不敢出，乃竟向忠州。副将赵荣贵拒战，不克，退守梁山，断贼陆路。献忠使孙可望（原名旺，讹作望，献忠养以为子，故又名张可旺）击之，战于白兔亭，荣贵复败。六月初七日，贼至涪州，曾英拒战，献忠又击破之。于是自涪州以上，如入无人之境，竟无与抗者矣。
初，李自成使马珂入川，攻陷顺庆，执知府杜某，欲杀之；赂以万金，不允。杜某有孀媳，为涂副使女，有殊色；珂妻弟某知之，求纳为妇。涂氏闻之，即自缢。杜某妻急解之，且跪请曰：『勉自活以全我一家命』！即夕成婚，珂以杜某知广安州。原任词臣江鼎镇率先降贼，青衣行酒，进美人以悦之，得不死。其它乡绅官吏俱被刑，寻死者甚多。珂奉自成年号，摇黄不能与抗，亦不附从，仍奉大明年号，设险自守。至是，马珂闻献忠将至，即弃城遁去。
新抚龙文光入顺庆时，献忠已将达重庆。重庆告急，文光檄援兵至顺庆听点，然后发行，则重庆已被围矣。十八日，贼据佛图关，陈士奇尚在重庆，援兵亦有至者。诸将请背城一战，士奇不许；曰：『若辈欲走耳』！悉令入城，使副将卞显爵驻转角楼，统兵固守。贼四面攻城，多穿地道，发城外冢，取棺板顶头上以御矢石。一人伤，即补一人以进，稍退转即斩。地道既通，灌以火药。火药发，城立溃。二十三日，贼焚转角楼，显爵战死，城遂陷。贼既入城，士民袖手就戮。间有遁出城者，遇贼即死，或挤入水中。献忠坐操场，拘集文武各官，时各官多鱼服求生。贼悬重赏购百姓认之，各官遂无得脱者。贼遣人至瑞王府索王，王妃刘氏投井死。王被执，求水不可得。又系重庆知府王行俭，至库取钱粮。寻召士奇等，谓曰：『朝廷皆由汝等败坏！十三隘如有守兵，我迟进数日，汝等亦可预备。今如此，不剐何待』！并行俭等俱发凌迟。巴县知县王锡六言曰：『我辈应死，毋枉杀百姓』！遂皆死。贼众引瑞王入，献忠下座，叹息曰：『我兵强于李自成。汝既畏自成而离汉中，亦宜知我兵至而去重庆。今安坐不动，受我显戮，岂非命乎』！亦发凌迟，令剌王喉速死，盛以棺。百姓俱斫右手，无一免者；黠者欲以左手相欺，并左手亦不免。各州县畏其暴，惟恐加兵，皆望风送款。贼即择其魁杰者，授以知县之职，发兵送之，仍行杀掠；官民之降者，仍不能免。知广安州杜某，亦杀死。
定远县有米三千石，例解昭化。时昭化已为贼薮，定远令高作霖度不能达，请于龙文光，以未解顺庆可通融销算；如以昭化远而顺庆近，则脚价当如数扣还。文光援旧例不许，其米竟赍盗粮。
献忠遣人招江津乡官刁化龙，不至。
七月初四日，献忠使刘廷举守重庆，自引兵犯成都，尽焚其舟于泸州，分三路进。龙文光自顺庆援成都，调总兵刘镇藩并威茂道兵、董、卜、韩、胡土兵，守城。
顺庆叛降献忠，献忠使张都督殷承祚守之。
成都援兵四集，献忠使其众伪为援兵，混入城中，龙文光不能辨。八月初七日，贼四面攻城，较重庆更力。文光、之渤等悉发库藏，募死士缒城下杀贼。贼攻围不辍，凡三日。贼兵内应，钟鼓楼火发，守兵惊走，贼登城，文光、镇藩皆战死，蜀王及妃嫔皆赴井死。蜀世子平某、内江王奉鑘、巡按刘之渤、推官刘士斗、华阳知县沉云祚，皆被执。贼封平某为太平公，既而杀之。之渤等皆不屈，贼再三慰谕。以之渤为巡抚，之渤不可，但为百姓请命，遂皆死。十一日，献忠尽驱成都军民于中园，将屠之。其党汪兆龄进曰：『成都是本根基业，不宜纵杀』！乃止。十五日，献忠自称秦王，国号大西，改元大顺。即以蜀王府为宫殿，设立五府、六部等衙门，以汪兆龄为东阁大学士、原任通州知州严锡命为文华殿大学士、养子张可望为平南监军、张文秀为平南先锋、张定国为前军都督、张能奇为平南将军，分兵四出掠地，全川骚动。
九月，马珂尚在绵州，张能奇击之，不克。献忠自将击之，珂败走汉中，献忠还成都。
十月，张定国陷保宁。
张可望陷龙安，使王运行守之；自引兵犯茂州，陷之。松潘副总兵朱化龙、管粮通判万文相击走之，遂复茂州。化龙又与龙安署印同知詹天颜共复龙安，斩王运行。
张能奇陷雅州。先是，雅州知州王国臣与上南兵巡道胡恒有隙。会上南守道建昌道官皆缺，恒带两道印，从邛州过雅州，将入建昌城，边兵送之。闻献忠已陷成都，兵噪，夺饷散去。国臣乃拘恒，劫其三印，遣使降献忠；又下卫指挥使阮士奇、生员洪其惠于狱。雅州生员傅元修走天全六番，说正招讨高跻泰，令出兵击国臣；跻泰许之，使高君锡、姜奇峰攻雅州，国臣遁入成都。君锡等迎恒及士奇、其惠入始阳。始阳跻泰地也。献忠以国臣为茶马御史，与张能奇犯雅州，陷之。进攻跻泰，至飞仙关；跻泰惧，即以胡恒、士奇及朱奉■〈金伊〉（奉■〈金伊〉、胡恒时已为僧）与贼，贼引去。三人至成都，皆被害。时建昌行营将周双桥李俸、海棠堡守备丁如龙、越隽卫指挥使王自明得胡恒檄，各以兵出迎；而恒已为贼所获，遂驻大渡河所，与掌印千户沉云龙、黎川安抚使马京及蛮庄七姓谋击贼，无应之者。会四川总镇坐营参将曹勋自成都败归，众推为帅，共守荣经县。居数日，富顺镇国将军平奉■〈木鼎〉（蜀王母弟、富顺王之次子）间道至荣经，勋与诸将及原任南京户部员外范文光、举人刘道贞、程翔凤、生员傅元修、傅元览、张士麟、唐默、钟之绶、胡大生、洪其仁、洪其信等共立平■〈木鼎〉为蜀王，号召义兵；勋为副总兵，统领诸将。
赧帝既立，诏故相王应熊经略川湖云贵四省军务，专办蜀寇；应熊即以文光为监军道、道贞为兵部职方司主事、翔凤为监纪推官。勋率诸将向雅州，大破贼于龙鹳山。贼退入雅州，诸将乘胜至城下，贼出战，勋败归荣经；贼复攻之，勋再败，退守大渡河所之大关山。贼攻之，不克。勋选骁骑击贼，斩首数百级，贼溃去。勋入荣经；贼复攻之，勋败，荣经陷。自是，惟守小关山。此二关，乃相公岭之险隘处也，范文光尝名为忠孝路焉。
献忠遣使四出，趣地方官员及乡绅朝见；百姓藏匿官员者凌迟，乡绅不来朝见者亦如是。其求朱姓更急。蜀府宗支多在灌县，乃发兵围之，不论宗室细民皆杀之。其余降官，各授以职。降贼江鼎镇复降献忠，献忠以为礼部尚书、考试总裁，自以为荣。会迎春，贼问出何门？贼国号西，欲其言西门，鼎镇则言出东门。贼怫然，问出何典？曰：『出「大明会典」』！贼大怒曰：『汝尚知有大明乎』！责一百棍。有门生何某者请代，责五十。明日，飞骑提何某一家五十人与鼎镇一门，对面就刑死。严锡命受知于贼，条陈甚多。尝言：『陛下继嗣不广，皆由兵间所掠女子，不足以配圣德。今有故相陈演女，才德色俱全，宜正坤位』。贼即以陈氏为后，演子为翰林学士。一日下令云：『陈娘娘欲斋僧，大僧银十两、小僧银六两』。以黄封封银柜，舁入寺中，诸僧皆喜。更有小儿求僧曰：『我愿割发作沙弥，得六金，当以半谢』！僧唯唯。及期，大小僧几万人入寺领银，贼闭寺门，每十僧贯以一绳，尽杀之。一日，迎状元，仪卫甚盛，各进士迎归，鼓乐喧阗，忽取一进士斩之。有一教谕，老年矣，加升侍郎，方扬扬得意，自谓开国元功。不数日，仍见杀。某县令朱某亦归顺，愿就教职，冀以免祸。及就职未期月，而全家被戮。乡绅朝见者，并拘其家属，使同行。至则尽杀之，不留种。又命各教官率生员来试，并命教官之妇率生员之妇同来点验；至亦尽杀之。其大家妇女皆发娼院，复尽杀之；并杀优人。贼将有先知此令者，尽召优娼，恣行欢乐；方淫媾流连，而身首已异处矣。献忠尝临操场阅兵，呼官兵为毛贼。有擒至者，即加捆缚，丢一人于沸水大镬中，仿古鼎烹法也；余皆凌迟。所获官吏，皆指为贪官，叱令剥皮；顷刻而全皮俱下，与肉不相黏，稍有黏者，谓不如法，即以剥皮之人令善剥者剥之。有乡绅为恶奴所讼，自言今日必死，当容一言。贼曰：『不必多言，自有死法』！乃按之于地，用钉钉其手足，以石滚轴滚之，顷刻遂成肉医。其暴戾如此！
献忠自言亲见天神与语曰：『天以万物与人，人以一物与天』，遂刊行各州县；再续二语云：『鬼神明明，自思自量』。即以为圣谕碑。
献忠之陷重庆也，未尝留重兵守达州；守备马干攻拔之，贼将刘廷举走。
成都之陷，援兵多死。惟刘镇藩之兵得脱者有二千余人，营于新津县宝山渔鼓桥，无所统属，欲得刘镇藩之裨将而奉焉。裨将之最有名者，惟曹勋、杨展；时二人俱为贼所擒，至中园而幸免，勋由崇庆州走大渡河所，展由新津走嘉定。众得展，遂奉为将。展令众从他道至叙州，自至嘉定取妻子来会。展归而嘉定已降贼，惟罗徽堡千总廖佐与峨眉人杨世泰率堡兵及乡勇千人守峨眉县，展与其子璟新部署兵将进营于叙州南岸。十二月，贼犯叙州，至东关，展欲渡江与战，众惧而走，展不能禁。贼遂陷叙州，追展至芦卫；展谓诸将曰：『不战则贼追我日深矣』！乃伏兵九箐以待之。贼亦见长山大谷，恐诱之，竟引去。展营于永宁卫而往谒王应熊于遵义，应熊仍以为参将。展于是居永宁，休养兵士。
献忠既据成都，曾英自涪州趋江津，又与建昌道刘麟长至綦江，并将刁化神之兵号召诸少年，劫掠富绅大贾以充兵饷。穷兵投之以就食，富民亦多投之以避难，军声普振。贼将殷承祚守顺庆，素有归顺意，英使人招之；为献忠所得，叱令剥皮。使者呼曰：『两国交兵，不斩来使』！贼赦之，断一手，去一耳、一目，割半鼻、半唇，给一令箭，遣还。其后顺庆竟归顺，英使熊应瑞、冯有庆守之。
乙酉赧帝弘光元年（附鲁监国、清顺治二年；六月以后，唐王隆武元年）正月，英引兵至重庆，一时蜂起之众皆归之，众至数万，船千艘；难民相依，又数万人，泊于涂山一岸，重庆屹然成重镇。英取遂宁之盐以赡军，故粮足而兵盛。刘廷举之遁也，往见献忠，献忠遣兵三万犯重庆。二月，至合州，据多功城为垒。十八日，贼遣精甲出佛图关陆路、大军由合州水路，夹攻重庆。先是，英闻贼至，令老弱与难民下涪州，进小江口，留锐卒于重庆待贼。及见贼两路至，急遣余大海当水路、张天相当陆路，戒勿轻战。自以轻骑五百，间道击多功城，破之。即取贼旗帜，绕出贼后，大破之于重庆亭溪，贼溃去，英威名大着；王应熊以为副总兵，非其望也。英营伍日盛，凡诸营不与同心者，即并之；亦不复禀应熊号令。日与所亲议应熊长短，且多结乡绅，藉之以财通朝廷用事者，诋应熊而称己长。及唐王即位，遂骤封平寇侯，气益骄。
三月初六日，杨展自永宁攻叙州，距城五十里营于干溪，令守备马应试引偏师夜渡雪滩头。平明，展军至南岸，贼拒应试于头坝，应试击破之，展渡河，断贼浮桥，贼惊走。应试追之，多溺死，生擒二千余人，遂复叙州，仍营于南岸。贼将冯双礼复陷叙州，其别将屯于东江外白塔山。二十八日，展渡江，击白塔山，而令川贵参将侯天锡引苏宝猓兵击双礼。展既渡，谓将士曰：『今日须以死战破贼』！乃尽焚其舟，使张滕、余朝宗攻山左贼，曹章、郭崇烈攻山右贼，姚之桢、李朝贵攻山后贼，展自当其前。曹章先登，之桢败而复胜；贼不能支，遂大溃。时猓兵为双礼所败，展乘胜又破双礼，追三十里，又复叙州。
四月，李自成部将一只虎陷太平、东乡、达州、夔州、新宁等处，寻遁入湖广。十三日，张可望复犯叙州。时原任总兵甘良臣领毛裕镇兵数百，副总兵余奎亦引兵千余人、船千余艘自津江来，与杨展会。展遂引二千人至蔡坝，击可望，败绩。后五日，可望攻展，展复败，贼追至干溪。展兵多从余奎船下江津，展与牙将数百人奔永宁。可望追至永宁，陷乐英寨；寨，屠寅故穴也。展等退守仁怀县之土城，贼追至土城；展等退守小关，贼又陷小关。展等入山峡中，众饥，杀马而食。甘良臣与参将王祥谋从箐中走遵义，章与向成功、黄国美曰：『我舍大队而入遵义，若大队为人所有，则我进退无据，不如间道往江津』。于是，良臣、王祥入遵义，展与章窃出贼垒，渡合江，始得食。五月，至江津兔溪，遇贼军，不得进。王应熊命展入遵义，又命取永宁；会皮熊、侯天锡已取永宁，展遂驻鱼腹关。
七月，唐王以马干巡抚四川西北、樊一衡巡抚四川东南。一衡衰老无能为，见诸将骄横、不奉法，惟仰屋长叹而已；干果于任事，多招勇壮御贼，然西北屡经残破，军食必取给于东南，竟莫有应者。
献忠在成都日求人杀之。先杀卫所指挥千户百户后，杀僧道工匠医生，皆令州县解至成都，杀而投其尸于南门外大桥下。各州县怨之，多起兵自固，不奉献忠号令。时曾英屯重庆、朱化龙屯茂州、杨展屯永宁、曹勋屯大渡河所；时赵荣贵已降清，屯于龙安。其小者亦拥众，诛贼官吏，而清兵又将击之。贼益忿怒，于是尽屠州县百姓。十月，贼令保宁守将刘进孝屠保宁，引兵还潼川；后数日，张能奇复屠保宁，无一噍类。
杨展大破贼将梁一训于纳溪县，溺死者无算。十一日，贼上南道郝孟旋来归。孟旋茂州举人，为贼所执，寻授以官。孟旋有才略，尝思立功，佯为贼用，而多募兵以自卫。曹勋、范文光守小关，孟旋欲通之，未有便；程翔凤与孟旋有旧，以书招之，孟旋大喜。雅州诸生已为献忠召人成都，未至，孟旋急使人招之，及诸生于邛州。诸生既还，孟旋遂杀贼之在雅州者，称明正朔，安慰军民；请翔凤与之盟，号其兵曰匡正营，而以雅州付文光与勋焉。行营兵久困于雅州，入城大掠，城中一空。孟旋以其众击邛州，不克；寻取花溪，为人所杀。
十二月十五日，献忠杀进士、举人、贡监、生员一万七千余人于成都东门外。先是，贼以特科，使州县送人应试；自进士至生员，俱不得隐匿。既至，聚于玉局观，以兵卫之。有疑其变者，伪以他事逸去，亦得全一、二人。既而，移入城中大慈寺。至是，照牌点名，出则尽杀之，投尸江中，人谓之泣魂牌。时贼兵皆聚成都，其在外者，或召入潼州，日遣心腹将领劲兵屠各州县。兵到则扬言万岁爷即至，官民皆集操场奉迎；而别遣一队入城，杀妇女婴儿。城内城外，一时俱发，男妇老幼无得脱者。其杀乡居人，则谓塘拨，亦不使一人得脱。所遣诸将，以所杀之多寡为功。首级重，不可携，男子割势，妇人则刓其阴肉及ru头。有不及取者，则但以人手为验。验功之所，手积如山。
丙戌唐王隆武二年（鲁监国元年、清顺治三年），清使肃王击献忠。献忠闻之，自引兵至平阳关，遇清兵与战，大败而还。时川西、川北州县皆为贼所屠，成都百姓亦不自安；会献忠败还，益怀异志。献忠觉之，恐人图己，一昼夜，易其处十二、三，或潜伏寺院佛像后、或扮兵卒遍游酒肆妓院，听人私语。于是尽屠其民。一日，献忠独坐食馒头，忽空中下数万手来夺馒头。一日，独坐院中，忽闻琴瑟箫管之声。献忠怒，拔刀斩之；见无头女子数十人，各弄乐器。献忠大骇，昏扑于地。又成都城中，至黄昏后，辄闻人偶语。往视之，则皆空屋也。贼兵夜出，则鬼击之。献忠恶其不祥，遂出城，居东门外中园。中园者，蜀王之外囿也，中有梨花数千本：成都俗，尝以三月三日于此走马为乐。献忠既陷成都，尽伐梨树，作宫室驰道，练兵于此，号为御营；至是居焉。贼兵之樵采者，尽入城中，拆毁房屋以为薪。又发兵四出，搜各州县山野，不论老幼男女，逢人便杀；如是半载。八月，献忠毁成都城，焚蜀王宫殿，并焚未尽之民房。凡石柱亭栏，皆毁之；大不能毁者，更聚薪烧裂之。成都有大城小城，本张仪所筑，汉昭烈帝修之。甃以巨石，贯以铁絙，壮丽甲天下。宫殿之盛，亦不减京师。至是，尽为瓦砾矣。献忠又令其众遍收川兵杀之，及其妻子男女，惟十岁以下者仅留一、二。四川之祸，屠城、屠堡、屠山、屠野、屠全省，甚至千里无人，空如沙漠；自亘古以来，未尝有也！
献忠有子尚幼，乘醉扑杀之。谓养子可望曰：『我亦一英雄，终不令幼子为人擒；尔终为世子矣！明朝三百年正统，天意必不绝之；我死，尔急归明，毋为不义』！可望顿首受命。献忠遂以可望为平东将军、张文秀（本姓刘）为抚南将军、张定国（本姓李）为安西将军、张能奇（本姓艾）为定北将军（俱献忠养子），各统兵十余万，弃成都北走（一云，献忠末年，有道人谀之曰：『陛下本天人，今当遗弃一切，仍归天上』。献忠大悦，即尽杀其妻子，既又杀其大臣，可望四人大惧，各率兵二十三万自川南至云南降于永明王）。时四川总兵贾登联屯中江县，贼攻破之，全军皆没，登联仅以身免。
九月，献忠犯顺庆，顺庆守将熊应瑞、冯有庆颇骁勇，每相谓曰：『贼将来，不足虑也』！及献忠亲至，二人有惧色，固守三日而城陷。知府史觐宸死之；官民五、六十万人皆为贼所屠。贼悬示城中，呼川人为蜀獠，谓『朕待蜀獠最好，而蜀獠每每要反，负朕之极，故尽杀之』。献忠既屠顺庆，屯于西充县全镇铺，大治舟楫，将走湖广。十一月。清兵至保宁，贼将刘进忠降之。十二月十一日，进忠为向导，引清将雅布兰觇贼。时献忠尚有兵六十万，旌旗塞野，而不知清兵巳至。谍者言之，辄怒曰：『摇黄贼耳』！即斩之。清兵近营，谍者又言，献忠又斩之。清兵巳在前，谍者又言，献忠乃衣飞龙蟒半臂，不披甲，腰插三矢，率牙将出营觇敌，而清兵已及营门，仅隔一溪。进忠望见献忠，指曰：『此即八大王也』！献忠方引弓，雅布兰射之，中献忠胁下，遂坠马死。清人大呼曰：『献贼死矣』！发兵追杀。众抱贼尸，以锦褥埋地中。孙可望等四人代领其众，遁去。清兵既杀献忠，复发其尸于成都北门，枭其首。献忠埋尸处所生草，人足触之，辄生大疽。又有黑虎噬人，人不敢过其地，每从他道避行焉。其凶戾之气，死后尚如此。初献忠既弃成都，杨展、曹勋即引兵据其地，勋留守。展北追贼至保宁，已为清兵所据。展还成都，清使谭太追之。赵荣贵攻成都，展以成都毁坏，不可守，乃退守嘉定州；勋守雅州。
孙可望等奔重庆，临江欲渡。平寇侯曾英屯南岸，渡江击之，反为所扼；营中火发，左右营皆溃，英仅以身免。贼遂夺船渡江，英舟战再败，急引船南下，而贼反率舟师围之。英连发数矢，杀贼数人，矢尽，溺于河；部将李占春、于大海（占春号鹞子、大海号老虎，为曾英左右翼骑将。占春骁勇尤甚，英以为子）率余众奔涪州。可望等既渡大江，休兵三日，堕重庆城；由遵义奔贵州，巡抚范爌降之。先是，唐王有诏：『献忠所害者兄弟，非君父也；若降，免罪立功』。而张定国、张能奇自以为贼不能成大事，尤欲归顺；及至遵义，能奇问汪兆龄曰：『今老万岁已死，我等计将安出』？兆龄不知其欲降也，应曰：『将军辈只照旧行事可矣』！能奇怒曰：『昔老万岁在成都，汝为宰相，不能辅之治国，惟劝之杀人，以至人心危惧，不肯归从，天下俱名我辈为贼。今日皇皇无之，汝尚欲我辈复作贼耶』！即拔刀斩之，而四分献忠牙兵，同入贵州。
初，摇黄十三家各设险自固。及献忠屠戮之后。无所掠食；有仍归陕西者，有奔入湖广者，有为清兵所杀者。尊天王袁韬降清，寻复投王应熊，应熊以为都督，使屯涪州。其在川南富顺等处地方者，亦皆来降于应熊云。
丁亥永明王永历元年（清顺治四年）正月，封王应熊长寿伯。
以钱邦芑巡抚四川。
四川大饥，民相食，有夫妻父子互食者。盖甲申以来，大乱三年，民皆逃窜，无人耕种，而宿粮弃废又尽，故饥荒至此。时米皆出土司雅州；尚有大渡河所越嶲卫接济，而斗米犹十数金。嘉定州则斗米三十金，成都、重庆俱五十金。保宁则清兵运陕之米接济，然犹每斗六十金。成都人多逃入雅州，采野果而食；亦多流入土司者。死亡满路；尸纔倒地，即为人割去，虽斩之不可止。良家妇女，望门而投，亦无应者。成都食人尤甚，强者聚众数百掠人而食，若屠羊豕然。绵州大学士刘宇亮少子，亦为强盗所食。
清将赵荣贵围朱化龙于茂州，化龙固守三日，食尽而陷。荣贵复叛清，与化龙盟而去，屯于龙安。方茂州围时，男子肉每斤七钱、女子肉每斤八钱，冢中枯骨皆掘出为屑以食焉。
清兵将犯重庆，王应熊檄马干趋内江；左右曰：『清兵正在内江，何可当其锋』！干曰：『遇敌而死，吾分也』！遂趋内江。与清兵遇，力战而死，重庆遂陷。旧按臣瞿昶、守将贾登、侯天锡、邓九韶、王廷献等，皆降。天锡复遣使招应熊，应熊斩其使，遁入仁怀县土城，抑郁而死。
时王祥屯遵义绥阳县，余大海、李占春屯涪州，谭文屯万县，谭宏屯夔州，谭诣屯巫山县，副将胡云凤屯忠州。云凤以舟载妻子泊于夔州，谭诣部将邓希明劫之，云凤妾投水死。云凤怒，欲报仇。而摇黄之降王应熊者，屯夔州北岸，少粮三月矣；云凤与约，于万县小溪口过渡，摇黄从之，遂过南岸。谭文奔云阳。
三月，清兵至遵义，王祥固守绥阳。清兵围之，不能克。
诏阁臣吕大器督师四川。大器与丁魁楚不合，故出之。
初，贺珍据汉中，清兵至，即引兵数百骑南奔至夔州求渡，知府程大典不可。时有蜀府德阳王宗室在夔州，同知李习达欲辅之，遂潜通珍，以小舟渡之，屯于夔州之南岸。五月，一只虎从巫山县渡江，谭诣水师溃。贺珍复过北岸，居下关城；未几，一只虎南陷建始县。
六月，清兵至涪州，破袁韬于江口。韬弃辎重，走入牛皮箐；李占春、余大海亦战败，奔夔州。七月，湖南巡抚朱容藩（一作容藩，楚宗也）为清兵所迫，自施州卫至建始；一只虎降之，容藩即使屯建始。自至夔州，部署李占春、余大海兵马。时川东夔州一带与朝廷消息不通，又王应熊新丧，诸将无主，故多归容藩。清兵深入至遵义，王祥守绥阳，攻之，不克；使人招贵州总兵皮熊，又不至。降将侯天锡复归正，于是杀贾联登十余人，将还重庆。八月初九日，王祥整兵出战，清兵大败。清兵悉奔重庆，祥复遵义，军声大振。祥妻号上祖，警敏多权略；祥出攻遵义也，上祖率妇人数千皆男扮，别为一队，间道会祥。中道获敌人数十，内有平民被劫者，分别而遣之；既而曰：『姑系之，俟我与元帅会而后释焉。不然，彼或以虚实告敌，敌来追我矣』。及入遵义，乃尽纵之。祥尝营宫室，使上祖观之；上祖曰：『甚善！但少铁索数根，贼来，则当曳以行耳』！祥大惭。
九月，清兵水陆俱下，攻于中州无风渡。朱容藩使占春、大海以舟师御之，往来如飞。清兵不习水战，又风雨大作、山岸泥滑，马不能逞，占春、大海以步兵蹙之，清兵大溃，焚舟千余，获辎重器械无算，遂自达州小路退入保宁。
侯天锡、李正开击清兵于泸州，破之，复马湖。
十月，朱容藩督占春、大海、三谭及摇黄呼景陈三家之兵将复重庆，会原任偏沅巡抚李干德亦与袁韬自涪州来，王祥又追清将柏永馥，俱至重庆。十五日，共击清兵，大破之，清兵悉奔保宁，遂复重庆。适冬至节拜龙亭，容藩自以室宗而功高，位在干德上；干德又自以国家旧臣而容藩后起，不为下。容藩赖占春之大破清兵，而威名始着，爱之。干德久居袁韬军中，与之呢。韬与占春复不协，勒兵相攻，占春不胜，怒回涪州，兵威大挫；而韬亦无粮，惟掠民间食以自给。
初，杨展以乏粮大兴屯田。清兵犯嘉定，展坚守五日，清兵解去。时清兵饥疲，而展军亦无粮，不能追。至是，屯田成熟，上南军民足食，展即遣杨荣芳、李一进、陈应宗、黄国美恢复成都。会全胜、万燝亦破清兵于资阳、简州；十一月，遂复成都。清将梁一训驱残民数千，北走至绵州，又尽杀之，成都人殆尽；一训本贼将降清，清以为安绵道者也。
王命臣、冯启击清兵于大西桥，破之，复顺庆。
十二月，赵荣贵自龙安引兵会武大定于庆元，大破清兵，复保宁；清帅某遁去，全川皆复。
以杨乔然为四川总制。
武大定奉秦王四子入川，赵荣贵与之不合，秦王子以大定为靖虏将军。
时兵、旱累年，百姓存者百不及一，或城内外多为虎狼所居。荣昌知县张懋赏主仆八人赴任，方入城，蒿草满地，不见一人。日未暮，群虎拦至，攫食五人。
戊子二年（清顺治五年）二月，朱容藩还夔州，李占春屯涪江，余大海屯云阳，谭诣屯巫山，谭宏、谭文屯万县天紫城，袁韬屯重庆寨山坪，杨展屯嘉定，曹勋屯雅州、荣经，赵荣贵屯龙安，朱化龙屯茂州，侯天锡屯永宁，马应试屯芦卫，王祥屯遵义，各守其地，残民少安。
六月，容藩聚兵十万，欲据蜀称王，先自立为楚王世子，加天下兵马副元帅。改忠州为大定府，号其城内为承运门。铸侯伯将军督抚印，遍送川中文武。关南道张京先降贼，贼败，逃匿大宁；与容藩有旧，首进称帝之说，容藩大悦。吕大器至涪江，与李占春力阻之，容藩不听；即于夔州设行营，先即楚王位，旋改吴王。有进士涂原者，拜且泣。或曰：『此吉事，何泣为』！原曰：『中原无主，今遇真主，早正位一日，则早慰天一日之望；吾心恳切，不觉泣耳』！人皆哂之。容藩以张京为吏部尚书，程正典（夔州知府，富于财；人利之，故以为户部）为户部尚书，太子宾客刘道开为军谘祭酒。有一宗室妇，极淫荡，流寓夔门，容藩留之于内，欲以为妃；张京力劝之，众不可，乃止。容藩性忌刻，宗室流寓夔州者，皆杀。时诸将自三谭外，无相从者。余大海在夔门，亦从众谒见。张京以为天子登极，诸侯不可无贡献，密谕大海率先进贡，即为开国元勋；大海进见，高唱曰：『靖海侯（容藩伪封）进宝』！鸿胪官问：『何宝』？大海：『奇货骆驼』！容藩面瘦背驼，素有骆驼之号，故以谑之。未几，杨乔然、钱邦芑等移檄诸将，共诛灭之。
杨展屯嘉定，略有川西南州县，自什邡县以西、叙州府以南皆奉展号令。展所至得银，或于地窟、或于江中河口，不啻数百万。他人求之则无有，展甫至，则又得之。时值饥荒，展用以赈济，全活甚多。诏封华阳侯。袁韬饥，与李干德归展；武大定既与赵荣贵不合，亦归展。九月，展使大定屯眉州、韬屯犍为县，皆给以粮。初，王祥之胜于遵义也，兵至乐英寨，寨为展次子所据，祥掠以归；既而释之。展由是怨祥，未发也。会祥攻贵州，不克而还；贵州人约展共袭之。展亦与樊一衡谋立富顺王某，遂令长子璟新将诸将击祥；诸将皆悍，不受节制。璟新又年少不知兵，至芦卫，获马应试，杀之。至永宁，侯天锡坚守不下，攻之不克；王祥遣兵援之。一日，大雾，祥兵乘雾出战，璟新大败而还，展威名大损。展性骄矜，不假人以权。袁韬、大定、干德皆不悦，共欲图展。展觉之，然不以为意；三人竟杀展，分据其地（展被执，请入山为僧，袁韬欲释之；干德曰：『缚虎易，纵虎难』！遂杀之。其后干德战败，语人曰：『吾今日亲见杨展入舟中，冤孽相寻，夫复奚恨』！遂赴水死）。吕大器至遵义，王祥方以兵威迫胁土司，设三十六营，颇骄蹇不奉法；大器不能堪，仍还广西，郁郁殁于途。王祥以礼葬之，厚抚其孤。祥性骄奢，然亦矜名节；王应熊之丧，亦尝以礼葬之。即纵兵剽掠，每在敌境；其本方百姓，未尝以兵扰之。时永历帝远居广西，徒拥虚号；而祥独勤贡献，不敢失礼，其妻上祖亦进贡于后宫；搢绅欲赴行在者，必倾囊以赠之：朝廷封为忠国公。
初，孙可望之奔贵州也，巡抚范爌既降，群县多望风送款，遂以定番为巢穴。休兵半年，进犯云南，二年间尽陷云南郡县。
己丑三年（清顺治六年），孙可望自立为秦王，复引兵自贵州犯四川。时闯贼降将高必正等皆为朝廷效力，可望皆击杀之。
初，容藩既败，张京投河督堵胤锡，胤锡尽削其官；乃投贺珍，伪为敕书印绶，煽惑文武。珍觉而逐之，遂投可望，称臣拜舞，首进王蜀之说；可望大喜，复其官。京又进豳风图曰：『豳风王业根本，愿殿下为天子，如周家有道之长』！可望左右，皆明室旧臣，皆深恶之。可望有亲信某，京时皁隶也，认为师生，藉其力以免祸。
庚寅四年（清顺治七年），孙可望将犯遵义，先遣温总镇与王祥议和。温旧为川帅，祥曾在其麾下；今在可望营，最用事，而祥见之，倨甚，且呼可望为贼。温还，促可望进兵，祥败走，可望追之。祥曰：『吾终不可辱于贼』！遂自刭。其妻上祖被擒，亦不屈，可望赐之死。上祖沐浴盛装，望阙叩拜，又拜其夫死之处，乃就缢。未绝，以手招左右曰：『扣太紧，不可绝，可松其扣』！左右从之，遂死。可望又击匡国公裴熊于贵筑，破之；值艾能奇病死，可望又并其众，声势益张。
辛卯五年（清顺治八年），可望挟永历帝入安龙所，诸将无不归命。号召川中诸将，李占春以可望杀其父（谓曾英），独不为下；可望使人招之，辄斩其使。有劝之降者，则骂曰：『彼杀我父、幽我主，而我降之，是为不忠不孝，禽兽等矣』！可望进兵击之，占春固守涪州，力战七日而溃；与余大海走湖广，欲降清。流民从者数万，中道绝食，流民俱怨占春不早降可望而流离至此，占春大惭；呼酒，对妻子痛饮，至夜半，单骑入华山为道士（后三年、清使人招之，不得已至武昌，终不受官。大海降清）。杨乔然与李占春同心守蜀，及占春败，可望使人招乔然，乔然谒见，因请归里；可望许之。
李干德、袁韬、武大定据川南州县，可望使白文选攻之；干德等大败，韬与大定皆降。干德率妻子走威茂，中道被掠，妻子皆缢死。干德至威茂，威茂人缚送文选，文选厚待之，欲引见可望。干德曰：『吾终不能向贼求生』！遂投河死；弟翼德亦同死。
壬辰六年（清顺治九年），清使平西王吴三桂略四川，攻陷保宁；赵荣贵战败，为三桂所杀。三桂深入至叙州，孙可望使刘文秀拒之。文秀攻拔叙州，三桂退保保宁。文秀乘胜追之，三桂按兵不动。文秀渡河索战，依山为垒，其锋甚锐；三桂以轻骑挑之，诱使下山。文秀失势，遂大败，仅以身免。四川郡县，尽归清矣。
癸巳七年（清顺治十年），可望自引兵至岔口，复败还，遂驻贵州。
丙申十年（清顺治十三年），李定国与可望有隙，迎帝入云南府，刘文秀等皆附之。
丁酉十一年（清顺治十四年）八月，可望誓师普定，以冯双礼守贵阳，自引兵犯云南。九月，可望溃；还至普定，守将马进忠闭门不纳，令城上发炮击之。或曰：『此国主』！进忠曰：『国主誓师而出，计兵十六万，今止数十人。此必是贼』！可望大窘，急趋贵阳。冯双礼又扬言进兵，已迫促；可望护家口先行，己为断后。可望遂弃城，走至宝庆，乞降于清；清封为义王。
十月，刘文秀等追可望至贵阳，冯双礼迎降，遂复贵州。
戊戌十二年（清顺治十五年），清复使吴三桂与定西将军墨勒根虾由四川一路、靖寇大将军罗托由湖广一路、征南将军赵布太由广西一路，期于二月二十五日三路进师，共取贵州。既又遣信郡王多罗自都门趋贵州，仍分三路进取云南；罗托还驻荆州。时三桂屯汉中，由沔县、戴安、宁羌至朝天驿，顺流而下。三月四日，抵保宁，集舟舰、载军糈，以重庆水陆交冲，请增兵五千，以程廷俊为重夔总兵。七日，过南部、西充。十四日，至合州。合州有江，自阳平合瞿河而下，江而宽阔，水势汹涌，清兵跨马渡河，重庆总兵杜子香望风奔溃，清兵遂由铜梁璧山进发。四月三日，陷重庆，使人招原任总制杨乔然，乔然服毒而死。
时川、湖界中如房、竹、归化、大昌、大宁则有塔天保、郝摇旗、李来亨、袁忠第、党守素、贺珍，施州卫则有王光兴，长寿、万县则有刘体纯、谭诣、谭宏、谭文、向希尧，达东则有杨秉胤、徐邦定等，结连啸聚，俱未附清。清乃以严自明领重兵镇重庆，与程廷俊协同固守；大兵遂渡黄葛江，历东溪、安稳、松坎、新站、夜郎。其间如滴溜、三坡、红关、石壶关，上摩九天、下临重渊，一夫守险，千人不得过；李定国先遣刘正国据险拒之。二十五日，清兵抵三坡，正国自水西奔云南，于是自桐梓至四渡站，守将郭李爱、刘董才、王明池、朱守全、王刘仓、王友臣等皆降清。三十日，清兵陷遵义。五月三日，进至新站、乌江。十一日，袭破杨武大于开州倒流水。于是水西宣慰司安坤、酉阳宣慰司冉奇、镳蔺宣抚使奢保寿等皆降清。兴宁伯王兴亦降清，吴三挂赐以盔甲名马，逾于常格。
七月二日，谭诣、谭宏、谭文攻重庆，不克。诣、宏与文有隙，共杀之，请降于清，清以诣为向化侯，宏为慕义侯（自是以后，凡川东据险自固者，多降清矣）。吴三桂终以重庆为虞，使川抚高民瞻驻重庆，又调建昌总兵王明德赴重庆协守；檄严自明俟明德到日，即领所部赴遵义。二十八日，墨勒根虾病死，赵布太与线国安陷独山州。
多罗入贵州境，约三桂议事，三桂自遵义驰赴之。十月五日，会多罗于平越府之杨老堡，遂与经略洪承畴等共订师期。
帝赐李定国黄钺，同冯双礼等扼盘江河、据鸡公背，经营贵州；又使白文选同镇将窦民望等守七星关，进抵生界，距遵义数十里，牵制清兵，以应定国。吴三桂闻之，兼程遵还义。十一月十日，统藩十四旗及援剿总兵沈应时、马宁等自遵义出师。十二日，文选自生界退守七星关。关极险峻，两山壁立，水汹涌，号天生桥；三桂前在遵义，细问土人，已得其详。十二月三日，营于水西苗猓，不言所向。次日，忽由天生桥小路抄乌撒军民府，扼七星关大路。文选大惊，弃关，走可渡桥；又焚桥，走沾益州。李定国见多罗自中路来，亦退守盘江河，连战于罗炎河、凉水井，皆败。又闻赵布太将至，遂率大军奔云南。
吴三桂至乌撒，收降文选余众，设官安抚，贵州悉陷。
冯双礼、狄三品等自金沙江奔四川建昌卫，三桂发檄招之；且密授三品方略，使谕川南诸将归附。
王化龙守茂州（即唐维州），独不降清；三桂发兵攻之，力屈被擒，竟见杀；同知唐天颜亦死之。化龙有所乘马，见化龙死，亦悲嘶跳跃而死：四川悉陷。
野史氏曰：崇祯初，流贼自秦入蜀，摇黄继之，蜀已骚动。然十七年间，贼五出五入，未为大害也。迨献忠陷成都，一、二年间屠戮川民，靡有孑遗；虽石虎、符生之残，黄巢朱温之暴，亦不至若此之甚。曾英、王祥之徒，集乌合之众倡义讨贼，至死不回，可谓义士！然战争之苦，未尝不为民累，况其间又有马珂之陷顺庆、容藩之帝夔州乎戮官、戮民，宗室献贼，余毒未尽，又有此以甚之；生民涂炭，于斯而极！献贼既败清兵，横行川中；王祥、李占春整兵再战，杨展、曹勋败而复胜，而马干德辈或战死疆场，或委蛇强将之间，冀其一效；于是清兵远遁，全蜀稍宁。未几，孙可望复犯四川，王祥、占春之属相继败死，蜀中空虚；清兵乘之，遂据其地。夫蜀素称天险，自武侯治蜀以来，废兴不一。然据之者必历数十年而后败，未有一年之中献贼、闯贼、□□、摇黄以及乱民、悍宗相继而起，此往彼来，如今日之甚者也。岂天未厌乱，则地利亦不足恃哉！明季两京陷没，各有沦亡；而生灵之祸，蜀为尤甚，是可悲矣！贵州僻在一隅，非必争之地；然共主在滇、而乱贼在蜀，窥祭器者必由之，亦遂与蜀俱亡。悲夫！

[book_title]●蜀记
甲申六月，四川闻京师之变，威宗烈皇帝殉难后，中原无主。
是时，流寇张献忠号八大王。先是，榖城就抚复叛，破襄阳，杀襄王。督师阁部杨嗣昌，自以剿抚无功，致贼猖獗，遂仰药死。献忠焚劫楚地，大肆杀戮。闻闯贼李自成陷京师，献忠遂欲称雄并立，乃由夔巫逆流而上，水陆并犯，于甲申六月攻蜀之重庆，不数日，城陷。蜀抚陈士奇率师御贼，不克，被执；囚见献忠，骂不绝口，贼断其手足，剜目割舌，死之。
重庆知府王行俭、巴县知县王锡，前后被执。
先是，缚锡至贼营，献忠喝令跪，锡面不改色，怒目相视。未几，缚行俭至，见贼，左右吆喝如雷，颇有惧色。锡厉声曰：「老大人受朝廷厚恩，不为朝廷死，何面目见先帝于地下乎？此膝一屈，不可复伸。时势至此，偷生何为」！贼怒，手刃之；行俭亦遇害。
时汉中瑞王因贼□秦地，偕官眷避贼，欲入成都依蜀王；行至重庆，与士奇等同日遇害。临刃之时，雷电交作，天愁地惨，执刃贼兵击死数人。献忠闻雷声，以铳相角。
城内外绅士军民男妇不下数百万，尽遭惨戮；即间有苟全者，皆剁去两手、削去耳鼻。
不踰月，献忠率贼兵直薄成都。是时，成都城内，带甲尚有三万。蜀王集院司道府各官及在城绅士，于七月内齐赴承运殿议，假言先帝驾幸通州，颁有密诏，调天下勤王之师；官民踊跃，轰动满城。蜀巡方刘之渤，陕西宝鸡人，率多官俯伏殿前；及蜀王欲假诏监国也，之渤遂怫然而起，由承运左门出，又出端礼门，遂跃入金水河中，大呼曰：「吾得见二祖列宗于地下矣」！左右救回公署。之渤闭门三日，城守懈弛，贼奸细遂乘机潜入蓉城，俱扮作乞丐、医卜、客商之状，投大慈、延庆等寺中；贼之内应，已遍满街巷矣。越四日，司道各官齐赴察院，踵门哀求；之渤方出视事，复至蜀王府中议战守之策。众官向蜀王请饷。王曰：「孤库中钱粮有数，只有承运殿一所，老先生等拆去变卖充饷」。之渤厉声曰：「殿下！承运殿无人买得起，惟有李自成是受主」。蜀王终不悟。众官既无钱粮，纵有良、平，无能为矣；遂各回署。或议派之郡王乡绅者，而郡王乡绅已于按院闭门时逃去。不数日，献忠大队至，之渤等率众固守。贼拥众四面攻打，城内施放铳炮，伤贼首闯世王，余贼无数。围困数日，奸细在内放火，献忠于城外西北角淘坑窖数百丈，直透城脚，窖内填塞火药万桶，透引线出窖外，举火一发，势如山崩，城墙砖石飞扬半空，城遂陷。贼挑骁骑先伏于窖之左右，各离窖三百余丈；见城一陷，由陷处奋勇齐上，城内军民狂奔。内应贼手执大斧斫开东门，贼大众驰骤而入；不分老幼良贱，皆杀之。三日后，方招安。
是日，蜀国主同正妃跳入宫内琉璃井中。按院刘之渤被执，推官刘士斗、华阳知县沉云祚俱着公服南面自鸩死。一时司道各官混死者甚多，不能悉记。惟成都知县吴继善，南直人，丁丑进士，左手执印、右手携妾，于马前乞降；献忠收入营内，旋加伪礼部尚书。
三日后，于琉璃井中出蜀王与妃尸，献忠手刃之，被创者三处，方遣贼将舁出东门，沈之江中。蜀世子，年十八矣；同世子妃、世孙三人、郡主二人（各七八岁、十余岁不等）俱被生擒，尽发心腹贼将各看养。众贼将合词劝进，献忠着冕服，即皇帝位，伪国号大西，改元大顺，改成都为西京；用汪兆龄为伪东阁大学士，生员胡默为吏部尚书，副榜王国宁户部尚书，吴继善礼部尚书，进士龚完敬兵部尚书，道士李时英刑部尚书，箭匠王应龙工部尚书，其都通大太常光禄科道各衙门皆全设，不计姓名。以贼将王尚礼为中军提督五城兵马都督，窦民望为伪皇城都指挥使，冯双礼为后军都督，贼义子张定国为前军都督，马元利为左军都督，张化龙为右军都督，义子张可望为平南监军，张文秃为平南先锋，张能奇为平南将军，俱加宫保，节制天下文武。蜀世子为太平公；未几鸩杀，以世子妃发娼。开科取士，四书一、经一、论一、策一、表一、判五，以一场为率，应召者不下数千。取某州劣生龚济民为状元；因其名称献忠意，故首拔焉。探花熊某，什邡县童生，年近耳顺；至是应伪召，中探花，喜欲狂。越数日，礼部呈卷，探花对策，内有「西蜀一隅之地，游其中者如井底蛙，不足与大有为」等语。伪东阁汪兆龄白献忠，献忠大怒，以其讥己，立命剐之。其实熊本意欲献忠发奋为天下雄，不可以得蜀遂满志也。禁军民绝交游，虽父子夫妻同室亲骨肉，不敢私发一言。冠婚丧祭，不敢鼓乐用酒，不敢同席对坐。至酉时即闭户就卧，不敢张灯私语。如有一家犯者，上连九家、下连九家，尽皆处死。凡掳到乡绅宗室士子，不论老幼，一到即斩；家产抄没入官，妻妾妇女尽发乐户。每四日，令五城兵马司验在城居民一次，或出外贸易未归者、或以他事偶出者、或有病卧床者，即指为细作，目为歹人。凡同街住邻里人等，实时皆斩，妇女入乐户。城内街道作十余丈宽，坦直如矢，可容五十骑并行；两旁有房屋相碍者，立时拆毁，毁民居不下百万余。成都四门，设心腹贼将把守；城内居民，不许出城。城外贸易人等进城，各给年貌印牌，人面颊左右，用一图书，方许进城。及出城，先验面颊，再验原给年貌印牌。或因天热流汗，抹去图书；虽有腰牌，必疑为奸细，即带至兵马司处，酷刑审问姓名居址并家属姓名数目，随将本人枭斩，即将本人家属开列，行牌该地方官尽行提解到省，不分是非，一齐俱斩。献忠又立查事人役，每日差出贼兵数千，扮作乞丐、贸易等事混入民间，往来如织，军民莫辨。凡见民戏谑笑语及私谈家务者，即诬以闲话二字，拏到王尚礼处，除本家尽戮外，仍按连坐之法，株连动以百千计。
有湖广黄州生员夏大武，被献忠强勒入营，授都督；随入蜀，见贼行事，私语曰：「大丈夫不可无博浪一击」！左右以报献忠，即命剐之；一家五十余口，俱就戮焉。
有重庆知州潘□□，丁丑进士，贼檄催缴印，州士民迫之出见。潘曰：「本州有地方之职，生死荣辱，本州一人受之；诸公何必为本州抱杞忧也」！言罢，复绐之曰：「诸公且退，容将钱粮文册攒造齐备，择日赴省投降」。众士民方退，潘回署，与妻妾家人父子痛饮大醉；至晚，出州前照壁上，写云：「为臣死忠，为子死孝；而今而后，庶几无愧」！掷笔于地，拂袖入，左右以为醉言也。潘进内，纵火自焚，一家人口俱烧死。新都知县挂印于县堂，弃妻子，变姓名，遯迹于田间，被民擒解，献忠剐之。
是年十月，闯贼发明朝投贼总兵马苛，领贼万余，内有降丁蒙古四千，由阶文一带袭川；苛行至保宁，闻献忠占踞益州，即屯兵保宁。献忠闻之，发义子平南先锋张文秀领兵万余迎敌，献忠亦亲督禁丁尾其后。行至绵州，遇马苛，列阵相待，文秀即挥兵奋击，苛大败，仅以身免，连夜遁去，俘获蒙古一千五百有奇。献忠大喜，遂改绵州为得胜州。令文秀驻镇广元，扼汉中入蜀要路；命义子张能奇驻保宁、右军都督马元利驻顺庆，命义子平南监军张可望进川南，分派已定。惟川东重庆一带系明将曾英集义兵恢复扼御，贼不敢窥。
次年乙酉孟冬，闯贼自山海败绩，奔陕西，有溃卒近万，由褒城出，欲入川投献忠。
先是，广元兵马各逞□邀功，遂不候将令，竟出汉中。忽遇明将贺珍统三千余众，内马骑五百，预设伏以待。文秀至，突出奋击，贼大败，生擒者不计，文秀仅以身免。
是年，张能奇、马元利将保宁、顺庆川北一带百姓尽剿无遗，掳玉帛、子女数百万回成都。文秀亦将广元城内五日一验、三日一点，如有逃亡事故，亦照献忠成都连坐法；不满一月，广元百姓无噍类矣。献忠遂将广元、保宁、顺庆等处防兵，皆撤回成都。论功行赏，以张可望剿川南有功，挂平东将军印。以张文秀出汉中丧师失律，降游击，仍挂抚南将军印。张定国亦同出汉中，兵败先逃者，定国也，捆打一百，降千总，仍挂安西将军印。张能奇以驻防无功，致贼将刘进忠逃遁，降参将，仍挂定北将军印。白文选升前军都督，王复臣升水军左都督，王自羽升水军右都督。将收来马苛蒙古一千五百，尽斩于南门成都江中。
先是，明进士吴宇英抗不附贼，献忠恨甚，佯授以抚北御史之职，欲招降之。宇英尽将宦橐家财，散同乡亲友，募死士三千余人，避入神仙洞中。献忠大怒，遣文秀困之。三月粮尽，全家缢洞中；义兵数千，皆死贼手。
忽有自东南来者，赍圣皇帝即位南京诏至，改元弘光，川北士民，俱将大顺年号用马粪涂抹，改弘光年号。一时起义者，保宁李崇彦、顺庆殷承祚，各拥民兵数万，俱被献忠以计诱杀。有明进士江鼎镇，四川西充人；执至成都，强授礼部侍郎，不得已，勉受事。回署，集全家妻妾子女七十九人，纵火自焚，一夜灰烬。献忠恨其负己，令军士拾骸骨，扬之南门外江中。
先是，明丁丑进土龚完敬，号潜石，彭县人，任云南临安府推官，丁艰在籍；献忠入蜀，完敬远避山中。献忠严责地方官擒解至成都，将入城门，用小刀自刎，不死；贼将以鸡皮蒙之，延医调治，创愈，贼将械系见献忠，以其事告。献忠绐之曰：「此忠臣也」！擢为兵部尚书。完敬私语家人曰：「吾受先帝厚恩，先帝为社稷死，我不能为先帝死，乃万古一大罪人也。昨被执，自刎，自分可以报先帝矣，不意复留人世！且祖太以风烛之年，同执至此，是我贻母以忧也。恐我一死，祖太无靠，此虎穴何以自保！今我受职亦死，不受职亦死」。其弟完熙曰：「兄既不能尽忠，亦当尽孝，事难两全」！会献忠尽拘成都五卫指挥千百户应袭舍人赴成都，着兵部面行考核，选拔将材；令完敬主其事，司官俱不许与。是日，云集兵部衙门正尔考试，至巳时，献忠遣伪指挥柴子槐赍伪敕至，完敬接入开读，令将各卫尽于兵部衙门处斩；完敬不知所措，俯伏不能起。子槐遂传兵士入，俱绑缚斩首，尸积如山，血水流满丹墀。子槐回命云：「各指挥千户人等奉旨正法，有兵部尚书龚完敬，读旨后俯伏不能起」。献忠笑曰：「这样不济事的文呆子，如何干大事」！汪兆龄前奏曰：「以臣观完敬，实无心为我本朝。此人不可久留」。献忠曰：「朕自知道，不消你说」。未几，张可望掳罗干莘新官至，献忠传伪旨于兵部衙门赐宴，敕阁部汪兆龄陪。兆龄至，见兵部衙门内茂草成林，前杀指挥等血迹尚在；兆龄出，疏参完敬。献忠大怒，命锦衣卫拏完敬，至法场剥皮，实以草，游示川西一带，全家尽杀。
献忠每于宫中，白昼见鬼；宫中妇女，多被鬼魅死者。献忠不悦，意欲弃蜀北行。汪兆龄进曰：「上汗马血战，抚有此土，奈何一旦弃之？且川蜀沃野千里，天府之国；其地可以耕，其人可以战。今上带甲百万，再养锐二、三年，何难并驱中原」。献忠曰：「陕西系咱家乡，古来建都，多在长安。俗云秦强蜀富，咱今将四川官照旧设下，领些兵马到了陕西，将边上好汉多收些，西宁、河州一带抢些好马，兵精马强。若要钱粮，只消发一道旨意来取，怕他不解。你文呆子，只晓得享现成自在福，你还不知道咱当日做响马时，只有十三个人起手，东荡西除、南征北讨，今日一般的挣个皇帝到手。况而今李瞎子坐了北京，天下大势，他踞了一大半了。除了咱，谁是他对手？你我只在四川坐着，叫他明日将陕西占去，又将南京占了，咱在四川一洼地方，进也进不得、退也退不得，到后来就像后汉三国时的样子，咱做了刘玄德罢了。谁人做诸葛军师？谁人替咱六出祁山？而今成都城内百姓，百十万还有。咱的意思，要将咱在南直庐州、舒城、安庆、太湖、宿松、河南邓州、光山、湖广襄阳、武昌、蕲、黄、汉、岳、长、宝、荆州并蜀川抢来的金银尚有千百万，都尽行发出去；见一个百姓，不管大小，每人赏他一个元窦，叫他们各人逃命去。咱们到了陕西，要往四川，还是咱的百姓」。兆龄曰：「皇上此言差矣。四川山水最险，人性刁恶；皇上入川未满二年，恩信未结。今舍之而去，彼必啸聚为乱，北拒剑阁、东扼瞿塘，川兵素称慓悍，那时恢复必费手矣。依臣愚见，莫若将城内百姓，无分良贱老幼，尽行剿杀。过此残腊，命内四路、外四路将军都督各统兵马分东西南北，凡府州县城百姓俱杀绝，房屋烧了；复发兵各山各乡，不分日夜，分头剿杀。立定赏格：凡剁男子手二百余双者，兵加把总，官进一级。剁女子手四百余双者，亦照前列升赏；幼小子女不算功。不如数者，以背叛、怀二心之罪加之。如房屋、榖米烧毁不尽者，其罚如前。如此，将全川成一赤地，土著不能啸聚。即别有觊觎此地者，目击荒烟蔓草，不能久驻。皇上舍之而去，臣等各将兵俱无留恋矣」。献忠大喜曰：「卿真忠臣也。此计甚善」。即传令内、外八路将领各领兵进城，搜缚在城百姓，俱押出南门，斩入江中，命先缚男子，妇女俱留在后。是时正值九月十五日，月明如昼，众贼申时进城，搜缚百姓。凡男人，两人缚一人，齐出南门外江边，随到随杀。从十五日申时杀起，至十七日申时杀完。江水尽红，尸积如山，水淹至城脚丈余，涌塞不流；献忠命水手撑大船十余只，至下流推尸顺流，方得流通。血腥之气，闻数十里。男人杀尽后，将老幼妇女尽赶出城外，每贼一人，引妇女数百，至江边驱令自跳。号哭之声，闻数十里。其城内财宝金帛，堆积无数；各贼不敢私分毫，尽缴献忠，令王尚礼收库。献忠又虑州之东西南北府州县，若骤然发兵去剿，未必无漏网之人；且恐其中有啸聚结伙者，反致劳师。兆龄曰：「古云士为四民之首，这乡绅秀才以及释道医卜堪舆之辈，皆系民望。今莫若设立科举之法，行文各道，不拘乡绅贡监生员童生一切术士，齐调赴成都，假言皇上遴选真才，不拘资格，随才器使。凡府州县绅士人等系民望者，俱令地方官拘进城内住，立十家牌，令各属教官三日一点，如有一名托故不入城。及其本身入城、家口寄住乡山者，实时拏解正法。俟各处绅士齐集，然后设法杀之；则首倡作乱之人尽去，百姓虽多，各自为心、自保自家，自然啸聚不起。皇上然后发兵四出，依臣前奏，分头剿杀，根株未有不尽者」。献忠即命速行。及至十月中旬，各绅士前后俱到，一家有父母祖孙齐来者、有随带子侄应召者；送考教官不下千余员，随行仆从不下万余人。献忠命俱收大慈寺中，每日用骁贼千余保守寺门，每日兆龄点一次，寺内又令四城兵马正副二员随带甲士千人，日夜巡缉。有同坐偶语者，即令兵马司登时绑出东门斩首。到十一月初九日，献忠差伪中书一员，捧伪旨到寺云：「岁当除夕，各生在寺守候日久。朕万几不暇，遴才不及，今敕各属教官将诸生□领肄业，俟来年春和，你部再行调取赴省」，诸绅士皆知其诈，然既入罗网，有翼难飞，听之而已。次日黎明，伪阁部汪兆龄戎装入寺中，正坐，持牌一面，上书某处绅士生童随牌出寺门；各贼俱全装披挂，手执利刃棍棒，围绕数层，将诸生圈于街中，随牌驱逐疾走，由东门出，到城外卓锦桥。献忠带甲士万余，横踞桥中，□□罗拜桥下。拜未毕，实时乱刀砍死，弃尸桥下，顺流而去。如此依次出、依次杀，从寅时杀起，至申时杀完，约数万有余。兆龄复请降旨行文各省，诬被杀诸生以到省应考，见羁日久，口出怨言，意欲为乱；令各属地方官将各生家口亲戚，齐械系赴省问罪。献忠准奏，即令兆龄行文拘取。不一月间，尽解到成都。内有绅士眷属，被贼差沿途淫污、不堪凌辱，或投河投井、或自缢自刎，尸填沟壑，无敢掩瘗。其解到家口尽斩，其数不止三十余万。
至次年丙戌正月初十日，献忠传令将川中各卫所军余并收川营兵，除年十四以上者留营，其余成丁老弱，不拘男妇，尽命杀之。自初十日起、至十五日止，各路呈报杀过川兵册开：卫军七十五万有奇，家口不计；川兵二十三万有奇，家口三十二万余。成都北门外威凤山起、至南门桐子园止，绵亘七十余里，尸骨堆积，臭闻百里外。十六日，命平东将军张可望、抚南将军张文秀、安西将军张定国、定北将军张能奇各领贼兵，分头四出；献忠统领伪指挥千百户、伪禁丁羽林之众二十余万，督阵分发成都府三十六州县地方。剿杀百姓，限三月尽复命。可望等星夜前往，每日屠戮四、五城，或七、八城；不过旬日，三十六州县俱己屠完，每一城户口多者千百万、少者亦数百万。城既屠毕，乃发各贼往诸山箐、各乡村，处处搜杀；所到之处，草木种绝，江河断流。其幼男幼女至三、四岁以外者，俱要过刀断命。若半岁、一二岁者，或投之井中、或投之火内、或弃道旁、或衬马足；或掷之半空，下用鎗头迎穿其腹，以此为乐。每日寅时发兵出门，搜杀至酉时回营验功。所剁手掌，每贼二百双；比兆龄所定赏格，竟有踰百十倍者，可望等奖为好汉，汇名报献忠，躐等升赏。有一卒能杀百姓千余，即至左右都督。所以后来贼营公侯伯将军，不可胜计，皆斩馘川蜀百姓首级之功也。后剿至五月回成都，各上功疏：平东一路，杀百姓男人五千九百八十八万零，女人九千五百万零，幼子女及屠城之数不计。抚南一路，杀百姓男人九千九百六十余万，妇女八千六百六十余万零，幼子女及屠城之数不计。安西一路，杀男人七千九百余万，女人八千八百余万，幼子女及屠城之数不计。定北一路，杀男人七千六百余万，女人九千四百余万，幼子女及屠城之数不计。献忠自领者，名御府老营，其数献忠自记，在外不得而知。尚有王尚礼在成都搜杀近城四面百姓，填之江中者不计。犹有振武、南厂、七星、虎贲、治平、虎威，中厂、八卦、三奇、隆兴、金戈、天讨、神策、三才、太平、志义、正兵、龙韬、豹韬、虎略、决胜、宣威等营分剿川北、川南两道斩杀之数，不得悉数，大约如可望等所报数。剿洗已毕，复命各将军分头四出，烧房屋、粮草；前发放火兵丁，后随遣心腹贼尾迹密查。如某一路某处房屋烧毁，尚有尺寸之木、未成灰烬，领兵与放火兵俱剥皮。某一路烧粮草兵丁，某处遗有米银一撮、草数束者，亦如前法。而营兵惨死，又不下二万余。有前营一哨头，号飞山虎，在眉州获一幼子，年十三岁，甚聪明，面庞娇秀；飞贼知为乡绅之子，忽起恻隐之心，不忍杀之。然恐同行诸贼出首，又不敢留养；是夜二更，暗纵之，藏于密林中。次日，又被搜山贼捉获；幼子言曰：「我是晚间某帐房放我出来」！冀此贼亦如前宥之也。不意此贼竟携入各营遍认，此子走入飞山虎帐中。众贼遂挟飞山虎出首，献忠大怒，命剐之。飞山虎大呼「张献忠」！骂不绝口。献忠命断其舌，敲落门牙，剜去两目，剖腹取出心肝，方死。
六月，献忠对众曰：「朕今将全川土寇削平，心腹之患除矣，朕决意北行。然到蜀定鼎三年，岂可无遗记留后。朕欲立碑高九尺，取朕居九五之位；宽四尺，言朕平定四方之意」。命内阁严锡命撰文，命工部王应龙监工督造，限一月报完。锡命具文以进。锡命，四川绵州人，丁丑进士。献忠至绵州，追杀马苛时，锡命首降；擢为内阁大学士，见必称严先生，礼貌甚优，锡命遂倾心焉。及碑成，献忠择七月二十二日建立，命工部官：碑面向北背南，锡命固争曰：「人君当正南面而立，何故向北」？遂主向南背北。献忠以其违旨，命廷杖一百二十。三日，死，投尸城外砂砾中。
一日，献忠召四路将军张可望、四路都督冯双礼、内外各营总兵王士奇、伪阁部汪兆龄曰：「咱自榆林起手，过黄河，走山西、河南、南直、湖广等处，其时随咱的好汉五百人。如高大府、猛如虎、孙军门、丁启睿、左良玉、罗代、黄闯子这样排军，一来就是一万、二万，被这五百人杀得七断八续的，那个不怕咱八大王之名。后来杨嗣昌统了天下兵马来剿，咱虽然在榖城招安，不过是借招安名色，便于收咱们玛瑙山失散的人，咱眼里何曾有他那督师来。这是你众人眼见的。而今收了这许多兵马到了四川，前年出汉中去，被贺珍几百残兵就杀败了。也不知是你们众头脑贪富，不肯用命；也不知这些新兵怀二心，不肯向前。咱想来兵在精而不在多，何故要这许多的无用蛮子，干甚幺？倒不如将这些半路收的杂人，尽行杀了，还是将咱陕西榆林、延安、固原、宁夏这一带起根的旧人留下。其中有家口多的，令亦杀了。各人伶伶俐俐的，要东就东、要西就西，有何不可。你等以为何如」？汪兆龄曰：「皇上之言最善。但而今皇上兵至百万，内收的排兵，也有老■〈犭回〉■〈犭回〉的、一斗粟的、曹操的、闯王的、瓦皆的、石蹋天的、闯蹋天的、混十万的，也有南直、河南一带掳入营的，百姓人心不一；万一机事不密，众兵预先鼓噪，将如之何？以臣愚见，莫若责内外各路将军都督，日夜发心腹旧人稽查营伍，凡有私言私语或马匹瘦弱及有纤毫过失者，不论曲直真假，即命缚之，仍按连坐之法，一人犯事，责之管队十长、五长及本兵同队之人，尽斩。如此，形迹不露，杀亦有名。不过一、二月，此辈不愁不尽。每过十日、半月，令刑部以各路各营犯罪被杀之人，汇数上闻。如有徇庇容留，斩杀数少者，诬领兵官以同谋反叛之罪；在皇上裁之」。献忠有方沉吟间，王尚礼同刑部尚书李时英奏曰：「兆龄所奏，真弭乱之法，望皇上急敕行之」。献忠即面谕内外各路将军都督，照此法定限，每日查犯兵汇奏。众将唯唯而退，回营即照此法行。
初，各营官兵不知其故，或嬉笑怒骂，射箭赌赛者；或三五成群，男女混坐，暑伏天气脱帽露顶、单衣跣足；或同妇女避凉树下，或领兵将官暑月食前方丈，侍从雁行；或博弈消闲，或弹唱释闷，或偃卧床褥、憩息桌案者。查事人到，尽皆绑缚，任凭诬坐罪名；次日带至献忠前，俱命斩之，仍收其家属，尽赴市曹。八路贼首，是日杀无罪官兵连家属共十万余人。此后众兵重足而立，合营肃静。八路贼首，无隙可乘，又虑罪及己身，将各查事人役唤入密室，切责其稽查不密。众役无奈，每于夜深，挖墙壁，入人室内，暗伏床下窃听，或上房屋潜窥人家。如有低声暗语或哂笑戏谑，查事人即自床下突出或自房上坠下，立刻将全家尽缚。次日白之献忠，亦如前连坐法。不数日，又传令不许私藏金银，如有私藏至一两者，全家斩，有藏至十两者，本犯剥皮，全家斩首。各兵闻之，将器皿银两等物俱投井厕，或窟之幽室。献忠遂命心腹人前往各营，凡见井厕，俱用长竿捞获。其时按连坐之法，八路被杀、被剥官兵并家属又三万有余。各将领私立赏格，凡官兵银两窖下等物，如有家人出首者，即加以官职，仍以本王妻妾马匹什物尽赏之。此令一出，各家刁奴悍仆曾被家长捶楚詈骂者，即将家主所窖藏之物，尽白于官。或平素有家务小事，亦必表暴。其时死者又不下二三万人。
有伪南厂营总兵温自让，陕西延州人，独不下收括之令，又恐献忠加罪，遂弃妻妾三人、生子二人，（皆六、七岁）、女三人（十岁、十五岁、十八岁），于黑夜领心腹家人百余遁去。献忠自率骁骑千人，穷追三百里。自让逃脱，余卒被擒回省，尽行剥皮。又有伪八卦营总兵王明，河南汝州人；振武营总兵洪正龙，湖广麻城人，崇祯戊辰进士；隆兴营总兵郭嘉胤，陕西泾阳人；三奇营总兵宋官，南直凤阳人；决胜营总兵周尚贤、永定营总兵郭尚义，南直合肥人；三才营总兵娄文，山东人；干城营总兵汪万象，南直六安人；援剿营总兵彭心见，陕西宝鸡人；右军都督张君用，陕西米脂人；远定营总兵张成，陕西定边人；中厂营总兵杜兴文，四川万县人；英勇营总兵张其在，湖广黄岗诸生；天威营总兵王见鸣，河南开封人；龙韬营总兵商元，湖广武生；并志义、天讨、金戈、神策、虎威、虎贲、豹韬、虎略等营总兵，不记姓名：俱以搜括无功，坐徇庇谋逆，尽行剥皮。其家口与南厂全营家口并官兵皆斩南河，共有一万五千余人。
献忠又私与兆龄谋曰：「今各营为患之人，十诛二、三，尚有各营副参游守大小官员，皆明朝市井无赖棍徒，乘天下之乱，或募兵数百自起者、或有行劫江湖聚积亡命者、或系越狱重犯更名应召者，此辈心性不一，向背不常，非若你我父子之兵，甘苦可共、患难可同。渠见今日杀这些人，未免心寒，日后为患，定是此辈；何法除之」？兆龄曰：「皇上所虑极是。依臣之见，前剿洗地方各路功册虽已投到，皇上尚未按功行赏。今何不传各路将领，凡系兵丁俱留营中，不必擅动，止令带有职大小各官齐赴教场，候听皇上升赏。就便杀之，方无遗漏」。献忠即降伪旨，于七月初二日，亲下演武场赏功，各营大小官员各扬威耀武以待。次日，有张文秀监督一路马元利部下伪参将贺斗、火器伪游击胡明、守备王四，见伪旨皆疑恐；斗谓其妻曰：「明日皇上赏功，尔又不知为何家诰命夫人了」。其妻曰：「皇上赏功，你斩百姓甚多，有功之人；不升副将，定是总兵。且又得厚赏，何故出此言」？斗曰：「此举定不是赏功。皇上见这些各官俱是边关上当日吃粮好汉，不是他起手旧人，意欲尽杀。恐一时激变，故以赏功为名。此行必不利，我死后，你岂不是别人家诰命夫人。你只看这一月来，杀的这些人，谁犯甚幺法来，可曾杀他起根放响马的一个旧人否？都是半路上跟随他的人。故此不值钱，杀之不恤，即此可见。你妇人家那里晓得」！其妻曰：「似此当如之何」？贺斗曰：「我如今也顾不得你了；我于明朝乘他们出营上朝，我杂于众人中，出营门逃去。若命该绝，或投江，或跳井，或自缢，亦得个全尸；何故受他人剥皮之惨！你若念夫妇恩爱，不肯辱身事人，即在家自缢，以全你名。惟你主意，我不好强你」。妇人听毕，抱头暗泣至二更，悬梁自缢。贺斗假推出营查更，即同胡明、王四逃去。至教场内查点各官，方知三人逃脱，欲追无及矣。献忠大怒，将张文秀、马元利、卢明臣等各重责一百。其内、外八路候赏功大小各官，共五千七百余员，俱尽剥皮，从颈窝后剥至臀尾，如门扇样，不令之死，赶出营外；有实时死者、有延至三两日死者、有忍痛不过吊死者，号哭之声，闻数十里。仍遣指挥二百余人，持伪令分头往各营收被杀各官家属，就于各营内处斩，报数一万三千二百有零。
献忠日惟以杀戮为事，全无悔心；又恐众叛亲离，问计兆龄，求弭乱之法。兆龄曰：「此等荷戈执戟之辈，惟知吃饭穿衣，有甚知识。假写数言，名为天旨以惑之，若辈自服矣」。献忠问何谓天旨？兆龄曰：「容臣做来，须遇暴风雷雨之日，方可行」。于是月十五夜三更时，忽然阴云四布，雷电交作，雨若倾盆，至次日卯辰时方止，城内外水深丈余，傍河两岸漂没营房数千。献忠、兆龄传牌晓谕内、外八路将领官兵人等，内云：「七月十五夜三更」大雨；至天明，皇上御殿，见天旨降下，上书「世间不忠不孝，造孽太重，人心不合天心，大劫已到，不必怜息」可见皇上向来斩杀军民人等，俱自造之孽，法网难逃，皇上真是代天行道。你官民人等，当洗心涤虑，以回天怒。如后再有罹法网者，皇上奉天诛之，其勿恨怒」。众官不知献贼诈术，其后有斩戮者，皆信为天诛。从此，献忠惨毒较前更加百倍。八路将领，逢恶助虐，良心尽丧。
一日，献忠传示各路将领云：「目下要起身陕西去，你各兵俱有家口，若无马匹，难以跋涉。你各兵将领回营，自行查验，令各路自引妻小，当官验视，每人给与马骡，以便前往」。八路将领回营，如法点验，各兵带领家眷听点，逐一点齐，传令各兵将本妻自行杀死。如本夫恋恋不忍砍者，即将夫妻同斩；或已经斩讫，其夫泪落眼红或掘土掩妻尸者，亦绑拏剥死。各路又斩妇女近五万余。献忠又传令各营兵丁小子进城，将成都城墙挖倒；半月，止将垛口铲平。旋命放火烧城内房屋。城内王府、宦宅、衙门、寺观，献忠命以青布浸油缠柱，又实硫黄焰硝引火之物于椽之内，然后纵火延烧。自八月初六日起，直至二十一、二，方烧完。内有粮米未经灰烬者，又传各兵背负，扬入河中；又复俞各兵下河，踹踏入沙泥中二、三尺，必要泥米相和。不许颗粒露沙泥上方止。又命抚南将军张文秀将南直、河南、湖广、江西一带抢获金珠银宝共四、五十船，俱载离成都。三日至彭山县口，沈入江中。又恐驾船各兵内有遁去窃取者，尽命杀死于江岸。其后为明锦江侯杨展捞出，振救川南嘉定一带，皆献忠弃江之物也。
献忠将成都一带川之西南北俱剿杀烧毁，千里赤地，人影绝迹。择九月十六日离成都，率贼北行。
是时贼营男妇，尚有百余万。由汉川、金堂、什邡、绵竹一带躧荒前进。间有一、二孑遗皆衣棕食草，隐避土穴之中；亦必寻踪步迹，找杀至尽方止。其营内之人，大半系耕读之良民，胁从为贼，其间岂无父母；或因带疾难行，潜藏沟涧者；或筋力罢乏，难遂驰骤者；至晚，领兵官查点不到，即诬为逃走，将未到各人名下眷属亲友，株连尽杀。此时同营之人，即至亲骨肉，视若陌路，谁敢相认。每日或行百里，尸连百里；或行七、八十里，尸横七、八十里。至西充县，估计在营兵丁男妇，尚不下五十万。献忠犹谓人多累赘，又设法杀之。命工部王应龙于大山中采伐木植板片，打造大战船数千只。船成，命各营兵士备绳索，往山内扛抬下河。造船处离河有四十余里，川北地方步步皆山、寸寸皆涧，或有逢山磕损、遇石擦碍处，督率之贼即叱为无用，暗记姓名，回营白献忠，尽杀之。又立过队之法，凡各营兵妇口大小人等俱赴献忠面前，鱼贯而行；命骁贼数人，手执大棍，两边挑选，所过之人不拘男妇，三丁抽一、五丁抽二。其抽下之人，名曰四班队。过毕，将抽出男妇尽行斩杀，有夫在而妻死者，有父在而子死者、子存而母去者，谁敢回首相盼！十日之内，又杀去数万余。
越数日，传各营兵丁小子，尽往各山村采取粮草；每人不拘大小，各令自负二大斗。有马骡者，除二斗外，复令缴净米三斗。回营，各管兵贼首量验，或有少一升、少四五合者尽杀，株连队长同居之人，又杀不止万余。此法立有月余，营内大小兵丁妇女小子，所存者仅五、大万人。献忠犹未已，一日午后，忽传四将军张可望、张定国、张文秀、张能奇、伪阁部汪兆龄、伪提督王尚礼、伪刑部李时英入帐密议曰：「我系上界一星，玉皇差我下界，收此等造孽众生。我自历疆场，经过陕西、河南、南直、湖广、江西、四川等省，杀过男妇，也不能详记。今在营内这干当兵的，俱是孽障。彼十分中已杀过六、七分了，而今还有三分未尽；我要将这些人一总尽除，方可去缴天旨。我屈指算来，从今十一月初一日起、到中旬十五日后，便一人不杀了。你众人将伶俐好汉，各挑足三百，俱不必留家口，每人只留好健步小子一、二人，或三、四人，其余俱杀完了。跟我从龙安进去，仍旧去放响马，抢着穿吃，还好过日子」。众人面面相觑，无言可对，只得回营依计行。此半月内，各营前后左右，不论山涧之中、平川旷野之地，白骨成邱、尸积遍地者，不下数万。
刚至十一月十六日，清肃王领大队人马掩至西充。是日，天昏地暗，雾气迷空，彼此对面不见，咫尺闻声。瞭哨兵士喊叫后营路有盔甲声，马嘶人嚷；献忠将瞭哨兵立拏数人斩首，谓其煽惑军心。不踰时，大兵已到，离营不远；献忠自谓天下无敌，谁敢到此送死，遂跨马挟弓矢，独骑前往。至地名凤凰坡，即遇正黄旗大队，献忠方欲张弓，左胁已中一矢；刚勒转马首，背上连中二矢，即坠马下。后有伪提督王尚礼、伪指挥窦民望、伪千户胡守贵急驰至，献忠气巳绝矣。三贼犹将献忠尸背驼一箭地，因大兵跟追甚紧，方弃去。
是时四伪将军张可望等、伪阁部汪兆龄，犹率领伪文武东西鹄立，冀献忠回。须臾，清兵突至，尘土蔽天；可望等惊惶失措，然人人峨冠博带，逡巡不敢去。及清兵驰至献忠营前，众贼见旗号盔甲、语言象貌，知是关外兵，四散狼奔。东班中止逃出汪兆龄、王应龙二人，西班中张可望等各抢马匹拥献忠伪皇后丁氏、白氏、刘氏、陈氏，拚命逃出，其余俱毙锋刃下。所遗妇人、女子、骡马、财帛、辎重无数，清兵大喜，遂不复远追；可望等得以收拾余众及家口万余由顺庆奔逃，一路地方俱系献忠剿杀过数次者，百里无烟，残逆仓卒鼠窜，身无粒米，沿路杀马充饥。二、三日后，马食尽，乃食人肉；一人仆地，不片刻，众人分割立尽。甚至将远年皮靴及马缰秋辔煮食。如此者七日余。一日行至渠河，张能奇领贼百余，护献忠妻妾百余人断后。有明平寇伯曾英，发兵千余出外侦探贼息，卒与能奇遇。乍接战，能奇虽饥疲之余，然以穷寇致死，无不一以当十，曾兵遂败。能奇趣前行，可望、定国、文秀等各驱残卒随后接应，不分昼夜，两日余，至重庆府江北嘴下营。
是时平寇伯兵见贼不满千余，又皆面黑身■〈兀王〉，马匹、旗号、盔甲、杂物，皆大狼狈，遂不以介意，将江中战舰移至江南岸城边一带及出奇门、南郑坪等处，众贼无计可施，但下马偃卧而已。斯时为平寇计，惟严守两岸，挑锐卒数千，由下流登岸，袭贼大营，使贼首尾不相顾。纵不歼尽根株，亦可破贼之胆，坐待其毙，以全亿万之命。讵意将卒骄矜，轻视残贼，以为贼不饿死、必逃遁，万不能久住，不知张文秀惯于水战，下水面，手持弓矢，口衔利刃，疾驰如履平地，不论江河湖海，顷刻可涉数里。是时文秀隔岸见重庆城内，人烟辐辏，车马出入如织，贸易市肆如常，各兵纵饮，因言「彼不以咱们为意，所恃者长江之险耳。今我兵深入，断炊十余日矣，前无进路、后无退路，与其饿死山涧中，泯泯无闻，不若冒死决战。我欲鹜水过江，倘掠得大小船一只，即咱们活路」。言讫，遂左手挟弓、右手持箭，口衔利刃，踊跃跳入江中。可望等环止之不及，文秀飘然由水面而去。文秀手下近侍数人徐湖、杨世国、傅法、吕布、陈胜等亦尾文秀后，同入江中；径至朝天门江岸，汨没江中。英船上兵见之，大笑云：「此数贼自送死」！不踰时，泅至大船尾，斫断铁猫，从垛眼内爬入船舱，立杀数人；船上众兵，无一举刃相向，皆跳入江。文秀等六人将船内辎重、妇女尽弃江中，遂掠大船一只回北岸。可望等罗拜称庆，即令众贼挑健汉百余人，全装披挂，各持长鎗、挠钩、弓箭、乌鎗，一齐上船，遶江上下，冲突转战。官兵见此凶狠，已望风而靡。平寇伯随督左右将领亲丁驾船数十只，四面围裹，困贼江心。平寇伯手持画弓，立桅后发矢，被贼将王自奇一箭正中前胸；英应弦而倒，落于江中。众官见主将被杀，尽皆四散。众贼愈奋，如入无人之境。曾兵可二十万、妇女小子不下三十万，顷刻瓦解。重庆城内外居民，经献贼屠戮后，曾英陆续招徕生聚者男妇不下二十余万，复罹此惨杀。所获粮食、辎重，不可胜纪。贼众之饥饿将死者，至此顿有起色矣。
正休息间，有伪阁部汪兆龄单骑驰至，不自悔艾，尚倚昔日献忠之势，自负台鼎之尊，马上扬言曰：「你四将军，今日乐矣！万岁身尸何处」？张能奇手持弓矢，大声詈曰：「你这蛮奴才，不过一囹圄死囚；虽系万岁留你，亦亏咱众人破蕲水城，救你出来。为你是世家公子，特地保举做个阁老。你全不做好人、行好事，一味杀人取宠。咱们疆场上苦了一生，挣下千军万马，被你今日一言、明日一语，诓得杀个七零八落。四川全省百姓，与咱们运粮、送草、当差、纳粮，何等效顺！万岁要赏银放科，被你伶牙俐舌唆诓，杀得精光。前日败阵出来，险些不把咱们这几个残人残马饿死，都是你造下的孽帐。你而今还要自尊自大，使你那势要。咱今就此断送了你，鬼门关上有千百万冤魂等你索命哩」！言讫，兆龄犹欲强辨，被能奇一箭射中眼眶，跌于马下；眼珠迸出，七孔流血。能奇、定国飞奔马前，拔刀乱砍，立刻剁为肉泥。
可望等烧尽重庆城中房屋，又欲将城垣踏平；因重庆城系生成石壁，半面在江、半面在山，明王珍曾踞此僭号，止于上面加砌垛石。可望等驱各贼将城垛尽推入江中，于平地盘踞数日，始商议由遵义入黔固守。于是由綦江进发，所至掳掠焚杀如前。于十二月二十七日到綦江，住三日，众贼心变，各欲落草为寇，可望等商止乱之策。适宠婢名老脚，河南邓州人，怀孕，是月分娩，可望遂借此为囮；次日，出牌传谕各营曰：「皇上汗马血战二十余年，抚有西土，皆赖众将士戮力同心所致也。方欲驰骋燕赵，还定三秦，为天下除残去暴，开万世不拔之基；不意创业未半，中道崩殂。幸上天不绝仁者之后，于十二月二十八日子时，中官诞生太子；尔等各营大小将领传谕兵丁人等，各宜同心协力，共扶幼主，克成大事。各人富贵功名，未可量也」。一晓谕之后，各贼俱欢声满营。出首不服可望提调者，伪都督张成功、伪总兵王十万、伪都指挥关索。关索于未首之先，已率众遁去；可望将成功、王十万各捆打百八十棍，众贼帖然。时值除日，各贼驻扎綦江。六日后，方知献忠婢生者系女，随产即死矣。
丁亥正月初三日，自綦江起行。初十，抵遵义府，道府各官、生员耆老俱焚香猪酒粮草，远迎十里。可望等住遵义十日，秋毫不犯。二十二日，自遵义起身，向贵州。行至乌江，有明定番伯皮熊将杨吉领黔兵三千扎乌江南岸高山顶上，恃江险，欺贼不能渡也。文秀又如渡重庆江之法，领水兵十余人，鹜水直抵南岸，杨吉不战而溃。可望大驱贼众，于两山砍伐竹木，一夜扯搭浮桥；众贼鱼贯过江，径奔贵阳。先是，贵阳城内，有巡抚某、都司陈某、布政唐勋并定番伯皮熊，民兵守城；闻乌江师溃，遂弃城走。皮熊走平越府，离省三站；都司陈、布政唐携家并贵阳绅士军民走定番州，离省两日余。四山苗仲见省城官府绅土军民尽逃，乘机入城抢掳，焚烧房屋。可望等进城，贵阳风景，未经兵火；虽被苗仲抢劫，亦不过米豆、牲畜之属，其世家巨族高敞房舍无恙。传令抢掠三日，乃出示招安军民，入城居住。越数日，发贼兵搜抢青岩、龙里、高堡、大箐、威清、平霸、安顺一带地方，不论男女大小尽行杀戮；即存留十之二、三者，皆剁去两手、割去耳鼻者矣。

        </div>
      </div>
    </div>
  </div>
</div>
<!--update:2025-08-30 09:42:51-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>