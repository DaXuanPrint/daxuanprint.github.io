<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,卷五十">
<meta name="description" content="清谷应泰撰。80卷。断代纪事本末体史书。作者。博采张岱《石匮藏书》、谈迁《国榷》及各种私家野史，综合史料、汇列专题，于顺治十五年(1658年)撰成，记元至正十二年(1352年)至明崇祯十七年(1644年)近300年明之史事。此书述治乱兴衰之事尤详，农民起义专题多达15篇。宦官阉党专权、倭寇侵略我国东南及修治运河、治水江南、矿税之害等，均有专篇记述。。此书早于官修《明史》80年撰成，可作考证《明史》之用。有顺治十五年筑益堂原刻本，翻刻以江西、广雅书局本最为通行。今中华书局校点本，多所参考校订，并收录以傅以礼">
<title>明史纪事本末_谷应泰_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">明史纪事本末</span> <br/>
          作者： <span class="inputVal" id="bkauthor">谷应泰</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]701390</span> <br/>
          说明： <span class="inputVal" id="bkdec">清谷应泰撰。80卷。断代纪事本末体史书。作者 博采张岱《石匮藏书》、谈迁《国榷》及各种私家野史，综合史料、汇列专题，于顺治十五年(1658年)撰成，记元至正十二年(1352年)至明崇祯十七年(1644年)近300年明之史事。此书述治乱兴衰之事尤详，农民起义专题多达15篇。宦官阉党专权、倭寇侵略我国东南及修治运河、治水江南、矿税之害等，均有专篇记述。 此书早于官修《明史》80年撰成，可作考证《明史》之用。有顺治十五年筑益堂原刻本，翻刻以江西、广雅书局本最为通行。今中华书局校点本，多所参考校订，并收录以傅以礼传抄本为底本之《明末纪事本末补遗》6卷，清初彭祖贻所著《明史纪事本末补遗》5卷，以及《谷庸虞先生传》等10篇资料选辑，为最佳之本。</span> <br/>
          封面： <span class="inputVal" id="bkimg">Z_6344.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]明史纪事本末
[book_author]谷应泰
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]701390
[book_dec]清谷应泰撰。80卷。断代纪事本末体史书。作者 博采张岱《石匮藏书》、谈迁《国榷》及各种私家野史，综合史料、汇列专题，于顺治十五年(1658年)撰成，记元至正十二年(1352年)至明崇祯十七年(1644年)近300年明之史事。此书述治乱兴衰之事尤详，农民起义专题多达15篇。宦官阉党专权、倭寇侵略我国东南及修治运河、治水江南、矿税之害等，均有专篇记述。 此书早于官修《明史》80年撰成，可作考证《明史》之用。有顺治十五年筑益堂原刻本，翻刻以江西、广雅书局本最为通行。今中华书局校点本，多所参考校订，并收录以傅以礼传抄本为底本之《明末纪事本末补遗》6卷，清初彭祖贻所著《明史纪事本末补遗》5卷，以及《谷庸虞先生传》等10篇资料选辑，为最佳之本。
[book_img]Z_6344.jpg


[book_title]卷一
○太祖起兵元顺帝至正十二年闰三月甲戌朔，明太祖起兵濠梁。太祖之先，故沛人，徙江东句容，为朱家巷。宋季，大父再徙淮，家泗州。父又徙锺离太平乡。母陈，生四子，太祖其季也。太祖生于元天历戊
辰之九月丁丑，其夕赤光烛天，里中人竞呼“朱家火”，及至，无有。三日洗儿，父出汲，有红罗浮至，遂取衣之，故所居名红罗障。少时尝苦病，父欲度为僧。岁甲申，泗大疫，父母兄及幼弟俱死，贫不能殓，藁葬之。仲与太祖舁至山麓，绠绝，仲还取绠，留太祖守之。忽雷雨大作，太祖避村寺中。比晓往视，土坟起成高陇。地故属乡人刘继祖，继祖异之，归焉。寻仲又死。太祖年十七，九月，入皇觉寺为僧。逾月，僧乏食，太祖西至合淝，历光、固、汝、颍诸州。道病，辄见两紫衣人与俱，病差，遂不见。尝夜陷麻湖中，遇群颍呼“迎圣驾”，叱之，绝迹。崎岖三载，仍还皇觉寺。时汝、颍兵起，骚动濠州，定远人郭子兴据濠州，元将彻里不花惮不敢进，日掠良民邀赏。太祖诣伽蓝卜，问避乱，不吉；即守故，又不吉。因祝曰：“岂欲予倡义耶？”果大吉，帝意遂决。以闰三月朔入濠州，抵门，门者疑为谍，执见子兴。子兴奇其状貌，与语，大悦之，取为亲兵。凡有攻伐，命之往，辄胜。子兴故抚宿州马公女为己女，遂妻焉，即高后也。军中咸呼为朱公子。
九月，元丞相脱脱既破徐州，芝麻李遁去，赵均用、彭早住帅余党奔濠，脱脱命贾鲁追围之。太祖与子兴竭力捍守。时子兴屈己下彭、赵，遂为所制。彭、赵据濠称王，一日，执子兴于狱，太祖曰：“吾受郭氏深恩，可不赴乎！”遂入子兴家。明日，彭、赵闻，释之。
十三年春，元将贾鲁死，围解，濠军士亦多折伤。太祖虽在甥馆，每有大志，乃归乡里，募兵得七百人，濠人徐达、汤和等皆往归焉。十四年秋七月，徇定远，下滁阳。时彭、赵御下无道，太祖乃
以七百人属他将，而独与徐达、汤和、吴良、吴祯、花云、陈德、顾时、费聚、耿再成、耿炳文、唐胜宗、陆仲亨、华云龙、郑遇春、郭兴、郭英、胡海、张龙、陈桓、谢成、李新材、张赫、周铨、周德兴等二十四人，南略定远。定远张家堡有民兵号“驴牌寨”者，孤军乏食，欲来降，未决，太祖曰：“此机不可失也。”乃选骑士费聚等从行，至定远界，其营中遣二将出，大呼曰：“来者何为？”聚恐，请益人。太祖曰：“多人无益，滋之疑耳。”直前下马，渡水而往。其帅出见，太祖曰：“郭元帅与足下有旧，闻足下军乏食，他敌欲来攻，特遣吾相报。能相从，即与俱往，否则移兵避之。”帅许纳，请留物示信。太祖解佩囊与之，彼以牛脯为献，请诸军促装，且申密约。太祖还，留聚俟之。越三日，聚还报，曰：“事不谐矣，彼且欲他往。”太祖即率兵三百人抵营，诱执其帅。于是营兵焚旧垒，悉降。得壮士三千人。又招降秦把头，得八百余人。定远缪大亨以义兵二万屯横涧山，太祖命花云夜袭破之，亨举众降，军声大振。
定远人冯国用与弟国胜率众归附。太祖奇之，曰：“尔被服若是，其儒生耶？顾定天下，计将安出？”国用对曰：“金陵龙蟠虎踞，帝王之都。愿先拔金陵，定鼎，然后命将四出，救生灵于水火，倡仁义于远迩，勿贪子女玉帛，天下不难定也。”太祖大悦，俾兄弟皆居帷幄，预机密焉。国胜一名胜，又名宗异。
定远人李善长来谒，留幕下，掌书记，画馈饷，甚见亲信。秋七月，太祖将兵进攻滁阳，花云为先锋，单骑前行，遇贼数千人，云提剑跃马，横冲其阵而过。敌大惊，曰：“此黑将军勇甚，
不可与争锋。”既战，遂克滁阳，因驻师焉。朱文正、李文忠来归。文正，太祖孟兄南昌王子，先同其母避乱，与太祖相失。李文忠，太祖姊曹国长公主子。公主卒，其父携
文忠走乱军中，几不能存。至是，闻太祖驻兵滁阳，皆来归，太祖喜甚。文忠年十二，牵上衣而戏，太祖曰：“外甥见舅如见母也。”与沭英皆赐姓朱。英，定远人，父母俱亡，太祖见而怜之，令高后育之为子。
何世隆来降，并取铁佛岗，攻三矢河口，收全椒、大柳诸寨。未俞月，彭早住、赵均用挟子兴往泗州，遣人邀太祖守盱眙，辞勿往。未几二人争权，部曲乘而斗，多创死。彭亦中流矢死，独赵均用存，并彭故部曲，狼戾益甚，衔子兴，必欲杀之。太祖忧之，使人说曰：“公昔困于彭城，南趋濠，使郭公闭壁不相纳，死矣。得濠而踞其上，更欲害之，背德不祥。且郭公易与耳，其别部在滁者，兵势重，可虑也。”均用悟，为少宽。太祖又赂其左右，子兴乃得帅所部归滁，称滁阳王。时太祖部兵数万人，悉归之，奉其号令。居再阅月，子兴惑谗言，悉夺太祖兵，又欲收李善长置麾下。善长涕泣自诉，不肯行。自是征讨之权，太祖皆不得与，且日疏远，而事之愈恭。有讠替太祖战不肯力者，子兴信之，即令其人与太祖俱出战。其人出未十步即被矢反走，太祖直前奋击，众皆披靡，徐还，了无所伤。子兴颇内愧。又尝与三百人出城，顾闻鹁鸽声，飞矢堕空中，心异之，遽还。俄而敌兵骤至，一无所获。时诸将各有所献，太祖所至，禁剽掠，有得即分部下，无所献。子兴甚不悦。马皇后悉所有遗子兴妻张氏。张喜，由是疑衅渐释。
冬十月，元丞相脱脱克高邮，分兵围六合。六合遣使求救于滁。子兴故与其帅有隙，怒不发兵。太祖曰：“六合破，滁不独存，唇齿也。可以小憾而弃大事乎！”子兴悟，问诸将谁可往者。时元兵号百万，诸将畏之，莫敢往，且以祷神勿吉为辞。太祖曰：“事之可否，当断于心，何祷也。”于是帅师东，与耿再成守瓦梁垒。元兵攻之急，每日暮，垒垂陷。诘旦，复完垒与战。寻以计绐之，乃敛兵入舍，备糗粮，遣妇女倚门戟手大骂。元兵错愕不敢逼，遂列阵而出，徐引去，还滁州。既而元兵复大攻滁，太祖设伏涧侧，令再成佯走，诱之渡涧，伏发，城中鼓噪而出，元兵败走，滁得完。
太祖威名日著，子兴二子阴置毒酒中，欲害之，谋泄。及期，太祖即与俱往，中途遽跃马起，仰天若有所见，因骂二子曰：“吾何负尔？适空中神人谓尔欲以酒毒我。”二子骇汗浃背，自此不敢萌害意。
虹县胡大海来归。大海长身铁面，智力过人，太祖一见语合，用为前锋。十五年春正月，滁师乏粮，诸将谋所向，太祖曰：“困守孤城，诚非计。今惟和阳可图，然其城小而坚，可以计取，难以力胜。向
攻民寨时，得兵三千，号庐州路义兵。今精选三千勇敢士，椎结左衽，衣青衣，佯为彼兵，以四橐驼载赏物而驰，声言庐州兵送使者入和阳赏赉将士，和阳必纳之。因以绛衣兵万人继其后，约相距十余里，候青衣兵薄城，举火为应，绛衣兵即鼓行而前，破之必矣。”子兴从其计，使张天将青衣兵，赵继祖为使者前行，耿再成将绛衣兵继后。天至陡阳关，和阳父老以牛酒出迎。会日午，天兵从他道就食，误约。再成过期不见举火，意天必已进据，率众直抵城下。元平章也先帖木儿急闭门，以飞桥缒兵出战。再成不利，中矢走。元兵追至千秋坝，日暮，收兵还。天等始至，适与元兵遇，急击败之，追至小西门，汤和夺其桥而登，将士从之，遂据和阳。也先帖木儿夜遁。再成兵既败归，谓天等已陷没。俄报元兵至滁州，遣使招降，子兴益恐，召太祖与谋。时兵皆出，城中守备单弱，太祖命合滁三门兵于南门，填塞街市，呼使者入，叱令膝行见子兴。子兴谕之，多失辞。众欲杀之，太祖曰：“杀之，彼将谓我怯，故灭其口，是速之来也。不如恐以大言，纵使去，彼必惮，不敢进。”子兴从之。明日，元兵果解去。子兴急属太祖率兵往收败卒，仍规取和阳。太祖率镇抚徐达、参谋李善长及骁勇数十人先进。始知天已破城据之，乃入，抚定城中。子兴属太祖总和阳兵。诸将破和阳，暴横多杀掠，城中夫妇不相保。太祖恻然，召诸将谓曰：“诸军自滁来多，掠人妻女，军中无纪律，何以安众？凡所得妇女悉还之。”于是皆相携而去，人民大悦。太祖既总和阳兵，诸将多子兴故部曲，未尽心服，惟汤和听命惟谨，李善长委曲调护之。太祖与诸将分甓和阳城，诸将工未就。太祖作色，置坐南向，出子兴檄，呼诸将曰：“总兵，主帅命也，非我专擅。今城皆不如约，事何由济？自今违者，军法从事。”诸将恐，唯唯，由是皆奉命。
时元太子秃坚、枢密副使绊住马、民兵元帅陈先分屯高望、新塘、青山、鸡笼山等处，道梗不通。太祖率诸将击走之。元兵乘太祖出，复攻和阳，李善长督兵击却之，杀获甚众。元兵皆走渡江。
濠州旧帅孙德崖乏粮，率所部就食和州。子兴故与德崖隙，闻之，怒，自滁来和。德崖闻子兴至，即欲他往。其军先发，德崖后。太祖送其军出城，行三十里，忽城中走报，滁军与德崖军斗，德崖为子兴所执。太祖大惊，亟呼耿炳文、吴桢，策骑欲还。德崖军先发在道者忿恨，拥太祖行数里，遇德崖弟，欲加害，有张姓者力止之子。兴闻太祖被留，如失左右手，急遣徐达往代。张姓者复谕其众归太祖，于是子兴亦释德崖去，既而达亦脱归。
三月，子兴卒，太祖并统其军。时刘福通等立韩林儿为皇帝，号小明王，改元龙凤，遣人至和阳招诸将，檄子兴子为元帅，张天右副元帅，太祖左副元帅。太祖曰：“大丈夫宁能受制于人耶！”不受。
虹县人邓愈来归。愈年十六，从父兄起兵，父兄战没，愈代领其众，每战必挺身破，敌军中服其勇。太祖命充管军总管。怀远人常遇春，刚毅多智勇，膂力绝人，年二十三，为群雄刘
聚所得。遇春察其多抄掠，无远图，弃之来归。未至，假寐田间，梦神人被金甲拥盾，呼之曰：“起，起，主君来！”适太祖骑从至，即乞归附，请为先锋。太祖曰：“尔饥故来归耳，且有故主在，吾安得夺之！”遇春顿首泣曰：“刘聚盗耳，无能为也。傥得效力于智者，虽死犹生。”太祖曰：“能相从渡江乎？取太平后，臣我未晚也。”
太祖驻和阳久，谋渡江，无舟楫。时廖永安、永忠、俞廷玉与其子通海、通源、通渊、赵伯仲、桑世杰、张德胜、华高等，各率众泊巢湖，连结水砦以捍寇。会妖党左君弼据庐州，永安等为所扼，乃遣使间道纳款，太祖大喜，曰：“此天意也，机不可失。”即以夏五月，亲率兵至巢湖。永安等迎太祖登舟，出湖口，至洞城闸，已脱险，然未入江。蛮子海牙集楼船塞马肠河口以阻。诸兵屯黄墩，会巢湖将赵普胜蓄异志，永安等密露其机。太祖遂声言归和阳，取舟同攻蛮子海牙，实欲以兵势挟之。既归，集商人舟，载精锐猛士，复至黄墩，督兵攻蛮子海牙。敌舟高大，进退不利。永安等小舟往来如飞，奋击，大败之。时湖口浅涸，会大雨连旬，水涨，遂纵舟至浔阳桥。众恐舟大不能渡，比至，才余分寸，永安等遂得入大江，从归和阳，遂定渡江之计。
六月朔，太祖帅诸将渡江，永安请所向，太祖曰：“采石大镇，备必固，牛渚矶前临大江，难为备御，攻之必克。”乃乘风举帆，舳舻齐发，顷刻达牛渚。太祖先抵采石矶。时元兵阵于矶上，舟距岸三丈许，未能卒登。常遇春飞舸至，太祖麾之，应声挺戈，跃而上，守者披靡，诸军从之，遂拔采石，乘胜径攻太平。元平章完者不花、万户万钧、达鲁花赤普里罕忽里等弃城遁。丙辰，克太平路。初，太祖之发采石也。先令李善长为戒饬军士榜，及入城，揭之通衢。一卒违令，立斩之，城中肃然。太平路总管靳义赴水死，太祖曰：“义士也。”具棺葬之。耆儒李习、陶安等率父老出迎。安见太祖，谓李习曰：“龙姿凤质，非常人也，我辈今有主矣。”太祖召安语时事，安因献言曰：“方今四方鼎沸，豪杰并争，攻城屠邑，互相雄长，然其志在子女玉帛，非有拨乱安民，救天下之心。明公率众渡江，神武不杀，以此顺天应人而行吊伐，天下不足平也。”太祖曰：“吾欲取金陵，如何？”安对曰：“金陵帝王之都，龙蟠虎踞，限以长江之险。若据其形胜，出兵以临四方，则何向不克！此天所以资明公也。”太祖大悦，礼安甚厚，由是凡机密辄与议焉。改太平路为太平府，以李习知府事，李善长为帅府都事，汪广洋为帅府令史，陶安参幕府事。文移用宋龙凤年号，旗帜战衣皆红色，盖以火德王故也。
时太平四面皆元兵，蛮子海牙、阿鲁灰等以巨舟截采石，闭姑孰口。而义兵元帅陈先与其将康茂才，水陆分道，寇城下。太祖亲督兵御之，命徐达、邓愈以奇兵出其后，设伏于襄城桥。先率众来攻，时有黄云罩于城皋，先惊败，为伏兵所擒，太祖释而用之。
八月，分命徐达等取溧水、溧阳、句容、芜湖，皆下之。初，陈先被执，太祖释不杀，先诈曰：“生我何为？”太祖
曰：“天下大乱，豪杰并起，胜则人附，败则附人。尔既以豪杰自负，岂不知生尔之故。”先曰：“然则欲吾军降乎？此易尔。”乃为书招其军，明日皆降。蛮子海牙、阿鲁灰等见先败，还驻峪溪口。诸军进克溧水，将攻集庆路。先之为书也，意其众未必从，阳为招词，阴实激之，不意其众遽降，自悔失计。及闻欲攻集庆，私谓部曲曰：“汝等攻集庆，毋力战，俟我得脱还，当与元兵合。”太祖闻其谋，召语之曰：“人各有心，从元从我，不相强也。”纵之还。诸军克溧阳，先归，收余众屯于板桥，阴与元福寿合，因为书报曰：“集庆城右环大江，左枕崇岗，三面据水，以山为郭，以江为池，地势险阻，不利步战。昔王浑、王浚造战船，谋之累年，而苏峻、王敦皆非陆战以取胜。隋取江东，贺若弼自扬州，韩擒虎自庐州，杨素自安陆，三道战舰，同时并进。今环城三面阻水，元帅与万军联络其中，建寨三十余里，攻城则虑其断后。莫若南据溧阳，东捣镇江，据险阻，绝粮道，示以持久，可不攻而下也。”太祖知其诈，以书报之曰：“历代之克江南者，皆以长江天堑，限隔南北，故须会集舟师，方克成功。今吾渡江，据其上游，彼之咽喉，我已扼之，舍舟而进，足以克捷，自与晋、隋形同势异。足下奈何舍全胜之策，而为此迂回之计邪？”先得书，诈不行。诸军进攻集庆，先遂与福寿合，拒战于秦淮水上。诸军失利，张天与郭元帅皆战死。元帅，子兴之子也。先来追袭，经葛仙乡，乡民兵百户卢德茂谋杀之，遣壮士五十人衣青出迎。先不虞其图已，与十余骑先行，青衣兵自后攒槊刺杀之。先既死，其子兆先复集兵屯方山。蛮子海牙拥舟师结寨采石，图犄角，窥太平。
十一月壬子，释元万户纳哈出北归。纳哈出，木华黎裔孙也，拔太平获之，待之至厚。纳哈出居郁郁不乐，至是，太祖召语之曰：“为人臣者各为其主，况尔有父母妻子乎！”遂纵之归。
十六年春，元兵屯采石，将士家属留和州，道梗，常遇春攻之。遇春以奇兵分其势，而以正兵与之合战，战则出奇兵捣之，纵火焚其连舰，大破之，蛮子海牙仅以身免，自是扼江之势遂衰。
三月朔，太祖率诸将取集庆路，水陆并进，攻破陈兆先营，释兆先而用之，择其降兵骁勇五百人置麾下。五百人者多疑惧不自安，太祖觉其意。是夕，令入宿卫，环上而寝，悉屏旧人于外，独留冯国用一人侍卧榻傍。太祖解甲，安寝达旦，疑惧者始安。是月十日，进攻集庆路。国用率五百人先登陷阵，败元兵于蒋山，直抵城下。诸军拔栅竞进，元南台御史大夫福寿督兵力战，死之。庚寅，克集庆路，蛮子海牙遁归张士诚。康茂才等帅众来降。太祖入城，召官吏父老谕之曰：“元失其政，所在纷扰，生民涂炭。吾率众至此，为民除害耳。汝等各守旧业，无怀疑惧。贤人君子，有能相从立功者，吾礼用之。旧政有不便者，吾除之。”于是城中军民皆喜悦，更相庆慰。获民兵五十余万。改集庆路为应天府。得儒士夏煜、孙炎、杨宪等十余人，皆录用之。置天兴、建康翼元帅府，以廖永安为统军元帅。太祖嘉福寿之忠，为棺衾以礼葬之。
谷应泰曰：明太祖之起兵濠梁也，鼓其朝锐，所向披靡。六年之间，北取滁、和，南收姑孰，金陵一下，天物克基，虽曰神运，盖亦有人事焉。方其火光烛空，红罗浮水，雷雨成茔，紫衣视疾，以至伽蓝立
珧之奇，黄云覆城之瑞，论者啧啧，莫不谓生而神灵，天之所授也。然予以厚德隆峻，实则命世之器，非夫群雄草窃所能暗奸而觊觎者。观其救民涂炭，除暴去苛，纵还妇女，不贪玉帛，纳陶安之说，
进冯国用之谋，是其仁也。褒嘉靳义，礼葬福寿，赴子兴之难，纵先之去，是其义也。克太平而延见名士，入金陵而拊慰父老，是其礼也。还军降定远，移师救六合，借天语以拒毒，环宿卫以定反侧，是其智也。击海牙于黄墩，麾遇春于采石，坐叱元使者，不奉韩林儿，是其勇也。嗟乎！濠城之起，始于揭竿，乃能规模弘敞，有兹不世出之略，是则五德既备，百神自呵，而术数之家沾沾以休征福应为王者受命之符，则但知其得天，而不考其顺人，良足哂也。
虽然，尤有异者，风云之聚，杖策来归，心膂爪牙，笃生江介。徐达、汤和起于同里，朱文正、李文忠兴自戚属，李善长、冯国用近出定远，邓愈、胡大海即在虹县，常遇春怀远之雄，廖永安巢湖之杰，一时功臣，人如棋布，地皆错壤，岂高祖从龙，多由丰、沛，萧王佐命，半属南阳，天生真人，固若类聚而扶掖之者耶！然而帷幄善谋，汗马著烈，君臣之间，相需鱼水，岂尽地脉使然哉，人材良足多也。

[book_title]卷二
○平定东南元顺帝至正十六年春三月，太祖既定金陵，欲发兵取镇江，虑诸将不戢士卒，为民患，遂召诸将，数以常纵军士之过，欲置之法，李善长救，乃免。于是命徐达为大将，率诸将浮江东下，戒之曰：
“吾自起兵，未尝妄杀。今尔等当体吾心，戒戢士卒，城下之日，毋焚掠杀戮。有犯令者，处以军法，纵者罚毋赦。”达等顿首受命。丙申，进兵攻镇江，丁酉，克之。苗军元帅完者图出走，守将段武、平章定定战死。达等自仁和门入，号令严肃，城中晏然。遂分兵下金坛、丹阳诸县，克之。改镇江为江淮府，命徐达、汤和为统军元帅镇守。已而，复以江淮府为镇江府。
六月乙卯，命邓愈、邵成、华高、华云龙将兵进攻广德路，克之，改为广兴府，以邓愈镇守。秋七月己卯，置江南等处行中书省，诸将奉太祖为吴国公，行
丞相、总省事。以李善长、宋思贤为参议，以李梦庚、陶安等为左右司郎中、员外郎、都事等官。置江南行枢密院，以徐达、汤和同佥枢密院事。置帐前亲军，以冯国用为总制都指挥使。复置左、右、前、后、中五翼元帅府及五部都先锋。置提刑按察司，以王习古、王德为佥事。
遣使聘镇江秦从龙。从龙字元之，洛阳人，仕元为校官，累迁置江南行台侍御史。会兵乱，从龙以老避居镇江。太祖兵东下，谓徐达曰：“镇江有秦元之者，才器老成，入城，当为吾访之。”徐达等至镇江，得从龙，还报，太祖喜，即命朱文正以白金文绮往聘之。既至，太祖亲至龙江迎之以入。太祖即元故御史台为府，居从龙西华门外，事无大小，皆与谋。从龙尽言无隐，每以笔书漆简，问答甚密，左右无知之者。太祖呼为先生而不名。
九月，太祖如镇江府，谒孔子庙，分遣儒士告谕乡邑，劝农桑。十二月，长鎗贼谢元帅寇广德，邓愈击败之，俘其总管武世营及军士千余人。寻遣礻卑将费子贤攻武康、安吉，皆下之。
十七年夏四月，命徐达、常遇春帅师攻宁国，久不下。太祖乃亲往督师，长鎗军来援，我师扼险，破走之。乃造飞车，编竹为重蔽，数道并进，守将杨仲英不能支，开门降。其百户张文贵杀妻子，自刎死。擒其将朱亮祖，得军士十余万，马二千匹。亮祖，六合人，初为元义兵元帅，太祖克太平，来降。寻叛去，数与我师战，我军为所获者六十余人，诸将无能当。至是，徐达等围亮祖于宁国，常遇春被鎗而还。太祖督兵攻破之，缚亮祖以见，太祖曰：“今何如？”对曰：“是非得已。生则尽力，死则死耳。”太祖壮而释之，使从征宣城，亦下。
秋七月，命邓愈、胡大海将兵取徽州。先下绩溪、休宁，乘胜进攻徽州。元守将元帅八尔思不花及万户吴纳等拒战，我师击败之。庚辰，克徽州路，纳与阿鲁灰、李克膺等退守遂安县。大海引兵追及于白鹤岭，击败之，纳等自杀。改徽州路为兴安府，命邓愈守之。
九月，青军元帅张明鉴逐元镇南王孛罗普化，据扬州，日屠居民以为食。元帅缪大亨攻之，明鉴等不能支，乃出降，得其众数万，马二千匹。改扬州路为淮海府，以耿再成、张德林守之。按籍城中居民，仅得十八家。德林以旧城虚旷，截城西南隅，筑而守之。
元苗帅杨完者自杭州率众数万，来攻徽州。时徽州新附，守御之器未备，胡大海方将兵攻婺源，城中守兵甚少。苗军奄至，邓愈乃激厉将士，大开四门以待之。苗军疑不敢入。大海闻之，自婺源兼程而还，大呼杀入，复与邓愈奋兵夹战。十一月朔，大破苗军于城下，杀其镇抚李才，擒其部将吴辛、董旺、吕升等，完者遁去。愈遣礻卑将王弼、孙虎攻婺源，斩元将帖木儿不华。婺源元帅汪同降。
十八年春二月，以康茂才为营田使。茂才，蕲州人，初结义旅，为元捍寇江上，有功，累迁宣慰使、都元帅，戌裕溪、采石。及太祖兵渡江，茂才数战不胜，常遇春设伏歼其精锐殆尽。茂才复收溃散，竖寨于天宁州，太祖命诸军以襄阳炮破其寨。茂才奔金陵。金陵破，茂才复欲奔镇江，追及之。茂才度天命有归，乃率所部余兵三千人解甲来附，顿首言：“前日之战，各为其主。今屡败，天也。生死惟命。”太祖笑而释之，令统所部兵从征，屡有功。至是，太祖进谕之曰：“比因兵乱，堤防颓圯，民废耕耨，故设营田使以修筑堤防，专掌水利。今军务实殷，用度为急，理财之道，莫先于农事。故命尔此职，分巡各处，俾高无患干，卑不病潦，务在蓄泄得宜。大抵设官为民，非以病民。若但使有司增饣希馆舍，迎送奔走，所至纷扰，无益于民而反害之，则非付任之意。”
李文忠等进取青阳、石埭、太平、旌德诸县，皆下之。是月，文忠复进兵击败元院判阿鲁恢兵于万年街，遂破苗、獠于昌化，获其妇女辎重甚众。文忠恐士卒骄富，莫有斗志，因激怒，使尽杀所获，焚其辎重，曰：“此何足惜，能努力破敌，何患不富贵乎！”众咸奋励。
三月，文忠会邓愈、胡大海兵取建德路。太祖大喜，授文忠帐前总制亲兵都指挥使。大海等由徽州昱岭关进攻建德路，道出遂安，长鎗元帅余子贞以兵来拒，击败之，追至淳安，敌望风溃。遂安守将洪元帅率众五千援淳安，复战败之，降其众千余。丙辰，克建德路，元守将不华等弃城遁走，父老何良辅等率众降，改建德路为严州府。
五月，苗帅杨完者率众屯徽之乌龙岭，文忠、愈合兵击却之。癸酉，下浦江县。文忠既下浦江，闻郑氏者，自宋聚族同居至元，旌为义门，禁军士母侵掠。是月，命提刑按察司佥事分巡郡县录囚。
十一月辛丑，立管领民兵万户府。谕行中书省臣曰：“古者寓兵于农，有事则战，无事则耕，暇则讲武。今兵争之际，当因时制宜。所定郡县，民间武勇之材，宜精加简拔，编缉为户，立民兵万户府领之。俾农时则井，闲则练习，有事则用之。事平，有功者一体升擢，无功者还为民。如此则民无坐食之弊，国无不练之兵。以战则胜，以守则固，庶几寓兵于农之意也。”
初，胡大海取兰溪分兵守要害，遂进攻婺州。已而婺州坚守不下，太祖命李善长、徐达守建康，甲子，自率常遇春等兵十万往征之，由宁国道徽州。召儒士唐仲实、姚连等咨时务，访治道，问民疾苦。闻前学士朱升名，召问之。对曰：“高筑墙，广积粮，缓称王。”太祖悦，命参帷幄。十二月，师至兰溪，先令和州人王宗显往婺州侦探。宗显少攻儒业，博涉经史，避乱，寓居严州，胡大海荐之。宗显至婺近城五里旧识吴世杰家，侦知城中守将各自为心，还报。太祖喜，曰：“我得婺州，命汝作知府。”元参知政事石抹宜孙守处州，闻大军攻婺州，急与参谋胡深、章溢议守备，造狮子战车数百辆，以其弟石抹宜孙守婺，继令深等将车师为援，自率众万余，出缙云以应之。深至松溪，观望不敢进。太祖谓诸将曰：“婺倚石抹宜孙，故未肯即下。闻彼以车战来援，此岂知变者。松溪山多路狭，车不可行，以精兵遏之，其势即破。援兵破，则城中不劳而下矣。”翼日，命胡德济诱其兵于梅花门外，纵击，大败之，深等遁去。深之来也，晨起，见西北有黑气，东南有白气，长亘天，顷之，白气为黑气所荡。深知其不吉，恐众心惊惧，谬曰：“今日有杀气，战必胜。”已而战败，城中势益孤，台宪将臣画疆分守，意复不相能，于是同佥宁安庆夜遣都事李相缒城请降，约开东门纳兵，太祖许之。甲申，兵既入，守将惶恐失措，遂擒帖木烈思、石抹厚孙等。下令禁侵暴。改婺州路为宁越府，分置中书省。召儒士许元、叶瓒玉、胡翰、汪仲山等十余人，皆会食省中。日令二人进讲经筵，敷陈治道。以王宗显知宁越府事。命宗显开郡学，延儒士叶仪、宋濂为五经师，戴良为学正，吴沈、徐原为训导。时丧乱之余，学校久废，至是始闻弦诵声，无不举手加额。
是月，发仓赈贫民。太祖既抚定宁越，欲遂取浙东未下诸郡，集诸将谕之曰：“克城虽以武，而定民必以仁。吾师比入建康，秋毫无犯，故一举而遂定。今新克婺州，政当抚恤，使民乐于归附，则彼未下郡县亦必闻风而归。吾每闻诸将下一城，得一郡，不妄杀人，喜不自胜。盖为将者能以不杀为心，非惟国家所利，即已亦蒙其福。尔等从吾言，则事不难就，大功可成矣。”
十九年春正月，乐平儒士许瑗谒见。瑗聪明过人，至正初，两举于乡，皆第一。会试不第，放浪吴、越间。每醉，辄大言自负。至是，谒上于宁越，曰：“方今元祚垂尽，四方鼎沸。夫有雄略者乃可驭雄才，有奇识者乃能知奇士。阁下欲扫除僭乱，平定天下，非收揽英雄，难与成功。”太祖曰：“今四方纷扰，民困涂炭，予用英雄，有如饥渴，方广揽群议，博收众策，共成康济之功。”瑗曰：“如此，天下不难定也。”太祖喜，即授博士，留帷幄。未几，以太平为股肱郡，命瑗为知府。
三月甲午，宥狱囚。五月辛酉，太祖将自宁越还建康，召胡大海谕之曰：“宁越为浙东重地，吾以尔才，故特命尔守。宋伯颜不花在衢，其人多智术。
石抹宜孙守处州，善用士。绍兴为张士诚将吕珍所据。数郡与宁越密迩，尔宜与同佥常遇春同心协力，俟间取之。此三人皆劲敌，不可忽也。”遂还。太祖既至建康，以无为州逼近肘腋，遣兵克之。
秋九月，常遇春进兵攻衢州，建奉天旗，树栅围其六门，造吕公交车、仙人桥、长木梯、懒龙爪，拥至城下，高与城齐，欲阶以登城。又于大西门城下，穴地道攻之。宋伯颜不花悉力捍御，以束苇灌油，烧吕公交车，驾千斤秤钩懒龙爪，用长斧砍木梯，筑夹城防穴道。遇春攻之，弗克，乃以奇兵出不意，突入南门瓮城，毁其所架炮，攻围甚急。院判张斌度不能支，遣使约降，夜出小西门，迎大军入，众遂溃，擒宋伯颜不花。遇春还宁越。寻改宁越为金华府。
冬十一月，胡大海、耿再成进攻处州。初，再成驻兵缙云之黄龙山，规取处州。黄龙四面陡绝，再成树栅其上，以遏其冲，敌兵来，咸捣败之。元处州守将参政石抹宜孙遣元帅叶琛屯桃花岭，参谋林彬祖屯葛渡，镇抚陈仲真等屯樊岭，元帅胡深守龙泉，以拒我师。士卒皆弛怠，无斗志，胡深弃军来降，且言处州兵弱易攻。大海即出军樊岭，与再成合攻之。桃花岭据山巅，最险厄，再成间道出其后，连拔桃花、葛渡二砦，遂薄城下。壬寅，宜孙战败，弃城走。建宁七邑皆下，以再成统兵镇之。未几，宜孙收散卒，欲复处州，攻庆元，再成复击败之，宜孙战死。
十二月，遣使征青田刘基、浦江宋濂、龙泉章溢、丽水叶琛。胡大海荐四人贤，故遣使以书币征之。时李文忠亦荐诸儒王衤韦、许元、黄天锡，太祖皆征用之。
二十年春正月，命冯国胜为帐前总制亲兵都指挥使。先是，冯国用卒，太祖命胜袭兄职。三月，刘基、宋濂、章溢、叶琛至建康，入见。太祖喜甚，曰：
“我为天下屈四先生。”赐坐，从容与论经史，及咨以时事，甚见尊礼，命有司创礼贤馆处之。基自幼聪明绝人，凡天文、兵法、性理诸书，过目洞识其要。至正初，以《春秋》举进士，授高安县丞，累官江浙儒学副提举。元政乱，投劾去。常建议剿方国珍，不用，安置绍兴。游西湖，有异云起西北，诸同游者皆以为庆云，将分韵赋诗。基独纵饮不顾，大言曰：“此天子气也。十年后应在金陵，我当辅之。”时杭州犹全盛，皆大骇以为狂，无知基者，惟西蜀赵天泽奇之，以为诸葛孔明之流。客有说基者曰：“今天下扰扰，以公才略，下括苍，并金华，明、越可折简而定，因画江守之，此句践之业也。舍此不为，欲悠悠安之？”基曰：“吾生平忿方国珍、张士诚辈所为，用子计，与彼何殊耶！且天命将有归，子姑待之。”会太祖下金华，定括苍，基乃指干象谓所亲曰：“此天授，非人力也。”既而，总制官孙炎以上命遣使来聘，基遂决计趋金陵，陈时务十八策。太祖嘉纳之。太祖一日从容问陶安曰：“刘基四人之才何如？”安曰：“臣谋略不及刘基，学问不及宋濂，治民之才不及章溢、叶琛。”太祖深然之。未几，以濂为江西等处儒学提举司提举，遣世子受经。以溢、琛为营田司佥事，基留帷幄，预机密谋议。
二十一年春正月朔，中书省设御座，奉小明王行庆贺礼。刘基怒曰：“彼牧竖耳，奉之何为！”不拜。太祖召基入，问之。基遂陈天命有在。太祖大感悟，乃定征伐之计。
三月丁丑，改枢密院为大都督府，以朱文正为大都督，节制中外诸军事。二十二年春二月，金华苗帅蒋英、刘震等作乱，杀参将胡大海。初，苗帅杨完者为张士诚所杀，刘震等从贝城自桐庐来降，大海喜
其骁勇，置麾下，待之不疑。至是，震等谋乱，以大海遇已厚，未忍发。李福曰：“胡参政待我辈甚厚，然兵之柄在主将，不杀主将，则事不成；举大事，宁暇顾私恩乎！”众从之。以书通衢、处苗帅李之等，约以二月七日同举兵。是日，蒋英等阳请大海至八咏楼下观弩。大海出，将上马，英令其党锺矮子跪于马前，阳诉曰：“蒋英等欲杀我。”大海未及答，反顾英。英袖出铁锤，若击矮子状，因中大海脑，仆地。英即断其首，提于马上，以示同佥宁安庆、院判张斌，胁其从已。复杀大海子关住。执郎中王恺，恺骂贼不屈。刘震欲全之，贼党吴得真与恺有隙，曰：“无自遗患！”遂杀恺及其子寅。掾史章诚亦死之。典吏李斌怀省印缒城，走严州告变。李文忠急遣何世明、郭彦仁等率兵讨之。至兰溪，英等惧，乃大掠城中子女，走降张士诚。世明军入城，张斌、吴得真复来降。世明知王恺为得真所害，缚至马前，欲杀之。斌力请曰：“杀一得真则降者皆惧，后人不复来矣。”乃释之。大海养子德济闻难，引兵奔赴，文忠亦率将士至金华，镇抚之，民乃定。
丁亥，处州苗帅李之、贺仁德闻蒋英等杀胡大海，亦作乱。院判耿再成方与客饮，闻变，即上马收军，不及迎战，骂曰：“死贼！何负尔？反耶！”贼直前刺再成，中颈死。分省部事孙炎被执，贼环率守之，胁炎降。炎不屈，大骂贼，贼拔刀叱炎解衣，炎曰：“此紫绮裘，乃主赐我者，吾当服以死。”遂被害。知府王道同及朱文刚皆不屈死。文忠复调兵屯缙云图之。时二郡煽乱，衢州或谋翻城应之，守将夏毅惧甚。会刘基丁母忧回，即迎入城，一夕定之。基发书各处属县，谕以固守所部，候诸军同进讨。时再成子天璧方奉命往处州起发苗军，中途闻变，驰至李文忠所，得再成旧部曲朱绚等，遂集各部将士，会同邵荣、王等往讨贼，遇贺仁德，战败之。癸酉，复处州，李之自杀。贺仁德走缙云，耕者缚之，槛送伏诛。三月，升同佥李文忠为浙江行中书省左丞，总制严、衢、信、处、诸全军马。
二十三年春二月，申将士屯田之令。时康茂才屯积充仞，他将皆不及，特申谕及时开垦。二十四年春正月，李善长、徐达等以太祖功德日隆，屡表劝进
不允，乃率诸臣奉上即吴王位。建百官司属，以李善长为左相国，徐达为右相国，常遇春、俞通海为平章政事，汪广洋为右司郎中，张昶为左司都事。谕善长等曰：“卿等为生民计，推戴予，然建国之初，当先正纪纲。元氏昏乱，威福下移，法度不行，人心涣散，遂致天下骚动。今将相大臣当鉴其失，协心图治，毋苟且因循充位而已。”
秋七月丁丑，克庐州路。徐达、常遇春攻庐州，部将吴复先登挫敌，降其骁将楼儿张。左君弼穷蹙，弃城走安丰，遂克其城。执君弼母、妻送建康。君弼部将许荣，以舒城降。
二十五年春正月，徐达遣指挥张彬克辰州，傅友德克衡州，胡海克宝庆路。靖州军民安抚司来降。朱文正遣参政何文烨、指挥薛显讨新淦邓仲谦，斩之。擢显江西行省参政。时陈友谅既平，荆、襄南北次第皆下。
夏五月，命平章常遇春取湖、广、湘、汉诸郡。太祖尝与徐达、常遇春论襄、汉形势，谓曰：“安陆、襄阳跨连荆、蜀，乃南北之襟喉，英雄必争之地。今置不取，将贻后忧。况沔阳新附，城中人民多陈氏旧卒，壤地相邻，易于煽动。辟之树木，安陆、襄阳为枝，沔阳为干。干若有损，枝叶何有。今宜增兵守沔阳，而出师取安陆、襄阳，庶几不失其宜。”至是，遂命遇春将兵往，复调江西行省右丞邓愈为湖广平章政事，谕之曰：“今遣遇春取安陆、襄阳，汝当以兵继之。凡得州郡，驻兵抚辑。近闻王保保居汝宁，彼之所为，如筑堤壅水，唯恐渗漏。汝之往也，能爱军恤民，则人心之归，正如穿穴其堤，使水走下，力少而功多。”愈奉命遂行。时元同佥任亮拥众栅守安陆，遇春遣吴复将先锋自沔倍道径捣之。傅友德奋兵进击，身被九创，亮兵大溃，遂生擒之。乙未，克安陆。遇春表任亮壮毅可用，释之，授指挥佥事。遇春兵至襄阳，己卯，守将弃城遁。
秋七月丁巳，汤和帅师击江西剧盗姚本所，斩之，取永新州，戮左丞周安等。仍命和回守常州。时元思州宣慰使田仁厚遣使献镇远、吉州二府、婺川等十县、龙泉等三十四州。
二十六年春正月，禁种秫。下令曰：“予自创业江右，十有二年，军国之费，吾民效顺转输，心甚悯焉。曩因民间造酒，糜费米麦，故行禁酒之令。然不塞其源而欲遏其流，不可也。其令今岁农民毋得种秫。”
五月，时淮地悉平，徐达、韩政等进兵攻安丰，扼其四门，昼夜环攻之，于城东龙具，潜穿其城二十余丈，城坏。辛未，克安丰。元将忻都、左君弼皆出走，追奔四十余里，获忻都并君弼礻卑将贲元帅而还。竹昌、君弼走汴梁。既而元将竹真引兵来救，复战败，走之。
八月庚申，拓建康城。初，建康城西北控大江，东尽白下门，外距钟山既阔远，而旧内在城，因元南台为宫，稍隘。太祖乃命刘基卜地，定作新宫于钟山之阳。在旧城东白下门之外二里，增筑新城，东北尽钟山之趾，延亘周围凡五十余里，尽据山川之胜焉。
十二月，韩林儿卒于瓜■。林儿为刘福通所立，都于亳，徙安丰，自安丰徙汴梁。兵败，复走安丰。安丰没于张士诚，乃走入建康，诸将欲奉之，刘基不可而止。至是林儿复自建康至瓜步，卒于道。太祖始及群臣定议，以明年为吴元年。
太祖吴元年，元至正二十七年也。春正月，遣指挥戴德率兵取沅州。二月，命免应天、太平、镇江诸郡租赋有差。太祖谓中书省臣曰：“予尝亲历田野，见人民凋敝，土地荒芜，失业者多。盖因久罹
兵革，生息未遂，予甚念之。且如太平、应天诸郡，乃渡江开创之地，供亿先劳之民。其有租税，宜与量免，少民力。”省臣傅对曰：“恤民王者之善政，此真发政施仁之本也。”太祖因叹曰：“吾昔在军中，尝乏粮，空腹出战，得食粗粝，颇亦甘之。今尊居民上，饮食丰美，系念吾民，居于田野，所业有限，而又供需百出，岂不重困。”于是免太平租赋二年，应天、镇江租赋一年。已，复免徐、宿、濠、泗、襄阳、安陆等郡粮税三年。
夏六月，久不雨，太祖减膳素食，谓近臣曰：“予以天旱，率宫中素食。往时宫中所需蔬菜酰酱，皆出大官供给，今皆以内官为之，惧其烦扰于民也。”既而大雨，太祖曰：“天虽雨，害稼必多。今欲弭天灾，但当谨于修己，诚于爱民。”乃下令免今年田租。
相国李善长率诸臣劝太祖即皇帝位，不许。善长等力请曰：“殿下起濠梁，不阶尺土，遂成大业。四方群雄，削殆尽，远近之人，莫不归心，诚见天命所在。愿早正位号，以安臣民之望。”太祖曰：“我思功未服于天下，德未孚于人心，一统之势未成，四方之徒尚梗，若称大号，未惬舆情。自古帝王之有天下，知天命之有归，人心之无外，犹且谦让未遑，以俟有德。常笑陈友谅初得一隅，妄自尊大，志骄气盈，卒致灭亡。吾岂得更自蹈之！若天命在我，固自有时，毋庸汲汲也。”
谷应泰曰：语云：“始事者盛于东南，收功者多于西北。”然秦据咸阳，混一区宇，汉都关中，长辔六合，于是谈形胜者，以为三吴、于越势同蕞尔，无足贵也。乃高皇帝略定金陵，分兵浙右，经营江介之间，荜路偏隅之地，若旦夕不能缓者，势有所不得已也。盖其时士诚、国珍窥吾肘腋，元人失驭，彼且磨牙而争。我有遗利，彼将乘之，我有弃货，彼将资之，顾安得而不汲汲耶！
方是时，完者图守镇江，杨仲英守宁国，张明鉴据维扬，八尔思不花驻徽州，石抹宜孙守处州，其弟厚孙守婺州，伯颜不花守衢州，以至邓仲谦拒命于新淦，任亮拥众于安陆。十年之内，诸将效忠，天心顺，栉风沐雨，以次削平，何其伟与！然皆折矢费粮，铢积寸累，婺、括之间，反者再起，盖戡乱若斯之难也。假令半壁垂成，虚名别奉，惑诸将之议，正林儿之位，则彼将遥擅太阿，予夺爱憎，盆子、圣公必隳大业，时无青田沮散厥谋，即江左非吾有也。若夫命康茂才为营田使而积贮丰盈，设民兵万户府而农战复古，规取襄、汉诸郡而上游建瓴，屈刘、宋四先生而忠益渐广，凡诸良法美意，靡不始自江南，而王者大一统之业，即肇基于此，岂若典午之短驭，建炎之弩末乎！

[book_title]卷三
○太祖平汉元顺帝至正十七年冬十月，常遇春、廖永安、吴祯等，自铜陵进取池州。太祖命李文忠领兵策应。永安去城十里，而遇春、祯等帅舟师抵城下，合攻之，破其北门，入城，执天完将洪元帅，斩之。
天完，徐寿辉伪号也。并擒其副将魏寿、徐天雄等。天完平章陈友谅寇池州，以战舰百余艘来逆战，遇春等复奋击，大败之。友谅，沔阳渔家子，本姓谢，先世赘干陈，冒陈姓，常为书狱吏，意忽忽不乐。会徐寿辉、倪文俊等起兵，慨然往从之。初为文俊簿书掾，未几，亦领兵为元帅。文俊渐专恣，友谅积不能平。至是，文俊谋杀寿辉，不果，奔黄州，友谅遂袭杀文俊，并其军，自称平章，寿辉不能制。时友谅方强，兹为战争之始。
十八年夏四月，陈友谅陷江南隆兴、瑞州。己巳，遣其党赵普胜自枞阳寇池州，太平守将刘友仁闻之，率兵赴援，遇贼败没，池州守将赵忠亦战死。俞通海寻复池州。普胜骁将，号双刀赵，初结砦巢湖，已归友谅。赵德胜略石埭，擒友谅将钱清。
十九年春三月，陈友谅遣赵普胜寇宁国太平县。总制胡惟贤命程允、汪炳等击败之，获其粮万余石。普胜复寇青阳、石埭等县，佥院张德胜与战于栅江口，破走之。
夏四月，徐达、俞通海、赵德胜等击赵普胜栅江营，大破之，贼弃舟走，获巨舰艨艟。癸酉，复池州，擒伪帅洪钧等。时太祖经营浙东，方忧普胜剽掠，闻捷大喜，擢徐达同知枢密事，诸将升赏有差。
秋八月，遣徐达攻安庆。达率张德胜等自无为登陆，夜至浮山砦，击败普胜部将胡总管兵，追至潜山界。友谅参政郭泰领兵至沙河迎战，达复大破之，斩泰，获辎重无算，遂克潜山。
九月，佥院俞廷玉帅兵攻安庆，不克，没于阵。诸将患之。太祖曰：“普胜虽勇而寡谋，友谅挟主以令众，用间以离之，一夫之力耳。”时普胜有门客通术数，尝为普胜画策。乃使人阳与客交，而阴间之，置书与客，故达普胜。客惧来归，尽得普胜平日所为。乃重以金币资客，潜往友谅所亲间普胜。普胜不之觉，见友谅使者，辄自言其功，有德色，友谅深忌之。至是，愤潜山之败，乃诈以会军为期，自至安庆。普胜出迎，至雁汊登舟，友谅杀之，并其军。
冬十二月，徐寿辉以友谅破隆兴，欲徙都之。友谅忌其来不利于己，沮之。寿辉不听，引兵发汉阳，南下江州。友谅佯出迎，伏兵城内，候寿辉入，即闭城，伏发，尽杀其左右将士，幽寿辉江州。友谅自称汉王，置官属。
二十年夏四月，徐达、常遇春拔赵普胜之水寨，友谅盛兵来援，声言出安庆。遇春策其必攻池州，伏锐兵九华山待之，而以羸弱守城。友谅明日果至，直造城下，锋锐甚。城上扬旗鸣鼓，伏兵悉起，缘山而出，循江而下，绝其归路，城中出兵夹击，大破之，斩首万余级，生擒三千人。常遇春欲尽杀之，谓徐达曰：“此皆劲敌也，不杀，将为后患。若以上闻，必不杀。”达不从，遂以闻。太祖谕使者曰：“亟还谕诸将，今战争方始，不可纵杀以绝人望。三千精锐，宜释之为后用。”及使者返，遇春已杀之，止存三百人。太祖闻之，不怿，命悉放还。
闰五月，友谅率舟师犯太平，围其城，守将花云率麾下三千人，结阵迎战。三日，友谅不得入，乃以巨舟乘涨泊城西南隅，舟尾高与城平，士卒缘之上。时城中乏食，士惫甚，不能战。丙辰，城遂陷。贼缚云急，云怒骂曰：“贼奴！尔缚吾，吾主必灭尔，斩为脍也。”遂奋跃大呼起，缚尽绝，夺守者刀，连杀五六人，复骂曰：“贼非吾主敌也。曷不速降。”贼怒，缚云舟樯，丛射之，比死，骂贼不绝口。院判王鼎、知府许瑗皆抗节不屈，死之。
方云之与贼战也，势甚急，妻郜氏，生子炜方三岁，抱之泣，语家人曰：“城且破，吾夫必死之。吾夫死，吾不独生，然不可使花氏无后。儿在，若等善抚育之。”已闻云就缚，郜氏即赴水死。侍■孙氏收郜瘗之，抱儿逃，汉军掠之。军中恶小儿啼，孙氏恐被害，以簪珥属渔家鞠之。伪汉败，孙氏脱身至渔家，窃儿去，夜宿陶穴中。天曙，登舟渡江，遇汉溃军夺舟，ㄏ孙氏及儿投之江，江中得断木，附之入芦渚中。渚有莲实，孙氏取儿，凡七日不死。忽夜半，闻人语声，呼之，逢老父号雷老，告之故，与偕行，达太祖所。孙氏抱儿拜泣，太祖亦泣，置儿于膝曰：“此将种也。”命赐雷老衣，忽不见。
陈友谅寇太平时，挟寿辉行。既得太平亟谋僭伪号，乃于采石舟中，佯使人白事寿辉前，令壮士持铁挝从后击之，碎其首。以暴疾死令军中。遂以采石五通庙为行殿，称皇帝国号汉，改元大义。群下立江岸，草次行礼，值大雨，殊无仪节。以邹普胜为太师，张必先为丞相，张定边为太尉，乃率众还江州。友谅既僭大号，遣使约张士诚同入寇。士诚龌龊自固，不敢应。友谅自江州引兵东下，建康大震。献计者，或谋以城降，或以钟山有王气，欲奔据之，或以决死一战，战不胜，即走未晚。太祖心非诸将议，独刘基张目不言。太祖召基入内问计，基曰：“先斩主降及奔钟山者，乃可破贼！”太祖曰：“先生计将安出？”基曰：“天道后举者胜。吾以逸待劳，何患不克。莫若倾府库，开至城，以固士心，伏兵伺隙击之。取威制胜，以成王业，在此举也。”太祖意益决。或谋先复太平以牵制之，太祖曰：“不可。太平吾新筑垒，濠堑深固，向使彼陆地来攻，必不能破，彼乃以巨舰乘城，为所陷，今往攻之，猝难拔。贼舟师十倍我，我顿兵坚城之下，进不能取，退不及援，失所据矣。”或又劝太祖自将御之，太祖曰：“亦不可。彼知我出，以偏师缀我，我欲与战，彼不交锋，而以舟师顺流下建康，半日可达。吾■骑急回，百里趋战，兵法所忌，皆非良策也。”于是遣胡大海以兵直捣广信制其后，而召指挥康茂才谓之曰：“吾有事命汝，能之乎？”茂才曰：“惟命。”太祖曰：“汝与友谅雅游。今友谅入寇，吾欲速其来，非汝不可。汝今作书，遣使贻友谅，伪约降为内应，招之速来，绐告以虚实，使分兵三道，以弱其势。”茂才曰：“诺。家有老阍，旧尝事友谅，遣使赍书，必信无疑。”太祖以其谋语李善长。善长曰：“方忧寇来，何为诱致之？”太祖曰：“迟则二寇谋合，为害益大，何以支！今先破此贼，则东寇胆落矣。”善长曰：“善！”茂才遂令阍者乘小舸，径至友谅军。友谅得书甚喜，问曰：“康公今何在？”阍者曰：“见守江东桥。”问：“桥何如？”曰：“木桥。”乃与酒食，遣还，谓曰：“归语康公，吾至，则呼老康为验。”阍者诺。归告太祖，太祖喜曰：“贼入吾彀中矣。”乃命善长亟撤江东桥，易以铁石。比旦，桥成。有自友谅军中逸归者，言友谅问新河口路。亟命赵德胜跨新河筑虎口城守。命常遇春、冯胜、华高等率帐前五翼军三万人，伏石灰山侧。徐达等陈兵南门外，杨驻兵大胜港，张德胜、朱虎率舟师出龙江关外，太祖亲总大军于卢龙山。令持帜者偃黄帜于山之左，偃赤帜于山之右，戒曰：“寇至，则举赤帜；举黄帜，则伏兵皆起。各严师以待。”
乙丑，友谅果引舟师东下，至大胜港，杨整兵御之。港狭，仅容三舟入，友谅以舟不得并进，遽引退，出大江，径冲江东桥，见桥皆大石，非木桥，乃惊疑，连呼“老康！老康！”无应之者。悟茂才使谬，即与其弟号五王者，率舟师趋龙江，先遣万人登岸立栅，势甚锐。时酷暑，太祖衣紫茸甲，张盖督兵，见士卒挥汗，命去盖。众欲战，太祖曰：“天将雨，诸军且就食，当乘雨击之。”时天无云，众未信；忽风起西北，须臾大雨如注。赤帜举，太祖下令扌友栅。诸军竞前扌友栅，友谅麾其众来争，战方合，雨止。太祖命发鼓，鼓大震。黄帜举，常遇春等伏兵起，徐达兵亦至，张德胜、朱虎舟师并集。内外合击，友谅兵大溃走，趋舟，值潮退，舟胶浅，杀溺死者无算，生擒七千余人，收得巨舰百余艘，战舸数百。友谅乘别舸脱走，于所乘舟中得茂才书。太祖笑曰：“彼愚至此，可嗤也。”命诸将追击。友谅至慈湖，纵火焚其舟，贼众溃。追至采石，复大战，廖永忠率所部大呼陷阵入，华云龙跃马捣其中坚。有王铭者，独驰入其阵，贼攒槊刺之，伤额，战益力，流血淋漓，旋回三匝，独所杀伤过当，贼大败。张德胜战死。周显与贼战于观渡桥，亦败之。诸军乘胜追击，贼守太平者无固志。辛酉，遂复太平。初，太平城西南俯瞰姑溪，故为友谅舟师所陷。至是，常遇春命移筑，去姑溪二十余■，增筑楼堞，守御遂固。
六月戊寅，胡大海取信州。大海率兵至灵溪城，中步骑数千出迎战，击败之，督兵攻城，守者不能支，众溃，遂克之。改信州为广信府，以大海子德济为同佥守之。
七月，徐寿辉旧将浮梁院判于光、左丞余椿，击走伪汉将辛同知，取饶州，以城来降。太祖命邓愈往镇之。饶滨鄱阳湖，友谅数遣舟师来攻，愈与光等连营拒之，屡歼其众。已而汉将侯邦佐陷浮梁，于光单骑来归。
时安庆为长江上流要地，先是赵普胜守之，颇难攻取。友谅既杀普胜，用别将守安庆，而以普胜部将张志雄帅兵从侵建康。志雄怨友谅，故龙江之战无斗志，来降，因献取安庆之策。我师遂进克安庆，太祖命巢湖将佥院赵伯仲守之。寻为张定边所破，伯仲遁还，太祖怒曰：“主将不能坚守城池，城陷远遁，当诛之。”常遇春诤曰：“伯仲系渡江勋旧，宜曲赦之。”太祖曰：“不依军法，无以警后！”赐弓弦令自尽，而官其弟庸行枢密院事。
九月，徐寿辉旧将欧普祥以袁州来降。陈友谅遣其弟友仁攻普祥，普祥击败之，擒友仁。友仁惧，乃与普祥约和，释友仁归。二十一年春三月，陈友谅遣其将李明道寇广信，据草平镇，遏
浙东援兵。胡德济遣夏德润出兵夺其墩，战死。贼又保玉山，胡大海部将缪美闻之，来援，与贼战于东津桥，遂复玉山，抵广信，绝明道归路。六月，明道围广信急，而德济兵少，仅婴城守，遣使求援于父大海。大海率师由灵溪进，李文忠亦遣兵援之。德济闻援兵至，引兵出城，与大海夹击明道，大破之，擒明道及其宣慰王汉二，并士卒千余人，战马、器械无算。大海送明道、汉二于文忠。文忠令汉二招友谅建昌守将王溥。溥，汉二兄也，遂归附，乃俱送建康。太祖释而用之，征江州南昌，用为乡道。
秋八月，太祖决计伐陈友谅，会李明道具言：“友谅弑徐寿辉后，将士离心，政令不一，骁勇如赵普胜，又忌而杀之，虽有众，不足恃也。”太祖召诸将谕之曰：“友谅杀主僭号，犯我近疆，殒我名将，观其所为，不灭不已。尔等各厉士卒以从。”庚寅，太祖御龙骧巨舰，帅舟师乘风溯流而上，鸟数万，夹上舰而飞。戊戌，抵安庆，敌固守不战，乃以陆兵疑之。敌兵动，遂命廖永忠、张志雄以舟师击其水寨，大破之。攻城，自旦至暮，不拔。刘基请弃安庆去，径拔江州，倾其巢穴，太祖从之。遂率兵西上，长驱过小孤，友谅将丁普郎、傅友德率所部归附。友德，宿州人，后徙砀山，勇略冠一时。初从山东李喜喜剽掠入蜀，常为军锋冠，归明玉珍。玉珍不能用，率所部走武昌从陈友谅，忽忽无所展。闻明师攻江州而叹曰：“此吾主也！”以所部谒见于小孤山。上奇之，擢为将，遣使招谕江西诸郡。壬寅，次湖口。友谅舟出江侦逻，击败之，乘胜至江州。友谅始知之，以为神兵自天而下，仓卒不能军，妻子夜奔武昌。癸卯，师入江州，乘胜追拔蕲州、黄州、兴国、黄梅、广济等处。
伪汉江西行省丞相胡廷瑞守南昌，遣其部将郑仁杰诣军门纳款，且请禁止数事，勿散离其所部兵。太祖有难色，刘基自后踢所坐胡床。太祖悟，许之，赐书慰谕，略曰：“郑仁杰至，言足下有效顺之机，此足下之明达也；又恐分散所部，属之他将，此足下之过虑也。吾起兵十年，奇才英士，得之四方，其有能审天时，料事机，挺然委身而来者，盖其意立欲立功当世，垂名后裔。大丈夫相遇，磊磊落落，一笑契合，洞见肺腑，故尝推赤心以待之，随其才而任使。兵少则益之以兵，位卑则隆之以爵，财乏则厚之以赏，此吾待将士之心也。安肯散其部属，负人求归之心哉。陈氏诸将，如赵普胜骁勇善战，以疑见夷，猜忌若此，事竟何成。近有龙江之役，长张、梁铉、彭指挥诸人来降，视吾诸将，恩均义一，无有所间。及长张破安庆，梁铉等攻江北，功绩并著。此数人者，其自视无复生理，尚待之如此，况足下不劳一卒，以完城来归者耶！得失之机，间不容，其早为之计。”廷瑞得书，遣康泰诣九江降，廷瑞后改名廷美。
汉将余干吴宏、龙泉彭时中、吉安曾万中、孙本立等，皆遣使纳款。命赵德胜、廖永忠等分兵攻瑞州、临江诸郡。邓愈帅兵袭浮梁，友谅参政侯邦佐弃城遁。于光进拔乐平，败伪萧总管，擒万户彭寿等六十八人，饶州悉定。十月，愈驻兵临川之平塘，时友谅将邓克明据抚州，佯遣使通款，无降意。愈知其情，卷甲夜趋，比旦，入城。克明单骑遁，寻被获。诸将旋师攻安庆，下之。
二十二年春正月，太祖幸南昌，胡廷瑞率祝宗、康泰等迎谒。以邓愈为江西行中书省参知政事，镇南昌。时宗、泰降，非本意，即欲谋叛，廷瑞密以言。上乃令宗、泰帅所部从徐达攻武昌。二月，太祖率胡廷瑞等还建康。宗、泰行至女儿港，遂叛，道掠布商船为旗，反兵劫南昌。知府叶琛迎战，死之。邓愈仓卒以数十骑出走，数与贼遇，从者多遇害。愈窘甚，连跳跨三马，马辄踣，几不免，最后得养子所乘马，走还建康。徐达兵至湖广沌口，闻变，旋师赴之。宗至新淦，为邓志明所杀。泰走广信，以廷瑞甥，特宥之。南昌复定。太祖闻之，喜曰：“南昌控引荆、越，西南之藩屏，得南昌，去陈氏一臂矣，非骨肉重臣不可守。”五月丙午，命大都督朱文正统元帅赵德胜、薛显同参政邓愈镇之。八月陈指挥聚众结寨南昌之西山，赵德胜、孙兴祖攻破之，俘斩三千余人。
冬十二月，汉将熊天瑞寇吉安，陷之，杀守将孙本立。友谅使其知院饶鼎臣守吉安。鼎臣剽悍有胆略，所至毒害，人呼为饶大胆。丁亥，朱文正遣兵复吉安，鼎臣出走。
二十三年春二月，汉太尉张定边陷饶州，于光走还。
夏四月，陈友谅忿其疆场日蹙，大作舟舰，高数丈，饣希以丹漆，上下三级，级置走马棚，下设板房为蔽，置橹数十其中，上下人语不相闻。橹箱皆裹以铁，自谓必胜。载其家属百官，空国而来，兵号六十万，攻南昌。壬戌，薄城下。诸将分门拒守，邓愈守抚州门，赵德胜守宫步、士■、桥步三门，薛显守章江、新城二门，牛海龙等守琉璃、澹台二门，文正居中节制，自将精锐二千，往来策应。丙寅，友谅亲督兵攻抚州门，兵各载竹盾如箕状，以御矢石，极力来攻，城坏二十余丈。邓愈以火铳击退其兵。随竖木栅，贼争栅，文正督诸将死战，且战且筑，通夕复完。于是李继先、牛海龙、赵国旺、许、朱潜、程国胜等，皆战死。五月丙子，友谅复攻新城门，薛显将锐卒开门突战，斩其平章刘震昭，敌兵退。百户徐明被执，死之。六月辛亥，友谅增修攻具，欲破栅自水关入。文正使壮士以长槊从栅内刺之，敌夺槊更进。文正乃命煅铁戟铁钩，穿栅复刺，敌复来夺，手皆灼烂，不得进。友谅尽攻击之术，而城中备御万方，杀伤甚众。友谅分遣饶鼎臣等陷吉安，李明道叛，守将曾万中死之，刘齐、朱叔华被执。陷临江，复执赵天麟。以三人徇于城下，文正等不为动。贼复攻宫步、士步二门。赵德胜巡城至宫步门，贼伏蹶张弩射之，中腰膂，箭深入六寸，拔出，拊髀叹曰：“吾自壮岁从军，伤矢石者屡矣，未有若此之创者，命也。独恨不能从主上埽清中原耳！”遂卒。南昌被围既久，内外阻绝，文正遣千户张子明赴建康告急，又诈遣卒号舍命王者诣友谅约日出降。有谅信之，缓其攻。至日，城上旗帜一新，友谅候至暮，见无降意，缚降卒至城下杀之。张子明取渔舟从水关出，越石头口，昼行夜止，半月达建康。时太祖方亲破张士诚将吕珍于安丰，解安丰围。命徐达等移师围庐州，而自还建康。子明至，太祖问：“友谅兵势何如？”子明对曰：“友谅兵虽盛，战死亦不少。今江水日涸，巨舰将不利，又师久粮乏，援兵至，可必破也。”太祖曰：“归语文正，但坚守一月，吾当自取之。”乃遣子明先还，至湖口，为友谅兵所执。友谅曰：“若能诱降，非但不死，且富贵。”子明阳许之，至城下，呼曰：“主上令诸公坚守，大军且至矣。”友谅怒，杀之。文正等闻之，守益坚。时徐达、常遇春围左君弼于庐州，太祖遣使命解围曰：“为一庐州而失南昌，非计也。”七月癸酉，太祖自将救洪都，达、遇春亦自庐州还。太祖亲督诸将，会师纛于龙江，舟师凡二十万。癸未，进次湖口，先遣指挥戴德以一军屯于泾江口，复以一军屯南湖嘴以遏友谅归师。又遣人调信州兵守武阳渡，防其奔逸。丙戌，友谅围南昌凡八十有五日，闻太祖至，解围，东出鄱阳逆战。太祖率诸将由松门入鄱阳湖。丁亥，遇于康郎山，友谅列巨舟当我师。太祖见之，谓诸将曰：“彼巨舟首尾连接，不利进退，可破也。”乃命舟师为二十队，火器弓弩以次而列。戒诸将：“近寇舟，先发火器，次弓弩，及其舟则短兵击之。”戊子，徐达、常遇春、廖永忠等进兵薄战。达身先诸将，击败其前锋，杀千五百人，获一巨舟而还，军声大振。俞通海复乘风发火炮，焚寇舟二十余艘，杀溺死者甚众。元帅宋贵、陈兆先亦死战。徐达等搏战不已，火延及达舟，敌乘之，达扑火更战。太祖急遣舟援达，达力战，敌乃退。友谅骁将张定边奋前犯太祖舟，舟胶于沙，汉兵匝焉。程国胜剑叱之，与陈兆先大奋击，牙将韩成进曰：“古人杀身以成仁，臣不敢爱其死。”乃服上冠袍，对敌自投水中。敌信之，攻少缓。宋贵、陈兆先俱战死。常遇春从傍射中定边，定边舟始却。愈通海来援，舟骤进，水涌，太祖舟遂脱。通海与廖永忠以飞舸追定边，定边走，身被百余矢，退去。会日暮，太祖鸣钲，集诸将申约束。恐张士诚乘虚入寇，命徐达回守建康。己丑，太祖复亲布阵，与友谅战。友谅悉巨舟连锁为阵，旌旗楼橹，望之如山。我舟小，仰攻多却，太祖亲麾之，不前，右师少却，立命斩队长十余人，犹不止。郭兴进曰：“非人不用命，舟大小不敌也。臣以为非火攻不可。”太祖然之，命常遇春等分调渔舟，载荻苇，置火药其中。至晡时，东北风起，太祖命以七舟束草为人，饣希以甲胄，持兵戟，若斗敌状，令敢死士操之，备走舸于后。将迫敌舟，乘风纵火，风急火烈，须臾抵敌舟，焚水寨数百艘，燔焰涨天，湖水尽赤，死者大半。友谅弟友仁、友贵及其平章陈普略等皆焚死。我师乘之，又斩二千余级。友仁者，即所谓五王也，眇一日，有智数，枭勇善战。至是，友谅为之丧气。普略，即新开陈也。是日，张志雄舟樯折，为敌所觉，以数舟攒兵钩刺之，志雄窘迫自刭。丁普郎、余昶、陈弼、徐公辅皆战死。普郎身被十余创，首脱，犹植立舟中不仆，持兵若战状。是时太祖所乘舟樯白，友谅觉，欲并力来攻。太祖知之，庚寅夜，令诸船尽白其樯，旦莫能辨，敌益骇。辛卯，复率众大战，自辰至巳不解。时刘基侍，忽跃起大呼。太祖亦惊起回顾，但见基双手挥之曰：“难星过，急更舟！”太祖如言入他舟，坐未定，旧所御舟以炮碎矣。友谅乘高见舟碎，喜甚。俄太祖麾舟更进，皆失色。廖永忠、俞通海、汪兴祖、赵庸以六舟深入，敌联大舰拒战，蔽之，舟若没。有顷，六舟旋绕汉军而出，势如游龙，诸将见之，勇气百倍，呼声动天地，波涛立起，日为之晦。时汉舟大，我师环攻之，杀其卒殆尽，而操舟犹不知，呼号摇橹如故，已而焚其舟，皆死。至午，敌兵大败，弃旗鼓器仗，浮蔽湖面。通海等还，太祖劳之曰：“今日之捷，诸君之力也。”友谅战不利，欲退保鞋山。我师先至罂子口，横截湖面，邀友谅，不得出，乃敛舟自守，不敢更战。是日，移舟泊柴棚，去敌五里许，诸将欲退师，少休士卒。太祖曰：“两军相持，先退，非计也。”俞通海以湖水浅，请移舟扼江上流，刘基亦密言当移军湖口，期金木相犯日决胜，太祖从之。时水路狭隘，舟不得并进，恐为敌所乘，至夜，令船置一灯，相随渡浅，比明，已尽渡矣，乃泊于左蠡。友谅遂亦移舟出泊潴矶，相持者三日。友谅左、右二金吾将军率所部来降。初，友谅战不利，右金吾曰：“今战不利，出湖实难，莫若焚舟登陆，直趋湖南，谋为再举。”其左金吾曰：“今虽不利，而我师犹多，戮力一战，胜负未可知，何至自焚以示弱！万一舍舟登陆，彼以步骑蹑我后，进不及前，退无所据矣。”友谅犹豫不能决，至是失亡多，乃曰：“右金吾是也。”左金吾闻之惧，来降。右金吾见其降，亦率所部来归。友谅兵益衰。太祖既驻师彭蠡，移书友谅曰：“公乘尾大不掉之舟，殒兵敝甲，与吾相持。以公平日之强暴，正当亲决一死战，何徐徐随后，若听吾指挥者，无乃非丈夫乎！”友谅得书，怒，留使者不遣，尽杀所获我战士。太祖闻之，命悉出所俘友谅军，视其伤者赐药疗之，皆遣还，下令曰：“但获彼军，皆勿杀。”又令祭其弟侄及将士之战死者，师出湖口，命遇春、永忠诸将统舟师横截之。又令一军立栅于岸，控湖口。旬有五日，友谅不敢出。复移书与之曰：“昨吾船对泊潴矶，尝遣使赍记事往，不见使回，公度量何浅浅哉！丈夫谋天下，何有深仇！夫自辛卯以来，天下豪杰纷然并起，迩来中原兴问罪之师，挟天子令诸侯，于是淫虐之徒一扫而亡。公之湘阴刘亦惧而往，此公腹心人也，部下将自此往矣。江、淮英雄，惟吾与公耳，何乃自相吞并！公今战亡，弟侄首将，又何怒焉。公之土地，吾已得之，纵力驱残兵，来死城下，不可再得也。设使公侥幸逃还，亦宜修德，勿作欺人之容，却帝名而待真主。不然，丧家灭姓，悔之晚矣。”友谅忿恚不答。太祖与博士夏煜等日草檄赋诗，意气弥壮，分兵克蕲州、兴国。友谅食尽，掠粮于南昌，朱文正遣人燔其舟，势益困。时我师水陆结营，列栅江南北岸，置火舟、火筏中流，戒严以俟。八月壬戌，友谅计穷，冒死突出，绕江下流，欲由禁江遁回。太祖麾诸军追击，以火舟、火筏冲之，敌舟散走，追奔数十里。自辰至酉，战不解。至泾江口，泾江之兵复击之。张铁冠大笑贺曰：“友谅死矣。”太祖曰：“无妄言！”又曰：“缚汝水滨以俟。”乃遣人具牲酒往祭友谅，以觇生死，且曰：“如其生，往者必还；若不还，死决矣。”乃往者俱被杀。未几，有降卒来奔，言“友谅在别舸中流矢，贯睛及颅而死”。诸军闻之，大呼喜跃，益争奋，擒其太子善儿。明日，平章陈荣等悉舟师来降，得士卒五万余人。张定边乘夜以小舟载友谅尸及其子理奔还武昌。复立理为帝，改元德寿。诸将多劝太祖乘胜径捣武昌灭汉者，不从。初，刘基自青田还建康，上谋用兵吴、汉孰先，或以张士诚近，富而弱，宜先。基曰：“不然。士诚自守寇耳，陈友谅居上流，且名号不正，宜先伐之。陈氏灭，张氏囊中物矣。”太祖曰：“然。友谅剽而轻，士诚狡而懦，若先攻士诚，友谅必空国来救，是吾疲于二寇也。”遂决计伐陈氏。会士诚遣吕珍攻韩林儿于安丰，太祖亲率诸将援之，基乃谏不听。既解安丰围，复命诸将移师围庐州。及友谅急攻南昌，张子明请济师，始解庐州围，亲帅而上。至是，太祖谓基曰：“我不当有安丰之行。使友谅乘我出，建康空虚，顺流而下，我进无所成，退无所归，大事去矣。今友谅不攻建康，而围南昌，计之下者，不亡何待！乃知天命有所归也。”时四方割据，惟友谅鸷悍，为群雄冠。其初起也，父普才戒之曰：“若捕渔儿耳，而乃图大事！”友谅曰：“相冢者言我家当富贵，今其时矣。”及贵迎父，父曰：“儿不守故业，吾惧及也。”至是败，年四十四，称帝仅四年。友谅既败，太祖喜谓诸将曰：“此贼亡，天下不足定矣。”
九月壬申，班师还，告庙饮至，论功行赏，赐常遇春、廖永忠俞通海等田，余赐金帛有差。太祖经理建康守御毕，留徐达等备吴，壬午，复率诸将亲征陈理。十月，至武昌，分兵立栅，围其四门，又于江中联舟为长寨，以绝其出入之路。分兵徇汉阳、德安州郡，湖北诸郡皆来降。十二月甲寅，太祖还建康，命常遇春率诸将围之。
二十四年春二月乙未，太祖以武昌围久不下，乃亲往视师。辛亥，至武昌督兵攻城。城东有高冠山，俯城中可瞰也，汉兵屯焉。太祖问诸将谁能夺此者，傅友德请先登，一鼓夺之。面中一矢，镞出脑后，胁下复中一矢，友德不为沮，人服其勇。敌将陈同佥者，骁捷善槊，驰入中军帐下。太祖方坐胡床，疾呼曰：“郭四，为我杀贼！”英持鎗奋臂一呼，贼应手殒坠。太祖曰：“尉迟敬德不汝过也！”解所服红锦袍赐之。汉岳州守将张必先率潭、岳兵来援，至夜婆山，太祖命常遇春乘其众未集，击败之，擒必先。必先骁勇善战，人号为泼张，城中倚以为重。至是，缚至城下，示之曰：“汝所恃者泼张，今已为我擒，尚何恃而不降！”必先亦呼定边曰：“吾已至此，事不济矣。兄宜速降为善。”定边气索不能言。后数日，太祖复遣友谅旧臣罗复仁入城，谕陈理曰：“理若来降，当不失富贵。”复仁固请曰：“主上推好生之德，惠此一方，使陈氏之孤得保首领，而臣不食言，臣虽死不恨矣。”太祖曰：“吾兵力非不足，所以久驻此者，欲待其自归，免伤生灵耳。汝行，必不误汝。”复仁至城下号哭，理惊，召之入，相持哭。哭止，复仁谕以太祖意，词旨恳切。时陈氏将略无右定边者，定边亦知不可支。癸丑，陈理■璧肉袒，率定边等诣军门降。理至军门，俯伏战栗，不敢仰视。太祖见其■弱，起挈其手曰：“吾不尔罪，勿惧也！”令宦者入其宫，传命谕友谅父母，凡府库储蓄，令理悉自取之。遣其文武官僚以次出门，妻子资装皆俾自随。明师围武昌，凡六阅月而降，士卒无敢入城市，晏然不知有兵。城中民饥困，命给米赈之，召其父老抚慰，民大悦。于是汉、沔、利、岳郡县相继降。立湖广行中书省，以枢密院判杨为参政守之。封陈理为归德侯。江西行省以友谅镂金床进，太祖观之，谓侍臣曰：“此与孟昶七宝溺器何异耶！一床工巧若此，其余可知。穷奢极侈，安得不亡。”命毁之。
夏四月丙申，命建忠臣祠于鄱阳湖康郎山，祀丁普郎、张志雄、韩成、宋贵、陈兆先、余旭昌、文贵、王胜、李信、陈弼、刘义、徐公辅、李志高、王咬住、姜润、石明、王德、朱鼎、王清、常德胜、王凤显、丁宇、王仁、汪泽、王理、陈冲、裴干、王喜仙、袁华、史德胜、常推德、曹信、逯德山、郑兴、罗世荣等三十五人。乙巳，命建忠臣祠于南昌府，祀赵德胜、李继先、刘齐、朱叔华、许圭、朱潜、牛海龙、张子明、张德山、徐明、夏茂成、万思诚、叶琛、赵天麟等十有四人。
时汉既平，熊天瑞尚窃据赣州未下。八月壬辰，命常遇春、邓愈率兵讨之。愈与遇春合兵平临江之沙坑、麻岭、牛陂诸寨，执伪知州邓志明送建康，及其兄克明俱伏诛。时李明道匿武宁山，被获，太祖以其反复，亦戮之。遇春兵次吉安，遣人语饶鼎臣曰：“吾今往取赣，可出城一言而去。”鼎臣怖不敢出，遣其■子出见。遇春坐而饮之，曰：“归语尔父，可善自为计。”鼎臣即夜弃城走安福。遇春复吉安，乃引兵趋赣州。已而鼎臣复肆剽掠，王国宝击斩之。
九月乙未，命徐达、杨等帅师进取江陵，故伪汉知院姜珏等以城降。改江陵为荆州府。达遣唐胜宗分兵取长沙，下沅陵、醴陵，傅友德取夷陵。常遇春等围赣州未下，太祖谕遇春等曰：“熊天瑞困处孤城，犹
笼禽阱兽，岂能逃逸。但恐城破之日，杀伤过多，要当以保全生民为心，一则可为国家，二则可为附者劝。且如汉邓禹不妄诛杀，子孙昌盛，此可为法。向者鄱阳湖之战，友谅既败，生降其兵，至今为我用，纵有逃归者，亦我百姓。苟得地无民，将安用之！”时天瑞拒守益坚，遇春乃浚濠立栅以围之。王瑞子元震窃出觇军，遇春从数骑，猝与遇。元震来袭，遇春遣壮士挥刀击之，元震奋铁挝以拒，且战且却。遇春曰：“壮士也！”止勿追。
十二月，徐达克辰州、衡州。句容儒士戎简入见，语及伐陈之事，简曰：“向败陈氏于九江，
何不乘胜直抵武昌，而乃引还？今虽克之，用力多矣。”太祖曰：“汝儒者，岂不闻覆巢之下无完卵乎？当陈氏兵败，我岂不知乘胜蹴之。兵法曰：‘穷寇勿追。’若乘胜急追，彼必死斗，杀伤实多。吾故纵之，遣偏师缀其后，恐其奔逸。料彼残破之余，人各偷生，喘息不暇，岂敢复战。我以大军临之，故全城降服。一者士不伤，一者生灵获全，所得不已多乎？”简太悦服。
二十五年春正月己巳，熊天瑞被围日久，力不能支，乃降，其所统南安、雄州、韶州诸郡皆下。太祖闻遇春克赣不杀，喜甚，遣使褒谕之曰：“予闻仁者之师无敌，非仁者之将不能也。今将军破敌不杀，捷书至，予甚为将军喜，虽曹彬之下江南，何以加之！”先是，天瑞横敛取民财，太祖悉命罢之。
甲戌，常遇春进师南安，遣麾下招谕韶州未下诸郡。于是友谅韶州守将张秉彝、南雄守将孙荣祖等，各籍兵粮来降。遇春振旅还。谷应泰曰：慨自元人失驭，群雄蜂发，逐鹿之夫，所在都有。
太祖崛起濠梁，而同时并兴者，则有张士诚据吴，徐贞一据蕲，明玉珍据蜀，方国珍据江东，然皆阖门坐大，非有图天下之志也。独陈友谅以骁鸷之姿，奄有江、楚，控扼上流，地险而兵强，才剽而势盛，实逼处此，以与我争尺土者，非特汉之文伯、子阳，唐之世充、建德而已。乃太祖之用兵也，先规伪汉，后取伪吴，成算在胸，次第不爽。于是龙江拔栅，大夺战舸，柴桑陈兵，自天而下，不待康郎报捷，湖口移军，而敌在目中，气吞小丑矣。虽其间茂才作谍，韩成赴江，履尾乘危，亦烦经画，而太祖屡挫而气不折，友谅小胜而志益骄，此明之所以兴，汉之所以亡也。
至若友谅者，本沔阳渔家，刀笔小吏，徒有■残，实无功德，干城仗普胜而旋即杀之，北面事寿辉而旋即毙之，名实交■，忠勇并失，诚所谓蝇声紫色，圣王之驱除耳。而论者以周颠仰天，铁冠大笑，刘基之手挥难星，雷老之忽然不见，王者所至，诸神效灵。而不知友谅者，犯顺多黑闼之风，归命少窦融之智，盗窃空名，进退无据，抑亦人谋不臧，匪特天亡之也。然而江夏既平，渐可北窥襄、邓，荆、杨混一，便当分下中原，从此摧枯拉朽，帝业已成，宜乎太祖有云：“此贼平，天下不足定也。”虽然，尤有异者，友谅初破太平，僭称大号，兵来甚锐，议者欲降，独刘基以为取威定霸，在此一举。岂直周瑜决策，孙不降曹，实乃随何绝使，汉终覆楚，安危之机，岂不以谋哉！

[book_title]卷四
○太祖平吴元顺帝至正十三年夏五月，泰州张士诚起兵，陷高邮。士诚，白驹场亭民，为盐场纲司牙侩，与弟士德、士信俱以贩盐，缘为奸利，性轻财好施，颇得众心。至是，因乱，与其党李伯升、潘原明、
吕珍等十八人，聚兵陷泰州。十四年冬十一月，元右丞相脱脱围高邮，张士诚引兵逆战，脱脱奋击，大破之。士诚不能支，与吕珍、潘原明等十八骑突围出走，
脱脱遂克高邮。十六年春二月，张士诚陷平江。脱脱既窜，士诚亡命，复聚众渡海，攻陷平江，遂掠松江、湖州、常州诸郡，皆下之。九月，徐达围常州。初，常州奔牛坝人陈保二聚众，以黄帕裹
首，号黄包军。汤和等下镇江，保二降，至是，复叛归张士诚，诱执詹、李二将去。乙亥，太祖遣杨宪通好于士诚，书略曰：“近闻足下兵由通州，遂有吴郡。昔隗嚣据天水以称雄，今足下据姑苏以自王，吾深为足下喜。吾与足下东西境也，睦邻守围，保境息民，古人所贵，吾甚慕焉。自今以后，通使往来，毋惑于交构之言，以生边衅。”士诚得书，以太祖比之隗嚣，不悦，拘留宪不还。寻诱我斥堠，以舟师攻镇江，徐达等御之，败其军于龙潭。又寇宜兴，耿君用以铠腾栅，中槊死，宜兴入于士诚。太祖闻之，使谕徐达曰：“张士诚起于负贩，谲诈多端。今来寇镇江，是其交已变，当速出军攻毗陵，先机进取，沮其诈谋。”于是达帅师攻常州，进薄其垒。士诚遣其弟张九六以数万众来援。达曰：“张九六狡而善斗，使其胜，锋不可当，吾当以计取之。”乃去城十八里，设伏以待，仍命总管赵均用率铁骑为奇兵，达亲督师与九六战。锋既交，均用铁骑横冲其阵，阵乱，九六策马走，遇伏，马蹶，为先锋刁国宝、王虎子所获。九六即士德，枭鸷有谋，士诚陷诸郡，九六力为多，既被擒，士诚气沮。
十月，华云龙、王弼等复败士诚弟士信于旧馆，擒其骁将汤元帅。士诚既连败，乃奉书请和，愿输粮二十万石、黄金五百两、白金三百斤，以为犒军之资。太祖复书，数其开衅召兵之罪，且许其归我使臣将校，即当班师。士诚得书不报。
十一月，士诚诱我新附军叛去，助彼来战，徐达被围于牛塘。达勒兵与战，常遇春、廖永安、胡大海自外来援，夹击，大破之，擒其将张德，余兵奔入城。达率诸军困之。士诚复遣其将吕珍潜入城，督兵固守。
十七年春二月丙午，命耿炳文等率兵取长兴，张士诚将赵打虎以兵三千迎战，败之，追至城西门，打虎走湖州。戊申，遂克长兴，擒其守将李福安、答失蛮等，获战船三百余艘。立永兴翼元帅，命耿炳文统兵守之。寻士诚遣其伪左丞潘原明、元帅严再兴来寇，炳文击败之，生擒数百人，斩首甚众，原明等遁去。部将费聚复追至琐桥，败之。自是士诚不敢犯长兴者四年。
我师围常州既久，敌众乏食，不能支，吕珍等复潜遁去。三月戊午，克常州，立长春枢密院，以汤和为同佥总管统兵守之。夏五月，俞通海、张德胜等以舟师略太湖，入马迹山，冲贼水
寨，降张士诚将王贵、纽津。经洞庭山口，吕珍兵猝至，诸将仓卒欲退，通海曰：“不可，我寡。”乃身先士卒决战，矢中右目，不为动，徐令壮士披已胄立船上，曰俞将军，珍不敢迫，引去。命两淮分院副使张鉴、同佥何文正率兵攻泰兴，张士诚遣兵来救，鉴等击败之，擒其将杨文德等。己卯，遂克泰兴。
六月，命长春枢密分院判官赵继祖、元帅郭天禄、镇抚吴良等率兵取江阴。张士诚兵据秦望山以拒我师，继祖等就攻之。会大风雨，其兵奔溃，我师据其山。翼日己未，进攻城西门，克之。擢良为分院判官，督兵守御。江阴密迩士诚，去姑苏仅百余里，控扼大江，实当东南要冲。未几，复命其弟吴祯增兵协镇。良等戮力设备，军容甚张，每寇至，辄破走之。
秋七月丁丑，徐达等下常熟。八月，徐达、常遇春、康茂才袭江阴马■沙，克之。元帅费子贤下武康。士诚累败，势日窘，南攻嘉兴、杭州，又为杨完者所破，乃请降于元。士诚虽降，而城池、甲兵、钱■皆自据如故。
十八年春二月，命廖永安、俞通海、桑世杰等讨张士诚，江阴石牌海寇伪帅栾瑞帅州判朱锭等整兵拒战，世杰奋戈跃马，陷阵死，永安等奋击，大败之，擒栾瑞、朱锭，尽获其海舟。
三月，邓愈、李文忠、胡大海率兵由徽州昱岭关进攻建德路，道出遂安，遇长鎗元帅俞子贞，击败之，追至淳安。遂安守将洪某率众五千来援，大海复战败之。军抵建德，元参政不花等不支，弃城遁。丙申，克建德路，以文忠为帐前总制亲兵指挥使守之。文忠，太祖姊子也。时建德新破，城中守御未备，张士诚遣其徒率苗、僚水陆奄至城下。文忠出奇兵，大败之，取所斩俘馘，载巨筏中，乘流而下，水寇见之，亦遁。
夏六月，张士诚兵寇常州，汤和力战，败之，擒其卒三百人。士诚复寇常熟，廖永安与战于福山港，大破之，追至通州狼山，获其战舰而还。九月，元苗帅左丞杨完者为张士诚所杀。先是江、淮既乱，元
兵屡败，议者以为苗兵可用，遂自湖广招至，累破张士诚兵，历升至左丞。然苗性贪残好杀，所过抄掠，屠戮无遗，郡县苦之。士诚为所窘，既降，欲图之，而达识帖睦尔亦厌完者骄横不可制，乃阴定计，用士诚兵围之，完者兵败，自杀。丁酉，其部将员成、蒋英、刘震等率所部诣李文忠降。完者死，士诚益无所惮，寻遣兵据杭州、嘉兴，达识无如之何矣。
冬十月，张士诚兵寇常州，汤和等击败之，俘甲士千余人、舟千艘、马千匹。甲戌，克宜兴。徐达、邵荣帅师攻宜兴，久不下。太祖遣使谓曰：“宜兴城小而坚，未易猝拔。闻其城西通太湖，张士诚饷道所出，若断其饷道，军食内乏，破之必矣。”达乃遣丁德兴分兵绝太湖口，而并力急攻，城遂破。既拔宜兴，廖永安复帅舟师击士诚兵于太湖，乘胜深入，遇吕珍，与战不利，遂为所获，不屈，士诚囚之。太祖欲以所获将士三千人易永安，士诚不从。士诚母念士德，欲以永安易士德，太祖亦不许。士德寻谋间，杀之。杨国兴出太湖口，与诸将趋湖州，攻旧馆，破张士信兵，又平宜堰口二十六寨。太祖命国兴总督元帅沈仁等守之。国兴劳徕安集，民多归之，遂城宜兴，三月城完。士诚水陆来寇，国兴率诸将击败之，士诚遁去。
十九年春正月庚申，胡大海、李文忠取诸暨州，张士诚将华元帅遁去。已而士诚遣吕珍率兵围诸暨，堰水灌城。大海援之，夺堰水灌珍军，珍穷蹙，即马上折矢，誓求解兵去，大海然之。都事王恺谏曰：“贼狡猾难信，不如击之。”大海曰：“彼果来，吾有以待之。且言出而背之，不信；既纵而击之，不武。”遂纵之去。
二月，张士诚兵寇江阴，艨艟蔽江，伪将苏同佥者建牙君山，指画为进攻状。守将吴良下令曰：“彼众我寡，当以计破之，勿轻动。”有顷，敌阵于江壖，良命弟桢整兵北门，当其西北面，以十余骑蹂之，擒其卒数人，余党莫敢前。贼分兵欲攻东门，良遣元帅王子明驰击之，擒其将士五百人，杀溺死者甚众，敌大败，宵遁。时贼屡侵常州，良及其弟桢守御有方，每寇至，辄破走之。士诚数败气索，自是不敢犯境。太祖召入见，劳之曰：“吴院判保障一方，使吾无东顾忧，其功大矣。赐车马珠玉不足旌。”命诸儒臣为诗文美之。先是，士诚北有淮海，南据浙西，长兴、江阴皆其要害。长兴据太湖口，陆走广德诸郡；江阴枕大江，扼姑苏、通州济渡之处。得长兴则士诚■骑不敢出广德，窥宣、歙；得江阴则士诚舟师不敢溯大江，上金、焦。自是侵轶路绝。
平章邵荣自临安进攻湖州，战不利，还屯临安。李伯升来攻，设伏山下，戒寇至勿动，俟山上旗举，齐击之，伯升果率众奄至，遇覆败，我师乃还。
三月，张士诚寇建德，李文忠御之于东门，使别将潜出小北门，间道过鲍婆岭，由碧鸡坞绕出阵后，大破之。士诚复遣兵侵严州，至大浪滩，李文忠令部将何世明率精锐西出乌龙岭至胥口，与战，破走之。士诚兵据分水岭，世明进击，斩首五百余级。
太祖自将取绍兴，以冯国用守之。国用卒于军，士诚复遣兵陷绍兴。九月，张士诚遣兵寇常州，吴复督兵出忠节门，奋击，大败之。吴良间道歼其援兵于无锡之三山，士诚兵狼狈夺气，乃还。
十二月，张士诚忿分水之败，复遣兵据分水新城之三溪，何世明击之，斩其将陆元帅、花将军等一千余人，焚其营。自是士诚不敢窥建、婺。寻改建德为严州府。
二十年春三月，常遇春攻杭州，不克。秋九月，张士诚兵侵诸全，守将袁实战死。吕珍、徐义自太湖分三路寇长兴，耿炳文击破之，总管汤全、张琪被杀。
二十一年秋八月，胡大海攻绍兴，部将张英恃勇轻进，至城下遇伏，死之。大海引兵还。冬十月，张士诚遣其将李伯升寇长兴，众十余万，水陆并进，
势甚锐。城中守兵仅七千，耿炳文御之，诸将陈德、华高、费聚等三路往援，伯升夜劫营，诸将皆溃。炳文婴城固守，伯升悉兵围之，结九寨，为楼车，下瞰城中，运土石填壕隍，以火船烧水关，攻益急。炳文昼夜应敌，内外不相闻月余。十一月戊午，太祖在九江闻报，急遣常遇春将兵往援，伯升闻遇春至，弃营遁。遇春追击之，俘斩五千余人。
二十二年春二月，金华、处州苗帅叛，张士诚乘间遣其弟士信、同佥吕珍率兵十万围诸全。守将谢再兴鏖战二十九日，未决，走严州，告急于李文忠。文忠以严州兵少，且密迩桐庐贼境，衢、信兵又出江西，无以应援金华。议以兵贵虚声，乃揭榜义乌古朴岭，扬言平章邵荣引兵五万出江右，右丞徐达引兵五万出徽州，约会金华，克日抵诸暨。贼见榜，转相告，吕珍欲退军五里下营，以待决战。时胡德济得李文忠檄，自信州率兵来援，有降卒言贼情，具得虚实。德济与再兴分门而守，至夜半，令军士饱食，一鼓出城，金鼓铳炮震天地，贼众惊乱，人马奔走，自相蹂躏。德济督兵追击之，士信大溃走。
冬十一月，池州帅罗友贵据神山寨，欲通张士诚，杭、歙震动，常遇春、赵德胜击斩之。二十三年春二月戊寅，命移置浙江行省于严州。时张士诚屡寇
诸全，李文忠驻金华，应援不及，于是徙省治于严，留徐司马守金华。三月，张士诚、吕珍率众十万围刘福通于安丰，福通遣人间道求援。珍破安丰，杀福通，据其城，韩林儿走滁州。太祖率徐达、
常遇春等往讨之。珍据城列栅，汪元帅攻其中垒，拔之，会左、右军败，阻于堑，不得出。遇春横击，三战三胜，珍大败。庐州左君弼出兵助珍，又败之，珍与君弼皆走。遂命达等移师围庐州。元将竹昌、忻都乘间入安丰。
夏四月乙丑，诸全守将谢再兴叛降于张士诚。再兴遣人往杭州私贸易，太祖怒其泄军中事，召再兴责之，命参军李梦庚往节制其军，遣再兴归，听调。再兴惧，杀知州栾凤，执梦庚，以诸全军马赴绍兴降。左丞李文忠闻乱，遣胡德济屯兵五指山下以备之。九月，谢再兴以张氏兵犯东阳，李文忠自严州率锐卒驰一百六十里来援，壬午，遇贼于义乌，击败之。胡深亦自处州来援，与文忠议，以诸全不守，则衢州不支矣，乃度地去诸全六十里，并五指山筑新城。不旬日城完，太祖以胡德济为行省参政守之。未几，士诚将李伯升大举入寇，围城下，城坚不可拔，乃引去。
时太祖伐陈友谅未还。张士诚以尝胁达识帖睦迩封王，不报，遂自称王，改国号曰吴，即姑苏治宫室，置官属。元遣使征其粮，不与。二十四年夏四月，俞通海、汪兴祖率兵掠刘家港，进逼通州，
击败张士诚兵，擒其院判朱琼等百余人。秋八月，张士诚使其弟士信面数达识帖睦迩罪失，勒令自陈老疾避位，胁将佐为上言：“江浙丞相非士信不可。”逼取符印，幽达
识于嘉兴，士信自为丞相。又胁普化帖睦迩为请于元，使为真王，普化不从。即遣使至绍兴，欲夺其印。普化封其印，置库中，曰：“我头可断，印不可得也！”仰药死。达识闻之，曰：“大夫且死，吾生何为！”亦仰药死。士诚专有江、浙。
时浙西殷富，士诚兄弟骄佚无断，政在文吏。然士诚尚持重寡言，好士，筑景贤楼，士无贤不肖，舆马居室，多厌其心，亦往往趋焉。士诚用兵，恃其弟士德及部将史椿为谋主。后士德被擒，史椿以谗出守淮安数年。椿知士诚无成，遣使以书来约降，谋泄，士诚杀之。于是委政弟士信。士信荒淫，出师多携樗蒲、蹴鞠，拥妇女酣宴。其命将，将或卧不起，邀官爵美田宅。既至军，即失地■师，多不问，或复用之。士信每事惟与黄敬夫、叶德新、蔡彦夫三人谋。三人者，皆谄佞忄佥邪，惟事蒙蔽，故其国政日非。太祖闻之，曰：“我无一事不经心，尚被人欺。张九四终岁不出门理事，岂有不败者乎！”时有民谣十七字曰：“丞相做事业，专用黄、蔡、叶；一朝西风起，干瘪。”昆山郭翼上书士诚曰：“明公仗马棰，下吴、越数十城，望风请服者，人皆苦元政，守吏贪残，不恤其下也。今诚能反其政，休劳之，乘时进取，则霸业可成。若遽自宴安湛乐，四方豪杰并起，明公欲闭城自守，其终能乎？”士诚怒，欲杀之，翼亡去。
冬十月，张士诚遣其弟丞相士信寇长兴，耿炳文、费聚击败之，获其将宋兴祖。士信愤，益兵围城。汤和自常州来援，与炳文等合击，大败之，士信走还。
二十五年春正月，张士诚复寇长兴，耿炳文连破之于城下，镇抚欧大智战死，士诚自是不敢复犯长兴。炳文守长兴十年，孤城血战，卒保无虞，与汤和守常州，吴良守江阴，气势联络，俱为东南屏障云。
二月丙午，张士诚遣其司徒李伯升挟我叛将谢再兴帅马■舟师二十万，俞浦江，围诸全之新城，造庐室，建仓库，预置州县官属，为持久必拔之计，分屯精兵数万于城北隅，遏我援师。初至，胡德济遣部将缪美败其前锋于斗岩之下。敌攻西门，美趋之，再战皆■。既抵城下，德济戒将士勿轻出，但严为备，来攻则矢石交发御之，遣使求救于李文忠。文忠令指挥张斌出浦江为声援，自率朱亮祖等，日驰六十里赴救，抵龙潭，去敌二十里，据险为营。胡德济知文忠至，潜使报曰：“贼兵方锐，姑缓避之。”文忠曰：“以众则我非彼敌，以谋则彼非我敌。谢玄八千人破苻坚八十万众，何避焉！吾若不战而退，则彼势益张，虽大军至，难攻矣。死中求生，正在今日。”乃下令曰：“贼众而骄，我少而锐；以锐当骄，可一战而擒。辎重皆汝等有也。”诘旦，军方食，候卒告敌至。文忠悉精锐阵于营外，张左右翼待之，文忠自将中军。既而直营右数里烟焰勃兴，疑为寇，乃分兵守隘扼之。会处州参军胡深遣耿天璧援兵适至，文忠军益奋。两军既交，文忠仰天誓曰：“朝廷大事，在此一举，岂敢爱身，以后三军！”即横槊据鞍，引数十骑乘高驰下，直出阵后，冲其中坚。敌列骑迎战，文忠手格数人，所向皆靡。叛将谢再兴及苗军见之，震慑失色。大军乘之，敌大溃乱。德济亦帅城中将士鼓噪而出，呼声动天地，莫不以一当十，逐北十余里，溪水尽赤，死者以万数。文忠收兵会食，遣朱亮祖、张斌乘胜追殄余寇，燔其营落数十，获伪同佥韩谦、元帅周遇、萧山等六百人、军士三千，马八百，委弃辎重铠仗如山，举之旬日不尽。其伪五太子及李伯升仅以身免。太祖大喜，召文忠、德济入京，赐名马御衣，擢德济右丞。
冬十月戊戌，命左相国徐达、平章常遇春等规取淮东。时士诚所据郡县，南至绍兴，与方国珍接境，北有通、泰、高邮、淮安、徐、宿、濠、泗至济宁，与山东相距。太祖欲先取通、泰诸郡，剪其肘翼，然后专事浙西，故命达总兵取之。乙巳，达兵趋泰州，浚河通州，遇士诚兵，击败之，驻军海安坝。丁未，进围泰州新城，击败士诚湖北援兵，获其元帅王成。己酉，士诚淮安李院判来援，遇春击败之，擒万户吴聚等。时江阴水寨守将康茂才报称：“士诚以舟师四百艘出大江，次范蔡港，别以小舟于江中孤山往来出没，请为之备。”太祖揣知其情，谕徐达等曰：“寇初驻兵范蔡港，吾度其诈。今犹豫不敢即溯上流，为诈益明。彼非有决机攻战之谋，徒欲分我兵势耳。宜遣廖永忠还兵水寨，而大军勿轻动。此寇徘徊江上，自老之师，乘其怠慢，必克泰州。泰州既克，江北瓦解，不战自溃。但宜谨备之耳！”
闰十月庚辰，诸将克泰州，擒士诚将严再兴、夏思诚等。分兵徇兴化，降其将李清。十一月，进攻高邮。太祖恐深入敌境，不能策应诸将，乃命冯国胜率所部节制高邮军，而以徐达还军泰州。会士诚犯宜兴，达率
中军精卒渡江走之，破擒士诚兵三千余，宜兴围解。十二月，士诚遣兵寇安吉，守将费子贤击却之。二十六年春正月，张士诚舟师数百艘出马■沙，溯流侵江阴，
守将吴良、吴桢严兵以待。太祖亲率大军，水陆并进，讨之，至镇江，敌已遁去，追至巫子门。寇乘潮逆拒，首尾相失，良等纵兵夹击，大败之，获士卒二千人。太祖幸江阴，见良等防御有方，曰：“汝非昔日之吴起乎？”称叹久之。良在江阴十年，终始戒严，夜尝宿城楼，枕戈待旦。暇日延经术士，讲明经史、兵法。训敕将校，驭胥吏，不少假借。敦教化，兴学校，修屯田，足军饷，境内帖然。太祖有事江、汉，东藩无扰，皆良等为之捍蔽也。
冯国胜围高邮，张士诚将俞同佥诈遣人来降，约推女墙为应。胜信之，夜遣康泰率兵俞城而入，皆为所杀。三月，徐达自宜兴还攻高邮。初，士诚遣左丞徐义由海道入淮，
援高邮，义屯太仓，观望不敢进。徐达遣使，请以指挥孙兴祖守海安，平章常遇春督水军为高邮声援，从之。遣使谕达曰：“张士诚由高邮啸聚，以有吴、越，高邮其巢穴也，大军攻之，彼必来救。今闻徐义兵已入海，或由射阳湖，或出瓠子角，或出宝应趋高邮，不可不备。”达得书，遂会兵进攻，一鼓克之，戮其将俞同佥等。兴祖守海安，士诚兵来侵，击败之，擒将士二百余人。进攻通州，通州守将拒战，兴祖督将士奋击，大破之。自是士诚不敢犯海安。
夏四月，徐达移师会常遇春攻淮安。徐义舟师集马漯港，夜率兵袭破之，义泛海遁去，获战舰百余艘，进薄城下。士诚将梅思祖封府库，籍甲兵，出降，并献所部四州。太祖嘉其知命保民，授都督府副使，以华云龙守之。徐达还兵攻兴化。先是，达图泰州、兴化、海安、通州、高邮山川地形要害以进，太祖览之，见瓠子角为兴化要地，寇兵所经之路，令达以兵绝其隘。戊午，遂克兴化，淮地悉平。
命韩政进取濠州。濠自郭子兴弃后，屡为人所窃据，最后张士诚将李济守之。太祖命李善长以书招之，不报。太祖曰：“濠州吾家乡，今为张士诚窃据，是吾有国而无家也！”即命韩政督顾时等攻之。至濠，攻其水帘月城，又攻其西门，城中拒守甚坚。政乃督兵以云梯炮石四面并攻，城中不能支，庚申，守将李济以城降。太祖幸濠，省陵墓，宴父老。
太祖以淮东诸郡既平，遂议讨张士诚，召中书省大都督府臣谓曰：“张士诚据姑苏，数侵扰吾近地，为吾境内之寇，不可不讨。诸公其熟计之！”李善长对曰：“张氏宜讨久矣。然以臣愚观之，其势虽屡屈，而兵力未衰，土沃民富，又多积储，恐难猝拔，宜候隙而动。”徐达进曰：“张氏骄横，暴殄奢侈，此天亡之时也。其所任骄将如李伯升、吕珍之徒，皆龌龊不足数，惟拥兵将为富贵之娱耳。居中用事，黄、蔡、叶三参军辈，迂阔书生，不知大计。臣奉主上威德，率精锐之师，声罪致讨，三吴可计日而定。”太祖大喜，顾达曰：“诸人局于所见，独汝合吾意，事必济矣。”于是命诸将简阅士卒，择日出师。
八月辛亥，命徐达为大将军，常遇春为副将军，帅师二十万伐张士诚，集诸将佐谕之曰：“自大乱以来，豪杰并起，所在割据。西有陈友谅，东有张士诚，皆连地千里，拥众数十万。今介乎二人之间，相与抗者十余年。观二人所为，志不在民，不过贪富贵，劫夺寇攘而已。友谅既败灭，独士诚据有浙西，北连两淮，恃其强力，数侵疆场。赖诸将连岁征讨，克取两淮，惟浙西、姑苏诸郡未下，故令卿等讨之。卿等宜戒饬士卒，毋肆掳掠，毋妄杀戮，毋发丘垄，毋毁庐舍。闻士诚母葬姑苏城外，慎勿侵毁其墓。汝等毋忘吾言！诸将帅务相辑睦，勿纵左右凌士卒。凡为将必资士卒，善抚恤之。大抵克敌者必以成功为效，树德者必以广恩为务。卿等勉之。”诸将皆再拜受命出。太祖复御西苑，召达、遇春曰：“尔等此行，用师孰先？”遇春对曰：“逐枭者必覆其巢，去鼠者必熏其穴。此行当直捣平江，平江既破，其余诸郡可不劳而下。”太祖曰：“不然。士诚起盐贩，与张天骐、潘原明辈皆强梗之徒，相为手足。士诚穷蹙，天骐辈惧俱毙，必并力救之。今不先分其势，而遽攻姑苏，若天骐出湖州，原明出杭州，援兵四合，难以取胜。莫若先攻湖州，使其疲于奔命，羽翼既披，然后移兵姑苏，取之必矣。”太祖乃屏左右，谓达、遇春曰：“吾欲遣熊天瑞从行，俾为吾间也。天瑞之降，非其本意，心常怏怏。适来之谋，戒诸将勿令知之，但云直捣姑苏，天瑞知之，必叛从张氏，以输此言。如此，则堕吾计矣。”
癸丑，大将军徐达等率诸将发龙江，而别遣李文忠趋杭州，华云龙向嘉兴，以分其兵。辛酉，师至太湖。己巳，遇士诚将尹义、陈旺逆战，破擒之，遂次洞庭山。癸酉，进至湖州之毗山，又击败士诚将石清、汪海，擒之。张士信驻军湖山，望风遁。指挥熊天瑞果叛降张士诚。甲戌，师至湖州之三里桥，士诚右丞张天骐分兵三路以拒我师，黄宝当南路，陶子宝当中路，天骐自当北路，唐杰为后继。达进兵薄之，遇春攻黄宝，王弼攻天骐，达自中路攻陶子宝，别遣骁将王国宝率长鎗军扼其归。遇春进击宝，败之，宝走入城，阻桥不得济，还兵力战，又败，被擒。天骐、子宝不战退。士诚遣李伯升来援，由荻港潜入城，我军四面围之，伯升、天骐闭门拒守。士诚又遣吕珍、朱暹等及其五太子率兵六万来援，屯城东之旧馆，筑五砦自固。达、遇春等分兵营于东阡镇南姑嫂桥，连筑十垒，以绝旧馆之援。士诚胥潘元绍驻兵乌镇东，为吕珍等声援，我师乘夜击之，元绍遁，遂填塞沟港，绝其粮道。士诚知事急，遣亲兵来援，达等与战于皂林，败之。
九月，士诚复遣徐志坚以轻舟出东阡镇觇我师，欲攻姑嫂桥，常遇春遇之。会天大风雨，晦甚，遇春令勇士乘划舟数百突击之，擒志坚，得众二千余人。别将廖永忠、薛显将游军攻德清，克之，擒其院判锺正。士诚自徐志坚败后，惧甚，遣其右丞徐义至旧馆觇形势，将还报，常遇春扼归路，不得出。乃阴遣人约张士信出兵，与旧馆兵合力来战，士诚遣赤龙船亲兵援之。义始得脱，与潘元绍率赤龙船兵屯于平望，复乘小舟潜至乌镇，欲援旧馆。遇春由别港追袭之，至平望，王铭挺戈先登，纵火焚赤龙船，军资器械一时俱尽，自是旧馆援绝。
十月，遇春兵攻乌镇，徐义、潘元绍皆败走。追至升山，破其平章王晟六寨，余军奔入旧馆之东壁。同佥戴茂降，我师驰据之，王晟亦降。徐达复攻升山水寨，顾时自变量舟绕出敌船，船上人俯视而笑，时觉其懈，率壮士跃入敌舟，大呼奋击，余舟竞进薄之。五太子者盛兵来援，常遇春小却，薛显率舟师直前奋击，烧其船，敌众大败。五太子、朱暹、吕珍等以旧馆降，得兵六万人。遇春谓薛显曰：“今日之战，皆将军之力，吾不如也。”五太子，士诚养子，短小精悍，能平地跃起丈余。珍、暹，士诚所亲信骁将，皆善战，士诚倚之；而珍尤敢战，尝廓革囊兵，宵济以袭我师，每战辄为歌，令其帐下及城中人歌以噪。至是皆降，士诚为之■气。徐达以吕珍徇于湖州城下，城中大震，遥语李伯升出降。伯升曰：“张太尉养我厚，我不忍背之！”抽刀欲自杀，为左右抱持，得不死。
十一日甲申，左丞张天骐等以城降，伯升亦降。李文忠总水陆师下浙江，遣指挥朱亮祖、耿天璧攻桐庐，降其将戴元帅。复遣指挥袁洪、孙虎克富阳，擒其同佥李天禄，遂合兵
围余杭。守将谢五，谢再兴弟也，文忠遣人语之曰：“尔兄弟以李梦庚小隙归张氏，非尔谋也。尔，我之戚臣，若降，可得不死。”谢五亦降。进兵杭州，未至，士诚平章潘原明惧，遣员外郎方彝诣军门纳款。文忠曰：“吾兵远来，胜负未可知，而遽约降，得无以计缓我乎？”彝曰：“天兵如雷霆，当者立败。杭虽孤城，生齿百万，闻将军来，皆曰王者之师，故乞降以求生耳。”文忠见其诚，引入卧内，令条陈入城次第，遣还。明日己丑，原明籍土地、钱谷、甲兵数，并执叛将蒋英、刘震出降，伏谒道左。以女乐导，文忠叱去之。入宿城上，秋毫无犯，一卒强入民家，磔以徇。太祖以原明全城归顺，民不受锋镝，仍授平章，守旧城，听李文忠节制。命悬胡大海像，刺蒋英、刘震心血祭之。庚子，李文忠攻绍兴，守将李思忠降。华云龙攻嘉兴，守将宋兴降。
徐达既下湖州，会诸将进攻平江。至南浔，士诚元帅王胜降。辛卯，进围吴江，参政李福、知州杨彝降。癸卯，达等兵至平江城南鲇鱼口，击其将窦义走之。康茂才至尹山桥，遇士诚兵，又击败之，焚其官渎战船千余艘，及积聚甚众，遂进兵围其城。达军葑门，遇春军虎丘，郭子兴军娄门，华云龙军胥门，汤和军阊门，王弼军盘门，张温军西门，康茂才军北门，耿炳文军城东北，仇成军城西南，何文辉军城西北，四面筑长围困之。又架木塔与城中浮屠等，筑敌楼三层，下瞰城中，置弓弩火铳其上。又设襄阳炮击之，城中震恐。有杨茂者，无锡莫天部将也，善没水，天潜令入姑苏，与士诚相闻。逻卒获之于阊门水栅，绑送达军，达释而用之。时平江城坚不可破，天阻兵无锡，为士诚声援，达纵茂出入往来，因得其彼此所遗蜡书，悉知士诚、天虚实，为攻困之计益备。指挥茅成攻娄门，中流矢死。
平章俞通海分兵取太仓州，民争献牛酒迎道左，通海却其献，慰谕遣之，约束军士，秋毫无犯，民大悦。伪帅陈仁等以大舶百余艘降。昆山、崇明、嘉定望风皆附。松江路守将王立中闻之，亦降。
太祖吴元年，元至正二十七年也。春二月，大军围姑苏，久不下，徐达遣人自军中来请事。太祖手书，慰劳之曰：“古帝王之兴，必有命世之士以为之辅。将军自昔相从，忠义出自天性，沉毅有谋，用能遏绝乱略，消靡群慝，建无前之功，虽古豪杰之士不能过也。今所请事，多可便宜行者，而识虑周详，不肯造次有违，诚社稷之庆，邦家之福。然将在外，君不御，古之道也。自后军中缓急，将军便宜行之。”达得书，顿首受命。檄俞通海兵会攻姑苏。通海至灭渡桥，击败敌兵。提兵桃花坞，荡其营，中流矢，创甚，乃遣将以兵会达，而身自还建康。太祖幸其第视病，病革，太祖呼谓曰：“平章知予来问疾乎？”通海不能语，太祖挥泪出。通海遂卒。
初，徐达之围姑苏也，太祖不欲烦兵，但困服之耳。至是久不下，乃以书遗士诚，许以窦融、钱俶故事。士诚不报。夏六月己酉，士诚被围既久，欲突围出，觇城左方，见阵严整，
不敢犯。转至盘门，将奔常遇春营。遇春觉其至，严阵待之，分兵北濠，截其后。战良久，未决，士诚遣兵千余助之，又自出兵山塘为援。山塘路狭，塞不可进，麾令稍却。遇春抚王弼背曰：“军中皆称尔为猛将，能为我取此乎？”弼应声驰铁骑，挥双刀往击之。敌小却，遇春率众乘之，遂大败其军。溺于沙盆之潭可量也。士诚故有勇胜军号“十条龙”，常银铠锦衣，出入阵中，是日皆溺死。士诚马惊堕水，几不救，肩舆入城，计忽忽无所出。
时降将李伯升知士诚势迫，欲说令归命，乃遣客诣士诚门告急。士诚召之入，曰：“尔欲何言？”客曰：“吾为公言兴亡祸福之计，愿公安意听之。”士诚曰：“何如？”客曰：“公知天数乎？昔项羽喑呜叱咤，百战百胜，卒败垓下，天下归于汉高祖。何则？此天数也。公初以十八人入高邮，元兵百万围之，此时如虎落阱中，死在朝夕。一旦元兵溃乱，公遂提孤军，乘胜攻击，东据三吴，有地千里，甲士数十万，南面称孤，此项羽之势也。诚能于此时不忘高邮之危，苦心劳志，收召豪杰，度其才能，任以职事，抚人民，练兵旅，御将帅，有功者赏，败军者戮，使号令严明，百姓乐附，非特三吴可保，天下不足定也。”士诚曰：“足下此时不言，今复何及！”客曰：“吾此时虽有言，亦不得闻也。何则？公之子弟将帅亲戚罗列中外，美衣玉食，歌儿舞女，日夕酣饮。提兵者自以为韩、白，谋画者自以为萧、曹，傲然视天下不复有人，当此之时，公深居于内，败一军不知，失一地不闻，纵知亦不问，故遂至今日。”士诚喟然叹曰：“吾亦恨之，无及矣！”客曰：“吾有一策恐公不能从也。”士诚曰：“不过死耳。”客曰：“使死有益于国家，有利于子孙，死固当；不然，徒自苦耳。且公不闻陈友谅乎？跨有荆、楚，兵甲百万，与江左之兵战于姑孰，鏖于鄱阳。友谅举火，欲烧江左之船，天乃反风而焚之。友谅兵败身丧。何则？天命所在，人力无如之何。今攻我益急，公恃湖州援，湖州失；嘉兴援，嘉兴失；杭州援，杭州又失。今独守此尺寸，誓以死拒。窃虑势极患生，猝有变从中起者，公此时欲死不得，生无所归。故窃以为莫如顺天之命，自求多福，令一介之使，疾走金陵，称公所以归义救民之意，公开城门，幅巾待命，亦不失为万户侯，况尝许以窦融、钱俶故事耶！且公之地，譬如博者，得人之物而复失之，何损！”士诚亻免首沉虑良久，曰：“足下且休，待吾熟思之。”然卒狐疑，莫能决也。
壬子，复率兵突出胥门，锋甚锐，遇春御之，兵稍却。士信方在城楼上督战，忽大呼曰：“军士疲矣，且止。”遂鸣钲收军。遇春乘之，复大败。自是士诚不敢复出。士信张幕城上，踞银椅与参政谢节等会食，左右方进桃，未及尝，忽飞炮碎其首而死。时熊天瑞教城中作严炮以击外兵，多所中伤。城中木石俱尽，至拆祠庙、民居为炮具。徐达令军中架木若屋状，承以竹笆，伏兵其下，载以攻城矢石不得伤。
九月辛巳，达督将士破葑门，常遇春亦破阊门新寨，遂率众渡桥，进薄城下。其枢密唐杰登城拒战，士诚驻军门内，令参政谢节、周仁立栅以补外城。唐杰不支，投兵降。周仁、徐义、潘元绍、钱参政等皆降。晡时，士诚军大溃，诸将蚁附登城，城破。士诚收余兵二三万，亲率之，战于万寿寺东街，复败。士诚仓皇归，从者仅数骑。
初，士诚见兵败，谓其妻刘氏曰：“我败且死，若曹何为？”刘氏曰：“君勿忧，妾必不负君。”乃予乳媪金，抱二幼子出，积薪齐云楼下，驱其群妾侍女登楼，令养子辰保纵火焚之。刘氏自缢死。士诚独坐室中，左右皆散走。达遣士诚旧将李伯升至士诚所谕意。时日已暮，士诚距户经，伯升决户，令降将赵世雄抱解之，复苏，曰：“九四英雄，患无身耳。”达又令潘元绍晓之，反复数四，士诚瞑目不言。乃以旧盾舁之，出葑门，至舟中。获其伪将相李素、徐义等，并元宗室九人，皆送建康。所得城中兵民二十余万。诸将还师取通州，士诚守将张右丞降。
丁亥，平章胡廷美帅师取无锡。先是，士诚表天于元，授同佥枢密院事，守无锡。徐达累遣使谕之，皆被杀，至是廷美等攻其城。州人张翼知事急，率父老往见天曰：“吾民为张氏守十二年矣，张氏已就缚，固守将为谁？生民存亡，皆在今夕，愿熟思之。”天掷其帽于地，曰：“谁不知降也！”亦降。
士诚卧舟中不食，至龙江，坚卧不肯起。舁至中书省，李善长问之，不语。已而士诚言不逊，善长怒骂之。士诚竟自缢死，赐棺葬之。诛叛将熊天瑞，刳三参军，藁于旗竿之首。改平江曰苏州府。太祖乃以书送元宗室神保大王等还元。浙西、吴会皆平，诸将振旅还。太祖御■门，降敕褒谕，论功行赏。封李善长宣国公，徐达信国公，常遇春鄂国公，余进爵赐金帛有差。谕诸将曰：“灭汉灭吴，皆公等功，公等何忝古名将。今当北定中原矣，各努力！”明日入谢，太祖曰：“公等还第，置酒为乐乎？”对曰：“荷上恩，有之。”太祖曰：“吾宁不欲宴公等，为一日欢。中原未平，非为乐时也。公等不见张氏乎？终日酣饮，宜深戒之！”
谷应泰曰：张士诚本泰州盐侩，至正十三年，以十八人入高邮，元兵百万，围之弗克。而士诚孤军转战，北跨淮海，与山左相距，南据浙西，与方国珍接境，中间带甲数十万，沃野数千里，即未能藉其富强削平区宇，而官山多鼓铸之资，煮海尽鱼盐之利，傥更劳心苦志，收召豪杰，仿典午之化龙，凭赤乌以立国，则江南虽小，可全而王也。
乃论者以士诚之失，在深居高拱，上下相蒙，骄将李伯升、吕珍之徒皆龌龊不足数，黄、蔡三参军辈又迂阔昧大计，以故谋主被谗，爪牙受缚。而予以太祖有可乘之敝三，士诚乃内怀选懦，坐失事机，此其所以亡也。
方士诚之窃发也，距太祖起兵仅一年耳其，时太祖，者濠围初解，乡里募师，未敢窥江外一■，而士诚不以此时长驱姑孰，略定金陵，为百里趋利之谋，奋一鼓先登之气，其失一也。洎乎友谅僭号，约同入寇，而江州兵下，议者欲降，明师单弱，势岌岌矣，士诚又不以此时乘夫差之伐齐，规卞庄之刺虎，而保境苟安，喙息旦夕，其失二也。及乎伪汉屡摧，鄱阳大战，辅车唇齿，可为寒心，士诚又不以此时仿乐毅之结韩、赵，孔明之救东吴，而肥瘠越、秦，不关疴痒，其失三也。北至江、楚悉平，藩篱巩固，全军并力，卷甲东来，此时强弱之势已明，众寡之形不敌，譬之孤豚咋虎，燎洪垆，必无幸矣。为士诚者，宜以牺牲玉帛，待于境上，河西三郡，献自窦融新，都六城保，于汪氏庶，无喋血之忧，不失通侯之赏。而反鼓厉用兵，分{米田}四出，命尹义、陈旺逆战太湖，朱暹、五太子结寨东阡，又以张天骐当北路，黄宝当南路，陶子宝当中路，卒之桑榆不收，噬脐无及，齐云一炬，阖室自焚。岂太祖灭士诚哉，盖士诚自灭之也。
然人但知友谅之失在轻战，而士诚之失在自守。不知轻战之弊，原于气骄，自守之私，丛于志满。急攻晋而苻秦遂困，不伐魏而蜀业亦亡，过犹不及，斯亦鲁、卫之政与？虽其后士诚颇绝粒自经，辞无挠屈，然隗嚣恚愤，公孙洞胸，游魂倔强，何足数哉！

[book_title]卷五
○方国珍降元顺帝至正八年，浙东台州黄岩人方国珍起兵，劫掠沿海州县，元兵屡讨不克。
十三年十月，时青田刘基为浙东行省都事，建议谓：“方氏首乱，宜捕而斩之。”执政多受国珍金者，辄罪基擅作威福，羁管于绍兴，竟受国珍降。国珍虽受元官，实拥兵自固，不受元调发。元亦以四方多故，羁縻之不问。国珍寻叛，据温、台、庆元等路。
十八年十二月，太祖既下婺州，遣典{}刘辰使方国珍，招谕之。国珍与其弟谋曰：“今元运将终，群雄并起。惟江左号令严明，所向无敌，今又东下婺州，恐难与争锋。况与我为敌者，东有张士诚，南有陈友定，莫若姑示顺从，藉为声援，以观其变。”
十九年春三月丁巳，方国珍遣使因刘辰来奉书，献黄金五十斤、白金百斤、金织文绮百端，愿合力攻士诚。许之。以次子关为质，太祖曰：“凡质，疑也；不疑何质！”厚赐关而遣之，改关名为明完。国珍复纳温、台、庆元三郡籍，愿输金助军守土，如钱鏐故事，事定，即以献。
二十一年三月戊寅，方国珍遣使以金玉饰马鞍献。先是，太祖遣博士夏煜、陈显道谕国珍曰：“福基于至诚，祸生于反复，隗嚣、公孙述可鉴也。”国珍惶惧。至是，遣其检校燕敬来献。太祖曰：“吾方有事四方，所需者文武才能，所用者谷粟布帛，其他珍玩，非所好也。”却之。
二十四年九月乙酉，方明善攻平阳，元帅胡深击败之，遂下瑞安。先是，温州土豪周宗道以平阳来附，明善率兵攻之。宗道求援于深，深击明善，败之，下瑞安，进兵温州。明善惧，与国珍谋，岁贡银二万两充军资。太祖许之，命深班师。
二十五年六月壬子，参军胡海攻乐清下之，擒方国珍镇抚周清等，送建康。九月，元复以方国珍为淮南行省左丞相，分省庆元。二十六年九月，元改方国珍为浙江行省左丞相，国璋、国瑛、
国珉及国珍子明善俱平章政事。初，国珍虽以三郡来献，实未纳土，特欲阳假借声援以拒元。及元屡加命，国珍益骄横，遂据有濒海诸郡县，不肯奉正朔。时太祖方连兵张、陈，不暇往讨，累遣博士夏煜、杨宪往谕之，国珍心持两端。太祖闻之，笑曰：“姑置之，待我克苏州后，欲奉正朔，晚矣。”
太祖吴元年元至正二十七年也。九月甲戌，命参政朱亮祖讨方国珍。初，国珍怀诈反复，云：“俟克杭州，即纳土。”及大兵克杭州，犹自据如故，乃累假贡献，来觇虚实，为叛服计。又北通扩廓帖木儿，南交陈友定，图为犄角。太祖遗书数其十二过，且征贡粮二十万石，曰：“克杭有日矣，公何负约如故？张士诚与公接壤，取公振落耳，所不敢者，以谁在耶？吾旦暮下姑苏，奄至公境。背城一战，亦丈夫矣。不然，去之入海，亦一策也。然自古未有老海上者，公审思之。”国珍惧，与其弟侄将佐谋。郎中张本仁曰：“江左方图张氏，胜负未可知，计不能越境而致于人。”刘席曰：“江左多■骑，平地用耳，奈吾海舟何！”丘楠曰：“皆非主福也。惟智可以决事，惟信可以守国，惟直可以用兵。昔者江、淮之间，豪杰并起，人人莫不欲帝，然分鼎足者，汉与二吴耳。汉人敢战不怯，尚死九江。张吴区区，如窦中鼠，败可知也。江左法严而军威，诸将所过，秋毫无犯。所得府库，还封识之，以奉其主，此乃吊伐之心，必有天下。且业已并汉，势复兼张。公经营浙东十余年矣，不能越三郡，不以此时早决，不可谓智；自居钱鏐，抑又背焉，不可谓信；我之不信，彼征师焉，不可谓直，莫若与也。”国珍不能用。至是，命亮祖率马■舟师讨之。
初，台州为国珍弟国瑛窃据。己丑，亮祖驻师新昌，遣部将严德攻关岭山寨，平之。辛卯，至天台，守将汤盘以城降。进攻台州，国瑛以兵拒战，击败之，严德战死遂至台州国瑛闻亮祖至，即欲遁去。会国珍入庆元治兵，为城守计，使人谓国瑛坚守勿去。国瑛始约束将士，乘城拒守，然士卒多怀惧亡去者。亮祖等急攻之。辛丑，国瑛度力不能支，以巨舰载妻子，乘夜出兴善门，走黄岩。亮祖入城抚定之。
十月，进兵黄岩，瑛复遁海上，留其党哈儿鲁守黄岩，哈儿鲁即以城降。亮祖分兵下仙居等县，国珍闻之气沮。癸丑，命汤和为征南将军，吴祯为副将军，率常州、长兴、宜
兴、江、淮诸军讨方国珍于庆元，谕之曰：“尔等奉辞伐罪，毋纵杀戮，当如徐达下姑苏，平定安集，乃吾所愿也。”十一月，吴祯引舟师，乘潮夜入曹娥江，夷坝通道，出其不意，
抵军厩。会降卒言国珍已遁入海，祯勒兵追之。汤和兵自绍兴渡曹娥江，进次余姚，降其知州李枢及上虞县尹沈煜。遂进兵庆元城下，攻其西门，院判徐善等率父老迎降。国珍乘海舟遁，和率兵追败之，国珍率余众入海。和分徇定海、慈溪等县，得军士三千人，战船六十艘，马二百余匹，银六千九百余锭，粮三十五万四千六百石。
朱亮祖自黄岩进兵温州，陈于城南七里，国珍令其子明善引兵拒战，亮祖击败之，破其太平寨，追至城下，余兵溃，奔入城。亮祖遣部将汤克明攻西门，徐秀攻东门，柴虎将游兵策应。晡时，克其城，获员外郎刘本善，国瑛等遁去。亮祖抚其民，分兵徇瑞安，守将同佥喻伯通降。遂帅舟师会吴桢袭明善于乐清之盘屿岛，夜三鼓克之，大获其战舰士马。
国珍既遁入海岛，己丑，太祖复命廖永忠为征南副将军，率师自海道会汤和等兵讨之。其部将多来降，诸郡县相继下，国珍惶惑失措。和等复遣人持书招之，谕以朝廷威德，及陈天命所在。国珍不得已，遣郎中承广、员外郎陈永乞降，又遣其子明克、明则、从子明巩等纳省院及诸银印铜印二十六、银一万两、钱二千缗于和。丙申，朱亮祖兵至黄岩，方国珍及其兄子明善率家来降。于是国珍遣其子明完奉表谢罪。太祖始怒其反复，及览表，怜之。表出其臣詹鼎所草，词辨而恭。太祖读表曰：“孰谓方氏无人耶？”赐书曰：“吾当以投诚为诚，不以前过为过。”辛亥，国珍及其弟国珉率部属谒见汤和于军门，得士马舟楫数万计。和送国珍等于京师，太祖让之曰：“公胡反复阴阳，劳我戎师耶？顾实公左右舞小智教公，公不能自裁耳。”乃悉召其臣，以丘楠为韶州同知，又知草表出鼎手，命官之，其余尽徙濠州。浙东悉平。后太祖即位，厚遇国珍，赐第京师，宴位功臣次。未几，授广西行省左丞，奉朝请。一日侍宴，坐不能兴，舁归。太祖官其二子，曰“令国珍见”云。国珍以善终。
谷应泰曰：元至正八年，方国珍以黄岩黔赤，首弄潢池，揭竿倡乱，西据括苍，南兼瓯越。元兵屡讨，卒不能平，以致五年之内，太祖起濠城，士诚起高邮，友谅起蕲、黄，莫不南面称雄，坐拥剧郡，则国珍者，虽圣王之驱除，亦群雄之首祸也。然而国珍地小力少，不足以张国，饷匮援绝，不足以待敌。此惟识略过人，真知天命，若陈婴以兵属汉高，冯异以地归光武，则功垂刑马，名在云台，岂不善始善终哉。而国珍者，市井之徒，斗筲之器，宜其无定见也。夫国珍智昏择木，心怀首鼠，惧明之侵轶，则受抚于元，以壮其虚声；惧元之穷追，则纳款于明，以资其外卫。其效忠于陈友定也，岂非河朔之刘琨，西凉之张氏。而侍子于明太祖也，又岂非下江之王常，吴越之钱俶。正所谓狺牙摇尾，荒忽无常。毋论明室鼎兴，贻羞鬼蜮，就令元兵晚振，亦斩鲸鲵。盖首尾衡决，无一而可者。而彼终恃狡谋，依违两堕，则以摄乎大国之间，迁延岁月之命耳。
然究竟友谅凶强，士诚给富，无不先期殄灭，而国珍以弹丸之地，乃更支离后亡者，非国珍之善守御，而太祖之善用兵也。太祖之意，以用兵如攻木，先其坚者，后其节目。故先平吴、汉，后议国珍，缓急之势所不得混也。而中间允其纳币者一，遣使招谕者再，又且推还质子，姑置后失。盖吴、汉者门庭之寇，赴之宜速，而国珍者樊笼之鸟，取之如寄，毋亦米成山谷，尽天水于目中，岂真兵白头须，置陇、蜀于度外也。卒之六师既加，窜奔海岛，计穷归命，传送京师。语云：“不为祸始。”又云：“无始乱。”国珍之窃据非分，适足为新主资矣。

[book_title]卷六
○太祖平闽元顺帝至正十二年，盗起海上，势且及汀。元汀州判蔡公安募吏士乘城。福清人陈友定以明溪驿卒谈军事，公安奇之，授黄土寨巡检，从讨延平、邵武诸山贼，平之，迁清流簿，寻为清流令。友
定一名有定，字安国，从福清徙居清流。少孤，病头疮，佣于富室罗氏。常与群儿樵，设队伍为戏。罗奇之，将以为胥，媪不悦，曰：“头病郎足婿耶！”因失鹅而奔于邻，邻家梦虎踞门，得友定，大喜，召饮食，乞于罗媪，竟胥之。俾习商贩，善败，大困。然其为人勇沈，喜游侠击断，不问家人有无，要以借躯徇急，行其志而已。众惮服之，争愿为之役。
十九年，陈友谅遣其将康泰取邵武，邓克明寇汀州。友定以总管御之，战于黄土，尽获其部众，克明逃去，迁行省参政。二十年二月庚申，元福建行省参政袁天禄以福宁州来归。先是，
福建义兵万户赛甫丁、阿里迷丁据泉州，陈友谅兵入杉关，攻■邵武、汀州、延平诸郡县，群盗乘势窃发，闽地骚动，天禄辈知元势不振。至是，见明师下浙东，方国珍归附，天命有在，遂遣古田县尹林文广纳款。时福清同知张希伯亦遣其属来降，太祖赐书褒嘉之。
二十一年，邓克明复寇汀州，陈友定逆战，败之，遂开省于汀州，迁左丞。二十二年夏，元以陈友定守汀州。友定兵势日盛，县仓库悉入其家，元行省平章燕只不花拥虚位而已。
二十四年，陈友定开省延平，迁行省平章政事。时元大都道绝，友定遣贡舶，多由海道取登、莱，十达三四，元主下诏褒美。方国珍来寇，击败之。
二十五年二月，陈友定侵处州，参军胡深击之，遁，复追败之。己丑，遂下浦城。四月乙丑，参军胡深进攻建宁之松溪，克之，获陈友定守将张子玉，余众败奔崇安。深请发广信、抚州、建昌三路兵并攻之，因
取八闽。太祖如深言，遣广信卫指挥朱亮祖由铅山，建昌左丞王溥由杉关，会深进兵击之。五月，胡深等进兵克浦城，遂与友定将赖元帅大战于浦城之南，
败之。六月，会朱亮祖克崇安、建阳，遂进攻建宁。大兵次城下，亮祖即欲攻之，深视氛不利，谓亮祖曰：“天时未协，将必有灾，未可与战。”亮祖曰：“参军何得以灾为解！师已至此，庸可缓乎？且
天道玄远，山泽之气，变态无时，何足征也。”迫深进兵，深犹执不可。会建宁守将阮德柔以兵四万屯锦江，逼深阵后，亮祖咎深，督战益急。深不获已，遂引兵鼓噪进击之，破其二门。德柔尽率精锐扼深军，围之数重。时日已暮，深知营垒未安，而兵围不解，难以持久，即突围出。德柔伏兵忽起，深马蹶被执。友定颇礼遇之，深为具道朝廷威德，并陈天命所在，且援窦融归汉故事谕之。友定初无害深意，会元遣使者至，督迫之，遂杀深。先是日中有一黑子，刘基奏曰：“东南当失一大将。”至是，深果败没。深有文武才，守处州五年，威惠甚著。太祖闻报，痛惜之，遣使赐祭，追封缙云郡伯。
二十六年八月，元以陈友定既败胡深，命为福建行省平章政事，兼守八闽。友定有胜兵万人，益发取诸郡县，远近瓦解。无敢角。而长汀人罗良者，故亦以散资募士，为元捕杀漳山寇，提兵解福州围，为闽将第一。良数从海道漕元，元爵良晋国公。贻友定书曰：“足下向为参政，国大臣。汀州之复，固本职。燕只平章，足下僚长也，足下迫之；郡邑之长，出自朝命，足下窜之；百司，朝廷之役，足下臣妾之。足下所收复郡邑，得其仓库，入为家资。口言为国，心实身耳。跬■之间，真伪甚明。不审足下将为郭子仪，抑为曹孟德？”友定大怒，发兵攻漳。良使三千人操弩毒矢，伏险待之。十长石古违良节制，友定兵得渡柳营江。良迎战马岐山，败绩，进围漳。良坚守旬月，死之。友定据漳，使人凿山道，城守自固。
十二月，友定建宁守将阮德柔遣使来纳款。太祖吴元年，元至正二十七年也。十月甲子，命中书平章胡廷美为征南将军，江西行省左丞何文辉为副将军，率师取福建，以湖
广参政戴德随征。谕廷美曰：“汝以陈氏丞相来归，事吾数年，忠实无过，故命汝总兵往取福建。何文辉为汝之副，湖广参政戴德从汝调发。二人皆吾亲近之人，勿以此故废军政。凡号令征战，一以军法从事。吾昔微时，在行伍中，见将帅统驭无法，心窃非之。及后握兵柄，所领一军，皆新附之士。一日驱之野战，有二人犯令，即斩以徇，众皆股栗，莫敢违吾节制。人能立志，何事不可为！闻汝往年尝攻闽中，必深知其地理险易，今总大军征进，凡攻围城邑，必择便利可否为之，进退无失机宜。克定之功，全赖于汝。”廷美拜命出。
十一月壬寅，胡廷美度杉关，略光泽县，下之。己酉，廷美克邵武，元守将李家茂以城降。丁巳，廷美克建阳，元守将曹复畴亦降。戊午，敕征南将军汤和、副将军廖永忠率舟师自海道取福州。
庚午，汤和克福州。初，友定环福州城外皆筑垒为备，每五十■更筑一台，严兵守之。闻我师入杉关，乃留同佥赖正孙、副枢谢英辅、院判邓益以众二万守福州，友定自率精锐守延平。时汤和偕廖永忠、吴祯等自明州乘东北风，不数日，奄至福州五虎门，驻师南台，遣人入城招谕，为元平章库春所杀。大兵登岸，将围城，曲出领众出南门拒战，指挥谢得成等击败之，众溃，入城拒守。是夜，参政袁仁密遣人纳款。黎明，大兵蚁附登城，遂开南门。和拥兵入，邓益拒战于水部门，击杀之。正孙、英辅自西门出走延平。曲出、塔海木儿、抗者不花、左丞邓住、中丞铁木烈思等皆怀印绶，挈妻子遁去。参军尹克仁赴水死。时佥枢柏铁木柳居官，闻大军攻城急，曰：“战守非吾得为，无以报国。”乃积薪楼下，杀其妻妾及两女，纵火焚之，遂自刎。汤和入省署，抚辑军民，获马六百余匹，海舟一百五艘，粮一十九万余石。和遣袁仁暨员外余善招谕兴化、漳、泉诸路。其福宁等州县之未附者，分兵徇之。
太祖洪武元年春正月，元兴化守将叶万户弃州遁，耆民李子成等率众诣汤和降。和遣都指挥俞良辅往守之。于是莆田等十三县皆降，和进攻延平。胡廷美、何文辉等率师至建宁，元守将同佥达里麻、参政陈子
琦集僚佐谋曰：“闻明兵骁勇，自入杉关，诸镇望风瓦解，其锋不可当。今吾城中军士，不下万余。储蓄尚富，可以拒守，不可与战。彼攻吾城不克，必将自逸。吾因而乘之，可以得志。”众皆曰：“然。”由是备御甚坚。廷美等进围之，数挑战，达里麻等固守不出。廷美督兵环其四门，昼夜急攻之。达里麻不能支，夜潜至副将军何文辉营纳款。诘旦，总管翟也先不花亦率众诣文辉降，廷美怒二人不诣已，欲屠其城。文辉曰：“与公同受命至此，为安百姓耳！城降，欲以私忿杀人，可乎！”乃止。壬辰，整军入，秋毫无犯。执参政陈子琦送京师，获将士人马银粮以万计，命指挥费子贤领兵守之。
汤和、廖永忠等进兵取延平。垂发，先遣使招谕友定。友定大会诸将，杀使者，取血置酒中盟诸将，慷慨饮之，誓以死报元。大兵遂至延平，隔水而阵。分一军渡水，攻其西门。友定战不利，归谓诸将：“敌千里远斗，气锐，慎毋战；战徒杀吏士耳。吾墉山堑壑，蓄犀器，饱士，为持久计困之。”众曰：“善。”遂乘城守。日夜勒吏士击刁斗，被甲偶立，不得更番休息，守者怨甚。会诸将欲出战，友定不许。数请不已，友定遂疑其部将萧院判、刘守仁有携贰心。收萧院判杀之，夺守仁兵。守仁降，士卒多俞城走者。围十日，城中军局火炮声发，明兵疑有内应，急击破之。友定知事已迫，乃与枢密副使谢英辅、参政文殊海牙诀曰：“公等善为计，吾为元死耳！”坐省堂，按剑仰药饮尽。英辅与达鲁花赤白哈麻具服北向拜，自经死。文殊海牙、赖正孙等开门降。
庚子，大兵入城，舆友定出。俄值大雷雨，复苏。其子海自将乐来就死，并执送京师。太祖面诘曰：“元已亡，若为谁守？杀我胡将军，又不内使者，今何惫也。”友定恚曰：“已矣，毋多谈，安得加我死乎！”遂并其子弃市。
胡廷美等进兵克兴化。遣建阳降将曹复畴招谕汀州及宁化、连城等县。元汀州守将陈国珍纳款。于是泉州、漳州、潮州郡县相继降。置延平卫，廷美以部将蔡玉守之。六月甲子，友定故将金子隆、冯谷保等复率众寇延平，玉击败之，追至沙县青云寨，子隆负险自守。会建宁指挥沭英攻铅山，上命英以兵会和。丙寅，英引兵夹攻破之，擒谷保。戊辰，命平章李文忠率兵讨金子隆等。
闰七月，李文忠帅师攻清化、宁化诸山寨，擒金子隆及其余党，诛之，闽地悉平。谷应泰曰：太祖之取闽也，尝分兵从两道入。胡廷美、何文辉由陆路，汤和、廖永忠督海师。而其时为元守封疆者，则福清人陈
友定也。友定以布衣谈兵，谒州判蔡公安，从攻延、邵诸山贼，起家巡检，历功擢行省平章，何其伟也。乃其为人勇沈，喜游侠，捐躯报仇，不问生产。又且明兵压境，义无反顾，杀使者，盟诸将，婴城固守，誓死报元，岂非荦荦尤异者欤！
方群雄割据，中原云扰之时，友定藉海舶之利，乘关门之险，北引东瓯，南襟岭表，练兵积粟，制一方，则无诸之业，闽越王之尊，可坐而致也。又不然，则如徐煜之在江南，钱俶之据吴、越，持虚名以奉唐，挈土地以归宋，列爵王侯，不失富贵，亦数世之利也。乃友定计不出此，始终为元，延平垂破，慷慨就死，仰药复苏，父子骈戮，亦足愧智士之持两端，人臣之怀二心者矣。虽其间胡深之杀颇有狐疑，刘守仁之降，亦多猜刻，定之方略，要亦未称尽善。而英辅与哈麻，以自经告终，金子隆与冯谷保，又血战致毙盖若田横既死，义士悉从，李芾自裁，潭城皆尽，岂非激于忠勇，奋臂不顾者耶！
然予独怪至正之末，犹德之末也。内则判官离次，外则委印弃城一矢加遗，望风相属。乃其部落多奔溃，而闽人独为扼守，京畿多散亡，而闽地独能死守者，岂汉室将衰，边庭请附，晋家解纽，张骏称藩，荒裔绝域，固未测中朝之虚实也。

[book_title]卷七
○平定两广吴元年，元至正二十七年也。十月甲子命湖广行省平章杨、左丞周德兴、张彬率武昌、荆州、潭、岳等卫军，由湖广取广西。谕等曰：“南方之人皆入版图，惟淮北、山东尚未宁一，两广、八
闽尚未归附。已命丞相徐达、平章常遇春等北定中原，平章胡廷美分道南征，以取八闽，俟八闽既定就以其师航海取广东。故命尔等率荆、湘之众进取广西，两军合势，何征不克。尔其务靖乱止暴，使远人畏服，毋替予命！”等顿首出。
太祖洪武元年正月乙亥，杨等进兵攻永州，元全州平章阿思兰遣兵来援，逆击，败之，进逼永城。守将邓祖胜出兵南门拒战，又败之获其将王鉴。祖胜敛兵入城固守。元兵复自广西来援，驻东乡，倚湘水列七营，军容甚盛。遣指挥袁子明击败之，获其万户丁武等千余人。
二月癸卯，命平章廖永忠为征南将军参政朱亮祖为副将军，由海道取广东。上谕永忠等曰：“王者之师，顺天应人，以除暴乱。朕昔平定武昌，荆、湘诸郡望风款附。常遇春克赣州，南安、岭南数郡亦相继来归。此无他，师出以律，人心悦服故也。今两广之地远在南方，彼此割据，民困久矣。彼闻八闽不守，湖、湘已平，中心震慑。若先遣人宣布威德，以招徕之，必有归款迎降者。如其拒命，然后举兵，扼其险要，绝其声援。闻广东要地，惟在广州。广州既下，则循海诸郡可传檄而定。海南海北，以次招徕，留兵镇守。仍与平章杨合兵取广西。肃清南服，在此一举。”
癸丑，杨遣千户王廷将兵取宝庆。先是，既克宝庆，复为陈友谅将周文贵所陷至是，廷进兵茱萸滩，贼众千余，据险拒战，廷击败之，文贵遁，遂复宝庆。
壬戌，敕赣州卫指挥使陆仲亨等帅师会廖永忠征广东。上谕仲亨等曰：“近命平章杨等由湖南取广西，廖永忠等由福建取广东。今特命尔等率师由韶州直捣德庆。三方进兵，为犄角之势，举无不克。广东既下，合兵取广西先声既振，势如破竹，但当抚辑生民，毋纵杀掠。”
三月，杨遣左丞周德兴、参政张彬率兵取全州。壬申，我师克全州元平章阿思兰遁去。道州莫友逊、宁远州李文卿、蓝山县黎元帅相继降。廖永忠等率舟师自福州航海取广东，元左丞何真降
先是，岭海骚动，真固保乡里。邑人王成、陈仲玉构乱，真请于行省，举义兵除之，擒仲玉以归。成筑砦自固，围之久不下。真募人能缚成者，予钞十千。于是成仆缚成以出。真笑谓曰：“公奈何养虎自贻患！”成惭。仆求赏，真如数予之。使人具汤镬车上，成惧，以为将烹已也。真乃缚仆于上，促烹之。使数人鸣钲，督仆妻炊火。仆一号，则群应之，曰：“四境有如仆缚主者，视此！”于是人具服，以为光武待苍头子密，不能及也，竞归之。遂并有循、惠二州，授惠州路通判。寻以真为参政，迁右丞，岭表民赖以安。或陈符瑞，劝为尉佗计者，辄斥绝之。初，廖永忠驻福州，遣人以书谕元江西分省左丞何真，略曰：“乃者元君失驭，天下土崩豪杰之士，乘时而起。分剖州郡，窃据疆土。或假元号令，或自擅兵威，暴征横敛，蚕食一方。生民涂炭，可谓极矣今天子受天明命，肇造区夏，江、汉既已底定，闽、越又皆帖服，中原之地，相继削平，惟两广僻在遐方，未沾圣化。予受命南征，顺者抚绥，逆者诛殛。恐足下未悟，辄先走一介之使相告，足下其留意焉。”至是，永忠等至潮州，真遣其都事刘克佐上印章，籍所部郡县户口、甲兵、钱谷，奉表归附上嘉其保境息民，视汉、唐窦融、李绩等，特召乘传来朝。
丙戌，平章杨遣兵攻武冈州，元守将曾权举城降。四月朔辛丑，廖永忠等师至东莞，何真率官属迎见。进次虎头关，元将卢左丞、张元帅各率所部来降，遂入广州。陆仲亨率兵下
英德、清远、连江、连州、肇庆等郡县。辛丑，进克德庆路，元守将张鹏程弃城遁。按何真，东莞人，常为淡水场管勾。元末，岭南盗蜂起，剽掠真乡，真结豪民保障。及乱兵据惠州，真率众复之，以功授惠州路通判，升宣慰司都元帅。时南海寇邵宗愚陷广州，真又击走之。元立江西分省于广东，以真为参政，又升右丞，遂据有广东诸州郡。至是始降。
乙卯，廖永忠擒广州伪参政邵宗愚等，诛之。时宗愚据三山寨，遣人纳降，而迁延不至。永忠知其诈，下令往攻。夜二鼓，发兵抵其寨，诘旦破之，获宗愚，斩于市。分捕新会黄彬、河源曹文昌、汲州廖仁、南海麦康祖等，皆诛之。
何真入朝，赐宴，并白金千两，文绮纱罗绫缎各百疋，将校分赐有差。谕之曰：“天下纷纷，所谓豪杰有三：易乱为治者，上也；保民达变，识所归者，次也；负固偷安，毒流生民，身死不悔，斯不足论矣。顷者，师临闽、越，卿即输诚来归不烦一旅之力，民庶安堵，可谓识时达变。”授真江西行中书省参知政事。
杨围永州，久不下，命指挥胡海洋等筑垒困之。复造浮桥于西江上，练习军士，示以必克。至是，食尽力穷，守将邓祖胜仰药死，参政张子贤等犹率众拒守。百户夏升缒城诣降，因言祖胜死状。夜三鼓，督兵四面攻之，胡海洋等俞城入，子贤复率众巷战。天明，众溃，子贤与元帅邓思诚等俱就执，获其全城士马，调衡州卫指挥同知丁玉守之。于是来阳等州皆遣人降
五月己卯，征南将军廖永忠、参政朱亮祖等兵至梧州，元达鲁花赤拜住率官吏父老迎降。时元吏部尚书普颜帖木儿、张翔以便宜行事入广西，行次藤州，永忠兵适至，募兵欲迎战，民无应者。既而藤州守吴镛出降，乃率所部百余人走郁林。亮祖勒兵追之，普颜帖木儿战没，张翔赴水死。亮祖驻兵藤州。甲午，朱亮祖引兵至容州，同知明普化及普宁县达鲁花赤间买等迎降。朱亮祖师次贵州，元郁林州知州张那海迎降。
六月甲辰，元海南、海北道元帅罗福等及海南分府元帅陈干富等，俱遣使降。壬戌，克靖江路。先是，周德兴克全州，即分兵栅据靖江险要，绝其声援。既克永州，遂引兵抵靖江城下，屯于北关。参政张彬
屯西关。朱亮祖亦帅师自广东来会，屯于东门象鼻山下。攻城二旬不克。语诸将校曰：“彼所恃者，西城濠水耳。当先取闸口关，决其堤岸，则破之必矣。”诸将曰：“诺。”明日，遣指挥使丘广引轻兵攻闸口关，杀守堤兵，决堤，濠水涸，因筑土堤，近与城接，以通士卒。遂克其北门月城，又克其北门水隘，斩获百余人。复攻其西门，不利。相持凡两阅月，攻围益力。也儿吉尼势穷蹙，驱兵南门出战，指挥胡海击败之，获其万户皮彦高、杨天寿等。因使彦高阴构其总制张荣。荣麾下裴观以书系矢射营，期以是夜降。既二鼓，观缒城出，见，备言城中积贮空虚，人无斗志，可立取状。乃给白皮帽百余，俾归为识，约四鼓，从宾贤门入。至期，命诸将率众径进，也儿吉尼闻变，仓卒走，追至城东伏波门，执之。初，张彬始攻城，为守者所诟，恚曰：“城破，当悉屠之。”比克城，惧其纵杀，下令曰：“杀人者死！”彬乃止，众心遂安。
戊辰，廖永忠进兵南宁，元土浪屯田千户宋真执其守将平章咬住等遣使降。永忠悉收诸司印章，命真守其城，送咬住等赴京师。七月己巳，广西左江太平府土官黄英衍、右江田州府土官岑伯
颜等，遣使赍印章诣平章杨降。元平章阿思兰自全州之败，率余众退保象州。廖永忠遣指挥耿天璧等讨之。师至宾州境，阿思兰遣其部将李左丞拒战，天璧击败
之。阿思兰穷迫，乃遣其子僧保来纳款。戊子，遂自帅所部诣永忠降，献其银印三，铜印三十七，金牌五。丁酉，元彬州守将左丞杨以诚诣平章杨营降。广西悉平，杨
等自靖江振旅还。二年二月，诏改庆远府为庆远南丹军民安抚司。湖广行省臣言：“庆远地接八番溪洞，所辖南丹、宜山等处，宋、元皆用其土酋为
安抚使。大兵下广西，安抚使莫天首来款附，宜录用以统其民，则蛮情易服，守兵可减。”上从之，以天为安抚司同知。三月癸亥，置广西行省。初，广西隶湖广，至是时置行省。九
月戊午，征南将军廖永忠、副将军朱亮祖还京师。冬十一月丙午，遣中书照磨兰以权赍诏往谕广西左、右两江溪洞官民曰：“朕惟武功以定天下，文教以化远人，此古先哲王威德并
施，遐迩咸服者也。卷兹两广，地边南徼，风俗质朴，自唐、宋以来，黄、岑二氏代居其间，世乱则保境土，世治则修职贡，良由审时知几，故保世滋大。顷者朕命将南征，八闽克清，两广平定，尔等不烦师旅，奉印来归，向慕之诚，良足嘉尚。今特遣使往谕，尔其克慎乃心，益懋厥职，宣布朕意，以安居民。”
谷应泰曰：吴元年，太祖命平章杨由湖广取广西，又命征南将军廖
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:43:48-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>