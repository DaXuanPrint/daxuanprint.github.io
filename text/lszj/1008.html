<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="凡例,三圣纪全,神市歷代记,檀君世纪,北夫余纪,迦叶原夫余纪,太白逸史,跋,桓檀古记全文在线阅读,桓檀古记全文在线下载,大玄古籍书库">
<meta name="description" content="《桓檀古记》是一部关于朝鲜半岛传说时代的伪历史书。据传，此书于1911年由太白教教徒桂延寿编撰，李沂校阅，现存最早的版本为1979年版。有人认为此书是以《揆园史话》为基础写成的，据称很多内容与《揆园史话》非常相似。《桓檀古记》由据称撰于不同时期的《三圣记（上）》、《三圣记（下）》、《檀君世纪》、《北扶余记》、《太白遗史》五卷（四种）构成。其主要内容如下：。《三圣记》记载了桓国和倍达国的历史。。《檀君世纪》记载了47代檀君（此书中，檀君不是具体的人名，而是像“王”一样，表示君主的称号）治理古朝鲜国的历史。。">
<title>桓檀古记_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">桓檀古记</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]59129</span> <br/>
          说明： <span class="inputVal" id="bkdec">《桓檀古记》是一部关于朝鲜半岛传说时代的伪历史书。据传，此书于1911年由太白教教徒桂延寿编撰，李沂校阅，现存最早的版本为1979年版。有人认为此书是以《揆园史话》为基础写成的，据称很多内容与《揆园史话》非常相似。《桓檀古记》由据称撰于不同时期的《三圣记（上）》、《三圣记（下）》、《檀君世纪》、《北扶余记》、《太白遗史》五卷（四种）构成。其主要内容如下： 《三圣记》记载了桓国和倍达国的历史。 《檀君世纪》记载了47代檀君（此书中，檀君不是具体的人名，而是像“王”一样，表示君主的称号）治理古朝鲜国的历史。 《北夫余纪》北扶余6代国王治理国家的历史。 《太白逸史》讲述桓国、倍达国、三韩、高句丽、渤海国、高丽的历史。</span> <br/>
          封面： <span class="inputVal" id="bkimg">Z_6476.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]桓檀古记
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]59129
[book_dec]《桓檀古记》是一部关于朝鲜半岛传说时代的伪历史书。据传，此书于1911年由太白教教徒桂延寿编撰，李沂校阅，现存最早的版本为1979年版。有人认为此书是以《揆园史话》为基础写成的，据称很多内容与《揆园史话》非常相似。《桓檀古记》由据称撰于不同时期的《三圣记（上）》、《三圣记（下）》、《檀君世纪》、《北扶余记》、《太白遗史》五卷（四种）构成。其主要内容如下： 《三圣记》记载了桓国和倍达国的历史。 《檀君世纪》记载了47代檀君（此书中，檀君不是具体的人名，而是像“王”一样，表示君主的称号）治理古朝鲜国的历史。 《北夫余纪》北扶余6代国王治理国家的历史。 《太白逸史》讲述桓国、倍达国、三韩、高句丽、渤海国、高丽的历史。
[book_img]Z_6476.jpg


[book_title]凡例
一、古記引用始自一然氏之遺事而今其古記不可得見乃以三聖記 檀君世紀 北夫餘紀 太白逸史合爲一書名曰桓檀古記
一、三聖記有二種而似非完編安含老氏所撰余家舊傳今爲三聖記全上篇元董仲氏所撰得於泰川白進士寬默氏今爲三聖記全下篇總爲之三聖記全
一、檀君世紀紅杏村叟所編乃杏村先生文貞公所傳也此書亦得於白進士進士文藻古家也素多藏書而今兩種史書俱出其家奚啻譬諸百朋之賜可謂祖國之萬丈光彩也
一、北夫餘紀上下休崖居士范樟所撰也舊有以檀君世紀合編者得於朔州梨洞李進士亨栻家檀君世紀與白進士所藏無一字異同今又有別本而行於世者此本內容自與前書頗有所殊故更不及之也
一、太白逸史一十堂主人李陌氏所編乃海鶴李沂先生所藏也蓋桓檀以來相傳之敎學經文悉備取材典據可一見瞭然者也且其天符經三一神誥兩書全文俱在篇中實爲郎家之大學中庸也嗚呼桓檀相傳之三一心法眞在是書果太白眞敎重興之基歟手自舞足自蹈興欲哄喜欲狂也
一、桓檀古記悉經海鶴李先生之監修而且余精勤繕寫 又因洪範圖吳東振兩友之出付諸剞劂一爲自我人間之發見主性而大賀也一爲民族文化之表出理念而大賀也一爲世界人類之對合共存而大賀也
神市開天五千八百八年卽光武十五年歲次辛亥五月廣開節太白遺徒宣川桂延壽仁卿書于妙香山之檀窟庵。

[book_title]三聖紀全
上篇
吾桓建國最古。有一神，在斯白力之天，爲獨化之神，光明照宇宙，權化生萬物，長生久視，恒得決樂，乘遊至氣，妙契自然，無形而見，無爲而作，無言而行，日降童女、童男八百於黑水白山之地。
於是桓因亦以監群居于天界，掊石發火，始敎熱食，謂之桓國，是謂天帝。桓因氏亦稱安巴堅也。傳七世，年代不可考也。
後桓雄氏繼興，奉天神之詔，降于白山黑水之間，鑿子井、女井於天坪，劃井地於靑邱，持天符印主五事，在世理化，弘益人間，立都神市，國稱培達。
擇三七日祭天神，忌愼外物，閉門自修，呪願有功，服藥成仙，劃卦知來，執象運神，命群靈諸哲爲輔。納熊氏女爲后，定婚嫁之禮，以獸皮爲幣，耕種有畜，置市交易，九域貢賦，鳥獸率舞。後人奉之爲地上最高之神，世祀不絶。
神市之季，有蚩尤天王，恢拓靑邱，傳十八世，歷一千五百六十五年。
後神人王儉，降到于不咸之山，檀木之墟。其至神之德，兼聖之仁，乃能承詔繼天，而建極巍蕩惟烈，九桓之民咸悅誠服，推爲天帝，化神而帝之，是爲檀君王儉。復神市舊規，設都阿斯達，開國號朝鮮。檀君端拱無爲，坐定世界玄妙，得道接化群生。命彭虞闢土地，成造起宮室，高矢主種稼，臣智造書契，奇省設醫藥，那乙管版籍，羲典卦筮，尤作兵馬，納菲西岬河伯女爲后，治蠶。淳厖之治，熙洽四表。
丙辰，周考時，改國號爲大夫餘，自白岳又徙於藏唐京，仍設八條。讀書習射爲課，祭天爲敎，田蠶是務，山澤無禁，罪不及孥。與民共議，協力成治。男有常職，女有好逑，家皆蓄積，山無盜賊，野不見飢，絃歌溢域。檀君王儉自戊辰統國，傳四十七世，歷二千九十六年。
壬戌，秦始時，神人大解慕漱起於熊心山。丁未，漢惠時，燕酋衛滿竊居西鄙一隅，番韓準爲戰，不敵，入海而亡，自此三韓所率之衆，殆遷民於漢水之南。一時羣雄競兵於遼海之東。
至癸酉，漢武時，漢移兵滅右渠，西鴨綠人高豆莫汗倡義興兵，亦稱檀君。乙未，漢昭時，進據夫餘故都，稱國東明，是乃新羅故壤也。
至癸亥，春正月，高鄒牟亦以天帝之子，繼北夫餘而興，復檀君舊章，詞解慕漱爲太祖，始建元爲多勿，是爲高句麗始祖也。
下篇
人類之祖曰那般，初與阿曼相遇之處曰阿耳斯它。夢得天神之敎，而自成婚禮，則九桓之族皆其後也。
昔有桓國，衆富且庶焉。初，桓仁居于天山，得道長生，擧身無病，代天宣化，使人無兵，人皆作力，自無飢寒。傳赫胥桓仁、古是利桓仁、朱于襄桓仁、釋提任桓仁、邱乙利桓仁，至智爲利桓仁，或曰檀仁。
古記云：波奈留之山下有桓仁氏之國，天海以東之地，亦稱波奈留之國。其地廣南北五萬里，東西二萬餘里，摠言桓國，分言則卑離國、養雲國、寇莫汗國、句茶川國、一羣國、虞婁國一云畢那國、客賢汗國、句牟額國、賣句餘國一云稷臼多國、斯納阿國、鮮禾卑國一稱豕韋國，或云通古斯國、須密爾國，合十二國也。天海，今曰北海。傳七世，歷年三千三百一年，或云六萬三千一百八十二年，未知孰是。
桓國之末，安巴堅下視三危、太白，皆可以弘益人間。誰可使之，五加僉曰：「庶子有桓雄，勇兼仁智，嘗有意於易世，以弘益人間，可遣太白而理之。」乃授天符印三種，仍勅曰：「如今人物業已造完矣，君勿惜厥勞，率衆三千而往，開天立敎，在世理化，爲萬世子孫之洪範也。」
時有盤固者，好奇術，欲分道，而往請，乃許之。遂積財寶，率十干、十二支之神將，與共工、有巢、有苗、有燧偕至三危山拉林洞窟，而立爲君，謂之諸畎，是謂盤固可汗也。
於是桓雄率衆三千降于太白山頂，神壇樹下，謂之神市，是謂桓雄天王也。將風伯、雨師、雲師，而主穀、主命、主刑、主病、主善惡，凡主人間三百六十餘事，在世理化，弘益人間。
時有一熊一虎，同隣而居，嘗祈于神壇樹，願化爲神戒之氓。雄聞之曰：「可敎也。」乃以呪術，換骨移神，先以神遺靜解靈其艾一炷，蒜二十枚，戒之曰：「爾輩食之，不見日光百日，便得人形。熊虎二族，皆得而食之，忌三七日。」熊能耐飢寒，遵戒而得儀容；虎則放慢不能忌，而不得善業，是二性之不相若也。熊女者無與爲歸，故每於壇樹下呪願有孕。乃假化爲桓而使與之爲婚，懷孕生子，有帳。
桓雄天王，肇自開天，生民施化，演天經、講神誥，大訓于衆。自是以後，蚩尤天王闢土地，採銅鐵，鍊兵興産，時九桓皆以三神爲一源之祖，主蘇塗，主管境，主責禍。與衆議，一歸爲和白，竝智生雙修爲居佺。自是九桓悉統于三韓，管境之天帝子乃號曰檀君王儉。
密記云：桓國之末，有難治之强族，患之。桓雄乃以三神設敎，以佺戒爲業，而聚衆作誓，有勸懲善惡之法，自是密有剪除之志。時族號不一，俗尙漸岐，原住者爲虎，新住者爲熊。虎性嗜貪、殘忍，專事掠奪。熊性愚愎自恃，不肯和調。雖居同穴，久益疎遠，未嘗假貸，不通婚嫁事，每多不服，咸未有一其途也。至是，熊女君聞桓雄有神德，乃率衆往見，曰：「願賜一穴廛，一爲神戒之盟。」雄乃許之，使之奠接，生子有産。虎終不能悛，放之四海，桓族之興始此焉。
後有葛古桓雄，與炎農之國劃定彊界。又數傳而有慈烏支桓雄，神勇冠絶，以銅頭鐵額，能作大霧，造九治，而採鑛鑄鐵作兵，天下大畏之，世號爲蚩尤天王。蚩尤，俗言雷雨大作、山河改換之義也。蚩尤天王見炎農之衰，遂抱雄圖，屢起天兵於西，又自索度進兵，據有淮、岱之間。及軒侯之立也，直赴涿鹿之野，擒軒轅而臣之。後遣吳將軍西擊高辛，有功。
時天下鼎峙，涿之北有大撓，東有倉頡，西有軒轅，自相以兵，欲專其勝而未也。初，軒轅稍後起於蚩尤，每戰不利，欲依大撓而未得，又依倉頡而不得。二國，皆蚩尤之徒也。大撓嘗學干支之術，倉頡受符圖之文，當時諸侯罔不臣事者，亦以此也。
司馬遷史記曰：諸侯咸來賓從，而蚩尤最爲暴，天下莫能伐。軒轅攝政，蚩尤有兄弟八十一人，竝獸身人語，銅頭鐵額，食沙，造五丘杖、刀戟、太弩，威振天下。蚩尤，古天子之號也。

[book_title]神市歷代記
倍達，桓雄定有天下之號也，其所都曰神市，後徙靑邱國，傳十八世，歷一千五百六十五年。
一世曰桓雄天皇，一云居發桓，在位九十四年，壽一百二十歲。
二世曰居佛理桓雄，在位八十六年，壽一百二歲。
三世曰右耶古桓雄，在位九十九年，壽一百三十五歲。
四世曰慕士羅桓雄，在位一百七年，壽一百二十九歲。
五世曰太虞儀桓雄，在位九十三年，壽一百一十五歲。
六世曰多儀發桓雄，在位九十八年，壽一百十歲。
七世曰居連桓雄，在位八十一年，壽一百四十歲。
八世曰安夫連桓雄，在位七十三年，壽九十四歲。
九世曰養雲桓雄，在位九十六年，壽一百三十九歲。
十世曰葛古桓雄，又曰瀆盧韓，在位一百年，壽一百二十五歲。
十一世曰居耶發桓雄，在位九十二年，壽一百四十九歲。
十二世曰州武愼桓雄，在位一百五年，壽一百二十三歲。
十三世曰斯瓦羅桓雄，在位六十七年，壽一百歲。
十四世曰慈烏支桓雄，世稱蚩尤天王，徙都靑邱國，在位一百九年，壽一百五十一歲。
十五世曰蚩額特桓雄，在位八十九年，壽一百一十八歲。
十六世曰祝多利桓雄，在位五十六年，壽九十九歲。
十七世曰赫多世桓雄，在位七十二年，壽九十七歲。
十八世曰居弗檀桓雄 或云檀雄 在位四十八年 壽八十二歲。

[book_title]檀君世紀
序
爲國之道，莫先於士氣，莫先於史學，何也？史學不明，則士氣不振，士氣不振，則國本搖矣，政法歧矣。蓋史學之法，可貶者貶，可褒者褒，衡量人物，論診時像，莫非標準，萬世者也。斯民之生，厥惟久矣，創世條序，亦加訂證，國與史竝存，人與政俱擧，皆自我所先所重者也。嗚呼！政猶器，人猶道器，可離道而存乎？國猶形，史猶魂形，可失魂而保乎？竝修道器者，我也；俱衍形魂者，亦我也。故天下萬事，先在知我也。然則其欲知我，自何而始乎？
夫三神一體之道，在大圓一之義。造化之神，降爲我性敎化之神，降爲我命治化之神，降爲我情，故惟人爲最貴、最尊於萬物者也。夫性者，神之根也，神本於性，而性未是神也，氣之炯炯不昧者，乃眞性也。是以神不離氣，氣不離神，吾身之神與氣合，而後吾身之性與命可見矣；性不離命，命不離性，吾身之性與命合，而後吾身未始、神之性未始，氣之命可見矣。故其性之靈覺也，與天神同其源；其命之現生也，與山川同其氣；其情之永續也，與蒼生同其業也。乃執一而含三會，三而歸一者是也。
故定心不變謂之眞，我神通萬變謂之一神，眞我一神，攸居之宮也。知此眞源，依法修行，吉祥自臻，光明恒照，此乃天人相與之際緣，執三神戒盟而始能歸于一者也。故性、命、情之無機，三神一體之上帝也，與宇宙萬物混然同體，與心氣身無跡而長存，感息觸之無機，桓因主祖也，與世界萬邦一施而同樂，與天地人無爲而自化也。是故其欲立敎者，須先立自我革形者，須先革無形，此乃知我求獨之一道也。
嗚呼，痛矣！夫餘無夫餘之道，然後漢人入夫餘也；高麗無高麗之道，然後蒙古入高麗也。若其時之制先，而夫餘有夫餘之道，則漢人歸其漢也；高麗有高麗之道，則蒙古歸其蒙古也。嗚呼，痛矣！向年潛淸輩之邪論，陰與百鬼夜行，以男生、發岐之逆心，相應而合勢，爲國者抑何自安於道器兩喪、形魂全滅之時乎？
今外人干涉之，政去益滋甚，讓位、重祚，任渠弄擅，如我大臣者，徒束手而無策，何也？國無史而形失魂之故也！一大臣之能，姑無可求之爲言，而乃擧國之人皆救國，自期而求其所以爲有益於救國，然後方可得以言救國也。然則救國何在哉？向所謂國有史而形有魂也。神市開天，自有其統。國因統而立，民因統而興，史學豈不重歟？書此樂爲檀君世紀序。
上之十二年癸卯十月三日，紅杏村叟書于江都之海雲堂。
檀君世紀
古記云：王儉，父檀雄，母熊氏王女。辛卯五月二日寅時，生于檀樹下。有神人之德，遠近畏服。年十四，甲辰，熊氏王聞其神聖，擧爲裨王，攝行大邑國事。戊辰，唐堯時，來自檀國，至阿斯達檀木之墟，國人推爲天帝子，混一九桓，神化遠曁，是謂檀君王儉。在裨王位二十四年，在帝位九十三年，壽一百三十歲。
戊辰元年，大始神市之世，四來之民，遍居山谷，草衣跣足。至開天一千五百六十五年上月三日，有神人王儉者，五加之魁，率徒八百，來御于檀木之墟，與衆奉祭于三神。其至神之德，兼聖之仁，乃能奉詔繼天，巍蕩惟烈，九桓之民咸悅誠服，推爲天帝化身而帝之，是爲檀君王儉，復神市舊規，立都阿斯達，建邦號朝鮮。
詔曰：天節惟一，弗二厥門。爾惟純誠一，爾心乃朝天，天範恒一，人心惟同，推己秉心，以及人心，人心惟化，亦合天範，乃用御于萬邦。爾生惟親，親降自天，惟敬爾親，乃克敬天，以及于邦國，是乃忠孝，爾克體是道。天有崩，必先脫免，禽獸有雙，弊履有對，爾男女以和，無怨、無妬、無淫。爾嚼十指，痛無大小，爾相愛無胥讒，瓦佑無相殘，家國以興。爾觀牛馬，猶分厥蒭，爾瓦讓，無胥奪共作，無相盜，國家以殷。爾觀于虎，彊暴不靈，乃作孼，爾無桀騖以戕性，無傷人，恒遵天範，克愛物。爾扶傾，無陵弱，濟恤，無侮卑。爾有越厥，則永不得神佑，身家以殞。爾如有衝火于禾田，禾稼將殄滅，神人以怒，爾雖厚包，厥香必漏。爾敬持彛性，無懷慝，無隱惡，無藏禍心，克敬于天，親于民，爾乃福祿無窮。爾五加，衆其欽哉！
於是命彭虞闢土地，成造起宮室，臣智造書契，奇省設醫藥，那乙管版籍，羲典卦筮，尤掌兵馬。納斐西岬河伯女爲后，治蠶。淳厖之治，熙洽四表。
丁巳五十年，洪水汎濫，民不得息。帝命風伯、彭虞治水，定高山大川，以便民居。牛首州有碑。
戊午五十一年，帝命雲師倍達臣設三郞城于穴口，築祭天壇於摩璃山，今塹城壇是也。
甲戌六十七年，帝遣太子扶婁與虞司空會于塗山，太子傳五行治水之法，勘定國界，幽營二州屬我，定淮、岱諸侯，置分朝以理之，使虞舜監其事。
庚子九十三年，帝在柳闕，土階自成，草茆不除，檀木茂陰。與熊、虎遊觀，牛羊茁，浚溝洫，開田陌，勸田蠶，治漁獵，民有餘物，俾補國用。國中大會，上月祭天，民皆熙皞自樂。自此皇化，洽被九域，遠曁耽浪，德敎漸得偉廣。
於是區劃天下之地，分統三韓。三韓皆五加，六十四族。
是歲三月十五日，帝崩于蓬亭，葬于郊外十里之地，萬姓如喪考妣，奉檀旂，晨夕合坐敬拜，常念不忘于懷。太子扶婁立。
二世檀君扶婁
在位五十八年。
辛丑元年，帝賢而多福，居財大富，與民共治産業，無一民飢寒。每當春、秋，巡省國中，祭天如禮，察諸汗善惡，克愼賞罰，浚渠洫，勸農桑，設寮興學，文化大進，聲聞日彰。
初，虞舜置幽、營二州於藍國之隣，帝遣兵征之，盡逐其君，封東武、道羅等，以表其功。神市以來，每當祭天，國中大會齊唱，讚德諧和，於阿爲樂，感謝爲本，神人以和，四方爲式，是爲參佺，戒其詞曰：
於阿於阿，我等大祖神、大恩德，倍達國我等，皆百百千千勿忘。
於阿於阿，善心大弓，成惡心矢的，成我等百百千千人，皆大弓絃，同善心，直矢一心同。
於阿於阿，我等百百千千人，皆大弓一衆，多矢的貫，破沸湯，同善心中，一塊雪惡心。
於阿於阿，我等百百千千人，皆大弓，堅勁同心，倍達國光榮百百千千年，大恩德，我等大祖神，我等大祖神！
壬寅二年，帝召少連、大連問治道。先是少連、大連善居喪，三日不怠，三月不懈，朞年悲哀，三年憂。自是，擧俗停喪五月，以久爲榮，此非天下之大聖，其能德化之流行如是，傳郵之速者乎！二連以孝聞，亦見稱於孔子。夫孝者，愛人益世之本，放諸四海而準焉。
癸酉三年，九月，下詔使民編髮，盖首，服靑衣，斗衡諸器，悉準於官，布苧市價，無處有二，民不自欺，遠近便之。
庚戌十年，四月，劃邱井爲田結，使民自無私利。
壬子十二年，神誌、貴己製獻七回曆邱井圖。
戊戌五十八年，帝崩。是日，日蝕，山獸作隊，亂叫山上。萬姓慟之甚，後國人設祭，家內擇地設壇，而土器盛禾穀置壇上，稱爲扶婁壇地，是爲業神，又稱佺戒，以全人受戒爲業主，嘉利人與業俱全之義也。太子嘉勒立。
三世檀君嘉勒
在位四十五年。
己亥元年，五月，帝召三郞乙普勒，問神王倧佺之道。普勒交拇加右手，行三六大禮，而進言曰：「神者，能引出萬物，各全其性，神之所妙，民皆依恃也；王者，能德義理世，各安其命，王之所宣，民皆承服也。倧者，國之所選也；佺者，民之所擧也；皆七日爲回，就三神執盟，三忽爲佺，九桓爲倧，盖其道也。欲爲父者，斯父矣；欲爲君者，斯君矣；欲爲師者，斯師矣；爲子、爲臣、爲徒者，亦斯子、斯臣、斯徒矣。故神市開天之道，亦以神施敎，知我求獨，空我存物，能爲福於人世而已。代天神而王天下，弘道益衆，無一人失性；代萬王而主人間，去病解怨，無一物害命。使國中之人知改妄卽眞，而三七計日，會全人執戒。」自是朝有倧訓，野有佺戒，宇宙精氣，粹鍾日域，三光五精，凝結腦海，玄妙自得，光明共濟，是爲居發桓也。施之九桓，九桓之民咸率歸一于化。
庚子二年，時俗尙不一，方言相殊，雖有象形表意之眞書，十家之邑，語多不通；百里之國，字難相解。於是命三郞乙普勒譔正音三十八字，是爲加臨土，其文曰：
[IMG:桓檀古记_1.jpg]
辛丑三年，命神誌高契編修倍達留記。
甲辰六年，命列陽褥薩索靖遷于弱水，終身棘置，後赦之，仍封其地，是爲凶奴之祖。
丙午八年，康居叛，帝討之於支伯特。夏四月，帝登不咸之山，望民家炊煙少起，命減租稅有差。
戊申十年，豆只州濊邑叛，命余守己斬其酋素尸毛犁，自是稱其地曰素尸毛犁，今轉音爲牛首國也。其後孫有陜野奴者，逃於海上，據三島，僭稱天王。
癸未四十五年，九月，帝崩，太子烏斯丘立。
四世檀君烏斯丘
在位三十八年。
甲申元年，封皇弟烏斯達爲蒙古里汗，或曰今蒙古族爲基後云。冬十月，北巡而回，到太白山，祭三神，得靈草，是謂人蔘，又稱仙藥，自後神仙不死之說，與採蔘保精密有關聯。間有採得家，所傳神異顯靈，頗多奇驗云。
戊子五年，鑄圓孔貝錢。秋八月，夏人來獻方物，求神書而去。十月，朝野別記書于石，以公于民。
庚寅七年，設造船于薩水之上。
壬寅十九年，夏主相失德，帝命息達率藍眞弁三部之兵往征之，天下聞之，乃服。
辛酉三十八年，六月，帝崩，羊加丘乙立。
五世檀君丘乙
在位十六年。
壬戌元年，命築壇于太白山，遣使致祭。
癸亥二年，五月，蝗虫大作，遍滿田野。帝親巡田野，呑蝗而告三神使滅之，數日盡滅。
乙丑四年，始用甲子作曆。
己巳八年，身毒人流漂到東海濱。
丁丑十六年，親幸藏唐京，封築三神壇，多植桓花。七月，帝南巡，歷風流江，到松壤，得疾，尋崩，葬于大博山。牛加達門被選於衆，入承大統。
六世檀君達門
在位三十六年。
戊寅元年。
壬子三十五年，會諸汗于常春，祭三神于九月山，使神誌發理作誓效訶，其詞曰：
朝光先受地，三神赫世臨。桓因出象先，樹德宏且深。諸神議遣雄，承詔始開天。蚩尤起靑邱，萬古振武聲。淮岱皆歸王，天下莫能侵。王儉受大命，懽聲動九桓。魚水民其蘇，草風德化新。怨者先解怨，病者先去病。一心存仁孝，四海盡光明。眞韓鎭國中，治道咸維新。慕韓保其左，番韓控其南。巉岩圍四壁，聖主幸新京。如秤錘極器，極器白牙岡。秤榦蘇密郞，錘者安德鄕。首尾均平位，賴德護神精。興邦保太平，朝降七十國。永保三韓義，王業有興隆。興廢莫爲說，誠在事天神。
乃與諸汗立約束，曰：「凡我同約之人，以桓國五訓、神市五事，爲永久遵守之案。祭天之儀，以人爲本；爲邦之道，以食爲先。農者，萬事之本；祭者，五敎之源。宜與國人共治爲産。先講重族，次宥俘囚，竝除死刑，責禍保境，和白爲公，專以一施共和之心，謙卑自養，以爲仁政之始也。」時執盟貢幣者，大國二，小國二十，墟落三千六百二十四。
癸丑三十六年，帝崩，羊加翰栗立。
七世檀君翰栗
在位五十四年。
甲寅元年。
丁未五十四年，帝崩，于西翰立。
八世檀君于西翰或曰烏斯含
在位八年。
戊申元年，定二十稅一之法，廣通有無，以補不足。
己酉二年，是歲豐登，有一莖八穗。
辛亥四年，帝以微服潛出國境，視察夏情而還，大改官制。
甲寅七年，三足烏飛入苑中，其翼廣三尺。
乙卯八年，帝崩，太子阿述立。
九世檀君阿述
在位三十五年。
丙辰元年，帝有仁德，民有犯禁者，必曰：「糞地雖汚，降雨露有時，置而不論。」犯禁者乃化其德，淳厖之化大行。是日，兩日竝出，觀者如堵。
丁巳二年，靑海褥薩于捉擧兵犯闕，帝避于常春，創新宮于九月山南麓。命遣于支、于栗等討誅之。後三年，還都。
庚寅三十五年，帝崩，牛加魯乙立。
十世檀君魯乙
在位五十九年。
辛卯元年，始作大囿，養畜外之獸。
壬辰二年，親臨墟落存問，駕停野外，賢者多歸之。
乙未五年，宮門外設伸寃木，以聽民情，中外大悅。
丙午十六年，東門外十里陸地生蓮，不咸臥石自起，天河神龜負圖而現，圖如柶板。渤海沿岸金塊露出，數量十有三石。
乙丑三十五年，始置監星。
己丑五十九年，帝崩，太子道奚立。
十一世檀君道奚
在位五十七年。
庚寅元年，帝命五加擇十二名山之最勝處，設國仙蘇塗，多環稙檀樹，擇最大樹，封爲桓雄，像而祭之，名雄常。國子師傳，有爲子獻策曰：「惟我神市，實自桓雄開天，納衆以佺，設戒而化之，天經神誥，詔述於上，衣冠帶釰，樂效於下，民無犯而同治，野無盜而自安，擧世之人，無疾而自壽，無歉而自裕，登山而歌，迎月而舞，無遠不至，無處不興，德敎加於萬民，頌聲溢於四海，有是請。」
冬十月，命建大始殿，極壯麗奉天帝桓雄，遺象而安之，頭上光彩閃閃如大日，有圓光照耀宇宙，坐於檀樹之下，桓花之上，如一眞神，有圓心，持天符印標，揭大圓一之圖於樓殿，立號居發桓。三日而戒，七日而講，風動四海，其念標之文曰：
天以玄黙爲大，其道也，普圓，其事也，眞一；地以蓄藏爲大，其道也，效圓，其事也，勤一；人以知能爲大，其道也，擇圓，其事，也協一。故一神降衷，性通光明，在世理化，弘益人間。仍刻之于石。
丁巳二十八年，設所而聚方物，以閱珍奇，天下之民爭獻，陳設如山。
丁卯三十八年，徵民丁，皆爲兵，送選士二十人于夏都，始傳國訓，以示威聲。
乙亥四十六年，設作廳于松花江岸，舟楫器物大行于世。三月，祭三神于山南，供酒備膳，致詞而醮之。是夜，特賜宣醞，與國人環飮，觀百戱。罷，仍登樓殿論經演誥，顧謂五加曰：「自今以後，禁殺放生，釋獄飯丐，竝除死刑。」內外聞之，大悅。
丙戊五十七年，帝崩，萬姓慟之如考妣喪。三年憂，四海停聲樂。牛加阿漢立。
十二世檀君阿漢
在位五十二年。
丁亥元年。
戊子二年，夏四月，一角獸見於松花江北邊。秋八月，帝巡國中，至遼河之左，立巡狩管境，碑刻歷代帝王名號而傳之，是金石之最也。後滄海力士黎洪星過此，題一詩曰：「村郊稱弁韓，別有殊常石。臺荒躑躅紅，字沒苺苔碧。生於剖判初，立了興亡夕。文獻俱無徵，此非檀氏跡？」
乙卯二十九年，命菁莪褥薩丕信、西沃沮褥薩高士琛、貊城褥薩突盖封爲列汗。
戊寅五十二年，帝崩，牛加屹達立。
十三世檀君屹達一云代音達
在位六十一年。
己卯元年。
甲午十六年，定州縣，立分職之制，官無兼權，政無越則，民無離鄕，自安所事，絃歌溢域。是歲冬，殷人伐夏，其主桀請援，帝以邑借末良率九桓之師，以助戰事。湯遣使謝罪，乃命引還。桀違之，遣兵遮路，欲敗禁盟，遂與殷人伐桀，密遣臣智于亮率畎軍合，與樂浪進據關中邠、岐之地而居之，設官制。
戊戌二十年，多設蘇塗，植天指花，使未婚子弟讀書習射，號爲國子郞。國子郞出行，頭揷天指花，故時人稱爲天指花郞。
戊辰五十年，五星聚婁，黃鶴來棲苑松。
己卯六十一年，帝崩，萬姓絶食而哭不絶，仍命釋囚俘，禁殺放生，過歲而葬之。牛加古弗立。
十四世檀君古弗
在位六十年。
庚辰元年。
乙酉六年。是歲，大旱，帝親禱天祈雨，誓告于天曰：「天雖大，無民何施？雨雖膏，無穀何貴？民所天者穀，天所心者人也，天人一體，天何棄民，乃雨滋穀，濟化以時！」言訖，大雨立降數千里。
辛酉四十二年，九月，枯木生芽，五色大鷄生於城東子村家，見者誤指爲鳳。
乙亥五十六年，遣官四方査計戶口，總一億八千萬口。
己卯六十年，帝崩，代音立。
十五世檀君代音一云後屹達
在位五十一年。
庚辰元年，殷主小甲遣使求和。是歲，改八十稅一之制。
辛巳二年，洪水大漲，民家多被害，帝甚憐恤，移其粟於蒼海蛇水之地，均給于民。冬十月，養雲、須密爾二國人來獻方物。
己丑十年，帝西幸弱水，命臣智禹栗採金鐵及膏油。秋七月，虞婁人二十家來投，命定着于鹽水近地。
丁未二十八年，帝登太白山，立碑刻列聖群汗之功。
己未四十年，封皇弟代心爲南鮮卑大人。
庚午五十一年，帝崩，牛加尉那立。
十六世檀君尉那
在位五十八年。
辛未元年。
戊戌二十八年，會九桓諸汗于寧古塔，祭三神上帝，配桓因、桓雄、蚩尤及檀君王儉，而亨之五日，大宴，興衆明燈守夜，唱經踏庭，一邊列炬，一邊瓊舞，濟唱愛桓歌，愛桓卽古神歌之類也。先人指桓花而不名，直曰花。愛桓之歌有云：「山有花，山有花，去年種萬樹，今年種萬樹，春來不咸花萬紅，有事天神樂太平。」
戊辰五十八年，帝崩，太子余乙立。
十七世檀君余乙
在位六十八年。
己巳元年。
庚申五十二年，帝與五加歷巡國中，至蓋斯城之境，有靑袍老人獻賀曰：「長生仙人之國，樂爲仙人之氓。帝德無愆，王道無偏。民兮隣兮，不見愁苦，責禍以信，管境以恩。城兮國兮，不見戰伐。」帝曰：「嘉納，嘉納！朕之修德日淺，恐無以報民之與望。」
丙子六十八年，帝崩，太子冬奄立。
十八世檀君冬奄
在位四十九年。
丁丑元年。
丙申二十年，支伯特人來獻方物。
乙丑四十九年，帝崩，太子緱牟蘇立。
十九世檀君緱牟蘇
在位五十五年。
丙寅元年。
己丑二十四年，南裳人入朝。
己未五十四年，支離叔作周天曆、八卦相重論。
庚申五十五年，帝崩，牛加固忽立。
二十世檀君固忽
在位四十三年。
辛酉元年。
辛未十一年，秋，白日貫虹。
丙申三十六年，修築寧古塔，作離宮。
庚子四十年，共工工忽製獻九桓地圖。
癸卯四十三年，四海未寧而帝崩，太子蘇台立。
二十一世檀君蘇台
在位五十二年。
甲辰元年，殷主小乙遣使入貢。
庚寅四十七年，殷主武丁旣勝鬼方，又引大軍侵攻索度、令支等國，爲我大敗，請和入貢。
壬辰四十九年，蓋斯原褥薩高登潛師襲鬼方，滅之，一群、養雲二國遣使朝貢。於是高登手握重兵，經略西北地，勢甚强盛，遣人請爲右賢王。帝憚之，不允，屢請，乃許，號爲豆莫婁。
乙未五十二年，右賢王高登薨，基孫索弗婁襲爲右賢王。帝巡狩國中，南至海城，大會父老，祭天歌舞，仍召五加，與之議傳位，自謂老倦于勤，欲委政於徐于餘，環薩水百里而封之，命爲攝主，號曰奇首。右賢王聞之，遣人勸帝止之，帝綜不聽，於是右賢王率左右及獵戶數千，遂卽位于夫餘新宮。帝不得已，傳玉冊國寶，廢徐于餘爲庶人。帝隱於阿斯達以終。是歲，伯夷、叔齊亦以孤竹君之子，遜國而逃，居東海濱，力田自給。
二十二世檀君索弗婁
在位四十八年。
丙申元年，帝命修築鹿山，改官制。秋九月，親幸藏唐京，立廟祀高登王。十一月，親率九桓之師，屢戰破殷都，尋和。又得大戰，破之。明年二月，追至河上而受捷賀，遷弁民于淮垈之地，使之畜農，國威大振。
辛丑六年，臣智陸右奏曰：「阿斯達，千年帝業之地，大運已盡，寧古塔王氣濃厚，以勝於白岳山，請築城移之。」帝不許，曰：「新都已宅，更何他往？」
乙卯二十年，至是藍國頗强，與孤竹君逐諸賊，南遷至俺瀆忽，居之近於殷境。使黎巴達頒兵進據邠、岐，與其遺民相結，立國稱黎，與西戎雜處，於殷家諸侯之間。藍氏威勢甚盛，皇化遠及恒山以南之地。
辛未三十六年，邊將申督因兵作亂，帝暫避于寧古塔，民多從之。
癸未四十八年，帝崩，太子阿忽立。
二十三世檀君阿忽
在位七十六年。
甲申元年，命皇叔固弗加治樂浪，忽遣熊乫孫與藍國君觀南征之兵，置六邑於殷地。殷人相爭不決，乃進兵攻破之。秋七月，誅申督，還都，命釋囚浮。
乙酉二年，藍國君今達與靑邱君、句麗君會于周愷，合蒙古里之兵，所到破殷，城柵深入奧地，定淮岱之地，分封蒲古氏於淹，盈古氏於徐，邦古氏於淮。殷人望風煌怯，莫敢近之。
戊子五年，召二韓及五加，議停寧古塔移都事。
己亥七十六年，帝崩，太子延那立。
二十四世檀君延那
在位十一年。
庚子元年，命皇叔固弗加爲攝政。
辛丑二年，諸汗奉詔，增設蘇塗祭天。國家有大事異災，則輒禱之，定民志于一。
庚戌十一年，帝崩，太子率那立。
二十五世檀君率那
在位八十八年。
辛亥元年。
丁亥三十七年，箕徙居西華，謝絶人事。
丁酉四十七年，帝在上蘇塗講古禮，因間侫臣、直臣之分，三郞洪雲性進對曰：「執理不屈者，直臣也；畏威曲從者，侫臣也。君源臣流，源旣濁矣，流其求淸，是爲不可，故君聖然後臣直。」帝曰：「善哉！」
己酉五十九年，田穀豐登，有一莖五穗之粟。
戊寅八十八年，帝崩，太子鄒魯立。
二十六世檀君鄒魯
在位六十五年。
己卯元年，秋七月，白岳山溪谷白鹿二百，作隊而來遊。
癸未六十五年，帝崩，太子豆密立。
二十七世檀君豆密
在位二十六年。
甲申元年，天海水溢，斯阿蘭山崩。是歲，須密爾國、養雲國、句茶川國皆遣使獻方物。
辛卯八年，太旱之餘，大雨注，下民無收穫，帝命發倉周給。
己酉二十六年，帝崩，奚牟立。
二十八世檀君奚牟
在位二十八年。
庚戌元年，帝有疾，使白衣童子禱天，尋瘉。
庚申十一年，夏四月，旋風大起，暴雨注下，陸上魚類亂墜。
丁卯十八年，氷海諸汗遣使入貢。
丁丑二十八年，帝崩，摩休立。
二十九世檀君摩休
在位三十四年。
戊寅元年，周人入貢。
乙酉八年，夏，地震。
丙戌九年，南海潮水退三尺。
辛亥三十四年，帝崩，太子奈休立。
三十世檀君奈休
在位三十五年。
壬子元年，帝南巡，觀靑邱之政，刻石蚩尤天王功德。西至奄瀆忽，會分朝諸汗，閱兵，祭天，與周人修好。
丙辰五年，凶奴入貢。
丙戌三十五年，帝崩，太子登兀立。
三十一世檀君登兀
在位二十五年。
丁亥元年。
壬寅十六年，鳳鳴白岳，麒麟來遊上苑。
辛亥二十五年，帝崩，子鄒密立。
三十二世檀君鄒密
在位三十年。
壬子元年。
甲寅三年，鮮卑山酋長們古入貢。
癸亥十二年，楚大夫李文起入朝。
甲子十三年，三月，日蝕。
丙寅十五年，農作大饑。
辛巳三十年，帝崩，太子甘勿立。
三十三世檀君甘勿
在位二十四年。
壬午元年。
癸未二年，周人來獻虎象之皮。
戊子七年，寧古塔西門外，甘勿山之下，建三聖祠，親祭，有誓告，文曰：「三聖之尊，與神齊功。三神之德，因聖益大。虛粗同體，個全一如。智生雙修，形魂俱衍。眞敎乃立，信久自明。乘勢以尊，回光反躬。截彼白岳，萬古一蒼。列聖繼作，文興禮樂，規模斯大，道術淵宏。執一含三，會三歸一。大演天戒，永世爲法。」
乙巳二十四年，帝崩，太子奧婁門立。
三十四世檀君奧婁門
在位二十三年。
丙午元年。是歲，五穀豐熟，萬姓歡康，作兜里之歌，其歌曰：「天有朝暾，明光熙耀。國有聖人，德敎廣被大邑國。我倍達聖朝多，多人不見苛政，熙皞歌之長太平。」
乙卯十年，兩日竝出，仍黃霧四塞。
戊辰二十三年，帝崩，太子沙伐立。
三十五世檀君沙伐
在位六十八年。
己巳元年。
甲戌六年。是歲，有蝗蟲，大水。
壬午十四年，虎入宮殿。
壬辰二十四年，有大水，山崩壞，谷充塡。
戊午五十年，帝遣將彦波弗哈平海上熊襲。
甲戌六十六年，帝遣祖乙直穿燕都，與齊兵戰于臨淄之南郊，告捷。
丙子六十八年，帝崩，太子賣勒立。
三十六世檀君賣勒
在位五十八年。
丁丑元年。
甲辰二十八年。有地震，海溢。
戊申三十二年，西村民家牛生八足犢。
辛亥三十五年，龍馬出於天河，背有星文。
甲寅三十八年，遣陜野侯裵幋命往討海上。十二月，三道悉平。
戊辰五十二年，帝遣兵與須臾兵伐燕，燕人告急於齊，齊人大擧入孤竹，遇我伏兵，戰不利，乞和而去。
甲戌五十八年，帝崩，太子麻勿立。
三十七世檀君麻勿
在位五十六年。
乙亥元年。
庚午五十六年，帝南巡，至淇水，崩，太子多勿立。
三十八世檀君多勿
在位四十五年。
辛未元年。
乙卯四十五年，帝崩，太子豆忽立。
三十九世檀君豆忽
在位三十六年。
丙辰元年。
辛卯三十六年，帝崩，太子達音立。
四十世檀君達音
在位十八年。
壬辰元年。
己酉十八年，帝崩，太子音次立。
四十一世檀君音次
在位二十年。
庚戌元年。
己巳二十年，帝崩，太子乙于支立。
四十二世檀君乙于支
在位十年。
庚午元年。
己卯十年，帝崩，太子勿理立。
四十三世檀君勿理
在位三十六年。
庚辰元年。
乙卯三十六年，隆安獵戶于和沖自稱將軍，聚衆數萬，陷西北三十六郡，帝遣兵不克。冬，賊圍都城，急攻，帝與左右宮人奉廟社主，浮舟而下，之海頭，尋崩。是歲，白民城褥薩丘勿以命起兵，先據藏唐京，九地師從之，東西鴨綠十八城皆遣兵來援。
四十四世檀君丘勿
在位二十九年。
丙辰元年，三月，大水浸都城，賊大亂。丘勿率兵一萬往討之，賊不戰自潰，遂斬于和沖。於是丘勿爲諸將所推，乃於三月十六日築壇祭天，遂卽位于藏唐京，改國號爲大夫餘，改三韓爲三朝鮮。自是三朝鮮雖奉檀君爲一尊臨理之制，而惟和戰之權不在一尊也。七月，命改築海城爲平壤，作離宮。
丁巳二年，禮官請行三神迎鼓祭，乃三月十六日也。帝親幸敬拜，初拜三叩，再拜六叩，三拜九叩，禮也，從衆特爲十叩，是爲三六大禮也。
壬申十七年，監察官于州郡糾察吏民，擧孝廉。
戊寅二十三年，燕遣使賀正。
甲申二十九年，帝崩，太子余婁立。
四十五世檀君余婁
在位五十五年。
乙酉元年，築城長嶺狼山。
辛丑十七年，燕人侵邊，郡守將苗長春擊敗之。
丙辰三十二年，燕人倍道入寇，陷遼西，逼雲障、番朝鮮，命上將于文言禦之。眞、莫二朝鮮亦派兵來救，設伏來攻，破燕、齊之兵於五道河，遼西諸城悉復。
丁巳三十三年，燕人敗，屯連雲島，造船將來襲。于文言追擊，大破射殺其將。
辛未四十七年，北漠酋長厄尼車吉來朝，獻馬二百匹，請共伐燕，乃以番朝鮮少將申不私率兵一萬，合攻燕上谷援之，置城邑。
戊寅五十四年，自上谷役後，燕連年來侵，至是遣使請和，許之，復以造陽以西爲界。
己卯五十五年，夏，大旱，慮有冤獄，大赦，親幸祈雨。九月，帝崩，太子普乙立。
四十六世檀君普乙
在位四十六年。
庚辰元年，十二月，番朝鮮王解仁爲燕所遣刺客所害，五加爭立。
戊戌十九年，正月，邑借箕詡以兵入宮，自以番朝鮮王，遣人請允，帝許之，使堅備燕。
丁巳三十八年，都城大火，盡燒，避御于海城離宮。
癸亥四十四年，北漠酋長尼舍獻樂，乃受而厚賞。
乙丑四十六年，韓介率須臾兵犯闕，自立。上將高列加起義，擊破之。帝還都，大赦。自此國勢甚微，國用不敷，尋帝崩，無嗣，高列加以檀君勿理之玄孫，爲衆愛戴，且有功，遂卽位。
四十七世檀君古列加
在位五十八年。
丙寅元年。
己卯十四年，立檀君王儉廟于白岳山，令有司四時祭之，帝歲一親祭。
己酉四十四年，燕遣使賀正。
癸丑四十八年，十月朔，日蝕。是歲冬，北漠酋長阿里當夫請出師伐燕，帝不從，自是怨不朝貢。
壬戌五十七年，四月八日，解慕漱降于熊心山，起兵，其先槀離國人也。
癸亥五十八年，帝仁柔不斷，令多不行。諸將恃勇，禍亂頻起。國用不敷，民氣益哀。三月，祭天之夕，乃與五加議曰：「昔我列聖，肇極垂統，種德宏遠，永世爲法。今王道哀微，諸汗爭强，惟朕涼德懦不能理，無策招撫，百姓離散，惟爾五加，擇賢以薦，大開獄門，放還死囚以下諸俘虜。」翌日，遂棄位入山，修道登仙。於是五加共治國事六年。
先是，宗室大解慕漱密與須臾約，襲據故都白岳山，稱爲天王郞，四境之內，皆爲聽命。於是封諸將，陞須臾侯箕丕爲番朝鮮王，往守上下雲障，蓋北夫餘之興始此。而高句麗乃解慕漱之生鄕也，故亦稱高句麗也。
自檀君紀元元年戊辰，至今上踐祚後十二年癸卯，凡三千六百十六年也。是歲十月三日，紅杏村叟書于江都之海雲堂。

[book_title]北夫餘紀
上
始祖檀君 解慕漱
在位四十五年。
壬戌元年，帝天姿英勇，神光射人，望之若天王郞。年二十三，從天而降，是檀君高列加五十七年壬戌四月八日也，依熊心山而起，策室蘭濱，戴烏羽冠，佩龍光劍，乘五龍車，與從者五百人，朝則聽事，暮登天，至是即位。
癸亥二年。是歲三月十六日，祭天，設烟戶法，分置五加之兵，屯田自給，以備不虞。
己巳八年，帝率衆往諭故都，五加遂撤共和之政，於是國人推檀君，是爲北夫餘始祖也。冬十月，立公養胎母之法，敎人必自胎訓始。
壬申十一年，北漠酋長山只喀隆襲寧州，殺巡使穆遠登，大掠而去。
庚辰十九年，丕薨，子準襲父封爲番朝鮮王，遣官監兵，尤致力於備燕。燕遣將秦介侵我西鄙，至滿番汗爲界。
辛巳二十年，命祭天于白岳山阿斯達。七月，起新闕三百六十六間，名爲天安宮。
癸未二十二年，滄海力士黎洪星與韓人張良狙擧秦王政于博浪沙中，誤中副車。
壬辰三十一年，陳勝起兵，秦人大亂，燕、齊、趙民亡歸番朝鮮者數萬口，分置於上下雲障，遣將監之。
己亥三十八年，燕盧綰復修遼東故塞，東限浿水。浿水，今灤河也。
丙午四十五年，燕盧綰叛漢，入凶奴。其黨衛滿求亡於我，帝不許，然帝以病不能自斷，番朝鮮王箕準多失機，遂拜衛滿爲博士，劃上下雲障而封之。是歲冬，帝崩，葬于熊心山東麓，太子慕漱離立。
二世檀君慕漱離
在位二十五年。
丁未元年，番朝鮮王箕準久居須臾，嘗多樹恩，民皆富饒，後爲流賊所敗，亡入于海而不還。諸加之衆奉上將卓，大擧登程，直到月支立國。月支，卓之生鄕也，是謂中馬韓。於是弁、辰二韓亦各以其衆受封百里，立都自號，皆廳用馬韓政令，世世不叛。
戊申二年，帝遣上將延佗勃設城柵於平壤，以備賊滿。滿亦厭苦，不復侵擾。
己酉三年，以海城屬平壤道，使皇弟高辰守之，中夫餘一城悉從糧餉。冬十月，立京鄕分守之法，京則天王親總衛戍，鄕則四出分鎭，恰如柶戲觀戰龍圖，知變也。
辛未二十五年，帝崩太子高奚斯立。
三世檀君高奚斯
在位四十九年。
壬申元年，正月，樂浪王崔崇納穀三百石于海城。先是，崔崇自樂浪山載積珍寶而渡海至馬韓，都王儉城，是檀君解慕漱丙午冬也。
癸丑四十二年，帝躬率步騎一萬，破衛賊於南閭城，置吏。
庚申四十九年，一群國遣使獻方物。是歲九月，帝崩，太子高于婁立。
四世檀君高于婁一云解于婁
在位三十四年。
辛酉元年，遣將討右渠，不利。擢高辰守西鴨綠，增强兵力，多設城柵，能備右渠，有功，陞爲高句麗侯。
癸亥三年，右渠賊大擧入寇，我軍大敗，海城以北五十里之地，盡爲虜有。
甲子四年，帝遣將攻海城，三月而不克。
丙寅六年，帝親率精銳五千，襲破海城，追至薩水，九黎河以東悉降。
丁卯七年，設木柵於坐原，置軍於閭，以備不虞。
癸酉十三年，漢劉徹寇平那，滅右渠，仍欲置四郡，盛以兵四侵。於是高豆莫汗倡義起兵，所至連破漢寇，遺民四應以助戰，軍報大振。
甲午三十四年，十月，東明王高豆莫汗使人來告曰：「我是天帝子，裝欲都之，王其避之。」帝難之。是月，帝憂患成疾而崩，皇弟解夫婁立之。東明王以兵脅之不已，君臣頗難之。國相阿蘭弗奏曰：「通河之濱，迦葉之原有地，土壤膏腴，宜五穀，可都。」遂勸王移都，是謂迦葉原夫餘，或云東夫餘。
下
五世檀君高豆莫一云豆莫婁
在位二十二年，在帝位二十七年。
癸酉元年，是爲檀君高于婁十三年。帝爲人豪俊，善用兵，嘗見北夫餘衰，漢寇熾盛，慨然有濟世之志，至是卽位於卒本，自號東明。或云高列加之後也。
乙亥三年，帝自將，傳檄，所至無敵。不旬月，衆至五千。每與戰，漢寇望風而潰，遂引兵渡九黎河，追至遼東西安平，乃古槀離國之地。
甲午二十二年，是爲檀君高于婁三十四年，帝遣將破裵川之漢寇，與遺民幷力，所向連破漢寇，擒其守將，拒以有備。
乙未二十三年，北夫餘奉城邑降，屢哀欲保，帝廳之降，封解夫婁爲侯，遷之岔陵。帝前導鼓吹，率衆數萬而入都城，仍稱北夫餘。秋八月，與漢寇屢戰于西鴨綠可之上，大捷。
壬寅三十年，五月五日，高朱蒙誕降于岔陵。
辛酉四十九年，帝崩以遺命葬于卒本川，太子高無胥立。
六世檀君高無胥
在位二年。
壬戌元年，帝卽位于卒本川，與父老會于白岳山，立約，祭天，頒行事例，內外大悅。帝生而有神德，能以呪術呼風喚雨，善賑，大得民心，有小解慕漱之稱。時漢寇騷亂，遍于遼左，屢戰得捷。
癸亥二年，帝巡到寧古塔，得白獐。冬十月，帝崩，高朱蒙以遺命入承大統。先是，帝無子，見高朱蒙爲非常人，以女妻之，至是卽位，時年二十三。時下夫餘人將欲殺之，奉母命與烏伊、摩離、陜父等三人爲德友，行至岔陵水，欲渡無梁，恐爲追兵所迫，告水曰：「我是天帝子，河伯外孫，今日逃走，追者垂及，奈何？」於是魚鼈浮出成橋，始得渡，魚鼈乃解。

[book_title]迦葉原夫餘紀
始祖解夫婁
在位三十九年。
乙未元年，王爲北夫餘所制，徙居迦葉原，亦稱岔陵，宜五穀，尤多麥，又多虎、豹、熊、狼，便於獵。
丁酉三年，命國相阿蘭弗設賑，招撫遠近流民，使及時飽暖，又給田耕作。不數年，國富民殷，時有時雨滋岔陵。民歌王正春之謠。
壬寅八年，先是，河伯女柳花出遊，爲夫餘皇孫高慕漱之所誘，强至鴨綠邊室中而私之，仍升天。不是，父母責其無媒而從之，遂謫居邊室。高慕漱本名弗離支，或曰高辰之孫。王異柳花，同乘還宮而幽之。是歲五月五日，柳花夫人生一卵，有一男子破殼而出，是謂高朱蒙，骨表英偉，年甫七歲，自作弓矢，百發百中。夫餘語善射爲朱蒙，故以名云。
甲辰十年，王老無子，一日祭山川求嗣，所乘馬至鯤淵，見大石相對俠淚。王怪之，使人轉其石，有小兒金色，蛙形。王喜曰：「此乃天賫我令胤乎！」乃收而養之，名曰金蛙，及其長，立爲太子。
壬戌二十八年，國人以高朱蒙爲不利於國，欲殺之，高朱蒙奉母柳花夫人命，東南走渡淹離大水，到卒本川，明年開新國，是爲高句麗始祖也。
癸酉三十九年，王薨，太子金蛙立。
二世金蛙
在位四十一年。
甲戌元年，王遣使高句麗，獻方物。
丁酉二十四年，柳花夫人薨，高句麗以衛兵數萬，返葬于卒本，命以皇太后禮，遷就山陵，建廟祠于其側。
甲寅四十一年，王薨，太子帶素立。
三世帶素
在位二十八年。
乙酉元年，春正月，王遣使高句麗，請交質子，高句麗烈帝以太子都切爲質。都切不行，王恚之。冬十月，以兵五萬往侵卒本城，大雪，多凍死，乃退。
癸酉十九年，王侵攻高句麗，至鶴盤嶺下，遇伏兵大敗。
壬午二十八年，二月高句麗擧國來侵，王自率衆出戰，遇泥淖，王御馬陷不得出，高句麗上將怪由直前殺之。我軍猶不屈，圍數重，適大霧七日，高句麗烈帝潛師夜脫，從間道而遁去。夏四月，王弟與從者數百人奔至鴨綠谷，見海頭王出獵，遂殺之而取其民，走夷曷思水賓，立國稱王，是爲曷思，至太祖武烈帝隆武十六年八月，都頭王見高句麗日强，遂擧國自降，凡三世，歷四十七年而國絶。命都頭爲于台，賜第宅，以琿春爲食邑，仍封爲東夫餘侯。
秋七月，王從弟謂國人曰：「先王身弑國亡，人民無所依，曷思偏安，不能自國，吾亦才智魯下，無望與復，寧降以圖存。」以故都人民萬餘口投高句麗，高句麗封爲王，安置椽那部，以其背有絡文，賜姓絡氏，後稍自立，自開原西北，徙到白狼谷，又近燕之地。至文咨烈帝明治甲戌，以其國折入于高句麗椽那部，絡氏遂不祀。

[book_title]太白逸史
三神五帝本紀 第一
表訓天詞云：大始，上下四方，曾未見暗黑，古往今來，只一光明矣。自上界却有三神，卽一上帝，主體則爲一神，非各有神也，作用則三神也。三神有引出萬物，統治全世界之無量智能，不見其形體，而坐於最上上之天，所居千萬億，上恒時大放光明，大發神玅，大降吉祥，呵氣於包萬有，射熱以滋物種，行神以理世務。未有氣而始生水，使太水居北方，司命尙黑；未有機而始生火，使太火居南方，司命尙赤；未有質而始生木，使太木居東方，司命尙靑；未有形而始生金，使太金居西方，司命尙白；未有體而始生土，使太土居中方，司命尙黃。於是遍在天下者，主五帝司命，是爲天下大將軍也；遍在地下者，主五靈成効，是爲地下女將軍也。
稽夫三神，曰天一，日地一，日太一。天一主造化，地一主敎化，太一主治化。
稽夫五帝，曰黑帝，曰赤帝，曰靑帝，曰白帝，曰黃帝。黑帝主肅殺，赤帝主光熱，靑帝主生養，白帝主成熱，黃帝主和調。稽夫五靈，曰太水，曰太火，曰太木，曰太金，曰太土。太水主榮潤，太火主鎔煎，太木主營築，太金主裁斷，太土主稼種。於是三神乃督五帝，命各顯厥弘通，五靈啓，成厥化育。日行爲晝，月行爲夜，候測星曆，寒暑紀年漁區出船以守海，農區出乘以守陸。大矣哉！三神一體之爲庶物原理，而庶物原理之爲德、爲慧、爲力也。巍湯乎充塞于世，玄玅乎不可思議之爲運行也。然庶物各有數，而數未必盡厥庶物也；庶物各有理，而理未必盡厥庶物也；庶物各有力，而力未必盡厥庶物也；庶物各有無窮，而無窮未必盡厥庶物也。住世爲生，歸天爲死，死也者，永久生命之根本也，故有死必有生，有生必有名，有名必有言，有言必有行也。譬諸生，木有根必有苗，有苗必有花，有花必有實，有實必有用也。譬諸日，行有暗必有明，有明必有觀，有觀必有作，有作必有功也。則凡天下一切物，有若開闢而存，有若進化而在，有若循環而有。惟元之氣，至玅之神，自有執一含三之充實光輝者處之，則存感之。則應其來也，未有始焉者也。其往也，未有終焉者也。通於一，而未形成於萬而未有。
大辯經曰：惟天一神冥冥在上，乃以三大、三圓、三一之爲靈符者，大降降于萬萬世之萬萬民，一切惟三神所造，心、氣、身必須相信，未必永劫相守。靈、智、意三識，卽爲靈覺，生三魂，亦因其素以能衍形年魂，嘗與境有所感息觸者而眞，妄相引三途乃岐。故曰：有眞而生，有妄而滅，於是人物之生，均是一其眞源，性命精爲三關，關爲守神之要，會性不離命，命不離性，精在其中，心、氣、身爲三房，房爲成化之根源，氣不離心，心不離氣，身在其中。
感、息、觸爲三門，門爲行途之常法，感不離息，息不離感，觸在其中。
性爲眞理之元關，心爲眞神之玄房，感爲眞應之玅門。究理自性，眞機大發；存神求心，眞身大現；化應相感，眞業大成。
所驗有時，所境有空，人在其間，庶物之有虛粗同體者，惟一氣而已，惟三神而已。有不可窮之數，有不可避之理，有不可抗之力。有或善不善，報諸永劫；有或善不善，報諸自然；有或善不善，報諸子孫。
經云：人物同受三眞，惟衆迷地三妄。着根眞妄，對作三途。父道法天，眞一无僞；師道法地，勸一无怠；君道法人，協一无違。
高麗八觀記三神設云：上界主神，其號曰天一，主造化，有絶對至高之權能，無形而形，使萬物各通其性，是爲淸眞大之體也；下界主神，其號曰地一，主敎化，有至善惟一之法力，無爲而作，使萬物各知其命，是爲善聖大之體也；中界主神，其號曰太一，主治化，有最高無上之德量，無言而化，使萬物各保其精，是爲美能大之體也。然主體則爲一上帝，非各有神也，作用則三神也。故桓仁氏承一變，爲七二變，爲六之運，專用父道而注天下，天下化之神市氏，承天一生水，地二生火之位；專用師道而率天下，天下効之王儉氏，承徑一周三，徑一匝四之機；專用王道而治天下，天下從之。五帝設云：北方司命曰太水，其帝曰黑，其號曰玄玅眞元，其佐曰桓仁，在蘇留天，是爲大吉祥也；東方司命曰太木，其帝曰靑，其號曰同仁好生，其佐曰大雄，在太平天，是爲大光明也；南方司命曰太火，其帝曰赤，其號曰盛光普明，其佐曰庖犧，在元精天，是爲大安定也；西方司命曰太金，其帝曰白，其號曰淸淨堅虛，其佐曰治尤，在鉤和天，是爲大嘉利也；中方司命曰太土，其帝曰黃，其號曰中常悠久，其佐曰王儉，在安德天，是爲大豫樂也。
五帝注曰：五方各有司命，在天曰帝，在地曰大將軍，督察五方者爲天下大將軍，督察地下者爲地下女將軍也。龍王、玄龜主善惡，朱鵲、赤熛主命，靑龍、靈山主穀，白虎、兵神主刑，黃熊、女神主病。
三神山爲天下之根山，以三神名者，蓋自上世以來，咸信三神降遊於此，化宣三界三百六十萬之大周天。其體不生不滅，其用無窮無限，其檢理有時有境。神之至微至顯，神之如意自在，終不可得以知也。其迎也僾然，而如有見；其獻也愾然，而如有聞；其讚也欣然，而如有賜；其誓也肅然，而如有得；其送也恍然，而如有慊。是爲萬世人民之所以認識追仰於順和信悅之域者也。
三神，或說有以三爲新，新爲白，神爲高，高爲頭，故亦稱白頭山。又云，蓋馬，奚摩離之轉音，古語謂白爲奚，謂頭爲摩離也，白頭山之名亦起於是矣。
人類之祖曰那般，初與阿曼相偶之處曰阿耳斯，它亦稱斯它麗阿也。日夢得神啓，而自成昏禮，明水告天，而環飮山南，朱鵲來喜水北，神龜呈瑞谷西，白虎守嵎溪東，蒼龍升空中，有黃熊居之天海。金岳、三危、太白，本屬九桓，而蓋九皇六十四民皆其後也。然一山一水，各爲一國，群女群男，亦相分境，從境而殊國別，積久，創世條序後無得究也。久而後有帝桓仁者，出爲國人所愛戴，曰安巴堅，亦稱居發桓也。蓋所謂安巴也，堅乃繼天立父之名也。所謂居發桓，天地人定一之號也。自是桓仁兄弟九人，分國而治，是爲九皇六十四民也。竊想三神生天造物，桓仁敎人立義，自是子孫相傳，玄玅得道，光明理世，旣有天地人三極，大圓一之爲庶物原義，則天下九桓之禮樂，豈不在於三神古祭之俗乎？傳曰：三神之後，稱爲桓國。桓國，天帝所居之邦。又曰：三神在桓國之先，那般死爲三神。夫三神者，永久生命之根本也，故曰人物同出於三神，以三神爲一源之祖也。桓仁亦代三神，爲桓國天帝，後稱那般爲大先天，桓仁爲大中天。桓仁與桓雄、治尤爲三皇，桓雄稱大雄天，治尤爲智偉天乃，黃帝中經之所由作也。三光五氣，皆在視廳感覺，而世級日進，攢火焉，發語焉，造字焉，優勝劣敗之相競始乎起耳。熊族之中有檀國，最盛，王儉亦自天而降，來御于不咸之山，國人共立爲檀君，是謂檀君王儉也。生而至神，兼聖圓滿，統合九桓、三韓管境，復神市舊規，天下大治，擧世視同天神，自是崇報之禮，永世不替者也。
蓋九桓之族，分爲五種，以皮膚色貌爲別也，皆其俗，就實究理，策事而求，其是則同也。夫餘爲俗，水旱兵疾，國王有責，忠邪存亡，匹夫同歸，是其一證也。
色族：如黃部之人，皮膚稍黃，鼻不隆，頰高，髮黎，眼平；靑、黑、白部之人，皮膚晢，頰高，鼻隆，髮如灰；赤部之人，皮膚銹銅色，鼻低而端廣，顙後傾，髮捲縮，貌類黃部之人；藍部之人，一云風族；又棕色種，其皮膚暗褐色，貌猶黃部之人也。
三韓古俗，皆十月上旬，國中大會，築圓壇而祭天，祭地則方丘，祭先則角木，山像雄常，皆其遺法也。祭天，韓必自祭，其禮甚盛，可知也。是日，遠近男女皆以所産薦供，鼓吹百戲是俱，衆小諸國皆來獻方物，珍寶環積，邱山蓋爲民祈禳。乃所以繁殖管境，而蘇塗祭天，乃九黎敎化之源也。自是責禍善隣，有無相資，文明成治，開化平等，四海之內，莫不崇飾祀典者也。
祝兒之生，曰三神。祝禾之熱，曰業山，爲群生通力之所業，爲生産作業之神，故亦稱業主嘉利。發願岱土，曰土主大監；發願家宅，曰成造大君，亦歲成嘉福之神也。墓園、漁獵、戰陣、出行皆有祭，祭必擇齋，以利成也。蘇塗之立，皆有戒，忠、孝、信、勇、仁，五常之道也。
蘇塗之側，必立扃堂，使未婚子弟講習事物，蓋讀書、習射、馳馬、禮節、歌樂、拳搏並術釗，六藝之類也。
諸邑落皆自設三老，三老亦曰三師，有賢德者、有財施者、有識事者，皆師事之是也。又有六正，乃賢佐、忠臣、良將、勇卒、明師、德友是也。又殺生有法，上自國王，下至庶民，須自擇時與物而行之，一不濫殺。自古夫餘有馬不乘，禁殺放生者，亦其義也，故不殺宿，不殺卵，是擇時也；不殺幼，不殺益是擇物也。重物之義可謂至矣。
源花稱女郞，男曰花郞，又云天王郞，自上命賜鳥羽冠，加冠有儀注。時封大樹爲桓雄，神像而拜之，神樹俗謂之雄常，常謂常在也。
河伯，是天河人那般之後也。七月七日，卽那般渡河之日也。是日，天神命龍王召河伯入龍宮，使之主四海諸神。天河，一云天海，今曰北海是也。
天河注曰：天道起於北極，故天一生水，是謂北水，蓋北極，水精子所居也。
桓國本紀 第二
朝代記曰：昔有桓仁，降居天山，主祭天神，定命人民，攝治群務，野處而無蟲獸之害，群行而無怨逆之患。親疎無別，上下無等，男女平權，老少分役。當此之世，雖無法規號令，自成和樂循理。去其病而解其冤，扶其傾而濟其弱，一無憾且怫異者。
時人皆自號爲桓，以監群爲仁。仁之爲言，任也。弘益濟人，光明理世，使之任，其必仁也。故五加衆交相選於大衆，以必求業，故愛憎有別，各以其所心主辨之，而自擇其所求鵠。惟在九桓，爲公大同歸一焉者，則亦當自較得失，無一人異，然後從之。諸衆亦不敢遽下，獨術以處之。蓋處衆之法，無備有患，有備無患，必備豫。自給善群，能治萬里，同聲不言化行，於是萬方之民，不期而來，會者數萬衆，自相環舞，仍以推桓仁坐於桓花之下，積石之上，羅拜之山，呼聲溢歸者如市，是爲人間最初之頭祖也。
三聖密記云：波奈留山之下，有桓仁氏之國，天海以東之地，亦稱波奈留國也。其地廣南北五萬里，東西二萬餘里，摠言桓國，分言則：卑離國、養雲國、寇莫汗國、勾茶川國、一群國、虞婁國一云畢那國、客賢汗國、勾牟額國、賣勾餘國一云稷臼多國、斯納阿國、鮮卑爾國一云豕韋國，一云通古斯國、須密爾國，合十二國是也。天海，今曰北海。
密記注曰：蓋馬國，一云熊心國，在北蓋馬大嶺之北，距勾茶國二百里。勾茶國，舊稱瀆盧國，在北蓋馬大嶺之西。月漬國，在其北五百里。稷臼多國，或稱賣句餘國，舊在五難河，後爲瀆盧國所破，遂移于金山居之。勾茶國，本艾、蒜所産也，艾煎服以治冷，蒜燒食以治魔也。
朝代記曰：昔有桓國，衆富且庶焉。初，桓仁居于天山，得道長生，治身無病，代天興化，使人無兵，人皆力作以勤，自無飢寒也。傳赫胥桓仁、古是利桓仁、朱于襄桓仁、釋提壬桓仁、邱乙利桓仁，至智爲利桓仁，或曰檀因，傳七世，歷三千三百一年，或曰六萬三千一百八十二年。
桓國有五訓，神市有五事。所謂五訓者，一曰誠信不僞，二曰敬勤不怠，三曰孝順不違，四曰兼義不淫，五曰謙和不鬪。所謂五事者，牛加主穀，馬加主命，狗加主刑，猪加主病，羊加一作鷄加主善惡。
桓國注曰：桓者，全一也，光明也。全一爲三神之智能，光明爲三神之實德，乃宇宙萬物之所先也。
朝代記曰：古俗崇尙光明，以日爲神，以天爲祖，萬方之民信之不相疑，朝夕敬拜，以爲恒式。
太陽者，光明之所會，三神之攸居，人得光以作，而無爲自化。朝則齊登東山，拜日始生；夕則齊趨西川，拜月始生。
先是，桓仁生而自知化育五物，敷演五訓，主治五事，五加衆皆勤苦，使至善修行，開心光明，作事吉祥，住世快樂。桓仁高御上，上天惟意懇切，百途咸自和平，時稱天帝化身，而無敢叛者，九桓之民咸率歸于一。
神市本紀 第三
震域留記神市紀云：桓雄天皇見人居已完，萬物各得其所，乃使高矢禮專掌鳴養之務，是爲主穀，而時稼穡之道不備，又無火種，爲憂。一日偶入深山，只看喬木荒落，但遺骨骸，老幹枯枝交織亂叉，立住多時，沈吟無語，忽然大風吹林，萬竅怒號，老幹相逼，擦起火光，閃閃脇脇，乍起旋消，乃猛然惺悟曰：「是哉，是哉！是乃取火之法也！」歸，取老槐枝擦而爲火，功猶不完。明日，復至喬林處，徘徊尋思，忽然一個條紋虎咆哮躍來，高矢氏大叱一聲，飛石猛打，誤中岩角，炳然生火，乃大喜而歸，復擊石取火。從此民得火食，鑄冶之術始興，而制作之功亦漸進矣。
桓雄天皇又復命神誌赫德作書契。蓋神誌氏，世掌主命之職，專掌出納獻替之務，而只憑喉舌，曾無文字記存之法。一日出，衆狩獵，忽見驚起一隻牝鹿，彎弓欲射，旋失其懿，乃四處搜探，遍過山野，至平沙處，始見足印亂鎖，向方自明，乃俯首沈吟，旋復猛惺曰：「記存之法，惟如斯而已！夫惟如斯而已夫！」是日，罷獵而歸，反復審思，廣察萬象，不多日，悟得創成文字，是爲太古文字之始矣。但後世年代邈遠，而太古文字沒泯不存，抑亦其組成也猶有不便而然歟？亦嘗聞南海島郞河里之溪谷，及鏡珀湖先春嶺，與夫烏蘇里以外，岩石之間，時或有發見彫刻，非梵非篆，人莫能曉，此非神誌氏之所作古字歟？於是而更恨吾國之未振，吾族之不强也！
桓雄天皇使風伯釋提羅，雖除鳥獸蟲魚之害，而人民猶在洞窟土穴之中，下濕外風之氣，逼人成疾。且禽獸蟲魚之屬，一經窘逐，漸自退避藏匿，不便於屠殺供饋，於是使雨師王錦營造人居，主致牛、馬、狗豚、雕虎之獸而牧畜利用。使雲師陸若飛定男女婚娶之法焉。而治尤則世掌兵馬盜賊之職焉。
自此治尤、高矢、神誌之苗裔繁衍最盛。及至治尤天王登極，造九治以採銅鐵，鍊鐵以作刀戟、大弩以狩獵、征戰，賴以爲神。遠外諸族甚畏大弓之威，聞風膽寒者久矣，故彼謂我族爲夸，說文所謂「夸，从大从弓，爲東方人」者是也。乃至孔丘氏春秋之作，而夸之名遂與戎狄幷爲腥宥之稱，惜哉！三聖密記曰：桓國之末，有難治之强族，患之。桓雄爲邦，乃以三神設敎，而聚衆作誓，密有剪除之志。時族號不一，俗尙漸謗，原住者爲虎，新移者爲熊，然虎性貪嗜殘忍，專事掠奪；熊性愚愎自恃，不肯和調。雖居同穴，久益疎遠，未嘗假貸，不通婚嫁事，每多不服，咸未有一其途也。至是，熊女君聞桓雄有神德，乃率衆往見曰：「願賜一穴廛，一爲神戒之氓。」雄乃許之，使之奠接，生子有産。虎終不能悛，放之四海。桓族之興始此。
朝代記曰：時人多産乏，憂其生道之無方也。庶子之部，有大人桓雄者，探聽輿情，期欲天降，開一光明世界于地上。時安巴堅遍視金岳、三危、太白，而太白可以弘益人間，乃命雄曰：「如今人物業已造完矣，君勿惜勞苦，率衆人躬自降往下界，開天施敎，主祭天神，以立父權，扶携平和歸一；以立師道，在世理化，爲子孫萬世之洪範也。」乃授天符印三個，遣往理之。雄率徒三千，初降于太白山神壇樹下，謂之神市，將風伯、雨師、雲師而主穀、主命、主刑、主病、主善惡，凡主人間三百六十餘事，在世理化，弘益人間，是謂桓雄天王也。
時有一熊一虎，同隣而居，常祈于神壇樹，而又請於桓雄，願化爲天戒之氓。雄乃以神呪換骨移神，又以神遺得驗靈活，乃其艾一炷、蒜二十枚也，仍戒之曰：「爾輩食之，不見日光百日，自由成眞，平等濟物，便得化人踐形之大人者也。熊與虎兩家皆得而食之，忌三七日，務自修鍊。」而熊耐飢寒痛苦，遵天戒，守雄約，而得健者之女容；虎則誣慢，不能忌違天戒，而終不得與之贊天業，是二姓之不相若也。熊氏諸女，自執愚强，而無與之爲歸，故每於壇樹下群聚，以呪願有孕，有帳，雄乃假化爲桓，得管境，而使與之婚孕生子女，自是群女群男漸得就倫。其後有號曰檀君王儉，立都阿斯達，今松花江也，始稱國爲朝鮮。三韓、高離、尸羅、高禮、南、北沃沮、東、北夫餘、濊與貊，皆其管境也。
神市之世，有七回祭神之曆，一回日祭天神，二回日祭月神，三回日祭水神，四回日祭火神，五回日祭木神，六回日祭金神，七回日祭土神，盖造曆始於此。然舊用癸亥而檀君邱乙始用甲子，以十月爲上月，是謂歲首。六癸，自神市氏命神誌所製，而以癸爲首，癸，啓也，亥，核也，日出之根。故癸爲蘇羅，甲爲淸且伊，乙爲赤剛，丙爲仲林，丁爲海囚，戊爲中黃，己爲烈好遂，庚爲林樹，辛爲强振，壬爲流不地；亥爲支于離，子爲曉陽，丑爲加多，寅爲萬良，卯爲新特白，辰爲密多，巳爲飛頓，午爲隆飛，未爲順方，申爲鳴條，酉爲雲頭，戌爲皆福。
神市肇降之世，山無蹊逕，澤無舟梁，禽獸成群，草木遂長。處與禽獸群，族與萬物幷。禽獸之隊，可依羈而遊；烏鵲之巢，可攀援而戊。飢食渴飮，時用其血肉，織衣耕食，隨便自在，是謂至德之世。民居不知所爲，行不知所之其行，鎭鎭其視，顚顚含哺而熙，鼓腹而遊，日出而起，日入而息。盖天澤洽化，而不知窘乏者也。降及後世，民物益繁，素樸漸離，捷陟稶罰，勞勞孜孜，始以生計爲慮。於是耕者爭畝，漁者爭區，非爭而得之，則將不免窘乏矣。如是以後，弓弩作而鳥獸遁，網駱設而魚鰕藏，乃至刀戟甲兵，爾我相攻，磨牙流血，肝腦塗地，此亦天意固然，於是乎知戰爭之不可免也。今夫究其源，則盖一源之祖也。然地旣分東西，各據一方，土境逈殊，人煙不通，民知有我而不識有他，故狩獵採伐之外，曾無險陂。降至數千載之後，而世局已變，仲國者，西土之寶庫也，沃野千里，風氣恢暢，我桓族之分遷該域者，垂涎而轉進，土着之民，亦湊集而萃會，於是焉黨同讐異，而干戈胥動，此實萬古爭戰之始也。
自桓雄天皇五傳，而有太虞儀桓雄，敎人必使黙念淸心，調息保精，是乃長生久視之術也。有子十二人，長曰多儀發桓雄，季曰太卷，復號伏羲，日夢三神降靈于身，萬理洞徹，仍往三神山祭天，得卦圖於天河，其劃三絶三連，換位推理，妙合三極，變化無窮。
密記曰：伏羲出自神市，世襲雨師之職，後經靑邱、樂浪，遂徙于陳，幷與燧人、有巢立號於西土也。後裔分居于風山，亦姓風，後遂分爲佩、觀、任、己、煊、理、缸、彭八氏也。今山西濟水羲族舊居尙在，任、宿、須句、須臾等國皆環焉。
大辯經曰：伏羲出於神市，而作雨師，觀神龍之變而造卦圖，改神市癸亥而爲首甲子。女媧承伏羲制度，朱襄仍舊文字，而始傳六書。伏羲陵，今在山東魚臺縣，鳧山之南。神農起於列山。列山，列水所出也。神農，少典之子。少典與少卷，皆高矢氏之傍支也。盖當世之民，定着爲業，漸至成阜，穀麻藥石之術，亦已稍備，日中爲市，交易以退也。及至楡罔，爲政束急，諸邑携二，民多離散，世道多艱。我蚩尤天王，承神市之餘烈，與民更張，能得開天知生，開土理生，開人崇生，衆物原理，盡自檢察，德無不至，慧無不宜，力無不備。乃與民分治，虎据河朔，內養兵勇，外觀時變。及楡罔衰政，乃興兵出征，選兄弟宗黨中可將者八十一人，部領諸軍，發葛盧山之金，大制劍、鎧矛、戟、大弓、楛矢，一幷齊整，拔涿鹿而登九渾，連戰而捷，勢若疾風，罫伏萬軍，威振天下。一歲之中，凡拔九諸侯之地，更就雍狐之山，以九治發水金、石金，而制芮戈、雍狐之戟，更整師，躬率而出陣洋水，殺至空桑。空桑者，今之陳留，楡罔所都也。是歲之中，兼倂十二諸侯之國，殺得伏尸滿野，西土之民，莫不喪膽奔竄。時楡罔使少昊拒戰，天王揮芮戈、雍狐之戟，與少昊大戰，又作大霧，使敵將兵昏迷自亂，少昊大敗，落荒而走入空桑，偕楡罔出奔。蚩尤天王乃卽祭天，而誓告天下泰平，更復進兵，圍迫涿鹿，一擧而滅之。管子所謂「天下之君頓戰，一怒伏尸滿野」者是也。
時有公孫軒轅者，土着之魁，始聞蚩尤天王入城空桑，大布新政，而敢有自代爲天子之志，乃大興兵馬，來與欲戰。天王先遣降將少昊圍迫涿鹿而滅之，軒轅猶不自屈，敢出百戰。天王動令九軍，分出四道，自將步騎三千，直與軒轅連戰于涿鹿、有熊之野，縱兵四蹙，斬殺無算，又作大霧，咫尺難辨，而督戰。賊軍乃心慌手亂，奔竄逃命，百里兵馬不相見。於是冀徠淮岱之地盡爲所據。乃城於涿鹿，宅於淮岱，軒轅之屬皆稱臣入貢。盖當時西土之人，徒憑矢石之力，不解鎧甲之用，又値蚩尤天王之法力高强，心驚膽寒，每戰輒敗，雲槃軒轅記之所謂「蚩尤始作鎧甲兜諪」。時人不知，以爲銅頭鐵額者，亦可想見其狼狽之甚矣。蚩尤天王益整軍容，四面進擊，十年之間，與軒轅戰七十三回，將無疲色，軍不退後。軒轅旣屢戰敗，尤益大興士馬，效我神市而廣造兵甲，又制指南之車，敢出百戰。天王赫然震怒，使兄弟宗黨務要大戰而立威，使軒轅之軍不敢生意於追襲。與之大戰，混殺一陣，然後方熄。是役也，我將蚩尤飛者，不幸有急功，陣沒，史記所謂「擒殺蚩尤」者盖謂此也。天王赫怒，動師，新造飛石迫擊之機，成陣聯進，賊陣終不能抗也。於是分遣精銳，西守芮、函之地，東取淮岱爲城邑，而當軒轅東侵之路。及至崩逝數千載，而猶有萬丈光烈，能起感於後人者也。今據漢書地理志，其陵在山東東平郡壽張縣闕鄕城中，高七丈。秦漢之際，住民猶常以十月祭之，必有赤氣出如疋絳，謂之「蚩尤旗」，其英魂雄魄，自與凡人迥異，歷數千歲而猶不泯者歟！軒轅以是索然，楡罔亦從以永墜矣。
蚩尤天王之餘烈，世襲能振，盡有幽、靑，聲威不墜。軒轅以來，世不自安，終其世而未嘗安枕而臥，史記所謂「披山通路，未嘗寧居，邑于涿鹿之河，遷徙往來無常定處，以師兵爲營衛」者，盖其戰兢之意，歷歷可觀。而尙書呂刑亦云「若有古訓，惟蚩尤作亂，彼之畏威奪氣，而世傳其訓，以爲後人戒」者，亦甚矣。其後三百年無事，只與顓頊一戰，破之。
蓋自神市開天，傳十八世，歷一千五百六十五年，而始有檀君王儉，以熊氏裨王，遂代神市，統一九域，分三韓以管境，是謂檀君朝鮮也。
三韓秘記曰：伏羲旣受封於西鄙，位職盡誠，不用干戈，一域化服。遂代燧人，號令域外。後有葛古桓雄，與神農之國劃定疆界，空桑以東屬我。又數傳而至慈烏支桓雄，神勇冠絶，其頭額銅鐵，能作大霧，造九治以採得鑄鐵作兵，造飛石迫擊之機，天下大畏之，共尊爲天帝子蚩尤。夫蚩尤者，俗言雷雨大作，山河改換之義也。
蚩尤天王見神農之衰，遂抱雄圖，屢起天兵於西，進據淮岱之間。及軒轅之立也，直赴涿鹿之野，擒軒轅而臣之。後遣吳將軍西擊高辛，有功。
大辯經曰：神市氏以佺修戒，敎人祭天，所謂佺，從人之所自全，能通性以成眞也。靑邱氏以仙設法，敎人管境，所謂仙，從人之所自山山産也，能知命以廣善也。朝鮮氏以倧建王，敎人責禍，所謂倧，從人之所自宗，能保精以濟美也。故佺者，虛焉而本乎天；仙者，明焉而本乎地；倧者，健焉而本乎人也。
注曰：桓仁，亦曰天神。天卽大也，一也。桓雄，亦曰天王，王卽皇也，帝也。檀君，亦曰天君，主祭之長也，王儉亦卽監群管境之長也。故自天光明謂之桓也，自地光明謂之檀也。所謂桓，卽九皇之謂也。韓亦卽大也。三韓，曰風伯、雨師、雲師。加，卽家也，五加，曰牛加，主穀；馬加，主命；狗加，主刑；猪加，主病；鷄加，主善惡也。民有六十四，徒有三千，遣往理世，之謂開天，開天故能創造庶物，是虛之同體也。貪求人世，之謂開人，開人故能循環人事，是魂之俱衍也。治山通路，之謂開地，開地故能開化時務，是智之雙修也。
三韓秘記曰：盖白頭巨岳，盤居大荒之中，橫亘千里，高出二百里，雄偉嶝峻，拇礫磅磚，爲培達天國之鎭山，神人陟降，實始於此，豈以區區妙香山，只係狼林西走之帳，而能得參於如許聖事耶？世俗旣以妙香山爲太白，則其見只局於東鴨綠水以南一隅之地，便唱山之祖宗崑崙，欣欣然以小中華自甘。宜其貢使北行，歷累百年而不爲之恥，是乃廢書而長嘆者也！然今東方諸山，以太白爲名者頗多，世俗率以寧邊妙香山當之實。由於一然氏三國遺事之說，而彼等眼孔如豆如太，安足以與之論哉？今白頭山上有大澤，周可八十里，鴨綠、松花、豆滿諸江皆發源於此，曰天池，卽桓雄氏乘雲天降處也。妙香山曾無一小洿，且不爲桓雄天皇肇降之太白山，不足論也。
魏書勿吉傳曰：國南有徒太山，魏言太皇，有虎、豹、熊、狼，不害人，人不得上山。稽溺行逕者，皆以物盛去。蓋桓雄天皇之肇降旣在此山，而又此山爲神州興王之靈地，則蘇塗祭天之古俗必始於此山，而自古桓族之崇敬亦此山始，不驕尋常也。且其禽獸悉沾神化，安棲於此山，而未曾傷人，人亦不敢上山，稽溺而瀆神，恒爲萬世敬護之表矣。盖我桓族，皆出於神市所率三千徒團之帳，後世以降，雖有諸氏之別，實不外於桓、檀一源之裔孫也。神市肇降之功，悳當必傳誦而不忘，則先王、先民指其三神古祭之聖地曰三神山者，亦必矣。盖神市以降，神理聖化之，漸逐歲而尤復益深。立國經世之大本，自與人國迥異，其神風聖俗，遠播於天下，天下萬邦之人，有慕於神理聖化者，必推崇三神，至有東北神明舍之稱焉。及其末流之弊，則漸陷於荒誕不經，愈出愈奇，怪誕無稽之說迭出於所謂燕、齊海上怪異之方士，盖其地與九桓、神市相接，民物之交特盛，自能風聞驚奇，又復推演附會，曰三神山是蓬萊、方丈、瀛洲，在渤海中云云，以惑世主也。然當時之人，東至海上，一望無所際涯，而渤海之中更不知有他海，故輒曰三神山亦在渤海中云云，實則非，三神山各在三島山也。蓬萊，蓬勃萊徑之處，卽天王所降；方丈，四方一丈之閣，卽蘇塗所在；瀛洲，瀛環洲島之貌，卽天池所出。摠言爲三神山，而三神卽一上帝也。然尤其荒怪者，不知三神之源委，而乃金剛曰蓬萊，智異曰方丈，漢拏曰瀛洲是也。史記封禪書曰：其傳在渤海中，盖嘗有至者，諸仙人及不死之藥皆在焉，其物、禽獸盡白，而黃金白銀爲宮闕云云。又仙家書曰：三神山有還魂、不老等草，一名眞丹；今白頭山自古有白鹿、白雉或白鷹之屬。括地志所云有鳥獸草木皆白是也。又白頭山一帶多産山蔘，世人擬之不老草，山氓欲採取，則必先沐浴潔齊而祭山，然後敢發，其還魂、不老之名亦想源於此也。世紀云檀君烏斯丘元年，北巡而得靈草云，則此又驗也。
十月祭天，遂爲天下萬世之遺俗，此乃神州特有之盛典，而非外邦之可比也。太白山獨壓崑崙之名，亦有餘矣。古之三神山者，卽太白山也，亦今白頭山也。盖上世神市之人，文敎化至于近世，雖不得健行，而天經神誥猶有傳於後世，擧國男女亦皆崇信於潛錠之中，卽人間生死必曰：三神所主，小兒十歲以內，身命安危，智、愚、俊、庸，悉托於三神。夫三神者，卽創宇宙、造萬物之天一神也。昔司馬相如謂漢主劉徹曰：「陛下謙讓而弗發也，苛三神之驩。」韋昭注：「三神，上帝。」三神之說，早已傳播於彼境也，明矣。
震域留記曰：齊俗有八神之祭。八神者，天主、地主、兵主、陽主、陰主、月主、日主、四時主也。天好陰，故祭之必於高山之下，小山之上，乃祭天太白山之麓之遺法也。地貴陽，故祭之，必於澤中方丘，亦卽祭天塹城之壇之餘俗也。天主祠三神，兵主祠蚩尤。三神爲天地萬物之祖也。蚩尤爲萬古武神勇强之祖，作大霧，驅水火，又爲萬世道術之宗，喚風雨，招萬神。是以大始之世，恒爲天下戎事之主，海岱之地旣爲奄、藍、陽、介、裴、萊、徐、淮八族之所宅，則八神之說萌於八族，而盛行於當時也。劉邦雖非夷系，而起兵於豐、沛，則豐、沛之俗祠蚩尤也，故邦亦因俗以祠蚩尤，而鄧鼓旗，遂以十月至昏上，與諸侯平咸陽，而立爲漢王，則因以十月爲歲首。此雖襲秦正朔，而亦因崇敬東皇太一，敬祠蚩尤也。後四歲，秦域已定，則令祝官立蚩尤之祠於長安，其敬蚩尤之篤如此。
晉天文志：蚩尤旗，類慧而後曲，象旗所見之方下有兵云。則乃蚩尤天王上爲列宿也。通志氏族略：蚩氏，蚩尤之後，或曰蒼呂，與高辛亦皆蚩尤氏之苗裔，生大棘城，而轉徙於山東、淮北者也。盖蚩尤天王之英風雄烈，播傳遠域之深，推此可知也。
燕、齊之士沈惑於神異誣壹之說，亦尙矣。自齊威、燕昭之時，遣使求三神山；秦、漢之際，宋無忌、正伯僑、克尙、羨門子高最後之徒，則燕人也；文成、俉利、公孫卿、申公之屬，皆齊人也。昔呂尙亦蚩尤氏之後，故亦姓姜，盖蚩尤居姜水而有子者，皆爲姜氏也。姜太公治齊，先修道術，祭天於天齊池，而亦受封於齊，八神之俗尤盛於此地。後世其地多好道術者，出與神仙黃老混會敷演，尤爲之潤飾，則此又姜太公爲之助俗也。嘗作陰符經注，祖述紫府三皇之義，則燕、齊之士安得以不好怪異浮誕之說哉？且其五行治水之法，黃帝中經之書，又出於太子扶婁，而又傳之於虞司空，後復爲箕子之陳洪範於紂王者，亦卽黃帝中經。五行治水之說，則蓋其學本神市邱井均田之遺法也。
密記云：古者，徙死無出鄕，合葬一處，表爲支石，後變爲壇，稱支石壇，亦祭夕壇，在山頂而塹山爲城壇者，曰天壇，在山谷而植木爲土壇者，曰神壇。今僧徒混以帝釋稱壇，則非古也。護守三神，以理人命者，爲三侍郞，本三神侍從之郞。三郞，本倍達臣，亦世襲三神護守之官也。
高麗八觀雜記亦曰：三郞，倍達臣也，主稼種財利者爲業，主敎化威福者爲郞，主聚衆願功者爲伯，卽古發神道也，皆能降靈豫言，多神理，屢中也。今穴口有三郞城，城者，卽三郞宿衛之所也；郞者，卽三神護守之官也。佛像始入也，建寺稱大雄，此僧徒之襲古仍稱，而本非僧家言也。又云：僧徒、儒生，皆隷於郞家，以此可知也。或云：古者，人民散處溪谷，葬無定地，上自國王，皆遷置於隧穴，幷配天神以祭。後或有平地而葬之，環植檀、柳、松、柏以識之。是以神市之世，無陵墓之制，然後至中古，國富族强，養生得贍，送死亦侈，祭之有禮，治墓頗隆，或圓或方，克厥侈飾，高大廣狹，方正有規，內壁外墳，均整兼巧。至于高句麗，陵墓規制冠於天下。
三韓管境本紀 第四
太白山北走，屹屹然立於斐西岬之境，有負水抱山，而又回焉之處，乃大日王祭天之所也。世傳桓雄天王巡駐於此，佃獵以祭，風伯天符刻鏡而進。雨師迎鼓環舞。雲師佰劍陛衛。盖天帝就山之儀仗若是之盛嚴也。山名曰不咸，今亦曰完達，音近也。後熊女君爲天王所信，世襲爲斐西岬之王儉。王儉，俗言大監也，管守土境，除暴扶民，以天王諭國人之意，戒之曰：「父母可敬也，妻子可保也，兄弟可愛也，老長可隆也，少弱可惠也，庶衆可信也。」又制醫藥，工匠養獸，作農測候、禮節文字之法，一境化之，遠近之民，皆不相疑也。熊氏之所分，曰少典安夫連。桓雄之末，少典以命監兵于姜水，其子神農嘗百草制藥，後徙列山，日中交易，人多便之。少典之別派曰公孫，以不善養獸，流于軒丘，軒轅之屬皆其後也。斯瓦羅桓雄之初，熊女君之後曰黎，始得封於檀墟爲王儉，樹德愛民，土境漸大，諸土境王儉來獻方物以歸化者千餘數。後四百六十年，有神人王儉者，大得民望，陞爲裨王，居攝二十四年，熊氏王崩於戰，王儉遂代其位，統九桓爲一，是爲檀君王儉也。乃召國人，立約曰：「自今以後，聽民爲公法，是謂天符也。」夫天符者，萬世之綱典，至尊所在，不可犯也。遂與三韓分土而治，辰韓天王自爲也，立都阿斯達，開國號朝鮮，是爲一世檀君。阿斯達，三神所祭之地，後人稱王儉城，以王儉舊宅尙存故也。
馬韓世家上
熊、虎交爭之世，桓雄天王尙未君臨苗桓，乃九皇之一也。在昔已爲我桓族遊牧農耕之所，而及神市開天，以土爲治，一積而陰立，十鉅而陽作，无棉而衷生焉，鳳鳥聚棲於白牙岡，仙人來往於法首橋。法首，仙人名也。人文早已發達，五穀豐熟，適以是時，紫府先生造七回祭神之曆，進三皇內文於天陛，天王嘉之，使建三淸宮而居之。共工、軒轅、倉呂、大撓之徒皆來學焉。於是作柶戱，以演桓易，盖神誌赫德所記天符之遺意也。昔者，桓雄天王思天下之大，非一人所能理化，將風伯、雨師、雲師而主穀、主命、主刑、主病、主善惡，凡主人間三百六十餘事，作曆以三百六十五日五時四十八分四十六秒爲一年也，此乃三神一體，上尊之遺法也。故以三神立敎，乃作布念之標，其文曰：「一神降衷，性通光明，在世理化，弘益人間。」自是蘇塗之立，到處可見，山像雄常，山頂皆有四來之民，環聚墟落，四家同井，二十稅一，時和年豐，露積邱山，萬姓歡康之，作太白環舞之歌以傳。
繼有蚩尤氏，作造九治，以採得鑄鐵作兵，又制飛石迫擊之機，天下莫敢讐之。時軒丘不服，蚩尤躬率往征之，大戰於涿鹿。涿鹿，今山西大同府也。將戰，作涿鹿檄，乃召八十一宗黨大人，先以頒示蚩尤形像，具命誓而告之。蚩尤天王曰：「爾軒丘，明聽朕誥！日之有子，惟朕一人，爲萬世，爲公之義，作人間洗心之誓。爾軒丘，侮我三神一體之原理，怠棄三倫、九誓之行，三神久厭其穢，命朕一人行三神之討。爾早已洗心改行，自性求子，降在爾腦。若不順命，天人咸怒，其命之不常，爾無可懼乎哉！」於是軒丘乃平服，天下宗我焉。
時有爲子隱於妙香山，其學出於紫府先生也。過見熊氏君，君請：「爲我陳道乎？」對曰：「道之大原，出乎三神也。道旣無對無稱，有對非道，有稱亦非道也。道無常道，而隨時乃道之所貴也；稱無常稱，而安民乃稱之所實也。其無外之大，無內之小，道乃無所不含也。天之有機，見於吾心之機；地之有象，見於吾身之象；物之有宰，見於吾氣之宰也。乃執一而含三，會三而歸一也。一神所降者，是物理也，乃天一生水之道也；性通光明者，是生理也，乃地二生火之道也；在世理化者，是心理也，乃人三生木之道也。盖大始三神造三界，水以象天，火以象地，木以象人。夫木者，量地而出乎天，亦如人立地而出，能代天也。」君曰：「善哉言乎！」檀君王儉旣定天下，分三韓而管境，乃封熊伯多爲馬韓，都於達支國，亦名曰白牙岡也。登馬韓山祭天，天王下詔曰：「人視鏡，則姸醜自形；民視君，則治亂見政。視鏡須先視形，視君須先視政。」馬韓上箚曰：「聖哉言乎！聖主能從衆議，故道大；暗君好用獨善，故道小。可無內省而不怠乎！」
檀君王儉五十一年，天王命雲師倍達臣築三郞城于穴口，設祭天壇于摩璃山，發江南民丁八千人以助役。辛酉三月，天王親幸摩璃山祭天。熊伯多薨，在位五十五年，子盧德利立。盧德利薨，子弗如來立，是檀君扶婁十二年壬子。秋十月，以命頒七回曆于民。明年春三月，始敎民種柳于白牙岡，作都亭。丙辰，刻立三一神誥碑於南山。庚申，作稻田。己亥，立蘇塗，施三倫、九誓之訓，治化大行。檀君嘉勒三年，弗如來薨，子杜羅門立。乙巳九月，天王勅曰：「天下大本，在於吾心之中一也。人失中一。則事無成就；物失中一，則體乃傾覆。君心惟危，衆心惟微。全人統均，立中勿失，然後乃定于一也。惟中惟一之道，爲父當慈，爲子當孝，爲君當義，爲臣當忠，爲夫婦當相敬，爲兄弟當相愛，老少當有序，朋友當有信。飭身恭儉，修學鍊業，啓智發能，弘益相勉，成己自由，開物平等，以天下自任，當尊國統，嚴守憲法，各盡其職，獎勤保産。於其國家有事之時，捨身全義，冒險勇進，以扶萬世无疆之運祚也，是朕與爾國人切切佩服而勿替者也。庶幾一體，完實之至意焉，其欽哉！」
杜羅門薨，子乙弗利立。乙弗利薨，子近于支立，乃檀君烏斯丘乙酉也。庚寅，遣民丁三十人造船舶于薩水，乃辰韓南海岸也。壬子，韓以命入常春，助祭三神于九月山。十月，起離宮於牧丹峰中麓，爲天王巡駐之所。每當三月，命馬韓閱武，佃獵十六日，祭天麒麟窟，賜瑋衣加冠之禮，仍歌舞百戱而罷。
甲寅，近于支薨，子乙于支立。乙于支薨，弟弓戶立。弓戶薨，無嗣。杜羅門之弟杜羅時曾孫莫延以命入承馬韓。戊申，檀君于西翰巡駐白牙岡，命劃田授土，四家作區，區出一乘，分守鄕衛。檀君魯乙壬寅，莫延薨，弟阿火立。時檀君道奚方銳意開化，平等爲治，以命建大始殿于大聖山，作大橋于大同江，三忽爲佺，設句堂，定七回祭神之儀，講三倫九誓之訓，桓道文明之盛，聞于域外。夏主媚，遣使獻方物。
丁巳，阿火薨，子沙里立。檀君阿漢乙卯，沙里薨，弟阿里立。檀君古弗乙酉，阿里薨，子曷智立。曷智薨，檀君代音戊申，子乙阿立。己酉，耽牟羅人獻馬三十匹。
乙阿薨，檀君余乙辛未，子豆莫亥立。壬申三月十六日，親幸摩璃山，祭三神于塹城壇，殷主外壬遣使助祭。
豆莫亥薨，戊寅，子慈烏漱立。薨，己丑，子瀆盧立。瀆盧薨，檀君固忽庚午，子阿婁立。阿婁薨，戊午，弟阿羅斯立。是歲，高登叛，據開城抗命天王，馬韓方擧兵討之，到紅石嶺界，聞天王許高登爲右賢王，乃止。
乙未，天王欲讓禪于海城褥薩徐于餘，馬韓諫不可而不允。及索弗婁之立，而馬韓整師躬率往戰于海城，戰敗，不還。
馬韓世家下
檀君索弗婁，承祖父功，手握重兵，辰韓自潰，二韓亦未一勝而敗滅。前帝使人傳玉冊國寶以讓新帝，相都於白岳山，諸褥薩執不可。黎元興、蓋天齡等奉詔諭之，於是諸褥薩畢服。
丙申元年正月，遂卽位于鹿山，是爲白岳山阿斯達也。三月，下詔曰：「邇者阿斯達使人傳玉冊國寶，以讓前帝。今雖襲號以尊，而其海內山川旣歸名帳，祭天之禮當在國典，不可濫也，必須徵古實，以達誠敬者，今當祭迎前往，擇齋審掃神域，潔備牲幣，用答三神。」於是帝擇齋七日，授香祝于黎元興，至十六日早朝，敬行祀事于三韓大白頭山天壇，帝親祭于白岳山阿斯達。
其白頭山誓告之文曰：「朕小子檀君索弗婁，拜手稽首，自天帝子之，修我以及民，必自祭天以敬。皇上受三神明命，普恩大德，旣與三韓五萬里之土境共享，弘益人間，故遣馬韓黎元興致祭于三神一體上帝之壇，神其昭昭，體物無遺，潔齊誠供，降歆黙佑，必能賁飾新帝之建極，世保三韓千萬年无疆之祚業，年穀豐熟，國富民殷，庶昭我聖帝，空我存物之至念。」
五月，改制三韓爲三朝鮮。朝鮮，謂管境也。眞朝鮮，天王自爲，而地則仍舊辰韓也，政由天王，三韓皆一統就令也；命黎元興爲馬韓，治莫朝鮮；徐于餘爲番韓，治番朝鮮。總之名曰檀君管境，是則辰韓，史稱檀君朝鮮是也。
元興旣受大命，鎭守大同江，亦稱王儉城，天王亦以每年仲春，必巡駐馬韓，勤民以政，於是藉供厚斂之弊遂絶。先是有詔曰：「惟朕一人之養煩民以斂，是乃無政也。無政而君何用哉？嚴命罷之。」
戊子，馬韓承命入京師，諫以寧古塔遷都爲不可，從之。元興薨，己丑，子阿實立。阿實薨，弟阿淞立。己卯，殷滅。後三年，辛巳，子胥餘避居太行山西北地，莫朝鮮聞之，巡審諸州郡，閱兵而還。
阿淞薨，庚戌，子阿火只立。阿火只薨，丙戌，弟阿斯智立。阿斯智薨，檀君摩休丁亥，兄之子阿里遜立。阿里遜薨，子所伊立。所伊薨，丁亥，子斯虞立。戊子，周主宜臼遣使賀正。
斯虞薨，甲辰，子弓忽立。甲寅，命陜野侯率戰船五百艘往討海島，定倭人之叛。弓忽薨，子東杞立。東杞薨，檀君多勿癸酉，子多都立。多都薨，壬辰，子斯羅立。斯羅薨，子迦葉羅立。迦葉羅薨，甲寅，子加利立。乙卯，隆安獵戶數萬叛，官兵每戰不利，賊遂迫都城，甚急，加利亦出戰，中流矢而薨。
丙辰，上將丘勿遂斬獵戶頭目于和態，移都藏唐京，先以加利之孫典奈入承莫朝鮮，自是國政益衰。
典奈薨，子進乙禮立。進乙禮薨，乙卯，子孟男立。戊戌，須臾人箕代兵入番韓以據，自稱番朝鮮王，燕遣使與我共伐之，莫朝鮮不從。
癸亥，檀君高烈加遂棄位入阿斯達，眞朝鮮與五加從政，終未復而終焉。
番韓世家上
蚩尤天王西征涿、芮，南平淮、岱，披山通道，地廣萬里。至檀君王儉，與唐堯幷世，堯德益衰，來與爭地不休，天王乃命虞舜分土而治，遣兵而屯，約以共伐唐堯，堯乃力屈，依舜而保命，以國讓。於是舜之父子兄弟復歸同家，盖爲國之道，孝悌爲先，及九年洪水，害及萬民，故檀君王儉遣太子扶婁約與虞舜招會于塗山，舜遣司空禹受我五行治水之法，而功乃成也。於是置監虞於琅耶城，以決九黎分政之議，卽書所云「東巡，望秩肆，覲東后」者，此也。辰國，天帝子所治，故五歲巡到琅耶者，一也。舜諸侯，故朝覲辰韓者，四也。於是檀君王儉擇蚩尤後孫中有智謀勇力者爲番韓，立府險瀆，今亦稱王儉城也。
蚩頭男，蚩尤天王之後也，以勇智著聞於世。檀君乃召見而奇之，卽拜爲番韓，兼帶監虞之政。庚子，築遼中十二城，險瀆、令支、湯池、桶道、渠庸、汗城、蓋平、帶方、百濟、長嶺、碣山、黎城是也。
頭男薨，子琅邪立。是歲，庚寅三月，改築可汗城，以備不虞。可汗城，一名琅邪城，以番韓琅邪所築，故得名也。
甲戌，太子扶婁以命往使塗山，路次琅邪，留居半月，聽聞民情，虞舜亦率四岳報治水諸事。番韓以太子命，令境內大興句堂，幷祭三神于泰山，自是三神古俗大行于淮、泗之閒也。
太子至塗山，主理乃會，因番韓告虞司空曰：「予北極，水精子也，汝后請予以欲導治水土，拯救百姓，三神上帝悅予往助，故來也。」遂以王土篆文天符王印示之，曰：「佩之，則能歷險不危，逢凶無害。又有神針一枚，能測水深淺，用變無窮。又有皇矩倧寶，凡險要之水，鎭之永寧。以此三寶授汝，無違天帝子之大訓，可成大功也。」於是虞司空三六九拜而進，曰：「勤行天帝子之命，佐我虞舜開泰之政，以報三神允悅之至焉。」自太子扶婁受金簡玉牒，盖五行治水之要訣也。太子會九黎於塗山，命虞舜卽報虞貢事例，今所謂禹貢是也。
琅邪薨，癸卯，子勿吉立。勿吉薨，甲午，子愛親立。愛親薨，子道茂立。道茂薨，癸亥，子虎甲立。丁丑，天王巡到松壤，得疾而崩，番韓遣人治喪，分兵戒嚴。虎甲薨，檀君達門己丑，子烏羅立。甲午，夏主少康遣使賀正。烏羅薨，丙戌，子伊朝立。伊朝薨，檀君阿述丙寅，弟居世立。居世薨，辛巳，子慈烏斯立。慈烏斯薨，乙未，子散新立。散新薨，戊子，子季佺立。庚申，以命設三神壇于湯池山，徙官家湯池，古安德鄕也。薨，丁巳，子伯佺立。伯佺薨，乙未，仲弟仲佺立。薨，辛卯，子少佺立。甲午，遣將蚩雲出助湯伐桀。乙未，遣墨胎賀湯卽位。少佺薨，甲戌，子沙奄立。薨，弟棲韓立。薨，丁丑，子勿駕立。薨，辛巳，子莫眞立。薨，丁卯，子震丹立。是歲，殷主太戊來獻方物。薨，癸酉，子甘丁立。薨，子蘇密立。癸巳三年，以殷不貢，往討北紬，其主河亶甲乃謝。
蘇密薨，子沙豆莫立。薨，季父甲飛立。薨，庚申，子烏立婁立。薨，子徐市立。薨，戊申，子安市立。薨，己丑，子奚牟羅立。薨，檀君蘇台五年，以雨師小丁出補番韓，盖高登每彈其智謀出衆，而勸帝出補。時殷主武丁方欲興兵，高登聞之，遂與上將西余共破之，追至索度，縱兵焚掠而還。西余襲破北紬，仍屯兵于湯池山，遣刺客殺小丁，幷載兵甲而去。
番韓世家下
檀君索弗婁初幷三韓，大改國制，殷主武丁遣使來約貢。先是，廢徐于餘爲庶人，徐于餘潛歸坐原，與獵戶數千謀起兵，蓋天齡聞，卽往伐，敗沒于陣。帝親率三軍往討之，乃先遣勸降，約封爲裨王，再諭以聽。至是，命徐于餘爲番韓。
四年己亥，眞朝鮮以天王勅文傳曰：「爾三韓，上奉天神，接化群生，自是敎民以禮義、田蠶、織作、弓矢、字書，爲民設禁八條，相殺以當時償殺，相傷以穀償；相盜者，男沒爲其家奴，女爲婢；毁蘇塗者禁錮，失禮義者服軍，不勤勞者徵公，作邪淫者笞刑，行詐欺者訓放。欲自贖者，雖免爲公民，俗猶羞之，嫁娶無所璥，是以其民終不相盜，無門戶之閉，婦人貞信不淫。闢其田野都邑，飮食以阡豆，有仁讓之化。」
辛丑，殷主武丁因番韓上書天王，獻方物。丙申，徐于餘薨。丁酉，阿洛立。薨，丁丑，率歸立。薨，甲子，任那立。辛未，以天王詔築天壇于東郊，祭三神，衆環舞擊鼓以唱曰：「精誠乙奴天壇築爲古，三神主其祝壽爲世，皇運乙祝壽爲未於，萬萬歲魯多！萬民乙 睹羅保美御豐年乙 叱居越 爲度多！」
任那薨，丙申，弟魯丹立。北漠入寇，遣路日邵討平之。薨，己酉，子馬密立。薨，丁卯，子牟弗立。乙亥，置監星。
牟弗薨，丁亥，子乙那立。甲午，周主瑕遣使朝貢。
乙那薨，丁卯，子麻維讀立。薨，己巳，弟登那立。李克會啓請建少連、大連之廟，定行三年喪，從之。薨，戊戌，子奚壽立。壬寅，遣子勿韓往九月山助祭三聖廟，廟在常春朱家城子也。奚壽薨，己未，子勿韓立。薨，己卯，子奧門婁立。薨，丁卯，子婁沙立。戊寅，入覲天朝，與太子登面、少子登里閑居別宮，乃獻歌太子兄弟曰：「兄隱伴多是弟乙愛爲古，弟隱味當希兄乙恭敬爲乙支尼羅，恒常毫毛之事魯西，骨肉之情乙傷巵勿爲午。馬度五希閭同槽奚西食爲古，雁度亦一行乙作爲那尼，內室穢西非綠歡樂爲那，細言乙良愼聽勿爲午笑。」
婁沙薨，乙未，子伊伐立。丙申，漢水人王文作吏讀法以獻，天王嘉之，命三韓如勅施行。己未，遣上將高力合與淮軍敗周。伊伐薨，辛酉，子阿勒立。丙寅，周二公遣使獻方物。阿勒薨，己丑，子麻休立一云麻沐。薨，丙辰，子多斗立。薨，己丑，子奈伊立。薨，己未，子次音立。薨，己巳，子不理立。薨，乙巳，子餘乙立。薨，甲戌，奄婁立。戊寅，匈奴遣使番韓，求見天王，稱臣貢物而去。奄婁薨，子甘尉立。薨，戊申，子述理立。薨，戊午，子阿甲立。庚午，天王遣使高維先，頒桓雄、蚩尤、檀君王儉三祖之像，以奉官家。
阿甲薨，癸酉，固台立。薨，丁亥，子蘇台爾立。薨，乙巳，子馬乾立。薨，丙辰，天韓立。薨，丙寅，子老勿立。薨，辛巳，子道乙立。癸未，魯人孔丘適周，問禮於老子李耳。耳父姓韓名乾，其先風人，後西出關，由內蒙古而轉至阿踰豹，以化其民。道乙薨，丙申，子述休立。薨，庚午，子沙良立。薨，戊子，子地韓立。薨，癸卯，子人韓立。薨，辛巳，子西蔚立。薨，丙午，子哥索立。薨，庚辰，子解仁立，一名山韓。是歲，爲刺客所害。辛巳，子水韓立。壬午，燕倍道入寇，攻安寸忽，又入險瀆，須臾人箕代以子弟五千人來助戰事，於是軍勢稍振，乃與眞、番二韓之兵夾擊，大破之，又分遣偏師將戰於機城之南，燕懼，遣使乃謝，以公子爲質。
戊戌，水韓薨，無嗣，於是箕詡以命代行軍令，燕遣使賀之。是歲，燕稱王，將來侵，未果，箕代亦承命正號爲番朝鮮王，始居番汗城，以備不虞。
箕詡薨，丙午，子箕煜立。薨，辛未，子箕釋立。是歲，命州郡擧賢良，一時被選者二百七十人。己卯，番韓親耕于郊。乙酉，燕遣使納貢。箕釋薨，庚戌，子箕潤立。薨，己巳，子箕丕立。初，箕丕與宗室解慕漱密有易璽之約，勤贊佐命，使解慕漱能握大權者，惟箕丕其人也。
箕丕薨，庚辰，子箕準立。丁未，爲流賊衛滿所誘，敗，遂入海而不還。
蘇塗經典本訓 第五
神市之世，有仙人發貴理，與大卷同門受學，而道旣通，遊觀乎方渚風山之間，頗得聲華。及觀阿斯達祭天禮畢，而仍作頌，其文曰：
大一其極，是名良氣。無有而混，虛粗而妙。三一其體，一三其用。混妙一環，體用無謗。大虛有光，是神之像。大氣長存，是神之化。眞命所源，萬法是生。日月之子，天神之衷。以照以線，圓覺而能。大降于世，有萬其衆。
故圓者一也，無極方者二也，反極角者三也。太極，夫弘益人間者，天帝之所以授桓雄也。一神降衷、性通光明、在世理化、弘益人間者，神市之所以傳檀君朝鮮也。桓易，出於雨師之官也。時伏羲爲雨師，以養六畜也，於是見神龍之逐日，日十二變色，乃作桓易。桓卽與羲同義也，易卽古龍本字也。
紫府先生，發貴理之後也。生而神明，得道飛昇，嘗測定日月之纏次，推考五行之數理，著爲《七政運天圖》，是爲七星曆之始也。後蒼其蘇又復演其法，以明五行治水之法，是亦神市黃部之中經也。虞人缸禹到會稽山，受敎于朝鮮，因紫虛仙人求見蒼水使者扶婁，受黃帝中經，乃神市黃部之中經也。禹取而用之，有功於治水。
桓易，體圓而用方，由無象以知實，是天之理也；羲易，體方而用圓，由有象以知變，是天之體也；今易，互體而互用，自圓而圓，自方而方，自角而角，是天之命也。然天之源，自是一大虛無空而已，豈有體乎？天自是本無體，而二十八宿乃假爲體也。盖天下之物，有號名則皆有數焉，有數則皆有力焉。旣言有數者，則有有限、無限之殊；又言有力者，則有有形、無形之別。故天下之物，以其有言之，則皆有之；以其無言之，則皆無之。
天符經，天帝桓國口傳之書也。桓雄大聖尊天降後，命神誌赫德以鹿圖文記之，崔孤雲致遠亦嘗見神誌篆古碑，更復作帖而傳於世者也。然至本朝，專意儒書，更不與瑋衣相聞，而欲存者，其亦恨哉！以故特表而出之，以示後來。
天符經
八十一字。
一始無始，一析三極，無盡本。
天一一，地一二，人一三，一積十鉅，無棉化三。
天二三，地二三，人二三，大三合六，生七八九，運三四成，環五七。
一妙衍萬王，萬來用變，不動本。
本心，本太陽昻明，人中，天地一。
一終，無終一。
三皇內文，經紫府先生授軒轅，使之洗心歸義者也。先生嘗居三淸之宮，宮在靑邱國大風山之陽，軒侯親朝蚩尤，路經名華，有是承聞也。經文以神市鹿書記之，分爲三篇，後人推演加注，別爲神仙陰符之說，周、秦以來，爲道家者流之所托，間有鍊丹服食、許多方術之說，紛秉雜出，而多惑溺。至於徐福、韓終，亦以淮、泗之産，素有叛秦之志，至是入海求仙爲言，仍逃不歸。日本紀伊有徐市題名之刻，伊國新宮有徐市墓祠云。徐福，一稱徐市，市、福音混也。
三一神誥，本出於神市開天之世，而其爲書也，蓋以執一含三、會三歸一之義爲本領，而分五章，詳論天神造化之源、世界人物之化。其一曰虛空，與一始無同始，一終無同終也，外虛內空，中有常也。其二曰一神，空往色來，似有主宰，三神爲大帝，實有功也。其三曰天宮，眞我所居，萬善自足，永有快樂也。其四曰世界，衆星屬日，有萬群黎，大德是生也。其五曰人物，同出三神，歸一之眞，是爲大我也。世或以三一神誥爲道家醮靑之詞，則甚誤矣。吾桓國，自桓雄開天，主祭天神，祖述神誥，恢拓山河，教化人民。
嗚呼！神市，天皇之建號，今旣蒙三神上帝啓無量洪祚，招撫熊、虎，以安四海，上爲天神揭弘益之義，下爲人世解無告之怨，於是人自順天，世無偽妄，無爲自治，無言自化，俗重山川，不相侵涉，貴相屈服，投死救急，既均衣食，又平權利，同歸三神，交歡誓願，和白爲公，責禍保信，通力易事，分業相資，男女皆有職分，老少同享福利，人與人無相爭訟，國與國無相侵奪，是謂神市太平之世也。
三一神誥
總三百六十六字。
第一章 虛空
三十六字。
帝曰：「爾五加，眾蒼蒼非天，玄玄非天，天无形質、无端倪、无上下四方，虛虛空空，无不在，无不容。」
第二章 一神
五十一字。
神在无上一位，有大德、大慧、大力，生天主、无數世界，造兟兟物，纖塵无漏，昭昭靈靈，不敢名量聲氣，願禱絶，親見自性求子，降在爾腦。
第三章 天宮
四十字。
天神國，有天宮階、萬善門，萬德一檀攸居，羣靈諸哲護侍，大吉祥、大光明處，惟性通功完者朝，永得快樂。
第四章 世界
七十二字。
爾觀森列星辰，數无盡，大小、明暗、苦樂不同。
一檀造群世界，神勅日世界，使者杰七百世界，爾地自大一丸世界中，火震俔，海幻陸遷，乃成見像。神呵氣，包底煦日，色熱行焉，化游栽物繁殖。
第五章 人物
一百六十七字。
人物同受三眞，惟衆迷地三妄，着根眞妄，對作三途：
曰性、命、精。人全之物偏之眞性，善无惡上哲通；眞命，淸无濁中哲知；眞精，厚无薄下哲保，返眞一檀。
曰心、氣、身。心依性，有善惡，善福惡禍；氣依命，有淸濁，淸壽濁夭；身依精，有厚薄，厚貴薄賤。
曰感、息、觸。轉成十八境。感：喜、懼、哀、怒、貪、厭。息：芬、歹闌、寒、熱、震、濕。觸：聲、色、臭味、淫抵衆。善惡、淸濁、厚薄相雜，從境途任走，墮生長，肖病歿，苦哲止，感調息禁觸，一意化行改妄，卽眞發大神機，性通功完是。
神誌秘詞，檀君達門時人神誌發理所作也，本三神古祭誓願之文也。夫上古祭天之義要，在爲民祈福、祝神興邦也。今好事之人，將神誌秘詞，與圖讖星占相出入，推數敷演，言其震檀九變之圖，又作鑑訣豫言之先河，亦謬矣哉。
其曰秤坎、扶蘇樑者，是謂辰韓古都，亦卽檀君朝鮮所都阿斯達是也，亦卽今松花江、哈爾濱也。其曰錘者、五德地者，是謂番韓古都，今開平府東北七十里所在湯池堡是也。其曰極器、白牙岡者，是謂馬韓古都，今大同江也，乃馬韓熊伯多祭天馬韓山，即此竊以三韓地勢，譬諸衡石，則扶蘇樑如國之秤坎，五德地如國之錘者，白牙岡如國之極器，三者缺一衡不稱，物國不保民也。三神古祭之誓願，惟在三韓管境，允悅民衆之義也，神誌秘詞所傳，亦不外乎是焉。則爲國一念，并獎忠義，祭以悅神，願以受福，神必降衷，福必興邦，眞實以行。事不徵實，行不求是，則所徵、所求者從何得功乎？
我國文字，自古有之，今南海縣郞河里岩壁有神市古刻，夫餘人王文所書之法，類符擬篆，紫府先生之內文，太子扶婁之五行，皆出於桓檀之世，而殷學、漢文，蓋王文遺範也。留記云：神劃曾在太白山靑岩之壁，其形如ㄱ，世稱神誌仙人所傳也，或者以是爲造字之始，則其劃直一、曲二之形，其義有管制之象，其形、其聲又似出於計意然者也。故以神人之德，愛求人世以準焉，則真教之行也，必人事皆正也，賢能在位，老幼公養，壯者服義，多者勸化，姦詐息訟，干戈閉謀，是亦理化之一道也。
大辯說註曰：南海縣郞河里之溪谷岩上有神市古刻，其文曰：「桓雄出獵，致祭三神。」又曰：「大始傳古，只憑口舌，久而後乃形以爲妓，又復妓變而爲之字。蓋文字之源，莫非出於國俗之所尊信也。自一氣而析三氣，即極也，極即無也。夫天之源，乃貫三極爲虛而空，并內外而然也。天之宮，即爲光明之會，萬化所出，天之一神，能體其虛，而乃其主宰也。故曰一氣，即天也，即空也。然自有中一之神，而能爲三也，三神，乃天一、地一、太一之神也。一氣之自能動作，而爲造教治三化之神，神卽氣也，氣卽虛也，虛卽一也。故地有三韓，爲辰、弁、馬三京之韓，韓卽皇也，皇卽大也，大卽一也。故人有三眞，爲性、命、精三受之眞，眞卽衷也，衷卽業也，業卽續也，續卽一也。然一始一終，回復其眞也；卽一卽三，對合於善也；微粒積粒，一歸之美也；乃性之所善也，乃命之所淸也，乃精之所厚也，更復何有？曰有，曰無也哉！眞之爲不染也，其染者爲妄也；善之爲不息也，其息者爲惡也；淸之爲不散也，其散者爲濁也；厚之爲不縮也，其縮者爲薄也。所以執一含三者，乃一其氣而三其神也，所以會三歸一者，是亦神爲三，而氣爲一也。夫爲生也者之體，是一氣也，一氣者內有三神也。智之源亦在三神也，三神者外包一氣也，其外在也一，其乃容也一，其統制也一，亦皆含會而不謗焉。其爲字之源、含會執歸之義存焉也。
神市有算木，蚩尤有鬪佃目，夫餘有書算。其曰算木，𝍠𝍡𝍢𝍣𝍩𝍮𝍦𝍧𝍨〤也。其曰佃目也。檀君世紀：檀君嘉勒二年，三郞乙普勒伶。正音三十八字，是謂加臨多。其文曰：
李太白全書玉塵叢談云：渤海國有書於唐，擧朝無解之者，李太白能解而答之。三國史記云：憲康王十二年春，北鎭奏震國人入鎭，以片木掛樹而去，遂取以獻。其木書十五字云：寶露國與黑水國人共向新羅國和通，且高麗。光宗時，張儒接伴使著聞。初，避亂到吳越，越氏有好事者，刻東國寒松亭曲於琴底，漂逆波越，不得解其辭。適遇張儒，拜問其辭，張儒卽席以漢詩解之曰：月白寒松夜，波晏鏡浦秋，哀鳴來又去，有信一沙鷗。盖琴底所刻文，疑古加臨多之類也。
元董仲三聖紀注云：辰餘倭國，或橫書，或結繩，或淇木，惟高麗摸寫穎法，想必桓檀上世必有文字摸刻也。崔致遠嘗得神誌古碑所刻之天符經，更復作帖以傳於世，卽與郞河里岩刻的，是皆實跡也。世傳神市有鹿書，紫府有雨書，蚩尤有花書，鬪佃文束卽其殘痕也。伏羲有龍書，檀君有神篆，此等字書遍用於白山黑水靑邱九黎之域。夫餘人王文始以篆爲煩，而稍省其劃，新作符隸而書之。秦時程邈奉使於肅愼，得王文隸法於漢水，又因其劃而小變之形，是今之八分也。晉時王次仲又作楷書。次仲，王文之遠裔也。今究其字之所源，則皆神市之遺法，而今漢字亦承其支流也明矣。
三一。神誥舊本無分章，杏村先生始分章：一曰虛空，二曰一神，三曰天宮，四曰世界，五曰人物。夫虛空爲天之質量，一神爲天之主宰，天宮爲天造化之所備也，世界爲萬世人物之市也，人物宇宙三界之元勳也。盖太白眞敎，源於天符，而合於地轉，又切於人事者也。是以發政莫先於和白，治德莫善於責禍。在世理化之道，悉準於天符而不僞，取於地轉而不怠，合於人情而不違也。則天下之公論，有何一人異哉？神誥五大之旨訣，亦本於天符。神誥之究竟，亦不外乎天符中一之理想也。始知字之源久矣，字之義大矣。
世傳牧隱、李穡、休崖、范世東皆有天符經註解，云而今不見。今時俗雖一字之書不合於程、朱，則衆矢蝟集，儒鋒方襄，其欲傳天經神誥之訓，豈容易得論哉！
神市之樂曰貢壽，或云供授，又曰頭列，衆回列以唱聲，使三神大悅，代言國祚吉昌，民心允悅也。白虎通疏義曰朝離，通典樂志曰侏離，三國史記曰兜率，盖有祈神歡康，知足循理之義也。檀君扶婁時有於阿之樂，盖神市古俗祭迎三神之歌，則其曰大祖神，謂三神爲天之主宰者也。故以太陽爲儀象，以光熱爲功能，以生化發展爲情志，以禍福報應爲正義。自是俗尙參佺有戒，瑋衣有律，衣冠者必帶弓矢，能射者必得高位，善心爲修行之本，貫革爲假想之惡魁，祭祀必謹，使知報本，一心團結，自當接化群生，內修外攘，皆得時宜，則倍達國光榮，百百千千年所積高之大恩德，豈可一刻忘諸？
古者祭天，有舞天之樂，如遼史禮志所云繞天是也。夫祭者必先象生，欲致如常生之誠也。立主設床以薦供者，乃欲表親見之儀也。追遠報本者，其欲重今生而續有後之訓也。
大辯經云：檀君丘勿改國號爲大夫，餘改都藏。唐京今爲開原，亦稱平壤。三朝鮮之稱，始於檀君索弗婁而未備，至是而備。三韓有分朝管境之意，三朝鮮有分權管境之制也。先是大敎多端，人無能行者。自燕侵以來，戰禍質至，歲連不熟，又失治化，國力益衰。日帝得天帝之夢敎，因欲改新大政，命天帝廟庭立大木，懸鼓三七爲期，序齒相飮，勸化成冊，是爲九誓之會。每以九誓之文
初拜而誓於衆曰：勉爾孝于家，家有父母妻子，則誠心誠敬，推以友愛，誠奉祭祀，以報一本，敬接賓客，以善鄕隣，勸敎子弟，以養英才，皆人倫敎化之大者也。是孝慈順禮之敢不修行乎？衆一齊應聲曰：諾。否者逐之。
再拜而誓曰：勉爾友于兄弟。兄弟者，父母之所分也。兄之所好，則弟之所好也；弟之所不好，則兄之所不好也。物來之好不好，人我相同也。自身而及物，自親而及疎，以如是之道推之鄕國，則鄕國可興也；推之天下，則天下可化也。是友睦仁恕之敢不修行乎？衆應聲曰：諾。否者逐之。
三拜而誓曰：勉爾信于師友。師友者，道法之所立也。德義相磨，過失相警，學問樹立，事業成就者，皆師友之力也。是信實誠勤之，敢不修行乎？衆應聲曰：諾。否者逐之。
四拜而誓曰：勉爾忠于國。國者，先王之所設也，今民之所食也。改新國政，增進國富，護守國土，恢張國權，以固國勢，以光歷史者，皆國之來也。是忠義氣節之敢不修行乎？衆應聲曰：諾。否者逐之。
五拜而誓曰：勉爾遜于群。一云：卑下群者，皆天帝之民，與我同受三眞者也，主性之所本也，國力之所係也。上不遜則下離，右不遜則左脫，前不遜則後退，下不遜則上厭，左不遜則右落，後不遜則前疎。今遜讓相尊，合群通力，則外侮可止也，內治可修也。是遜讓恭謹之敢不修行乎？衆應聲曰：諾。否者逐之。
六拜而誓曰：勉爾明知于政事。政事者，治亂之所關也。風伯之立約，雨師之施政，雲師之行刑，各有職權，不相侵越也。今知見高邁，言路廣採，技藝鍊磨，經驗致積，則國務可均也，民事可舒也。是明知達見之敢不修行乎？衆應聲曰：諾。否者逐之。
七拜而誓曰：勉爾勇于戰陣！戰陣者，存亡之所決也。國不存，則君父貶爲木偶；主不立，則妻子沒爲人奴也。應事接物，皆莫非吾道也；璥世傳敎，亦莫非吾事也。與其無國而生、無主而存，寧若有國而死、有主而終乎！今劃然有空我犧牲之風，規制整肅，善群自治；而賞與罰必須正平，人與我亦信義相濟：則亭毒群倫，能福千萬人也。是勇膽武俠之敢不修行乎！衆應聲曰：諾。否者，逐之。
八拜而誓曰：勉爾廉于身。行不廉則良心自昧，能廉則神明自通。偏嗜私利則必昐病，獨善自矜則必腐敗。蠢蠢自足，自害害人，因循相積，沈溺莫救者也。是廉直潔淸之敢不修行乎？衆應聲曰：諾。否者逐之。
九拜而誓曰：勉爾義于職業。人之作職就業，必有責任，一有不義而却失自盡，則必有侮謔而毁壞。若有正義而公信食力，則誰可凌侮而侵奪也哉？義者，群力之所起也，正氣之所發也，捲之以藏于九竅，擴之以盈于天地者也。是正義公理之敢不修行乎？衆應聲曰：諾。否者逐之。
自是俗尙淳厚，勇於公戰，勤於公利，敏於公事，明於公德，善業勸而過失規，自成禮義慈愛之俗，同歸于三神歸命之化也。
檀君世紀曰：交拇加右手，行三六大禮。交拇者，右拇點子，左拇點亥，而加右手作太極形也。古者螟必先揖也，拜必先揖而螟也，乃禮之常也。揖之爲言聚也，聚心拱手而念天也。螟者，順也，順氣合膝而謝地也。拜者，獻也，獻身叩頭而報先也。獻，一作現也。頭至手曰拜手，頭至地曰叩頭，叩頭卽稽顙也。
參佺戒經，世傳乙巴素先生所傳也。先生嘗入白雲山禱天，得天書，是爲參佺戒經。大始哲人在上，主人間三百六十餘事，其綱領有八條：曰誠、曰信、曰愛、曰濟、曰禍、曰福、曰報、曰應。誠者，衷心之所發，血誠之所守，有六體四十七用。信者，天理之必合，人事之必成，有五團三十五部。愛者，慈心之自然，仁性之本質，有六範四十三圍。濟者，德之兼善，道之賴及，有四規三十二模。禍者，惡之所召，有六條四十二目。福者，善之餘慶，有六門四十五戶。報者，天神報惡人以禍，報善人以福，有六階三十級。應者，惡受惡報，善受善報，有六果三十九形。故天雖不言，陟降周護。知我者昌，求是則實。一以參佺，全人受戒。
乙巴素籤之曰：神市理化之世，以八訓爲經，五事爲緯，敎化大行，弘益濟物，莫非參佺之所成也。今人因此佺戒，益加勉修己，則其安集百姓之功，何難之有哉！
高句麗國本紀第六。
高句麗之先，出自解慕漱，解慕漱之母鄕，亦其地也。朝代記曰：解慕漱從天而降，嘗居于熊心山，起兵於夫餘古都，爲衆所推，遂立國稱王，是謂夫餘始祖也。着烏羽冠，佩龍光劒，乘五龍車，從者百餘人。朝則聽事，暮則登天，無所令而管境自化，山無盜賊，禾穀滿野，國無事而民亦無事。檀君解慕漱之初降，在於壬戌四月初八日，乃秦王政八年也。
騎離郡王高辰，解慕漱之二子也；沃沮侯弗離支，高辰之孫也，皆以討賊滿功得封也。弗離支嘗過西鴨綠，遇河伯女柳花，悅而娶之，生高朱蒙，時則壬寅五月五日也，乃漢主弗陵元鳳二年也。弗離支薨，柳花率子朱蒙歸于熊心山，今舒蘭也。旣長，周遊四方，擇迦葉原而居之，選於官家爲牧馬。未幾，爲官家所忌，與烏伊摩離陜，父逃至，卒。本適夫餘王，無嗣，朱蒙遂以王壻入承大統，是謂高句麗始祖也。平樂十一年甲午十月，伐北沃沮，滅之。明年乙未，自卒。本移都訥見。訥見，今常春朱家城子也。琉璃明帝二十一年，又自訥見移都于國內城，亦曰皇城。內有丸都山，山上築城，有事則居之。大武神烈帝二十年，帝襲樂浪國，滅之。東鴨綠以南屬我，獨海城以南近海諸城未下山。上帝元年，遣弟杞須攻破公孫度，伐玄菟、樂浪，滅之，遼東悉平。
大辯經曰：高朱蒙聖帝詔曰：天神造萬人一像，均賦三眞，於是人其代天而能立於世也。況我國之先，出自北夫餘，爲天帝之子乎？哲人虛靜戒律，永絶邪氣，其心安泰，自與衆人事事得宜，用兵所以緩侵伐，行刑所以期無罪惡，故虛極靜生，靜極知滿，知極德隆也。故虛以聽敎，靜以筐矩，知以理物，德以濟人，此乃神市之開物敎化，爲天神通性，爲衆生立法，爲先王完功，爲天下萬世成智，生雙修之化也。
乙巴素爲國相，選年少英俊爲仙人徒郞，掌敎化者曰參佺，衆選守戒爲神顧托，掌武藝者曰瑋衣，兼操成律，爲公挺身也。嘗言於衆曰：神市理化之世，由民開智，日赴至治，則有所以亘萬世不可易之標準也。故參佺有戒，聽神以化衆；寒盟有律，代天行功也。皆自立心作力，以備後功也。乙支文德曰：道以事天神，德以庇民邦，吾知其有辭天下也。受三神一體氣分，得性命精，自在光明，昻然不動，有時以感發，而道乃通，是乃所以體行三物德慧力，化成三家心氣身，悅滿三途感息觸，要在日求念標，在世理化，靜修境途，弘益人間也。桓國曰五訓，神市曰五事，朝鮮曰五行六政，夫餘曰九誓，三韓通俗亦有五戒，曰孝忠信勇仁，皆敎民以正平，而織群之意存焉。
柵城有太祖武烈帝紀功碑。東鴨綠之皇城有廣開土境大勳蹟碑。安州淸川江岸上有乙支文德石像。烏蘇里江外有淵蓋蘇文頌德碑。平壤牡丹峯中麓有東川帝朝天石。朔州巨門山西麓有乙巴素墓。雲山之九峯山有淵蓋蘇文墓。
朝代記曰：東川帝亦稱檀君，每當寒盟，祭迎三神于平壤，今箕林窟卽其祭所也。大迎祭典，始行隧穴，有九梯宮、朝天石，行路之人皆可指點也。又有三輪九德之歌以獎之，瑋衣仙人皆其選也，國人所矜式者也。不然，何以加榮，與之爲等於王使者乎？廣開土境，好太皇隆功聖德，卓越百王，四海之內，咸稱烈帝。年十八，登極于光明殿，禮陳天樂。每於臨陣，使士卒歌此於阿之歌，以助士氣。巡騎至摩利山，登塹城壇，親祭三神，亦用天樂。
一自渡海，所至擊破倭人。倭人，百濟之介也。百濟先與倭密通，使之聯侵新羅之境。帝躬率水軍，攻取熊津、林川、蛙山、槐口、伏斯買、雨述山、進乙禮、奴斯只等城，路次俗離山，期早朝祭天而還。時則百濟、新羅、駕洛諸國皆入貢不絶，契丹、平凉皆平服，任那、伊倭之屬莫不稱臣，海東之盛，於斯爲最矣。先是，陜父奔南韓，居馬韓山中，從而出居者數百餘家。未幾，歲連大裙，流離遍路，陜父乃知將革，誘衆塗糧，舟從浿水而下，由海浦而潛航，直到狗邪韓國，乃加羅海北岸也。居數月，轉徙于阿蘇山而居之，是爲多婆羅國之始祖也。後倂于任那，聯政以治，三國在海，七國在陸。初，弁辰，狗邪國人先在團聚，是爲狗邪韓國。多婆羅，一稱多羅韓國，自忽本而來，與高句麗早已定親，故常爲烈帝所制。多羅國與安羅國同隣而同姓，舊有熊襲城，今九州熊本城是也。
倭在會稽郡東，東冶縣之東，舟渡九千里至那覇，而又渡一千里至根島。根島亦曰量島，時狗奴人與女王相爭，索路甚嚴，其欲往狗邪韓者，蓋由津島、加羅山、志加島始得到末盧、戶資之境，其東界則乃狗邪韓國地也。會稽山本神市中經所藏處，而司空禹齋戒三月而得，乃有功於治水，故禹伐石刻扶婁功於山之高處云。則吳越本九黎舊邑，山越、左越皆其遺裔分遷之地也。常與倭往來貿販，得利者漸多。秦時徐市自東冶海上直至那覇，經種島而沿瀨戶內海始到紀伊。伊勢舊有徐福墓祠，或曰亶洲，徐福所居云。
長壽弘濟好。太烈帝改元建興，仁義治國，恢拓疆宇，熊津江以北屬我北燕，室韋諸國皆入敍族焉。又與新羅、寐錦、百濟、於瑕羅會于南平壤，約定納貢戍兵之數。
文咨好太烈帝，改元明治。十一年，齊、魯、吳、越之地屬我，至是國疆漸大。
平岡。上好太烈帝，有膽力，善騎射，乃有朱蒙之風。改元大德，治敎休明。大德十八年丙申，帝率大將溫達往討碣石山、拜察山，追至楡林關，大破北周，楡林鎭以東悉平。楡林，今山西境。
祿。陽武。元好。太烈帝時，天下大理，國富民殷。隋主楊廣本鮮卑遺種，統合南北之域，以其餘勢侮我高句麗，以爲小虜侮慢上國，頻加大兵，我旣有備，而未嘗一敗也。弘武二十五年，廣又復東侵，先遣將兵重圍卑奢城，官兵戰不利，將襲平壤。帝聞之，欲圖緩兵，執遣斛斯政。適有瑋衣一仁者，自願請從而偕到，獻表於楊廣。廣於舡中手表而讀，未半，遽發袖中小弩，中其胸。廣驚倒失神，右相羊皿使負之，急移於小船而退，命懷遠鎭撤兵。廣謂左右曰：予爲天下主，親伐小國而不利，是非萬世之所嗤乎？羊皿等面黑無答。後人歌之曰：嗟汝蠢蠢漢家兒，莫向遼東浪死歌。文武我先號桓雄，綿亘血胤英傑多。朱蒙太祖廣開土，威振四海功莫加。紐由一仁楊萬春，爲他變色自靡繃。世界文明吾最古，攘斥外寇保平和。劉徹楊廣李世民，望風潰走作駒過。永樂紀功碑千尺，萬旗一色太白峨。
乙支文德，高句麗國石多山人也。嘗入山修道，得夢天神而大悟。每當三月十六日，則馳往摩利山，供物敬拜而歸。十月三日，則登白頭山祭天。祭天乃神市，古俗也。
弘武二十三年，隋軍一百三十餘萬幷水陸而來攻，文德能以奇計出兵梢擊之，追至薩水，遂大破之。隋軍水陸俱潰，生歸遼東城，今昌黎者僅二千七百人。廣遣使乞和，文德不聽，帝亦嚴命追之。文德與諸將乘勝直驅，一自玄菟道至太原，一自樂浪道至幽州，入其州縣而治之，招其流民而安之。於是建安、建昌、白岩、昌黎諸鎭屬於安市，昌平、涵城、新昌、桶道諸鎭屬於如祈，孤奴、平谷、造陽、樓城、沙溝乙屬於上谷，和龍、汾州、桓州、豊城、鴨綠屬於臨潢，皆仍舊而置吏。至是，强兵百萬，境土益大。楊廣，壬申之寇也，出師之盛，前古未之有也。以我瑋衣二十萬，滅其軍幾盡，此非乙支文德將軍一人之力乎？若乙支公者，乃萬古造時勢之一聖傑也哉！文忠公趙浚與明使祝孟共登百祥樓，賦詩曰：
薩水湯湯棠碧虛，隋兵百萬化爲魚。至今留得漁樵語，不滿征夫一哂餘。
舊史曰：祿陽武元好太烈帝弘武九年，帝遣西部大人淵太祚往討登州，擒殺摠管韋態。先是，百濟以兵平定齊、魯、吳、越之地，設官署，索籍民戶，分封王爵，屯戍險塞，軍征賦調，悉準內地。明治年間，百濟軍政衰頹不振，權益執行，盡歸聖朝，劃定城邑，文武置吏。及隋作兵，有事南北，騷擾四起，害及生民。帝威赫怒，恭行天討，四海之內，莫不聽命也。然隋主楊堅陰藏禍心，敢出讐兵，密遣韋態摠管爲名，潰破官家，焚掠邑落，乃遣將兵擒殺賊魁，山東平服，海城謐然。是歲，堅又遣楊諒、王世績等三十萬來與戰，葯發定州，未至遼澤，値水亂而饋轉杜絶，馭疫幷熾。周羅柳以兵據登州，徵集戰艦數百，自東萊泛船趣平壤，爲我所覺，殿而拒之以進，忽遭大風而全軍漂沒。時百濟請隋爲軍導，受我密諭而未果。左將高成密有親隋之心，陰壞莫離支北伐之計，至是屢請遣師攻破百濟有功，獨莫離支力排衆議，强執以南守北伐之策，屢陳利害以從。及高成卽位，盡棄前帝之遺法，遣唐求老子像，使國人聽講道德經，又動衆數十萬築長城，自扶餘縣至南海府千有餘里。時西部大人淵蓋蘇文請罷講道敎，又以停長城之役，極陳利害。帝甚不悅，奪蘇文之兵，命監築長城之役，密與諸大人議誅滅之。蘇文先得聞知，乃嘆曰：豈有身死而國全之理乎！事急矣，時不可失也！悉集部兵，若將閱武者，盛陳酒饌，召諸大臣共臨視之。皆至，蘇文勵聲曰：門近虎狼而不救，反欲殺我乎！遂除之。帝聞變而微服潛逃，至松壤，而下詔招募國人，無一人至者，自不勝愧汗，遂自殞碎而崩。
朝代記曰：淵蓋蘇文，一云蓋金，姓淵氏，其先鳳城人也。父曰太祚，祖曰子遊，曾祖曰廣，幷爲莫離支。弘武十四年五月十日生，年九歲，選爲瑋衣仙人。儀表雄偉，意氣豪逸，每與軍伍列薪而臥，手瓠而飮，群焉而盡己，混焉而辨微，賞賜必分給，誠信周護，有推心置腹之雅量，至有緯地經天之才，人皆感服，無一人異懷者也。然用法嚴明，貴賤一律，若有犯者，一無假借，雖當大難，少不驚心，與唐使酬言，亦不屈志。常以自族陰害爲小人，能敵唐人爲英雄，喜焉而下賤可近，怒焉而權貴俱震，眞一世之快傑也。自言生於水中，能潛泳竟日，尤健不疲，衆咸驚，伏地羅拜曰：滄海龍神，復爲化身矣。蘇文旣放高成帝，與衆共迎高臧，是爲寶臧帝。蘇文旣得志，行萬法爲公之道，成己自由，開物平等，三忽爲佺，瑋衣有律，注力國防，備唐甚盛。先與百濟上佐平俱存立義，又請新羅使金春秋館於私邸，曰：唐人多悖逆，近於禽獸，請吾子須忘私仇，自今三國敍族合力，直屠長安，唐醜其可擒也。戰勝之後，仍舊地而聯政，仁義共治，而約相勿侵，爲永久遵守之計，何如？勸再三，春秋終不聽，惜哉！
開化四年，唐主李世民謂群臣曰：遼東本諸夏之地，隋氏四出師而不能得，予今出兵，欲爲報諸夏子弟之讐。世民親佩弓矢，率李世勣、程名振等數十萬到遼澤，泥榧二百餘里，人馬不可通，都尉馬文擧策馬奔擊，旣合戰，行軍摠管張君叉大敗，李道宗收散軍，世民自將數百騎與世勣會攻白岩城，西南城主孫代音詐遣請降，而實欲乘隙反擊。世民至安市城，先自唐山進兵攻之，北部褥薩高延壽、南部褥薩高惠眞率官兵及靺鞨兵十五萬引至直前，連安市爲壘，據高山之險，食城中之粟，縱兵掠其軍馬，唐奴不敢犯，欲歸則泥榧爲阻，坐困必敗。延壽引軍直前以進，料去安市四十里，遣人問於對盧高正義，以其年老習事也。正義曰：世民內芟群雄，化家爲國，亦不凡常，今據全唐之兵而來，其銳不可輕也。爲吾計者，莫若頓兵不戰，曠日持久，分遣奇兵斷其糧道。糧道旣盡，求戰不得，欲歸無路，乃可勝也。延壽從其計，賊來則拒，賊去則止。又遣奇兵焚奪糧路，世民百計誘之以賄，面從而內違，數遣陰襲陷裂，賊之死傷酷多。延壽等與靺鞨合兵爲陣，持久作戰，一夜豹變，急襲電擊，世民幾被圍迫，始有懼色。世民又復遣使懷財寶謂延壽曰：我以貴國强臣弑其君上，故來問罪。至於交戰入貴境，寢粟不給，故間有焚掠幾處而已。俟貴國修禮納交，則必復矣。延壽曰：諾。退貴兵三十里，則吾將見帝矣。然莫離支爲國柱石，軍法自在，不須多言。汝君世民廢父弑兄，淫納弟騙，此可問罪也。以此傳之。於是四遣督察，益加守備，依山自固，乘虛奇襲。世民百計無術，痛恨遼東出兵之不利而已，悔無及焉。
柳公權小說曰：六軍爲高句麗所乘，殆將不振。候者告英公之麾黑旗被圍，世民大恐，雖終自脫，而危懼如彼。新、舊唐書及司馬公通鑑不言者，豈非爲國諱恥乎？
李世勣言於世民曰：建安在南，安市在北，吾軍糧早已失輸遼東。今昌黎今踰安市而攻建安，若高句麗斷其輸送，勢必窮矣。不若先攻安市，安市下，則鼓行而取建安耳。安市城人望見世民旗蓋，輒乘城鼓油唾罵世民，數其罪目以告于衆。世民怒氣極甚，以爲陷城之日，男女盡坑之。安市城人聞之，益堅守，攻之不下。時張亮兵在沙卑城，而欲召之未果，低回失機。張亮將移兵襲烏骨城，反爲官兵所敗。李道宗亦在，遭險不振。於是唐奴諸將議自相謗，世勣獨以爲：高句麗傾國救安市，不若捨安市而直瘙平壤。長孫無忌以爲：天子親征，異於諸將，不可乘危泯幸。今建安、新城之敵衆數十萬，高延壽所率靺鞨亦數十萬，國內城兵若又回烏骨城而遮樂浪諸路之險，如是，則彼勢日盛，急於迫圍，而我翫敵，悔無及焉。不如先攻安市，次取建安，然後長驅而進，此萬全之計也。未之決。安市城主楊萬春聞之，乘夜深，以數百精銳飭城而下，賊陣自相踐踏，殺傷甚多。世民使李道宗築土山於城東南隅，官兵從城缺出擊，遂奪土山，塹而守之，軍勢益振。唐奴諸陣殆失戰意，傅伏愛以戰敗斬，道宗以下皆徒跣請罪。莫離支率數百騎巡駐幄坡，詳問情形，遣命摠攻、四擊、延壽等與靺鞨夾攻，楊萬春登城督戰，士氣益奮，無不一當百矣。世民憤不自勝，敢出決戰，楊萬春乃呼聲張弓，世民出陣，矢浮半空，遂爲所中，左目沒焉。世民窮無所措，從間道遁，命世勣、道宗將步騎數萬爲殿。遼澤泥榧，軍馬難行，命無忌將萬人剪草塡道，水深處以車爲梁，世民自繫薪於馬焦以助役。
冬十月，至蒲吾渠駐馬，督塡道諸軍渡渤錯水，暴風雪占濕，士卒多死者，使燃火於道以待之。時莫離支、淵蓋、蘇文乘勝長驅，追之甚急。鄒定國自赤峰至河間縣，楊萬春直向新城，軍勢大振，唐奴多棄甲兵而走。方渡易水時，莫離支命延壽改築桶道城，今高麗鎭也。又分遣諸軍，一軍守遼東城，今昌黎也。一軍悶隨世民，一軍守上谷。今大同府也。於是世民窮無所措，乃遣人乞降。莫離支率定國、萬春等數萬騎，盛陳儀仗，鼓吹前導，入城長安，與世民約：山西、河北、山東、江左悉屬於我。先是，高句麗與百濟外競，俱存遼西地，有百濟所領曰遼西、晉平。江南有越州，其屬縣一曰山陰，二曰山越，三曰左越。至文咨帝明治十一年十一月，攻取越州，改署郡縣曰松江、會稽、吳城、左越、山越、泉州。十二年，移新羅民於泉州以實之。是歲，以百濟不貢，遣兵攻取遼西、晉平等郡，百濟郡廢。
王介甫曰：淵蓋蘇文，非常人也。果然。莫離支在，則高句麗與百濟俱在；莫離支去，則百濟與高句麗俱亡。莫離支亦人傑也哉！莫離支臨終，顧謂男生、男建曰：爾兄弟愛之如水，束箭則强，分箭則折，須無忘此將死之言，貽笑於天下隣國之人。時則開化十六年十月七日也。墓在雲山之九峰山也。
高麗鎭在北京安定門外六十里許，安市城在開平府東北七十里今湯池堡，高麗城在河間縣西北十二里，皆太祖武烈帝所築也。唐樊漢有高麗城懷古詩一首傳於世，其詩曰：
僻地城門闢，雲林雉堞長。水明留晩照，沙暗燭星光。疊鼓連雲起，新花拂地粧。居然朝市變，無復管絃鏘。荊棘黃塵裡，蒿蓬古道傍。輕塵埋翡翠，荒豌上牛羊。無奈當年事，秋聲肅雁行。
予雖不文，追其韻而次之曰：
遼西尙存古城墟，想必名邦運祚長。燕。峀山層巇多戰色，遼河湯棠共天光。風林空谷演舞態，仙禽高樹欲啼粧。干滴關防一夕變，呼賣振鈴聞凄鏘。燕凉元來盡我有，官兵久鎭飮馬傍。英雄不作時事去，無復驅敵如驅羊。今我弔古無限意，爲贐核郞萬里行。
朝代記曰：太祖隆武三年，築遼西十城以備漢。十城：一曰安市，在開平府東北七十里；二曰石城，在建安西五十里；三曰建安，在安市南七十里；四曰建興，在幄河西；五曰遼東，在昌黎西南境；六曰豊城，在安市西北一百里；七曰韓城，在豊城南二百里；八曰玉田堡，舊遼東國，在韓城西南六十里；九曰澤城，在遼澤西南五十里；十曰遼澤，在黃河北流左岸。五年春正月，又築白岩城、桶道城。
三韓秘記曰：舊志云：遼西有昌遼縣，唐時改遼州。南有碣石山，而其下則白岩城，亦唐時所謂岩州，卽此也。建安城在唐山境內，其西南爲開平，一云蓋平，唐時亦稱蓋州是也。資治通鑑曰：玄菟郡在柳城、盧龍之間。漢書：馬首山在柳城西南，唐時築土城。
延佗、渤卒，本人來往於南北曷思，而理財致富，至累巨萬，陰助朱蒙，其創基立都之功居多。後率衆轉徙九黎河，而賈漁鹽之利。及高朱蒙，聖帝伐北沃沮，納穀五千石，移都訥見而先自願納，招撫流亡，以勤王事，以功得封於坐原，而年八十歿，時平樂十三年丙申春三月也。
高朱蒙在位時，嘗言曰：若嫡子琉璃來，當封爲太子。召西弩慮將不利於二子，歲庚寅三月，因人得聞浿帶之地肥物，衆南奔，至辰、番之間近海僻地而居之。十年，買田置庄，致富累萬，遠近聞風來附者衆。南至帶水，東濱大海，半千里之土境，皆其有也。遣人致書于朱蒙帝，願以內附。帝甚悅而獎之，冊號召西弩爲於瑕羅。及至十三年壬寅而薨，太子沸流立，四境不附。於是馬黎等謂溫祚曰：臣聞馬韓衰敗，立至，乃可往立都之時也。溫祚曰：諾。乃編舟渡海，而始抵馬韓彌鄒。忽行至四野，空無居人，久而得到漢山，登負兒岳而望可居之地。馬黎、烏干等十臣曰：惟此河南之地，北帶漢水，東據高岳，南開沃澤，西阻大海，此天險地利，難得之勢，宜可都於此，更不可他求也。溫祚從十臣議，遂定都于河南慰支城，仍稱百濟。以百濟來，故得號也。後沸流薨，其臣民以其地歸附。
斯盧，始王仙桃山聖母之子也。昔有夫餘帝室之女婆蘇，不夫而孕，爲人所疑，自嫩水逃至東沃沮，又泛舟而南下，抵至辰韓奈乙村。時有蘇伐都利者聞之，往收養於家。而及年十三，岐嶷夙成，有聖德，於是辰韓六部共尊爲居西干，立都徐羅伐，稱國辰韓，亦曰斯盧。任那者，本在對馬島西北界，北阻海，有治曰國尾城，東西各有墟落，或貢或叛。後對馬二島遂爲任那所制，故自是任那乃對馬全稱也。自古仇州、對馬乃三韓分治之地也，本非倭人世居地。任那又分爲三加羅，所謂加羅者，首邑之稱也。自是三汗相爭，歲久不解，佐護加羅屬新羅，仁位加羅屬高句麗，鷄知加羅屬百濟是也。永樂十年，三加羅盡歸我，自是海陸諸倭悉統於任那，分治十國，號爲聯政。然直轄於高句麗，非烈帝所命，不得自專也。
阿踰佗，三國遺事以爲西域云。而今考諸古記，則阿踰豹今暹羅云。然則阿踰豹人或爲大寔所侵逐，到此而居歟？李茗留記云：古有百濟商海往阿踰豹，多得財寶而歸。其人從我而來，往日尤交密也。然其俗懦不慣兵，多爲人所制。
又曰：平壤有乙密臺，世傳乙密仙人所建也。乙密，安臧帝時選爲瑋衣，有功於國，本乙素之後也。居家讀書習射，歌詠三神，納徒修鍊，義勇奉公，一世瑋衣。其徒三千，所到雲集，齊唱多勿興邦之歌，因此可鼓其捨身全義之風者耳。其歌曰：
先去者爲法兮，後來爲上。爲法故不生不滅，爲上故無貴無賤。
人中天地爲一兮，心與身卽本。爲一，故其虛其粗是同；卽本，故惟神惟物不二。
眞爲萬善之極致兮，神主於一中。極致故三眞歸一，一中故一神卽三。
天上天下，唯我自存兮，多勿其興邦。自存，故處無爲之事。興邦，故行不言之敎。
眞命之大生。性通光明兮，入則孝，出則忠。光明，故衆善無不奉行；孝忠，故諸惡一切莫作。
惟民之所義。乃國爲重兮，無國我何生。國重故民有物而爲福，我生故國有魂而爲德。
魂之有生有覺有靈兮，一神攸居之爲天宮。三魂故智生可以雙修，一神故形魂亦得俱衍。
俾我子孫善爲邦兮，太白敎訓吾所師。我子孫故統無不均，吾所師故敎無不新。
乙密仙人嘗居臺，專以祭天修鍊爲務。蓋仙人修鍊之法，參佺爲戒，健名相榮，空我存物，捨身全義，爲國人式。風仰千秋，足以起感，亦爲人尊之象徵也。後人稱其臺曰乙密，乃錦繡江山之一勝也。
大震國本紀第七。
朝代記曰：開化二十七年九月二十一日，平壤城陷落。時振國將軍大仲象守西
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:45:01-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>