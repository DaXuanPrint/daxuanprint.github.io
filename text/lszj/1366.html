<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="续日本后纪序,续日本后纪卷第一,续日本后纪卷第二,续日本后纪卷第三,续日本后纪卷第四,续日本后纪卷第五,续日本后纪卷第六,续日本后纪卷第七,续日本后纪卷第八,续日本后纪卷第九,续日本后纪卷第十,续日本后纪卷第十一,续日本后纪卷第十二,续日本后纪卷第十三,续日本后纪卷第十四,续日本后纪卷第十五,续日本后纪卷第十六,续日本后纪卷第十七,续日本后纪卷第十八,续日本后纪卷第十九,续日本后纪卷第廿,续日本后纪全文在线阅读,续日本后纪全文在线下载,大玄古籍书库">
<meta name="description" content="《续日本后纪》是日本平安时代的史书，20卷，藤原良房、春澄善绳等奉敕撰，述仁明天皇一代事，为六国史之第四部。始于天长10年2月28日（833年3月26日）受禅，止于嘉祥3年3月25日（850年5月14日）大葬，详述天皇动静记录，是平安时代由天子亲政至摄关政治转换期的基本史料。_续日本后纪_全文在线阅读_续日本后纪_全文在线下载_大玄古籍书库">
<title>续日本后纪_藤原良房_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">续日本后纪</span> <br/>
          作者： <span class="inputVal" id="bkauthor">藤原良房</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]162737</span> <br/>
          说明： <span class="inputVal" id="bkdec">《续日本后纪》是日本平安时代的史书，20卷，藤原良房、春澄善绳等奉敕撰，述仁明天皇一代事，为六国史之第四部。始于天长10年2月28日（833年3月26日）受禅，止于嘉祥3年3月25日（850年5月14日）大葬，详述天皇动静记录，是平安时代由天子亲政至摄关政治转换期的基本史料。</span> <br/>
          封面： <span class="inputVal" id="bkimg">Z_6834.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]续日本后纪
[book_author]藤原良房
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]162737
[book_dec]《续日本后纪》是日本平安时代的史书，20卷，藤原良房、春澄善绳等奉敕撰，述仁明天皇一代事，为六国史之第四部。始于天长10年2月28日（833年3月26日）受禅，止于嘉祥3年3月25日（850年5月14日）大葬，详述天皇动静记录，是平安时代由天子亲政至摄关政治转换期的基本史料。
[book_img]Z_6834.jpg


[book_title]續日本後紀序
臣良房等竊惟。史官記事、帝王之跡■興、司典序言、得失之論對出。憲章稽古、設沮勸而遠■、貽鑒將來、存變通而不朽者也。伏惟、先皇帝、體元膺■、司契脩■（機）。夢想華胥之彊、拱黙大庭之觀。承和撫運、歴稔惟長。善政森羅、嘉■狼藉。未編簡牘、恐或湮淪。爰詔太政大臣從一位臣藤原朝臣良房、右大臣從二位兼行左近衛大将藤原朝臣良相、大納言從三位民部卿兼太皇太后宮大夫臣伴宿祢善男、參議正四位下行民部大輔臣春澄朝臣善縄、散位從五位下臣縣犬養大宿祢貞守等、因循故實、令以撰修。筆削之初、宮車晏駕。白雲之馭不返、蒼■之望已遥。今上陛下、河清而後興、社鳴而乃出。其道徳即尭与舜、其城郭則義將仁。四海常夷、万■（機）多暇。校文芸閣、嫌舊史之有■。留■蘭臺。恨先旨之未竟、重勅臣等、責以亟成。臣等奉勅廻■、不敢懈緩。事多差■（互）、尚致淹延。其間、右大臣良相朝臣嬰痾里第、收影北■。大納言善男宿祢犯罪公門、竄身東裔。散位貞守且參其事、不遂斯功、出吏邊州。没蹤京兆。唯臣良房与式部大輔善縄、辛勤是執、以得撰成。起自天長十年二月乙酉、訖于嘉祥三年三月己亥、惣十八年。據春秋之正體、聯甲子以詮次、考以始終、分其首尾。都為廿巻、名曰續日本後紀。夫尋常碎事、為其米塩、或略弃而不收。至人君擧動、不論巨細、猶■篭而載之矣。臣等識非南童、才謝馬班。謬參撰修、伏慙淺短。謹詣朝堂、奉進以聞。謹序。」貞觀十一年八月十四日」太政大臣從一位臣藤原良房」參議正四位下行式部大輔臣春澄朝臣善縄

[book_title]續日本後紀卷第一
〈起天長十年二月、盡五月。〉」太政大臣從一位臣藤原良房等奉勅撰
仁明天皇天皇、諱正良。先太上天皇之第二子也。母太皇大后。贈太政大臣正一位橘朝臣清友之女也。太后曾夢。自引圓座積累之。其高不知極。毎一加累。且誦言卅三天。因誕天皇云。
弘仁十四年夏四月庚子皇太后弟〈諱大伴〉。受禪即帝位。
壬寅。立諱爲皇太子。
天長十年春二月戊午朔乙酉。皇帝於淳和院讓位于皇太子。詔曰。現神〈止〉大八洲國所知倭根子天皇〈我〉詔〈良万止〉勅御命〈乎〉。親王諸王諸臣百官〈乃〉人等天下公民。衆諸聞食〈止〉宣。太上天皇朕〈我〉不徳〈乎〉不棄賜〈志天〉。寳位〈乎〉授賜〈閇理〉。忝鍾重・〈弖〉日々畏愼〈太麻布〉。春秋〈乃〉往隨〈尓〉。舊痾〈毛〉稍發〈流〉。故機務〈乃〉暫〈毛〉虧怠〈牟許止乎〉恐賜〈弖〉。朝夕煩懷念〈須許止〉久矣。今念行〈佐久〉。皇太子〈止〉定〈太流〉正良親王。賢明夙彰〈礼〉。仁孝〈毛〉兼厚〈久之天〉。太能毛之久於太比之久在。是以撫安國家〈牟止之天〉。此位〈乎〉授賜〈布〉。諸此状〈乎〉悟〈天〉。清直心〈乎毛知弖〉。此皇子〈乎〉輔導〈支〉仕奉〈天〉。天下〈乎〉平〈介久〉令有〈余〉。又古人有言〈利〉。上多〈支〉時〈尓波〉下苦〈止奈毛〉所聞。是以太上天皇〈止伊布〉号停〈米〉。亦諸〈乃〉服御〈乃〉物〈毛〉停賜〈布〉。皇后宮〈毛〉如是有〈倍之〉。又如此時〈尓〉當〈都々〉。人々不好〈留〉謀懷〈天〉。天下〈乎毛〉乱〈利〉。己氏門〈乎毛〉滅人等〈毛〉前々有。若〈毛〉如此有〈牟〉人〈乎波〉。己〈我〉教諭訓直〈天〉。各〈乃〉己祖々門不滅。弥高〈仁〉仕奉。弥繼〈尓〉欲繼〈止〉思愼〈天〉。無二心〈志天〉仕奉〈倍志止〉詔天皇〈我〉勅旨〈乎〉。衆聞食〈止〉宣。』是夕。今上抗表。辞寳位曰。臣某言。照以明鏡。妍蚩難逃。逼以恩綸。喜懼失據。臣某誠恐誠惶頓首頓首死罪死罪。臣道躍兩蕪。進退多躓。情性双昧。執守无常。誰昔扈先尭於姑射。優遊霜雪之光。順聖后於後園。匍匐章珮之陰。而皇帝陛下。枉恩紫霄。延登分外。啓榮耀於欲隱。導慈訓於未知。悲深所天。愛鍾猶子。辞不獲免。久辱・雷。露往霜來。十載於此。徳誘不倦。顧恤殊甚。思欲隨形逐聲。心神是役。終天畢地。身命不疲。今亦推大寳以錫昭華。避樞極以授乾象。前愧未已。後懼更頻。實以・繊塗重。・徹任博。施之人事。尚有屓乘之慙。求之天途。何無害盈之・。伏願日月貞明之景。毎煦蒼生。雲雨行施之恩。永潤品彙。然則世寢喧譁。臣免譴誚。若不蒙允容。悉纒衆・。君臣之議謂天下何。不勝傾戰憂懼之至。拜表以聞。後太上天皇不聽。
丙戌。今上重抗表曰。臣某言。人之所願。天必隨。道之所通。物不擁。臣承恩詔。伏瀝血誠。既踰匝辰。未蒙允亮。臣某。〈中謝〉夫大陽方照。空履將・之氷。悚汗頻流。猶臨不測之底。蹈焦非懼。渉呂須傾。天道无私。冀垂鑒許。若不獲已。猶御閑蹤。則民・善仁。世倦聖治。然後逐洞庭之野。於事纔宜也。當今群品得所。黔首繋心。覆・之恩。江海可謝。亭毒之徳。乾坤惟均。加以雷門之下。布皷失聲。朝陽之餘。螢火難照。意窮詞盡。不知所爲。君擧必盡。恐遺物議。伏申丹誠。非敢矯飾。懇愨之深。重表陳請。後太上天皇遂亦不許。於是天皇乃命車駕。拜謁先太上天皇。及太皇大后宮於冷然院。還御東宮。
丁亥。立恒貞親王爲皇太子。詔曰。天皇〈我〉詔旨〈良万止〉勅御命〈乎〉親王等王等諸臣等百官人等天下公民。衆聞食〈止〉宣。朕以拙弱〈弖〉。掛畏〈支〉倭根子天皇〈我〉朝廷〈乃〉厚慈〈乎〉蒙〈天〉。皇太子〈止〉成〈礼利〉。思畏〈万利〉貴〈比〉賜〈己止〉晝夜〈止〉無〈之〉。然〈乎〉慮外〈尓〉天日嗣〈乎〉授賜〈布〉。依〈天〉不堪〈流〉状〈乎〉再〈比〉三〈比〉畏〈利〉申賜〈戸止毛〉。容賜〈比〉許賜〈波須〉。今思行〈佐久〉。厚恩〈乎〉蒙人〈波〉必報〈倍支〉理〈利〉有。故是以正嗣〈止〉有〈戸支〉恒貞親王〈乎〉皇太子〈止〉定賜〈布〉。故此之状〈乎〉悟〈天〉。百官〈乃〉人等仕奉〈止〉宣〈布〉天皇〈我〉御命〈乎〉衆聞食〈止〉宣。』以參議從四位上文室朝臣秋津爲春宮大夫。左大弁左近衛中將武藏守如故。從五位上藤原朝臣貞守爲亮。讃岐介如故。』後太上天皇遣權中納言從三位藤原朝臣吉野。奉書天皇。辞立皇太子曰。恭觀今日詔。冊立愚子恒貞。爲皇太子。叡旨謬降。盛典曲施。夫■雷位重。承■事尊。非徳不昇。非賢何守。恒貞年實蒙幼。器非夙惠。安可妄鍾大礼。猥主匕鬯。肅奉周遑。内知云・。請停嚴命。更擇賢才。在於重情。寔知免■。縦使天綸不駐。上令必行。則失万國以貞之望。虧三辰日敬之職。』以從五位下藤原朝臣良房爲左近衛權少將。加賀守如故。侍從從五位上藤原朝臣長良爲左兵衛權佐。』「▼是日賜典藏從四位下大宅水取臣繼主等三人朝臣姓繼主臣八腹木事命後也」（下文に重出。）
庚午。右京人上野權少掾從八位上尾張連年長。位子无位尾張連豊野。留省无位尾張連豊山等賜姓忠宗宿祢。』「改多治比眞人氏賜姓丹■眞人（『三代実録』天長九年四月所見。）」左京人圖書頭從五位上秋篠朝臣雄繼。「右京人散位從七位上秋篠朝臣雄繼」右京人散位從七位上秋篠朝臣吉雄。賜姓菅原朝臣。
癸酉。右京人音博士從五位下六人部連門繼。弟六人部連大宗。六人部連秋主。妹六人部連鷹刀自。六人部連磐子等男女五人賜姓高貞宿祢。
甲戌。攝津國人散位從六位上凡河内忌寸紀主。兄留省從八位上凡河内忌寸紀麻呂。弟留省大初位下凡河内忌寸福長等三人賜姓清内宿祢。』攝津國豊嶋郡人散位從七位下出雲連男山。河邊郡人正六位上出雲連雄公。出雲連伊都岐麿等男女廿二人賜姓出雲宿祢。
丙子。常陸國筑波郡人散位正六位上丈部長道。一品式部卿親王家令外從五位下丈部氏道。下総少目從七位下丈部繼道。左近衛大初位下丈部福道四人。賜姓有道宿祢。
己卯。左京人左大史正六位上秦忌寸貞仲賜姓宿祢。
甲申。左京人上毛野公道信賜姓上毛野朝臣。
丙戌。右近衛將曹伴林宿祢御園等四人賜姓伴宿祢。
丁亥。賜典藏從四位下大宅水取臣繼主等三人朝臣姓。繼主臣八腹木事命之後也。
三月戊午朔。日有蝕之。』天皇縁後太上天皇辞立太子奉答表曰。臣某言。伏覽詔旨曰。恒貞年實蒙幼。器非夙惠。安可妄鍾大礼。猥主匕鬯。夫輕者重之端。小者大之本。故魏宮岐嶷。非老大之情。晋儲神姿。是幼稚之謂。然則聰惠在性。不限年齡。伏稽前言。既有故實。臣頻表懷抱。心事共違。家賓之慙。■誰爲助。伏願。假彼重明照朦昧。資其寛博備遺忘。臣之專愚。聖衷所驗。雖云无徳。庶幾有隣。冀垂矜憐。賜緩憤■。至誠不飾。至敬無文。伏表丹愿。無地取喩。』後太上天皇重奉書曰。内揆已審。請易太子。冲鑒未廻。憂心如灼。易曰。主器莫若長子。礼曰。登■則以上嗣。斯皆温文既習。聖敬克躋。然後正位前星。賛業東序者也。今恒貞漢庭難擬。周儲不追。將何以裨光聖明。助聰天■。而恩襃逾届。血訴不成。獨謂非宜。輿談孰許。恐龍樓之守爰墜。鮑爼之譏有聞。望昭丹辞。必收紫渙。山朝事隔。无可関言。父子體同。理當分疏。異於・不恤緯。尸不越樽之義。是以重復鋪陳。佇蒙矜聽。』天皇不許。奉還其書。』僧綱以下高僧數十人來會闕庭。奉賀踐祚。
己丑。詔曰。朕不免叡託。馭朽乘奔。瞻公卿而兢懷。顧兆庶而軫念。思弘國憲。無虧成規。後太上天皇。憲章千古。含育万邦。仁化未澆。機事■脱。今検詔旨云。天下多尊。百姓所苦。避位之号。勿隨舊典。夫太上尊号。非唯一時。秦日漢年。稱謂尚矣。朕以。礼之爲用。所以達天道順人情之大竇也。其在人也。如竹箭之有■也。如松柏之有心也。故貫四時。不改柯易葉。是以。聖人知礼之不可以已也。冀脩先王之礼制。不私至公之典要。朕先日重表。遂蒙拒逆。空庸之躯。謗■惣集。若猶奉順聖慮。改易正名。天下仰瞻。何用取信。宜上尊号爲太上天皇。皇太后曰太皇太后。皇后爲皇太后。普告天下。令知朕意。』後太上天皇辞尊号曰。今■古典。猶加尊号。已違本圖。翻孤元誓。何者事期自足。老■杜企跨之塗。量不可強。莊叟開性分之域。謬以太上天皇之授也。經理万機。夕■多稔。神勞于用。形倦于勤。至於將攝之方。眇■其遠。所以釋彼屓重。保茲閑放。揖風月而爲友。偶烟蘿而遣日。然則收視反聽。煩不嬰心。峻号崇名。貪豈攸樂。况大道之行。禀性咸遂。去邁悠然。蓋有之矣。請廻先後詔。必允所辞。深閇固距。言匪矯餝。天皇不聽。』▼是日。以正五位下賀茂朝臣今子。從五位下大和宿祢舘子。並爲掌侍。外從五位下海直家繼爲掌膳。
辛卯。天皇御大極殿。奉幣伊勢大神宮。爲應即位也。
壬辰。頒遣中納言從三位兼行民部卿藤原朝臣愛發。權中納言從三位藤原朝臣吉野。從四位下因幡守高枝王。從四位下式部大輔安倍朝臣吉人等於柏原長岡二山陵。豫告可即位之状曰。天皇恐々〈毛〉申賜〈部止〉申〈久〉。後太上天皇厚矜〈乎〉垂賜〈天〉。天之日嗣〈乎〉授賜〈閇利〉。不堪〈流〉状再〈比〉三〈比〉申賜〈閇止〉許賜〈波須〉。故是以大御坐處〈乎〉掃潔侍而。天之日嗣〈乎〉戴荷〈知〉。守仕奉〈倍支〉事〈乎〉。恐々〈毛〉申賜〈久止〉奏。又申〈久〉掛畏〈支〉柏原御門〈乃〉天朝矜賜〈波牟〉厚慈〈乎〉蒙戴〈天之〉。天之日嗣政〈者〉平〈久〉安〈久〉。天地日月〈止〉共〈尓〉守仕奉〈部之止〉思念事〈乎〉恐々〈毛〉申賜〈久止〉奏。辞別申〈久〉。正嗣〈止〉有〈閇岐〉恒貞親王〈乎〉皇太子〈止〉定賜〈布〉状。恐〈美〉恐〈美毛〉申賜〈止〉奏。
癸巳。天皇即位於大極殿。詔曰。明神〈止〉大八洲國所知天皇〈我〉詔旨〈良万止〉宣勅〈乎〉。親王諸王諸臣百官人等天下公民衆諸聞食〈止〉宣。掛畏〈支〉倭根子天皇〈我〉宣。此天日嗣高座之業〈乎〉。掛畏〈支〉近江大津〈乃〉宮〈尓〉御宇〈之〉天皇〈乃〉初賜〈比〉定賜〈部留〉法隨〈尓〉仕奉〈止〉。仰賜〈比〉授賜〈布〉大命〈乎〉受賜〈利〉。恐〈美〉受賜〈利〉懼〈利〉。進〈母〉不知〈尓〉退〈毛〉不知〈尓〉恐〈美〉坐〈久止〉宣〈布〉大勅〈乎〉衆聞食〈止〉宣。然皇〈止〉坐〈天〉天下治賜君〈波〉。賢人〈乃〉良佐〈乎〉得〈弖之〉。天下〈乎波〉平〈久〉安〈久〉治賜〈尓〉在〈止奈毛〉聞行〈須〉。故是以大命坐宣〈久〉。朕雖拙幼親王等〈乎〉始〈弖〉王等臣等〈乃〉相穴〈奈比〉奉〈利〉相扶奉〈牟〉事依〈天之〉。此〈乃〉仰賜〈比〉授賜〈閇留〉食國〈乃〉天下之政〈波〉平〈久〉安〈久〉仕奉〈倍之止〉所念行。是以々正直之心〈天〉天皇朝庭〈乎〉衆助仕奉〈止〉宣天皇勅衆聞食〈止〉宣。辞別宣〈久〉。仕奉人等中〈尓〉。其仕奉状隨〈尓〉。冠位上賜〈比〉治賜〈布〉。又大神宮〈乎〉始〈天〉。諸社〈乃〉祢宜祝等〈尓〉。給位一階。又僧綱及京畿内〈乃〉諸寺僧尼〈乃〉知行有聞〈流〉。并年八十已上〈尓〉施物〈太万布〉。又五位已上子孫〈乃〉年廿已上〈奈留尓〉賜當蔭之階〈布〉。左右京五畿内〈乃〉鰥寡孤獨不能自存人等〈尓〉給御物〈布〉。天下給侍〈留〉高年〈尓〉給御物〈布〉。力田之輩〈乃〉其業超衆者〈尓〉賜爵一階〈布〉。孝子順孫義夫節婦〈乎波〉終身〈尓〉勿事〈礼〉。又外國僧尼〈乃〉年八十已上〈奈留尓〉施物〈之〉賜〈波久止〉勅天皇大命〈乎〉衆聞食〈止〉宣。』授四品阿保親王。賀陽親王並三品。從二位藤原朝臣緒嗣正二位。正三位清原眞人夏野。藤原朝臣三守並從二位。從三位源朝臣常。藤原朝臣吉野並正三位。正四位下源朝臣信從三位。无位正行王從四位下。從五位下岡屋王從五位上。正四位下小野朝臣野主正四位上。從四位下安倍朝臣吉人正四位下。從四位下藤原朝臣文山。橘朝臣弟氏並從四位上。正五位下伴宿祢友足從四位下。從五位上滋野朝臣貞主正五位上。從五位上甘南備眞人高繼。伴宿祢宅麻呂。伴宿祢氏上。橘朝臣氏人。橘朝臣永名。從五位下藤原朝臣助並正五位下。從五位下伴宿祢清世。安野宿祢眞繼。佐伯宿祢春海並從五位上。正六位上良岑朝臣高行。藤原朝臣勢多雄。藤原朝臣高仁。藤原朝臣富士麻呂。藤原朝臣宗能。橘朝臣常道。縣犬養宿祢廣濱。外從五位下清岑宿祢門繼。飯高宿祢全雄並從五位下。正六位上山邊宿祢岑麻呂外從五位下。』▼是日。授三品有智子内親王二品。』河内國人大外記外從五位下長岑宿祢茂智麻呂等五人。改本居貫附右京。
甲午。天皇遷自東宮。權御松本院。遣使解關門警固。
乙未。天皇始臨朝。』左大臣正二位藤原朝臣緒嗣上表。請辞官職。不許。』▼是日。頒使諸國。奉幣天神地祇。以有即位事也。
丙申。肥後國葦北郡少領外從八位上他田繼道叙三階。同郡白丁眞髮部福益賜出身焉。以各輸私物濟飢民也。
戊戌。左大臣正二位藤原朝臣緒嗣乞歸。不許。』以三品秀良親王爲中務卿。中納言從三位直世王爲兼彈正尹。從二位行大納言藤原朝臣三守爲兼皇太子傅。
庚子。以從五位上丹・眞人清貞爲右少弁〈云云〉。正五位上滋野朝臣貞主爲内藏頭。下総守如故〈云云〉。從五位下小野朝臣篁。從五位下春澄宿祢善繩並爲東宮學士。善繩所帶大内記如故〈云云〉。』「三月庚子」左衛門醫師從七位上出雲連永嗣改連賜宿祢。
辛丑。左大臣緒嗣上表。請減職封五百戸。不聽。
壬寅。天皇御紫宸殿。賜群臣酒。有圍碁之興。訖賜親王以下御衣被各有差。』▼是日。罷權中納言藤原朝臣吉野所兼右大將之任。令以陪奉淳和院。
乙巳。天皇御紫宸殿。皇太子始朝覲。拜舞昇殿。東宮采女羞饌。未及下箸。勅賜御衣。受之拜舞。早退。以當日須拜謁兩太上天皇也。于時皇太子春秋九齢矣。而其容儀礼數如老成人。賜學士及坊官進以上并乳母衣被。各有差。又以商布五千段。賜見參五位以上各有差。皇太子及坊官亦預焉。
丁未。延百口僧於大極殿。轉讀大般若經。以祈年穀兼攘疫氣也。普告天下。禁斷殺生。限以三ヶ日。
己酉。卜定大甞會事。以近江國高嶋郡爲悠紀。備中國下道郡爲主基。
辛亥。以中納言從三位直世王爲兼中務卿。三品秀良親王爲彈正尹。參議從三位橘朝臣氏公爲右近衛大將。正五位下伴宿祢氏上爲右中弁〈云云〉。從五位下小野朝臣篁爲彈正少弼。正五位下藤原朝臣助爲右近衛權中將。從五位下長田王爲伊勢守。從五位下藤原朝臣貞雄爲甲斐守。從四位上源朝臣弘爲信濃守。宮内卿如故〈云云〉。
癸丑。以久子内親王爲伊勢齋宮。高子内親王爲賀茂齋院。
甲寅。遠江國飢疫。賑恤之。
乙夘。詔曰。盛徳無沫。必資加等之榮。徽烈惟照。聿修崇号之制。故使敬宗尊祖。義煥曩篇。追遠飾終。不隔異代。朕外祖父從三位橘朝臣。疏基顯族。驤首高衢。外祖母從三位田口氏。毓彩芝田。騰芳・圃。但属運謝。已從閲川。朕以菲薄。丕承洪業。緬尋既往。想清渾之眇焉。乃詢舊章。宣縟礼而有貴。宜外祖父及外祖母並追贈正一位也。橘朝臣位記状曰。地居貴戚。爵既隆而加榮。徳薀餘芬。人雖謝而追遠。宜申朝典。式賁泉・。田口氏位記状曰。曾慶潜行。誕茲婉・。汾川行閲。蘭郁猶流。欽若舊章。睦親斯在。宜崇寵贈。允迪追榮。』勅。山城國相樂郡弄山墓。河内國交野郡小山墓。並宜置守冢一烟。
丁巳。授正五位下橘朝臣井手子從四位下。
夏四月戊午朔。天皇御紫宸殿。賜侍臣酒。音樂之次。右京大夫從四位下百濟王勝義奏百濟國風俗舞。晩頭酒罷。賜四位已上御被。五位御衣。
庚申。隕霜。
壬戌。遣從四位下行伊豫權守和氣朝臣眞綱。奉御劔幣帛於八幡大菩薩宮及香椎廟。告新即位也。
甲子。遣内匠頭正五位下楠野王於伊勢大神宮。告齋宮宜子女王之替定久子内親王之状。
乙丑。投化新羅人金礼眞等男女十人貫附左京五條。
丁夘。遣參議從四位下右大弁藤原朝臣常嗣。奉幣於賀茂大神。告以高子内親王定齋院之状。
丙子。左近衛府奉獻奏樂。夕暮而止。賜群臣御衣及商布各有差。』▼是日。勅。喚大舍人穴太馬麻呂与内竪橘吉雄。双立量其身長。吉雄甚・而其頭首不及馬麻呂腋下焉。
丁丑。授常陸國鹿嶋大神祝外從八位上勳八等中臣鹿嶋連川上外從五位下。
戊寅。左衛門左兵衛二府奉献奏呉樂。賜群臣祿有差。』▼是日。延十禪師於内裏轉經。爲可遷御故。先鎭之焉。』爲嵯峨院。下詔曰。鷄觀之上。日照先被。龍輅所過。恩典曲降。嵯峨院者先太上天皇光臨之地。茅宮聳搆。分東西之名區。芝蓋駐蔭。追汾陽之高賞。宣遊斯在。引年其深。然則當邑之・。須霑慶幸。近壤之戸。豈無優恤。時惟長。方申亭育。思順天序式施惠澤。宜山城國葛野郡貧民去年借貸未入者。及雜賦未進等特免之。』從五位下菅野朝臣人數爲掌侍。』天長元年有詔。廢五月五日節。爲隣近皇太后昇遐之日也。但事在練武不可闕如。所以改用四月廿七日。至是太政官論奏。停彼權制。仍舊宣遊。許之。
己夘。天皇遷御内裏。』以攝津國百濟郡荒廢田廿七町野賜源朝臣勝。
庚辰。奉授伊勢國從五位下多度大神正五位下。』皇太子始讀孝經。參議已上。會集東宮有宴焉。』「四月庚辰」山城國人山代忌寸淨足。同姓五百川等八人。改忌寸賜宿祢。淨足等天津彦根命之黄命之苗裔也。
壬午。出雲國司率國造出雲豊持等奏神壽。并献白馬一疋。生雉一翼。高机四前。倉代物五十荷。天皇御大極殿。受其神壽。授國造豊持外從五位下。
丙戌。紀伊國名草郡人正七位上湯直國立。同姓眞針。國作等三人賜姓紀直。
五月丁亥朔。以右少弁從五位上丹・眞人清貞爲左少弁。勘解由次官從五位下藤原朝臣諸成爲右少弁。大監物從五位下藤原朝臣大津爲散位頭。
辛卯。天皇御武徳殿觀馬射。
壬辰。亦御同殿。閲覽種種馬藝。
甲午。叙左衛門少尉正六位上田中朝臣許侶繼從五位下。
丙申。以從五位下氷上眞人井作爲大監物〈云云〉。
丁酉。武藏國言。管内曠遠。行路多難。公私行旅。飢病者衆。仍於多磨入間兩郡界置悲田處。建屋五宇。介從五位下當宗宿祢家主以下。少目從七位上大丘秋主已上六箇人。各割公廨。以備糊口之資。須附帳出擧。以其息利充用。相承受領。輪轉不斷。許之。』勅。相撲之節。非啻娯遊。簡練武力。最在此中宜令越前。加賀。能登。佐渡。上野。下野。甲斐。相摸。武藏。上総。下総。安房等國。搜求膂力人貢進。
辛丑。北山玄雲黯靄。山嶺不見。終日天寒。衆人多着襖子。
戊申。主計寮言。寮中置厨。苦於愼火。賜散位寮東面地廣七丈長十丈。將爲置厨之處。許之。
辛亥。聖躬不豫。
壬子。大和國言。頻年不登。例擧有欠。准弘仁十年官符。借國中冨人稻三万八千束。將賑飢民。許之。仍勅曰。夫冨豪所貯。是貧窶之資也。如聞。先來所行。吏非其人。只事借用。無意返給。所以貧冨倶弊。周急憐絶。宜至秋收。特遣使者。悉令返給。
甲寅。京師五畿内七道諸國。並飢疫焉。下詔曰。夫一穀不贍。百姓不・。必遵救乏之典。兼明勸穡之義。是則救■恤隱。固本厚生。雖沿革有時而塗莫爽者也。朕虔膺明命。撫字黔黎。思脩和平之猷。以登仁壽之域。如聞諸國。去年穀稼頗乖豊稔。今茲元元阻飢且疫。朕爲之司牧。未克綏之。靖言念焉。憮然何弭。况小暑甫至。藝殖鼎盛。不有矜情。恐失肆力。宜京畿内七道諸國飢民。量加賑給。令獲支濟。事委守宰。必也審察。務崇簡恵。允副朕意。』六世長岡。岡於王等男女廿七人。賜姓清原眞人。』太政官處分。課左右京戸。令輸桧柱一万五千株。以充東西堀河杭料。
乙夘。皇子年六歳者殤焉。侍女滋野氏所産育也。

[book_title]續日本後紀卷第二
〈起天長十年六月、盡十二月。〉」太政大臣從一位臣藤原良房等奉勅撰
六月丙辰朔。丁巳。禁斷山城。近江。丹波等國近都之山施作坑穽機槍。
己未。任官。
庚申。彈正臺言。天長三年減巡察二員。加屬二員既有典員。何無史生。許之。令置二員。
壬戌。天皇不豫。公卿陪候殿上。西山有■芻。其名仙樹。以咒驗稱。与僧都等。倶奉加持聖躬也。分遺被七條。綿七百屯於七寺。轉經薫修。以祈翌日之■。
癸亥。公卿率衆僧。共侍殿上。勅引右近衛大將從三位橘朝臣氏公并前大宰大貳從四位上朝野宿祢鹿取於御床下。拜爲參議。』▼是日。爲聖體有間。使神祇伯從四位下大中臣朝臣淵魚。奉幣於賀茂大神。』又令天下諸國。修理寺塔破壞者及神社。』勅曰。如聞。諸國疫癘。夭亡者衆。自非修善。何以攘災。宜令諸國。各請練行僧。大國廿人。上國十七人。中國十四人。下國十人。三ケ日内。晝轉金剛般若經。夜修藥師悔過。其布施者。三寳穀十斛。僧三斛。以正税充行。俾致精進。
甲子。詔曰。雲行雨施。穹蒼所以宣慈。含垢匿瑕。元后於焉播澤。朕肅承丕構。詢以政塗。大庇生靈。期於寧濟。夫赦令者。本稱姦人之幸。亦有奔馬之喩。朕非不知之。但欲令其悔過自新。變惡遷善。加之特有所念。感事興懷。宜流肆■之恩。式暢作解之典。可大赦天下。自天長十年六月八日昧爽以前。大辟以下。罪無輕重。已發覺未發覺。已結正未結正。繋囚見徒。咸赦除之。唯犯八虐。故殺謀殺。私鑄錢。強竊二盜。常赦所不原者。不在赦限。又去弘仁元年坐事配流者。雖自陷朝憲。而久憐淪翳。安倍朝臣清繼。百濟王愛筌。故藤原朝臣仲成男等。並量徙入近國。從五位下藤原朝臣貞本。殊放還京。速告赤縣。莫後青衣。敢以赦前事告言者。以其罪罪之。』勅。比來疫癘間發。夭折屡聞。宜令天下諸國謝彼疫氣攘此不祥。但加藥致齋。須依前格。
乙丑。聖體平復。
己巳。罪人安倍朝臣清繼。元配伯耆國。今移美作國。百濟王愛岑。元安房國。今移參河國。
庚午。兵部省奏。造兵司雜工廿人之中割二人。皷吹々部卅四人之中。割大小角皷生各一人。將爲省書生。許之。
辛未。罪人藤原永主。同山主。藤主等。天長二年從日向國。遷配豊前國。今移備前國。永野淨津。元配越前國。伊勢安麻呂。元配能登國。今並移若狹國。
戊寅。山城國民卷藻爲漁。勅。豺獺已祭。虞人入澤。鷹隼初撃。獵者因山。是故殺不以礼。曰暴天物。取不以義。爲逆時候。如聞。藻卷之爲體也。惠薄潜鱗。害及昆虫。微物失所。既非徳政之美。下民夭命。殆是濫殺之報。嚴加禁斷。莫令更然。
壬午。詔奉授坐尾張國從三位熱田大神正三位。并納封十五戸。
癸未。地震。
乙酉。因幡國言。百姓之徭。卅日爲限。至于事力。竟年駈使。比之平民。受弊殊重。請停差調丁。駈使徭人。許之。
秋七月丙戌朔。先是。傳灯大法師位泰善設文殊會。公家相助而行之。至是甫造文殊影像。備之瞻仰。會事畢。便安置綱所。臨會開請。永爲恒例。
丁亥。散位從四位下佐伯王卒。正五位下水内王男也。
戊子。越後國蒲原郡伊夜比古神預之名神。以彼郡毎有旱疫。致雨救病也。
癸巳。天下諸國。人民姓名及郡郷山川等号。有觸諱者。皆令改易。
乙未。第一親王〈田邑〉朝覲。于時春秋纔是七歳。而動止端審。有若成人。觀者異之。
辛丑。天皇幸神泉苑。觀相撲節。
壬寅。御紫震殿。令盡昨節之餘情。將夕乃罷。』▼是日。左馬寮走卒將日奏板札。入自春華門。比至延政門。頓仆而死。
閏七月乙夘朔。勅。至于秋序。洪水敗稼。大風害物。古來尚在。宜令天下諸國。奉幣名神。豫爲攘防。勿損年穀。
戊寅。越後國言。去年疫癘旁發。花耕失時。寒氣早侵。秋稼不稔。今茲飢疫相仍。死亡者衆。凶年之弊。雖賑猶乏。望請被許糴糶。資此窮民。聽之。
壬午。霖雨渉旬不息。仍令大和山城二國介以上親奉幣於丹生川上雨師神。松尾。賀茂上下及貴布祢社。以祈霽焉。
癸未。勅。弘仁年中犯罪僧藥師寺良勝。被配多・嶋。西大寺泰山隱岐國。興福寺康信石見國。元興寺永繼信濃國。今並特令還入京都。』太政官處分。在大和國廣湍郡西安寺。〈俗号久度。〉宜令僧綱攝之。
八月甲申朔。日有蝕之。
丙戌。勅。穀倉院西南角地。東西各廿丈。南北各・丈。宜爲内藏寮染作之處。
辛夘。叙從五位下藤原朝臣良房正五位下。從四位下和氣朝臣眞綱爲木工頭。伊豫權守如故〈云云〉。
癸巳。天皇謁覲先太上天皇及太皇大后於冷然院。賜扈從五位已上祿有差。』▼是日。太上天皇幸姫大原眞人全子。橘朝臣春子。阿保親王母氏葛井宿祢藤子並叙從五位下〈云云〉。
八月甲午。散位從六位上土師連豊道。從六位上同姓道吉等四人。賜姓菅原宿祢。
乙未。有狐。走入内裏。到清凉殿下。近衛等打殺之。
丙申。天皇御紫宸殿下供常膳間。有魚虎鳥。飛入集殿梁上。羅得之。
戊戌。左大臣正二位藤原朝臣緒嗣上表辞職。不許之。』戊戌備前國人直講博士正六位上韓部廣公賜姓直道宿祢也。廣公之先。百濟國人也。
庚子。河内國人戸主外從五位下御船宿祢氏主等。改本居貫附右京六條。攝津國人戸主外從五位下菅原宿祢梶吉等貫附右京二條。
丙午。奉幣伊勢大神宮。
戊申。先太上天皇御淳和院。与後太上天皇遊讌。親王以下咸萃於彼。命文人令賦詩幽居山水之題。兩太上天皇倶有御製。以大藏省綿一万屯賜群臣祿。』▼是日。以從三位源朝臣定爲參議。美作守如故。
辛亥。飛騨國貢松實御贄。
九月甲寅朔辛酉。以在近江國栗太郡金勝山大菩提寺。預定額寺。
壬戌。▼是日。重陽節也。天皇御紫宸殿。宴侍從已上。令文人同賦秋風歌之題。宴訖賜祿。
壬申。參議刑部卿從三位南淵朝臣弘貞薨。年五十七。
戊寅。天皇幸栗栖野遊獵。右大臣清原眞人夏野在御輿前。勅令着笠。便幸綿子池。令神祇少副正六位上大中臣朝臣磯守。放所調養隼拂水禽。仙輿臨覽而樂之。日暮還宮。賜扈從者祿。
冬十月癸未朔。天皇御紫宸殿。賜侍臣酒。至大臣以下五位已上及内命婦。賜祿綿各有差。
辛夘。安藝國言。賀茂郡人風早冨麿。徳行懿美。孝養自厚。父母歿後。口絶五味。哀慕之情無・忘時。勅叙三階。免戸田租。』又言。力田佐伯郡人伊福部五百足。同姓豊公。若櫻部繼常等所耕作田各卅町已上。貯積之稻亦各四万束已上。並立性寛厚。周施困乏。往還粮絶風雨寄宿之輩。皆得頼焉。詔各叙一階。』勅以山城國綴喜郡區毘岳一處爲圓提寺地。
辛丑。爲行大甞會將修禊事。行幸賀茂河。鹵簿之儀具如式文。皇太子先在禊處。及聞蹕聲。出幄而立。迎謁天皇。禊事畢。御直相幄。賜扈從五位已上大官饌焉。三四盃後。賜五位及神祇官長上以上。山城國司。并非侍從着當色者祿各有差。
壬寅。延暦寺座主僧傳灯大法師位圓澄卒。時年六十二〈云云〉。延暦十七年。陟到叡山最澄法師。師大悦即落髪爲弟子。取自名一号爲圓澄。時年二十七焉。廿四年春。最澄師入唐以後。法師依詔於紫宸殿修念五佛頂法。即預得度。其夏四月就唐泰信大増都受具戒。六月大唐使歸朝。秋八月宣勅令最澄師修入唐所受潅頂秘法。是大法師修圓勤操等七人爲受法弟子。於清瀧峯高雄寺。奉爲桓武天皇。修毘盧遮那秘法。法師亦在其中。共禀潅頂三摩耶戒。是則本朝潅頂始興之日也。大同元年冬十一月於叡山止觀院法師爲上首。與百餘人。受圓頓菩薩大戒。此亦天台師師相傳大戒之初也。〈云云。〉法師上聞。淳和太皇太后造得衲袈裟廻寄國清寺。以充天台大師忌齋之備。
乙巳。山城國綴憙郡空閑地五町賜正三位中納言源朝臣常。
丁未。以從四位下大中臣朝臣淵魚爲兼攝津守。神祇伯如故〈云云〉。
戊申。縁景雲之年八幡大菩薩所告。至天長年中。仰大宰府。寫得一切經。至是便安置弥勒寺。今更復令寫一通。置之神護寺。』授正六位上大川王從五位下。正五位下百濟王安義從四位下。正六位上百濟王文操從五位下。
十一月癸丑朔。以參議從四位上朝野宿祢鹿取爲式部大輔。參議從三位源朝臣定爲治部卿。美作守如故〈云云〉。左近衛權少將正五位下藤原朝臣良房爲權中將。加賀守如故〈云云〉。
甲寅。雷。
丙辰。雷電良久。
庚申。爲行大甞會事奉伊勢大神宮幣帛。
辛酉。雷電。
丁夘。天皇御八省院。脩■祀之礼。
戊辰。御豊樂院。終日宴樂。悠紀主基共立標。其標。悠紀則慶山之上栽梧桐。兩鳳集其上。從其樹中起五色雲。雲上懸悠紀近江四字。其上有日像。日上有半月像。其山前有天老及麟像。其後有連理呉竹。主基則慶山之上栽恒春樹。樹上泛五色卿雲。雲上有霞。霞中掛主基備中四字。且其山上有西王母獻益地圖。及偸王母仙桃童子。鸞鳳騏■等像。其下鶴立矣。於是悠紀標忽被風吹折。工人扶持。乃興復之。悠紀樂標。則大象之背。結搆小臺。命兩童子■書障子。其書曰。周礼曰。旄人掌樂也。礼記曰。民勞其舞綴短。民逸其舞綴遠。故觀舞而知民治不。其障子後起煙霞。霞中造機。隨舞人之出進。而擧其舞名。其象之左。有一胡人。而馭象。
己巳。悠紀献屏風册帖。主基御挿頭花二机。和琴二机。厨子十基。屏風廿帖。』▼是日。親王已下五位以上。朝賜悠紀祿。夕主基祿各有差。
庚午。天皇御豊樂殿。宴于群臣。詔授正三位紀朝臣百繼從二位。從四位下藤原朝臣常嗣從四位上。從四位下磐田王從四位上。從五位上峯成王正五位下。正六位上氏雄王。豊前王並從五位下從四位下大中臣朝臣淵魚。長岡朝臣岡成並從四位上。正五位下甘南備眞人高繼。橘朝臣氏人。橘朝臣永名。藤原朝臣良房並從四位下。正五位下紀朝臣深江正五位上。從五位上藤原朝臣長良。安倍朝臣安仁。藤原朝臣清澄並正五位下。從五位下高道宿祢鯛釣。大中臣朝臣永嗣。藤原朝臣春津。良峯朝臣高行並從五位上。從五位下長岑宿祢茂知麻呂。正六位上藤原朝臣秋常。坂上大宿祢廣雄。藤原朝臣高扶。小野朝臣千株。坂上大宿祢河内麻呂。橘朝臣宅繼。大原眞人眞甘。惟良宿祢貞道並從五位下。正六位上余河成。豊岡宿祢眞黒麻呂並外從五位下。』宴畢賜祿各有差。夜闌還宮。
辛未。授從三位繼子女王正二位。无位藤原朝臣貞子從四位下〈云云〉。賜女王及命婦祿有差。
癸酉。於本宮有悠紀之奉献。終日奏樂舞。賜親王以下。次侍從已上祿。
十二月癸未朔。道塲一處在山城國愛宕郡賀茂社以東一許里。本号岡本堂。是神戸百姓奉爲賀茂大神所建立也。天長年中検非違使盡從毀廢。至是。勅曰。佛力神威。相須尚矣。今尋本意。事縁神分。宜彼堂宇特聽改建。
乙酉。天皇御建礼門分使者奉唐物於後田原八嶋楊梅柏原等山陵。
丁亥。外從五位下大宅臣宮廬麻呂爲近江掾。
戊子。陰陽寮進御暦并頒暦也。恒例在十一月朔。而暦博士外正五位下刀伎直淨濱卒後。忽無相繼之人。遣召識暦術者遠江介正六位上大春日朝臣良棟。乃令造之。所以于今延引。
己丑。右衛門權佐從四位下橘朝臣永名爲刑部大輔。内藏頭正五位上滋野朝臣貞主爲宮内大輔。下総守如故〈云云〉。▲十二月己丑左京人六世王豊宗。豊方等七人。賜姓清原眞人。
辛夘。大宰府言。陰陽師土師雄成言。幸沐天恩。已霑厚祿。但有宿心。猶未得果。解所帶職。出俗歸眞。勅許之。』詔曰。如聞諸國糴糶。有利於民。無損於公。自今以後。不立年限。永俾行之。
乙未。行幸芹川野栗隈山遊獵。賜扈從者祿各有差。
庚子。天皇御建禮門。奉唐物於長岡山陵。爲漏先日之頒幣也。
戊申。左京人少外記山田造古嗣。紀伊國介外從五位下大藏忌寸横佩。大外記從六位上内藏忌寸秀嗣等並賜宿祢姓。就中横佩秀嗣之先。出自後漢靈帝曾孫阿智王。譽田天皇馭■之年歸化者也。

[book_title]續日本後紀卷第三
〈起承和元年正月、盡十二月。〉」太政大臣從一位臣藤原良房等奉勅撰
承和元年春正月壬子朔。天皇御大極殿受朝賀。畢宴侍從已上於紫宸殿。賜御被。
癸丑。天皇朝覲後太上天皇於淳和院。太上天皇逢迎。各於中庭拜舞。乃共昇殿。賜群臣酒兼奏音樂。左右近衛府更奏舞。既而太上天皇。以鷹鷂各二聯嗅鳥犬四牙。獻于天皇。天皇欲還宮。降自殿。太上天皇相送到南屏下也。
甲寅。後太上天皇賀先太上天皇於冷然院。以入新年也。先太上天皇乍驚。逢迎中庭。』▼是日。改年号。下詔曰。三微迭代。必制之以嘉名。五運因循。終甄之以徽号。是知正始重本之典。千帝同符。履端建号之規。百王合契。朕恭膺明命。纉守鴻基。分至推遷。節候亟換。方今攝提發歳。天紀更始之辰。大簇報春。品彙惟新之日。宜有草創。以光舊章。其改天長十一年爲承和元年。
乙夘。天皇朝謁先太上天皇及太皇大后於冷然院。』▼是日。先太上天皇亦御淳和院。以相賀也。』中納言從三位直世王薨。年五十八。
戊午。天皇御豊樂殿。觀青馬。宴群臣。』詔授正五位下岑成王從四位下。正六位上助雄王從五位下。從四位上源朝臣弘正四位下。正五位上滋野朝臣貞主。紀朝臣深江。正五位下藤原朝臣眞川。藤原朝臣助並從四位下。從五位上安倍朝臣高繼。從五位下田口朝臣佐波主並正五位下。從五位下眞苑宿祢雜物從五位上。外從五位下御船宿祢氏主。正六位上藤原朝臣岳守。藤原朝臣諸氏。大中臣朝臣磯守。橘朝臣本繼並從五位下。外從五位下紀朝臣國守外正五位下。正六位上清村宿祢淨豊。春宗連繼繩。朝妻造清主。秦宿祢眞仲。讃岐公永直。風早直豊宗並外從五位下。
己未。天皇御大極殿。聽講最勝王經。皇太子侍焉。崇朝之講竟而還御内裏。』▼是日。授正六位上大神朝臣船公從五位下。正六位上卜部嶋繼外從五位下。无位爲奈眞人乙刀自。菅生朝臣氏刀自並從五位下。
癸亥。以從五位下丹・眞人興宗爲左少弁。從五位下田中朝臣許侶繼爲左衛門權佐。從五位上長田王爲大和守。從五位下春澄宿祢善繩爲兼攝津介。東宮學士大内記如故。正五位下安倍朝臣高繼爲山城守。從五位上丹・眞人清貞爲伊勢守。從五位下小野朝臣千株爲尾張介。從五位下百濟公繩繼爲參河介。駿河介從五位下賀茂朝臣伊勢麻呂爲守。從五位下清岑宿祢門繼爲介。外從五位下上毛野公清湍爲伊豆守。參議從四位上藤原朝臣常嗣爲兼相摸守右大弁如故。從五位下藤原朝臣直繩爲安房守。四品葛井親王爲常陸大守〈云云〉。正五位下藤原朝臣長良爲兼加賀守。左衛門佐如故。從五位下石川朝臣越智人爲越中介。從五位上眞苑宿祢雜物爲因幡守〈云云〉。
丁夘。月有蝕之。』先是。大宰府上言。慶雲見於筑前國。至是。太政官左大臣正二位臣藤原朝臣緒嗣。右大臣從二位兼行左近衛大將臣清原眞人夏野。從二位行大納言兼皇太子傅臣藤原朝臣三守。正三位行中納言兼兵部卿臣源朝臣常。正三位行權中納言臣藤原朝臣吉野。中納言從三位兼行民部卿臣藤原朝臣愛發。參議從三位行治部卿兼美作守臣源朝臣定。參議右近衛大將從三位臣橘朝臣氏公。參議從三位行左兵衛督臣源朝臣信。參議正四位下兼行相摸守臣三原朝臣春上。參議從四位上行式部大輔勳六等臣朝野宿祢鹿取。參議左大弁從四位上兼行左近衛中將春宮大夫武藏守臣文室朝臣秋津。參議從四位上右大弁兼行下野守臣藤原朝臣常嗣等上表言。臣聞。泰以應而爲象。咸以感而成卦。明聖人在上。鬼神不能違其感。至徳傍通。天地有以從其應。伏惟皇帝陛下。承累聖之皇基。纂重光之寶祚。握鏡揚■。燭貞輝於就日。懷珠韜慶。・景曜於望雲。道冠二儀。歸功先徳。化孚四表。推美神宗。伏見大宰大貳從四位下藤原朝臣廣敏等奏稱。慶雲見於筑前國那珂郡。玄黄蕭索之光。丹紫輪・之采。豈止唐帝沈璧氣合於金方。姫后望河形摸於車盖而已哉。臣等謹検。孫氏瑞應圖曰。慶雲太平之應。礼斗威儀曰。政和平則慶雲至。孝經援神契曰。天子孝。亦徳至山陵。景雲出。夫自非仁霑幽顯。徳配乾坤。亦何上符■■。呈茲靈祉。臣等時属休明。恩叨簪・。預聞嘉氣。非常洗心。盖韶夏發曲而不嗟至美者。誠非賞音之客也。靈符舒彩。而不稱神功者。恐非叶賛之臣也。無任抃躍鳬藻之至。謹詣闕奉表陳賀。』勅報曰。禎符之應。不肯虚行。靈・攸臻。必鍾實徳。所以唐尭上聖。猶讓而不矜。漢光中興。固距而鮮記。朕丕承寳暦。司牧寰區。化謝曁幽。感乖動物。而今景雲著見。公卿表賀。朕之菲薄。何以當之。論不云乎。百姓寧輯。風雨調和。此亦瑞也。然則安危在乎人事。吉凶繋於政術。政術或■。休祥未能成其美。王道欽明。咎徴不能致其惡。以此談之。策勵爲可冀也。日愼一日。雖休勿休。賀瑞之言。閉而不聽。
戊辰。天皇御豊樂院觀射。
己巳。亦御同院。閲覽四衛府賭射。
庚午。山城國葛野郡上林郷地方一町賜伴宿祢等。爲祭氏神處。』▼是日。任遣唐使。以參議從四位上右大弁兼行相摸守藤原朝臣常嗣爲持節大使。從五位下彈正少弼兼行美作介小野朝臣篁爲副使。判官四人。録事三人。
辛未。主上内宴於仁壽殿。内教坊奏態。中貴陪觀。殊喚五位已上詞客兩三人并内史等。同賦早春花月之題。』是夕。勅授外正六位上大戸首清上外從五位下。清上能吹横笛。故鍾此恩奬。
甲戌。於永安門裏西掖廊前。新作堋。備于御射。紫宸殿西南端廊被徹毀。以礙箭道也。
丙子。加賀國疫癘。賑給之。
庚辰。勅。維摩會立義得第僧。宜依舊例請爲諸寺安居講師。
二月壬午朔。日有蝕之。
癸未。新羅人等遠渉滄波。泊着大宰海涯。而百姓惡之。彎弓射傷。由是。太政官譴責府司。其射傷者。隨犯科罪。被傷痍者。遣醫療治。給糧放還。』▼是日。任造舶使。以正五位下丹・眞人貞成爲長官。主税助外從五位下朝原宿祢嶋主爲次官。且以左中弁從四位下笠朝臣仲守。右少弁從五位下伴宿祢成益。並爲遣唐裝束司。
甲申。伯耆國會見郡荒廢田百廿町賜有智子内親王。
乙酉。山城國葛野郡人從八位上物集廣永。同姓豊守等賜姓秦忌寸。
丙戌。正三位權中納言藤原朝臣吉野爲正。參議從三位源朝臣定爲中務卿。美作守如故〈云云〉。三品阿保親王爲治部卿〈云云〉。
己丑。行幸芹川野。遞放鷹鷂隼。覽其接撃。
辛夘。勅曰。万民安樂。五穀垂穎。不如最勝希有之力。宜令諸寺有封戸及田園堪資供者。勤修最勝王經法。
壬辰。從四位上磐田王卒。
。勅曰。金銀薄泥。用之公私。有費无益。宜禁斷之。
甲午。上始御射塲。左右衛府相共奉献。兼設賭物。上先射之。一箭中鵠。獻新錢二万文。大臣已下至近習。以次射之。隨其能不。分賜賭物各有差。』今夜。三品明日香親王薨焉。親王者桓武天皇第七皇子也。母紀氏。贈正二位右大臣船守朝臣之女。從四位下若子是也。親王天資質朴。不尚浮華。弘仁年中世風奢麗。王公貴人頗好鮮衣。親王獨至夏日。朝衣再三澣濯。或亦賣却櫪上走馬。以支藩邸費用。其省約節儉皆此類也。先太上天皇在祚時親王上表。自請除親王号同之諸臣。不見許。更祈所生男女賜朝臣姓。感其懇誠。乃聽之。孫王賜姓。從此競效之。當于薨時。朝廷悼之。遣刑部大輔從四位下紀朝臣深江。治部大輔從四位下和氣朝臣仲世。并五位二人。監護喪事。』加賀國石川郡人財逆女一産三男。給正税三百束。及乳母一人公粮。令以育養。』遠江國敷智郡古荒田卅三町賜阿保親王。
乙未。忠良親王冠也。即叙四品。先太上天皇第四子也。母百濟氏。從四位下勳三等俊哲之女。從四位下貴命是也。
戊戌。武藏國幡羅郡荒廢田百廿三町奉充冷然院。
庚子。伊勢守從五位上丹・眞人清貞之官。喚於殿上。賜御襖子。令參議正四位下行彈正大弼三原朝臣春上傳勅語云。拜舞退出。
辛丑。越後國飢。振給之。』小野氏神社在近江國滋賀郡。勅。聽彼氏五位已上。毎至春秋之祭。不待官符。永以往還。
丁未。忠良親王朝覲拜舞。以新冠也。天皇御紫宸殿。賜親王酒。大臣以下侍從已上陪焉。酣暢之後。賜御被及襖子。』石見國言。去年不登。百姓飢饉。賑給之。（二月三月記事配当・干支混乱　要注意）
三月壬午朔。「丁酉勅女官別當雖非職員所掌之物不異諸司宜准侍從厨四年爲限遷代之日責解由状」（承和九年三月重出。『類聚国史』参照）
丙寅。始充穀倉院印一面。
丁卯。勅。在大宰府唐人張繼明。便令肥後守從五位下粟田朝臣飽麻田呂。相率入京。
辛未。「授正六位上春日朝臣良棟從五位下造暦之才也」從五位上藤原朝臣長岡爲兼右馬頭。但馬守如故。三品阿保親王爲上野太守。治部卿如故。』▼是日。授正六位上大春日朝臣良棟從五位下。襃造暦才也。』是夕。當于中禁之上。有飛鳴者。其聲似世俗所謂海鳥鴨女者。其類數百群。或言非海鳥。是天狐也。宿衛人等仰天窺室望。夜色冥朦。唯聞其聲。不辨其貌焉。「辛酉。鑄錢司言被俸料一分之人准一千束僅支朝夕不足衣服遷替之日無糧還京右大臣奉處分班擧正税十六万束於備後安藝周防長門豊前等國各三万二千束以其息利毎人倍給之（承和二年三月に重出。『類聚国史』参照）」
夏四月辛巳朔。天皇御大極殿聽告朔。
壬午。公卿重上賀慶雲表曰。臣聞。叡道格宇。靈・所以自臻。皇徳動天。禎應由其方降。故靈鳥集社。姫周延歴運之期。甘露凝階。陶唐照休明之徳。伏惟皇帝陛下。宅三才而子物。參四大而君臨。徳化被於乾坤。仁風扇於幽顯。解綱而流恩。懸旌而佇善。國遘偃伯之期。家溢思皇之頌。天以不愛其祥。地以不藏其瑞。可謂應圖合牒之符。史無虚記者也。陛下謙讓而不當。徒拒休徴。天鑒孔明。珎符何辞焉。伏望鴻恩照顧。下惟納群臣之丹款。上則叶皇天之玄・。制可之。
丙戌。勅。防災未萠。兼致豊稔。修善之力。職此之由。宜令畿内七道諸國。擇國内行者。於國分僧寺。三ケ日内。晝則轉金剛般若經。夜則修藥師悔過。迄于事畢。禁斷殺生。又如有疫癘處。各於國界攘祭。務存精誠。必期靈感。
庚子。勅。宜停紀傳博士。加置文章博士一員。其紀傳得業及生徒亦停之。
辛丑。先太上天皇降臨右大臣清原眞人夏野双岡山庄。愛賞水木。大臣奉獻慇懃。用展情礼。▼是日。勅増授大臣男息三人榮爵。從五位下瀧雄從四位下。正六位上澤雄。秋雄並從五位下。
丙午。疫癘頻發。疾苦稍多。仍令京城諸寺。爲天神地祇。轉讀大般若經一部。金剛般若經十万卷。以攘災氣也。』勅賜美濃國荒廢田并空閑地五十町於諱〈田邑〉。
五月辛亥朔乙夘。天皇御武徳殿。閲覽四衛府馬射。
丙辰。亦御同殿。觀親王以下五位已上所貢競馳馬。
戊午。亦御同殿。令四衛府騁盡種々馬藝及打毬之態。
癸亥。以遣唐大使參議從四位上藤原朝臣常嗣爲兼備中權守。右大弁如故。大工外從五位下三嶋公嶋繼爲造舶次官。遺唐使伴官録事。及知乘船事等。兼外任者九人。』大宰府司公廨。元來班給六國。至天長八年。依民部省起請。停給六國。混給肥後國。至是勅曰。如聞。轉送之勞。民受其費。混給一國。事乖穩便。宜復舊給之。
乙丑。勅。令相摸。上総。下総。常陸。上野。下野等國司。勠力寫取一切經一部。來年九月以前奉進。其經本在上野國緑野郡緑野寺。
己巳 。授主殿允正六位上物部匝瑳連熊猪外從五位下。爲鎭守將軍。
壬申。无品貞子内親王薨。後太上天皇第一皇女。而贈皇后所誕育也。遣勘解由長官從四位下藤原朝臣雄敏。兵部少輔正五位下安倍朝臣安仁。常陸介從五位上永野王。左京亮從五位下吉田宿祢書主等。監護喪事。
丙子。賜右京人外從五位下菅原宿祢梶吉。大初位下梶成等二人朝臣姓。伊豫國人正六位上浮穴直千繼。大初位下同姓眞徳等賜姓春江宿祢。千繼之先。大久米命也。近江國人從五位下志賀忌寸田舍麻呂等四人賜姓下毛野朝臣。五十瓊殖天皇々子豊城入彦命之苗裔也。左京人正七位下文忌寸歳主。无位同姓三雄等賜姓淨野宿祢。河内國人正六位上文忌寸繼立。改忌寸賜宿祢焉。歳主三雄繼立等之先。並百濟國人也。
六月庚辰朔甲午。吼説仁王經於紫宸殿。常寧殿及建礼門。八省院諸堂。宮城諸司諸局。東西寺并■羅城門。惣是百講座也。
丙申。走幣群神。以祈甘雨。旱也。
丁酉。地震。
庚子。從四位下紀朝臣興道卒。興道者故中納言從三位勝長朝臣男也。弘仁四年叙從五位下。天長九年累加四位。歴職兵部大輔左中弁右兵衛督。興道門風相承。能傳射礼之容儀。大同年中。有從五位上伴宿祢和武多麻呂。亦傳此法。由是後生武士長効兩家之法。頗有異同。大體惟一也。
辛丑。和泉人國正六位上蜂田藥師文主。從八位下同姓安遊等賜姓深根宿祢。其先百濟國人也。
大和國人外從五位下伴宿祢直足等卅五人改本居貫附左京。
乙巳。丹後國飢。賑給之。
丁未。奉伊勢大神宮及畿内七道名神幣。以祈雨也。
戊申。伊勢國飢。賑給之。
己酉。延百僧於大極殿。限三ケ日。轉讀大般若經。爲祈甘■。兼防風災也。
秋七月庚戌朔。以參議從四位上朝野宿祢鹿取爲左大弁。參議正四位下三原朝臣春上爲彈正大弼〈云云〉。從四位下百濟王安義爲右兵衛督。丹波守如故〈云云〉。遣唐大使參議右大弁從四位上藤原朝臣常嗣爲兼近江權守〈云云〉。
辛亥。初爲祈雨。轉讀大般若經。期日已滿。晴而無應。由是。轉經更延二日。以効精誠。
丁巳。天無片雲。炎氣如熏。比及・辰。天陰雨零。從此漸至滂沛。
戊午。以左近衛權中將從四位下藤原朝臣良房爲參議。』勅聽穀倉院預人等寓棲其院西南區地長廿丈廣十二丈之内。
庚申。是中旬之初也。上御紫宸殿。賜侍臣酒。乃至促親王大臣座於御床下。令以圍碁焉。夕暮而罷。賜親王大臣御衣。次侍從已上祿各有差。
辛酉。雨水汎溢。
壬戌。走幣畿内名神。亦令諸大寺及諸國講師修法。以防淫霖。
甲子。左大舍人寮。廢來已久。徒爲空閑處。勅中分其地。以西賜式部省。以東賜主税寮。
乙丑。右京人正七位上和邇子眞麻呂等十二人賜姓大神朝臣。
丙寅。天皇御紫宸殿。觀相撲節。』越前。出雲二國飢。賑給之。
辛未。任官。』賜陸奧鎭守府印一面。元用國印。今殊賜之。
甲戌。右大臣從二位兼行左近衛大將清原眞人夏野抗表。請褫宿衛職曰。臣聞。守分有地。益之則損。陳力就列。不能者止。臣才略無聞。度量有缺。後太上天皇愛憐故劔。枉賜殊私。拔自同班。忝斯上將。警陣侍衛。九載于今。鬢髪變衰。非帶兵之像。瞳眼朦暗。寧講武之明。而陛下御暦。寳命惟新。喘息跂行。無不飮化。是則臣之一心百君竭力之秋也。属此時來。寔難自退。所以欲謝不能。・俛從事也。夫近衛者。禁兵攸存。任要折衝。義切禦侮。臣之衰邁。何可久堪。若論腰下之佩刀。豈異蟷・之擧斧。自顧多愧。誰云厥宜。况乃大臣之務。統理爲宗。所希解免此職。專勤一官。退食之間。服餌自養。伏願特廻昭鑒。垂賜允矜。則私志得申。朝章無紊。在於徴臣。良爲幸甚。不許之。
八月己夘朔辛巳。上爲先太上天皇及太皇太后。置酒於冷然院。上自奉玉巵。伶官奏樂。令源氏兒童舞于殿上。極歡而罷。以綿一万屯賜五位已上并院司祿各有差。太上天皇及太皇太后將遷御嵯峨新院。故有此讌設也。
壬午。授无位益野女王從五位下。以右中弁正五位下伴宿祢氏上爲造舶使長官。
乙酉。宗康親王始謁覲焉。于時春秋七歳也。
丙戌。賜懾津國西成郡閑地一百町於諱。〈諱之所指巳見於上。〉
丁亥。先太上天皇遷御嵯峨院。
戊子。任遣唐録事。准録事。知乘船事各一人。以外從五位下三嶋公嶋繼爲造舶都匠。
庚寅。上曲宴清涼殿。号曰芳宜花讌。賜近習以下至近衛將監祿有差。
壬辰。以遣唐都匠外從五位下三嶋公嶋繼爲兼阿波權掾。准録事兼外國介者一人。
戊戌。遣使平城七大寺。始自當日一七日夜。令轉讀大般若經。〈其由不詳。〉
己亥。暴風大雨相并。折抜樹木壞民廬舍。由是走幣畿内名神。祈止風雨。
庚子。夜裏風雨猶切。達旦不罷。城中人家往々倒壞。』賜紀伊國人從七位下紀臣國奈須等五人朝臣姓。
甲辰。左大臣藤原朝臣緒嗣抗表曰〈云云〉。不許之。
乙巳。久子内親王爲可侍伊勢齋宮。先禊祓賀茂川。始入野宮。
九月戊申朔乙夘。左大臣藤原朝臣緒嗣重復上表曰。云々。優詔不許。
丙辰。是重陽節也。天皇御紫震殿。宴侍從已上。自外非侍從及諸司緑衫官人堪應詔者。并文章生等侍焉。同賦秋風歌之題。宴訖賜祿。
戊午。天皇御大極殿。奉幣帛於伊勢大神宮。』▼是日。僧正傳灯大法師位護命卒。法師俗姓秦氏。美濃國各務郡人。年十五。以元興寺万耀大法師爲依止。入吉野山而苦行焉。十七得度。便就同寺勝虞大僧都。學習法相大乘也。月之上半入深山。修虚空藏法。下半在本寺。研精宗旨。教授之道。遂得先鳴。弘仁六年擢任少僧都。七年轉大僧都。僧統之職。非其好尚。上表曰。不能者止。曩哲之格言。夜行不休。「前不休」前修之所誡。雖教有眞俗。緇素之趣非同。而既曰綱維。止足之義何異。護命戒緒多紊。定惠或虧。譬大地之一塵。有之不増其重。如■林之片葉。無之未減其茂。而夙禀恩緒。忝掌法務。質均宋棘。四衆之望已違。聲混齊竿。三輩之心不服。况乎甲子荏苒。年七十四。蒲柳之形先衰。桑楡之景復促。浮生若此。前途幾何。當今甘露之門。■鷺成列。旃檀之苑。龍象比肩。豈可叨竊非據。綿歴年序。伏望免茲所職。栖託山林。持四句而終年。向一人而奉福。儻廻神鑒。俯允愚衷。則片瓊殘魂。不妨賢路。提綱要職。更得良材。天皇不許。然而屏居古京山田寺。喫飯口中得佛舍利一粒。復在普光寺。講唯識論疏。時於頂上亦得一粒。靈異頻彰。使人驚感。天長四年特任僧正。年八十五。終于元興寺少塔院。未及氣絶。時同寺僧善守欲致問訊。自石上寺尋向。比到少塔院。忽聞微細音聲髣髴院裏。可謂淨刹所迎天人之樂也。
辛酉。河内國古市郡人從六位下縣犬養宿祢小成改本居貫附右京一條。
壬申。勘解由主典阿直史福吉散位同姓核公等三人。賜姓清根宿祢。核公之先。百濟國人也。
癸酉。坐能登國正三位勳一等氣多大神宮祢宜祝二人。始令把笏。
冬十月戊寅朔己夘。佐渡國言。慶雲見焉。於是。下詔曰朕恭臨紫宙。撫字蒼元。化異成平。道慙交泰。將何以繼明前燭通感上靈。去年景雲見筑前國。演九玄之潜■。綴五彩而■章。朕之菲虚。推而不處。前距公卿之奏。寢慶賀之言。而復有同瑞。出佐渡國。公卿重表。稱慶■陳。朕固辞不免。詳求諸己。豈伊寡徳克致此乎。祗由宗廟之靈載効■・之應。今者嘉茲休祉。用答昊穹。覃以湛恩。普霑・縣。其初見人五位者進位一階。六位已下二階。正六位上廻授一子二階。白丁免當戸今年調庸。又内外文武官主典已上加位一級。但正六位上廻授一子二階。若無子者。宜量賜物。五位以上子孫年廿已上者。亦叙當蔭之階。天下老人百歳已上賜穀三斛。九十已上二斛。八十已上一斛。鰥寡・獨不能自存者。量加賑恤。孝子順孫義夫節婦旌表門閭。終身勿事。
辛巳。以昔被沒官橘朝臣奈良麻呂家書四百八十餘卷。賜彈正尹三品秀良親王。以外戚之財也。
壬午。後太上天皇幸雲林院。遊獵北郊。有内裏藏人所隼從之。
甲申。嵯峨院寢殿新成。今上遣使奉献。以賀之。
乙酉。從四位下高階眞人淨階卒。
戊子。車駕幸栗隈野。放鷹鷂。日暮還宮。
壬寅。山城國愛宕郡空閑地六町賜從四位下滋野朝臣貞主。
十一月丁未朔辛亥。正六位上百濟王奉義。正六位上百濟王慶仁並授從五位下。
癸丑。右京人陰陽寮允正六位上葛井宿祢石雄。兵部省少録正六位上同姓鮎川。賜姓蕃良朝臣。
甲寅。改常陸國人外從五位下有道宿祢氏道本居。貫附左京七條。
丁巳。左近衛將曹佐伯宮成獻白烏。』女孺河内國若江郡人浮穴直永子賜姓春江宿祢。
辛酉。加置施藥院主典一員。
癸亥。依兵部省所請。以國造田廿町地税。永充親王已下五位已上廿人調習内射之資。（承和二年十一月に重出。）
乙丑。以從五位下清原眞人秋雄爲侍從。從四位下紀朝臣深江爲兵部大輔。從五位下藤原朝臣貞公爲出雲守。從五位下紀朝臣良門爲紀伊守。
己巳。佐渡國言。國例。毎郡々司一人。專當貢賦。冬中勘備。夏月上道。而或遭風波。留連海上。或供相撲節。不得早歸。此際無人充用。郡政擁滯。請正員外毎郡置權任員。支配雜務。許之。
壬申。制。囚獄司物部刀緒用呉桃染。』從四位上勳七等清原眞人長谷卒。年六十一。
丙子。以越前國坂井郡荒田廿町賜基貞親王。
十二月丁丑朔辛巳。施行天長年中所新撰令義解。下詔曰。納諸軌物。王道所先。制以度量。皇猷斯在。故知弼成五教。銜勒万方。垂拱而理。其法令乎。後太上天皇。脩機玄扈。比徳丹陵。事勤遠圖。慮存長策。以爲。法令文義。隱約難詳。前儒註釋。方圓遞執。豈使三家異説。輕重參差。二門殊躅。舞文弄法。永言於此。固切宸冲。爰勅在朝。廼令討覈。稽之於典籍。參之以古今。迄于滯疑。祇禀聖斷。咸加辨析。已盡會通。裁爲十卷。名令義解。屬飛龍之眇轡。顧汾陽之・然。未有施行。藏之秘府。朕以寡味。臨馭寰區。思・明謨。導揚景業。宜頒天下。普使遵用畫一之訓。垂於萬葉。
乙未。大僧都傳灯大法師位空海上奏曰。空海聞。如來説法有二種趣。一淺略趣。二秘密趣。言淺略趣者。諸經中長行偈頌是也。言秘密趣者。諸經中陀羅尼是也。淺略趣者。如大素本草等經論説病源分別藥性。陀羅尼秘法者。如依方合藥服食除病。若對病人。披談方經。無由療痾。必須當病合藥。依方服食。乃得消除病患。保持性命。然今所奉講最勝王經。但讀其文。空談其義。不曾依法畫像。結壇修行。雖聞演説甘露之美。恐闕甞醍醐之味。伏乞。自今以後。一依經法。講經七日之間。特擇解法僧二七人。沙弥二七人。別莊嚴一室。陳列諸尊像。奠布供具。持誦眞言。然則顯密二趣。契如來之本意。現當福聚。獲諸尊之悲願。勅。依請修之。永爲恒例。』散位外從五位下大戸首清上。雅樂笙師正六位上同姓朝臣生等十三人。賜姓良枝宿祢。安倍氏之枝別也。諸陵少允正六位上中科宿祢直門。左少史從七位下同姓繼門等。賜姓菅野朝臣。津連之別姓也。乙未散位從七位下川上造吉備成賜姓春道宿祢。伊香我色雄命之後也。
辛丑。雷聲皷動。

[book_title]續日本後紀卷第四
〈起承和二年正月、盡十二月。〉」太政大臣從一位臣藤原良房等奉勅撰
二年春正月丁未朔。天皇御大極殿。受群臣朝賀。皇太子不朝。以童小也。還御紫宸殿。宴侍從已上。賜御被。
己酉。天皇謁覲先太上天皇及太皇大后於嵯峨院。
壬子。大僧都傳灯大法師位空海奏曰。依弘仁十四年詔。欲令眞言宗僧五十人住東寺。修三密門。今堂舍已建。修講未創。願且割被入東寺官家功徳料封千戸之内二百戸。〈甲斐國五十戸。下總國百五十戸。〉以充僧供。爲國家薫修。利濟人天。許之。』平城旧宮処水陸地■餘町。永賜高岳親王。親王者。天推國高彦天皇第三子也。大同年末。少登儲貳。世人号曰蹲居太子。遂遭時變失位。落髮披緇。住于東寺。
癸丑。天皇御豊樂院。宴百官於朝堂。詔授從三位源朝臣信正三位。從四位下藤原朝臣良房從四位上。從五位上永野王正五位下。從五位下三繼王。津守王並從五位上。无位嶋江王。正六位上廣坂王並從五位下。從四位下藤原朝臣廣敏。紀朝臣善岑。百濟王勝義並從四位上。正五位下田口朝臣佐波主從四位下。從五位上藤原朝臣長岡。當宗宿祢家主並正五位下。從五位下藤原朝臣行道。紀朝臣名虎。高階眞人石川。永原朝臣門繼。小野朝臣篁並從五位上。正六位上藤原朝臣廣野。文室朝臣邑樂。橘朝臣宗雄。藤原朝臣豊仲。伴宿祢諸山。安倍朝臣濱成。紀朝臣鷹守。出雲宿祢岑嗣並從五位下。外從五位下御船宿祢賀・外正五位下。正六位上廣井宿祢弟名。長峯宿祢高名。刈田首種繼。宍人朝臣垣麻呂。春岑朝臣廣津麻呂。門部連貞宗。大村直福吉並外從五位下。宴畢賜祿各有差。』左京人遣唐史生道公廣持賜姓當道朝臣。和銅年中。肥後守正五位下道君首名。治迹有聲。永存遺愛。廣持是首名之孫也。
甲寅。女叙位并外任。
乙夘。授正六位上永原朝臣貞主從五位下。
丁巳。正三位源朝臣信爲近江守。左兵衛督如故。正四位下源朝臣弘爲信濃守。宮内卿如故。從五位上小野朝臣篁爲備前權守。遣唐副使彈正少弼如故。三品秀良親王爲大宰帥。彈正尹如故。
庚申。去年有勅。令相摸。上總。下總。常陸。上野。下野等國。奉寫一切經。今亦貞元并梵釋寺目録所載律論疏章紀傳集抄。毎國均分。令加寫之。
癸亥。天皇御豊樂院觀射焉。
丙寅。天皇内宴於仁壽殿。公卿近習以外。内記及直校書殿文章生一兩人。殊蒙恩昇。共賦春色半喧寒之題。宴訖賜祿。』▼是日。授正六位上壬生公永繼外從五位下。
戊辰。令鑄新錢。下詔曰。懋遷之軌。標自昌言。交貿而退。取諸噬■。則知龜文入幣。興於曠時。■影栖緡。彰於舊術。姫王圜法。有無以之化居。漢室泉刀。斂散由其不匱。斯固邦家所要。配地馬而无疆。公私攸宜。擬天龍而自遠。然而權輕作重。沿世或悛。子去母隨。適時開務。况年祀浸久。資幣已賎。不有平量。何救流弊。是以今制新錢。以叶通變。文曰。承和昌寳。以新幣之一。當舊錢之十。新之与舊。宜令並用。』大僧都傳燈大法師位空海上表請度眞言宗年分僧三人。許之。』▼是日。雷三聲。
己巳。天皇御射塲。常陸太守葛井親王。右大臣清原眞人夏野等侍焉。至中鵠之人。及取御箭内豎大舍人。賜布有差。』▼是日。後太上天皇幸姫橘氏所誕育皇子爲親王。』左京人右馬寮權大允清友宿祢眞岡。散位同姓魚引等賜姓笠品宿祢。非其願也。公家避贈太政大臣橘氏之名耳。』左近衛戸嶋守。右兵衛同姓眞魚等賜姓安岑連焉。嶋守之先。百濟國人也。
甲戌。行幸芹川野遊獵。日暮車駕還宮。
二月丙子朔丁丑。以外從五位下長岑宿祢高名爲遣唐准判官。從七位上松川造貞嗣爲録事。從八位下大和眞人耳主。大初位下廬原公有守並爲譯語。
己夘。俘囚勳五等吉弥侯宇加奴。勳五等吉弥侯志波宇志。勳五等吉弥侯億可太等。賜姓物部斯波連。
庚辰。大和國人正六位上忍海原連嶋依。同姓百吉等。賜姓朝野宿祢。葛城襲津彦之後也。
壬午。任官。
戊子。授无位源朝臣鎭從四位上。』河内國人右少史掃守連豊永。少典鎰同姓豊上等賜姓善世宿祢。天忍人命之後也。「▲壬寅丹後國人從八位上久美公全氏賜姓時統宿祢。伊枳速日命之苗裔也。（下文に重出。）」
庚寅。勅。鑄錢司職。異於國司。而秩歴限四年。毎煩交替。宜改前格更定六年。
丙申。天皇御紫宸殿。右大臣從二位清原眞人夏野獻芝草一莖有兩枝者。〈一枝長一尺六寸。一枝長一尺。〉其色紫緋相雜。毎莖之末有菌。而産于大臣山莊双岳之下。▼是日。賜酒侍臣。以賀祥芝。賜祿有差。
戊戌。坐越前國正三位勳一等氣比大神祝祢宜。准鹿嶋能登兩大神祝祢宜。令以把笏。』下野國武茂神奉授從五位下。此神坐採沙金之山。
壬寅。行幸水生瀬野遊獵。賜扈從者祿。日暮還宮。』丹後國人從八位上久美公全氏賜姓時統宿祢。伊枳速日命之苗裔也。』賜大學寮印一面。
三月丙午朔。天皇御紫宸殿。侍從厨献御贄。設酒饌。侍臣具醉。賜祿有差。
丁未。地震。
庚戌。出雲國言。災于官倉。
癸丑。以備前國御野郡空閑地百町爲後院勅旨田。』右京人近江少目從七位下伊蘇志臣廣成。大和國人正六位上同姓人麻呂。紀伊國人外正八位上紀直繼成等十三人。賜姓紀宿祢。
丙辰。豊安法師爲大僧都。明福法師爲少僧都。泰景法師。善海法師並爲律師。
丁巳。勅。後太上天皇御封二千戸。皇太后御封一千戸。准冷然院御封行之。若當有損年。以公相補。令全進之。』仰大宰府。綿甲一百領。胄一百口。袴四百腰。充遣唐舶不虞之備。』山城國弄山一處。爲内藏寮所領之地。
己未。大宰府言。壹伎島遥居海中。地勢隘狹。人數寡少。難支機急。頃年新羅商人來窺不絶。非置防人。何備非常。請令嶋徭人三百卅人。帶兵仗。戍十四處要害之埼。許之。』甲斐國言。災于不動倉二宇及器仗屋一宇。皆悉・燼。
庚申。鑄印一面。充冷然院。
辛酉。下総國人陸奧鎭守將軍外從五位下勳六等物部匝瑳連熊猪改連賜宿祢。又改本居貫附左京二條。昔物部小事大連錫節天朝。出征坂東。凱歌歸報。藉此功勳。令得於下総國始建匝瑳郡。仍以爲氏。是則熊猪等祖也。』鑄錢司言。被給俸料一分之人唯一千束。僅支朝夕。不足衣服。遷替之日。無糧還京。右大臣處分。班擧正税十六万束於備後。安藝。周防。長門。豊前等國。各三万二千束。以其息利。毎人倍給之。』下総國言。民飢。賑給之。
丙寅。大僧都傳灯大法師位空海終于紀伊國禪居。
庚午。勅遣内舍人一人。弔法師喪。并施喪料。後太上天皇有弔書曰。眞言洪匠。密教宗師。邦家憑其護持。動植荷其攝念。豈圖・・未逼。無常遽侵。仁舟廢棹。弱喪失歸。嗟呼哀哉。禪關僻在。凶聞晩傳。不能使者奔赴相助茶毘。言之爲恨。悵悼曷已。思忖舊窟。悲凉可料。今者遥寄單書弔之。著録弟子。入室桑門。悽愴奈何。兼以達旨。』法師者。讃岐國多度郡人。俗姓佐伯直。年十五就舅從五位下阿刀宿祢大足。讀習文書。十八遊學槐市。時有一沙門。呈示虚空藏聞持法。其經説。若人依法。讀此眞言一百万遍。乃得一切教法文義諳記。於是信大聖之誠言。望飛焔於鑽燧。攀躋阿波國大瀧之嶽。觀念土左國室戸之崎。幽谷應聲。明星來影。自此慧解日新。下筆成文。世傳。三教論。是信宿間所撰也。在於書法。最得其妙。與張芝齊名。見稱草聖。年卅一得度。延暦廿三年入唐留學。遇青龍寺惠果和尚。禀學眞言。其宗旨義味莫不該通。遂懷法寳。歸來本朝。啓秘密之門。弘大日之化。天長元年任少僧都。七年轉大僧都。自有終焉之志。隱居紀伊國金剛峯寺。化去之時年六十三。
夏四月乙亥朔丙子。勅曰。象著損上。礼存寧儉。王者則之。古今合契。朕雖菲昧。跂予思齊。去泰就約。夙關情慮。如今所有。朕之兒息。除親王之号。賜朝臣之姓。先太上天皇。丕恩罔極。玄澤更加。不令別姓。被以源氏。使与曾枝而同蔭。共濬派而混流。其前号親王。仍舊不改。同母後産。猶復一例等制。准弘仁五年天長九年兩度勅書。宜告中外咸俾聞知。』甲斐國巨麻郡馬相野空閑地五百町賜一品式部卿葛原親王。
丁丑。勅曰。如聞。諸國疫癘流行。病苦者衆。其病從鬼神來。須以祈祷治之。又般若之力不可思議。宜令十五大寺轉讀大般若經。拯夫沈病兼防未然焉。
己夘。勅。令天下諸國修文殊會。其會料者。毎年割取救急稻利三分之一充用。
辛巳。叙從四位上藤原朝臣良房從三位。爲權中納言。
戊子。无品叡努内親王薨。天皇爲之。不視事三日。内親王者。平城天皇第二皇女。母紀氏。從三位木津魚朝臣之女。從五位下魚員是也。
庚寅。以參議正三位源朝臣信爲左近衛中將。近江守如故。權中納言從三位藤原朝臣良房爲兼左兵衛督。參議從四位上文室朝臣秋津爲右近衛中將。春宮大夫武藏守如故。』大和國人正七位上仲丸子連乙成。同姓從八位上眞當等賜姓仲宿祢。
甲午。高子内親王禊于賀茂川。始入齋院。
丁酉。右大臣從二位兼行左近衛大將清原眞人夏野上表。請辞大將之任。不許。
戊戌。先太上天皇不豫也。中使輪轉。候問起居。尋亦平復。
己亥。授正六位上文室朝臣茂道從五位下。外從五位下賀茂縣住廣友外從五位上。正六位上賀茂縣主廣雄外從五位下。
庚子。越前國飢。賑給之。
癸夘。攝津國嶋上郡荒癈田三町賜左大臣正二位藤原朝臣緒嗣。
甲辰。天皇御武徳殿。閲覽左右馬寮御馬也。應供奉五日節者。惣牽於此。
五月乙巳朔丁未。近江國飢。賑給之。
己酉。天皇御武徳殿。觀馬射。
庚戌。亦御同殿。覽種種馬藝。
壬子。伊勢。加賀。長門等國飢。並賑給之。
甲寅。叙從五位上紀朝臣名虎正五位下。外從五位下善世宿祢遠繼從五位下。
乙夘。天皇幸神泉苑追凉。酣暢于侍臣。賜祿商布各有差。▼是日便令捕池魚。奉嵯峨淳和兩院。
丁巳。以美作權掾外從五位下長峯宿祢高名轉任權介。遣唐判官如故。』正四位下永原朝臣子伊太比卒。
甲子。宮内卿正四位下源朝臣弘爲刑部卿。信濃守如故。
辛未。正七位上勳七等伴刈田臣繼守。外從八位上眞髮部公吉人並授外從五位下。
癸酉。右京人丹波權大目昆解宮繼。内竪同姓河繼等賜姓廣野宿祢。百濟國人夫子之後也。』太政官處分。伊賀。尾張。出雲。美作。備前。備中。備後。安藝。紀伊。阿波等國。年料貢賦練絲等。宜減其色。令進生絲。
六月乙亥朔丁丑。從二位右衛門督紀朝臣百繼上表辞職。不許。』大膳職職掌。准之諸職。加置二員。
己夘。從四位下藤原朝臣松子卒。
癸未。從四位下紀朝臣田村子卒。
辛丑。俘囚第二等宇漢米公何毛伊。從八位下爾散南公志礼初。並授外從五位下。賞其不從逆類也。
壬寅。令中務省進佛舍利七粒於内裏。〈不知其所從來。〉
癸夘。勅。當今嘉穀初秀。秋稼方實。如風雨失時。恐致損害。宜令十五大寺常住僧。各於本寺。轉讀大般若經。憑其靈護。必致豊稔。』勅。如聞。東海。東山兩道。河津之處。或渡舟數少。或橋梁不備。由是。貢調擔夫來集河邊。累日經旬。不得利渉。宜毎河加増渡舟二艘。其價直者。須用正税。又造浮橋。令得通行。及建布施屋。備橋造作料者用救急稻。
秋七月甲辰朔。天皇宴群臣於紫震殿。左右近衛遞奏音樂。勅令四位已上開襟。至夕宴罷。賜祿有差。
乙巳。走幣於天下名神。預攘風雨之災。
丙午。漕讃岐國正税穀。以賑淡路國飢民。
戊申。奉幣於伊勢大神宮。亦爲防風雨之災也。
辛亥。行幸神泉苑。觀相撲節。
乙夘。賜讃岐國三野郡空閑地百餘町時子内親王。
丁巳。天皇御紫宸殿。正四位下菅原朝臣清公侍讀後漢書。數日之後不遂而輟。有以也。
癸亥。以從二位紀朝臣百繼爲參議。』近江國所出雲母。殊是精好。爲充公用。禁其私採。
甲子。以空閑地山城國愛宕郡二町。上野國山田郡八十町賜諱。〈田邑。〉
八月甲戌朔。天皇御紫震殿。先是。左右四衛府相撲於殿庭。右方負籌。今日献其輸物。各奏音樂。』▼是日。霖雨霽焉。頒幣畿内名神。以賽于祷。其丹生川上社。殊奉白馬一疋。』佐渡國言。去歳風雨爲災。年穀不登。今茲飢疫相仍。死亡者多。詔賑恤之。』先是。稟貸筑前國貧民正税一万束。限以五年。而窮乏之輩。餘弊未復。因更延三年也。
乙亥。且禁京畿之内來月供北辰灯。以齋内親王可入伊勢也。
戊寅。是釋奠後朝也。天皇御紫宸殿。喚明經碩儒鴻生昇殿。遞令論義。畢賜祿有差。
丁亥。從四位下滋野朝臣貞主爲兵部大輔。相摸守如故。
甲午。天皇御紫宸殿。侍從厨献御贄。爲侍臣設酒饌。賜見參五位已上祿各有差。
己亥。内侍臨東檻。計見陪五位已上。賜大宰府所貢染綾各一疋。色隨其人位。
辛丑。天皇御紫宸殿。左近衛中將源朝臣信聊有奉献。賜侍從已上衣被。外從五位下廣井宿祢弟名授從五位下。信朝臣之舅也。』齋内親王祓于賀茂川。爲可入伊勢齋宮也。』▼是日。自嵯峨院。御馬十疋奉内裏。
九月癸夘朔。天皇御紫宸殿。皇太子朝謁。賜群臣酒。具醉而罷。』先是。木工寮中所番長上雜工。隨其才巧各有品數。而承前考文。惣注長上木工。不別其品色。至是。長上及工品選其人。毎色辨置。隨闕補之。木工八人。土工二人。瓦工二人。轆轤工一人。桧皮工二人。鍛冶工二人。石灰工一人。
乙巳。右京人散位宇自可臣良宗賜姓春庭宿祢。彦狹嶋命之苗裔也。
丙午。授正五位下藤原朝臣長岡從四位下。
丁未。天皇御大極殿。發遣齋内親王於伊勢大神宮。
辛亥。天皇御紫宸殿。賜菊・宴於侍從已上。但召非侍從。及諸司緑衫官人堪應詔者。并文章生等如常。同賦秋氣搖落。效梁元帝體之題。宴訖賜祿。
乙夘。外從五位下嶋木史眞。機巧之思。頗超群匠。欲備邊近兵。自製新弩。縱令四面可射。廻轉易發。▼是日。大臣以下執政於朱雀門。召集諸衛府。以新弩試射之。向南而發。唯聞機發之聲。不視矢去之影。亦其矢所止不得的知。』河内國人左近衛將監伊吉史豊宗。及其同族惣十二人。賜姓滋生宿祢。唐人楊雍七世孫。貴仁之苗裔也。
乙丑。任官。
辛未。以上野國群馬郡伊賀保社。預之名神。
十月壬申朔。賜親王以下侍從已上祿綿有差。以寒服之初也。
乙亥。丹波國人右近衛醫師外從五位下大村直福吉。及其同族并五人。賜姓紀宿祢焉。武内宿祢之支別也。福吉妙得療瘡之術。當時諸醫不得間然。天皇寵愛。至賜宅居。遂據其口訣。令撰治瘡記。』勘解由使言。使局雜使十二人之中。給服食者二人。便以此二人。号爲使掌。准省掌令把笏。許之。
甲申。行幸箕津野。遞放鷹鷂。賜扈從者祿。日暮還宮。
丁亥。賜右京人遣唐譯語廬原公有子。兄散位柏守等朝臣姓。春宮坊少属佐太忌寸道成。兄散位道純等賜姓滋原宿祢。八多眞人同族也。
戊子。攝津國人從五位下長我孫葛城及其同族合三人。賜姓長宗宿祢。事代主命八世孫。忌毛宿祢苗裔也。
己丑。延暦寺僧傳灯大法師位義眞奏言。天台一門。已立圓宗。大乘三學。流傅未周。伏請簡堪爲講讀師者各一人。毎年申官補之。演傅此宗。然則皇風遠振。惠日再明。宣揚像教。弘闡妙法。作菩提之由漸。爲彼岸之良因。勅許之。
庚寅。以從六位下藤原朝臣貞敏爲遣唐准判官。
壬辰。先是。五月六日左右馬寮於武徳殿前。競馳御馬。以决勝負。右御馬負焉。至是。右方三衛府及右馬寮共奉輸物。兼奏雜樂。宴竟賜祿有差。
癸巳。河内國人散位正六位上林連馬主賜姓伴宿祢。又改本居貫附右京。
甲午。令大藏省進新錢。分賜見參親王以下五位已上。又奉嵯峨淳和兩院各十万文。賜皇太子二万文。
丁酉。雷電殊切。四衛府陣于清凉殿前。計見參賜祿。』賜讃岐國人從六位上秦部福依。弟福益等三烟秦公姓。攝津國人散位矢田部聰耳。弟從八位上貞成等賜姓興野宿祢。
戊戌。遣唐録事松川造貞嗣。散位同姓家繼等賜姓高峯宿祢。其先高麗人也。』賜左京人内竪從六位上上毛野公諸兄朝臣姓。近江國人彈正大疏嶋脚臣眞行賜姓高生朝臣。其先觀松彦香殖稻天皇之後也。左京人正六位上秦忌寸賜姓朝原宿祢。
己亥。勅。以新錢四万文。分之供施京城及平城有名之寺佛僧。毎寺内舍人爲使。』左京人道公安野賜姓當道朝臣。
庚子。勅旨曰。左京人從六位下民首氏住。賜姓長岑宿祢焉。氏主等与白鳥村主同祖。出自魯公伯禽云。
辛丑。河内國荒廢田八十五町賜時子内親王。
十一月壬寅朔戊申。任官。』賜主計頭從五位上宮道宿祢吉備麻呂。玄蕃少允同姓吉備繼等朝臣姓。
甲寅。左京人正六位上越智直年足。伊豫國越智郡人正六位上越智直廣成等七人。改直賜宿祢。
辛酉。遣唐使知乘般事從八位上香山連清貞。兄二人。改連賜宿祢。其先。百濟國人也。』木工寮置寮掌二員。「▲癸亥兵部省所請以造田廿町地税永充親王已下五位已上廿人調習内射之資。（上文承和元年十一月に重出。）」
庚午。以美濃國荒廢田十町爲後院勅旨田。
十二月辛未朔。天皇御紫宸殿。賜群臣酒。先是。右大臣清原眞人夏野在楓里第。見五彩卿雲。▼是日。以其圖畫。并相共見人姓名奉覽。且効慶賀之誠。左右近衛府遞奏音樂。既而賜見參親王以下五位已上祿各有差。
壬申。借遣唐使位。大使從四位上藤原朝臣常嗣正二位。副使從五位上小野朝臣篁正四位上。並大臣口宣。不授告身。
癸酉。故參議刑部卿從四位上小野朝臣岑守。前爲大宰大貳時建續命院一處。以備往來之舍宿。祢但不藉公力。恐不得長存。乃叙本意。具修解文曰。管九國二嶋之民。或公或私。往來相續。其求輕者暫經時月。其事重者竟歳始還。客宿於府倉之下。賃寄於閭閻之間。若至疾病纒身。手足不隨。官司督察。非養病之處。主家爭趁。皆忌死之人。遂使露臥道路。暴死風霜。縱有時得痊愈。亦以飢寒死者。十而七八矣。見其如此。心深救恤。聊建續命院一處。桧皮葺屋七宇。〈鼎一口。〉墾田百十四町。以擬救飢病。有志無力。庶幾万一。地隔人遠。執検難周。轉以属人。更増疎廢。若遂不因公力。恨心願之徒已。伏望。令府監或典一人。及觀音寺講師。勾當其事。相替之日。一事已上。皆依實勘附。若不加修理。令致破損。及非法費用之類。並以官法論。未及上聞。岑守物故。其家就大臣。追以陳請。勅報曰。思撫黎・。不忘鑒寐。宇縣夐遠。無聞控告。見此奬納。爰知忠概。宜速令所司俾允所請。勾當之官。遷替之日。与奪解由。一准國司。
甲戌。夷俘出境。禁制已久。而頃年任意。入京有徒。仍下官符。譴責陸奧出羽按察使并國司鎭守府等。』左中辨從四位下笠朝臣仲守卒。
壬午。尾張國日割御子神。孫若御子神。高座結御子神。惣三前奉預名神。並熱田大神御兒神也。
甲申。奉授阿耶賀大神從五位下。此神坐伊勢國壹志郡。
乙酉。行幸芹川野遊獵。
丙戌。四天王寺十禪師准梵釋常住兩寺僧。毎年一口預宮中金光明會聽衆。
庚寅。聖上始於清凉殿。限三夜裏。礼拜佛名經。』能登國言。旱疫相仍。人民飢苦。賑給之。
壬辰。天皇幸神泉苑。放隼拂水禽。
乙未。以參議從四位上藤原朝臣常嗣爲兼左大弁。近江守如故〈云云〉。

[book_title]續日本後紀卷第五
〈起承和三年正月、盡十二月。〉」太政大臣從一位臣藤原良房等奉勅撰
三年春正月辛丑朔。天皇御大極殿。受群臣朝賀。畢宴侍從已上於紫宸殿。賜御被。
癸夘。天皇御紫宸殿。皇太子獻御杖。』▼是日。天皇拜賀先太上天皇及太皇大后於嵯峨院。
丁未。天皇御豊樂院。宴百官於朝堂。詔授從四位上藤原朝臣常嗣正四位下。无位時宗王從四位下。從五位上大縣王正五位下。正六位上弟綱王。愛宕王並從五位下。正五位上源朝臣寛從四位上。正五位下坂上大宿祢淨野。藤原朝臣長良。安倍朝臣安仁並從四位下。從五位上丹・眞人清貞。小野朝臣篁並正五位下。從五位下藤原朝臣眞主。丹・眞人興宗。安倍朝臣濱主。石川朝臣英多麻呂。良峯朝臣木連。橘朝臣峯繼並從五位上。外正五位下廣宗宿祢糸繼。紀朝臣國守。正六位上藤原朝臣吉繼。藤原朝臣俊繼。文室朝臣笠科。紀朝臣綱雄。橘朝臣千枝。橘朝臣起奈理。藤原朝臣板野麻呂。淡海眞人眞淨。清瀧朝臣河根。大原眞人宗吉。大中臣朝臣天足並從五位下。正六位上蕃良朝臣弟主。山田宿祢古嗣。住吉朝臣氏繼。御船宿祢清風。物部首廣國並外從五位下。賜祿有差。
戊申。天皇御大極殿。聽講最勝王經。且還御紫宸殿。以礼佛。』授從五位下安陪朝臣室子。三原朝臣數子並從五位上。无位紀朝臣清子。橘朝臣穎子。丹・眞人冬子並從五位下。
辛亥。以四品忠良親王爲上総太守。從四位下藤原朝臣長良爲右馬頭〈云云〉。正四位下源朝臣弘爲兼美作守。刑部卿如故〈云云〉。
甲寅。最勝會竟。引其講師及僧綱等。論義殿上。於是。勅以元興寺傳灯大法師位延祥法師任權律師。
丁巳。天皇御豊樂殿。觀大射。
庚申。内宴於仁壽殿。以詩興爲先。同賦理殘粧之題。訖賜祿。』▼是日。叙從七位上飯高宿祢全繼子外從五位下。
壬戌。天皇幸神泉苑遊賞。賜見參五位已上祿。』叙无位飯高宿祢永刀自外從五位下〈云云〉。
乙丑。詔奉充陸奧國白河郡從五位下勳十等八溝黄金神封戸二烟。以應國司之祷。令採得砂金。其數倍常能助遣唐之資也。
戊辰。天皇幸神泉苑。放隼拂水禽。
二月庚午朔。廢務。爲遣唐使祠天神地祇於北野也。
丙子。遣唐使奉幣帛賀茂大神社。』▼是日。以從四位上藤原朝臣文山爲内藏頭〈云云〉。從四位下橘朝臣氏人爲大藏大輔〈云云〉。正四位下菅原朝臣清公爲兼但馬守。左京大夫文章博士如故〈云云〉。
戊寅。天皇御紫宸殿。引見遣唐大使副使等。參議右近衛大將橘朝臣氏公降殿宣詔〈云云。其詞書笏。無黄紙文。〉賜祿有差。大使綵帛百匹。貲布廿端。副使綵帛八十匹。貲布十端。判官并准判官各綵帛十五匹。貲布六端。録事綵帛十匹。貲布四端。知乘船事。譯語。各綵帛五匹。貲布二端。還學僧各綵帛十匹。』和泉國人遣唐使准録事縣主益雄。父散位文貞等賜姓和氣宿祢。又改本居貫附右京二條二坊。
壬午。天皇幸神泉苑。放鷂隼。』山城國綴憙郡空閑地四町賜掌侍從五位上大和宿祢舘子。河内國丹比郡荒廢田十三町充皇太后宮後院。古市郡空閑地四町賜繁子内親王。
丙戌。於八省院賜遣唐使史生已下將從已上位記。
戊子。先太上天皇遊獵河内國交野。
己丑。天皇幸神泉苑放隼。愛其逸氣横生。麾則應機。招則易呼。』▼是日。授无位百濟王永琳從五位下。
癸巳。授正六位上百濟王慶苑。百濟王元仁並從五位下。〈元仁是婦人也〉。
戊戌。伊勢國飢。賑給之。
三月庚子朔。天皇御紫宸殿。賜侍從已上酒。具醉而罷。
壬寅。木工寮算師八戸史礒益。同姓弥繼等廿人賜姓常澄宿祢。其先高麗人也。
甲辰。天皇御前殿。授无位藤原朝臣方子從四位下〈云云〉。以從五位下藤原朝臣泉子爲掌侍〈云云〉。』左大臣正二位藤原朝臣緒嗣請返上職田職分資人雜色考人衛士。以避尸素之譏。助國用之費。不許。
丙午。左京人外從五位下飯高宿祢全雄。外從五位下同姓弟高等五烟。改宿祢賜朝臣。』讃岐國人左大史正六位上坂本臣鷹野請除讃岐之籍帳。復和泉舊墟。許之。其去就由具于古記。
庚戌。是中旬之初也。天皇御紫宸殿。賜侍臣酒。至御床之下。促侍臣座。令以圍碁且彈琵琶。日斜酒罷。賜大臣御衣。』▼是日。左大史正六位上坂本臣鷹野等十三人。改臣賜朝臣。建内宿祢男紀角宿祢之後也。
辛亥。地震。
壬子。授造西寺勾當僧九口位各一階。但傳燈住位明遠二階。
癸丑。授擬遣唐僧傳燈法師位俊貞等八口位各一階。
丙辰。大和國山邊郡荒廢田十町賜宗康親王。
戊午。外從五位下大判事明法博士讃岐公永直。右少史兼明法博士同姓永成等合廿八烟。改公賜朝臣。永直是讃岐國寒川郡人。今与山田郡人外從七位上同姓全雄等二烟。改本居貫附右京三條二坊。永直等遠祖。景行天皇第十皇子神櫛命也。
己未。尾張國飢。賑給之。
辛酉。能登史生馬史眞主。右近衛同姓貞主等賜姓春澤史。其先百濟國人也。『下總國人陸奧鎭守將軍外從五位下勳六等物部匝嵯連熊猪改連賜宿祢又改本居貫附左京二條』
甲子。山城國人式部大録秦宿祢氏繼。改本居貫附四條三坊。』陸奧俘因外從八位上勳五等吉弥侯部於加保。勳九等伴部子羊等。並授外從五位下。以勳功足勒也。
乙丑。石見國飢。賑給之。』以山城國願安寺爲眞言院。
夏四月己巳朔。飛騨國人散位三尾臣永主。右京史生同姓息長等賜姓笠朝臣。貫附右京五條二坊。永主。稚武彦命之後也。』伯耆國人陰陽師宍人首玉成賜姓春苑宿祢。國牽天皇第一皇子大彦命苗裔也。
戊寅。遣唐使於八省院朝拜。天皇不御。例也。但大臣已下參議以上各在其位。一如天皇視告朔之儀。
癸未。散位從四位下藤原朝臣眞川卒。
甲申。任官。
乙酉。天皇御紫宸殿。閲覽賀茂祭使等鞍馬調飾并從者容儀。賜使等祿。以播磨守從四位下橘朝臣永名權爲内藏頭。令供祭使。
丙戌。散位從四位下甘南備眞人高直卒。天渟名倉太玉敷天皇之後。六世正五位下清野之第三子也。父清野。自文章生。任大内記。遷大學大允。寳龜年中。遣唐判官。兼播磨大掾。歸朝之日。叙正五位下任肥前守。遷兵部少輔武藏介。延暦十三年卒。高直身長六尺二寸。少爲文章生。能属文。巧琴書。廿三年任少内記。大同元年歴大宰少監西海道觀察使判官。弘仁之初。頻遷左右近衛將監。六年叙從五位下。累任陸奧上野介。天長三年除常陸守。遭訪採使。縁前司犯。被停釐務。吏民感其徳化。競遺資用。嵯峨太上天皇復垂眷憐。便以莊家物。任其所須。至六年。任攝津守。仁明天皇踐祚之初。叙正五位上。尋授從四位下。明年居親母喪。殆至滅性。不幾而卒。年六十二。
辛夘。備中國飢。振給之。
壬辰。天皇御紫宸殿。賜餞入唐大使藤原朝臣常嗣。副使小野朝臣篁等。命五位已上。賦賜餞入唐使之題。于時大使常嗣朝臣欲上壽。先候進止。勅許訖。常嗣朝臣避座而進。喚采女二聲。采女■御盃。來授陪膳采女。常嗣朝臣跪唱平。天皇爲之擧訖。行酒人進賜常嗣朝臣酒。即跪受飮竟。降自南階。拜舞還座。既而群臣獻詩。別有御製。大使賜而入懷。退而拜舞。賜大使御衣一襲。白絹御被二條。砂金二百兩。副使御衣一襲。赤絹被二條。砂金百兩。各淵醉而罷。
甲午。頒奉幣帛五畿内七道名神。爲有遣唐使事也。』加賀國飢。賑給之。
丁酉。賜入唐使節刀。大臣口宣曰。天皇〈我〉大命〈良万止〉。遣唐國使人〈尓〉詔大命〈乎〉。衆聞食〈止〉詔〈布〉。〈大使共稱唯〉。今詔〈久波〉。藤原常嗣朝臣。小野朝臣篁。今汝等二人〈乎〉遣唐國者。今始〈弖〉遣物〈尓波〉不在。本來朝使其國〈尓〉遣〈之〉。其國〈与利〉進渡〈祁里〉。依此〈弖〉使次〈止〉遣物〈曾〉。悟此意〈弖〉。其人等〈乃〉和〈美〉安〈美〉應爲〈久〉相言〈部〉。驚〈呂之伎〉事行〈奈世曾〉。亦所遣使人判官已下。有犯死罪已下者。順罪〈弖〉行〈止之弖〉。節刀給〈久止〉詔大命〈乎〉聞食〈止〉宣〈布〉。賜大使副使各御衣被。』遣唐醫師山城國葛野郡人朝原宿祢岡野改本居。貫附左京四條三坊。
戊戌。授遣唐判官外從五位下長岑宿祢高名從五位下。无位滋野朝臣繩子正五位下。无位菅野朝臣淨子從五位下也。淨子是遣唐大使藤原朝臣常嗣母氏。故准舊例叙之。』遣唐録事高岑宿祢貞繼改宿祢賜朝臣。其先高麗人也。
五月己亥朔庚子。授无位小野神從五位下。依遣唐副使小野朝臣篁申也。』山城國人遣唐史生大宅臣福主改臣賜朝臣。
辛丑。天皇御神泉苑釣臺。且以垂緡。且以陶暑。見參五位不論侍從非侍從皆賜祿。
癸夘。天皇御武徳殿。閲覽四衛府馬射。及五位已上所貢走馬勝負。
甲辰。亦御同殿。觀種々馬藝。
丁未。奉授下総國香取郡從三位伊波比主命正二位。常陸國鹿嶋郡從二位勳一等建御賀豆智命正二位。河内國河内郡從三位勳三等天兒屋根命正三位。從四位下比賣神從四位上。其詔曰。皇御孫命〈尓〉坐。四所大神〈尓〉申給〈波久〉。大神等〈乎〉弥高〈尓〉弥廣〈尓〉仕奉〈止奈毛〉思〈保志〉食。是以件等冠〈尓〉上献状〈乎〉。中務少輔從五位下藤原朝臣豊繼。内舍人正六位下藤原朝臣千葛等〈尓〉令捧持〈弖〉。奉出事〈乎〉申給申〈久止〉申。辞別〈弖〉申給〈久〉。神那我良〈母〉皇御孫之御命〈乎〉。堅磐〈尓〉常磐〈尓〉護奉幸〈閇〉奉給〈部〉。又遣唐使參議正四位下藤原朝臣常嗣〈乎〉。路間無風波之難〈久〉。慈賜〈比〉矜賜〈比天〉。平〈久〉可太良可〈尓〉歸〈之〉賜〈倍止〉。稱辞竟奉〈久止〉申。』▼是日。勅。去歳冬雷。恐有水害疫氣之災。宜於東大寺眞言院建立潅頂道塲。置廿一僧。夏中及三長齋月。修息災増益之法。以鎭國家。永爲恒例。
戊申。便附聘唐使。贈遣往歳銜本朝命入唐使并留學等。在彼身歿者八人位記。以慰幽魂。其詔詞曰。故入唐大使贈正二位藤原朝臣清河可贈從一品。昔膺帝簡。遠効皇華。不利歸帆。還苦漂梗。終在殊域。俄從閲川。■彼云亡。良深嗟悼。宜加異代之寵。以申追遠之恩。故留學問贈從二品安倍朝臣仲滿大唐光祿大夫右散騎常侍兼御史中丞北海郡開國公贈・州大都督朝衡可贈正二品。身渉鯨波。業成麟角。詞峰聳峻。學海揚・。顯位斯昇。英聲已播。如何不愍。莫遂言歸。唯有・天之章。長傳擲地之響。追賁幽壌。既隆於前命。重叙崇班。俾洽於命詔。故入唐使贈從四品下石川朝臣道益可贈從四品上。忘躯徇節。奉使先朝。履義資忠。修聘唐國。路甞艱苦。泊遘沈痾。未達於中京。奄淪於下・。興言及此。追以悼傷。傳・靈芝。産于墳裏。蓋由幽感克致之歟。宜錫寵章式旌泉壌。故入唐判官贈從五品下紀朝臣馬主可贈從五品上。故入唐判官從五品下勳十二等田口朝臣養年富可贈從五品上。餘如故入唐判官從五品下甘南備眞人信影可贈從五品上。故入唐判官贈從五品下紀朝臣三寅可贈從五品上。故入唐判官從五品下掃守宿祢明可贈從五品上。馬主以下至明五人位記。共用同詞。往參高選。出使大邦。俄淹泉臺。不歸本土。仁惻念舊。彜典无愆。義不忘勞。朝章斯在。宜申寵渥。用慰亡魂。』▼是日。以傳灯大法師位實惠爲律師。
己酉。中納言從三位兼行民部卿藤原朝臣愛發上表曰〈云云〉。
庚戌。鴛鴦飛來。双集辨官東廳南端。』▼是日。右近衛中將從四位下藤原朝臣助銜勅語。向攝津國難波海口。慰勞聘唐使發遣。其宣命曰。天皇詔旨〈良麻止〉宣大命〈乎〉聞食〈止〉宣。大使藤原常嗣朝臣等。奉命〈弖〉退罷以來。幾日〈母〉經〈須〉在〈礼止〉。旅情〈波〉遠〈志〉近〈志止波〉不言苦〈之久〉在〈良牟止奈母〉所念行〈須〉。又遠出退〈良須〉在間〈波〉心〈良母〉慰〈米〉遣給。路間〈母〉無恙〈久〉珍重〈久〉。退出今日〈乃己止〉。變顏容〈世須〉早還參來〈止之弖奈母〉。御酒肴賜〈久止〉勅大命〈乎〉聞食〈止〉宣。
辛亥。右少弁藤原朝臣當道於濱頭稱揚太政官宣曰。遣唐使判官以下。爲國家〈尓〉有犯事者。隨罪輕重。死罪以下科决〈止志弖〉。大使主小使主〈尓〉節刀給〈部理〉。諸知此状謹勤仕奉〈止〉宣。』▼是日。使等駕舶。
壬子。四船共解繿發去。
癸丑。以治部卿三品阿保親王爲宮内卿。上野太守如故。宮内卿正四位下安倍朝臣吉人爲治部卿。參議從四位上朝野宿祢鹿取爲民部卿〈云云〉。』參議從四位上民部卿朝野宿祢鹿取上表曰。臣屈計年算。頽仄已臻。當褫朝章。實有期矣。而今嚴旨忽降。以臣拜民部卿。恩貸不■。懼慙惣萃。臣華巓朽叟。苦羸頓至。於劇官不堪自審。加以臣見中納言從三位藤原朝臣愛發抗表。以茲顯職讓于愚臣。其文曰。鹿取智渉古今。此詞尤粃。臣器所乖。捫己多慙。竪毛何息。古之人士。不處空名。况臣之庸虚。豈須不避。再三惟忖。無或可安。伏望。還收恩詔。免臣憂負。不許。
丙辰。夜裏大風。暴雨交切。折樹發屋。城中人家不壞者希。』斯時入唐使舶寄宿攝津國輪田泊。遣看督近衛一人於舶處。河水氾溢不得通行。更遣左兵衛少志田邊吉備成問其安危。』播磨國神埼郡荒廢田卅三町賜宗康親王。
丁巳。河内國人散位鴨部船主。武散位同姓同姓氏成等賜姓賀茂朝臣。速須佐雄命之苗裔也。
戊午。地大震。
庚申。爲遣唐使奉山階。田原。柏原。神功皇后等陵幣帛曰。天皇大命以。掛畏〈岐〉山階御陵〈尓〉恐〈牟〉恐〈美毛〉申賜〈部止〉白〈久〉。參議正四位下藤原朝臣常嗣等〈乎〉爲大使〈弖〉。遣唐國使人〈止母〉。路間無風波之難〈久〉。慈賜〈比〉矜賜〈比弖〉。平〈久〉可太良可〈尓〉歸〈志〉賜〈止志弖〉。參議從四位上文室朝臣秋津。常陸權介正五位下永野王。内舍人正六位上良岑朝臣清風等〈乎〉差使〈弖〉。恐〈牟〉恐〈美毛〉申賜〈久止〉申。
壬戌。東西兩京人民病苦。賑給之。
癸亥。以平城京内空閑地二百卅町奉充太皇大后朱雀院。
甲子。皇太子入朝。問安而退。中使出傳勅答。』左大臣正二位藤原朝臣緒嗣。從二位行大納言兼皇太子傳藤原朝臣三守。正三位行中納言藤原朝臣吉野。從三位藤原朝臣愛發。權中納言從三位兼行左兵衛督藤原朝臣良房。從四位下行勘解由長官藤原朝臣雄敏等上表言。臣聞。順風呼者易爲氣。因時行者易爲力。今之所祈。葢此之謂矣。故左大臣贈正一位藤原朝臣冬嗣。情深謙■。義貴能施。遂乃折割食封千戸。貯收於施藥勸學兩院。藤原氏諸親絶乏之者。同氏子弟勤學之輩。量班與之。但封邑之賞。人歿則已。所以買置田業。散在諸國。創業之始。壌利所輸。不須督促。全入院廩。大臣歿後。巧避多端。合輸不輸。十而八九。此則物色非公。人情不畏。州縣僻遠。校覈不由之所致也。伏以。臣門舊績。永錫功封。悠々眇末。靡不沾澤。夫毀家益國。臣節攸先。以此拜章。血誠奉返。於是逸恩者■翼。赴賞者反蹤。憑力大臣。理固宜然。而墳土未乾。陵遲・及。在於生者不忍緘呑。伏冀乾慈殊賜接援。下知國司。令加検送。然則勢易於走丸焉。事同於轉圓矣。擾公之妨細。而濟物之矜大也。緬彼幽魂。戴光寵於・・。凡厥眷属陶寳化而俯仰。詔報曰。情切仁義。事憑興復。宜依來請助彼周急。焉。』賜信濃國小縣郡公田十二町彈正尹秀良親王。（閏五月干支錯簡多し。要注意。）
閏五月己巳朔。皇太子朝覲。』▼是日。以越中介從五位下石川朝臣越智人爲大膳亮。大膳亮外從五位下吉田宿祢高世爲越中介。
庚午。伯耆國飢。賑給之。
丙子。以西大寺僧傳灯大法師位慈朝爲律師。』河内國人遣唐音聲長外從五位下良枝宿祢清上。遣唐畫師雅樂答笙師同姓朝生。散位春道宿祢吉備成等改本居貫附右京七條二坊。
戊寅。右京人内藏大属百濟連清繼賜姓多朝臣。清繼誤負後父之姓。今有落葉歸根之請。』右京人左衛門權少志大原史河麻呂。改史賜宿祢。河麻呂之先。百濟國人也。』戊寅若狹薩摩兩國飢。並賑給〈云云〉。（原庚午条の下にあり。）「▲壬戌東西兩京人民病苦賑給之（五月に重出。）」
辛巳。恐遣唐使舶風涛或變漂着新羅境。所以太政官准舊例。牒彼國執事省。先告喩之曰。不渝舊好。鄰穆弥新。廼發皇華。朝章自遠。仍今遣使修聘巨唐。海晏當時。雖知利渉。風涛或變。猶慮非常。脱有使船漂着彼境。則扶之送過。不俾滯閼。』因以武藏權大掾紀三津爲使。齎牒發遣。賜三津御被。』▼是日。大安寺僧傳灯大法師位惠靈還俗。姓名紀朝臣春主。叙正六位上。爲遣唐譯語兼但馬權掾。
壬午。右京少属秦忌寸安麻呂。造檀林寺使主典同姓家繼等賜姓朝原宿祢。』▲壬午染作遣唐料雜物處。〈權用皇后宮職。〉帛一匹。忽随飆風飛揚・許丈。須臾墮侍從所。
乙酉。美濃國人主殿寮少属美見造貞繼。改本居貫附左京六條二坊。其先百濟國人也。
辛夘。改大和國人大宰大典正七位下神服連清繼本居。貫附右京。
壬辰。左京人從五位下清峯宿祢門繼改宿祢賜朝臣。
癸巳。河内國人美濃國少目下村主氏成。散位同姓三仲等賜姓春瀧宿祢。其先遠祖出自後漢光武帝之後者也。
丙申。授遣唐留學元興寺僧傳灯住位常曉滿位。
丁酉。奉貴布祢丹生川上等神幣帛也。』▼是日大索城中。「庚午伯耆國飢賑給之」
六月戊戌朔。能登國飢。賑給之。』太政官牒僧綱曰。奉勅。日者。陰雨不降。陽旱擲旬。不有預愼。恐損百稼。宜告東西二寺并十三大寺。畿内諸寺。轉讀經王。令祈甘雨。「能登國飢賑給（この日重出。）」
癸夘。奉松尾。賀茂御祖。住吉。垂水等社幣。祖雨也。
戊申。天皇於神嘉殿視神事。
庚戌。地震。
壬子。山城國人右大衣阿多隼人逆足賜姓阿多忌寸。
戊午。天皇御紫宸殿。賜侍臣酒。且令圍棊。天皇依炎熱。脱御靴。勅侍臣同亦脱之。喚相撲司鼓。令奏音樂。侍臣具醉。賜親王已下五位已上御衣被有差。
壬戌。美濃國席田郡空閑地七十町賜宗康親王。近江國荒廢田十七町。加賀國百九十町。備前國空閑地・四町。賜三品彈正尹秀良親王。
秋七月戊辰朔。天皇御紫宸殿。皇太子朝謁。賜侍臣酒。』
是月。元據頒暦爲小月。而更據七耀暦改爲大月。又八月大改爲小。九月小改爲大。十月大改爲小。時有暦博士二人。其執見不同也。議者討論。以七耀之説爲得。故改從之。
癸酉。以文章博士從五位下惟良宿祢貞道爲圖書頭。』▼是日東方白虹見。
乙亥。天皇於神泉苑。觀相撲節。
丙子。御紫宸殿。覽相撲司音樂奏舞。將夕乃罷。
辛巳。因幡國飢。賑給之。』伊勢國壹志郡空閑地百卅町賜左近衛少將從五位下橘朝臣岑繼。
壬午。勅曰。方今時属西成。五穀垂穗。如有風雨愆序。恐損秋稼。宜令五畿内七道諸國奉幣名神。攘災未萠。其幣帛料用正税。長官率僚属。自親齋戒。祭如神在。必致徴應。』大宰府馳驛言。今月二日遣唐使四舶共進發畢。
癸未。復勅曰。如聞。諸國疫癘間發。夭死者衆。夫鎖災・招福祐者。唯般若冥助。名神嚴力而已。宜令五畿内七道諸國司轉讀般若走幣名神。』▼是日。大宰府馳驛。奏遣唐使第一第四兩船漂蕩却廻之状。兩船密封奏。同共到來。
甲申。勅符大使藤原朝臣常嗣。判官菅原朝臣善主等。得今月六日九日二道飛驛奏状。具知漂苦廻着肥前國也。使等忠貞之操。不敢告勞。蒙冒險難。廻渉蒼海。而事不諧偶。中路却廻。靖言念之。憂心何已。今案奏状。兩舶並已無完。必須改營。宜俟修造畢以遂渡海耳。第二第三等舶。未知平不。欝嗟乎懷。』又勅符大宰大貳藤原朝臣廣敏等。得今月十日飛驛奏。知遣唐使第一第四舶廻着肥前國之状。使等不利西・。漂廻甞艱。宜安置府舘。迄于更發。依舊供億。又案使等奏。兩舶摧殘。更須改營。府宜便修造。令得渡海。其匠手者復將擇遣。又第二第三兩舶。疑亦或廻着。宜値嘉嶋涯畔可着船處。爲置斥候。以備接援。如有漂着。亟以上奏。』▼是日。安房國无位安房大神奉授從五位下。
戊子。雷雨殊切。人皆■伏。至于夜分。震朱雀柳樹。
己丑。遣唐持節大使藤原朝臣常嗣等上表言。伏奉今月十七日璽書。精守飛越。手足未■。知是。玄鑒無私。能照表裏。■渥不匱。普霑巨細。臣常嗣等自營艤甫畢遠入大瀛。日夜漂簸。了無生頼。只待蕭鍔於水波。占殯葬於魚腹。而天不殲人。裁泊旧壤。臣等固雖万祷靈祇再延瞬息。猶傷給詔未達心神半死。今特齎叡旨。慰喜非常。臣等顧躬庸櫟。曷答重厚。更煩天覽。伏増■焦。
辛夘。大宰府馳驛。奏第二舶漂廻之状。
壬辰。勅符副使小野朝臣篁。得今月八日飛驛奏状。知歸着肥前國松浦郡別島也。近聞。第一第四兩隻舶。半路漂廻。疾懐未弭。尋省茲奏。轉以驚嗟。本謂忠貞必蒙利往。不知此行何負幽明。雖無巨災。艱虞足患。今案來奏。舶船有損。・艇亦失。還大宰府。繕補其不完不足者。然後与持節使等。共果國命。
八月戊戌朔。大宰府馳驛。奏遣唐使第三舶水手等十六人駕編板漂着之状。
己亥。勅符遣唐大使藤原朝臣常嗣。省大宰府去月廿日飛驛奏言。第三舶水脚十六人。編板如桴。駕之漂着對馬嶋南浦。其水脚等申云。舶實依數解散者。翻水不收。悔而何及。言念災變。永用憫傷。又案又案同府別奏言。彫弊未復。旱疫相仍。使人等六百有餘不堪供給。伏望准寳字寳龜例。使人入京。水脚還郷。又留判官録事各一人。与府司共修造破舶者。並依來奏。使等宜知此情。判官已下。至于水手。惣自舟途入京還堵。脱有不欲更入都者。隨願駐之。但大使副使。去留任意。其縁修造事。應留判官并録事者。任大使之簡定。
辛丑。遣唐第三舶人九人。駕桴漂着肥前國。
乙巳。勅曰。遣唐第三舶。未遂利渉。半途漂損。纔乘桴所着使下之徒廿有五人。漂着之後。已經旬日。而判官録事史生知乘船事等惣一百餘人。未知所去。存亡難量。宜仰大宰府。差海邊諳路之人。遣絶嶋無人之處。漂損人物一向尋覓。募以穀帛。
辛亥。河内國人左少史善世宿祢豊上等改本居。貫附右京四條二坊。
癸丑。正三位百濟王慶命爲尚侍。
甲寅。伊勢大神宮祢宜正六位上神主繼麻呂。豊受神祢宜正六位上神主虎主並授外從五位下。
丁巳。正五位上紀朝臣乙魚授從四位下。柏原天皇女御也。」▼是日。大宰府奏言。問遣唐第三舶漂蕩之由。眞言請益僧眞濟等。僅作書答云。柁折棚落。潮溢人溺。船頭已下百・餘人任波漂蕩。爰船頭判官丹■文雄議云。我等空渇死船上。不如壞船作筏。各乘覓水。録事已下爭放取舶板。造桴各去。自外無復所言。
辛酉。延五十口禪僧於八省院。轉讀大般若經。以禦疫氣。諸司醋食。
壬戌。大宰府馳驛。奏遣新羅使進發。并遣唐第三舶漂着對馬嶋上縣郡南浦舶上唯有三人之状。
丙寅。八省院禪僧轉經竟。施布帛及度者各一人。天皇御紫宸殿。引禪僧中惠解者十人。令一一論義。亦施褂衣并御被各有差。
九月丁夘朔。天皇御紫宸殿賜侍臣酒。遣近衛官人於敷政日華兩門・外。制五位已上遲參者唐突而入也。計・内所陪非侍從以上。賜綿有差。
壬申。尚縫從四位下和氣朝臣緒繼卒。
乙亥。天皇御紫宸殿。宴重陽節。命文人賦■蛄吟之題。日暮宴罷。賜祿有差。
丁丑。遣左兵庫頭從五位上岡野王等於伊勢大神宮。申今月九日宮中有穢。神甞幣帛。不得奉献之状。』右京人造兵司大令史朴弟春賜姓貞宗連。其先百濟國人也。
辛巳。遣唐大使副使等自大宰府入京。奉還節刀。
乙酉。參議從二位紀朝臣百繼薨。年七十三。
辛夘。以右中弁正五位下伴宿祢氏上。爲修理遣唐舶使長官。大工外從五位下三嶋公嶋繼爲次官。
乙未。山城國久世郡空閑地三町賜无品時康親王。
丙申。備前國人外從八位上石生別公諸上等改本居。貫附右京八條三坊。美濃國人正親大令史勝廣吉等改本居。貫附左京四條三坊。
冬十月丁酉朔。出雲國出雲郡古荒地・町爲勅旨田。
丙午。遣中使於十三箇寺令行讀經事。以綿千屯爲布施。縁内裏有物恠也。
己酉。讃岐國人散位佐伯直眞繼。同姓長人等二烟改本居貫附左京六條二坊。
丙辰。下総國言。香取神祢宜准常陸國鹿嶋神祢宜。遷代相續同令把笏。許之。
戊午。遣新羅使紀三津還到大宰府。
己未。承前之例。畿内國次。以大和國處之第一。勅宜據新式改之。以山城國處之第一。
癸亥。肥前國神埼郡空閑地六百九十町爲勅旨田
十一月丙寅朔。勅。護持神道。不如一乘之力。轉禍作福。亦憑修善之功。宜遣五畿七道僧各一口。毎國内名神社。令讀法華經一部。國司検校。務存潔信。必期靈驗。
丁夘。山城國綴憙郡乘陸田二町。河内國荒廢田卅三町。賜時子内親王。
戊辰。近江國野洲郡空閑地卅五町賜本康親王。
己巳。美濃國不破郡仲山金山彦大神奉授從五位下。即預名神。
庚午。從四位上今木大神奉授正四位上。從五位下久度。古開兩神並從五位上。
壬申。奉授无位酒解神從五位上。无位大若子神。小若子神並從五位下。此三前坐山城國葛野郡梅宮社。讃岐國水主神奉授從五位下。
癸酉。山城國久世郡空閑地二町賜高子内親王。
甲戌。有恠異之。雲竟天。其端涯在艮坤兩角。經二尅程。稍以銷滅。
庚辰。仰石見國。選幹了百姓四人習採銅。免其雜徭。』右京人散位正五位下善道宿祢眞貞一烟。改宿祢賜朝臣。
壬辰。河内國人故從七位下我孫公諸成。散位同姓阿比古道成等。賜姓秋原朝臣。
癸巳。因幡國八上郡人私部栗足女一産二男二女。給正税三百束。及乳母一人公粮。令以育養。
十二月乙未朔丁酉。遣新羅國使紀三津復命。三津自失使旨。被新羅誣刧皈來。何則所以遣三津於新羅者。遣唐四ケ舶。今欲渡海。恐或風變漂着彼境。由是。准之故實。先遣告喩。期其接授。而三津到彼。失本朝旨。稱專來通好。似畏怯媚託。私自設辞。執事省疑与太政官牒相遠。再三詰問。三津逾増迷惑。不能分疏。是則三津不文。而其口亦訥之所致也。故執事省牒中云。兩國相通。必無詭詐。使非專對。不足爲憑。但其牒中亦云。小野篁船帆飛已遠。未必重遣三津聘于唐國。夫修聘大唐。既有使頭。篁其副介耳。何除其貴。輕擧其下。加以當尓之時。篁身在本朝。未及渡海。而謂帆飛已遠。斯並聞商帆浮説。妄所言耳。荷校滅耳。蓋在茲歟。又三津一介緑衫。孤舟是駕。何擬爲入唐使哉。如此異論。近于誣罔。斯事若只存大略。不詳首尾。恐後之觀者莫辨得失。因全寫執事省牒附載之。新羅國執事省牒日本國太政官紀三津詐稱朝聘兼有贄贐。及検公牒假僞非實者。牒。得三津等状稱。奉本王命。專來通好。及開函覽牒。但云修聘巨唐。脱有使船漂着彼界。則扶之送過。無俾滯遏者。主司再發星使。設問丁寧。口与牒乖。虚實莫辨。既非交隣之使。必匪由衷之賂。事無■實。豈合虚受。且太政官印。篆跡分明。小野篁船帆飛已遠。未必重遣三津聘于唐國。不知嶋嶼之人。東西窺利。偸學官印。假造公牒。用備斥候之難。自逞「白水之」白水之遊。然兩國相通。必無詭詐。使非專對。不足爲憑。所司再三請以正刑章用阻姦類。主司務存大體。舍過責功。恕小人荒迫之罪。申大國寛弘之理。方今時属大和。海不揚波。若求尋舊好。彼此何妨。况貞觀中。高表仁到彼之後。惟我是頼。唇齒相須。其來久矣。事須牒太政官并牒菁州。量事支給過海程粮。放還本國。請處分者。奉判准状。牒太政官。請垂詳悉者。
己亥。和泉國人右大史正六位上山直池作。弟池永等改本居貫附左京五條。
庚子。天皇御建礼門南。奉遣伊勢大神宮幣帛。』▼是日。勅。頃者霹靂于四天王寺。破壞塔廟。恐是咎徴。宜令東大。新藥。興福。元興。大安。四天王等十九寺。三日三夜。轉讀大般若經。結番不絶音。
辛丑。安房國言。安房郡人伴直家主。立性肅黙。常守孝道。父母歿後。口絶滋味。建廟設像。四時供養。事死如生。未甞懈倦。量其因心。可謂孝子。勅宜叙三階。終身免戸田祖。旌門閭。
丁未。淳和院皇太后誕皇子也。
丙辰。天皇於神泉苑放隼。獲水鳥百八十翼。▼是日。侍從及非侍從見參者。賜祿有差。
丁巳。奉授下野國從五位上勳四等二荒神正五位下。餘如故。』三品秀良親王奉献清凉殿。以賀女御藤原朝臣貞子誕皇子也。

[book_title]續日本後紀卷第六
〈起承和四年正月、盡十二月。〉」太政大臣從一位臣藤原良房等奉勅撰
四年春正月乙丑朔。天皇御大極殿。受群臣朝賀。畢宴侍從已上於紫宸殿。賜御被。
丁夘。天皇朝覲先太上天皇及大皇大后於嵯峨院。日暮賜扈從者祿。車駕還宮。
戊辰。淳和院皇太后所誕皇子殤焉。
庚午。恒例。内記今日預設明日可叙五位已上位記。而此般停之。應無叙位事也。』▼是日。勅遣參議民部卿朝野宿祢鹿取於淳和院。奉弔皇子殤。
辛未。天皇御豊樂院。宴于群臣。賜祿有差。
壬申。天皇御大極殿。聽講最勝王經。皇太子侍焉。崇道之講竟而鑾輿還宮。
癸酉。伊豫國人典藥權允物部首廣宗。其弟眞宗等改本居貫附左京二條四坊。
丙子。以從五位上良岑朝臣木連爲右衛門佐。從五位下惟良宿祢春道爲伊勢介。從四位下藤原朝臣助爲兼尾張守。右近衛中將如故〈云云〉。
戊寅。大極殿最勝會竟。引其講師及智徳僧於仁壽殿。遞令論義。訖施御被。
庚辰。天皇御紫宸殿。觀踏歌。皇太子侍焉。賜侍從已上祿。
辛巳。天皇御豊樂殿觀射。
壬午。亦欲御同殿。殿上所設御座縁邊。忽有物恠。因停降臨。遣大臣閲視六衛府射昨日之餘。
甲申。天皇内宴於仁壽殿。令賦花欄聞鴬之題。賜献詩大臣以下綿有差。
丙戌。河内國荒廢田卅町賜本康親王。
辛夘。在石見國五ケ郡中神惣十五社。始預官社。以能應吏民之祷。久救旱疫之災也。〈其神名具在神祇官帳。〉
二月甲午朔。遣唐使祠天神地祇於當國愛宕郡家門前。諸司爲之廢務。
乙未。勅曰。令人主安穩。黎庶和樂。不如十一面大悲者秘密神咒之力。宜普告五畿内七道諸國。請淨行僧七口於國分寺。一七日夜薫修十一面之法。
戊戌。伯耆國川村郡无位伯耆神。會見郡大山神。久米郡國坂神。及對馬嶋上縣郡无位和多都美神。胡・御子神。下縣郡无位高御魂神。住吉神。和多都美神。多久都神。太祝詞神並奉授從五位下。
辛丑。陸奧國言。劔戟者交戰之利器。弓弩者致遠之勁機。故知五兵更用。廢一不可。况復弓馬戰鬪。夷■之生習。平民之十不能敵其一。然至于弩戰。雖有万方之■賊。不得對一弩之飛鏃。是即威狄之至尤者也。今見庫中弩。或大體不調。或機牙差誤。又雖有生徒。無人督習。是不置其主司之費也。望請准鎭守府置弩師。其公廨不更加擧。分所有准一分給。許之。
癸夘。以從五位上藤原朝臣貞雄爲左兵衛佐。』▼是日。勅聽大春日。布瑠。粟田三氏。五位已上。准小野氏。春秋二祠時。不待官符。向在近江國滋賀郡氏神社。
甲辰。任官。』▼是日。散位從四位下和氣朝臣繩繼卒。
丙午。授從五位下藤原朝臣高扶從五位上。以遣唐大使參議正四位下藤原朝臣常嗣爲兼大宰權帥。左大弁如故〈云云〉。
庚戌。近江國人散位永野忌寸石友。散位同姓賀古麿等改本居貫附左京五條三坊。石友之先。後漢獻帝苗裔也。
癸丑。備前國飢。賑給之。
庚申。從五位下菅野朝臣永岑言。亡父參議從三位眞道朝臣。奉爲桓武天皇。所建立道塲院一區。在山城國愛宕郡八坂郷。雖其疆界接八坂寺。而其形勢猶宜別院。由是。道俗号曰八坂東院。伏望。限以四至。別爲一院。置僧一口。永俾護持。許之。
癸亥。近江國野洲郡公田并荒廢田二百八十五町。賜親子内親王。
三月甲子朔丁夘。彗星見于東南。其光芒東至天涯。
戊辰。天皇御内裏射塲。有右大臣從二位兼行左近衛大將清原眞人夏野奉献之設。因賜侍臣酒。』▼是日。右大臣上表。請褫宿衛職言。臣再陳款心。兩隔天■。祈請無驗。精爽有迷。臣聞。秉權兼二者。永難倶存。量力處一者。終得能全。臣文非專業。武非折衝。忝帶二官。恭奉三主。剛柔遞生。歳月稍深。夫近衛者。帝王之爪牙。國家之扞城。守備不虞。義在禦侮。夙夜靡■。老臣難任者也。所以去夏瀝款。乞脱斯任。陛下特降渥恩。逾錫寵命。於是。感戴昌運。猶冀終身。而頽齡行邁。眼眸暗朦。霜華雙鬢。風嚴兩耳。瞻聽之智。猶非先聰。侍衛之勤。亦異昔力。夫疲驂畏路。夕鳥懷歸。况臣・腰帶劔。有煩歩趨。弱手撫弓。無力弛張。揆己三省。無其一可。伏乞。幸免警衛之任。避鋭兵於賢將。專守宰衡之職。餌醫藥于公隙。若天鑒廻照。特賜稱力之矜。微臣知足。則免負乘之嘖。不許。』右京人遣唐知乘船事槻本連良棟。民部少録同姓豊額等。賜姓安・宿祢。其先。出自後漢献帝後也。
己巳。任官。
庚午。詔。尾張國課口三分之一。特從優復。河流漲溢。民多病水。故降此恩。
辛未。和泉淡路兩國飢。振給之。
壬申。彗星猶見。但爲月光所奪。其光芒微少耳。
癸酉。美作國飢。振給之。
甲戌。賜餞入唐大使參議常嗣。副使篁。命五位以上賦春晩陪餞入唐使之題。日暮群臣献詩。副使同亦献之。但大使醉而退出。
丙子。遣唐使朝拜。』豊後國人外從五位下吉弥侯龍麻呂賜姓貞道連。』授内舍人正六位上和朝臣豊永從五位下。
戊寅。賜入唐使節刀。大臣口宣。詞同去年。大使進賜節刀。■當于左肩退出。副使趨在大使前。相連而退。
壬午。遣唐大使藤原朝臣常嗣出自鴻臚。發向大宰府。
癸未。美濃國言。二月廿五日兵庫自鳴。至三月十五日亦鳴同前。』丹波國人右近衛府將曹和邇臣龍人改本居。貫附左京五條二坊。
甲申。近江國蒲生郡荒廢田■三町爲勅旨後院田。
乙酉。依遣唐使進發。差内匠頭正五位下楠野王等。奉幣帛於伊勢大神宮。▼是日。天皇不御大極殿。雨也。權中納言從三位兼行左兵衛督藤原朝臣良房率諸司行事也。
丙戌。以參議從四以下和氣朝臣眞綱爲兼左近衛權中將。右大弁如故〈云云〉。
丁亥。遣唐副使小野朝臣篁發自鴻臚。向大宰府。
戊子。常陸國新治郡佐志能神。眞壁郡大國玉神。並預官社。以比年特有靈驗也。
夏四月癸巳朔。天皇御紫宸殿。皇太子侍焉。賜群臣酒。酒罷賜祿。
丁酉。大和國人内藏史生大俣連福山賜姓大貞連。
戊申。陸奧國言。玉造塞温泉石神。雷響振動。晝夜不止。温泉流河。其色如漿。加以山燒谷塞。石崩折木。更作新沼。沸聲如雷。如此奇恠不可勝計。仍仰國司。鎭謝災異。教誘夷狄。
癸丑。陸奧出羽按察使從四位下坂上大宿祢淨野馳傳奏言。得鎭守將軍匝瑳宿祢末守牒稱。自去年春。至今年春百姓妖言。騷擾不止。奧邑之民。去居逃出。事須加添戍兵。靜騷赴農。又栗原賀美兩郡百姓逃出者多。不得抑留者。臣淨野商量。防禍靜騷。須愼未然。加以。栗原桃生以北俘囚。控弦巨多。似從皇化。反覆不定。四五月所謂馬肥虜驕之時也。儻有非常。難可支禦。伏望差發援兵一千人。四五月間。結般上下。暫候事變。其粮料者。用當處穀。依例支給。但上奏待報。恐失機事。仍且發且奏者。』丁巳賜勅符曰。事縁愼機。依請許之。唯克制權變。威惠兼施。
丁巳。僧綱奏言。出家入道。爲保護國家。設寺供僧。爲滅禍致福。頃者天地災異。處處間奏。今須毎月三旬。三ケ日間。輪轉諸寺。晝讀大般若經。夜讃藥師寳号。以此奉答國恩。勅報曰。佛旨冲奧。大悲爲先。攘災致祥。諒在妙典。今省來奏。自叶心期。宜令梵釋。崇福。東西兩寺。東大寺。興福。新藥。元興。大安。藥師。西大寺。招提。本元興。弘福。法隆。四天王。延暦。神護。聖神。常住等廿ケ寺。毎旬輪轉。自五月上旬。迄八月上旬。誓願薫修。
戊午。天皇於成凉殿曲宴。奏音樂。侍臣具醉。賜祿有差。
庚申。天皇御武徳殿。閲覽左右馬寮駒。後太上天皇附參議源朝臣定。貢御馬二疋於天皇。
五月癸亥朔丁夘。天皇御武徳殿。觀馬射。
己巳。近城諸寺。住持寂絶。淫濫屡聞。詔定別當。令其糺正。以文武官五位中明察■直者充之。
授遣唐第一舶其号大平良從五位下。
癸未。上野國言。御馬疫死。遣使監察。』伊豫國飢。賑給之。
丁亥。贈正五位上伴宿祢益立本位從四位下。益立。寳龜十一年爲征夷持節副使。發入之日。叙從四位下。厥後遭讒奪爵。其男越後大掾野繼。上書訴寃久矣。遂辨明得雪父耻。
庚寅。大宰大貳從四位上藤原朝臣廣敏卒。
六月壬辰朔己亥。右大臣夏野上表。詔。唯停大將之任。不令還食封。
甲辰。六虹一時見于内裏。
丁未。賜人康親王山城國葛野郡空閑地一町。
庚戌。地震。
壬子。勅。如聞。疫癘間發。疾苦者衆。夫銷殃未然。不如般若之力。宜令五畿内七道諸國内行者。廿口已下十口已上。於國分僧寺始自七月八日。三箇日。晝讀金剛般若。夜修藥師悔過迄于事竟。禁斷殺生。
癸丑。遣使山城。大和。河内。攝津。近江。伊賀。丹波等七國。鎭祭彼疆界。以禦時氣。
甲寅。宮内卿三品阿保親王爲兼兵部卿。上野太守如故。左衛門督從四位上百濟王勝義爲兼宮内卿。相摸守如故。中納言正三位源朝臣常爲兼左近衛大將。權中將從四位下和氣朝臣眞綱爲兼中將。右大弁如故。正三位源朝臣信爲兼左衛門督。近江守如故。
戊午。散位正四位上小野朝臣野主卒。
己未。勅云云。宜遣使山城大和等。奉幣名山。以祈甘雨。』又勅令五畿内七道諸國奉幣名神。豫防風雨。莫損年穀。』正三位行中納言兼左近衛大將源朝臣常上表請解左大將職曰〈云云〉。』右京人左京亮從五位上吉田宿祢書主。越中介從五位下同姓高世等。賜姓興世朝臣。始祖塩乘津。大倭人也。後順國命。往居三己地。其地遂隷百濟。塩乘津八世孫。達率吉大尚。其弟少尚等。有懷土心。相尋來朝。世傳醫術。兼通文藝。子孫家奈良京田村里。仍元賜姓吉田連。』備後國飢。賑給之。
辛酉。從四位下紀朝臣善岑卒。
己巳。散位正六位上八多眞人清雄言。姓氏録所載始祖。錯謬非實。私門之大患也。詔令刊改之。
丁酉。依從五位下勳六等小野朝臣宗成請。勅聽出羽國最上郡建立濟苦院一處。又宗成所司國分二寺奉造佛菩薩像。并寫得雜經四千餘卷。並令附官帳不紛失。事具官符。
秋七月壬戌朔甲子。延十五口僧於常寧殿。晝則讀經。夜便悔過。以内裏有物恠也。
己巳。天皇御紫宸殿。觀相撲節。
丁丑。地震。』式部省言。大學寮言。去天平二年三月格。文章生廿人。簡取雜任及白丁聰慧者。今諸生等器少岐嶷。才多晩成。至應文章之選。皆及二毛之初。而人雖賢良。未必位蔭。望請。白丁文章生預之出身。勅許之。
庚辰。除目〈云云〉。以從四位上南淵朝臣永河爲大宰大貳。
癸未。大宰府馳傳言。遣唐三ケ舶。共指松浦郡旻樂埼發行。第一第四舶。忽遇逆風。流着壹伎嶋。第二舶左右方便漂着値賀嶋。』▼是日。先太上天皇皇子從四位上源朝臣鎭。攀陟神護寺。剃頭入道。城中聞者爲之隕涙。
丙戌。天皇御後庭。命左近衛府。奏音聲。令弄玉及刀子。
庚寅。先太上天皇奉還源朝臣鎭位記於内裏。』▼是日。勅。以宮城北園池司地卅二町内荒廢地二町。充典藥寮。
辛夘。加賀國石川郡荒廢田・九町。賜三品彈正尹秀良親王。近江國荒田六十四町。勅充太皇大后後院。
八月壬辰朔。日向國子湯郡子都濃神。妻神。宮埼郡江田神。諸縣郡霧嶋岑神。並預官社。
丙申。勅曰。頃年眞言法教。雖流傳京城。而未遍邊境。宜選彼宗僧堪講讀及修法者。毎年任諸國講讀師。依法薫修。其僧不限年臘。唯選堪之者。
戊戌。伊豫國從四位下大山積神。從五位下野間神。並預名神。
辛亥。大宰府奏遣唐使三ケ舶漂廻之状。并上使等奏状。
癸巳。勅使〈云云〉。
丁巳。无位正道王於殿上冠焉。即叙從四位下。正道王者。故中務卿三品恒世親王之子。而後太上天皇之孫也。後太上天皇殊鍾愛。令天皇爲子。毎陪殿上。因有此叙。
庚申。勅。陸奧國課丁三千二百六十九人給復五年。安慰其情。以國司言也。
九月辛酉朔壬戌。地震。
甲子。聖躬不豫。羞之御藥。頒遣中使。誦經於七ケ寺。
戊辰。勅。令式部少輔良岑朝臣木連。齎幣帛。向八幡大神宮。天皇元有所祷。今以奉賽也。
己巳。天皇御紫宸殿。宴重陽節。命文人。同賦露重菊花鮮之題。宴了賜祿有差。
甲戌。攝津國人右衛門醫師辟秦眞身。武散位同姓仲主等三烟。改本姓賜秦勝。
辛巳。以從五位上藤原朝臣當道爲河内守。右少弁如故。散位從五位下丹・眞人石雄爲伯耆守。豊前守從五位上石川朝臣橋繼爲修理舶使長官。筑前權守從五位下小野朝臣末嗣。遣唐判官從五位下長岑宿祢高名並爲次官。』自從今月一日。至于卅日。五畿内七道。豫申損者。惣三十一國。
己丑。聖躰平復。』金銀長上工正六位上丹波直廣主。年老還郷。勅給正税穀五十碩。
冬十月辛夘朔。天皇御紫宸殿賜群臣酒。』▼是日。喚左右京亮。左右衛門。検非違使佐并四人。於殿前宣勅。遣勘録東西兩京飢病百姓。特加賑恤。以陰霖經日。穀價踊貴也。
丁酉。右大臣從二位清原眞人夏野薨。遣使監護葬事。有賻物。天皇不聽朝三日。夏野。正三位御原王孫。正五位下小倉王之第五子也。薨時年五十六。
癸丑。左京人從七位上佐伯直長人。正八位上同姓眞持等賜姓佐伯宿祢。
乙夘。授正六位上清科朝臣弟主從五位下。
丙辰。聽齋院司私養鷹二聯。
戊午。授從五位上百濟王慶仲正五位下。正六位上百濟王忠誠從五位下。先太上天皇自交野遊獵處有諷旨。因所叙也。
冬十一月辛酉朔。天皇御紫宸殿。賜侍臣酒。皇太子朝覲。
戊辰。天皇於神泉苑放隼。
丁丑。加賀國言。管能美郡人財部造繼麿。父母存日。定省之礼。無失其節。歿後操行不變。朝夕哀慕。隣里郷邑莫不推服。可謂孝子。勅宜叙三階。終身免其戸租。旌表門閭。令衆庶知。
甲申。山城國人造酒司史生秦忌寸伊勢麻呂等改本居。貫附右京九條四坊。
丁亥。天皇於神泉苑放隼。
十二月庚寅朔。日有蝕之。
辛夘。是夜。盜開春興殿。偸取絹五十餘疋。宿衛之人不得見着。』右兵衛督從四位下百濟王安義卒。
癸巳。近江國人左兵衛權少志志賀史常繼。左衛門少志錦部村主藥麻呂。越中少目錦部主寸人勝。太政官史生大友村主弟繼等賜姓春良宿祢。常繼之先。後漢献帝苗裔也。
甲子。夜分。女盜二人昇入清凉殿。天皇愕然。命藏人等。告宿衛人。逐捕之。纔獲一人。其一人脱亡。
。勅令造轆轤木壷一合。銅壷釦鏤者一合。備于奉納天王寺聖靈御髮。〈事由未詳。但口傳曰。聖徳太子御髮四把。深藏于四天王寺塔心底下。去年冬。霹靂彼寺塔心時。遣使監察。而其使私偸靈髮。与之己妻。由是後日成崇。因更搜索。還藏本處云云。〉』▼是日。左大臣正二位藤原朝臣緒嗣上表言。臣年老病重。出入絶望。疾床引日。既過一紀。臣竊見。天下官庫空■。國用闕乏。况今年不稔。衣食共損。倉廩不實。何知礼節。臣前以此義。去天長之初。上意見之日奏言。省不要之官。斷文華之費。而臣久沈■疾。空積星霜。曠官之責。可謂其首。其文章者。歴代不朽也。豈口奏其言。久居其職哉。加以。陰陽不調。責在臣子。伏望。停不當之號。開賢徳之進。然則天道無災。自作中興。非敢逃天澤之榮。名餝之利。』内侍宣〈久〉。國老〈止志弖波〉獨〈能美許會〉坐〈世〉。朝夕政〈波〉不申給〈阿礼止毛〉。國家事〈波〉定申任〈尓止志弖〉。前前〈尓〉辞申事〈尓〉附〈弖〉。自今以後。如此〈久〉辞申事不得〈止〉宣〈岐〉。今〈毛〉又志賀奈毛思行〈須〉。然今進〈礼留〉辞書非御意〈止志弖〉。左近衛中將從四位下和氣朝臣眞綱〈乎〉差使返給〈止〉宣。
庚子。自旭旦至戌時大風。京中屋舍往々破壞。』大宰府言。管豊前國田河郡香春岑神。辛國息長大姫大目命。忍骨命。豊比・命。惣是三社。元來是石山。而上木惣無。至延暦年中。遣唐請益僧最澄躬到此山祈云。願縁神力。平得渡海。即於山下。爲神造寺讀經。尓來草木蓊鬱。神驗如在。毎有水旱疾疫之災。郡司百姓就之祈祷。必蒙感應。年登人壽。異於他郡。望預官社。以表崇祠。許之。
庚戌。是夜。盜穿大藏省東長殿壁。竊取・布等。不知幾匹端。
辛亥。遣六衛府。大索城中。
丙辰。以從四位下橘朝臣永名爲兼右兵衛督。播磨守如故。

[book_title]續日本後紀卷第七
〈起承和五年正月、盡十二月。〉」太政大臣從一位臣藤原良房等奉勅撰
五年春正月庚申朔。天皇御大極殿。受朝賀。畢宴侍從已上於紫宸殿。賜御被。
壬戌。天皇朝覲先太上天皇及大皇大后於嵯峨院。賜扈從五位已上祿有差。
丙寅。天皇御豊樂殿。覽青馬。宴百官。詔授從五位上豊江王正五位下。從五位下豊村王從五位上。正六位上高原王從五位下。從四位下和氣朝臣眞綱。笠朝臣梁麻呂。藤原朝臣雄敏。大枝朝臣総成並從四位上。正五位下藤原朝臣豊主。紀朝臣名虎。丹■眞人清貞。從五位上笠朝臣廣庭並從四位下。正五位下善道朝臣眞貞正五位上。從五位上坂上大宿祢鷹主。藤原朝臣嗣宗並正五位下。從五位下紀朝臣椿守。百濟王永豊。大藏宿祢横佩並從五位上。外從五位下門部連貞宗。无位興我朝臣三夏。正六位上藤原朝臣良相。藤原朝臣氏宗。丹・眞人貞峰。橘朝臣諸成。小野朝臣興道。淨野宿祢二腹。林朝臣常繼並從五位下。正六位上出雲朝臣全嗣。高村宿祢清直。飯高公常比麿。秦宿祢氏繼。神服連清繼。並外從五位下。宴了賜祿有差。
丁夘。天皇御紫宸殿。皇太子献御杖。』授正五位下田口朝臣善子從四位下。』▼是日。大極殿最勝會之初也。
己巳。以從二位藤原朝臣三守爲右大臣。正三位源朝臣常爲大納言。從三位橘朝臣氏公爲中納言。從四位下安倍朝臣安仁爲參議。
壬申。從五位上藤原朝臣當道爲右中弁。河内守如故。從五位下藤原朝臣豊嗣爲左少弁。從五位下藤原朝臣氏宗爲式部少輔〈云云〉。三品仲野親王爲上総太守。四品忠良親王爲常陸太守。從五位下藤原朝臣貞公爲介。一品葛原親王爲兼上野太守。式部卿如故。從五位下淨野宿祢二腹爲下野介。從四位上源朝臣明爲兼加賀守。大學頭如故。從五位下丹・眞人貞峯爲介〈云云〉。從三位源朝臣定爲兼播磨守。中務卿如故〈云云〉。』▼是日。從四位下藤原朝臣河子卒。
癸酉。最勝會竟。更引其講師及名僧十餘引其禁中。令論議。訖施御被。
乙亥。天皇御紫宸殿覽踏歌。宴竟賜侍從已上祿有差。
丙子。天皇御豊樂殿觀大射〈云云〉。
己夘。天皇内宴于仁壽殿。喚公卿及知文士。令賦雜言遊春曲之題。宴畢賜祿有差〈云云〉。
辛巳。攝津國豊嶋郡人正六位上豊■■■嗣。民部史生同姓吉雄等廿八人。改本居貫附右京二條。■繼。諸蕃歸化之餘種也。
乙酉。授勳五等吉弥侯部東人麻呂。同姓玉岐。並外從五位下。以不從逆類久効功勳也。
二月己丑朔庚寅。丹波國桑田郡空閑地三十町賜諱〈田邑〉。』春宮坊主■永預把笏也。
癸巳。天皇御内裏射塲。命侍臣射之。▼是日。右大臣從二位藤原朝臣三守奉献盡美。亦積置錢布。備于賭物。
乙未。從五位下藤原朝臣氏雄爲縫殿頭〈云云〉。
丁酉。畿内諸國。群盜公行。放火殺人。下知國司。令以糺勘。
戊戌。令山陽。南海道等緒國司。捕糺海賊。
庚子。行幸水生瀬野遊獵。賜扈從五位已上祿有差。日暮車駕還宮〈云云〉。』分遣左右衛門府生看督等於畿内諸國。逐捕姦盜〈云云〉。
癸夘。勅。齋院雜使四人。宜准二宮并淳和院舍人等。與之公驗。嵯峨院勘籍廿人亦宜准此。』詔授陸奧守從五位上良岑朝臣木連正五位下。
庚戌。武藏國都筑郡枌山神社預之官幣。以靈驗也。
三月戊午朔癸亥。以攝津國八部郡■■公田并乘田廿一町爲後院勅旨田。
乙丑。散位從四位下池田朝臣春野卒。春野者。天應以往之人也。至延暦十年。始預官班。補内舍人。十四年任左衛門少尉。轉大尉。十九年叙從五位下。除内藏助。兼丹波守。大同元年加從五位上。職歴中務少輔彈正少弼。弘仁元年任大藏大輔。三年叙正五位下。頻兼遠江越中守。遷宮内大輔。天長三年遷圖書頭。四年叙正五位上。除掃部頭。六年正月授從四位下。春野宿祢能説故事。或可採容。比十年冬。將有大甞會事。天皇欲修禊祓。幸賀茂河。春野以掃部頭。奉鹵簿陣。看諸大夫所着當色。其裾曳地。大咲曰。是尋常之裝束。非神事之古體。便指自所着。爲古體之證。其裾離地差高。而袴襴露見矣。諸大夫皆驚云。古之儀制應與唐同。後代當效之。春野衣冠古樣。身長六尺餘。稠人之中。掲焉而立。會集衆人莫不駐眼。■■國老如此者今則不見也。卒時年八十二。
壬申。左京二條坊十六町二分之一。賜掌侍正五位下大和宿祢舘子。
丙子。大法師靜安爲律師。』授勳六等夷守志爲奈。深江枚子等外從五位下。以有勳功也。
戊寅。火于弥勒寺。焚堂舍五宇。
癸未。勅曰。諸衛府及劇官雜色人。特聽着緋色袴。自餘諸人不聽着染袴。而特聽之徒。所着之袴。或用黒緋。或用淺緋。着人任意。不拘文法。大夫當色之服。還爲士庶之袴。知而不糺。事渉僣濫。宜自今以後。一切禁止。不得令着。但慮嚴制下入罪者衆。須六十日内皆令換却。其權宜行制。省幣爲貴。如今呉桃染。黄墨染。杉染。・染等色。染作無貴。着服難汚。宜四色袴不謂色淺深。不論公私所。特聽着服。其參議已上聽通着四色。自餘諸人不得着呉桃染一色。
甲申。勅曰。遣唐使頻年却廻。未遂過海。夫冥靈之道。至信乃應。神明之徳。修善必祐。宜令大宰府監已上。毎國一人率國司講師。不論當國他國。擇年廿五以上精進持經心行無變者。度之九人。香襲宮二人。大臣一人。八幡大菩薩宮二人。宗像神社二人。阿蘇神社二人。於國分寺及神宮寺。安置供養。使等往還之間。專心行道。令得穩平〈云云〉。
乙酉。授正六位上佐伯宿祢長人從五位下。
丙戌。山城國葛野郡空地一町賜春宮坊。
夏四月戊子朔己丑。勅。遣使者於大和國。實録富豪之資。借貸困窮之輩。至秋收時。依員俾報。
壬辰。勅。自遣唐使進發之日。至皈朝之日。令五畿内七道諸國。讀海龍王經。
甲午。勅。去歳年穀不稔。疫癘間發。夫般若之力不可思議。宜令十五大寺。五畿内七道諸國及大宰府。奉讀大般若經。一七ケ日禁斷殺生。
庚子。勅。筑前。筑後。肥前。豊後等五ケ國。頻年遭疫。死亡者半。蘇息之輩。既疲造舶。就中擇窮貧者。給復一年。
辛丑。太宰管内諸國飢。賑給之。
壬寅。右京人正六位上春男王賜姓宗高眞人。
戊申。備前國飢。賑給。
乙夘。勅遣唐大使藤原朝臣常嗣。副使小野朝臣篁。使等本期鳳擧用渉鼇波。心事多■。滯留逆旅。朕眷言艱節。憂念于懷。方今信風甫臻。嚴程已迫。如靡・何。因雲・往。付之示意。仍遣從四位下右近衛中將藤原朝臣助。勘發之。』▼是日。天皇遷御常寧殿。以避暑也。
五月丁巳朔己未。遣唐使上奏言。使等漂廻。嚴綸未允。雖風信之愆。乃是天時。而重行之累。類有冥妨。况巨海之程。艱虞無測。不資霊祐。何以利征。請令諸國轉讀大般若經。▼是日。詔。令五畿内七道諸國。始自今月中旬。至使等歸朝之日。堅固講海龍王經。相并轉讀大般若經。
辛酉。天皇御武徳殿。觀騎射。
乙丑。安藝國言。管驛家十一處。驛家別驛子百廿人。山路險阻。送迎繁多。良倍他國。勞逸不等。始自今年減公廨穎。加擧三万一千二百束。以彼息利。充給驛子等食。許之。
丁夘。奉授出羽國從五位上勳五等大物忌神正五位下。〈餘如故。〉』美濃國言。古樣弓弩。不可中用。徒加修理。何用之有。今須棄古樣廿脚。更造新樣四脚。許之。
甲戌。百僧於八省院限五ケ日。轉讀大般若經。爲令天下豊樂也。
辛巳。山城國飢。以近江國正税穀賑給之。
甲申。地震。
六月丁亥朔戊子。地震。
甲午。勅。令貢雜藥之國。不論未進多少。拘留醫師公廨。待返抄畢而後充行。以爲恒例。
乙未。勅。諸所貢蔭子孫位子等。須式部民部並勘籍之日。於其戸籍姓名之上。具注合否之状。兩省之承。署名其下。治部兵部省亦宜同之。自今以後。立爲恒例。
丙申。治部卿正四位下安倍朝臣吉人卒。年五十八。
辛丑。勅。天平寳字元年勅書曰。諸學生等。被任諸國博士并醫師之後。所給公廨一年之分。必應令送本受業
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:46:38-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>