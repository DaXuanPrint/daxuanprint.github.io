<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="题东史篇面,序,凡例,图,卷第一,卷第二,卷第三,卷第四,卷第五,卷第六,卷第七,卷第八,卷第九,卷第十,卷第十一,卷第十二,卷第十三,卷第十四,第十五,卷第十六,卷第十七,附卷上,附卷下,东史纲目全文在线阅读,东史纲目全文在线下载,大玄古籍书库">
<meta name="description" content="朝鲜语：동사강목，朝鲜1778年(正祖2年)安鼎福所著的一部编年体史书。记述从箕子到王氏高丽末期的历史。广泛参照中国及本国史书,仿朱熹《通鉴纲目》体例写成。共二十卷,包括首卷一卷、正文十七卷、附录二卷。首卷中有凡例和图，凡例包括统系、岁年、名号、褒贬。将箕子朝鲜-马韩-新罗-高丽视为正统。本编第1卷是箕子朝鲜和马韩，第1卷至第4卷是三国时期，第5卷是统一新罗和后三国，第6卷至第17卷是高丽王朝。附卷包括考异、怪说辨证、补遗、杂说、地理考。在国内私人所撰史书中最享盛名。收入《朝鲜群书大系》。原书藏奎章阁,1">
<title>东史纲目_安鼎福_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">东史纲目</span> <br/>
          作者： <span class="inputVal" id="bkauthor">安鼎福</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]887416</span> <br/>
          说明： <span class="inputVal" id="bkdec">朝鲜语：동사강목，朝鲜1778年(正祖2年)安鼎福所著的一部编年体史书。记述从箕子到王氏高丽末期的历史。广泛参照中国及本国史书,仿朱熹《通鉴纲目》体例写成。共二十卷,包括首卷一卷、正文十七卷、附录二卷。首卷中有凡例和图，凡例包括统系、岁年、名号、褒贬。将箕子朝鲜-马韩-新罗-高丽视为正统。本编第1卷是箕子朝鲜和马韩，第1卷至第4卷是三国时期，第5卷是统一新罗和后三国，第6卷至第17卷是高丽王朝。附卷包括考异、怪说辨证、补遗、杂说、地理考。在国内私人所撰史书中最享盛名。收入《朝鲜群书大系》。原书藏奎章阁,1915年有新印本刊行。</span> <br/>
          封面： <span class="inputVal" id="bkimg">Z_5507.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]东史纲目
[book_author]安鼎福
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]887416
[book_dec]朝鲜语：동사강목，朝鲜1778年(正祖2年)安鼎福所著的一部编年体史书。记述从箕子到王氏高丽末期的历史。广泛参照中国及本国史书,仿朱熹《通鉴纲目》体例写成。共二十卷,包括首卷一卷、正文十七卷、附录二卷。首卷中有凡例和图，凡例包括统系、岁年、名号、褒贬。将箕子朝鲜-马韩-新罗-高丽视为正统。本编第1卷是箕子朝鲜和马韩，第1卷至第4卷是三国时期，第5卷是统一新罗和后三国，第6卷至第17卷是高丽王朝。附卷包括考异、怪说辨证、补遗、杂说、地理考。在国内私人所撰史书中最享盛名。收入《朝鲜群书大系》。原书藏奎章阁,1915年有新印本刊行。
[book_img]Z_5507.jpg


[book_title]題東史篇面
洪水之世，堯舜臨上，大禹受命治之。皇天眷顧，錫以洪範九疇。九疇者，洛書也。天旣以此錫之，豈更有可錫之九數耶。何以爲證。洛書之位，生數之二，與成數之八，分明相易。而洪範二五事之肅乂哲謀聖，與八庶徵之肅乂哲謀聖，亦爲相應。範與書之初，非兩物可知也。孔子曰，河出圖，洛出書，聖人則之。天之錫人，非如人之口耳相傳。如河之出圖，伏羲演之爲卦，此便是這物。洛之爲範，亦猶是也。然則洛書自一至九，凡九字，卽洛書本文。洪範之自初一曰，至威用六極，合五十六字，乃大禹演出者。其實一事也。範之排列位次，不過依洛書而爲之。其二八互易之類，明有脉絡可尋。此豈偶然而然者耶。或疑大禹洪範，不見於當時。而歷殷至周，因箕子而始闡。然帝典曰，有能奮庸煕帝之載，使宅百揆，亮采惠疇。僉曰，伯禹作司空。帝曰，兪，禹，汝平水土，惟時懋哉。惠疇，卽天錫之九疇也。遂因平水之功命禹爲司空使宅百揆命稷播。穀食貨之任也命契敷敎司徒之任也命臯爲士司冦。之任也此九疇之中八政之槩也聖王之財成輔相以。左右民者如此餘疇䂓模豈有他例若曰唐虞之際洪。範無迹斷無是理矣自玆以下夏殷同然以其時行如。飢食渴飮而不爲之特著也殷道之衰天下貿亂惟哲。人君子守而不失苟非箕子之一著此道幾乎泯矣文。武雖有聖質西夷草刱所傳聞不詳如何能一一不忒。乎及首先訪問得其要而服行一如夏殷之世也以何。爲證少旻之詩作於周末其或聖或哲或謀或肅或乂。一用洪範本文嗟歎其久傳而湮廢則周家常行之制。可見所謂大猶卽洪範也先民卽箕子也武王豈傳之。而不行箕子亦語焉而自廢之耶今史傳無所表見但。東史所錄只擧八條而又失其五後人摸索不着強以。五倫當之非也洪範之絶於天下行於東國自箕子始。箕子豈不能曉其先後之序耶？五行五事之外，首先當施者，八政也。八政之急，先當設者，非司冦之任耶？東俗所傳三條，不過如此。東人以爲八政之外，別有八條者，訛傳而無人辨得出也。後張良得之，爲漢家草劫之制。意者前代樹國定亂時，䂓摸如此，而箕聖述之也。以箕子而述洪範，何物不備？自此東俗相傳，尙有可驗。如平壤四區之田，的是殷制，而通國白衣，亘古不變，天子失官，學在四夷，非虗語也。婚禮之作，自殷王始，故歸妹之六五云：帝乙歸妹。泰之互体爲歸妹，故泰之六五亦曰：帝乙歸妹。其丁寧牖後如此。殷制尙白，故賁之六四云：賁如濡如，白馬翰如，非冦婚媾。婚媾白馬，自殷始也。按麗史，忠宣王尙元公主，幣用白馬八十一匹，饌用本國油密果，皆婚媾之幣例。故今閭里之婚，必用白馬，古俗不廢。據洪範八政，此乃司徒之職也。以此求之，箕子當時之事，烱如目見，此亦禮失求野之一證。
右洪範說，卽我季父星湖先生爲安友百順東史序草槁而未就者也。記昔壬午，秉休往星中侍坐聽誨，時先生已八十二歲矣，乃曰：百順東史成，要余爲序，此當以箕聖洪範爲東國文獻之本。而其說浩大，顧余精神遊散，無以湊合爲說，頗有惘然之意。其後先生以是說寄示秉休，伏以閱之，則範圍甚廣，而結語草略，不能關接於東史，此所以不謂之東史序而只稱洪範說，不投之百順而只留家塾也歟！其明年十二月，先生易簀，此序竟爲未就之文，實斯文之大恨也。然說中所論洪範之敎，自唐、虞、有夏之世，歷殷歷周，至箕子而傳於東方，尙有未盡泯者，鑿鑿有徵焉。此前修所未曾發者，雖非序文之体，盖亦東史編中不可少之文字矣。百順欲以此文弁諸東史之首，而以秉休與聞其顚末，俾爲小跋，義有所不敢辭者，僭記數語，附于下方。甲午五月天中日，從子秉休敬書。

[book_title]序
東方史亦備矣。紀傳則有金文烈，鄭文成之三國高麗史。編年則徐四佳，崔錦南奉敎撰通鑑。因是而有兪氏提綱。林氏會綱。抄節則有權氏史畧。吳氏纂要等書。彬彬然盛矣。然而三國史。疎畧而爽實。麗史。繁冗而寡要。通鑑。義例多舛。提綱會綱。筆法或乖而至於因謬襲誤。以訛傳訛則諸史等爾。鼎福。讀之慨然。遂有刊正之意。博取東史及中史之有及于東事者。節刪成書而一遵紫陽成法。以爲私室巾衍之藏。資其考閱而已。非敢以纂述自居也。大抵史家大法。明統系也。嚴簒逆也。正是非也。褒忠節也。詳典章也。諸史於此。實多可議。故畧加洗刷而至若訛謬之甚者。別爲附錄二卷。繫之于下。書成二十有餘年而久未繕寫。丙申冬。承乏湖邑。簿牒之暇。始書一本。因述其由。用授家塾子弟。時聖上卽阼之三年戊戌仲春初吉。漢山安鼎福。書于木州之用晦堂中。

[book_title]凡例
按撰述之書。皆有義例。猶法律之有斷例。禮樂之有儀節也。况史家繁縟。苟非發凡立例。一以貫之則無以明述作之旨。寓勸戒之意。是以朱夫子。筆削資治通鑑爲綱目。定著凡例一卷。一開卷而權衡予奪。瞭然在目矣。自有是書以來。爲史者。爲之準則。若宋元綱目之類是也。朱子學孔子者也。其大經大法。雖準春秋。而孔子以當世之人。書本國之事。故其事多諱。朱子以後世之人。修前代之史。故其辭無隱。此所處之地不同也。春秋書法。美惡同辭。使後人莫測其意。綱目皆據事直書。昭示勸懲。此古今質文之殊也。今此凡例。一遵朱子定法而綱目。主函夏而統萬國。其尊無上。此書東國之事也。地偏一隅。禮異事殊。不得不隨而立例。此大小之勢。有異也。覽者。當自知之。
凡統系。爲史家開卷第一義。而通鑑。以檀箕事蹟。別爲外紀。其義不是。今正統。始于箕子而檀君。附見于箕子東來之下。倣通鑑綱目篇首三晉之例。〈按檀君首出御國。箕子肇興文物。各千餘年神。聖之治。宜有不可泯者而通鑑。以爲史書無傳。編於外紀。外紀之名。始於劉恕。劉恕與司馬公。修資治通鑑。復采上古以下。作通鑑外紀。雜出於傳紀者。無所揀擇而書之。若女媧補天。羿射十日之類是也。故名以外紀。檀箕事實雖湮。豈可同於此科乎。〉
一箕準雖失國南奔。而攻破馬韓。再造邦國。使太師之祀不替。則是亦正統之所歸。如綱目蜀漢例書之。〈林氏會綱。以爲箕準失國南遷。雖不得以舊時宗主處之。其分註紀年。當首於三國而衰微無徵。依綱目分註不錄魯衛之例。按此說大段謬誤。箕氏。旣爲正統之君則不可以衰微無徵而不書於正統之列矣。魯衛。固是侯國而戰國之時。衰弱已甚則綱目之不書宜矣。至於赧王微弱。又出於魯衛之下而綱目。曷嘗不以正統。書之乎。〉
一正統。謂檀，箕，馬韓，新羅文武王〈九年以後〉，高麗太祖〈十九年以後。○新羅之於高勾麗。用幷國之例。故繼正統於混一之明年。高麗之於甄萱。用平賊之例。故繼統於統合之年。〉無統。謂三國幷立之時。〈舊史。百濟止於義慈。而義慈後王子豊立三年。故今以豊繼世。〉
一衛滿簒賊也。通鑑。與檀箕共稱爲三朝鮮。有若德同義均者然。今黜之。依僭國例。
一扶餘。在北方絶域。雖云檀君之後。不當列於諸國。况無可徵乎。然爲麗濟之宗國。故備書之。麗濟依建國例。
一高麗太祖。雖云代虐以寬。有救世之功。弓裔。爲新羅叛賊。而麗祖爲其臣則是亦叛賊也。今以新羅未亡之前。依僭國例。〈甄萱，弓裔。通鑑皆處以僭國例。今依隗囂公孫述盜賊例書之。〉
一四郡二府三韓。通鑑皆入外紀。四郡二府。係朝鮮舊地。而今以馬韓。爲正統則其沿革分合。雖是大國所爲。皆書於馬韓紀年之下。〈遼東之地。本屬東夷。而檀箕以後。常爲我地。故詳記得失。以備考焉。〉
一綱目。於呂政，李昱，柴榮。皆無異例則高麗禑昌事。似亦同貫而當時作史者。不因此例。以爲一種義理。此非後人所可容議而史例不如此。故不敢從。〈按禑昌事。當時宰相李穡。草野元天錫。正論難遏而本朝尙論之士。若柳希春，尹根壽，申欽，李德泂。皆以史筆爲誣。且聖祖。受禪于王氏則禑昌王辛之辨。初無可言而鄭道傳，趙浚，尹紹宗輩。倡出非王氏之說。爲鉗制舊臣之計。擧國和附。以其從違。爲忠逆之分。便成一種義理。後來作史者。皆心知其非而不復考別。如無自上判下之敎則非私自移易者。然而雖曰異姓。史例不當如是矣。〉
一馬韓亡後。三韓之出於中國史者非一。今皆附見各年下。〈見雜說。〉
一渤海。不當錄于我史。而本爲高勾麗故地。與我壤界相接。義關唇齒。故通鑑備書之。今從之。
一濊貊，沃沮，駕洛，加耶之屬。幷依小國例。
○凡歲年。東國歷世。承用中國正朔。則似當紀以中國之年。然春秋尊王之書也。本魯史。故直以魯紀年。今旣是東史。則依春秋之例以本國紀年。〈別紀中國年於甲子橫行之上。備考而已。○若曹魏北朝遼金之類。旣已承事。則亦當書其年。而只紀其元者。從省文也。〉
一箕氏正統之世。而歷年世代無考者。特於橫行之下。書朝鮮二字以標之。〈馬韓同。〉
一新羅三女主。雖皆承先君之命而立。以陰居尊。干統甚矣。通鑑眞聖之年。黜而分註。今從之。依干統例。
一簒位之主及女主。皆墨其紀年及名號。以著其犯分干統之罪。
○凡名號。正統之君曰王無統之君曰某國王。小國之君曰某國君。〈金首露之類〉盜賊曰某。〈萱裔之類。〉
一新羅之初。王號未定。稱居西干，次次䧺，尼師今，麻立干。崔致遠年代曆。嫌其夷語。變文書之。通鑑因之。史是紀實之書。當從實書之。今依本史。〈綱從本號。目則稱王。〉
一羅麗之初。馬韓正統猶存。二國皆稱君〈百濟。爲馬韓所封。則亦依周時列國例稱君。〉
一女居尊位曰女主。〈從舊史。〉
一失位曰廢王。〈高麗史。凡爲權臣所廢者。皆稱前王。綱目無前帝之文。林氏改以廢王。今從之。○林氏曰。高麗忠宣，忠肅，忠惠。皆以大國命。得位於父在之日。及大國還收印章。復父王位則無他位號。當爲廢王矣。以倫常言之。父在而子稱前王。大有難安。以得位之先後言之。父居子先而稱子王爲前王。其於名實。兩爲未當。故改書曰廢王。此語。深得義理之正。〉
一國號。或書以當時所定之號。〈若新羅之初稱斯盧。脫解以後。稱鷄林。智證以後。始定新羅之號。〉或從其本號。〈駕洛不稱金官。百濟不稱南扶餘之類。〉
一中國正統皇帝。有事於本國。首書則曰國號皇帝。〈唐太宗之類〉屢書則只曰帝。○明興以後。書曰大明太祖高皇帝。特例也。〈明爲中華正統而本朝之所尊事。無異內服。其例亦當如此也。〉○中國無統。皆稱某主。○隋煬帝。唐武后。直書其名。依新莾例。〈楊廣。武瞾。拂亂綱常。罪惡通天。人人之所必誅也。史氏筆法。衮鉞千古則當追正其罪。直書其名。不當稱帝稱后。因其當時臣子之稱。〉
○凡卽位。皆依本例正統繼世曰卽位〈新羅文武王以後。皆書卽位。其書立者。不順之辭。〉無統曰立。正統之世。諸國曰嗣。〈新羅三姓相傳多異常例。故隨事變文。以致其詳而異姓書姓。〉
一建國新羅始祖。依某人立某爲某王之例朱蒙。逃難稱王。溫祚受封立國。皆隨事書之。○高麗太祖。依稱皇帝之例。〈諸史皆云諸將。立王建爲王。此非綱目之例。故今改定。〉
一凡建都，起兵，加號，傳國之類。並從本例。
○凡改元。君薨之年。新君雖稱元。而仍用舊君年。注新元於下。〈稱元於先王之崩年。朱子謂於君臣父子之倫。所害尤大。三國之君。皆於薨年稱元。金氏反謂之得禮。權氏史略。改舊史踰年稱元。庶幾得春秋之義。然非實事。故今從通鑑。直書以著其失。〉
一一年之內。二君稱元。則注新元於舊君紀年下。〈如新羅神武元年。注文聖元年之類。〉
○凡尊立。正統。皆依例書之。立后有不書者。史闕也。
一新羅高麗。立同姓至親爲后。或諱稱外姓者。皆隨事直書。以示譏焉。
一三國之際。立妃可見者書之。無姓氏則名之。〈閼英也。〉又無名則因其所稱。〈若酒桶村女。〉○三國立太子必書。其不書者。史闕也。〈新羅三姓繼序。多異常例。故謹書以考其變。〉○正統。云立子某爲太子無統云立太子某。○正統在時。諸國立子。稱立子某爲嗣。〈如高勾麗類利之類。〉
一高麗聘公主之世。因事書之。皆從本文。〈其薨也。舊史只曰某公主。今加王妃二字以別之。〉
一三國高麗后太子稱號。皆從本文。〈如曰后。曰妃。曰太子。曰正胤。曰世子之類。〉
○凡崩葬。幷從本例。正統曰薨。〈臣子之辭。〉葬必書。無統稱薨而書名。葬不書。其書者變例也。○正統太后王后薨。葬書。其不書者史闕也。○正統之世。諸國王及妃。幷書卒。〈高勾麗朱蒙及松氏之類〉○女主曰女主某卒。〈女居尊位。陰疑於陽。干統甚矣。不可與正尊同稱。故書卒。〉
一王后薨卒。皆從其君。而其書死者。變例也。若高勾麗之于氏。高麗之千秋太后。通鑑論詳矣。林氏之說。〈在麗顯宗二十年。〉有不然者。後世史氏之筆法。豈可從當時臣子之稱乎。
一躳行簒弑者。若傳世垂統則綱目皆從常例。然後世史筆。不可無貶。故正統則某纂位。〈若新羅宣德憲德。高麗肅宗之類。〉無統則某簒立。死不書葬。〈若新羅訥祗。高勾麗次大王。百濟古爾之類。〉其名謚。墨之而陰刻焉。〈或言帝王之名旣重。雖在異代。不可以有貶曰春秋。王不稱天則在當世而已施貶辭。綱目。亦稱帝禪則已不諱矣。後世史官。旣非其臣子。有何諱尊之義乎。若如或說。人主何畏乎史筆。况簒逆大惡萬世人主之所深惡必欲誅之者乎。孟子稱紂爲獨夫。紂非天子之尊乎。〉
○凡簒弑。綱目立例。尤爲謹嚴。今皆倣之。被弑而賊不得則書曰盜弑。〈恭愍王。〉
一國君。爲他國所害者。皆隨事異文。
○凡廢徙幽囚之類。各以其事書。〈綱目。於本史稱禪遜處。皆直書以著實。今高勾麗太祖王。高麗獻宗。今皆據實書之。〉○廢殺而不書者。變例也。〈禑昌。〉
○凡祭祀。若三國之時。天地宗廟之禮。可見者書之。以著禮之得失。〈正統無統同。〉○高麗以後。宗廟之禮。世或一見。或因事而書。
一雜祠依例。而高麗醮祀之類。煩不可悉書。特擧其甚者。
一冠婚依例。而其同姓婚娶。特詳以示譏。
一自三國至高麗。尊奉佛敎。如八關燃燈百高座受菩薩戒講經飯僧創寺建塔之類。不可勝書。或書其始。或擧其甚者。
一擧盛禮宴饗學校。幷從本例。
○凡行幸。依例而正統廵幸。不書還宮者。史闕也。
一高麗人君。幸佛寺私第。煩不可悉書。非有事則多略之。
一微行遊觀。田獵奔走。幷從本例。
○凡恩澤。依例而曰赦，曰宥。從本文。
一制詔更革。戒諭遺詔。遣使巡行。號令興作。幷從本例。〈其稱制稱詔等處。皆因本文以示僭。〉
○凡朝會之例。中國正統。若漢唐宋明則書曰入朝。曰入貢。曰入賀于某。夷狄。若遼金元則雖尊事而略其辭。只曰遣使如某。〈元承正統而高麗之臣雖別。然以遼金之例。處之者。以別乎中華之正統也。〉
一大國使之來。中國正統則備事書之。〈如使某官某之類。〉夷狄則略之。書某國遣使來。或只書某使來。
一交隣之辭。聘獻，報謝，遣使如某之類。隨事書之。而多因本。文使賢則官而姓名之。事重則亦如之。餘皆略。〈只云遣使。〉使或當名而不書者。史闕也。○年例節使則書其始而注其例。〈如賀正賀生辰。持禮使之類。致詳於初曰自此。遂以爲常不必盡書。〉詔使之例來者。亦不必盡書。因事乃見〈三國之初。朝聘上國甚罕。故無事之使亦書之。〉
一會見，和好，交質，結婚。隨事立文。
一報哀中國則曰遣使報哀。〈皇太后以下不書。〉裔戒則曰遣使來告其主之喪。
一降附之例。有本國納欵於上國者。有小國來服於本國者。皆隨事書之而多因本文。
一以地與人。隨事立文。〈高麗歸九城之類。〉上國。以地與本國亦同。〈如元歸東寧府之類。〉
一東方與中國。禍福休戚。每每相關。而歷代承事則其廢興大事當書。○隣國興滅當書。〈如公孫淵，慕容燕，渤海，遼，金，東眞之類。〉○山戎〈靺鞨契丹女眞之類。〉島夷〈日本琉球之類。〉交和侵冦之事。皆書。〈女眞壤界相接。爲患已久。日本隔海相通。其來亦遠。舊史只云某時某國入冦而已。土俗風氣。年代事實。略不之見。今隨事立文而詳之。○三國時與倭和戰。不見本史者。從倭史補入。〉
○凡封拜。正統封王皆書。今倣之。王子受封書之。重維城也。○朝臣勳封。或書或否。〈有以勳賢而書者。有以著權而書者。有以濫封而書者。〉
一正統命官宰相。皆書而後代命官煩數。不能悉書。若其人事業。不甚著者略之。餘官非有故不書。而至於君子小人進退用舍之際。依例特詳之。
一嬖臣封拜。依宦者例。加嬖臣字。
一權臣遷官。皆書自字。亦綱目之例也。
一選擧皆書。而後代變更紛數。不足爲法者略之。
一中國冊命皆書。〈所冊官封註中見之。〉其有殊禮亦書。○冊后妃，冊太子幷書。命號有異則書封號。〈如高麗太祖王妃河東郡夫人之類。〉
一本國。賜殊禮於其臣子者。依例書之。〈婦人賜爵。隨事而書。宮妾不在此例。〉
一徵聘，錄子孫，賜爵，賜姓。幷從本例。而從祀聖廟。追褒勳賢。皆書。
○凡征伐。依本例。而別無義例者。或從本文。〈外侮曰入。而攻人破其城邑之易者。亦曰入。○勝敵而誘襲屠坑。皆惡辭。喪師而虜獲擒執。皆賤辭。見敵而城守者。皆嘉辭。棄軍而遁走者。皆罪辭。○大衆曰帥師。○潰而稱地者。病其潰也。捷而稱地者。快其捷也。討賊。不以成敗而皆予之。滅國。不以強弱而皆惡之。〉
一中國之與本國。有大小之分。華夷之別。若大國來侵則固當應之。若本國先侵則皆曰犯。〈林氏書犯之例。得矣。〉
○凡廢黜。罷免，囚繫，流竄，誅殺，寬宥。幷從本例。
一謝病，請老，致仕，宰相賢臣。依例書。其有事則雖小人書。
○凡人事。諸例皆從本例而卒死例。宰相雖悉書。末世宰相甚繁。不可悉書。故其事蹟可見者書卒。其餘多略之。○其被殺而書卒者。變例也。〈若鄭夢周之類。〉
一新羅俗無姓。故〈唐書云新羅人無姓〉宰相及他臣人。只稱其名而姓氏不見。今不可考。其可考者書姓。
一本例。書官書謚。予賢之辭而官謚無考者略之。
一賢臣。死節而不書後代之追謚者。欲以明其不事二姓之本意也。〈若鄭夢周之類。〉
一賢臣事蹟本末。鄕貫世系。收入於書卒之下。言行可敬者。雖略必書。事業之已見於上者。不再錄。小人亦著其行事。以存鑑戒。〈事業關國家興衰者。旁搜採輯。雖多不厭。如金庾信，徐煕，尹瓘，趙冲，金就勵，金方慶，三元帥。及牧圃之類。若只致力文翰而已者。略書大槩。如李奎輔之類。〉
一高麗王子卒。依漢諸王例。可考者書之。
一褒奬節義。是史家之第一義。而諸史。於三國已上多闕。今皆表而出之。〈若馬韓之周勤。衛氏之成己。百濟之甕山城將遅受信之類。〉
一遯世高蹈。立幟吾道者。旁搜尤致其詳。若韓惟漢，李資玄，安裕，禹倬之類。〈郭輿。舊史書以處士。今削之。○高麗史。不立隱逸傳。使一代高逸。多致淪沒。可惜。〉
一綱目之法。盜賊書死。簒賊之臣書死。嚴討賊也。〈新羅末王隆書死。依范增楊䧺例。〉身犯簒弑者。後代雖著功業。皆去官書死。〈高勾麗明臨答夫之類。〉亂臣〈高勾麗盖蘇文高麗李資謙崔忠獻怡沆林衍之類〉，㐫孽〈瀋暠〉，反君賣國之賊。〈瀋暠黨之類。〉覆載所不容而漏於天網。老死牖下者甚多。皆特書死。若嬖幸亂政之臣。具官書死。〈具官所以著時君尊寵之失。書死。所以誅其人亂政之罪。舊史多此例。今從之。林氏之言。似不必然。林氏曰。舊史惡其人則多書死。是則用法有低昂而反臣賊子。又無以加其律矣。今是書。於此輩之卒。多略之而其不得已者。書卒削官。今不從。〉
○凡灾祥。依例而日食，地震，灾異之必書者而通鑑闕之。今據本史皆書。〈會綱。已有此例。〉
一綱目之法。無統之世。天灾多不書。而通鑑於三國天灾。多書之。今悉改定。〈會綱亦然。〉○〈右十八節。綱目本例而此爲東國之書。其例。不得不有不同者。故條列如右。而雜例之不得附于上者。別開于左方。〉
一此書大體。因乎通鑑而參以歷代本史。旁採諸家節略之史。而高麗以後。兪氏提綱節刪之繁簡得中。故多採用。諸書及文集散錄之有關於掌故。者並博採而去取焉。
一東國歷代。與中國相通。故中國文籍亦參考。而節取之。〈三國文籍漫滅。故金氏三國史。引用中國成篇者甚多。〉
一東方之史。始於三國。故三國以前。全無可徵。今此書檀箕事蹟。雜取古記及中國史成之。三韓始終。亦無所傳。取中國史補入。〈又詳雜說。〉
一朱子答趙師淵論綱目曰。綱。欲謹嚴而無脫落。目。欲詳備而不煩冗。李果齋綱目序曰。綱。倣春秋而參取羣史之良。目。倣左氏而稽合諸儒之粹。今此書。一遵成憲。立綱附目。皆取諸史。不敢擅有改革而其不得已處。或發特例。
一綱目紀事之例。有追言其始者。有遂言其終者。人物之例。有因卒而見者。有因辭罷而見者。今此書亦然。
一舊史荒怪不經之說。一切刪去。別爲辨證一篇。而有以示僞而書者。有以傳疑而書者。
一帷薄之間。淫褻隱惡。近於禽獸。而或有難詳者。不必汚穢史筆。而一一書之。今多略之。
一事或出於列傳諸志。只有年而月日無考者。書于當年之末。
一三國時制度典章無傳。今參考其可言者。別爲一論。目下細註之。以備一代之制。
一參考諸史之得失異同。爲考異一篇。又東事之別爲說而不可附于正文者。爲雜論一篇。又東方地理名號。疆域界限。諸說不同。莫能究詰。爲地理考一篇。
一先儒史家評論間。取其切要。若當時史官則稱史官。中國人。亦有論及者則書之。〈如班，范，柳宗元，曾鞏，馬端臨之類。○竊附愚見者則正文下。書按而細註之。〉
一採據書目
三國史記〈高麗金富軾撰。有本紀，列傳，雜志，年表。凡五十卷。○按三國。當時各有史官記事。而麗濟二國則隋唐用兵。新羅之末。萱，裔交亂。故歷代圖籍。皆無可考。金氏撰史。於新羅則依本史之遺存者。麗濟則尤無可徵。只憑所謂古記斷爛之傳。三國並取中國史以補之。其爲書也。疎略訛謬。殆不成史家規模。金氏。身都將相。奉敎撰史則宜其博取文籍。又開獻書之路而顧不能焉。苟簡成編識者恨焉。〉
三國史略〈本朝權近，李詹，河崙。奉敎撰。用編年體。一名東國史略。取金氏三國史撰輯。〉
三國遺事〈高麗中葉僧無亟一然撰。凡五卷。其書本爲佛氏立敎之源流而作。故間有年代之可考。而專是異端虗誕之說。後來本朝。撰通鑑時。多取錄焉。輿地勝覽地名。亦多從之。噫是書也。只是異流怪說而能傳於後。當時豈無秉筆記事之人而皆湮沒無傳。盖此書。爲僧釋所傳。故藏在巖穴之中而得保於兵燹之餘。後人猶幸其遺存。東國文獻之泯絶。至於如是。悲夫。是以古人纂史。必藏諸名山石室之中。其慮患之意。盖深矣夫。〉
高麗史〈本朝鄭麟趾奉敎撰。有世家，列傳，志，年表。凡一百三十九卷。○按是書。世家失於繁冗。志失於脫略。列傳失於踈漏。比諸金氏。頗典實而不能無後人之恨矣。〉
高麗史〈本朝鄭道傳，鄭捴等。奉敎撰。用編年體。凡三十七卷。是取歷朝實錄。閔漬綱目。李齊賢史略。李穡，金鏡錄撰輯。後又命柳寬，尹淮等。校讐。世宗朝。又命李克堪等。集事蹟之關於世敎者。制度之可爲矜式者。撰高麗史節要。○按此書。今不傳。〉
麗史提綱〈本朝兪棨撰。凡二十三卷。用編年體。是書繁簡得中。最得史家節刪之體。而林氏謂其立綱之法。頗不合於綱目。其說信然矣。〉
東國通鑑〈本朝徐居正，崔溥等。奉敎撰。取諸東史及中國史。以成之。凡五十七卷。此書倣資治通鑑。而爲之。比諸史頗詳。故爲大帙。然而義例多乖。訛謬舛駁。亦甚焉。〉
東史纂要〈本朝吳澐撰。凡十二卷。歷代用編年。別爲列傳，地理志。其書雖節略。而頗簡要。〉
東史會綱〈本朝林象德撰。用編年軆。始於三國之始。凡二十四卷。又有凡例，附論，年表。諸史中最爲簡當而不無一二錯謬處。此因舊史而然也。其書止於恭愍之薨年而書曰。甲申夜王。遇弑薨。江陵君禑卽位。其下小註。書曰。是後乙卯。爲廢王禑元年。戊辰十四年。禑廢子昌立。己巳廢王昌元年冬十月昌廢。定昌君瑤立。是爲恭讓王。壬申遜于原州。高麗亡。其下著論曰。我太祖受命天也非人也。獨恨當時史官失職。後之修史者。識見不明。凡權度予奪。不能一循天理之公。而事實之黑白。人物之醇疵。亦或用其私意。往往其言自相矛盾。通鑑於此。一無證正。吳氏，兪氏。區區欲存一二筆削於其間。雖於大義有見。然宏綱大目。猶未盡正。遷就補綴。終於苟而已。今是書。一稟朱子綱目。故高麗之紀。止于恭愍。窃倣綱目不終周紀之義云。按此說。致疑於王辛之別。難於質言而然也。〉
破閑集〈高麗李仁老撰〉補閑集〈高麗崔滋撰〉李相國集〈高麗李奎報撰〉櫟翁稗說〈高麗李齊賢撰〉牧隱集〈高麗李穡撰〉陽村集〈本朝權近撰〉龍飛御天歌注應製詩註〈本朝權擥撰〉海東諸國記〈本朝申叔舟撰卽日本史也〉輿地勝覽〈中宗朝命撰〉東文選〈中宗朝命撰〉筆苑雜記〈本朝徐居正撰〉慵齋叢話〈本朝成俔撰〉退溪集〈本朝文純公李滉撰〉攷事撮要〈本朝魚叔權撰〉箕子實記〈本朝李珥撰〉平壤志〈本朝尹斗壽撰〉東閣雜記〈本朝李廷馨撰〉芝峰類說〈本朝李晬光撰〉稽古編〈一卷失名氏〉海東樂府〈本朝沈光世撰〉大東韻玉〈本朝權文海撰〉拙翁集〈本朝洪聖民撰〉眉叟記言〈本朝許穆撰〉松都雜記〈本朝曺臣俊撰〉輿地考〈本朝韓百謙撰〉經世書補編〈本朝申翊聖就經世書中節取東史入補焉〉隨錄〈本朝柳馨遠撰〉海東名臣錄〈本朝金堉撰〉範學全書〈本朝朴世采撰〉東國摠目〈本朝洪萬宗撰〉僿說〈本朝李瀷撰〉麗史彙纂〈本朝洪汝河撰〉
史記〈漢司馬遷撰〉漢書〈漢班固撰〉後漢書〈宋范曄撰〉三國志〈晉陳壽撰〉南北史〈唐李延壽撰〉隋書〈唐魏徵撰〉唐書〈宋宋祈撰〉通鑑前徧〈元金履祥撰〉資治通鑑〈宋司馬光撰元胡三省註〉綱目〈宋朱子撰〉宋元綱目〈明成化時命撰〉通典〈唐杜佑撰〉文獻通考〈宋馬端臨撰〉皇明通紀〈明陳建撰〉吾學編〈明鄭曉撰〉盛京通志〈淸人撰〉竹書紀年〈汲冢古文〉
一史論諸儒姓氏
班固〈東漢人〉范曄〈南朝宋人〉柳宗元〈唐人〉曾鞏〈宋人〉朱子〈宋南渡後人〉馬端臨〈宋末人〉
金氏〈名富軾慶州人〉李氏〈名齊賢字仲思號益齋慶州人〉權氏〈名近字可遠號陽村安東人〉李氏〈名詹字少叔號雙梅堂〉徐氏〈名居正字剛中號四佳達城人〉崔氏〈名溥字淵淵號錦南羅州人〉李氏〈名滉字景浩號退溪眞寶人〉洪氏〈名聖民號拙齋南陽人〉韓氏〈名百謙字鳴吉號久庵淸州人〉申氏〈名欽字敬叔號象村平山人〉吳氏〈名澐字太源號竹溪嶺南人〉李氏〈名晬光字潤卿璿派〉兪氏〈名棨字武仲號市南杞溪人〉許氏〈名穆字和甫號眉叟陽川人〉宋氏〈名時烈字英甫號尤庵恩津人〉柳氏〈名馨遠字德夫號磻溪文化人〉林氏〈名象德字彜好號老村羅州人〉

[book_title]圖
上
東國歷代傳授之圖
檀君箕子傳世之圖附衛氏
附衛氏朝鮮衛滿〈漢惠戊申逐箕準僭號傳世闕〉孫右渠〈漢武癸酉亡入漢〉歷年八十六年
〈附〉四郡〈漢武帝癸酉滅衛氏置樂浪臨屯玄菟眞番四郡屬中國〉
〈附〉二郡〈後罷眞番郡倂臨屯於樂浪與玄菟爲二郡○後公孫淵分樂浪南界爲帶方郡至晉愍癸酉樂浪等地復屬東國凡四百二十一年而復〉
〈附〉辰韓〈詳地理考〉
〈附〉弁韓〈仝上〉
〈附〉濊〈仝上〉
〈附〉貊〈仝上〉
〈附〉沃沮〈仝上〉
按右諸國傳世歷年都無可攷今闕之
新羅三姓傳世之圖起漢宣甲子亡于後唐潞王乙未傳世五十五王歷年九百九十二年○女主及簒逆者墨名而陰刻朴氏十世昔氏八世之下幷同金氏三十七世
崔氏〈溥〉曰。始祖之生。異於常人。是盖天命。匪人爲也。當此時。蕞爾三韓。各保一隅。徒事干戈。互相侵伐。無君臣名位之分。始祖年方幼冲。爲國人推戴。其寬厚。足以有容。其䧺偉。足以濟民。建邦設都。築城郭營宮室。勸督農桑。不伐隣喪。使民敬讓。至於夜戶不扃。倭人感德而不犯。卞韓擧國而來降。樂浪服其有道。沃沮稱爲聖人。享國六十年之間。家給人足。民不見兵。以基一千年之業。其殆天授乎。南解。遺命朴昔二姓。以年長而立。新羅氏三姓相傳。實兆於此。儒理從父亂命。卒傳之昔氏。非貽謀燕翼之道也。脫解。以南解之婿。不當立而立。又惑鷄林金樻之說。養閼智爲子。使新羅重器。卒歸之金氏。惜也。然其終也。不傳於子。而傳於儒理之子。視後世貪天之位。欲傳己子而推刃同氣者。何其賢也。婆娑。節儉愛民。勸農桑問高年。廉察州郡。屛黜尸素。謹天災恤民隱。年穀屢登。可謂守成之良主也。秪摩逸聖。守而不失。阿達羅。粗保厥位。及薨無子。國人又立昔氏之後。伐休。能占天時。又知人邪正。奈解。睦隣恤民。助賁。臨事明斷。沾解。不能強國。㥘於海冦。使大臣見殺。辱國甚矣。味鄒。金閼智之裔。繼朴昔之後。得有大寶。新羅易姓。今已三矣。其授受。雖未盡得宜。然王能留意政刑。訪民疾苦。務農桑省經費。有人君之德。金氏之興。其兆於此乎。儒禮基臨。皆昔氏之後。儒禮之委任重臣。基臨之威信隣敵。猶足可稱。訖解。忘父之讐。聽婚島夷。終受侵辱。昔氏之祀。於斯絶矣。奈勿。亦金氏也。能以武略自守。實聖。甞質高句麗。挾撼於前王。欲殺其子而後快於心。其及也宜矣。訥秪纂立。新羅氏三姓相讓之風。至是掃地。慈悲。救患禦冦。炤智。謙恭自守。然而晩年魚服。得免豫且之禍幸矣。智證。銳意啚理。定國號稱王。洗累朝因循之陋。頒喪制禁殉葬。有足多者。法興。始崇佛敎。信之旣篤。奉之愈謹。唱爲裔戎之邪說。聾瞽斯民。爲新羅基禍之主。又不知春秋大一統之義。僭行年號。越禮犯分甚矣。眞興。佞佛尤甚。創興龍黃龍二寺。鑄成丈六金身。浚民膏血。且屈千乘之尊。爲桑門之行。方袍圓頂。以終其身。遂使佛刹。半於閭閻。齊民盡爲緇褐。流禍無窮。眞智。享年不永。眞平。享國雖長而繼嗣不定。卒以神器。付之女兒之手。善德眞德。皆以陰居尊。牝鷄司晨。邦家扤捏。天厭穢德。太宗挺生。以不世出之資。奮大有爲之志。倚任良佐。言聽計從。至誠事大。衣冠文物。幷從唐制。崇奬節義。激勵將士。仗天朝之威靈。雪百濟世讐。䧺視高句麗。如囊中之物。將取而有之。享年不永。功業不究。惜哉。文武。以英明之資。承先人之烈。請唐兵。滅高麗。始一三韓。克成前志。何功烈之盛也。奈何納高句麗叛衆。據百濟古地。得罪於唐。幾不自保乎。神文孝昭聖德。僅能守成。孝成。惑佛滋甚。景德。納忠諫定州號。優於孝成。惠恭。荒于聲色。身且不保。宣德。躬行不道。元聖。與聞于故。昭聖。短祚。哀莊。昏弱。憲德簒弑。禍亂相仍。興德。不惑左道。遇灾知懼。猶可稱者。僖康。得不以正。竟爲金明所害。盖自神文以降。朴散淳漓。亂賊接踵。其禍蔓延。至是極矣。神武。能知討賊復讐之義。義旗一揮而元惡授首。撥亂反正。人心痛快。羅之國勢。幾危而復振。文聖憲安景文憲康之時。中外寧謐。民物阜成。盛極而衰。理固然也。定康昏闇。復以大器。付之女弟。其家法所由來遠矣。眞聖淫恣。浮於唐瞾。斲喪邦基。新羅氏之亡。於玆决矣。自是羣盜蝟起。弓裔叛北原。甄萱據完山。生民塗炭。彊宇日蹙。孝恭昏弱。特寄生之君耳。神德景明景哀。又以朴氏之遠裔。當叔季之衰。僅能相繼。國事日非。爲之何哉。况當景哀之時。甄賊跋扈。侵逼郊畿。猶且荒淫遊佚。晏然自肆。鮑石之樂方酣。而萱兵奄至。君臣被戮。宮闈見辱。言之可謂於邑。敬順。亦以金氏之後。爲萱所立。天命已去。人心已離。以區區一州之地。生聚啚存。固亦難矣。然不能效死。一朝甘爲降虜。宗社丘墟。嗚呼惜哉。
附駕洛國今金海○起漢光武建武壬寅亡于梁武壬子傳世十君歷年四百九十一年○駕洛後改號金官
按首露兄弟六人分長首露爲駕洛〈今金海〉餘稱五伽倻皆文獻無徵略記大伽倻〈今高靈〉于下餘幷闕之
附大伽倻國今高靈○起漢光武壬寅亡于陳文壬午傳世十六君歷年五百三十一年
高句麗傳世之圖起漢宣甲申亡于唐高宗戊辰傳世二十八王歷年七百五年
崔氏〈溥〉曰。始祖以英䧺之資。見忌於金蛙。諸子逃難。至卒本。披草萊建邦國。未遑制作。然威德日盛。歸附亦衆。降松壤斥靺鞨。取荇人滅沃沮。䧺據一方。虎視三韓。何成功之易也。琉璃。以遺腹在他國。其承襲難矣。幸而得嗣。降鮮卑滅梁貊。闢國浸廣。然憤小罪而誅二臣。惡好勇而殺太子。是可歎也太武。英明䧺武。拔恠由於微賤。委豆智以軍國。仇都以貪鄙被斥。㪍素以智能見褒。征盖馬滅樂浪。扶餘奔竄而自避。句茶畏威而來降。恢拓土宇。國勢愈昌。獨惜乎信夫人之讒。有子如好童之賢。而尙不自明以至於死。跡其行事。其晉獻之流乎。閔中方喪。宴樂遊畋。享年不永。慕本。暴戾不仁。戕殺諫臣。其得善終難矣。太祖。享國九十餘年。耄荒倦勤。付托失人。禍及忠臣愛子。雖有闢土強國之功。何足道哉。次大。以寵弟。窺伺大器。積有年紀。及嗣位。尙不悛心。恣行誅殺。天道好還。其及宜矣。新大。逃難出亡。國人歸心。推戴立之。宜先明答夫弑逆之罪。以伸大義也。而德其援立之功。反寵任之。故國川。以英明之資。奮有爲之志。誅權姦訪遺逸。聘巴素於草澤。擢爲國相。推誠委任。又賞擧者。誠衰世未有之盛擧。然後嗣不定。死肉未冷。于妃淫濊。濁亂房闥。山上。烝于妃得國。瀆亂天倫。所可道也。言之醜也。東川。天性寬仁。有人君之量。奈何愎忠臣之諫。侵犯上國。驟勝輒驕。及其一敗。竄身狼狽。幾於亡國乎。中川。雖無德可稱而能辨寵姬之誣。殺之不疑。何其斷也。西川。禦肅愼拔擅盧。諸部震懾。晩年猜忌。推刃同氣。烽上。䦧狠尤甚。殺叔及弟。愎諫自恣。峻宇雕墻。民困虐政。卒及於禍。美川。早遯荒野。備甞艱險。宜有德慧術智矣。而無德可稱。徒以侵犯上國爲事。故國原。値慕容之變。奔敗鼠竄。母妻見虜。父尸亦發。城郭宮室。焚蕩殆盡。旄倪珍寶。輸掠無遺。幾不保社稷。至於屈膝稱臣。納質修貢。是宜卧薪甞膽之時也。顧乃忘我仇讐。噬我唇齒。搆釁百濟。血染敵鋒惜哉。小獸林立大學敎子弟。似可與有爲。而惑於異端邪說。邀秦僧創佛宇。奉之彌謹。爲東韓佞佛之始主。故國壤。侵強隣擾中國。干戈糜爛。猶且事佛求福。福未獲而遽夭。惑哉。廣開土。䧺偉有奇才。能戰勝攻取。長壽。享年愈長。國富兵強。文咨安藏安原。皆中材庸王。陽原。武略不競。國步日蹙。平原。遇旱而懼。停無用之費。捐不急之務。勸農桑賑貧乏。有足多者。嬰陽。初卽位。有志安民。然不知畏天事大之義。黨靺鞨侵上國。隋文帝。命將來討。擧國震恐。宜效順悔罪之不暇。方且伐新羅侵百濟。喜兵樂禍。復致煬帝討罪之擧。百萬之衆。渡遼碣涉薩水。擣巢覆穴。不朝則夕。不有文德之應變。玄感之內叛。則國之存亡。未可知也。榮留。昏愚暗弱。賊臣蘓文。有今將之心而不能辨之於早。馴致堅氷之禍。欲以弱制強。幾又不察。禍不旋踵。寶藏。爲蘓文所立。權移於下。政不己出。國皆蘓文之國。民皆蘓文之民。專權自姿。窮兇極惡。違帝詔囚王人。罪逆貫盈。唐宗赫怒。親將六師討之。雖駐蹕之役。不得志而還。高麗國勢。亦岌岌乎殆哉。是雖蘓文之罪惡。而亦寶藏不君之爲也。厥後太宗之憾不釋。頻年命將出討。將欲再擧。此正君臣協力啚存之時也。而主昏於上。臣虐於下。奢侈無度。國事日非。蘓文諸子。自相魚肉。至於訴中國爲鄕導。雖以高宗中材之主。遣一老將。一擧滅之。如摧枯拉朽。高氏七百年之宗社。一朝丘墟。悲夫。
附夫餘國在遼東北邊外
附渤海國遼界全地。及倂東北諸夷。○起于唐玄宗癸丑。亡于後唐莊宗丙戌。傳世史闕。歷年二百一十四年。
百濟傳世之圖
崔氏〈溥〉曰。始祖乃以東明之胤。爲太子所忌。懼不見容。〈此一節誤見考異。〉逃難奔竄。間關崎嶇。至河南。建邦設都。雖萬事草創。而尙能嚴兵固守。禦樂浪靺鞨。呑馬韓而滅之。又能抗高句麗。敵新羅。成鼎足之勢。以基七百之業。非豪傑之主能然乎。多婁。作稻田賑窮民。優禮大臣。有人君之度。然搆釁新羅。爭一小城。數十年之間。兵革不息。己婁。修好新羅。得交隣之義。盖婁。雖史稱恭順。納叛臣而失隣和。誣小民而亂其妻。何足道哉。肖古仇首。歷年雖長。無事可稱。古爾。喜遊畋。未免禽荒之失。然賑貧乏復租調。定官制錮贓吏。交修隣好。是足多者。責稽汾西。以千乘之尊。不自愼重。或死於敵兵。或殞於賊手。悲夫。比流。久在民間。知民疾苦。作其卽位。賑窮賙乏。史稱寬慈愛人庶矣。而四十一年之間。灾變屢見。飢饉荐至。民不聊生。何哉。契王。在位纔二年。但比流。代汾西而立。其終也。傳汾西之子契王。契王代比流。而立其終也。傳比流之子近肖古。尙有遜讓之風。近肖古。與高句麗失和。至殺其主。挑㤪速禍。世爲讎敵。兩國之間。干戈爛熳而不已。近仇首。在位十年。粗保其國。枕流。始信佛法。迎胡僧創寺度僧。欲以邀福。逾年而薨。佛不足信明矣。辰斯。喜土木甘遊畋。侈宮室池沼。以畜珍奇。玩物喪志。田於狗原。或旬或月。卒死行宮。惜哉。阿莘。窮兵黷武。殆無虗歲。民困兵革。多奔敵國。輕質國本於島夷。幾不得嗣。腆支。久質於外。王薨國有內亂。返而得國。何其幸也。久爾辛。傳之毗有。毗有傳之盖鹵。盖鹵。驕奢昏暗。請上國欲伐強隣。信。敵間。親昵戱玩。大興功役。惟宮室臺榭。是崇是餙。至於烝土築城。緣河樹堰。伐石作槨。人力盡悴。倉廩告匱。尙不知墮於敵國之術。國勢魚爛而敵兵奄至。噬臍無及。身死人手。尙誰咎哉。傳曰。國必自伐而後人伐之。盖鹵之謂矣。文周嗣緖。正卧薪甞膽之秋。而優游不斷。受制強臣。身且不保。三斤。以童稚之年。能命將討賊。復君父之讐。快神人之憤。是可稱也。而享年不長。惜哉。東城。當國㐫歉。民飢不救。起臨流閣。極其壯麗。遊衍自恣。閉宮門拒諫臣。荒于遊畋。久而不返。爲賊臣所害。武寧。誅芍加。得討賊之義。然失子民之道。不能勞來安集。爲敵國歐民。前史稱仁慈寬厚。何耶。聖王初立。能斷大事。國人稱聖。逮至末年。與新羅謀伐高句麗。不得其志。背舊好發忿兵。遂死鋒鏑。眞所謂一朝之忿。忘其身者也。威德。雖無德政。享國愈久。惠王。卽位二年而薨。法王繼緖。崇信佛敎。禁屠殺放鷹鷂。焚漁獵之具。創寺度僧。盖欲延祚也。而踰年乃薨。多見其惑也。武王。恃強驕驁。侵掠新羅。殆無寧歲。干戈迭侵。流屍蔽野。唐皇詔諭戢兵。外雖陳謝而內實不然。晩年穿宮南池。起望海樓。遊泗泚河。盤樂怠傲。惟日不足。國之不亡幸矣。義慈之爲太子也。事親以孝。與兄弟以友。及其卽位。慮囚原罪。其爲政粗足可觀。但其闇於大体。無深謀遠略。不知新羅唇齒之勢。妄興干戈。謀欲呑噬。今年奪一城。明年奪一城。席累勝之威。驕氣遽溢。視新羅爲囊中之物。欲取之心。囂然未已。違帝詔無釋紛之心。結高麗絶朝貢之路。猶且淫𨠯耽樂。杜絶忠諫。天怒於上。屢出灾異。丁寧譴告而猶不省悟。晏然自肆。不能保炭峴白江之險。唐兵一至而社稷丘墟。扶餘氏不祀忽諸。悲夫。
高麗傳世之圖起後梁末帝戊寅。亡于大明太祖壬申。傳世三十四王。歷年四百七十五年。
崔氏〈溥〉曰。太祖。以武神英䧺之資。懷濟世安民之略。天與人歸。遂卽大位。攬結豪傑。開拓邊疆。威德廣被。遐邇歸心。賊萱屈膝而來朝。金溥束手而納土。平羅定濟。以一三韓。何功烈之盛也。雖干戈草創。未遑制作而規模則宏遠矣。惠定。相繼守緖。光宗。聦明聽斷。始可與有爲。而猜愎日深。邪佞得志。誅夷骨肉。屠害將相。衆心離解。斲喪邦本。雖有文雅之美。不足稱也。景宗初政。鑑前王之失。焚讒書雪寃獄。遽厭萬機。沉溺聲色。享年不永。成宗。勵精兢惕。立宗社耕籍田。設學校勵賢才。崇尙節義。矜恤民隱。制作日新。可謂守成之良主。穆宗昏弱。上不能防閑其母。下不能威制兇奸。釀成蕭墻之禍。藩臣乘釁而動。稱兵向闕。乘輿奔竄。終不自保。然於大漸之際。付托得人。神器不搖。是足可稱。顯宗。久勞于外。備甞險艱。作其卽位。厭亂思治。偃武修文。任良將制勍敵。封疆無事。中外乂安。雖謂之中興可也。德靖。遵而勿失。文宗。恭儉寬仁。任賢能惜名器。愛民恤刑。信賞必罰。國富家給。民安物阜。東倭北貊。獻琛扣關。時號治平。獨其佛宇之侈。侔於蕭梁。塔廟之盛。擬諸新羅。斯爲盛德之累。順宣及獻。享年不長。肅宗。由藩邸紹大統。維持鞏固。睿宗。宵旰憂勤。銳意啚治。敦尙儒雅。講劘治道。興學育才。養老恤孤。其爲治有足可觀。但志存恢拓。搆釁強虜。封域多事。至如好詞藻喜慢遊。流連玩愒。頗傷國君之體。仁宗。親經李拓之難。可以少省矣。而墮於賊髡之手。屢幸西都。搆成逆謀。其得免栢人之禍幸矣。所可稱者。慈仁恭儉而已。毅宗。驕奢汰侈。盤樂怠忽。惑聲色嗜詞賦。狎昵羣小。踈棄忠直。詞臣獻佞。癰疽內結於心腹。武士積憤。鋒刃潛伏於肘腋。兇夫叛將。奮臂一呼。衣冠縉紳。薙獮殆盡。身且不保。自是麤悍老兵。相繼專權。終高麗之世。不可復振。明宗庸暗。爲仲夫所立。忠獻所廢。其立其廢。皆在賊臣。加以愛溺牀笫。德慙閨門。何足取哉。神煕及康。受制權奸。徒擁虗器。而煕宗輕慮淺謀。欲制兇賊。反見放黜。悲夫。高宗。外爲強敵所逼。內爲權臣所脅。跋前疐後。動必掣肘。棄宗廟捐城郭。寓居海島。操縱進退。不出於強賊則必出於權臣。眞所謂寄生之君耳。然循默端拱。以正自處。享國垂五十年。豈非麗運未窮。天之眷顧未怠而默有所相歟。胡元威制天下。元宗。親朝欵附。得結姻好。摧伏權奸。宜可以少舒國患。而反見侵擾。國家亦多故矣。烈宣肅惠。相繼尙主。憑仗甥舅之親。在元日多。在國日少。自置東省。政敎號令。皆出於元。羣不逞之徒。因緣盤結。往復猜讒。子訴其父。臣訴其君。子立則父廢。父立則子廢。啚新君者吠舊主。背本國者喜生事。無復有君臣父子之分。夷考其行。忠烈忠肅之驕溢荒怠。莫能相尙。忠宣忠惠之淫縱穢褻。瀆亂天常。吐藩之流。揭陽之竄。皆自取也。尙誰咎哉。忠穆短祚。忠定不終。恭愍初雖有令聞性本猜戾踈忌世族向用寒士。賊旽用事。擁蔽聦明。魯國薨逝。心志尤惑。喜怒不中。賞罰無章。信用讒邪。誅戮將相。設子弟衛。汚穢宮掖。假僞姓爲己子。促滅宗祀。其及也宜矣。遂使禑昌父子。盜竊神器十五六年。人徒知高麗之亡。亡於恭讓。而不知已亡於恭愍矣。恭讓。爲將相推戴。得承大統。雖勵精兢業。猶惧不能啚存。而知識淺短。闇於治軆。刑政日紊。國步斯蹙。天命已絶。人心已離。歷數竟歸於眞主。斯實天也。非人也。
中
下
官職沿革圖
三師三公沿革
三國 未聞
高麗 三師〈太師，太傅，太保。〉三公〈太尉，司徒，司空。〉〈始置年代未考。〉
文宗 三師三公〈各一人。正一品。〉
忠烈王 罷
恭愍王 五年復十一年又罷。〈麗代三師，三公無其人則闕。後不爲實職。或爲贈官。或爲加官。或爲檢校之職。〉
宰相政府沿革
新羅 大輔左輔〈國初有之。主軍國事。後未聞〉上大等〈初以波珍飡，伊飡等職秉政。法興王十八年置。此稱上相。〉執書省中侍〈省本名稟主。無官名。眞德王五年置此。次有典大等，大舍，舍知。景德王改爲侍中，侍郞，郞中，員外郞。○亦有檢校尙書，左僕射，上柱國，知元鳳省事之名。盖宰相之職。而今無考。〉
高句麗 大輔〈國初有。後未聞。〉相加〈夷屬稱相。皆稱相加。〉左輔右輔〈掌國政。後合置國相。〉莫離支〈猶吏兵部尙書之職。又有大莫離支。〉
百濟 左輔右輔〈國初有。掌軍國事。後未聞。〉上佐平〈猶大冢宰〉六佐平內臣佐平〈掌宣納〉內頭佐平〈掌庫藏〉內法佐平〈掌禮儀〉衛士佐平〈掌宿衛〉朝廷佐平〈掌刑獄〉兵官佐平〈掌外兵馬事○及其末義慈王。以庶子四十一人。皆爲佐平。賜食邑。官制紊矣。〉
弓裔〈泰封〉 廣評省〈猶中書省○官有治奈，徐事，外書。〉內奉省〈猶尙書省〉
高麗初 內儀省〈掌百揆〉有令，侍郞，舍人等官。〈亦稱內史。○按太祖時。有內議舍人。光宗時。有內議令。景宗時。有內史令內議內史之名。其來已久。○崔彦撝爲平章事。則平章之名亦久。○景宗時。有左右執政。亦宰相之名。至成宗。官制始定。〉 廣評省官。侍中〈治奈〉，侍郞〈徐事〉，郞中，員外郞〈外書〉，史。 內奉省官。令，卿，監，郞中，員外郞，史。〈後廢。〉 三司〈掌錢糓。〉〈太祖改弓裔調位府。置此。麗初。以金傅爲政丞。政丞之名始此。而此爲尊寵之官。非任事之職也。〉
成宗 內史門下省〈上仝。元年改〉有內史令。 門下侍中 內史侍郞平章事門下侍郞平章事 政堂文學 御事都省〈元年改。〉合廣評內奉省。十四年改稱尙書都省。 上仝〈顯宗五年。因武臣之請罷。置都正司。十四年復置。〉 中樞院〈掌出納宿衛軍機之政。十年置。顯宗罷。置中㙜省。尋復之。〉有院使副使左右丞宣〈亦稱日直〉左右副丞宣
文宗 中書門下省〈十五年改〉有中書令。 上仝 門下侍郞平章事中書侍郞平章事〈又於中書門下。各置平章事。〉 參知政事〈穆宗時已有之〉 知門下省事 尙書都省〈仍舊。〉有尙書令左右僕射知省事左右司郞中左右丞左右司員外郞都事 上仝〈定制〉判事宰臣兼使知司事副使判官 上仝〈獻宗九年。改樞密院。〉判院使院使知院事同知院事副使簽書院事直學士知奏事左右承宣副承宣堂後官又有執奏
忠烈王 僉儀府〈元年倂尙書省置。〉〈後改都僉議使司。置令尋罷。令稱領都僉儀。〉 左右僉議中贊。〈忠宣改府爲政丞省。置政丞一人。忠惠復改中贊。尋爲左右政丞。〉 僉議侍郞贊成事。僉議贊成事。〈忠宣罷。尋復之。改稱中護。復仍舊。〉 僉議參理〈忠宣改評理。忠肅十七年復參理。〉 參文學事〈十六年復舊名。忠宣罷復之。〉 知僉議府事〈忠宣罷〉 〈元年。倂于中書門下爲僉議府。忠宣置左右僕射於僉議府。又置郞中以下官於僉議府別廳。尋罷之。〉 上仝置左右使 密直司〈元年改。〉又置執奏。〈二年。改承宣爲承旨。忠宣改光政院。又改置都承旨。承旨，副承旨，計議官。尋復稱密直司官。有使。知事。同知事。副使。知申事。左右承旨。副承旨。尋罷司。又復之。加置判事。二年陞秩。與僉議府。同稱兩府。改承旨爲代言。忠宣又別置資政院。尋罷之。〉
恭愍王 門下府〈十八年改。五年同文宗。十一年同忠烈。至是。改置領門下。禑。改判門下。〉 〈三年改侍中。尋改左右政丞。五年改門下侍中守侍中。十一年改僉議左右政丞。明年改僉議左右侍中。十八年改門下左右侍中。昌又改侍中守侍中。〉 〈五年同文宗。九年稱平章政事。十一年同忠烈。十八年加門下。〉 〈五年同文宗。十一年改僉議評理。十八年改參知門下府事。又改門下評理。〉 〈五年復置知門下。十一年同忠烈又改知門下府事。〉 尙書省〈五年革三司復置此。同文宗。唯不置知省事。〉〈十一年罷省。復置三司。〉 〈五年罷爲尙書省十一年復置加置左右尹〈班在副使上〉十八年改副使爲少尹禑置領事〉 上仝〈五年改樞密院。官同文宗制。十一年同忠烈。〉
〈麗氏立制。宰相之職。不過省五樞七。庶司百僚。各供其職。及其弊也。省宰增至七八。事元以來。事多倉卒。僉議密直會議評議司商議之名又起。與國政者甚多。於是。六府爲虛設。百司渙散無統。而不復修擧矣。商議者。禑初權臣當國。政以賄成。人多官少。難以應副。於是。省府宰樞。皆置商議官。如曰贊成事商議。曰密直使商議是也。宰相至於六七十員。名器濫而國政壞矣。〉
都評議使司〈入本朝。爲議政府。〉
麗初。稱都兵馬使。掌軍國重事。文宗定制。置判事〈以侍中平章參政政堂知門下。爲之。〉使。〈以六樞密及職事三品以上爲之〉副使六人。〈正四品以上卿監侍郞爲之。〉判官六人。〈少卿以下爲之〉錄事八人。吏屬。有記事。記官。書者。筭士。忠烈王五年。改是名。凡有大事。使以上。會議國制。門下掌典理。三司掌錢穀。密直掌軍旅。而三府皆會。故有合坐之名。舊時因事置罷。自事元後。常置專揔衆職。至麗末。權位益重。○或稱爲式目都監。舊有六色掌。昌時。改吏禮戶刑兵工六房錄事。恭讓王二年。加置經歷司。經歷都事。統六房。皆以文臣爲之。
門下府
〈郞屬。見諫官條。○掾屬。有主事，令史，書令史，注寶，待詔，書藝，試書藝，記官，書手，直省，電吏，門僕等任。忠宣。加置照磨，譯史，通史，知印，奏差等任。〉
尙書省三司〈掾屬。幷有主事，令史，書令史，記官，筭士。省有直省。司有重監。計史。〉
密直司〈掾屬。有別駕主事，試別駕，令史，記官，通引等任。〉
諸部尙書沿革
新羅 位和府〈眞平王置。景德王。改司位府。掌選擧。卽吏部也。○官有衿荷臣改令。上堂改卿。大舍改主簿。史。〉 兵部〈法興王置。掌兵馬軍政。○官有令。大監改侍郞。弟監改大舍。又改郞中。弩舍知改司兵。〉 倉部〈舊兼於禀主。眞德分置。卽戶部也。○官有令，卿改侍郞。大舍改郞中。租舍知改司倉。〉 左右理方部〈左眞德置。右文武王置。掌律令。卽刑部也。○官有令，卿，佐改評事，大舍。○孝昭王。改議方府。〉 禮部〈眞平王置。○官有令，卿。大舍改主簿。舍知改司禮。〉 例作府〈景德王改修例府。猶工部也。○官有令，卿。大舍改主簿。舍知改司例。〉
高句麗 未聞
百濟 〈古尒王置六佐評。分理庶政。〈見宰相條〉亦六部之義也。〉
弓裔 兵部大龍部〈卽倉部〉壽春部〈卽禮部〉義刑㙜〈卽刑部〉水壇〈卽工部〉
高麗初 選官〈官有御事。侍郞。郞中。員外郞。下並同。〉 兵部〈有令，卿。郞中改兵官。〉 倉部〈官上仝○改民官〉 義刑㙜〈官上仝○改刑官〉 禮官 工官 司績
成宗〈十四年改官制〉 尙書吏部 尙書兵部 尙書戶部 尙書刑部 尙書禮部 尙書工部 尙書考功 尙書都官
文宗〈定制〉 吏部〈官有尙書，侍郞，郞中，員外郞。下並同。〉 兵部 戶部 刑部 禮部 工部 考功〈只置郞中員外郞〉 都官〈官同考工〉
忠烈王〈元年改〉 典理司〈幷吏禮部。官改判書。揔郞，正郞，佐郞。下並同。〉 軍簿司 版圖司 典法司 〈並于典理〉 罷 上仝〈官稱正郞，佐郞。〉 上仝〈官稱正郞，佐郞。〉
忠宣王 銓曹 兵曹 民曹〈後改民部。復稱版啚司。〉 刑曹〈後改讞部。復稱典法司。〉 儀曹〈後並于選部〉 工曹〈後罷。〉 〈並于銓曹〉 上仝〈官稱郞中，員外郞。後並于讞部。尋復之。稱正郞，佐郞。〉
恭愍王〈五年改〉 吏部〈官名同文宗下仝。十一年改典理司。官名仝忠烈下仝。十八年改選部。官名同忠宣後改下仝。二十一年同十一年制下仝。〉 兵部〈十一年改軍簿司。十八年改揔部。〉 戶部〈十一年改版啚司。十八年改民部。〉 刑部〈十一年改典法司。十八年改理部。〉 禮部〈十一年改禮儀司。十八年改禮部。〉 工部〈十一年改典工司。十八年改工部。〉 考功司〈十一年稱正佐郞。十八年改直散郞。後稱正佐郞。〉 都官〈十一年加置揔郞。又稱正佐郞。十八年革揔郞官。稱同考功。〉
恭讓王〈元年改〉 吏曹 兵曹 戶曹 刑曹 禮曹 工曹
〈吏曹掌文選勳封。兵曹掌武選軍務儀衛郵驛。屬庫曹。戶曹掌戶口貢賦錢粮。屬司度金曹倉曹。刑曹掌法律詞訟詳讞。禮曹掌禮儀祭享朝會交聘學校科擧。屬祠曹。工曹掌山澤工匠。營造屬虞曹水曹。考功掌考覈官吏功過。都官掌奴婢簿籍决訟。諸曹掾屬。有主事令史書令史記官。考功戶曹。加計史筭士。刑同。又加杖首。都官又加計筭。禮加篆書書者。工加計史。〉
憲㙜沿革
三國 新羅司正府〈大宗王置。掌糾彈。○景德王改肅正㙜。官有令卿佐評事。文武王置外司正百三十三。州二人郡一人。○景德王置內司正典。改建平省。官有議决貞察。〉
高句麗〈內評外評等官。盖憲職也。〉
高麗初 司憲㙜〈掌論執時政。正風俗。〉
成宗〈十四年改〉 御史㙜〈官大夫中丞侍御史殿中侍御史監察御史。顯宗五年。武臣罷置金吾㙜。明年復之名司憲㙜。置大夫中丞雜端侍御司憲殿中侍御司憲監察司憲。十四年復稱御史㙜。〉
文宗〈定制〉 上同〈判事大夫知事中丞雜端侍御史殿中侍御史監察御史〉 〈掾屬。錄事令史書令史計史知班記官筭士記事所由等任。〉
忠烈王〈元年改〉 監察司〈提憲侍丞侍史監察史〉
忠宣王〈受禪〉 司憲府〈大夫中丞內侍史殿中內侍史監察內侍史注簿○尋改監察司及卽位。復稱司憲府大司憲執義掌令持平糾正。後復改監察司。以大司憲爲大夫。〉
恭愍王〈五年〉 御史㙜〈同文宗制。十一年改稱監察司。又稱執義掌令持平糾正。十八年復稱司憲府。置大司憲知事。革執義。兼知事侍史雜端。二十一年革知事。復稱執義掌令持平。〉
諫官沿革歷代諫官皆門下郞屬號郞舍
三國 高麗文宗〈定制〉
未聞新羅司正之職兼諫官見憲官條|左右散騎常侍〈自穆宗時已有之。又改左右常侍。忠宣恭愍屢改官制。或加散騎。或只稱常侍。沿革無常。〉
直門下〈太祖時直省官。疑是忠宣罷。恭愍置直都僉議。又稱直門下。〉
諫議大夫〈穆宗時已有左右諫議大夫。睿宗改司議。忠宣恭愍稱諫議稱司議。沿革無常。〉
給事中〈又稱中使。穆宗時已有之。忠宣改給事中後罷。恭愍稱中事後又罷。〉
中書舍人〈太祖十三年置內議舍人。成宗改內史。忠宣改都僉議舍人。恭愍又稱中書舍人。尋改內書舍人。後改門下舍人。〉
起居注起居郞起居舍人
左右補闕〈穆宗時已有之。睿宗改司諫又改補諫。忠宣改獻納。恭愍稱司諫。又稱獻納。無常。〉
左右拾遺〈穆宗時已有之。睿宗改正言。忠宣改思補。恭愍又稱正言。〉
門下錄事〈穆宗時已有之。忠烈恭愍稱都僉錄事。稱門下錄事。無常。〉
中書注書〈穆宗時有內史主書。忠烈恭愍稱都僉議注書。門下注書。無常。〉
史官沿革
三國 〈新羅眞興時居㓒夫。高句麗嬰陽時大學博士李文眞。百濟近肖古時博士高興。皆修史。則三國盖皆有史官。而名稱未聞。〉
高麗初 史舘〈掌記時政〉〈監修國史。修國史。同修國史。侍中以下至二品。兼修撰官。翰林院三品以下兼。又有直史舘四人。後稱直舘。至忠宣。並於文翰署。爲藝文春秋舘。吏屬。書藝四人。記官一人。〉
忠肅王〈十二年改〉 春秋舘〈分藝文春秋爲二舘。春秋舘掌史草。官修撰注簿檢閱後改供奉。又有領舘事監舘事首相爲之。知事同知事二品以上爲之。充修撰官。充編修官。兼編修官三品以下爲之。〉
恭愍王〈五年改〉 史舘〈十一年復稱春秋舘。初置編修官檢閱直舘。後稱供奉修撰檢閱。〉
〈舊時。藝文春秋舘。選文行士八人。任史翰之職。二舘分。而史翰歧而爲二。供奉以下四人。不能備記。恭讓元年。史官崔蠲上書。請以史翰八人。同其職任。各修史草二本。秩滿當遷。一納于官。一藏于家。以備後考。兼官充修撰官以下。各據聞見。錄爲史草。悉送史舘。又本舘直牒。京外大小衙門凡所施爲。一一報舘。以憑記錄從之。○架閣庫。掌藏啚籍。恭愍王置丞注簿。按本朝政府。有架閣錄事。主受敎及大臣收議軍國緊關文書。成廟以後廢之。架閣。宋官也。掌兩府典。故盖史舘之類也。〉
學官沿革
三國 新羅〈神文王二年。置國學。景德王置諸業博士，助敎。尋改大學監。官有卿改司業，博士，助敎，大舍改主簿。〉高句麗〈小獸林王二年。立大學有國子博士。〉百濟〈近肖古王置博士。掌書記。羅時。又有孔子廟堂大舍錄事之官。今無考。〉
高麗成宗 國子監〈司業博士助敎大學四門各置博士助敎又置經學博士於十二牧〉
文宗 上同〈提擧同提擧管勾判事皆兼職。官有祭酒司業丞博士四門博士學正學錄學諭直學書學博士筭學博士睿宗改判事大司成。吏屬書史記官。〉
忠烈王〈元年〉 國學〈祭酒爲典酒司業爲司藝〉忠宣王〈改成均監復祭酒司業。加置明經博士學諭。後改監稱舘置祭酒樂正〈改司藝〉丞〈改直講〉成均博士諄誘博士進德博士。又置學正學錄等官置大司成。〉
恭愍王〈五年〉 國子監〈大司成，祭酒，司業，直講。國子大學四門。各有博士，學正，學錄，直學，學諭。明經。有博士，學諭。書學筭學。皆有博士。律學。有博士，助敎。十一年復稱成均舘。司業爲司藝。四門。改諄誘博士。十八年改祭酒爲司成〉恭讓王〈三年〉〈各道府牧。置敎授。四年罷。尋復之。〉
學士沿革附諸舘殿學士
三國 新羅詳文司〈聖德王置。又聖德王改通文博士。景德王改翰林後置學士。○崔致遠爲侍讀兼翰林學士知瑞書〈書或作石〉院事。崔彦撝爲瑞書院學士。惠恭王朝。金弼奚爲翰林郞。又有元鳳省待詔，記室郞，瑞書郞，興文監，太子侍書，學士之官。〉高句麗〈有太學博士〉百濟〈亦有博士〉
弓裔 元鳳省〈卽翰林仍羅制崔凝爲裔翰林郞〉
高麗初 上仝〈後改學士院。有翰林學士。國初。崔凝爲知元鳳省事。崔彦撝爲元鳳省大學士翰林令。崔知夢又爲供奉官。〉
成宗 學士院〈顯宗改翰林院以崇文舘。爲弘文舘置學士。〉
文宗〈定制〉 翰林院〈判事兼學士承旨學士侍讀學士侍講學士直院知制誥。〈兼○誥後改敎〉諸殿大學士學士。幷定品秩。○又有同文舘使副使。皆兼官。睿宗時。已有長樂殿文德殿延英殿學士。○十一年。置淸讌閣。尋改寶文閣。置學士直學士直閣。又置校勘。朝夕講論經史。又置提擧管勾等官。以中樞內臣兼之。仁宗。改文德延英殿爲修文集賢殿。〉
忠烈王 文翰署〈改翰林院。爲文翰署。改寶文閣。爲寶文署。寶文爲書筵之始。至此徒有其名。恭讓三年改書筵爲經筵。有領事知事。〉
忠宣王 藝文春秋舘〈王初受禪。命直史舘。直文翰更直本署。罷政房本署。主選法。尋改詞林院。掌出納。改學士爲司學。加置待制。復以寶文署。倂於同文舘。又置弘文舘，右文舘，進賢舘。再卽位。倂文翰史舘。爲藝文春秋舘。置大詞伯詞伯直詞伯應敎供奉幷兼官。又置修撰注簿檢閱。三年。改詞伯爲提學。○右文進賢二舘幷置大提學提學直提學。〉
忠肅王〈十二年〉 藝文舘〈分藝文春秋爲二。置修撰，注簿，檢閱。〈後改供奉〉元年。瀋暠置寶文閣大提學，提學，直提學。〉
恭愍王〈五年〉 翰林院〈置學士承旨待制供奉檢閱直院。加置大學士二人。寶文閣提學。皆稱學士。革提學。加置待制。〈罷進賢古文兩舘置修文集賢二殿學士〉十一年。復以翰林。爲藝文舘。改學士爲提學。寶文閣官號。皆稱提學。革待制。置直閣。復置兩舘。革二殿。十八年。提學例改學士。寶文閣革直閣。置應敎復置二殿。革兩舘。二十一年。復稱學士爲提學。復置兩舘。〉
恭讓王〈元年〉 〈復幷爲藝文春秋舘〉
諸司沿革
新羅 引道典〈景德王改禮成典〉 乘府〈眞平六年置景德王改司馭府令卿大舍〈主簿〉舍知司史。〉 領客府〈本名倭典眞平十三年改領客府景德王改司賓府〉 司農卿〈唐書新羅官侍中司農卿大府卿〉 調府〈眞平王六年置景德王改大府令卿大舍〈主簿〉舍知〈司庫〉史〉 物藏典 工匠府〈神文王二年置〉 黑鎧監〈改武衛監〉 司天博士〈漏刻典聖德王置景德置天文漏刻博士供奉卜師〉 醫學博士〈神文王置藥典〈改保命司〉供奉醫師○孝昭元年置醫學〉 船府〈眞平王五年置有大監弟監景德改利濟府掌舟楫〉
弓裔 禁書省 飛龍省 奉賓部 納貨府 物藏省 南廂壇 史㙜〈掌譯語〉
麗初 內書省〈掌經籍〉 內軍〈掌儀物器械〉 大馭府 禮賓省 光宗時有評農書史 內泉府 上仝〈光宗改寶泉後改少府監掌工技寶藏。〉 未聞 太卜監〈太史局〉 都航司〈有令卿後無聞〉
成宗 秘書省 衛尉寺〈光宗稱掌衛部又司衛寺至是改〉 未聞 改客省後復舊名 有主農卿 未聞 少府監 未聞 上仝〈顯宗改太卜爲司天㙜〉
穆宗 上仝 閤門〈掌朝儀〉 太常〈掌祭祀贈謚〉 殿中省〈掌族譜〉 上仝 未聞 禮賓省 司農〈後廢〉 未聞 上仝 將作監〈掌營繕〉 軍器監〈掌造兵器〉 司天㙜〈太史局〉 太醫監
文宗 上仝〈又置御書院置官〉 上仝 太常府 殿中寺 上仝 大僕寺〈掌輿馬廐牧〉 上仝 未聞 大府寺〈掌財貨〉 上仝 上仝 司宰寺〈掌魚梁川澤〉 上仝 上仝〈睿宗改㙜爲監〉 上仝
忠烈王 上仝 通禮門 上仝 宗正寺 上仝 上仝 上仝 未聞 上仝 上仝 上仝 上仝 上仝 觀候署〈尋復舊〉 上仝 通文舘〈二年始置令諸學官年未四十者習漢語後改司譯院〉
忠宣王 〈改省爲監後降爲典校署尋陞署爲寺○恭愍互稱秘書監典校寺〉 〈改閤門復改稱中門後改通禮門○恭愍互稱閤門通禮門〉 〈改奉常寺又稱典儀寺○恭愍互稱太常寺典儀寺〉 宗簿寺〈恭愍互稱宗正宗簿寺〉 罷倂於吏部〈忠惠復置恭讓罷倂於重房〉 司僕寺〈恭愍互稱大僕司僕寺〉 〈改典客寺恭愍稱禮賓寺互稱典客寺〉 典農司〈掌粢盛改儲積倉恭愍復置典農寺〉 〈改外府寺又改內府寺復改司爲寺○恭愍互稱大府監內府寺〉 〈改內府監後罷倂於繕工司忠惠復置少府寺○恭愍稱少府監又寺○恭愍革之置軍資寺掌軍需〉 〈改繕工監後稱司又改寺○恭愍互稱將作繕工〉 〈改司津監又都津司復稱舊名○恭愍稱司宰監改寺〉 〈罷倂於民部恭愍復置稱寺〉 書雲觀〈倂太史局恭愍互稱司天監書雲觀〉 司醫署〈後改典醫寺○恭愍互稱太醫監典醫寺〉 都府署〈掌兵船恭讓罷置司水署又改寺〉
官屬官制。文宗大備。後代沿革皆因其制。各司皆有判事。至忠宣或有置領
事者。次卿或監或尹或正或令。次少卿少監少尹副正副令。皆出入三四五
品互置不常。次丞注簿或直長錄事。或置或不置。沿革無定不能盡錄。
典校寺又有郞校書郞正字校勘。或著作郞秘書郞。
通禮門初有閤門使副使祗候。又有引進使副使通事舍人或判官。
典儀寺初有司儀齋郞。忠宣改司儀爲大祝齋郞爲奉禮郞。
宗簿寺內給事。後改注簿。
右各司。例置官外別置者。若司天典醫等雜職。不能盡述。
吏屬各司。例多置主事書史令史書令史記官等任。而典校有書秇
書手。通禮有承旨聽頭。典儀有記者書事。宗簿有筭士。禮賓有
筭士承旨孔目都衙。內府有計史筭士。少府有監史筭士。繕工有監作
筭士。司宰有筭士。軍器有監史筭士。
諸小各司
新羅改號皆景德王所定
京城周作典〈聖德王置改修城府○官令卿主簿〉賞賜典〈屬倉部改司勳監○官正佐主書〉典邑署〈改典京府○官卿監大中小司邑〉音聲署〈改大樂監○官卿主簿〉彩典〈改典彩署○官監主書史〉左右司祿官〈文武王置○官監主書史〉典祀署〈聖德王置○官監大舍史〉市典〈東市典智證王置西市南市典孝昭王置○官監大舍書生史〉六部少監典〈監郞幢史〉律令典〈博士〉錦典〈改織錦房〉鐵鍮典〈改築冶房〉漆典〈改餙器房〉毛典〈改聚毳房〉皮典〈改鞄人房〉皮打典〈改䩵工房〉磨典〈改梓人房〉麻典〈改織紡局○干史〉肉典〈改尙膳局○干二人〉綺典〈改別錦房○母八人〉朝霞房〈掌織細○母二十三人〉席典〈改奉座局○干史〉楊典〈改司篚局○干史〉瓦器局〈改陶登局○干史〉村徒典〈文武王置掌村中之政○干一宮翁一大尺一史二〉烟舍典〈聖德王置○看翁一人疑掌行旅〉陵色典〈錄事參軍〉氷庫典〈大舍史〉廩典〈改天祿司〉藥典〈改保命司〉祭典〈舍知史〉崇文㙜〈郞史從舍知〉獄典〈大舍史從舍知〉行軍典〈大舍史從舍知〉針房〈女子十六○〈右名義可知者〉〉
大道署〈眞平王置屬禮部○一稱內道監。疑崇佛之官。〉大日任典〈後合典京府○官有大都司小都司都事大舍都事舍知都謁舍知都引舍知都事稽知都謁稽知等名〉內省〈眞平王置改殿中省○官有私臣改令又有卿監大舍舍知〉少年監典〈改鈞天省○大舍史〉穢宮〈改珍閣省○官稚省宮翁〉御龍省〈哀莊王置○官有私臣改奉御卿監〉洗宅〈改中事省○大舍從舍知○〈右名義未詳者〉〉
〈按新羅官職。但有其名。不書所掌。後人莫得以知焉。此外諸宮寺之設官。及他瑣瑣名稱。雖多皆不可曉。故闕之。〉
高麗
太廟署〈改陵園署官掌守衛宗廟〉諸陵署〈掌守護山陵〉良醞署〈改司醞署官掌供酒醴〉尙食局〈改司膳署官掌供膳羞〉尙藥局〈改奉醫署掌和御藥〉尙衣局〈改掌服署掌供御衣〉尙舍局〈改司設署掌供舖設〉尙乘局〈改奉車署掌內廐〉中尙署〈改供造署掌御用器玩〉京市署〈掌句檢市廛〉大官署〈改膳官署掌祀宴饌〉掌冶署〈營造局掌鎔冶〉都校署〈雜作局掌工作〉大樂署〈改典樂署掌聲署〉供驛署〈掌諸道驛程〉內園署〈掌諸園苑〉典廐署〈掌飼雜畜〉掌牲署〈掌犠牲〉都染署〈掌色染〉雜織署〈掌織紝〉司儀署〈掌贊禮〉守宮署〈掌供帳幕〉典獄署〈大理寺掌獄囚〉大倉署大盈署豊儲倉〈掌供上米廩○本右倉〉廣興倉〈掌百官祿○本左倉〉料物庫〈掌御廩○本備用司〉內庫義盈庫長興庫〈本大府上庫〉常滿庫〈本大府下庫〉資瞻司〈本濟用司〉內房庫〈本義成倉〉德泉庫常積倉〈自長興庫以下。皆忠宣所置。是後。忠惠置寶興庫。恭愍置典廨庫惠濟庫寶源解典庫。恭讓置濟用庫。皆置官領之。莫非後王黷貨自私者也。〉大淸觀〈主藏纛〉五部延慶宮提擧司掖庭局
〈官屬。右各小司。文宗定制。皆置令，丞，尙食。以下六局。皆置奉御，直長。豊儲以下諸倉庫。皆置使，副使。或加丞或直長或注簿。五部。初置使，副使，錄事後改令。掖庭局。內侍伯，內謁者，內殿崇班，東西頭供奉，侍禁殿直，內班從事之任。〉
珍閣省〈麗初有之。有令卿。〉白書省〈麗初有之。有卿郞中孔目。○〈右未詳何官。〉〉
宮僚沿革附妃主王子府屬
三國 新羅景德王置東宮官衙上大舍次大舍御龍省洗宅給帳典等屬高句麗未聞百濟未聞
弓裔 東宮記室〈朴儒爲之〉
麗初 太子師傅〈太祖以崔彦撝爲之〉太子太傅〈崔凝卒贈是爵〉顯宗置師保司儀郞司直通事舍人丞注簿錄事
文宗〈定制〉 太師，太傅，太保，小師，少傅，少保，賓客，庶子諭德，侍讀，侍講學士，贊善，中舍人，中允，洗馬，典內文學，司議郞，侍讀事。○選三品官。至七品官子孫。爲東宮侍衛及給使。詹事府。知事，詹事，少詹事，丞，司直，注簿，錄事，家令僕，內直郞，宮門郞。卛更寺。事，令，士。○藥藏郞，丞。○左右司禦卛府卛，副卛。○左右監門。○左右淸道卛府卛，副卛。○左右內卛府卛，副卛。○又有侍衛上大將軍。
睿宗 罷詹事府仁宗復又置春坊通事舍人。後又罷詹事等官。忠烈復又置贊德庶尹。
忠宣王 立世子府諮議翊善直講丞司直記室參軍
恭讓王 置知書筵〈改左右師〉同知書筵〈改賓客〉侍學〈改輔德弼善文學〉司經立春坊院〈掌東宮事〉知院事衛卛武官諮議洗馬
附妃主立府文宗置詹事注簿錄事。忠烈加丞旨諭行首牽龍。恭愍改詹事。爲左右尹。又置舍人。或司禁。王子府典籤錄事。忠宣改置翊善伴讀等官。妃父及尙主者。置典籤錄事。
內職沿革
三國稱夫人
高麗初。未有定制。后妃以下。以某院某宮夫人爲號。
顯宗時。有尙宮尙寢尙食尙針之職。又有貴妃淑妃等號。
靖宗以後。或稱院主院妃。或稱宮主。外命婦公主大長公主正一品。
文宗定制。貴妃淑妃德妃賢妃並正一品。國大夫人正三品。郡大夫人。
忠宣改宮主爲翁主。〈忠宣以後。婢妓亦封翁主宅主尊卑無等。〉郡君正四品。縣君正六品。
宗職沿革
三國〈新羅，高句麗，百濟。〉拜達可爲安國君。鄒安爲讓國君。則亦有封君矣。
高麗初。宗親稱院君大君。
顯宗以後。封公侯下者。爲元尹正尹。或兼尙書中書令。或帶太尉司徒司空。
忠宣。定大君院君諸君元尹正尹。
恭愍。復置公侯。尋復忠宣之制。
附異姓封君
高麗初。用公侯伯子男之號。○忠宣。定諸君元尹正尹。○恭愍。改稱公侯伯。後復改府院君諸君。
武職沿革
三國 新羅知內外兵馬事〈逸聖王拜䧺宣〉○大將軍〈助賁王拜于老〉○左右軍主〈伐休王時〉○左右將軍〈慈悲王時〉○侍衛府〈眞平王四十六年。有將軍大監弟監隊頭等官。又有項卒。眞德王時置。〉隊大監少監。〈各領馬兵步兵。〉幢眞興王五年。置軍幢。〈內外主兵者。皆以幢名。若大幢貴幢。軍師幢主步騎幢主。是也。又以衿五色相別。有綠紫黃白赤等衿幢。〉高句麗有將軍號有大模達比衛將軍末客郞中郞將百濟有左將〈必有右將〉
弓裔 精騎大監
高麗太祖 大將軍馬軍將軍兵禁官有郞中史徇軍部將軍〈又置令卿郞中〉支天軍大將軍補天軍大將軍祐天軍大將軍天武軍大將軍扞天軍大將軍〈右五軍見於討百濟時〉二年置六衛〈六衛合四十二領〉左右衛神虎衛興威衛金吾衛千牛衛監門衛
穆宗 五年。置六衛職員。每衛。上將軍大將軍每領將軍中郞將郞將別將散員五尉隊正。○六衛。各有長史錄事。後。置鷹揚龍虎二軍。凡三領。班在六衛上。官號同。○二軍。稱近仗軍將軍。稱親從將軍。軍政揔於鷹揚。後。又設重房。使軍衛上大將軍。皆會焉。毅明以來。武臣用事。重房權重。竟至於亡。○六衛外。又有都府。外儀仗府。堅銳府。置中郞將。郞將。別將等任。○又有御牽。龍御。供鶴班。
忠宣王 改龍虎爲虎賁。又改親御軍。尋復舊。改金吾爲備巡。恭愍置忠勇四衛。各置將軍以下。
閫帥沿革
三國
新羅
軍主〈智證王五年。外州置。以異斯父爲之。〉
揔管〈太宗王元年。改軍主爲揔管。〉
都督〈文武王置所夫里州。以眞王爲都督。孝昭王又改揔管。元聖又改九州各置。〉
停〈新羅。以軍營爲停。亦稱誓。〉
鎭〈宣德王置浿江鎭。有頭上大監弟監等官。〉
大使〈張保臯。爲淸海大使。〉軍使〈張保臯。爲感義軍使。〉
平東將軍。〈金陽〉鎭海將軍〈張保臯爲之〉又有右衛將軍節度使之名。
高句麗
大人〈國有五部。各有大人。皆貴人之族。〉
傉〈音鹿〉蕯〈五部大城。皆置比都督。〉
高麗
東南道招討使。知牙州軍事。〈太祖命金行濤。〉
征西征南等大將軍〈太祖命庾黔弼。〉
大都督府〈太祖以天安爲之。睿宗以咸州爲之。〉
節度使〈見監司條〉○防禦使〈見牧守條〉
兵馬使〈成宗八年。置于東北兩界。有知事副使判事。則宰相在京遙領。○後因亂。各道皆置之。發遣者。則有制置處置執捉加發等號。〉
行營兵馬使〈舊制。宰臣按邊出征。稱大番兵馬。文宗改之。〉
元帥〈睿宗。征女眞。以尹瓘吳延寵爲上元帥副元帥。是後。受鉞者多稱元帥。或兵馬使。○麗末倭患以後。分遣諸道元帥副元帥。助戰元帥，督察元帥，海道元帥。又有都巡問使，諸兵馬使。兵政多門。竟以無功。〉
都統使〈恭愍。各道置。〉指揮使〈臨亂則分遣各道。○部夫使同。〉都巡問使〈恭愍改稱都節制使。元帥爲節制使。〉萬戶〈事元以後。合浦全羅等地。置鎭軍鎭邊等萬戶。恭愍亦以西京安州泥城義州地。置之。〉防護使〈因亂置之。亦有別監。〉
監司沿革
三國
新羅都督〈見閫帥又有安撫諸軍事〉
高句麗傉薩。〈見閫帥〉處閭近支〈諸城置之。比刺史稱道使。又有參佐。〉
百濟方領〈王都外分東西南北中五方。方有領一人。以達卛爲之佐。方有十郡郡將三人。以德卛爲之郡將。猶唐刺史。〉
高麗
節度使〈專制方面。國初稱之。〉按察使〈顯宗改〉都部署〈文宗改〉按察使〈睿宗復〉按廉使〈忠宣王改三南加副使〉都觀察黜陟使〈昌。以按廉秩卑。以大臣爲之。改號。〉按廉使〈恭讓王復〉○轉運使〈國初。各道置。顯宗罷。〉監倉使〈兩界有之〉勸農使〈忠烈王。使按廉兼。〉○察訪使〈仁宗高宗遣之。巡問州郡。〉○安撫使〈顯宗置諸道。尋罷。○睿宗分遣諸道。名同而事異。亦名巡撫後有安慰察理等名。〉宣諭使廉問使〈恭讓置京畿左右道〉○計黜使〈點戶口則分遣之〉○王旨使用別監〈明宗置。〉
〈麗制。有事必置使。隨事立名。事已卽罷。殆不盡記。若軆察軆覆檢察使等。是也。〉
牧守沿革
三國
新羅州主，郡主〈脫解王置○南史。新羅邑在內曰啄評。外曰邑勒。有六啄評五十二邑勒。○按六啄評。疑六部也。〉
州都督〈見閫帥〉仕臣〈五京置。一云大尹一云仕大等。貳稱少尹。〉
郡太守縣小守〈一云制守〉縣令鎭頭〈各鎭有之。猶防禦使。〉
城主〈將兵守禦者之稱。三國同。又有將軍。〉村主〈羅制。鄕部曲。置長村。置大監弟監。掌一村之政。成宗改村長村正。〉
外司正〈見憲官〉○外位官〈文武王。五京諸州。置六徒。眞骨出居之。其位。視京位。〉嶽干〈視一吉飡〉述干〈視沙飡〉高干〈視級飡〉貴干〈視大奈麻〉選干〈視奈麻〉上干〈視大舍〉干〈視舍知〉一伐〈視吉次〉彼日〈視小烏〉阿尺〈視先沮知〉
高句麗〈唐書其州縣六十〉郡縣有宰太守
百濟郡將〈見監司南史。邑曰擔魯。國有二十二擔魯。以子弟宗族分據之。〉
高麗
留守〈成宗東西京置。文宗南京置。仁宗改西京留守使。忠烈王三京改府置尹。〉
團練使都團練使刺使〈成宗制爲州府之職。穆宗罷之。〉
大都護府〈國初。西京置。文宗置使副使。睿宗改牧。舊制。補外者幷帶京官。恭愍罷之。〉
牧〈成宗置十二牧。後罷牧置節度使。顯宗又改八牧。忠宣王。或以宰相爲使。〉
中都護府〈文宗。定使副使。〉
防禦鎭〈文宗。定使副使。〉
知州事知郡事
諸縣〈文宗。定令尉。睿宗諸小縣置監務。高宗罷尉。恭愍王。改令監務。爲安集別監。禑復舊。〉
諸鎭〈文宗。定將副將。〉
舘驛使〈新羅炤智王。置驛。後置京都驛。改號都亭驛。官有大舍史。○麗初。稱諸道巡官。顯宗改今名。恭讓王改驛丞。〉
句當〈成宗置于鴨綠渡。後諸津渡皆置。〉
事審官〈國初。以金傅掌慶州事審官。使知本州事。諸功臣效之。各爲本州事審官。後。各州郡皆置使本邑擧望。忠肅王罷之。民大悅。〉
藩司牧守屬官兵馬使〈判官錄事〉留守〈判官睿宗改少尹置司錄參軍掌書記法曹等官○忠烈王改三京爲府置尹判官司錄〉
大都護府〈判官。睿宗改通判。司錄。掌書記法曹。〉中都護〈上仝〉防禦使〈判官。法曹。文學。醫師。〉
知州郡〈同防禦使〉
中官沿革附內侍院
三國 未考
高麗 國初以後。但備宮闈之任。不得拜參官。
毅宗 自此。尊寵䆠者。事元以來。權傾一世矣。 內侍院麗時。成衆選官之法。曰內侍院。曰茶房。曰司栯。曰司衣。曰司彜。備宿衛近侍之任。名臣碩輔多從內侍中出。其選甚榮。後來冗濫避軍役者。爭相充補。至麗末猶存。與中官名同而實異。
恭愍王 設。內詹事內常侍內侍監等官。後置。內侍府有判事同判事知事僉事。以上幷設檢校官。同知事同僉事左右丞直副丞直司謁謁者宮闈丞奚官令給事通事。自正二品至從九品受官者。凡百二十一人。禑罷。恭讓王復。
勳爵沿革附加爵贈謚
三國 勳爵無聞。或有封君者。若高句麗安國君之流。是也。羅麗。皆有加爵贈職之例。贈謚無考。金庾信。贈興武大王。別例也。
高麗 勳二堦上柱國柱國爵五等公侯伯子男
文宗〈定制〉 上柱國正二品。柱國從二品。國公食邑三千戶正二品。郡公食邑二千戶從二品。縣侯食邑一千戶。縣伯七百戶。開國子五百戶並正五品。縣男三百戶從五品。
忠烈王 勳爵幷廢
恭愍王 復五等爵。又廢。麗制。賜功臣號。自四字有至十字者。
文武散堦沿革
新羅 太大角干〈一云太大舒發翰。文武王置此。以賞金庾信。位。在大角干上。〉大角干〈一云大舒發翰。太宗王置此賞金庾信居十七位之上。〉〈一位〉伊伐飡〈一云伊罰干。或干伐飡或角干或角餐或舒發翰或舒弗邯。○角干。古號酒多。〉〈二位〉伊尺飡〈一云伊飡〉〈三位〉匝飡〈一云匝判。或蘓判。〉〈四位〉波珍飡〈一云海干。或破彌干。〉〈五位〉大阿飡〈已上唯眞骨受〉〈六位〉阿飡〈一云阿尺干或阿餐○自重阿飡至四重〉〈七位〉一吉飡〈一云乙吉干〉〈八位〉沙飡〈或薩飡或沙咄干〉〈九位〉級伐飡〈或級飡或及伏干〉〈十位〉大奈麻〈或奈末○自重大奈麻至九重〉〈十一位〉奈麻〈或奈末○自重奈麻至七重〉〈十二位〉大舍〈或韓舍〉〈十三位〉舍知〈或小舍〉〈十四位〉吉士〈或稽知或吉次〉〈十五位〉大烏〈或大烏知〉〈十六位〉小烏〈或小烏知〉〈十七位〉造位〈或先沮知〉外位〈見牧守〉
高句麗〈本史闕〉 〈後漢書。其官九等曰。〉相加對盧沛者古鄒大加〈掌賓客如鴻臚〉主簿優日使者皁衣先人〈南史。亦同尊卑有等級其置官。有對盧則不置沛者。有沛者則不置對盧。北史其官十二等分掌內外事曰〉大對盧太大兄大兄小兄竟侯奢烏拙太大使者大使者小使者褥奢醫屬仙人〈其大對盧則以強弱相凌奪。不由王署。○隋書言宮十二等曰。太大兄次大兄次小兄次對盧次竟侯奢。餘上同。新唐書言其官十二級曰〉大對盧〈一云吐捽揔知國事〉欝折〈主啚簿者〉太大使者皁衣頭大兄〈所謂。皁衣者先人也。秉國政三歲一易。善職則否。凡代日有不服則相攻。王爲閉宮。守勝者聽爲之。○通考。吐捽下。有太大兄至皁衣頭大兄以上五官。掌機密謀政事。徵發兵馬。選授官爵。〉大使者大兄上位使者諸兄小使者過節先人古鄒大加〈通考。大兄下有收位使者。諸兄上有小兄。過節下有不過節。無小使者凡十五等。新羅平高句麗。量本國官品。授麗人。〉主簿〈授一吉飡〉大相〈授沙飡〉位頭大兄從大相〈授級飡〉小相狄相〈授奈麻〉小兄〈授大舍〉諸兄〈授舍知〉先人〈授吉决〉自位〈授烏知〉
百濟〈古爾王置十六品〉 〈一品〉六佐平〈見宰相北史五人〉〈二品〉達卛〈北史三十人〉〈三品〉恩卛〈北史云。恩卛以下官。無常員。各有部司。分掌衆務。〉〈四品〉德卛〈五品〉扞卛〈六品〉奈卛〈北史。已上冠飾。銀花。○服紫〉〈七品〉將德〈紫帶〉〈八品〉施德〈皁帶〉〈九品〉固德〈赤帶〉〈十品〉季德〈靑帶〉〈十一品〉對德〈十二品〉文督〈右黃帶服緋〉〈十三品〉武督〈十四品〉佐軍〈十五品〉振威〈十六品〉克虞〈右白帶服靑〉新羅平百濟。量本國官品。授濟人。京官達卛〈授大奈麻〉恩卛〈授奈麻〉德卛〈授大舍〉扞卛〈授幢知〉奈卛〈授幢〉將德〈授大烏〉外官達卛〈授貴干〉恩卛〈授選干〉德卛〈授上干〉扞卛〈授干〉奈卛〈授一伐〉將德〈授一尺〉
高麗初 〈官堦不分文武曰〉大舒發韓舒發韓夷粲蘓判波珍粲韓粲閼粲一吉粲級粲〈右新羅之制〉大宰相重副台司勳輔佐相注書令光祿丞奉朝判奉進位佐眞使〈右泰封之制參用二制尋用爲〉大匡正匡大丞佐丞大相之號〈又有〉元甫正甫元尹佐尹正朝正位甫尹軍尹中尹之號
成宗 文官改大匡〈爲開府儀同三司〉正匡〈爲特進〉大丞〈爲興祿大夫〉大相〈爲金紫興祿大夫〉銀靑光祿大夫〈爲銀靑興祿大夫〉〈武散堦凡二十九〉從一品〈驃騎大將軍〉正二品〈輔國〉從二品〈鎭國〉正三品〈冠軍〉從三品〈雲麾○右皆稱大將軍〉正四〈上中武下將武〉從四〈上宣威下明威〉正五〈上定遠下寧遠〉從五〈上遊騎下遊擊〉正六〈上耀武右皆稱將軍○耀武副尉〉從六〈上振威下振武〉〈自從六以下上皆稱校尉下皆稱副尉〉正七〈上致果下致果〉從七〈上翊威下翊麾〉正八〈上宣折下宣折〉從八〈上禦侮下禦侮〉正九〈上仁勇下仁勇〉從九〈上陪戎下陪戎〉
文宗 文散堦二十九從一〈開府儀同三司〉正二〈特進〉從二〈金紫光祿大夫〉正三〈銀靑光祿大夫〉從三〈光祿大夫〉正四〈上正議下通議〉從四〈上大中下中大夫〉正五〈上中散下朝議〉從五〈上朝請下朝散〉正六〈上朝議郞下承議郞〉〈此下稱郞〉從六〈上奉議下通直〉正七〈上朝請下宣德〉從七〈上宣議下朝散〉正八〈上給事下徵事〉從八〈上承奉下承務〉正九〈上儒林下登仕〉從九〈上文林下將仕〉
忠烈王 金紫光祿〈改爲匡靖〉銀靑光祿〈改爲中奉〉〈其餘擬上國者皆改之〉忠宣王改〈忠烈二十四年〉從一〈崇祿大夫〉正二〈興祿大夫〉從二〈正奉大夫〉正三〈正議大夫〉從三〈通議〉正四〈大中〉從四〈中大夫〉〈正五品以下上下幷從文宗舊制後有榮列正獻朝顯大夫之堦〉
忠宣王 〈又改一品始置正〉正一〈三重大匡又加壁上三韓之號又去〉從一〈重大匡〉正二〈匡靖大夫○改上大匡下正匡〉從二〈通憲大夫○改上匡靖下奉翊〉正三〈上正順下奉順改同〉從三〈上中正下中顯改同〉正四〈奉常〉從四〈奉善〉正五〈通直郞○自此爲郞〉從五〈初五品以下無從後改○朝奉〉正六〈承奉〉從六〈宣德〉正七〈從事此下無從〉八品〈徵事〉九品〈通事〉〈忠宣凡三改初二十七堦再十五堦終十九堦〉
恭愍王 正一〈上開府儀同三司改壁上三韓三重大匡又改特進輔國三重大匡○下儀同三司改三重大匡又改特進三重大匡〉從一〈上金紫光祿大夫改重大匡改三重大匡○下金紫崇祿大夫改無又改重大匡〉正二〈上銀靑光祿改匡靖又改光祿○下銀靑榮祿改無又改崇祿〉從二〈上光祿改奉翊又改榮祿○下榮祿改無又改資德〉正三〈上正議改正順又改正議○下通議改奉順又改通議〉從三〈上太中改中正又改太中○下中大夫改中顯又改中正〉正四〈中散改奉常○又改上中散下中議〉從四〈朝散改奉善○又改上朝散下朝列〉正五〈朝議郞此下稱郞改通直此下幷同初制〉從五〈朝奉改同〉正六〈朝請改承奉〉從六〈宣德改同〉七品〈修職改從事此下無從〉八品〈承事改徵事〉九品〈登仕改通仕〉〈恭愍王三改初二十一堦再十八堦終二十三堦〉
高麗諸司都監各色
都評議使司〈見宰相〉式目都監〈文宗定掌邦國重事使宰相兼〉三軍都揔制府〈見恭讓三年揔中外軍事〉廵軍萬戶府〈卽詔獄又掌捕盜〉尙瑞司〈卽政房或稱知印房或稱箚子房他官兼〉印符郞〈掌王府印信舊稱璽符郞〉印信司〈卽承旨房掌出納兼官〉迎送都監會議都監〈員額無數以練事者爲迎送會議幷文宗定〉典牧司〈此下亦皆文宗所定〉四面都監刪定都監八關寶勾覆院內庄宅都齋庫都祭庫內弓箭庫倉庫都監行廊都監幞頭店聚仙店慶仙店書籍店〈恭讓三年罷四年置書籍院掌鑄字〉給田都監祭器都監鹵簿都監都塩院東西大悲院濟危寶〈光宗置〉惠民局〈睿宗置掌藥局〉東西材塲〈此下又文宗定〉管絃坊街衢所光軍司〈定宗置〉征袍都監〈宣宗定掌軍士衣服〉養賢庫〈睿宗置屬國子〉宮闕都監〈光宗始置〉救濟都監〈睿宗始置忠穆王置賑濟都監禑置賑濟色〉禮儀詳定所〈睿宗置〉額號都監〈仁宗置〉平斗量都監〈明宗置〉別例祈恩都監〈明宗置〉山川裨補都監〈此下神宗置〉輸養帳都監五家都監敎定都監〈崔忠獻擅權置此掌百事金俊改稱敎定別監〉戎器都監〈高宗置下同〉救急都監淨事色〈忠宣王改齋醮都監〉行從都監〈此下元宗置〉田民辨正都監戰艦兵糧都監〈伐日本時〉鈿凾造成都監〈以皇后欲藏經求之也〉房庫監傳別監〈掌田地公案奴婢賤籍〉濟州逃漏人物推刷色〈此下忠烈王置〉舖馬箚子色寡婦處女推考別監〈時武人專國撰定名號鄙拙多類此〉農務都監燃燈都監人物推考都監諸領府完護都監經史敎授都監選軍鷹坊內乘〈忠穆王罷之以土田奴婢還本〉拶理辨違都監〈此下忠肅王置改除弊事目所爲此號〉火者據執田民推考都監盤纏都監〈入朝時置〉吏學都監〈忠惠王置〉整治都監〈此下忠穆王置掌諸道量田〉孩兒都監求福都監〈爲支應楡店寺置〉弘福都監〈此下恭愍王置〉興福都監典寶都監崇福都監禮儀推正都監推刷色刷卷都監〈徵公債者〉興王都監〈仁宗時已有此名〉習射都監禁殺都監祿轉捧上色刑人推正都監理學都監供辦都監〈掌正陵〉都揔都監〈點坊里軍〉火桶都監〈禑置下同〉折給都監〈掌均田里〉推徵色〈掌徵逋欠〉武藝都監點牛色〈爲進獻置〉別酒色別鞍色十學〈此下恭讓王置〉漢文都監世子朝見色三蘇造成都監〈明宗置〉諸宮殿官〈文宗定〉諸陵直諸眞殿直諸舘直諸壇直諸神廟直諸牧監直諸窰直諸亭院直
〈按麗制。省府各司外有別稱。如有軍國諸事。必別設一衙門掌之。本司便同虗設。事已卽罷。或有傳久永置者。名號多端。今錄之。以著當時官制之冗繁。〉
鄕職沿革
三國 未考
高麗初 一品〈三重大匡重大匡〉二品〈大匡正匡〉三品〈大丞佐丞〉四品〈大相元甫〉五品〈正甫〉六品〈元尹佐尹〉七品〈正朝正位〉八品〈甫尹〉九品〈軍尹中尹〉〈與朝官相應○麗祖。以掌民者稱戶長。統兵者稱將校。此鄕吏之始。〉
成宗〈改〉 兵部爲司兵倉部爲司倉堂大等爲戶長大等爲副戶長郞中爲戶正員外郞爲副戶正執事爲史兵部卿爲兵正筵上爲副兵正維乃爲兵史倉部卿爲倉正 麗制。郡邑首吏曰戶長。穆宗定年滿七十則屬安逸不任事。每歲初。朝謁于京曰正朝戶長。
顯宗 戶長副戶長兵正副兵正倉正副倉正兵倉史公須食祿史客舍史藥店史司獄史
文宗〈諸州縣吏〉 初職後壇史二轉兵倉史三轉州府郡縣史四轉副兵倉正五轉副戶正六轉戶正七轉倉正八轉副戶長九轉戶長
僧官沿革
新羅新羅尊崇異敎。寵以官爵。今著于末。
國統〈一云寺主。眞興王。始以惠亮爲之。〉
都唯那娘〈眞興王置〉
大書省〈眞興王。以安藏爲之。文武王。以信惠爲之。〉
阿尼大都唯那〈眞德置〉
少年書省〈元聖王置〉
州統〈九州各置一人〉
郡統〈十八郡各置一人〉
高麗麗氏代羅一襲舊迹尊寵緇髡無比
國師〈太祖以後。必以高僧二人。尊爲國師王師。國師最尊。至麗末猶然。〉
王師
僧統
古初官號別錄
朝鮮大夫〈有大夫禮〉博士〈衛滿爲之〉衛氏相將軍
三韓臣智邑借〈通考云。馬韓其國各有帥。大者名臣智。次邑借。辰韓同。〉險側樊穢殺奚〈辰韓。小邑各有渠帥。大者名臣智。次險側以下名。〉魏卛善邑君歸義侯中郞將都尉伯長〈馬韓官也○按。中郞將都尉。皆秦官。益信韓人之爲秦人。〉邑長。
濊侯邑君三老〈東沃沮同〉
'三國'新羅〈官號散見于上〉
高句麗〈官號畧見于上〉掌牲大主簿，九使者，中畏大夫，評者，駙馬都尉，長史，司馬參軍，相加，大加。〈國初。國相稱相加。大官稱大加。凡官名皆有加字。如馬中羊狗加之類。〉古鄒加〈通考云。掌賓客以太大使者爲之。〉國子博士，舍人，通事，典書客。〈右皆以小兄以上爲之〉武官。有大模達。〈以頭大兄以上爲之〉末客。〈比中郞將。大兄以上爲。其次領千人以下有差。〉○〈按句麗官爵。最無徵。以本紀考之。諸部各有沛者，于台，小兄，大使者，皁衣等官。朝官亦然。盖其職掌。與中朝官爲表裡。使之管攝。若左右中畏大夫之類。卽中朝之官。而不與於外部矣。〉
〈弓裔官散見上〉又有植貨府〈掌裁植〉障繕府〈掌修城〉珠淘府〈掌造器〉又有正匡元輔大相，元尹，佐尹，正朝甫尹，軍尹，中尹等號。
百濟〈官號畧見于上〉恩卛以下。官無常員。各有部司。分掌衆務。
〈內官〉前內部穀內部內𢈴〈北史作掠〉部外𢈴部馬部刀部功德部藥部木部法部後宮部
〈外官〉司軍部司徒部司空部司冦部點口部外舍部綢部日官部市部〈右見于北史。其義多未詳。〉○冠軍將軍，駙馬都尉，弗俟侯，長史，龍驤將軍，帶方太守。〈右見于本紀〉又有官名北門頭。
古今職官之異
大監〈新羅武官尊爵。今又以二品以上文武官。通稱爲大監。〉
別監〈高麗時。因事置官。多稱別監。頗貴顯者爲之。今則掖屬有別監。又州縣之佐。以鄕員爲之。亦稱別監。人家蒼頭亦稱之。〉
干〈新羅時。相呼尊貴之稱。今多卑賤之呼。治園圃者謂之園頭干。海民魚採者謂之捕鮓干之類。是也。〉
中樞府〈高麗樞密院也。今爲西班軍職。虗銜無實差者。〉
承旨〈高麗屬樞密院。今別設承政院置之。〉
注書〈高麗屬門下省。今屬承政院。〉
諫官〈高麗。以門下郞屬。爲諫官稱郞舍。今別設司諫院。〉
儀賓府，敦寧府〈高麗。公主及妃父。各開府置屬於家。今別立府設官。爲王朝職。〉
六曹〈高麗稱六部。其官稱尙書，侍郞，郞中，員外郞。事元以後。自中書以下省號官名。擬上國者。皆革之。今從麗之改制而各曹參判參議則舊無其稱。〉
萬戶〈忠烈以後。置萬戶爲尊貴之職。今邊將有萬戶。〉

[book_title]卷第一
上
〈起己卯朝鮮箕子元年。盡己未新羅阿達羅王二十六年高句麗新大王十五年百濟肖古王十四年。〉凡一千三百一年。
己卯朝鮮箕子元年。殷太師箕子東來。周天子。因以封之。
箕子。子姓。名胥餘。殷紂之親戚也。封於箕而子爵。故號箕子。〈史記註。箕國名。子爵也。一統志云。西華。故箕地。在開封府城西九十里。初。聖師食采於箕。故稱箕子。今邑中有箕子臺。〉仕殷爲太師。紂爲淫佚。箕子諫。不聽而囚之。乃被髮佯狂而爲奴。皷琴以自悲。及周武王伐紂入殷。命召公釋箕子囚。問殷所以亡。箕子不忍言。王乃問以天道。箕子爲陳洪範九疇。〈見史記及書傳〉箕子。不忍周之釋。走之朝鮮。武王聞之。因以朝鮮封之〈洪範大傳〉而不臣也。〈史記〉○東方。初無君長。有神人。降于太白山檀木下。國人立以爲君。是爲檀君。或曰。名王儉。國號朝鮮。卽唐堯二十五載戊辰歲也。〈按東方古記等書。所言檀君事。皆荒誕不經。檀君首出。必其人有神聖之德。故人就以爲君耳。古者神聖之生。固有異於衆人者。豈有若是無理之甚乎。其所稱桓因帝釋。出於法華經。其他所稱。皆是僧談。羅麗之代。尊崇異敎。故其弊至此矣。東方。累經兵火。國史秘藏。蕩然無存。而僧釋所記。得保於巖穴之中以傳。後世作史者。悶其無事可記。至或編入正史。世愈久而言愈實。使一區仁賢之方。歸於語恠之科。可勝歎哉。若是不經之說。一切不取。庶欲洗刷襲謬之陋習爾。夫先王制禮。祀典最嚴。今文化縣九月山。有三聖祠。自勝國至本朝。祭桓因，桓䧺，檀君。檀君祭之固當矣。因䧺亟去勿疑。非其鬼之祭。此類是也。〉敎民編髮盖首。君臣，男女，飮食，居處之制。自此始焉。初。冀州東北之地。東夷居焉。堯德廣被。卛皆歸化。貢其皮服。舜攝政。置幽營二州。覊屬諸夷。〈按遼地。古初爲東夷之地。故禹跡所及。至于右碣石。而曰。島夷皮服。島夷。指我東也。我東地形。三面阻海。其狀如島。故漢書朝鮮在海中越之象。是也。堯舜之際。德敎漸敷。東夷歸化者益多。故以冀州東北之地。爲幽州。今遼河以西是也。以靑州東北越海之地。爲營州。今遼河以東是也。聖人之治。務德不務廣地。此盖如後世覊縻州要以繫屬夷貊而已。〉夏禹卽位。會諸侯於塗山。檀君。遣子夫屢入朝。至商王武丁八年甲子。入阿斯達爲神。在位一千十七年。壽一千四十八云。崔氏溥曰。唐虞至夏商。世漸澆漓。人君享國。久長不過五六十年。安有檀君。獨壽千四十八年。以享一國乎。知其說之誣也。前輩。以爲傳世歷年之數。此說近理。近世權近。入覲天庭。太祖命賦詩。以檀君爲題。近詩曰。傳世不知幾。歷年曾過千。時以近言爲是。○檀君初都平壤。後徙白岳。檀君薨後一百九十六年。〈此年數。當係于檀君子孫。〉而箕子東封。○初。東方夷有九種。曰𤱶夷，方夷，干夷，黃夷，白夷，赤夷，玄夷，風夷，陽夷。卛皆土着。天性柔順。喜飮酒歌舞。或冠弁衣錦。器用俎豆。夏后太康失國。夷人始叛。及后相卽位。征𤱶夷。明年又征黃夷。七歲。干夷𤱶夷。賓于夏。少康以後。夷人始服王化。方夷來賓。自是獻其樂舞。后槐三歲。九夷賓于夏。后泄卽位。命𤱶夷，白夷，赤夷，玄夷，風夷，陽夷。始加爵命。后發元歲。諸夷賓于王門入舞。桀之亂。𤱶夷入居邠，歧之間。桀爲暴虐。諸夷多內侵。殷湯革命。伐而定之。仲丁六祀。又有藍夷復叛。自是諸侯。或服或叛。及武乙。東夷寖盛。遂分遷淮岱。漸居中土。所謂徐夷是也。周初。封商大師國於朝鮮。時管蔡叛周。招誘淮夷作亂。周公征定之。其後徐夷僭號。穆王命楚滅之。至楚靈王會申。亦來同盟。後越遷琅瑘。遂陵暴諸夏。侵滅諸小國。秦幷天下。其淮泗夷。皆散爲人戶。於是。東夷之入居中國者皆盡。〈按或問。東夷古初種落寔繁。地別號殊。未必皆在我疆則子之編于此者。何也。曰其種。雖不一。而其地。要不出遼瀋內外之地。檀氏亦安知非九夷之一乎。大抵東方。木氣勝而多仁。故兩漢書皆云。東夷天性柔順。其言與我人。資性相符。尤爲可信。且堯舜之際。幽營在其治內。檀君與堯幷立。跨居鴨綠內外。去聖人之化不遠。是以其冠弁俎豆。有中夏之風。而箕子東來。又施仁賢之化。夫子之浮海欲居。盖以是也。班范顔籕之言。豈欺我哉。後漢書及通典東夷傳。論九夷始末。故今附于此。以備掌故之資。〉
都平壤。○築城郭。○施八條之敎。
箕子之來。中國人隨之者五千。詩書禮樂醫巫陰陽卜筮之流。百工技藝。皆從焉。初至。言語不通。譯而知之。敎民禮義。使知中國之制。父子君臣之道。設禁八條。其略。相殺償以命。相傷以穀償。相盜者。男沒爲其家奴。女爲婢。自贖者。人五十萬。雖免爲民。俗猶羞之。嫁娶無所售。是以其民不盜。無門戶之閉。婦人貞信不淫。其民飮食以籩豆。崇信讓篤儒術。釀成中國之風敎。以勿尙兵鬬。以德服強暴。隣國皆慕其義歸附。衣冠制度。悉同乎中國。〈漢書凾虗子補〉宋范曄曰。箕子施八條之約。使人知禁。邑無淫盜。門不夜扃。回頑薄之俗。就寬略之法。行數百年。故東夷。通以柔謹爲風。異乎三方。仲尼以爲可居。亦徒有以焉爾。若箕子之省簡文條而用信義。其得聖人作法之原矣。唐柳宗元曰。凡大人之道有三。一曰正蒙難。二曰法授聖。三曰化及民。殷有仁人曰箕子。實具玆道。以立于世。故孔子述六經之旨。尤慇懃焉。當紂之時。大道悖亂。是用保其明哲。與之俯仰。晦是謨範。辱於囚奴。在易曰。箕子之明夷。正蒙難也。及天命旣改。生人以正。乃出大經。用爲聖師。周人得以序彜倫而立大典。故在書曰。箕子歸作洪範。法授聖也。及封朝鮮。推道訓俗。惟德無陋。惟人無遠。用廣殷祀。俾夷爲華。化及民也。卛是大道。聚於厥躬。天地變化。我得其正。其大人歟。李氏晬光曰。箕子八條。只有三條。或疑幷五倫爲八云。〈按漢書。所稱八條而只擧三條。三條卽洪範八政中司冦事也。箕子爲治。必不捨洪範而他圖。八條恐指八政而言也。〉
定田制。敎民田蠶。
箕子用殷田制。敎民以田蠶織作。〈井田遺址在今平壤府南外城內〉不三年。民皆向化。禮俗以興。朝野無事。人民歡悅。以都邑之江。比黃河。以其山。比嵩山。〈卽大同江。永明嶺。〉作歌頌禱其德。韓氏〈百謙〉曰。余到平壤。見箕田遺制。阡陌皆在。整然不亂。古聖人經理籌畫。變夷爲夏之意。猶可想見。其田形畒法。與今孟子所論井字制不同。其中含毬正陽兩門間區畫。最爲分明。其制皆爲田字形。田有四區。區皆七十畒。大路之內。橫而見之。有四田八區。四田四象之象耶。八區八卦之象耶。八八六十四。正正方方。其法象先天方圖。噫此盖殷制也。孟子。殷人七十而助。七十畒。本殷人分田之制。箕子殷人。其畫野分田。宜倣宗國。其與周制不同。無疑矣。惟玆阡陌。數千年來。變革改正。難保其不差尺寸。而其大略。界區以一畒之路。界田以三畒之路。其三方九畒大路。由城門達之永歸津頭。似是往來通衢。而非專爲田間阡陌而設。然其必以十六田六十四區爲一甸。則亦不無界限之意。自此以外。田界之路。或有侵耕失古處。則後人未知制作本意。必以三畒爲準而正之。無復有大中之分。八卦法象。雖不可尋。而其以七十畒爲一區。四區爲一田。兩兩相幷而去。則盡一野皆同矣。按班史刑法志云。四井爲邑。四邑爲丘。四丘爲甸。甸有六十四井云云。其井邑丘甸之名。雖用周制。而以四起數。四四成方。與此脗合。班氏之學甚博。或恐有所沿襲來歷也。其尖斜欹側。不能成方處。或一二田。或一二區。隨其地勢以爲之。此則鄕人傳稱爲餘田云。雖周家井田之制。其地。難得如繩直準平。而其不成處。不可棄而不用。則恐其制不得不如此也。其公田廬舍之制。雖不得考。然其制田。旣非井字之形。則孟子所謂中有公田。八家皆私百畒之制。已逕庭矣。意者殷之時。雖田於野而其廬舍。未必在田傍。或皆聚居村落城邑之中。其公田。亦都在一隅之地。未必介在私田之中。糞耕耘穫之際。遠近不同。民有病者。且人文漸備。吉㐫禮縟。七十畒。爲不足於養生送死之資。故姬周之有天下也。順天因人。增爲百畒。且制井田之法。八家同井。中置公田。
壬午四年。箕子朝周。
箕子。以素車白馬。〈殷人尙白也〉朝周。過故殷墟。感宮室毁壞生禾黍。箕子傷之。欲哭不可。欲泣爲近媍人。乃作麥秀詩以歌之。其詩曰。麥秀漸漸兮。禾黍油油。彼狡童兮。不與我好兮。所謂狡童者。紂也。殷人聞之。皆爲流涕。〈竹書史記補〉宋曾鞏曰。武王克商。封箕子于朝鮮而不臣。曰朝周者。所謂於周爲客也。〈按洪範一篇。言王訪于箕子。則王就而見之。不敢屈也。箕子稱武王。曰而曰汝。而自稱我。終不臣周也。然則曷爲受封而朝周乎。曰武王之封。固在箕子去之之後。猶以客禮待之。故箕子。亦朝周而不憚。曾氏之說是矣。尙書大傳。麥秀歌以爲微子所作。與史記不同。此未可詳。而竹書記年。武王十六年。箕子朝周云。則箕子之朝周信然矣。且以左傳證之。僖公十五年。秦穆公曰。吾聞唐叔之封也。箕子曰。其後必大。晉其庸可冀乎。箕子若不朝周。則此言。何爲而作。彼西戎之君。亦何以聞之乎。〉
戊午四十年。箕子薨。
壽九十三。葬平壤北兔山。卞氏季良曰。箕子。武王之師也。武王。不以封於他方。而于我朝鮮。朝鮮人親炙。君子得聞大道之要。小人得蒙至治之澤。其化至於道不拾遺。此豈非天厚東方。畀之仁賢。以惠斯民。而非人所能及也。井田之法。八條之約。炳如日星。吾邦之人。世服其敎。後之千祀。如生其時。愀然對越。自有不得已者矣。李氏廷龜曰。天生蒸民。必降聖賢。作之君作之師。遂其生立其敎。羲軒堯舜之敎中土是已。我東雖僻。亦天民也。而曰自檀君。人文未彰。倘微箕子之敎。終爲左袵之俗。箕子之敎東方。猶羲軒堯舜之敎中土。有不得而已者。此非天意歟。〈按皇天。眷佑我邦。太師東來。篤我以彜倫。敎我以禮樂。使人淪肌浹骨。涵育於大化之中。雖其迹已遠。其言已湮。而民之受敎而服習者。歷千祀而不泯。傾覆于四郡二府之際。夷于三國。佛于羅麗。而其禮義之根於心者。則愈久不替。是以聖人。有欲居之意。前史有君子之稱。豈徒然哉。莫非太師之敎使然也。東人之不知其所以然。猶魚游於水而不知賴水以生也。當時制作。雖無傳者。而今我人。大冠白衣。媍女之首餙。說者謂殷之遺制。其或信然也。〉
壬戌朝鮮〈年代紀年無考〉○孔子卒于魯。
春秋之際。王室微弱。諸侯爭強。孔子傷天下之無賢君也。歎曰。道不行。乘桴浮于海。後又曰。欲居九夷。或曰陋。如之何。子曰。君子居之。何陋之有。
戊戌朝鮮〈年代紀年無考〉○燕伯僭稱王。侯欲伐不果。亦稱王。
箕子薨。子孫世君東方。而年代無考。至是。燕易王僭號。欲東略地。朝鮮侯。欲興兵伐燕。以尊周室。大夫禮。諫之乃止。使禮西說燕。燕亦止不攻。侯復稱王。〈文獻通考。魏略補。○按是時。周爲共主而燕伯稱王。其罪當伐。朝鮮侯。眇然在荒服之外。欲擧問罪之師。其意大矣。然而無桓文之才。列國之助。不量其力。挑禍隣國。則義聲未彰。而必先受禍。大夫禮之謀國。亦可謂忠矣。且問燕之罪。以其僭號而末乃尤而效之。其尊周之心。果安在哉。〉
庚辰朝鮮〈年代紀年無考〉○王否。服屬于秦。尋薨。子準立。
初。朝鮮稱王。其後子孫稍驕虐。燕將秦開。甞質於東胡。胡甚信之。歸以襲破東胡。攻朝鮮西方。取地一千餘里。至滿潘汙爲界。朝鮮始弱。及秦幷天下。王否畏秦。遂服屬於秦。不肯朝會。否。箕子四十世孫也。尋薨。子準立。〈文獻通考魏略補。〉
辛巳王準元年。
壬辰十二年。燕齊趙民來投。
始全燕時。略屬眞番朝鮮。爲置吏築障塞。秦滅燕。屬遼東外徼。及二世立。天下大亂。燕齊趙民愁苦。稍稍亡歸朝鮮者。數萬口。〈漢書。文獻通考補。○按此中國人來投之始。中國有變一隅。東韓常爲逃難之所。歷世皆然。此誠安危之機也。處置得宜則莫非我民。若失其道。易以生變。處之當如何。散處州郡。安其田業。簡其才勇。編之行伍。拔其豪俊。授以職任。使不失所而已可也。若失於節制。使之聚而成羣。則飢附飽颺。喜怒易生。而至於難制矣。此時秦亂。燕齊趙民之來投者。數萬口。後日衛滿來降。封之百里。令守西邊。滿以亡命鷙悍之姿。擁數千之衆。而詿誘前來數萬失所之民。如之何不羣然影從也。箕王處失其宜。終以滅亡。可爲後來之戒。〉
戊戌十八年八月。北貊致梟騎。助漢伐楚。
貊。東夷國名。
己亥十九年。與漢。以浿水爲界。
漢旣定天下。以盧綰爲燕王。以燕所築遼東障塞。爲遠難守。復修遼東古塞。至浿水爲界。〈漢書補。〉
丙午二十六年。燕人衛滿來降。拜爲博士。守西鄙。
漢燕王盧綰。反入㐫奴。衛滿亡命。聚黨千餘人。推䯻蠻夷服。東走出塞。渡浿水來降。說王求居西界故秦空地上下障。與諸亡命。爲國藩屛。王信寵之。拜爲博士。賜以圭。封之百里。令守西邊。〈漢書。文獻通考。魏略補○按以小事大。以弱服強。以夷狄歸中國。此不易之定理也。我東。地偏國小。昵近中華。唯不失大國之援。然後可以自存矣。衛滿聚黨數千人。乘亂出奔。則是中國之叛民也。王。乃容受叛民。使守西鄙。欲與大邦爲讐。幸以此時。天下新定。呂后志在休養。故不至用兵。若遇如漢武者。卽不待衛滿之叛。而問罪之師。亦必東駕矣。〉
戊申二十八年。〈朝鮮王衛滿元年。○是歲僭國一。〉衛滿。叛襲王都。王南奔。滿。稱朝鮮王。都王儉城。
滿居西鄙。誘亡黨稍衆。乃遣人詐告王。言漢兵十道至。求入宿衛。遂還攻王。王與滿戰不敵。將其左右宮人。及餘衆數千人。南奔馬韓。自箕子至準四十一世。凡九百三十年而失國。崔氏〈溥〉曰。箕子。以明疇之學。高不臣之志。斂以東歸。敷八條之敎。行井田之制。其深仁厚澤。足以固結民心。而壽國脉於綿遠矣。吾東方禮俗之美。聞於天下。夫子有欲居之志。漢史稱仁賢之化。唐書美君子之國。宋朝以爲禮樂文物之邦。涵虗子亦曰。詩書仁義之國。則吾箕子過化存神之妙。惠我東方者。歷千萬祀而如一日也。惜其載籍不傳。文獻無徵也。○滿擊破朝鮮。稍役屬眞番，朝鮮諸夷。及故燕齊亡命者。王之。都王儉。會。孝惠高后時。天下初定。遼東太守。約滿爲外臣。保塞外。以故滿得以兵權財物。侵降其傍小邑。眞番臨屯。皆來服屬。地方數千里。〈漢書補。○按史記及前漢書。始立朝鮮傳。又按或言衛滿。是中國之人。不係朝鮮臣子。則不當在簒賊之例云。此言不是。史旣云滿來降。又云以滿。拜爲博士。又云求入宿衛。其臣事之跡明矣。亦梁侯景之流也。綱目於侯景。曷甞不以簒賊待之耶。通鑑。與檀箕幷稱三朝鮮。有若德同義均者然。其義誤矣。〉
王。攻破馬韓。都金馬郡。〈今益山郡也。〉
王南奔。攻馬韓破之。自立爲韓王。是爲武康王。〈今益山五金寺峯西。有雙陵。高麗史云。後朝鮮武康王及妃陵也。俗號永通大王陵。又箕準城。在龍華山上。〉準。王馬韓。不與朝鮮相往來。其子友親。留在國。因冐姓韓氏。○韓地在朝鮮東南海上。其種有三。曰馬韓。曰辰韓。曰弁辰。卽卞韓也。〈晉梁二書作卞韓〉馬韓在西。有五十四國。其地北與樂浪。南與倭接。辰韓在東。十有二國。其地北與穢貊。南近倭。弁辰在辰韓之南。亦有十二國。地近倭。凡七十八國。大者萬餘戶。小者數千戶。各在山海間。皆古辰國也。馬韓最大。共立其種爲辰王。都目支國。〈今未詳〉盡王三韓之地。其諸國王先。皆是馬韓種人。辰韓耆老。自言秦之亡人。避苦役。來韓國。馬韓割其東界地與之。言語有類。秦人或謂之秦韓。其王常用馬韓人作之。世世相繼襲。不得自立爲王。明其爲流移之人也。弁辰不知其始祖。屬於辰韓。與辰韓雜居。亦有城郭。衣服居處。與辰韓同。言語風俗相似。號三韓。〈後漢書杜氏通典補〉韓氏〈百謙〉曰。我東方。在昔自分爲南北。其北。本三朝鮮之地。後爲高句麗。其南。乃三韓之地。後漢書云。弁韓在南。辰韓在東。馬韓在西。其指三韓地方。亦已詳矣。後赫居世。爲辰韓所推。而新羅始焉。溫祚。滅馬韓。而百濟興焉。首露據辰韓南界。伽倻之南。智異之東。皆其所有。疑卽弁韓之地也。然則南自南。北自北。本不相攙入。雖其界限。不知的在何處。而恐漢水一帶。爲限隔南北之天塹也。林氏象德曰。是時朝鮮旣亡。三韓洪荒。人民隨地聚居。各爲部落。間有䧺長。皆稱曰國。三韓所統無慮七十餘國。朝鮮濊貊之間。小國不可殫記。自新羅肇興。數十年間。高句麗起於浿北。百濟起於漢南。而諸小國或降或滅。皆爲三國郡縣。〈按後漢書。及三國魏志。始立三韓傳。文獻通考曰。馬韓人。知田蠶作綿布。出大栗如梨。有長尾鷄長五尺。邑落雜居。亦無城郭。作土室形如塚。開戶在上。不知跪拜。無長幼男女之別。不貴金寶錦罽。不知騎乘馬牛。惟重纓珠。以綴衣爲餙。又懸頸垂耳。大卛皆魁頭露紒。布袍草履。其人壯勇。少年有築室作力者。輒以繩貫脊皮。縋以大木。嚾呼爲健。常以五月。祭鬼神。晝夜酒會。羣聚歌舞。舞輒數十人相隨。蹋地爲節。十月。農功畢。亦復如之。諸國邑。各以一人主祭天神。號爲天君。又立蘇塗。建大木。以懸鈴皷。事鬼神。蘇塗之義。有似浮屠。其南界近倭。亦有文身者。其國各有帥。大者自名爲臣智。其次爲邑借。散在山海間。無城郭。有愛襄國，牟水國，桑外國，小石索國，大石索國，古誕者國，臣濆沽國，伯齊國，速盧不斯國，優休牟涿國，古離國，怒藍國，月支國，咨離牟盧國，素謂乾國，古爰國，莫盧國，卑離國，占離卑國，臣釁國，支侵國，狗盧國，卑彌國，監奚卑離國，古蒲國，致利鞠國，冉路國，兒林國，駟盧國，內卑離國，感奚國，萬盧國，辟卑離國，舊斯烏旦國，一離國，不彌國，友半國，狗素國，捷盧國，牟盧卑離國，臣蘇塗國，莫盧國，古臘國，臨素半國，臣雲新國，如來卑離國，楚山塗卑離國，一難國，狗奚國，不雲國，不斯濆邪國，爰池國，乾馬國，楚離國。凡五十餘國。大國萬餘家。小國數千家。摠十餘萬戶。臣智。或加侵呼臣雲遣支報安邪踧支濆臣離兒不例拘邪秦支廉之號。其官有魏卛善，邑君，歸義侯，中郞將，都尉，伯長侯。○辰韓。其俗名國爲邦。弓爲弧。賊爲冦。行酒爲行觴。相呼皆爲徒。諸小邑。各有渠帥。大者名臣智。次有險側。次有樊穢。次有殺奚。次有邑借。皆其官名。土地肥美。宜五穀。知蠶桑作縑布。乘駕牛馬。嫁娶以禮。其俗男女有別。以大鳥羽送死。其意欲使死者。飛揚。國出鐵。韓穢倭皆從取之。諸市買皆用鐵。如中國用錢。又以供給二郡。俗喜歌舞飮酒皷琴瑟。其瑟形如筑。彈之亦有音曲。兒生便以石壓其頭。欲其匾。故辰韓人皆匾頭。男女近倭。亦文身。便步戰兵仗。與馬韓同。其俗行者相逢。皆住讓路。○弁辰。亦有城郭。衣服居處。與辰韓同。言語風俗相似。祠祭鬼神有異。施竈皆在戶西。其人形皆長大美髮。衣服㓗凈。而刑法嚴峻。其國近倭。故頗有文身者。辰弁二國。有已柢國，不斯國，弁彌離彌凍國，弁接塗國，勤耆國，難彌離彌凍國，弁古資彌凍國，弁古淳是國，冉奚國，弁半路國，弁樂奴國，軍彌國，弁軍彌國，弁彌烏耶馬國，如湛國，弁甘路國，戶路國，州鮮國，馬延國，弁狗邪國，弁走漕馬國，弁安邪國，弁瀆盧國，斯盧國，優中國。合爲二十四國。大國四五千家。小國六七百家。摠四五萬戶。○此爲二十五國。恐軍彌國疊錄也。〉
己酉馬韓王箕準元年。
癸丑馬韓〈衛氏朝鮮〉秋。濊君南閭降漢。漢置滄海郡。
濊。亦朝鮮之地。漢令彭吳開道。通濊貊朝鮮。濊君南閭卛男女二十八萬口。詣遼東內屬。帝以其地爲滄海郡。〈濊國古城。在今江陵府東。○漢書補○後漢書。始立穢傳。〉
〈按。此中國置郡之始。山川區別。風氣殊異。嗜欲不同。言語不通。聖人因時設敎。所以達其志。而通其俗也。我東。與中華山川隔絶。是天生別區。不可列於中國之郡縣明矣。是以唐虞三代之際。惟聞貢其皮服獻其樂舞。覊縻之而已。未聞並呑割裂。必欲爲中國之地。而後已也。漢武帝窮兵黷武。惟事四夷。地雖廣而德不務。威雖加而惠不暢。徒弊中國。得不補失。顧何益哉。滄海郡建未幾而罷矣。四郡建未幾而合矣。玄菟移郡治矣。樂浪省東部矣。力不能守。而擧措顚倒。徒爲夷濊之所笑。豈不爲中國羞哉。後日唐高宗欲縣麗濟。元世祖亦置行省。大明太祖將置鐵嶺衛。皆欲襲漢武之侈心。而未達古聖王之道者也。〉
乙卯馬韓〈衛氏朝鮮〉漢罷滄海郡。
漢丞相公孫弘。以罷敝中國。奉無用之地。諫罷之。〈漢書補。〉
壬申馬韓〈朝鮮王右渠〉朝鮮王右渠。殺漢遼東都尉涉何。
衛滿卒。傳子。及孫右渠。誘漢亡人滋多。又未甞入見。辰國欲上書見天子。又壅閼不通。是歲。漢使涉何誘右渠。終不肯奉詔。何去至界上臨浿水。使御刺殺送何者朝鮮裨王長。卽渡馳入塞。遂歸報天子曰。殺朝鮮將。帝爲其名美。卽不詰。拜何爲遼東東部都尉。朝鮮㤪何。發兵襲攻殺何。〈按辰國者。馬韓也。通典曰。箕準逐馬韓王。自立爲辰王是也。東方自檀君立國。專心事大。至于箕子。白馬朝周。後君亦欲伐燕。以尊周室。至此已爲劉漢。而一脉拱北之誠。終始不懈。此東人之所以見稱於中國。而亦能保守邦域者也。至於衛氏。與檀箕。䂓模自別。而旋致覆滅。由不得其術故也。〉
夏六月。漢伐朝鮮。
帝募天下死罪爲兵。遣樓船將軍楊僕。從齊浮渤海。左將軍荀彘。出遼東。〈漢書補○按。我東。三邊環海。一隅連陸。誠四面受敵之國也。東南緣海。接近倭域。乘船冦掠。無所不到。又與中國失和。則陸從遼碣。水由渤海。漢魏隋唐之事。可鑑也。知此意。則海防邊圉之策。當加之意。而要不使挑釁而致變也。〉
癸酉馬韓〈是歲衛氏朝鮮亡〉春三月。漢軍圍王儉城。夏。朝鮮人。弑其君右渠出降。大臣成己死之。衛氏亡。
漢兵入朝鮮境。朝鮮王右渠。發兵拒險。楊僕將齊兵七千人。先至王儉。右渠城守。窺知僕軍少。卽出城擊僕。僕軍敗散。遁山中十餘日。稍求退散卒復聚。荀彘擊朝鮮浿水西軍。未能破。天子爲兩將未有利。乃使衛山。因兵威往誘右渠。右渠見使者頓首謝。願降恐兩將詐殺臣。今見信節請復降。遣太子入謝。獻馬五千匹及軍𩞯。人衆萬餘持兵方渡浿水。使者及荀彘。疑其爲變。謂太子。已服降。宜令人無持兵。太子亦疑使者荀彘詐殺之。遂不渡浿水復引歸。山還報天子。天子誅山。彘破水上軍。乃前至城下。圍其西北。楊僕亦往會居城南。右渠遂堅城。數月未能下。彘所將燕代卒多勁悍。僕將齊卒已甞敗亡困辱。卒皆恐將心慙。其圍右渠。常持和節。彘急擊之。朝鮮大人。乃陰間使人私約降。僕往來言尙未肯决。彘數與僕期戰。僕欲就其約不會。彘亦使人求間隙。降下朝鮮。朝鮮不肯心附僕。以故兩將不相能。〈按。自古兩將出師邀功絶域。未有能和者。故朝鮮能間之。而兩將終不能保其功名。〉彘心意。僕前有失軍罪。今有朝鮮私善。而不能降。疑其有反計。未敢發。天子。以兩將圍城乖異。兵久不决。使濟南太守公孫遂往征之。有便宜得以從事。遂至。彘曰。朝鮮當下。久之不下者。樓船數期不會。具以素所意告曰。今如此不取。恐爲大害。遂亦以爲然。乃以節召僕入彘營計事。卽命彘麾下執僕幷其軍。以報天子。天子誅遂。彘已幷兩軍。卽急擊朝鮮。朝鮮相路人，相韓陰，尼谿相參〈按尼谿濊音之反〉，將軍王唊〈音頰〉，相與謀曰。始欲降樓船。樓船今執。獨左將軍幷將戰益急。恐不能與戰。王又不肯降。〈按右渠雖亡國之君。亦非等閑人〉陰，唊，路人。皆亡降漢。路人道死。夏。泥溪相參。使人殺右渠降漢。自衛滿至右渠。凡三世八十六年而亡。許氏〈穆〉曰。衛滿未有積仁行德。徒以亡人。以詐逐王準。奪之國而幷之。不義甚矣。二世而滅亡。暴得者暴亡。何以傳世久長。與檀箕幷哉。○朝鮮已降。獨王儉城不下。右渠之大臣成己。復攻漢吏。荀彘。使右渠子長。降相路人之子㝡。告諭其民。殺成己。以故遂定朝鮮。〈漢書補○按當此之時。國破君亡。大臣內叛。成己獨能不恤其身。奮然固守。其視路人輩賣國偸生。忠節偉然。可以爲後世人臣之勸矣。漢書云。成己叛復攻吏。又云。誅成己。是敵國之辭。故筆法如此。東國通鑑。因以書之。以爲眞若有罪者然。何哉。〉
漢分朝鮮。爲樂浪，臨屯，玄菟，眞番四郡。
樂浪治朝鮮縣。〈今平壤府〉臨屯治東暆縣。〈暆音施。今江陵府。〉玄菟治沃沮城。〈今咸鏡南道〉眞番在霅縣。〈霅音颯。在胡地。今未詳。○幷見地理考〉封參爲澅淸侯。〈澅音獲地在齊〉陰爲狄苴侯。〈地在漢渤海郡〉唊爲平州侯。〈在泰山梁父縣〉長爲幾侯。〈地在河東〉㝡以父死頗有功。爲涅陽侯。〈在南陽郡〉荀彘徵至。坐爭功相嫉乖計棄市。楊僕。亦坐兵至列口。〈見地理考〉當待彘。擅先縱失亡多當誅。贖爲庶人。四郡。自內屬以後。取吏於遼東。吏見民無閉藏。及賈人往者。夜則爲盜。俗益薄。犯禁多至六十餘條。仁賢之化變矣。漢班固曰。東夷天性柔順。異於三方。故孔子悼道不行。設桴于海。欲居九夷。有以也夫。〈漢書補。〉
己亥馬韓漢。罷眞番郡。移玄菟郡於高句麗。合臨屯於樂浪。尋置樂浪東部都尉。
初。漢以沃沮地爲玄菟郡治。爲夷貊所侵。徙郡於高句麗西北。〈漢高句麗縣。在今瀋陽之奉天府北。〉自單大嶺〈今鐵嶺〉以東。沃沮濊貊。皆屬樂浪。後以境土曠遠。復分樂浪之嶺東七縣。置東部都尉。治不耐城。〈在今嶺東。未詳。○後漢書補。〉
壬戌馬韓扶餘君解夫婁。東遷其都。
扶餘國。在玄菟北千里。莫知其先。或曰檀君之後。北徙爲扶餘國。以解爲姓。初。其王解慕潄。自稱天帝子。又號檀君。生子夫婁。夫婁老而無子。〈按百濟溫祚。爲夫婁庶孫優台之子。則此云無子者可疑。東史之錯亂無徵。盖如是矣。〉祭山川求嗣。其所御馬至鯤淵。〈在今胡地未可詳〉有小兒金色蛙形。喜曰。此天賚我令胤乎。乃收養之名曰金蛙。立爲太子。其國相。謂夫婁曰。東海之濱有地。土壤腴膏宜五穀。可都也。遂勸王移都。又稱東扶餘。〈按後漢書。及三國志。始立夫餘傳。杜氏通典曰。晉時夫餘庫有印文。言濊王之印。國有故城名濊城。盖本濊貊之地。其國。在長城之北。去玄菟千里。南與高句麗。東與邑婁。西與鮮卑接。北有弱水。地可方二千里。有戶八萬。東夷之域。㝡爲平敞。土宜五穀。不生五果。有宮室倉庫牢獄。多山陵廣澤。其人性强勇謹厚。不冦鈔。以六畜名官。有馬加，牛加，猪加，狗加，大使。大使者使者。邑落有豪民。名下戶皆爲奴僕。諸加別主。大者數千家。小者數百家。會同拜爵揖讓升降。有似中國。以臘月祭天。譯人傳辭。皆跪手據地窃語。用刑嚴急。殺人者死。沒其家人爲奴婢。窃盜一責十二。男女淫。婦人妬。皆殺之。兄死妻嫂。與北狄同俗。出名馬赤玉美珠。大者如酸棗。以弓矢刀矛爲兵。家家自有鎧仗。作城柵。皆圓有似牢獄。行人無晝夜好歌吟。一聲不絶。有軍事。亦祭天。殺牛觀蹄。以占吉㐫。蹄解者爲㐫。合者爲吉。有敵諸加自戰。下戶但擔糧食之。其死。夏月皆用氷。殺人殉葬。多者百數。厚者有棺無槨。其君喪。男女皆從白。婦人着布面衣。去環珮。大軆與中國彷彿。〉
甲子馬韓〈新羅始祖朴赫居世元年。○是歲新國一。○按新羅。初稱斯盧。今主後定之名焉。〉夏四月。辰韓六部。立朴赫居世。爲君。稱居西干。國號斯盧。
先是朝鮮遺民。分居東海濱山谷。爲六村。曰閼川楊山。曰突山高墟。曰觜山珍支。〈一云干珍〉曰茂山大樹。曰金山加利。曰明活山高耶。是謂辰韓六部。六部耆老。皆會於閼川。議曰。我輩無君。民皆放逸。盍求有德者以爲君乎。時楊山部。有朴赫居世者。歧嶷夙成。有神聖之質。高墟村長蘇伐公。與六部人。推尊之。至是年四月丙辰。立爲君。時年十三歲。稱居西干。國號斯盧。居西干。辰言王。或云貴人之稱。金氏〈富軾〉曰。海東有國久矣。自箕子受封於周室。衛滿僭號於漢初。年代綿邈。文字踈略。莫得以詳焉。至於三國鼎峙。其始終。可得而考焉。權氏〈近〉曰。孔子刪詩書。斷自唐虞。唐虞已降。已無可恠之事矣。三國始祖。與漢幷時。安有可恠者乎。閼英之生。脫解之出。亦皆恠而不常。豈非厥初。海隅淳朴無知。間有一爲詭說者。擧皆信而神之。以傳後世也。柳氏〈馨遠〉曰。東史三國怪異之說甚多。風氣人事。每相表裏。箕子東來。漢武東征。以後。漢史所記。未聞有可恠者。其在三國。反多謊怪。盖此時文獻無徵。習俗薄陋。蚩氓評話之傳。反載記實之史。憫其事迹之闕。反取此等說也。後之編史者。宜一切去之也。〈按三國始祖。必其爲人。逈出尋常而觀東俗無知。易動以神怪。故假托爲說。如姓朴則托以大卵。姓金則託以金櫃。其名脫解則託以解櫝。緣辭起意。假做立說。聳動愚民。若狐鳴彌勒佛之類耳。如今俚俗古談。若國初事。及近世名人事蹟。多有演說。以異其跡者。其將以此。爲傳信之史乎。中國史神恠之說。雖非如東人之陋。而亦或有焉。則司馬公通鑑。一切不取。只錄其典實可法者。此最當法也。今於是書。依柳氏說。皆刪去。別著考異。著東人好恠之習。〉
丁卯馬韓〈新羅始祖四年。〉夏四月辛丑朔。日食。〈按三國史。日食或見于此。而不見于彼。日食。雖因地形偏側而有多少分數。然我東地方不大。三國安有彼此不同之理。必是史缺文也。今不著某國而但書日食。〉
戊辰馬韓〈新羅始祖五年〉春正月。斯盧立妃閼英。
閼英。生與王同歲。及長有德容。王聞之。納以爲妃。有賢行。能內補。時人。謂之二聖。
辛未馬韓〈新羅始祖八年。〉倭冦斯盧。不至而還。
倭國。在斯盧東大海中千餘里。被山島爲居。凡百餘國。其地東西四千餘里。南北八百餘里。各至於海。厥初處處保聚。各自爲國。當周平王之四十九年。其始祖狹野。〈卽其所謂神武天皇也〉起兵誅討。統合諸國。分治境內。世世傳統。猶中國之封建。不甚統屬。自漢武滅朝鮮。始通於漢者。三十許國。其大倭王。一姓相承不絶。其俗文身漆齒。習性狡黠強悍。善用劒矟。慣於舟楫。喜抄略隣國。其西北諸國。與三韓相近。而斯盧最近。故常爲邊患。至是來冦。聞王有德乃還。〈按以倭史考之。此其倭皇崇神之四十八年也。後漢書。始立倭傳。又按東史。倭冦始此。倭地始於女眞黑龍江之東海。邐迤至新羅東南海中。狀如一字。海島中大國也。附庸小島。各自稱國者。亦多焉。性剽悍狡黠。輕生好利。乘船南北市糴。惟商賈爲業。在在成羣。喜抄略。故新羅百濟恒被其害。未必皆出於其君之命。而擧國爲盜也。自有一種惡類。乘間冦抄。當謹交際。通物貨。明約信。不失其好而已。然而夷性難信。在我防禦之策。不可一日不講。羅濟之際。必有應變設施之道。而史無所傳。惜哉。書曰。明王信德。四夷咸賓。此羅祖之所以修德而倭人知懼也。故欲外攘者。必在內修。〉
壬申馬韓〈新羅始祖九年〉春三月。有星孛于王良。
丁丑馬韓〈新羅始祖十四年〉夏四月。有星孛于參。
庚辰馬韓〈新羅始祖十七年〉斯盧居西干。及其妃閼英。廵撫六郡。
勸督農桑。以盡地利。權氏曰。始祖此擧。庶幾古者。省方補助之法。若媍人。無外事。敎令不出閨門而妃從之。非禮也。〈按此時。羅祖新造草昧。以常情言之。必欲廣土地。鍊兵士而惟務修德。專意農桑。此孟子所謂王政而勸齊梁之君者也。事若迂遠而實效。莫過於此。廣土用兵之本。亦在於是。彼齊梁之君不知此。而終於齊梁而已。羅祖則能知此。故初起之時。不過爲一邑之酋帥而終能成千歲之業。若羅祖者。可謂知其本矣。〉
壬午馬韓〈新羅始祖十九年〉春正月。卞韓降斯盧。
甲申馬韓〈新羅始祖二十一年。高句麗始祖東明聖王高朱蒙元年。○是歲新國二。〉扶餘人解朱蒙。奔至卒本都之。稱高句麗。王姓高氏。
初北扶餘王解慕潄娶河伯。〈按河伯。是君長之稱。未必如古記所言河水之神。〉女柳花。生子。骨表英奇。年甫七歲。嶷然異常。自作弓矢射之。百發百中。夫餘俗。語善射者。爲朱蒙。故因名朱蒙。朱蒙。卽夫婁之異母弟也。夫婁薨。金蛙嗣。金蛙有七子。技能皆不及朱蒙。其長子帶素。請除之。以去後患。金蛙不從。使養馬。朱蒙私試。知其善惡。駿者减食令瘦。駑者善養令肥。金蛙。以肥者自乘。瘦者給朱蒙。後狩于田。以朱蒙善射。與矢少而殪獸多。王子諸臣。又謀殺之。其母陰知。以告朱蒙曰。國人將害汝。以汝才略。何往不可。與其遅留而受辱。不若遠適而有爲。朱蒙。乃與親信烏伊，摩離，陜父等三人。東南走。渡淹淲水。〈淲音斯。按後漢書註。高麗有盖斯水。疑此水。金富軾云。在今鴨綠江東北。此以鴨綠上流源出處言。輿地勝覽董越朝鮮賦註。以今博川江。爲魚鱉成橋之水。非也。盖在今胡地未詳。〉欲渡無梁。祝曰。我是天帝子。河伯外孫。今日逃難。追者垂及奈何。於是。魚鱉浮出成橋得渡。橋解。追騎不及。至毛屯谷。〈魏書北史作普述水未詳〉遇三人。麻衣者名再思。衲衣者名武骨。水藻衣者名默居。而不言姓。朱蒙。賜再思克氏。武骨仲室氏。默居少室氏。乃告衆曰。我方承景命。欲啓元基。而遇此三賢。豈非天賜乎。遂揆能任事。至卒本川。〈魏書北史作紇升骨城〉觀其土壤肥美。山河險固。遂欲都焉。而未遑作宮室。但結廬於沸流水上居之。國號高句麗。亦稱卒本扶餘。因以高爲氏。是爲高句麗始祖朱蒙。時年二十二歲。四方聞之。來附者衆。其地連靺鞨。遂攘斥之。靺鞨不能犯。
斯盧築京城。
號金城。〈在今慶州府東四里〉長三千七十五步。廣三千一十八步。三十五里。統六部。
乙酉馬韓〈新羅始祖二十二年。高句麗始祖二年。〉夏六月。沸流國降高句麗。
沸流國。在沸流水上游。高句麗君。因獵至其國。其國王松讓。出見曰。我在此累世爲王。地小不足容兩主。君立國日淺。爲我附庸。朱蒙忿其言。因與闘辨。亦相射以校藝。松讓不能抗。時。國業新造。儀衛未備。從臣扶芬奴。請取沸流皷角。朱蒙難之對曰。大王困於扶餘。能奮身於萬死。揚名於遼左。此天所命。何事不成。遂往取之。松讓不敢爭。畏其日漸強大。以國來降。以其地。封爲多勿侯。多勿。麗語復土也。
丙戌馬韓〈新羅始祖二十三年。高句麗始祖三年。〉春三月。高句麗黃龍見。
黃龍。見於鶻嶺。又慶雲。見於嶺南。其色靑赤。
丁亥馬韓〈新羅始祖二十四年。高句麗始祖四年。〉夏四月。高句麗大霧。
雲霧四起。人不辨色。七日。
夏六月晦。日食。○秋七月。高句麗。始立城郭宮室。
己丑馬韓〈新羅始祖二十六年。高句麗始祖六年。〉春正月。斯盧。始立宮室。○冬十月。高句麗。伐荇人國。取之。
荇人國。在太白山東南。至是。高句麗。遣其臣烏伊扶芬奴。取其地爲城邑。
癸巳馬韓〈新羅始祖三十年。高句麗始祖十年。〉夏四月晦。日食。○樂浪。侵斯盧。及境而還。
樂浪人。將兵來侵。見邊人夜戶不扃。露積被野。曰有道之國。襲之無異於盜。乃引還。〈按羅祖。修德務本。而其效至於邊陲。晏然露積被野。與徒事其末而終無所成者。優劣果何如哉。樂浪之來侵。見其有道而退。其將亦可謂有義也。與不計事之是否而僥倖立功者。相去遠矣。〉
秋九月。高句麗。有鸞集于王室。
甲午馬韓〈新羅始祖三十一年。高句麗始祖十一年。〉冬十一月。高句麗。滅北沃沮。
北沃沮。一名置溝婁。在挹婁之南。高句麗遣將扶尉厭滅之。以其地爲城邑。〈按後漢書。始立沃沮傳。杜氏通典曰。東沃沮。其國在高句麗盍馬大山之東。東濱大海。北與挹婁夫餘。南與濊貊接。其地東西狹。南北長。可折方千里。戶五千。土肥美。背山向海。宜五穀。善田種。無大君主。有邑落長帥。人性質直強勇。便持矛步戰。言語飮食。居處衣服。有似句麗。其葬。作大木槨。長十餘丈。開一頭爲戶。新死者。先假埋之。令皮肉盡。乃取骨置槨中。家人皆共一槨。刻木如主。隨死者爲數焉。又有瓦䥶。置米其中。編懸之於槨戶邊。北沃沮。一名置溝婁。去南沃沮八百餘里。其俗南北皆同。與挹婁接。挹婁喜乘船冦鈔。北沃沮畏之。夏月。常在山巖深穴中。爲守備。冬月氷凍。船道不通。乃下居村落。〉
乙未馬韓〈新羅始祖三十二年。高句麗始祖十二年。〉秋八月晦。日食。
丁酉馬韓〈新羅始祖三十四年。高句麗始祖十四年。〉秋八月。高句麗君母柳花。卒於扶餘。
高句麗。雖立國而柳花尙在扶餘。至是薨。扶餘君金蛙。葬以后禮。高句麗。遣使致方物以謝。
辛丑馬韓〈新羅始祖三十八年。高句麗始祖十八年。〉春二月。斯盧。遣使來聘。
斯盧。遣其大臣瓠公來聘。馬韓王讓曰。辰弁二韓。爲我屬國。比年不修職貢。事大之禮。其若是乎。對曰。我國自二聖肇興。人事修天時和。倉庾充實。人民敬讓。自辰韓遺民。以至弁韓樂浪倭人。無不畏懷而吾王謙虗。遣下臣修聘。可謂過禮。而大王赫怒。劫之以兵何。王憤欲殺之。左右諫止。乃許歸。瓠公者。未詳族姓。本倭人。初以瓠繫腰。渡海而來。故稱瓠公。
壬寅馬韓〈新羅始祖三十九年。高句麗始祖十九年。瑠璃明王元年。〉王薨。斯盧。遣使來吊。
王薨。或說斯盧君曰。西韓王。前辱我使。今當其喪。征之不足平也。君曰。幸人之灾。不仁也。遣使吊慰。崔氏曰。古不伐喪。伐喪不仁也。今始祖棄憤矜恤。非惟不伐。遣使吊之。所謂㤪不棄義。怒不廢禮。其用心寬仁矣。後嗣之忠厚相傳。維持千百年之久。豈非今日貽謀之善耶。
夏四月。高句麗君。立子類利爲嗣。
初。麗王在扶餘。娶禮氏有脤而王。逃難出奔。禮氏生類利。旣長有奇節。喜彈丸。甞出遊彈雀。誤中汲媍盆。媍罵曰。無父兒。其頑如此。類利慙歸。問其母曰。我父何人。今在何處。母曰。汝父非常人。不容於國。逃奔南地。開國稱王。類利曰。父爲君。子爲匹夫。寧不愧乎。乃與母。及屋智，句鄒，都祖等三人。行至卒本。王悅。立以爲嗣。
秋九月。高句麗君朱蒙卒。子類利嗣。
是謂瑠璃明王。葬始祖于龍山。號東明聖王。
癸卯馬韓〈新羅始祖四十年。高句麗瑠璃王二年。百濟始祖扶餘溫祚元年。○自此爲三國〉卒本人解溫祚。立國於慰禮城。國號百濟。
初。扶餘王解夫婁之庶孫優台。娶卒本人延陀勃之女召西奴。生二子。長曰沸流。次曰溫祚。優台死。朱蒙。自扶餘南奔。至卒本立都。娶召西奴爲妃。開基刱業。賴有內助。故朱蒙寵接之。待沸流等如己子。及朱蒙子類利爲太子。以至嗣位。沸流。謂溫祚曰。始大王避扶餘之難。逃歸至此。我母氏。傾家財。助成邦業。勤勞多矣。及大王厭世。類利嗣位。吾等在此。如贅疣。不如奉母氏。南遊卜地別立國都。遂奉母與烏干馬黎等十人南行。百姓多從之者。渡浿帶二水。至彌鄒忽。〈今仁川。俗傳文鶴山上。有沸流城基。城門扇板。至今猶存。城內有沸流井。味淸冽云。勝覽不載可疑。〉沸流欲居之。十臣諫曰。至漢山登負兒岳。〈今三角山〉望可居之地。惟此河南之地。北帶漢水。東據高岳。南望沃澤。西阻大海。天險地理。難得之勢。作都於斯。不亦宜乎。沸流不聽。分其民居彌鄒忽。溫祚都河南慰禮城。〈按三國遺事云。今稷山。勝覽從之。慰禮在今稷山縣聖居山。金富軾三國史在未詳地分中。〉以十臣爲輔。馬韓。割東北百里之地以與之。後沸流。以彌鄒土濕水鹹。不得安居。歸見慰禮。都邑鼎定。人民安泰。遂慚悔而死。其臣民。皆歸慰禮。國號百濟。出扶餘。故以扶餘爲氏。〈按金氏撰史。非有國史實錄之可據。而專引古記。其作百濟記云。朱蒙嗣卒本扶餘王。生沸流，溫祚。又云。夫婁之庶孫優台。生沸流，溫祚。
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:39:48-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>