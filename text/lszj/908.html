<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="穆宗庄皇帝实录序,明穆宗庄皇帝实录卷之一,明穆宗庄皇帝实录卷之二,明穆宗庄皇帝实录卷之三,明穆宗庄皇帝实录卷之四,明穆宗庄皇帝实录卷之五,明穆宗庄皇帝实录卷之六,明穆宗庄皇帝实录卷之七,明穆宗庄皇帝实录卷之八,明穆宗庄皇帝实录卷之九,明穆宗庄皇帝实录卷之十,明穆宗庄皇帝实录卷之十一,明穆宗庄皇帝实录卷之十二,明穆宗庄皇帝实录卷之十三,明穆宗庄皇帝实录卷之十四,明穆宗庄皇帝实录卷之十五,明穆宗庄皇帝实录卷之十六,明穆宗庄皇帝实录卷之十七,明穆宗庄皇帝实录卷之十八,明穆宗庄皇帝实录卷之十九,明穆宗庄皇帝实录卷">
<meta name="description" content="七十卷。记穆宗在位期间史事,起嘉靖四十五年(1566)十二月,终隆庆六年(1572)五月。隆庆六年十月始修,张居正任总裁官,万历二年(1574)成书。与《世宗实录》同修,凡例略有不同,内容尚详实。_明穆宗实录_全文在线阅读_明穆宗实录_全文在线下载_大玄古籍书库">
<title>明穆宗实录_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">明穆宗实录</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]483225</span> <br/>
          说明： <span class="inputVal" id="bkdec">七十卷。记穆宗在位期间史事,起嘉靖四十五年(1566)十二月,终隆庆六年(1572)五月。隆庆六年十月始修,张居正任总裁官,万历二年(1574)成书。与《世宗实录》同修,凡例略有不同,内容尚详实。</span> <br/>
          封面： <span class="inputVal" id="bkimg">Z_6376.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]明穆宗实录
[book_author]佚名
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]483225
[book_dec]七十卷。记穆宗在位期间史事,起嘉靖四十五年(1566)十二月,终隆庆六年(1572)五月。隆庆六年十月始修,张居正任总裁官,万历二年(1574)成书。与《世宗实录》同修,凡例略有不同,内容尚详实。
[book_img]Z_6376.jpg


[book_title]穆宗庄皇帝实录序
朕惟自昔英君哲辟历世久远而德业之美传之无穷者实赖载籍存焉自尚书以来可考镜已我
祖宗列圣俱有实录藏诸天府朕兹嗣服惟新追念我
皇考穆宗庄皇帝鸿德显功增光
列祖有前古帝王所不能及者而
临御六年奄弃天下桥山弓履之慕朕实与群臣百姓同之夫日表既沦瞻言弥远惟不忘者在人心而不朽者在典籍乃命儒臣开局分曹参综故籍勒成实录七十卷起嘉靖四十五年十二月终隆庆六年五月凡昭为成功发为文章巍然焕然靡不具述其臣下之所论建四方之所奏报欲以考见事原亦附载焉朕既亲裁其文谨序诸卷首惟我
皇考自冲龄岐嶷天人之望已归及出居藩邸韬光养晦者十有余年虽身不降乎轩序而亲礼文儒咨诹经义以至闾阎之细曲边境之遐远其安危休戚之状日轸于怀既即大位承
世祖精核之后务在和宁寓内宽赋省刑以佐元元之急故一时注措往往先惇大后操切守画一戒纷更天下宴然不见其发声动色而乾刚内运挈持太阿左右干纪之奸疆场偾事之吏名籍册（日本内阁文库本册作丹，是也）书一无所贷可谓龙德正中张弛并用者矣迨夫恭已化成泽南洽而威（威字据抱本补）北畅执叛斩馘旅献阙廷然犹旰食而忧外宁侧身以谨
天戒简迪髦俊屈从谠言载其俭德谨终如始用能登世丕平以至于予冲人嗣业守绪幸不失坠则我
皇考实佑启之虽享国日浅而弘远之谋光大之业皆诸臣耳目所见闻据事属辞庶几不失其真焉于戏文献足徵羔□火墙如睹我
皇考于是乎不亡矣而后之为子若孙者三复是编其尚思葆佩而宪章之哉是为序万历二年七月十三日进实录表
后军都督府掌府事府事太子太保英国公臣张溶等诚惶诚恐稽首顿首
上言伏以
玄德配
天谟烈增光于十叶
鸿名揭日简编垂信于万年
圣为法而可传道在人而未坠播之典籍焕乎文章于昭启佑之功丕显
觐扬之孝钦惟
穆宗契天隆道渊懿宽仁显文光武纯德弘孝庄皇帝
乾刚独运
离照重明渊微妙不测之神裕得有容之体高宗思道故恭默而弗言文帝化民惟清静而自正
临朝穆穆讲学孳孳规模动法乎
祖宗谕教蚤端于
储贰躬承
郊庙严事
亲飨
帝之仪首正
宫闱谨治国齐家之则补苴废阙荡涤烦苛罗岩穴之耆英轸闾阎之疾苦法行自近内无凭社之奸罪疑惟轻下有覆盆之照乃若留心于边务故尤拊髀于将材阅武治兵修六王之上（抱本作长）略降胡诛粤轶千古之奇勋
朝廷既极其清明夷夏咸归于靖谧尧衢就日方兴鼓腹之歌轩鼎垂（日本东京图书馆本垂作乘）云忽起攀髯之痛仪刑未远损益可知恭惟
皇帝陛下
天纵睿资
性钟纯孝成王嗣服当制礼作乐之期明帝守文多考古宪今（广本抱本作经）之事念
皇考之神灵如在遗恩（广本抱本作思）尚结于寰区而国家之彝典具存惇史并藏于石室特廑
明诏俾辑旧章乃于隆庆六年十月
命臣溶为监修官臣居正臣调阳为总裁官臣希烈臣士美臣镗臣时行臣锡爵为副总裁官臣应期臣经邦臣洛文臣国臣万化臣志皋臣家屏臣一俊臣于陛臣显卿臣维祯(广本作桢)臣位臣世能臣一桂臣慎行臣赓臣懋孝臣长春臣偕春臣宪臣启愚臣一贯臣孔教臣谦为纂修官臣溶暨臣居正等发内府之缄縢参
累朝之义例明徵简牍无烦诹度于风谣取信见闻不必网罗于放失爰分曹而析类仍计日以程功庶务之因革弛张无微（内阁文库本微作徵）弗载
一人之命令政教有举必书事既核而非浮言故详而不厌俯仰六年之近庶几如见于羙墙是非百世之公敢谓遂同于衮钺兹以二年七月恭成
穆宗庄皇帝实录七十卷
宝训八卷合目录凡例八十册谨缮写进
呈臣溶等职滥编摩才疎论著窥天测海高深莫罄于形容载笔操觚意义粗陈于梗概聊以备汗青之录傥可逃尸素之讥伏愿
逊志缉熙
留神继述道德风烈丕扬
祖考之闳休训诰典谟远绍帝王之盛治臣溶等无任瞻
天仰
圣激切屏营之至谨奉
表随
进以
闻
万历二年七月十三日后军都督府掌府事太子太保英国公臣张溶等谨上表（日下二十二字据广本补）

[book_title]明穆宗庄皇帝实录卷之一
穆宗契天隆道渊懿宽仁显文光武纯德弘孝庄皇帝 世宗钦天履道英毅圣神宣文广武洪仁大孝肃皇帝第三子也母曰 孝恪皇太后杜氏初 世宗以储嗣未广建高禖之祀亲佩弓韣率后宫以祷 太后时为康嫔常从祀焉嘉靖十六年正月廿三日 上诞生及周岁日 世宗与后妃诸嫔萃尚方诸玩物以试志 上首取龙旗尽鼓及五行石每取輙进 世宗 世宗以为奇甚爱之嘉靖己亥二月朔册封为 裕王与庄敬太子景恭王同日受册宝中官误以 皇太子册宝送 上宫中而 裕王册宝乃在太子所是时庄敬已有疾不能成礼 上丰神秀朗举止端庄见者以为有帝王之度中外系心焉已而庄敬薨闻者喜相慰曰天所启也嘉靖壬子出阁讲读每儒臣进说经义必注目歛容听受之虽风雨不辍 癸丑 大婚礼成出居于诸王邸 世宗久不视朝 上常以岁时入问安不輙见顾小心敬畏执子道惟谨起居出入动遵礼法居潜邸中十余年未有游娱弋猎之幸身履富贵而闾阎微隐輙尝闻知禁职左右未尝之市中有所求取宽仁孝敬天下莫不闻焉时主鬯久虚 世宗春秋高恶言立储事然以 上长且贤继序已定不待册建也而中外不测屡有言者 世宗乃遣景恭王就国以安人心又尝语辅臣欲传位 上不果及 世宗上宾 上乃从王邸中入践天子位焉 世宗明断英武 上即位承之以宽厚躬脩玄默不降阶序而运天下务在属任大臣引大体不烦苛无为自化好静自正故六年之间海内翕然称太平天子云 嘉靖四十五年十二月丁酉朔 辛丑 以大行皇帝宾天告于奉先殿 颁遗诏于天下 报讣音于宗室诸王 严京城守卫 命礼部会翰林院议大丧礼仪礼部进 大行皇帝丧礼仪注 一自闻丧日为始不鸣钟鼓 一在京文武官员闻丧素服乌纱帽黑角带自明日为始俱晨诣思善门外哭临退宿于本衙门不饮酒食肉第四日第四日各具斩衰服诣思善门外朝夕哭临三日又朝临七日各十五举声而止凡入朝及在衙门视事用布裹纱帽垂带素服腰绖麻鞋退即服衰服通二十七日而除 一在京文武官三品以上命妇麻布大袖圆领长衫麻布盖头晨诣思善门外哭临三日仍素服通二十七日而除 一听选官办事官监生人材吏员僧道坊厢人等俱素服明日晨赴顺天府朝阙哭临至第四日各官具斩衰服监生人等素服朝夕哭临三日各十五举声而止仍素服通二十七日而除其军民及妇女亦素服二十七日而除 一外国四夷使臣工部造与孝服随朝官哭临奠祭 一在京诸寺观各声钟三万杵 一在京禁屠宰十三日一在外诸王世子郡王及王妃郡王妃郡主以下闻讣皆尽哭尽哀行五拜三叩头礼毕并易素服第四日服衰服二十七日而除 一遗诏到日在外文武官员人等素服乌纱帽黑角带行四拜礼跪听宣读讫举哀再行四拜礼毕各斩衰服于本衙门宿不饮酒食肉朝夕望阙哭临三日各十五举声而止仍素服通二十七日而除 一在外官员命妇闻丧素服举哀三日通二十七日而除其军民男女素服十三日而除奉 令旨免命妇哭临
○甲辰立春顺天府官进春免百官宴 文武百官军民耆老人等奉笺劝进其词曰伏以景运会昌大一统山河□威圣人继作衍万年历祚之长凡在照临举同推戴帷我有明之缔造于昭世德之洪延 二祖开基大烈永贻于燕翼 六宗承绪深仁益固于龙图我 大行皇帝刚倢粹精圣神文武收四十五载道久化成之效绵二百余年重熙累洽之休 龙驭上宾乌号莫及眷兹付托允属元良敬惟 殿下睿质天成英资神挺绕枢纪瑞夙符诞 圣之期辟馆崇儒益懋纯王之学比承 遗诏俾嗣丕基四海讴歌庆吾君之有子 九穹眷祐绵大命于无疆远迩具瞻幽明叶赞伏愿 殿下仰遵 先志早践 皇图揭日月以升华鼓风雷而涣号 上以奉 九庙神灵之统下以慰万邦黎献之心臣等俯伏阙庭合词劝进乾旋坤转拭目观万象之新雨施云行翘首望六龙之御臣等无任惓惓俟命之至 令谕答曰 皇考大行皇帝奄弃万邦予兹茕茕在疚即位之事实不忍闻所请不允
○命内外诸司造葬仪冥器
○乙巳文武百官军民耆老人等再奉笺劝进曰伏以 九昊储庥方嗣兴于景祚百神协祐特传序于 长君既骏命之有归宜鸿仪之聿举谨陈下忄□因再渎 宸严我 大行皇帝祗敬 三灵宪章 列圣神功峻业世允底于昇平武烈文谟道益隆于祐启眷兹承祧之重托诸主器之良敬惟 殿下仁孝旁孚几神内蕴勋华协德令闻久著于龙潜历数在躬大宝宜承于燕翼 圣怀谦抑未赐允俞众望忧惶罔知底定臣等窃惟天下至大不可一日而无君万几至繁不可斯湏而或旷是以康王翌日而践祚盖遵成考之言景帝释服而视朝无改孝文之制粤我 祖宗之故事亦帷缵述之是图逖考前闻率由斯轨伏望 殿下深思大计少抑哀衷君主万方上以副 天心之眷祐躬亲庶政下以慰众志之瞻依臣等无任恳切俟命之至 令谕答曰卿等再笺劝进具见诚恳但予终天之恨方殷岂忍遽即大位所请不允
○丙午文武百官军民耆老人等三奉笺劝进曰伏以佑下民而作之若方新帝命有大德者得其位宜顺人心况神器不可久虚而 宗祧必当有主启既贤于继禹舜自合以绍尧敢干咫尺之威不顾再三之渎敬惟 殿下灵承丕绪昭受贞符学廑文后之缉熙德迈代王之仁俭一索而乘震兆久叶于大横六龙以御乾世方望其首出矧弥留之有托惟克纂之是期虽南向让西向让坚不肯居然天与之人与之竟将焉往且王者循民之欲每屈已以安民惟圣人酌礼之中贵抑情而从礼若忽于负荷独持哀痛之情是身为帝王俯同士庶之行非天下国家计如 宗庙 社稷何臣等是用频烦致恳迫切陈词如犬马之诚未伸则阊阖之扣不已伏愿 殿下以遗大投艰为虑以代天理物为心少纾罔极之怀遄发乃雍之旨恢皇纲而接帝统保运祚于泰山磐石之安缵 考服以培 祖基绵本支于瓜瓞椒聊之盛臣等无任恳悃激切俟命之至 令谕答曰卿等谓予当奉 天命遵 遗诏笺劝至于再三陈义甚正勉抑哀情用从所请乃谕礼部曰 皇考大行皇帝上宾予哀痛悲号五内摧裂而文武群臣军民人等以 祖宗基业之重 皇考遗命之严三上笺劝进义正词恳不得已勉从所请兹当祗告 天地 宗庙 社稷即皇帝位尔礼部其择日具仪来闻
○丁未礼部进即位仪注一先期司设监等衙门于中极殿设御座于皇极殿设宝座钦天监设定时鼓一遣官以是日早祗告 天地 宗庙 社稷一是日早 上具孝服亲诣 大行皇帝几筵祗告即位受命毕即具衮冕服于皇极殿丹陛上拜 天行五拜三叩头礼次诣 奉先殿谒告 祖宗毕仍以衮冕服诣 大行皇帝几筵行五拜三叩头礼毕出御皇极殿一先期尚宝司设宝案于皇极殿鸿胪寺设诏案于殿内东表案于丹陛上教坊司设中和韶乐悬而不作锦衣卫设云盖云盘于殿内东别设云盘于承天门上设云舆于午门外鸿胪寺设宣读案于承天门上西南向一是日早鸣钟鼓锦衣卫设卤簿大驾文武官员各具朝服入候丹墀内 上服衮冕御中极殿鸿胪寺官传旨百官免贺遂引执事官就次行礼赞请升殿 上由中门出御皇极殿宝座锦衣卫鸣鞭鸿胪寺赞百官行五拜三叩头礼讫百官出至承天门外候鸿胪寺请颁诏翰林院官捧诏授礼部官遂置于案上云盘内由殿左门出至午门外礼部官捧诏置云舆内迎至承天门上开读行礼如常仪初钦天监择二十六日丑时奏上 令旨改午时
○戊申 令谕礼工二部曰 大行皇帝豫造 永陵迨今年久其令礼工二部堂上官各一员会内官监至彼恭视议修饰之于是礼部左侍郎潘晟工部右侍郎徐纲率钦天监监副杨绘诣 永陵
○是夜京师地震
○己酉礼部以二十六日即位礼宜从吉是日请暂免百官朝临更移后一日从之
○壬子 上即皇帝位是日早遣成国公朱希忠宣城伯卫守正等告 天地 宗庙 社稷 上亲告 大行皇帝几筵毕午时出御皇极殿即位命文武百官免贺免宣表止行五拜三叩头礼遂颁诏大赦天下诏曰惟我 祖宗圣圣相承至治鸿功超越千古暨我 皇考大行皇帝以经文纬武之德建安内攘外之勋增光 先朝垂庇后世方幸永赖遽尔 上宾特廑凭几之言属以神器之重朕茕茕在疚本不忍闻而文武群臣下及耆老军民合词劝进至于再三辞拒弗获乃遵 遗诏以是月二十六日祗告 天地 宗庙 社稷即皇帝位以明年为隆庆元年仰惟 末命之昭垂深望继述之兼善俛焉自省岂所能胜然而 先志不可不成 圣训不敢不奉是用推类以尽义通变以宜时期衍旧恩遹弘新化所有合行事宜条列于后一 郊社等礼及祔葬祔享遵奉 遗诏各稽 祖宗旧典斟酌改正礼部会官查议旧礼某项当复新礼某项当罢某礼当行于某处某礼当举于某时并 陵葬 庙享当祔之正逐一开具奏请一自正德十六年四月以后至嘉靖四十五年十二月以前建言得罪诸臣遵奉 遗诏存者召用殁者恤录吏礼兵部作速查开职名议拟具奏一方士人等遵奉 遗诏查照情罪各正刑章王金陶仿申世文刘文彬高守中陶世恩妄进药物致损 圣躬着锦衣卫拿送法司从重究问唐秩章冕等各以符法滥叨恩赏着押发原籍为民书造局真人府官道礼部查系在京宫观取用者发还宫观系在外龙虎等山取来者遣回本处焚修其所授太常寺官职及真人高士名号尽行革去一斋醮工作遵奉 遗诏悉皆停止其原建斋醮之所令应作何处置礼部逐一查议题请工部料价并竹木等两京内府各衙门叚疋器皿香蜡柴炭匠役等光禄寺品物酒饭等但有因斋醮工作加派者该部通行查奏停革一织造采买等项除狭西织绒河南广东织葛广东采珠买黄白蜡降真香及与福建买龙涎香云南采宝石采矿金江西烧造磁器并各处采芝遵奉 遗诏悉皆停外其南京苏杭织造内臣诏书到日俱即回京各衙门角□羊与钱粮着南京工部工科浙江巡按御史查照造完叚疋扣筭该银若干将叚疋具奏起角□羊剩下银两俱送户部接济边用造册奏缴已派未纳者行令徵完准作下年工部料价却于下年派数内减除以苏民困其因绒葛珠宝香蜡金芝磁器项所派钱粮已徵在官者截数起角□羊户部未徵者亦各徵完准作下年应角□羊工部料价减除派数一自嘉靖四十五年十二月二十六日昧爽以前官吏军民人等有犯除十恶至死与诈传诏旨交结近侍通夷失机强盗人命及侵盗边海腹里仓库漕运钱粮并贪酷枉法逆党左道扇惑人民为从营干钻剌指称马□匡骗潜住京师窥探为奸者俱不赦外其余已发觉未发觉已结正未结正罪无大小咸赦除之敢有以赦前事相告言者以其罪罪之一天下军民十分穷困国用虽诎岂忍照常徵派隆庆元年分漕运米特与改折十分之三其余不分京边起存本折各特免十分之五该部及各抚按官仍设法稽查使沾实惠其嘉靖四十三年以前一应户部钱粮已徵在官者截数起角□羊拖欠者尽数蠲免如有将已徵捏作未徵侵欺盗用许诸人奏告拿治不在赦宥之例四十三年以后未完者查开的数分作三年带徵毋容奸顽得遂侵赖先将分过带徵数目具奏一内府各衙门供应钱粮朕加意节省用自有余该部务查照弘治年间及嘉靖初年旧额酌量徵派其以后年分加添者尽行革除将革过数目奏知仍造册送科备照如各衙门假以缺少为由行文加派及该部阿奉准行者科道官即时参奏治以重罪一内府各监局库所收叚疋军器香蜡等项钱粮户工二部奏差风力科道官二员前去吊取文卷备查原收若干用过若干见存若干约彀几年支用造册奏缴该部将以后应派之数酌量折徵银两角□羊部以济边用一嘉靖四十四年以前兵部牧马草场子粒及骑操孳牧寄养等项马匹应追亏欠倒失被盗桩头等银工部罗叚绢麻铁鱼鳔翎毛皮张天鹅觔角漆料白榜纸砍柴木柴柴炭擡柴等银及工卯银如有拖欠尽行蠲免其已徵在官者照常起角□羊若一应人役将已徵捏作未徵侵欺盗用许诸人首告拏治不在今赦宥之数一犯罪发高墙宗室除叛逆及内乱强盗人命不宥外其情罪有可矜疑及身故而遗下妻妾无依者抚按衙门查明原犯情由开具奏请一在京在外见监人犯除已差官审录外三法司仍将部院锦衣卫见在轻重各犯会同审问如有亏枉即与辩理其先年重刑犯人家属有不系原问正律一时比例流置者查理明白放回原籍宁家随住一在京在外缉获强盗妖言奸细等项必湏赃证的实不许贪功图利及听信无赖戳番之徒妄拏诬陷违者治以重罪其南京法司止许受理在城及百里内军民词讼如原告在城而被告在百里外者不得概行拘提若事发五城俱要送问不许该城輙擅取招追收纸赎内外守备衙门除盗贼机密重情拏送法司究问外其余人命等项词讼并不许干预一在京在外监追还官入官给主赃物除监守侵盗在仓在库在场银两草束及在仓库领出角□羊运并一应收掌系官钱粮而侵盗者俱照旧监追外其入官赃百两以上给主五十两以上若监追二年之上正身已故家属代追各勘无家产堪以变卖者开具所犯情罪奏请定夺若入官给主之赃不及前数监追半年之外正犯身故勘无家产悉与宥免若系埋葬银两正身见在仍依律追给以恤死者一南京五府掌印佥书管军管事公侯伯都督总兵副总兵等官锦衣卫掌卫事并管南北镇抚司事指挥以上官六部等衙门四品以上官并学士及各总督提督巡抚官俱着自陈去留取自 上裁五品以下文职两京吏部会官考察浙江等处两京方面官各该抚按会同考核应黜降致仕者从公分别具奏仍各听科道官拾遗其科道官湏公同评议不许匿名投匦暗肆中伤一朝廷用人惟求任当其才若拘泥资格使举人绝望于九卿岁贡不得为方面殊非饬吏治作士风之意今后吏部用人毋拘三途但有才能卓异者即便破格擢用以示激劝一今内外衙门添设官员数多加增俸薪有损无益吏部便行在京各衙门在外抚按官逐一查议果系紧要方许存留其余冗员一体具奏查革其事简衙门一官可兼二事者员缺暂停铨补一各处府州县大小繁简冲僻难易不同或逸而得誉或劳而速谤既乖升黜之宜遂起避趋之巧士风日坏吏治不修吏部通将天下府州县逐一品第定为上中下三等遇该推升选补量才授任各官考语奖荐同在优列者先尽上等府州县升擢行取次及中等次及下等不惟视等以为岁月之迟速仍视等以为官资之高下内有才优才短更调者各就中酌处其各将官所任地方兵部亦以边腹冲缓分为三等遇该升调照此施行一凡致仕间住为民充军官员不系考察及犯私罪者不拘自陈被论吏部逐一查开奏请充军者放回原籍为民为民者与冠带闲住闲住者与致仕中间如有才望过人年力尚壮曾经荐举者许一体遇缺推用一在外两司有司官贪酷恣肆皆由巡按御史不能正身格物及举劾不公所致其御史失职又由都察院狥情将考核视为虗文所致今后御史出差回道都察院务要秉公持正严行考核如或隐护该科即行紏劾该科如敢扶同事发一体重究一今后抚按官劾到官员但有犯该赃私人命者吏部务行提问追赃偿命不许概拟为民闲住所追赃银巡按御史年终各另奏角□羊户部以资边饷不许混入岁角□羊赃罚数内其该角□羊部及备赈赃罚银两必遇地方用兵修城等项重大紧急事务方许动支如有仍行馈送并吊取私用及隐匿入已者司道府州县官听抚按参奏抚按有犯听两京科道紏奏其司道府州县官巧立名色劝借军民及于本等罪赎之外加罚银两米谷马牛等物或将军民无子争继之家尽没家产入官尤为非法着各该抚按官严行访拏禁革如抚按官纵容听两京科道官指名参治一各处角□羊纳钱粮马匹等项到京被各内外管事人员生造事端刁蹬需索使用之数多于本物以致上纳不敷展转受累该部申明禁约许受害之人指实奏告各治以罪其各门各库近年额外增设内官司礼监尽行革回一近来抚按官及各差御史访察拏人多不得实本欲惩恶反害良善其两司府县乘机效尤违法益甚今后并不许再行访察违者吏部都察院即行参奏重加黜罚一各地方官以讲武为不急以玩寇为苟安将盗贼妖逆隐蔽纵容不早扑灭往往酿成大患今后巡抚守巡兵备及有司卫所掌印巡捕等官务要操演人马团练保甲缉访奸盗杜于将萌如再庇恶殃民巡按御史严行参论以凭重治一宣大山西地方军民人等或因犯罪逃入虏中或因抢去住彼年久遂为虏用间有欲率领亲识仍还本土者又虑官司追究往事不敢自归殊为可悯兵部便行该镇总督镇巡及将领等官务要用谍示信多方招徕如有率众来归者厚加抚恤仍具所率人数以闻以凭酌量赏录辽东及狭西三边一体施行一各边将士立有战功往往勘覆稽迟赏不足劝都察院便行文各该巡按御史将嘉靖四十五年十二月二十六日以前未勘报功次俱限三个月以里勘覆今后凡有查勘俱不许出三个月都察院置簿一扇将发行勘合日期登记查考如有迟缓即行参论其宣大蓟辽等镇多有奸民冒认锦衣卫舍丁及阵亡军人子侄滥升官旗又或一人而数处立功一时而两三处立功均为违法兵部兵科逐一清查奏请降革一节年行勘文武职官迁延不报以致奸恶者竟得隐脱被诬者率致湮弃诏书到日各该抚按官通查原承行官司立限催勘奏报如仍怠违参奏处治一近年病故大臣有应得恤典而未得亦有不应得而得者科道官举奏定夺一凡庆贺谢恩等＜锍-釒＞非旧制所有者俱各停免其一应题奏亦要明白简直不许以繁词及鄙亵之言渎扰一今后在京在外文武衙门大小官员俱要励端慎廉静之节去虗浮怠玩之私上报国恩下保名位一应弊政诏书开载未尽者陆续自行查议奏革其凡可以正士习紏官邪安民生足国用等项长策仍许诸人直言无隐于戏觐耿光而扬大烈方勉尽于孝思赞帝轨而翊皇猷实有资于忠荩凡尔有位尚体朕心各摅匡辅之诚共保昌熙之祚播告中外咸使闻知
○释户部主事海瑞于狱中瑞先以谏玄修事被杖下狱论死 上在潜邸素闻其剀直故亟释之士论称庆
○癸丑礼部言 大行皇帝大丧成服已毕惟 皇上念 宗庙 社稷之重少节哀情出御宣治门听政 上报可命以元年正月二日御门视事具仪来闻
○礼部又言岁暮大祫孟春时享皆国之大礼我 皇上承奉 宗祧宜亲致祭而 大行皇帝服制未除 皇上哀慕方殷不敢遽请考之古礼云不与祭则摄而说者以为有故乃不与祭如居丧之属是也今次二祭请遵弘治十八年例暂遣官摄事乐设而不作鸿胪寺免请升殿 皇上即丧次致斋恭候释服遇有大祭仍遵 祖宗旧制 圣驾亲行其陪祀官员今亦在二十七日之内宜俱令暂免俟释服之后恭陪如常从之
○甲寅命钦天监造隆庆元年大统历通行天下
○乙卯礼部进宣治门视事仪注隆庆元年正月初二日早 上衰服御宣治门视事文武百官素服腰绖行奉慰礼初三日以后服制仍前至初十日遵 遗诏二十七日服制已满自十一日以后请循 孝宗敬皇帝旧例 上释衰服易素翼善冠麻布袍腰绖仍御宣治门视事文武百官素服乌纱帽黑角带皂靴朝参俱不鸣钟鼓俟 大行皇帝祔 庙之后变服如常报可
○以大祫告 太庙 祧庙遣驸马都尉李和许从诚行祭
○葬常嫔高氏王氏
○铸给通政使司隆庆年号条记
○户部奏明年天下户口食盐应徵钱钞市民男妇减半纳钞乡民分派缺粮仓分纳米愿纳钞者听司府州县该起运京库者如嘉靖十六年例每钞一千贯钱二千文折银四两徵角□羊其起运宣府等处者照例折徵存留者本处贮库准折官军俸粮仍行大名府遵嘉靖二十四年例将应角□羊保定府库钱钞内拨钱二十八万五千七百六十文钞一十四万二千八百四十贯角□羊部转发蓟州贮库以备营州五屯卫并宽河一所官员折俸支用以后年分如例行从之
○丙辰行大祫礼于 太庙命驸马都尉谢诏代
○太常寺言岁暮祭告内殿宜遣官行礼 上谓是日已奉祫祭命罢之
○遣太常寺官祭太岁月将之神
○以明年正旦节遣玉田伯蒋荣彭城伯张熊成安伯郭应乾清平伯吴家彦分祭 长陵 献陵 景陵 裕陵 茂陵 泰陵 康陵 永陵锦衣卫都指挥同知王极祭 景皇帝陵寝锦衣卫指挥同知文承武祭 孝洁皇后 哀冲 庄敬二太子中官祭 恭让章皇后及废后吴氏荣淑康妃妃李氏世子蓝田王各陵园

[book_title]明穆宗庄皇帝实录卷之二
隆庆元年春正月丁巳朔 上行拜 天礼于宫中恭祭 大行皇帝几筵以大丧免百官朝贺
○免百官宴赐节钱钞锭
○通政司言旧例自正旦至二十日以节假免奏事封本兹值 皇上御门听政励精万几之始请封奏如常从之
○戊午 上御宣治门视事文武百官行奉慰礼
○敕谕礼部曰朕惟自古明君谊主莫不称述其亲之功德荐之美谥垂诸无穷盖所以广仁而崇孝也我 皇考大行皇帝英姿天挺 圣学日新临御四十五年裁决庶政威权无一日不在于朝廷子惠群生意念无一时不存于海宇恩流如雨露令发如雷霆外清夷虏之氛内奠邦家之祚斯则成功巍然不可尚矣至于肇明典礼植万古之纲常屡布训词阐千圣之秘赜制作大备声教四敷其文章焕然又莫或并焉朕方与天下臣民均切怙戴 昊天不吊 龙驭上宾眷惟眇冲嗣奉丕绪既仰承于佑启敢或后于显扬谨按彝规升荐 鸿号爰稽颂德之公论用昭传美之至情尔礼部其集文武群臣定拟 尊谥择日恭上册宝钦哉
○己未 宣宗章皇帝忌辰 奉先殿行祭礼遣广宁伯刘允中祭 景陵
○敕谕礼部曰朕仰荷 皇天眷命遵奉 皇考遗诏嗣守丕基君临万国溯惟庆源所自我 生母荣淑康妃恩实大焉朕曩居外邸
○奉养之礼既莫罄于生前光扬之典又未崇于身后追思罔极痛切于衷夫孝在笃于所生爱必由于亲始今朕方以孝治天下而 母恩未报大礼未举其何以表因心之谊立成教之本哉昔我 皇伯祖考孝宗皇帝上 生母淑妃尊谥曰 孝穆慈惠恭恪庄僖崇天承圣皇太后祔葬 茂陵建 奉慈殿于大内岁时祀享万世称孝焉兹当如故事仰稽 懿德恭荐 鸿称举迁祔之上仪营祀享之专宇尔礼部其会官详议来闻
○礼部进上 大行皇帝尊谥议文仪注前期一日鸿胪寺官于宣治门设谥议文案至日早 上衰服御门捧谥议官立于阶之东文武百官各素服诣丹墀行四拜礼礼部官奏进 尊谥议文序班引班首官稍前捧谥议官以文授班首官班首官捧由中道进 上起至谥议文案之北班首官跪置谥议文于案百官皆跪 上视毕以谥议文授翰林院官命撰谥册翰林院官跪受兴捧从中道出 上复坐班首官与百官俱俯伏兴班首官复位俱行四拜礼毕序班撤案 上还宫
○庚申升大理寺少卿邹应龙为太仆寺卿
○辛酉吏科都给事中胡应嘉等言 祖宗朝军国大政皆躬临臣下处断自 英宗皇帝以冲年即位辅臣偶从权宜创为早朝奏事之例遂相沿不改然所奏者惟常行数条先期拟答承旨即退具文而已 孝宗皇帝时虽循往例奏事犹日接见大臣从容延访故弘治之政于今称盛焉恭惟 陛下总揽万几章奏纷沓今视朝之后即深居法宫不与大臣面议则内阁拟票岂能一一尽究意指 陛下且将自竭聪明以临之诚恐 圣虑既烦 圣躬必倦倦心一起百弊俱生此不可不慎防其渐也自今丧礼稍暇宜强抑哀情轸念大计每日朝罢必御文华殿令三四辅臣不时进见凡兴革用舍大政咸与面计裁决事属六部则召对诸卿义当疑难则顾问儒臣神智不劳而聪明日扩万代瞻仰在此举也臣又考前代宰相入阁议事必使谏官随入诸所陈奏皆得预闻而国朝之制令六科轮官于殿廷左右纪录 圣旨盖亦前代遗意乞恢弘旧典此后接见大臣必命科臣更番随入凡有奏事不忠者听其面折是非或退而参论则大臣咸尽诚款而 圣体亦得垂拱仰成
上是其言
○壬戌礼部会官上议言 圣母懿德隆备庆源攸钟诞育 圣躬嗣登大宝请追尊为 皇太后更荐 尊谥其奉迁 梓宫祔葬 永陵礼仪及特建专殿享祀之所俱宜下内外诸司预行饬治报可
○吏部奏 先朝建言得罪诸臣如通政使樊深都给事中丘橓杨思忠尹相魏良弼李用敬左给事中陈瓒给事吴时来周怡沈束顾存仁赵輄张选袁世荣御史何维柏赵锦张登高黄正色方新张槚凌儒申仲王时举冯恩郎中徐学诗周冕主事张翀董传策刘世龙唐枢大理寺寺正毋德纯等凡三十三人宜遵 遗诏录用报可是日遂除瓒时来于吏科輄礼科世荣兵科儒登高浙江道新江西道槚湖广道锦维柏河南道仲山东道时举山西道翀传策刑部俱原职余皆以次推用焉
○吏部又言诸臣中以建言死者其等有三戮死者为一等应复职赠荫厚加谕祭若员外郎杨继盛左中允郭希颜锦衣卫经历沈炼给事中杨允绳凡四人其次廷杖死者应复职赠荫若太仆寺卿杨最编修王思给事中薛宗铠何光裕裴绍张原御史浦鋐曾翀叶经主事周天佐仵瑜臧应奎殷承叙凡十有三人又次系狱戍边斥死牖下者应复职赠官若左侍郎唐胄都御史李璋学士豊熙修撰杨慎编修杨名检讨汪元正赞善罗洪先大理寺左少卿徐文华都给事中张翀张侃刘济刘琦御史马录程启元卢琼陈让桑乔包节王宗茂余翱方一桂员外郎刘魁郎中余宽黄待显陶滋相世芳王与龄佥事章钥凡二十八人至如尚书熊浃谏止仙亭御史杨爵弹击权幸二臣虽罪止斥黜然其忠义风节世所共仰又当与杖死者一体恤录 上从其议于是赠浃少保仍赐祭九坛谥恭肃
○癸亥礼部进上 圣母尊谥议文仪注如上 大行皇帝尊谥议文仪
○掌詹事府事吏部左侍郎陈以勤上谨始十事其一曰定志臣考宋程颢有言曰君道之大惟在明善恶之归辨忠邪之分晓然趋道之正志定而天下之治成矣何者人主天下之利势也富贵尊荣之所自出也使其志泛泛焉无所执则凡求富贵尊荣者皆将窥其间而以不正之端中之其流之弊可胜言哉臣窃以为 陛下临御之初窥伺百出宫庭邃密可欲既多尊严之下何求不得傥志不先定而所接或非其道且将上累聪明下妨政事臣愚过计惟愿坚持 圣志一意以求太平为主此志既定声色货利逸游便佞皆不足以惑之盛德大业皆从此出此 圣明谨始第一义也其二曰保位天下重器也守之甚难古之言保位者曰帝慎乃在位曰予临兆民凛乎若朽索之驭六马曰心之忧危如蹈虎尾涉于春冰诚知君位之重不可忽也愿 陛下不以有位为乐惟以保位为难万几虽咸理也而常恐其丛脞世虽方治安也而常患其阽危毋以一念之逸豫而贻四海之忧毋以一时之疏略而致千百年之累庶可以永保天位矣其三曰畏 天昔成汤顾諟明命文王小心翼翼皆能祈天永命后世称之彼昏不知以为天人远不相涉惟所欲为而莫之惧及大命既去悔何及矣由是言之天虽高远日监在下人君举动以理福祉随臻一有私僻咎殃必至可不畏哉愿 陛下深察天道之甚迩务敕躬自约总正万事以为顺承之实虽深宫燕私人所莫窥而常若 上帝之鉴观虽号令臣民靡不如意而常若 严父之谴诫瑞应之来修德以副之灾异之见引咎以回之如此而 上天有不笃佑景福有不炽昌臣所未信也其四曰法 祖盖 祖宗立业其更事详则其防患也深其谋虑远则其立法也密故子孙承之自可以世守而无弊苟非至于大坏未可轻变也前代人主或自作聪明狭小制度或庸昧寡识蔑弃典章往往乱其国家可为永戒洪惟我 太祖肇造鸿图 成祖嗣承大烈其劳心焦思垂训立法以为子孙万世计至宏远矣愿 陛下深思贻谋之孔艰务全继述之大孝以天下者 祖宗之经营必法其所以治人民者 祖宗之蕃息必法其所以养官爵者 祖宗之建置不可授之非其人府库者 祖宗之蓄藏不可用之非其道至于听治之暇尤望恭取 祖训置之座右细加省览守而勿失仍申饬中外诸臣凡有关 祖制者一切遵率如故则曩时平治之略自足为今日守成之具书曰监于先王成宪其永无愆此之谓也其五曰爱民古之圣王能固结民心而使之无乱者惟能保爱之而已后世创业之君起自艰难咸以民事为重继体者率多生长深宫于民间疾苦不能尽知冤痛结于民而上不恤穷苦遍于下而上不闻祸乱之作实自此始今 陛下角□羊泽初覃薄海生灵无不仰承下流继今尤望省非正之歛停不急之作黜贪暴之吏蠲烦苛之今荡然与天下休息而 圣衷尤当念念在民则民心固结衅孽不萌长治久安之术无出此者其六曰崇俭自古帝王皆以敦朴先天下故唐尧茅茨土阶大禹菲食周王卑服民到于今称之后世若汉文帝惜露台百金之费身衣戈绨足履革舄宋仁宗见后宫首饰珠玉辄闭目不视我 太祖乘舆服御以铜代金 成祖所服衣袖至于敝垢夫岂不知享有四海之富而为此其意或以尺帛一钱皆出于百姓之膏血故有所靳而不忍妄用也愿 陛下以此轸念自后帑藏支费必取弘治以前旧藉一一遵守而又躬行素约自禁近始宫室之奉但仍旧贯乘舆服食之物悉从裁省凡宫中冗聚之人奇巧之玩无名赐予无度取索一切出而罢之此所以爱养基本而安国家之大务也其七曰揽权权柄者神圣之所资也故当常使在上而不可使在下洪范有言惟辟作威惟辟作福言权不可分也汉之衰也元帝移于近嬖孝成委于臣下至唐永淳间悉归宫掖天子拱手而已此所谓倒持太阿授人以柄未有不伤败者宋臣吕公著曰欲威福之不移莫若舍已而从众众未有不公而人君独为天下公议之主威福将安归也斯言良为有见惟 陛下深玩此意凡朝廷有大兴革人材有大进退悉与诸大臣参详可否而 陛下方临以明断躬自裁决而施行之则威固于内权重于外治天下可运诸掌矣其八曰用人古称明君者惟在辨君子小人而用舍之我 太祖常言用人之道当知奸良知良而不能用知奸而不能去则误国自此始愿 陛下深味此言于大小臣工一一清心以照之大抵君子多敦实行小人多托空谈君子多体国任事小人多谋身规避君子多面折廷诤小人多阿谀顺旨君子多为国荐贤小人多嫉贤病国以此触类而观自然驽骥别于途薰莸判于器 陛下乃操威福之权以临断之一则任之勿贰一则去之勿疑庶乎众正之途开群枉之门塞而大业可成也其九曰接下臣历观古今未有君臣之情不相孚洽而可致治者帝舜之于大禹曰臣哉邻哉邻哉臣哉高宗之于傅说曰朝夕纳诲以辅台德其一时相与之气象何其密也至后世则堂廉隔远燕见阔疏遂使阙畴咨于大猷溺偏信于近习有如昔人所慨者惟我 祖宗之朝每每召见群臣讲论治道至于大诰首篇又特著君臣同游之训意盖以此请 陛下自今视朝之后即御便殿召文武大臣入内与之亲接凡朝廷有大政事即令于 上前拟议恭候 宸断而行之或于簿书之外仍命极言民隐或时给笔札俾陈时务则上下血脉流通而政事举无不当且可以消人臣意见之私去左右壅蔽之患其十曰听言臣惟言路通塞天下之治乱系焉孔子曰有诤臣七人虽无道不失天下故 祖宗临御之时文武军民凡有可言之事许直至御前陈说意深远矣方今更新之始台谏诸臣必诤竭心腹论天下事愿 陛下大开言路凡政令之得失百姓之休戚群臣之忠邪使之皆得直言无隐其言之当者采而行之且显擢其人以示劝其未当而或过讦直者亦涵容而不罪夫言者上逆龙鳞而犯忌讳下结讎怨而取祸患亦何所利哉其心盖忠于国也不谅其心而挫折之则劲气消沮忠臣杜口渐渍不闻其过遂以阶乱岂非大失乎入 上答曰览奏忠爱恳至朕已具悉
○甲子孟春享 太庙遣驸马都尉谢诏行礼
○遣太常寺官祭太岁月将之神
○礼部尚书高仪等上 大行皇帝尊谥议曰伏惟 大行皇帝德配清宁道兼述作应期首出合神尧之起唐都缵圣中兴迈周宣之定王国事天明而有严有翼履道笃而不贰不参盛德豊功曷能殚述谨遵节惠之义敬扬闳钜之休如总揽政权亲决章奏罢貂珰之出镇而宿弊革于朝廷翦勋戚之内讧而隐祸消于 宗社英莫及焉令出惟行法立惟信恩无掩义蠹政者虽贵必诛断以定谋干纪者虽亲必戮毅孰逾焉智足以通百物之情而处之各当明足以照万几之赜而应之咸宜博学多闻精思作睿此圣之极也变化无方张弛同于阖辟恩威不测鼓舞速于风霆号令轰驰声闻具达此神之至也阐发性道则敬一有箴四箴有注上接精一之传敦叙纲常则明伦有典明堂有问显示尊亲之道礼乐昭于天地谟训炳于日星即文王之允文不是过矣攘却戎夷则狼烟息儆鲸海澄波而茂建廓清之绩征讨叛逆则詟服南交荡除群盗而丕扬顺治之风定营制以作六师徵将材以备九伐即成荡之圣武蔑以加矣报祈岁举重农事以开衣食之原赈贷时施轸民生而切痌瘝之念慎狱屡廑于钦恤课吏严黜乎贪残淳流澍濡湛恩沦浃所谓必世之洪仁也考礼度衷奉 献庙极追崇之典因心笃爱时 慈宫竭就养之诚躬卜吉兆于纯山肇举旷仪于大享善继善述尽制尽伦所谓不匮之大孝也惟兹众羙之具臻实皆刚德之克就是以阅升平四十五载独收悠久之功衍熙洽二百斯年赫启隆昌之庆闳谟伟烈濊泽深恩诚万世而下 圣子神孙所宜宪章而宗法者也臣等稽之前代英君谊辟有大功德于天下则鸿称显号世世尊之故武帝尧弘炎祚庙曰世宗光武再造汉家号称世祖播之良史以为美谈矧我 大行皇帝萃万善之精腴备百王之轨范功业文章之外见者既极其巍焕道德性命之内蕴者又造其渊微卓乎与 二祖匹休三五并驾而非彼两君所能望者哉臣等谨博采群言远徵往牒 大行皇帝尊谥宜 天锡之曰 钦天履道英毅圣神宣文广武洪仁大孝肃皇帝庙号 世宗用昭天下之至公垂徽称于罔极臣等拜手稽首谨议
○乙丑礼部进上 大行皇帝尊谥册宝仪注十九日恭上 尊谥前期三日太常寺官奏致斋请遣官祭告 天地 宗庙 社稷至日行祭告礼用祝文香币果酒脯醢如常仪一前期一日内侍官设册案宝案于 几筵前左右置册舆宝舆于皇极门捧册宝各置舆中至日早 上衰服祭告 几筵毕出御皇极门内侍官举舆外导驾官导 上随舆后降阶升辂外导驾官退百官素服立于金水桥南皆北向俟舆至皆跪既退皆兴随至思善门外北向立内导引官导 上至乾清门外降辂舆由中门进至 几筵殿前丹陛上内导引官导 上由左门入至丹陛上拜位捧册宝官于舆内捧册宝由殿中门入至 几筵前左右北向立内赞奏 上四拜礼 皇子陪拜在外鸿胪寺官传赞百官皆四拜导引官导 上由殿左门入至 几筵神御前奏跪传赞百官皆跪奏进册捧册官以册跪进于 上左 上受册献毕以册授捧册官置于册案奏进宝捧宝官以宝跪进于 上左 上受宝献毕以宝授捧宝官置于宝案奏宣册宣册官诣案取册跪于 上左宣讫奏宣宝亦如之奏俯伏兴平身传百官同奏复位导引官导 上由殿左门出至拜位奏四拜传赞百官同导引官导 上至 几筵前奏初献礼奏跪传赞百官皆跪奏献帛献酒赞读祝读毕奏亚献礼奏终献礼奏俯伏兴平身传赞百官同奏复位导引官导 上由殿左门出至拜位奏四拜传赞百官同祭毕导引官导 上由左门入至神御前以册宝授内侍官捧入导引官导 上入内安册宝行叩头礼导引官导 上由左门出至丹陛上奏礼毕传赞百官同一二十日颁 尊谥诏先期鸿胪寺设诏案于皇极殿内东锦衣卫设伞盖于皇极殿外是日早百官各素服乌纱帽黑角带立俟于承天门外其大臣立于午门前以俟导引 上黑翼善冠素服黑犀带御中极殿执事官先行五拜三叩头礼鸿胪寺官奏请升殿导驾官导 上御皇极殿鸣鞭讫序班举诏案于殿中翰林院官捧诏立于左鸣赞唱颁诏翰林院官以诏授礼部官置于案序班举案由殿左门出锦衣卫用伞盖送至承天门上百官入班赞礼唱四拜平身称有制赞跪开读讫再行四拜礼鸿胪寺官传奏礼毕 上还宫
○丙寅 上始释衰服素翼善冠麻布袍素腰绖仍御宣治门视事
○礼部尚书高仪等上 圣母尊谥议曰伏惟旸谷腾曜九有戴其照临摄提生春万汇蒙其发育故尧勋光被由庆都之毓祥启贤敬承惟涂山之式诲曰若 哲圣实有本源 令德既隆尊称宜备义实通于今古礼何间于幽明恭惟 圣母荣淑康妃柔顺承天安贞应地降芬华族夙闻四德之修栖景紫宸允作六宫之冠嗣音 太母祗范 先皇承长乐之欢则执馈惟谨翊坤宁之教则献茧惟勤乃若居贵撝谦处盈尚约肃壅有度儆戒无违筐筥采蘩迈有齐之季女瑟琴流荇媲思媚于周姜嘉问翕以光扬芳猷蔚其休畅抑且廓载物之量弘逮下之恩不诐以偏终温且惠遂使后宫观化象婉嫕于青蒲女史正词纂静娟于彤管千灵荐祉 九昊锡符玄云入户发毋萌之祯彩电绕枢衍寿丘之庆用熙昌祚笃生我 皇金波鲜眺侧之晖豫形胎教银榜有言动之喻体备师模 慈训所徵睿姿首出声为律而身为度望如日而就如云遂缵丕图遹隆洪绪缅惟宝运方启未正位于长秋顾乃玉缀久韬已归神于修夜人怀大练推梦日之功 帝省灵楸有终天之感是用循故典举彝章进位号于瑶齐森礼容于金戺虽三泉旧閟不及享九州四海之供然六衣新陈尚可永一人百世之孝臣等睹龙飞于 圣德怀鸾驭于 慈颜稽谋 皇穹考实舆论敢缘节惠之义敬上俪尊之名宜 天锡之曰 孝恪渊纯慈懿恭顺赞天开圣皇太后臣等谨议
○修 永陵享殿宝城及创造碑停等兴工遣定国公徐延德驸马都尉李和许从诚玉田伯蒋荣安平伯方承裕成安伯郭应乾清平伯吴家彦都督沉至祭告 诸陵镇远侯顾寰彭城伯张熊及工部右侍郎徐纲祭告 天寿山等神
○敕内官监太监王鼎工部右侍郎徐纲等提督 永陵工程
○礼部遵诏会议 郊社诸典礼及葬祔享之制一郊祀之礼谨考国初建 圜丘于钟山之阳用冬至祀天以日月星辰太岁从祀建 方丘于钟山之阴用夏至祀地以岳镇海渎从祀俱奉 仁祖淳皇帝配又筑朝日坛于城东夕月坛于城西用春秋分行事夕月亦以星辰从祀俱不奉配洪武十年始定合祀之制每岁正月择日行于 大祀殿三十二年更奉 太祖高皇帝配永乐十八年北京 大祀殿成行礼如前仪洪熙元年增奉 成祖文皇帝并配嘉靖九年始建 圜丘于南郊冬至祀天以日月星辰风云雷雨从祀建 方泽于北郊夏至祀地以岳镇海渎 陵寝诸山从祀俱奉 太祖高皇帝配又建朝日坛于东郊以春分祭日无从位建夕月坛于西郊以秋分祭月亦以星辰从祀俱不奉配臣等议以为天地分祀目□方于周礼圜丘方丘之文自汉以来历代分合不常诸儒议论不一我 太祖定鼎之初与一时儒臣斟酌考订首建分祀之礼其后因感斋居阴雨始改合祀至我 皇考大行皇帝仍建四郊如洪武初年之制盖 太祖始分而后合 皇考改合而为分然 皇考之更制即 太祖之初制也今分祀已久似难纷更宜照例南北二郊于冬夏至日恭请 圣驾亲诣致祭仍奉 太祖高皇帝配其东郊以甲丙戊庚壬年西郊以丑辰未戌年 圣驾亲祭余岁遣官代行其太岁仍于岁暮孟春遣官专祭至如天神地祗已从祀南北郊其仲秋神祗坛之祀不宜复举一祈谷之礼谨考 祖宗朝原无祈谷之礼惟郊外耤田有先农坛国初每岁仲春上戊日 圣驾亲祭先农遂耕耤田永乐后惟遇 列圣登极之始仅一举行其他岁遣顺天府官代嘉靖九年始以孟春上辛日行祈谷礼于 大祀殿十年以启蛰日改行于 圜丘十八年又改行于禁内之玄极宝殿遂为定例而先农之祭亦不废臣等谨议礼称元日祈谷于 上帝其详亦不可考我国家先农之祭盖即祈谷之遗意自 皇考俯纳言官之请肇举此典夫既祭先农复云祈谷二祀并行于仲春不无烦数且玄极宝殿当禁严之地而使百官陪祀宵分出入事体深有未安臣等窃以为宜罢祈谷之礼止于先农坛行事为当恭遇 圣主登极则亲祀先农并行耕耤礼其余每岁仲春仍遣顺天府官代行庶合 祖宗旧典一大享之礼谨考 祖宗朝原无大享之礼嘉靖十七年我 皇考举明堂大典以季秋享 上帝奉 睿宗献皇帝配寻乃撤 大祀殿改建 大享殿然每岁惟于禁内之玄极宝殿遣官行礼为常亦未尝于郊坛亲祭也臣等谨议明堂大享虽称古制而制度之详亦不可考见 皇考肇举此祀无非追崇 睿宗以昭 严父配 天之孝但自 皇考视 睿宗则 睿宗为 严父自 皇上视 睿宗则 睿宗为 皇祖若以今日仍奉 睿宗配 帝似于周人宗祀文王于明堂之义不甚相协恐非所以妥 睿宗之灵而安 皇考之心也故臣等以为大享之礼可罢一社稷之礼谨考国初建 太社 太稷异坛同壝以勾龙后稷配洪武十年改建同坛同壝罢勾龙后稷配以 仁祖三十一年更奉 太祖配永乐中北京坛成位置如故洪熙间又奉 成祖配嘉靖九年遵复初制以勾龙后稷配十年复于西苑隙地垦田树谷建 帝社 帝稷二坛每岁以仲春秋上戊次日行祈报礼臣等谨议天子社以祭五土之祗稷以祭五谷之神名曰 太社 太稷而 帝社稷之名则自古及 祖宗朝皆无之国初 太社稷之建悉遵古礼而 皇考仍以勾龙后稷配实合 太祖初制无容别议至于 帝社稷之祭不无嫌于烦数臣等窃以为止宜照旧奉 太社 太稷之
○祭其 帝社 帝稷宜罢勿举一 陵葬 庙祔之礼谨考我国家自 宣宗以前 陵寝合葬皆止一后至 裕陵则二后同祔葬 茂陵则三后同祔葬若 太庙祔享则惟一帝一后又后惟元配始得升祔恭惟 孝洁皇后为 皇考大行皇帝元配礼应合葬 永陵祔享 太庙先年 神主回京时本部曾请祔享以其时未有本室暂祔 奉慈殿侧以俟 孝烈皇后虽曾正位中宫然非元配今先已祔 庙又奉 孝洁皇后同祔则二后并配非 祖宗旧制若因 孝烈皇后先祔而遂使 孝洁皇后不得升祔则舍元配而祔继配亦非 祖宗旧制况 孝洁皇后宜祔之礼 皇考先年已有钦依近日复有遗命臣等窃以为 皇考大行皇帝升祔 太庙之时宜请 孝洁皇后祔享而移奉 孝烈皇后于别所仍于 大行皇帝发引之先迁奉 孝洁皇后梓官于 永陵与 圣母梓宫同日祔葬 孝烈皇后既已祔葬似当以次列祔其 孝洁皇后 孝烈皇后尊谥乞敕臣等撰拟议文奏进荐上册宝庶几名分正而典礼全矣 上以礼官会议允当命如议行之
○户部覆南京户科给事中岑用宾奏其一言南京供用库酒醋面局并光禄四署所积米谷豆麦足支数年宜暂徵折色角□羊部其后以三年为率徵本色二年折色一年庶无虚费其一言锦衣卫乌龙潭等三十六仓每仓有看仓余丁少者十名多或二十名月饩不给宜仿正统十四年例每丁准月粮三斗于各仓耗米内支给以示优恤得旨折色银两徵角□羊户部济边余如议
○升浮图峪守备指挥佥事杨守承为署都指挥佥事充五军营游击将军命仪真守备署都指挥佥事王盘领南京江防游兵
○丁卯礼部进上 圣母尊谥册宝仪注一正月二十一日恭上 尊谥宝册遣官诣 陵园行礼前期三日太常寺官奏致斋仍奏请遣官祭告 天地 宗庙 社稷至日行祭告礼用祝文香帛果酒脯醢如常仪前期一日内侍官设册舆宝舆于皇极门捧册宝各置舆中一是日早 上其素翼善冠麻布袍腰绖祭告 大行皇帝几筵用祝文香帛酒馔如常仪遂以素冠服出御皇极门文武百官素服乌纱帽黑角带先于丹墀内东西序立序班引遣官于丹陛中道赞行五拜三叩头礼跪内侍官举册宝舆降阶 上起立赞俯伏兴遣官兴立于东俟锦衣卫官校接册宝舆香亭由午门中门出鼓乐前导设而不作遣官由左门出随行 上还文武百官随册宝送至长安右门外止其文武大小衙门各分官送至 陵园免辞陪祭毕回朝见一是日太常寺先于 陵园陈设祭品如常仪鸿胪寺设册宝案于享殿中左右申时册宝至 陵园由中门进至享殿前导引官引遣官由右门入至丹墀内赞官唱执事官各司其事导引官引遣官至享殿前就拜位捧册宝官于舆内捧册宝由殿中门入至神御前左右北向立赞官赞四拜礼传赞文武分官皆四拜导引官引遣官由殿右门入至神御前赞跪传赞文武分官皆跪赞进册捧册官以册跪进于遣官左遣官受册献毕以册授捧册官置于册案赞进宝捧宝官以宝跪进于遣官左遣官受宝献毕以宝授捧宝官置于宝案赞宣册宣册官诣案取册跪于遣官左宣讫置于册案赞宣宝宣宝官诣案取宝跪于遣官左宣讫置于宝案赞俯伏兴平身传赞文武分官同赞复位导引官引遣官由殿右门出至拜位赞四拜传赞文武分官同导引官引遣官至神御前赞初献礼赞跪传赞文武分官皆跪赞献帛献酒赞读祝读毕赞亚献礼赞献酒赞终献礼赞献酒赞俯伏兴平身赞复位导引官引遣官由殿右门出至拜位赞四拜传赞文武分官同祭毕册宝收贮于享殿一是日遣官行献册宝礼毕文武分官稍退太常寺复设酒馔如常仪内侍官设香案于享殿中设题主案于香案前西向设遣官拜位于前北向太常寺导引官引遣官入享殿前就拜位上香五拜三叩头至神床跪内侍官跪奏谨请 孝恪渊纯慈懿恭顺赞天开圣皇太后神主恭用奉题遣官诣 皇太后神主前内侍官盥手捧 主安于案上题主官盥手东西向立奉题讫内侍官奉 主安于神座内侍官奏请 皇太后神灵上神主文武分官诣丹墀立导引官导遣官由殿右门出就拜位赞四拜传赞文武分官同导引官引遣官至神御前赞初献礼赞跪传赞文武分官皆跪赞献帛献酒赞读祝读讫赞亚献礼赞献酒赞终献礼赞献酒赞俯伏兴平身赞复位导引官导遣官由殿右门出至拜位赞四拜传赞文武分官皆同太常寺官诣神御前跪奏礼毕内侍启匮覆 主奉安于神座讫行叩头礼一二十二日颁 尊谥诏如颁 大行皇帝尊谥诏仪
○命修大内 神霄殿以奉 圣母孝恪皇太后专祀也
○赐百官上元节假十日诸司仍奏事自是岁以为常
○禁民间放灯
○吏部奏起用原任南京礼部尚书葛守礼户部右侍郎赵贞吉兵部右侍郎郭宗皋都察院右副都御史林云同右佥都御史曹邦辅布政使司左布政使钟卿按察司副使曹金金立敬殷迈佥事谢廷等从之
○复除吏科给事中周怡礼科给事中沈束原职
○停角□羊湖广抚按衙门嘉靖四十五年隆庆元年赃赎银两发修荆襄等府城堤以抚按官奏水灾冲决故也
○戊辰礼部言自昔天子体元御极必皆首立皇后以主天下之内治我朝 列圣皆于登极之初即举册立 中宫之典今 皇上嗣登宝祚百度咸贞册立大礼所宜亟举敬惟 皇配出自名宗天作之合已受封章于潜邸宜崇位号于 中宫于以佐奉 宗祧 母仪天下此寔邦家之大庆中外之具瞻臣等忝备礼官请遵彝制惟 皇上早赐施行以备朝廷之威礼又言天下大本系于储贰国之主器属于元良自昔人君即位必蚤建太子其或未暇则有司具请举行盖以太子正而天下定其为宗庙社稷计莫先于此惟 皇上受天眷命抚驭丕图而 皇子笃生已及五岁且英哲性成岐嶷天挺中外臣民莫不忻忻然讴歌鼓舞以为此 宗社亿万年无疆之庆兹者 圣政维新鸿仪具举维是蚤建储闱豫端国本尤今日之急务 皇子既长且贤天人交与宜正 东宫之位用培蒙养之基臣等谨拟正月十五日吉同文武百官上表陈请伏乞 圣明蚤赐允俞又惟 皇子已长礼宜请赐 睿名伏乞 钦命以便颁册行礼 上谕曰立后事可行皇子年尚幼且先赐名徐议册立
○少保兼太子太保吏部尚书杨博都察院左都御史王廷以考察庶官先上求退 上俱谕留不允
○复郑王厚烷爵仍岁加禄米一百石释鄢陵王府镇国中尉勤熨及其子朝归本府有司存恤先是厚烷以建言时政触 先帝怒盟津王长子祐橏因构之王遂夺爵勤熨朝瑁亦以赴阙言事俱发高墙禁锢至是礼部奉诏书请宽释优处故有是命
○铸给江南江北监兑主事关防四川龙安府印本府经历司照磨所司狱司儒学永盈库印记隆昌县印本县儒学阴阳医学僧道会司记福建海澄宁洋二县印及各儒学记
○给事中周世选等奏守卫官军远赴通仓支粮有妨直宿请改拨京仓从之
○己巳大学士徐阶奉诏自陈求退 上曰卿辅弼首臣忠诚体国勋庸茂著中外具瞻朕兹嗣位眷倚方切宜益竭谋猷赞成化理所辞不允
○礼部奏先年 大行皇帝于西苑隙地种植麦谷命总督仓场户部侍郎同司礼监督理农事收其子粒贮恒裕仓以供大祭粢盛且欲以知稼穑之艰难甚盛举也但苑内禁地农夫出入力作事体非便请罢部臣兼督止令该监督理种植以少存重农省艰之意其户部侍郎督理西苑农事旧衔宜省从之
○户部言嘉靖初年御用监供用库岁派黄蜡止八万五千斤白蜡四千斤末年黄蜡增至二十余万斤白蜡不下十万斤此外复有召买有折色视正额不啻三倍又 上用香品旧无徵派事例近行广东采办及顺天府召□收买岁亦数十万斤增费扰民宜一切裁省如嘉靖初年例徵派其采办诸令即行停止从之
○掌五军都督府事成国公朱希忠英国公张溶新宁伯谭功承宣城伯卫守正彭城伯张熊总督京营戎政镇远侯顾寰掌锦衣卫事左都督朱希孝各遵诏自陈不职 上谕希忠溶功承寰希孝仍旧视事守正熊准辞免
○方士王金等下狱论死金初以修炼夤缘真人陶仲文子世恩希求恩泽乃伪造五色灵龟灵芝以为天降瑞徵又与世恩及陶仿刘文彬申世文高守中伪造诸品仙方养老新书七元天擒护国兵策及以金石药进御仿得迁太医院使世恩太常寺卿金太医院御医文彬太常寺博士至是以遗诏逮金等鞫问遂皆伏法

[book_title]明穆宗庄皇帝实录卷之三
隆庆元年正月辛未免百官上元节晏
○敕谕礼部曰朕闻天地合而后万物兴君之有后固以法天地而育万物也朕兹光抚洪图方期位奠于两仪和宣于二气教行于国家泽溥于生成非先正中宫之位名曷克收内治之绩效妃陈氏昔荷 皇考选配朕躬兼四德以嗣徽本二南而立则可册立为皇后俾阐化于女顺用肇庆于坤宁所有合行礼仪尔礼部即会翰林院定议并择日以闻钦哉
○大学士李春芳郭朴高拱各奉诏自陈求退 上俱优诏褒留令益展猷为以副眷任
○吏部左侍郎掌詹事府事陈以勤翰林院侍读学士掌院事张居正各以考察自陈 上以其学行素优俱令供职如故
○户部尚书高燿礼部尚书高仪兵部尚书赵炳然刑部尚书黄光昇工部尚书雷礼吏部左侍郎吴岳工部右侍郎徐纲通政使司通政使吴三乐大理寺卿魏尚纯都察院右佥都御史赵镗国子监祭酒林各以考察自陈 上留仪等供职令燿致仕三乐镗改用
○荫户部左侍郎刘体乾子潚为国子生以三年秩满也
○命浙江布政使司右参政刘祐仍兼佥事管淮扬兵备
○户科给事中何起鸣言迩来漕政废弛旧制江北粮米当十二月以里过淮远者不过明年之三月今或至六七月山东粮米当四月运完远者不过七月今或至十一月其故在有司怠缓军卫迁延重以运官科求旗甲侵费弊端莫可深诘漕运失期多由于此今监兑主事虽系专官而部署权轻尝不得尽施其法巡按御史可以执法而事务繁剧又不得专意于漕按会典沿河闸坝每三处设御史一员主儧运今宜复国初之旧于南直隶浙江杭嘉湖添差御史一员给之敕书令其专理漕运其济宁以南河道旧属两淮巡盐御史带管者并以委之监兑时则巡历淮安以南水盛时则巡历徐州以北此河道漕运可兼摄而并举者也户部覆奏从之
○调宣府北路参将袁世械于中路以宣府游击将军刘潭代世械又以大同镇边堡守备指挥佥事尚智为署都指挥佥事代潭
○命河间领军游击将军刘国宾为神枢营练勇参将
○壬申礼部进册立 皇后仪注一二十七日早遣官祭告 天地 宗庙 社稷 上亲告 大行皇帝几筵一前期一日鸿胪寺设节册宝案于皇极殿内节案居中册东宝西设节册宝彩舆于丹墀内设中和韶乐于殿内设而不作一是日早内官设 皇后受册位于坤宁宫设节册宝案于受册位之北设香案于节册前设内赞二人引礼二人设内乐于丹陛上设而不作一是日早鸣钟鼓锦衣卫设卤簿大驾 上具冕服御中极殿鸿胪寺官奏执事官行礼毕奏请升殿导驾官导 上升座文武百官具朝服入班行叩头礼左右侍班正副使入就拜位赞四拜兴传制官奏传制执事官举节册宝案由殿左门出用黄伞遮送至丹墀内置彩舆中传制官由左门出称有制赞正副使跪制曰隆庆元年正月二十七日册妃陈氏为 皇后命卿等持节捧册宝行礼赞俯伏兴四拜礼毕执事官举节册宝舆由皇极门左门出大乐前导设而不作鸿胪寺奏礼毕驾舆节册宝舆至归极门外正副使北向立内官举节册宝舆由正门入内乐设而不作迎至 皇后宫门外 皇后具礼服宫人执扇拥护及擎执在后引礼导引出迎于宫门外内官捧节册宝由正门入 皇后随至拜位内官以节册宝各置于案内赞赞四拜赞宣册赞跪宣册女官取册立宣于 皇后之左讫赞搢圭赞受册宣册女官以册跪授于 皇后受讫以册授女官女官跪受于 皇后之右立于西赞宣宝宣宝女官取宝立宣于 皇后之左讫赞受宝宣宝女官以宝跪授于 皇后受讫以宝授女官女官跪受于 皇后之右立于西赞出圭赞兴赞四拜礼毕内官持节由正门出 皇后送至宫门外内官赍节出至归极门外以节授正副使报礼毕正副使持节复命一是日 皇后受册毕 上冕服 皇后礼服 上率 皇后诣 奉先殿行谒告礼再诣 大行皇帝几筵前行谒告礼俱如常仪 皇后于内殿俟 上服皮弁服升座赞引女官引 皇后诣 上前就拜位行八拜谢恩礼毕还宫一是日 皇后受册毕内官即于宫中设 皇后座南向设仪仗设内乐不作设内赞二人引礼二人候 皇后谢恩礼毕还宫女官请 皇后服燕居冠服升座引礼引在内亲属诣前赞八拜礼次引六尚等女官入班赞八拜礼次各监局内官内使行八拜礼一二月初一日辰时颁诏一前期一日鸿胪寺设诏案于皇极殿内东设表案于丹陛上设中和韶乐设而不作锦衣卫设云盖云盘于殿内东别设云盘于承天门上设彩舆于午门外鸿胪寺设宣读案于承天门上西南向是日早鸣钟鼓锦衣卫设卤簿大驾 上具冕服御中极殿文武百官各具朝服入丹墀内俟鸿胪寺官引执事官进至中极殿将行礼之时传旨百官免贺上行五拜三叩头礼传毕方引执事官就次行五拜三叩头礼鸿胪寺官奏请升殿导驾官导 上升座翰林院官先捧诏书于中极殿从至御座前东立西向鸣鞭讫鸿胪寺赞文武百官入班行五拜三叩头礼讫百官先出承天门外俟表文不宣序班随奉诏案于殿中鸿胪寺官赞颁诏翰林院官捧诏授礼部官礼部官捧诏置于案上云盘内鸿胪寺官举案从殿左门出至丹墀校尉擎云盖迎诏至午门外礼部官捧诏置彩舆内迎至承天门上开读行礼如常仪鸿胪寺传奏礼毕 驾兴一颁诏之次日命妇行见 中宫礼得旨免命妇入贺余如仪寻改册立于二月初九日颁诏于十三日
○礼部进赐 皇子名仪注一正月十八日 上以命皇子名亲告 奉先殿及 大行皇帝几筵一是日命 皇子名 上具翼善冠服御内殿升座 皇妃具服朝见行四拜礼毕 皇妃侍立东面傅姆携 皇子出自寝诣御前跪 上执皇子之右手赐之名而命以辞 皇妃承旨讫傅姆携 皇子还寝 皇妃四拜礼毕还宫一是日辰时 上御宣治门降手敕以 皇子睿名传谕礼部行宗人府登识玉牒 上是之
○敕礼科左给事中王治御史王好问查盘内府各监局钱粮已而太监崔敏等奏请免查户科给事中张宪臣劾敏等抗违明诏当治其罪得旨内府钱粮诏书所载者自嘉靖四十一年始备开收支见在之数与科道官查理不许违抗其诏内不载者亦不得概查敏等勿论于是治等复言诏令已下不宜以中官言輙罢给事中何起鸣亦极言其不可 上谓敏等所奏具有实数令遵旨免查
○宣府大同山西秋防事竣督抚官上所部诸将功罪兵部覆奏言边境宁谧皆总督镇巡之功宜加优赉得旨总督侍郎王之诰总兵官马芳巡抚都御史冀炼各赉银币有差
○癸酉 英宗睿皇帝忌辰 奉先殿行祭礼遣兴安伯徐梦旸祭 裕陵
○升兵部主事何永庆为通政使司右参议
○夜月犯角宿南星
○甲戌赐 皇子名 上亲告 奉先殿 大行皇帝几筵而命皇子以辞曰朕兹恭请命于 祖考赐尔名曰 夫钧者言圣王制驭天下犹制器者之转钧也其为义大矣尔其念之哉敕礼部曰朕元子已恭请命于 皇祖 皇考名曰 其令所司登识之
○升河南道监察御史何维柏为大理寺左少卿
○礼部左侍郎潘晟右侍郎丘岳户部左侍郎刘体乾右侍郎刘自强兵部左侍郎迟凤翔协理戎政左侍郎王本固太仆寺卿邹应龙掌太常寺事礼部右侍郎师宗记顺天府尹李敏光禄寺卿裴天祐各以考察自陈得旨岳敏天祐吏部查议改用余各供职如故于是吏部拟岳降外任敏等调南京俱令回籍候补从之
○南京国子监祭酒胡杰自陈求退不允令赴任供职
○刑科都给事中徐公遴劾奏翰林院侍讲学士王大任姜儆前以御史访求法秘躐致清华且引用方士刘文彬等今文彬等俱正刑章大任儆不宜逭罪吏部覆奏大任等原奉旨访进法士似无所希觊但其巡按时甚有物议当黜得旨俱革职闲住
○五军都督府佥书定西候蒋佑怀宁侯孙世忠灵璧侯汤世隆安远侯柳震伏羌伯毛澄安乡伯张鋐武进伯朱承勋都督佥事袁正周于德徐珏管理围子手广宁伯刘允中管理红盔将军武定侯郭大诚彰武伯杨炳勋卫张元功徐文璧掌府军卫事泰宁侯陈良弼京营副将都督佥事艾梓王玉李世忠戴元亮提督巡捕都督佥事张时春各遵诏自陈不职章下兵部甄别以闻得旨佑等留用震承勋良弼玉俱革任
○诏内官监黑窑等厂旧役镇朔诸卫军三百十四人俱放归原伍
○乙亥上 大行皇帝尊谥遣成国公朱希忠英国公张溶驸马都尉谢诏新宁伯谭功承祭告 天地 宗庙 社稷 上亲告 大行皇帝几筵恭上 尊谥册文曰孝子嗣皇帝臣 谨再拜稽首言臣惟业莫重于承祧宜溯本原而钦骏德孝莫先于传美必稽典制以荐鸿名谨合舆情用称殷礼恭惟 皇考大行皇帝睿圣本于天纵刚徤协于乾行以英断理万机权无傍落以沉毅驭群下法罔私挠纲纪毕张枢机独运普无疆之照烛体夙具乎通明施不测之恩威用丕昭于神妙粤从蚤岁深好尚书逮于中年淹贯群籍声为律身为度礼乐备而天地官言为法行为则谟烈兼而佑启远更新戎政率励将材南殄倭奴岭海之诸氛悉荡北驱胡虏莲社之巨孽咸诛一夫无有横行四方莫敢逆志注情农事每亲奉乎报祈轸念岁饥屡命蠲乎逋负拯民苦则为黜诸司之贪肆因财诎则为止三楚之经营孝笃因心道隆建极定称亲称帝称宗之议名正言顺而事成举大享大祔大襄之仪内敬外文而诚若盖尝仰观于德业允矣卓冠于古今简册万年垂休声而有赫云仍百世流庆泽以无穷上会庙祐之光下笃邦家之祜爰咨公论请命于 天谨奉册宝上 尊谥曰 钦天履道英毅圣神宣文广武洪仁大孝肃皇帝庙号 世宗伏惟 圣灵在天茂膺景制益弘庇佑永衍熙昌谨言
○革工部尚书徐杲职闲住杲本工部官匠先以修建功历升前职至是考察自陈下吏部查议都给事中王元春等劾杲以匠役官正卿其子文灿传升锦衣卫指挥世袭皆滥名器坏政体并宜汰黜吏部覆奏从之
○吏部奏考察庶官年老户部员外郎杨启充等三十人有疾监察御史熊逈等六人老疾兵马指挥许辉等五人贪兵马指挥陈天寿等十人罢软无为光禄署丞陈臬素行不谨户部郎中杨进道等一百一人浮躁浅露吏部郎中唐汝迪等七人才力不及吏部郎中南轩等三十人得旨老疾致仕贪为民罢软不谨冠带闲住浮躁不及降一级调外任
○命老营堡游击将军黑云龙为分守山西北楼口参将升三河守备指挥佥事杨尔干为署都指挥佥事充河间领兵游击将军
○兵部议覆甘肃巡抚石茂华所言边事一改置寺官谓庄浪土官指挥鲁达部曲蕃衍至数万人犷悍难制宜改凉州行太仆寺寺丞为少卿兼以宪职弹压之一议修墙堡谓庄浪地邻番虏时被劫掠宜于马营沟何家营修筑墩墙堡堑又沙井驿抵苦水湾七十里通远驿堡去西大通驿八十里宜各于适中处筑团庄一座以便行旅从之
○锦衣卫佥书都督李隆都指挥孙钰张大用张铎指挥李永南镇抚司掌印指挥大质佥书都督黄时坤朱时泰都指挥袁宪文陆绎黄铠高秉伦王可久指挥黄安陆绪余荫毕光祖张远滕凤温禾□宁北镇抚司掌印指挥程尧相佥书傅钺各遵诏自陈不职章下兵部甄别以闻得旨隆等留用铎致仕可久禾□宁革任闲住
○丙子以上 大行皇帝尊谥诏告天下诏曰朕惟自古圣王其生也天下之人相与尊而亲之其殁也相与颂而思之若尧舜禹汤文武是也洪惟我 皇考大行皇帝以上圣之德抚中兴之运湛恩所被莫不归仁明威所加罔不震摄盖在临御之日为天下所尊亲久矣逮乎 宸衷厌世龙驭遐升朕衔哀茹荼不胜瘠毁而凡臣庶亦莫不摧心泣血有丧考之戚焉兹朕敕谕文武群臣稽古礼文议荐谥号博参舆论允协至公乃于正月十九日祗告 天地 宗庙 社稷奉册宝恭上 皇考大行皇帝尊谥曰 钦天履道英毅圣神宣文广武洪仁大孝肃皇帝庙号 世宗谅尔万方其颂而思焉之心均无穷也属殷礼之既举爰涣号之用颁夫仰 皇考之徽称则必信从其治教感 皇考之余泽则必翊戴于邦家尚一乃心用若予化播告遐迩咸使闻知
○改南京礼部尚书葛守礼为户部尚书守礼辞不允
○起原任总督宣大兵部右侍郎郭宗皋为刑部右侍郎通政使司通政使樊深原职
○以原任总兵王怀邦充为事官管分守大同灵丘参将事
○升新开口守备指挥麻贵为署都指挥佥事充宣府入卫游击将军
○丁丑恭上 孝恪渊纯慈懿恭顺赞天开圣皇太后尊谥命成国公朱希忠英国公张溶定西侯蒋佑新宁伯谭功承祭告 天地 宗庙 社稷 上亲告 大行皇帝几筵出御皇极门遣驸马都尉谢诏诣 陵园献册宝奉安 神主大学士李春芳恭题如仪册文曰孝子皇帝臣 稽首百拜上言臣闻其德茂者其报隆其功闳者其名显矧劬劳之德笃祐一人发育之功普施四海宜名与报益显以隆是登有赫之鸿称庸阐无前之景烈恭惟 皇妣荣淑康妃积庆尧门蜚英姒幄方祇奠厚承璇盖以资生素魄涵精并羲晖而朗耀事 大母有婉愉之爱奉 先皇有敬顺之诚赞□□刀丫□皿□敦以维虔载筐钩而罔斁藏往伊智深沉允合于含章逮下以仁温惠寔同于诩物行皆图史言悉箴规九御仰风既弼成于坤教 三灵锡祉乃浚发于震祥诞育眇躬备贻 慈训兹受凭几之命遂膺御历之符省翟彩于旧宫音容已隔望瑶华于玄室凄怆如存惟木有本惟水有源曷角□羊终身之慕谓天盖高谓地盖厚难酬罔极之恩爰率彝章遹追令范考言于众稽谋自 天徽数崇升具祎谕之盛礼芳猷表著扬庙祏之大名谨奉册宝上尊谥曰 孝恪渊纯慈懿恭顺赞天开圣皇太后呜呼桂殿承欢恸九原之难作兰宫正号昭万代以弥光伏冀 明灵俯垂嘉享佑我嗣人永保萝图之固施及后裔益绵椒实之蕃俾子子孙孙世承祼献与明无疆谨言
○升户科都给事中张宪臣工科都给事中王元春吏部郎中佘敬中俱布政使司右参政宪臣浙江元春江西敬中广西翰林院编修李贵河南道御史李廷龙俱按察司副使廷龙河南贵四川广西道御史胡钥为广东布政使司右参议兵科给事中方岳湖广道御史李文续刘师孟礼部员外郎张翔翰南京户部员外郎陈墀俱按察司佥事岳师孟狭西文续浙江翔翰广东墀四川
○吏部覆通政使司右通政王正国等自陈拟正国及提督誊黄右通政姜宝太常寺少卿罗良魏承诏太仆寺少卿李邦珍李一元顺天府府丞李邦义俱留用太常寺少卿高复春罢斥鸿胪寺卿陈道基大理寺右少卿李承华调外任鸿胪寺卿萧澜降二级仍令管事从之
○总督蓟辽保定军务都察院右副都御史刘焘以考察自陈求退 上以其久练边务谕令供职如故
○原任刑部侍郎鄢懋卿有罪发边卫充军初懋卿与大理寺卿万采皆謟附严世蕃奸赃狼籍尝以巡盐都御史遍历郡县所至供亿骚扰及横索有司馈遗无筭贪黩恣肆士大夫为之仄目世蕃败有司籍其家世蕃尝寄采数万金事颇泄懋卿复给取采金二万采抵罪词连懋卿有司验问颇有踪迹懋卿竟坐充军
○诏削夺故真人邵元节陶仲文官爵及诰命毁墓牌坊牌籍其田宅
○戊寅以恭上 圣母尊谥诏告天下诏曰朕惟礼不可以忘本而孝莫大乎尊亲是以自古圣帝明王暨我 祖宗 列圣缵祚膺图君主天下莫不致隆于所生盖天理人情之至也成宪具存在朕为尤切焉洪惟 皇妣荣淑康妃生禀巽明躬备坤则事我 祖妣既克嗣于徽音奉我 先皇寔赞成夫阴教和惠洽乎九御恭俭闻于四方委祉发祥诞育冲眇不惟保爱之曲至抑且训迪之周详兹朕获奉 宗祧绍 列圣之弘休缵 先皇之大业固皆 慈诲之贻也顾音容已隔叹霜露之屡经尊养欲伸悲风木之不待永言感慕倍结深衷乃考旧章并询舆论特举追崇之典遹隆俪极之称于正月二十一日祗告 天地 宗庙 社稷恭上 尊谥曰 孝恪渊纯慈懿恭顺赞天开圣皇太后呜呼至恩罔报鸿仪少展于孝思大德难名显号但从于节惠庶广普天之誉用为永世之辞播告华夷俾咸知悉
○命撤西苑内大高玄等殿圆明等阁玉熙等宫及诸亭台扁额初议尽毁诸修建斋醮宫殿礼部惜其材费请止去扁额从之
○恤录故兵部员外郎杨继盛左春坊左中允郭希颜锦衣卫经历沈炼户科左给事中杨允绳各赐祭一坛
○工部尚书雷礼再上乞休不允
○己卯 万寿圣节 上以 大行皇帝梓宫在殡哀痛倍切谕免百官朝贺
○免各王府及天下诸司进表庆贺
○遣玉田伯蒋荣彭城伯张熊成安伯郭应乾清平伯吴家彦分祭 长陵 献陵 景陵 裕陵 茂陵 泰陵 康陵 永陵指挥同知文承武祭 景皇帝中官祭 恭让章皇后都指挥同知陈书祭 孝洁皇后各陵寝都督佥事沉至祭 孝恪皇太后陵园
○朝鲜国王李峘遣陪臣户曹参判尹玉等赍表文方物谢恩赐金织衣彩叚等物有差以大丧免晏晏于辽东都司
○洮岷等处番族法藏等寺剌麻番僧及加渴瓦寺都纲领占罗洛思等各进贡方物给赏如例俱免晏
○命原任宣府东路参将署都指挥佥事方振为山西老营堡游击将军
○先是嘉靖丙寅九月虏犯辽东锦州杀士马甚众下御史勘核至是御史李叔和言黠虏突入地方虽有残伤而参将赵完力战退虏镇巡官调度得宜当略罪论功诏宥完罪仍赐总兵王治道巡抚都御史魏学曾银币
○录延绥错峰子山□要高庙儿蛇井梁等处获功被创官军吾太等三十三人各升赏如例
○庚辰改辽东广宁游击将军王有臣为辽东入卫游击将军以广宁坐营指挥郭承恩为署都指挥佥事代之
○先是太常寺以祭 太社 太稷请如近例遣官摄事 上命礼部查议至是覆言臣等谨按礼曰丧三年不祭惟祭天地社稷为越绋而从事说者以为不敢以卑废尊以己事废公祀也今 太社稷祀典虽在 世宗皇帝未升祔之前然稽诸越绋行事之说似不可废宜如 宪宗 武宗朝例鸿胪寺免请升殿太常寺具本奏知至期请 皇上躬诣坛壝具服致祭乐悬而不作致斋之日 上具黄素袍翼善冠百官浅淡色衣朝参其陪祀官各具祭服行礼如常 上从之
○革道官金中刚等太常高士职号并收中刚及陶世恩玉印五牙印一银印一铜印十
○辛巳 孝静毅皇后忌辰 奉先殿行祭礼遣都指挥同知王极祭 康陵
○黜吏科都给事中胡应嘉为民寻以原职调外任初应嘉在 先朝论大学士高拱欲中以危法拱颇衔之及吏部考察庶官应嘉谓尚书杨博曲庇乡里以私愤谪给事中郑钦御史胡维新因上劾博考察不公状大学士徐阶郭朴与拱谓应嘉党护同官挟私妄奏首犯禁例拟旨黜之于是台谏诸人疑其意出于拱谓拱修故怨胁阶以黜应嘉思有以撼之矣兵科给事中欧阳一敬因论救应嘉语侵拱其言 陛下初登大宝宜以尧舜明目达聪为法即使应嘉言妄犹当宥之而况言实不妄乎且 陛下以博为大臣专任之乃黜应嘉以快博意使忠直敢言之士愤懑而不发此大臣之利非 社稷利也往时给事中张岳曹楝赵恪忤博博輙出之其切齿台谏久矣兹以考察去者科道官半之是乌得不为私忿而博籍山西并无一人又乌得不谓曲庇使应嘉竟由此黜则言官以言为讳他日大臣有大恶谁当言者且应嘉素号敢言即今辅臣高拱奸险横恶无异蔡京将来必为国巨蠹应嘉亦尝极力论列诸臣孰有如其任事任怨者哉应嘉前臣实与谋臣才识又不及应嘉远甚若黜应嘉则不若黜臣章下所司是日给事中辛自修监察御史陈联芳等俱交章论救阶夺于众论亦自悔处应嘉为遏乃改拟应嘉调用而拱又疑一敬之谓阶主之两人之隙深矣然应嘉为人倾险好讦士论亦薄之
○大学士高拱上言往时胡应嘉劾臣亲侍郎李登云不数日而臣即入阁以此相防遂谓臣不乐直赞移家具以出赖 先帝洪慈不加诛谴而应嘉一击不中相防愈深臣亦时谨避之矣乃应嘉去官而一敬论臣则何为乎盖一敬应嘉之密友应嘉去一敬恐不得自安遂明为此言挟臣以自固其言应嘉所奏臣寔与谋可知矣至谓臣奸横比之蔡京必以某事为证乃一无所指而徒曰奸横曰蔡京诚何据哉近日人情不一国是纷然即无一敬之论臣亦欲乞身而况有此论乎古人云大臣不重则朝廷轻使传之四方谓真有蔡京在位臣不足惜岂不取轻朝廷耶入 上曰卿心行端慎朕所素知兹方切眷倚岂可因人言辄自求退宜即出视事不允辞是日吏部尚书杨博亦奏辨应嘉论劾事因乞角□羊职 上亦谕留之
○壬午敕谕礼部曰 皇妣孝洁皇后 皇妣孝烈皇后昔 皇考虽已定有谥号而 尊称尚未备兹将届祔葬祔享之期尔礼部会官议拟并具合行礼仪来闻
○赐秦王怀埢谥曰宣商城王勤烒谥曰荣简
○董卜韩胡宣慰使司加渴寺崇教翊善国师贾思八领占侄南伽儿贾思八袭职赐诰命敕谕
○升翰林院侍读学士张居正为礼部右侍郎兼翰林院学士
○吏部尚书杨博再以疾求退不允
○复除云南按察司副使殷正茂于湖广
○升兵部主事海瑞为尚宝司司丞
○升南京通政使司右通政郑世威为都察院右佥都御史
○大学士高拱再乞休谓去岁胡应嘉劾臣不肯直赞意欲杀臣彼时即欲乞休以 先帝不豫不敢自明及 皇上初登大宝典礼方殷又不可言去今殴阳一敬又踵应嘉之说易口而谈以求必胜夫阁臣重臣也乃因攻击他人辄相连引臣亦志士也乃皆漫无指据而徒加诋诬臣何能靦颜就列况今党比成风纪纲溃乱使 圣主孤立于上而无有为收拾之者有识之士畏惧而愿去者多不直臣也 上答曰大臣之道重在康济不专洁身宜遵前旨即出以副眷倚不允辞
○升司经局洗马兼翰林院侍讲殷士儋为本院侍读学士掌院事
○发太仓银七千两于蓟镇以备抚赏夷人从总督刘焘请也
○命福建行都司掌印署都指挥佥事胡守仁为广东大城所水路参将四川行都司佥书署都指挥佥事沈鲸为四川叠茂南路游击将军
○升延绥保宁堡守备指挥佥事王国武掘港守备指挥佥事吴郁俱署都指挥佥事国武充本镇入卫游击将军郁领南京江防游兵
○先是宣大总督王之诰奏南山自青石顶至合河口一切山险皆属蓟镇而宣镇皆断冈平麓无复险阻虽设联墩备瞭望不可恃以为固且其地无水戍者苦之请以步卒千人助蓟镇守边垣使蓟镇得兵宣府之兵得险于计为便既而蓟镇总督刘焘复言本镇兵马部署已定不必增兵且联墩乃宣镇已成之业不当辄弃惟各守分地庶功罪无所推诿部主焘议因言南山为 陵京藩篱关系甚重设有虏警则令昌平总兵南山参将互相策应辅车相倚则于各守之中寓协守之意 上从部议因令计处战守之备于是兵部复上南山战守之策一议险要谓蓟镇自白羊口长峪城横岭镇边城至合河口延袤八十里宣镇自帮水峪沙岭口瑞云观口火石岭板搭峪庙儿湾等口至合河口延袤亦八十里皆南山险要宜各加增修一议兵马谓蓟镇宜募兵三千人统以参将宣镇募兵一千隶之南山又蓟镇多险利用步宜给马三百匹宣镇无墙利用骑马宜倍给一议钱粮谓二镇增筑工费及募兵安家修治器械计用银四万两请于太仓库及太仆寺马价各发二万两给之报可
○癸未敕谕礼部曰朕兹笃彝伦遵旧制加谥元妃李氏为 孝懿皇后裕世子为宪怀太子蓝田王为靖悼王追封长女为蓬莱公主次女为太和公主尔礼部其具礼仪来闻
○革大同平虏参将刘文烨任仍命总督官逮问以大同右卫参将麻锦代文烨宣府西路参将刘国代锦先是平虏卫家丁豆世勋等作乱旋就擒戮至是抚按官言军变皆文烨贪忍剥下所致且言锦国廉勇可用故有是命
○录辽阳等处获功阵亡官军李树功等五十人各升赏如例
○甲申吏部尚书杨博奏辩欧阳一敬绝无事实因力请去位 上曰卿心迹无私公论有在岂可因人言求退不允时吏部左侍郎吴岳亦上乞休并慰留之
○总督宣大山西兵部左侍郎兼都察院右佥都御史王之诰以考察自陈 上不允令尽心督理边务
○追封唐顺王宙栐前妃周氏为唐顺王妃
○礼部言宗室庶人请给婚资必待各府勘奏本部覆议然后给与惟南京庶人不得奏请径自支给而数又独多事体不一请自今南京庶人生子南京礼部保勘登册待及婚娶之年乃为查奏炤各处事例给与表里猪羊及首饰银二十两往时一婚折银八十八两之例原非成宪当改正从之
○先是代王奏大同知县朱可进笞辱辅国将军俊柳而抚按官张志孝蒙诏又言诸宗室敺伤可进 先帝命刑科右给事中严从简往勘至是勘报实俊柳以私恨诬可进笞辱已而奉国将军俊輠俊木□廉及俊柳男增福等宗室数百率校尉群敺可进又辄加锁缚请治俊柳等罪而调可进他县因言代府诸宗倡立大会有事则聚众鼓噪凌暴官府渐不可长请谕代王钤束宗室角□羊散私会毋令逞恶不悛事下礼部都察院以俊輠等犯在赦前覆请宽宥而劾治诸校尉充边卫军从之
○六科给事中欧阳一敬等十三道御史陈万言等以武职自陈考察拾遗劾奏左府掌府事英国公张溶南京后府佥书都督昌寿山西镇守总兵官董一奎管浙江总兵事为事官刘显锦衣卫管卫事都督李隆锦衣卫南镇抚司管事都指挥袁宪文高秉伦指挥滕凤北镇抚司理刑指挥傅钺各不职状 上以溶勋旧重臣留之一奎显降用寿等悉革任
○命原任参将署都指挥佥事高迁吴嵩充游击将军迁蓟镇大水峪嵩固原领军
○先是河决沛县议者请修复运河故道乃勘议新集郭贯楼等处上源已而总理河道尚书朱衡言古之治河惟欲避害而今之治河又欲资其利故河流出境山以北则闸河淤出徐州以南则二洪涸惟出自境山至徐州小浮桥四十余里间乃两利而无害自黄河横流砀山郭贯楼支河皆已淤塞改从华山分为南北二支南出秦沟正在境山以南五里许此诚运河之利也惟北出沛县西及飞云桥逆上鱼台为患甚大 圣慈不忍沛县鱼台之民横罹水灾拳拳欲开故道臣等仰体 圣心亦有勘议上源之请但考之地形参之舆论其不可者有五自新集至两河口皆平原高阜无尺寸故道可因即欲浚深无异穿井郭贯楼至龙沟一带颇有河形又系新淤无可驻足譬诸取饴于罂随取随满其不可一也黄河所经鲜不为患由新集则商虞夏邑受之由郭贯楼则萧砀受之今欲改复故道则鱼沛之祸复移萧砀其不可二也黄河西注乖山势若建瓴又无涯涘欲从中凿渠挽水南向必当筑坝横截遏其东奔于狂澜巨浸之中筑数里之坝为力甚难其不可三也役夫三十三万旷日持久劳民于既疲之余徼功于难必之地骚动三省其不可四也大役踵兴工费以数百万计匮乏之后措置无策一有不继前功尽堕其不可五也臣以为上源之议可罢惟开广秦沟使下流通行修筑南长堤以防奔溃可以苏鱼沛昏垫之民工部请从衡议 上曰可
○丙戌进封宁安公主为宁安长公主
○礼部言 累朝登极之岁 圣驾亲祭先农行耕耤礼今 世宗皇帝梓宫在殡请移于明年从之
○六科给事中张卤等十三道御史郜光先等以文职自陈考察拾遗劾奏工部左侍郎张守直当罢国子监祭酒今升南京工部右侍郎汪镗太常寺少卿罗良都察院右佥都御史刘秉仁工部尚书雷礼南京刑部尚书钱邦彦原任太仆寺少卿王文炳宜令致仕吏部郎中刘孝南京太常寺少卿吴遵宜降用户部尚书高燿宜革职为民吏部覆议以请得旨礼邦彦秉仁孝留用守直镗良别用遵调外任文炳致仕燿闲住
○诏岁给韩定王妃谭氏养赡米二百石

[book_title]明穆宗庄皇帝实录卷之四
隆庆元年二月丁亥朔皇女生
○祭先师孔子遣大学士李春芳行礼
○遣国子监祭酒祭启圣公孔氏
○以 永陵享殿兴工暂移 孝烈皇后神位奉安于席殿遣侍郎徐纲行礼
○巡视光禄右给事中孙枝言光禄寺各门库坐门监收等官额设太冗凡行户买办司府角□羊纳率求取常例不胜其扰宜行司礼监查核系额外增添者悉除之故事巡视有给事中御史各一员其后添差查刷御史宜并查刷于巡视户部都察院覆奏报可
○诏岁给秦王妃崔氏养赡米二百石
○戊子 上亲祭 太社 太稷是日鸣钟乐设而不作余如旧仪
○工部尚书雷礼复上乞休不允
○己丑春分祭大明于朝日坛遣成国公朱希忠行礼
○庚寅礼部上 孝洁皇后尊谥议文曰伏惟 孝洁皇后应地发祥自天作合际景运一新之会膺 先皇六礼之求媲德 至尊树母仪于七载承颜长乐修妇顺于 三宫左右合图史之文窈窕腾河洲之咏宠周鱼贯小星之惠惟均警豫鸡鸣永巷之尤切 慈恩下逮睿闻弘宣敬慎出于自然而安贞允协端庄著于颙若而静正攸兼昔在嘉靖之初号为极治之世颂驺虞而歌麟趾本源固出于文王始关睢而终鹊巢赞助实资于太姒惟仙龄之弗永致 圣念之孔殷主藏夹室之中时有待于升祔陵建桥山之次制特异于坟园兹恭遇 皇上追体初心祗承 末命既彝典之更正宜 鸿号之加崇臣等俯采群言仰稽令则 孝洁皇后尊谥宜 天锡之曰 孝洁恭懿慈睿安庄相天翊圣肃皇后妥灵清庙祔宅玄官享祀万年垂光无极谨议 孝烈皇后尊谥议文曰伏惟 孝烈皇后坤舆毓秀月相呈奇淑德上闻始升华于嫔御徽音内著继晋位于后宫端庄协地道之方柔顺得阴仪之正敏于事 上动合渊衷惠以待人茂宣壸誉乘有齐之度敬恭匪懈于夙宵操无斁之心诚一不渝于久暂乃若壬寅之岁偶当运数之屯扶颠持危 社稷赖之底定发奸戮逆闺阈由之肃清是以生而 宸眷特隆殁而 皇恩尤笃谥之曰烈用表懋功葬之于 陵式昭殊礼乃兹陟 庙祔享在 祖宗之制固莫之敢违而节惠尊名于臣子之情则犹得自尽臣等谨遵明谕祗按彝章 孝烈皇后尊谥宜 天锡之曰 孝烈端顺敏惠恭诚祗天卫圣皇后用垂懿范永播休声谨议
○庚寅封皇亲锦衣卫指挥佥事杜继宗为庆都伯正千户李铭为德平伯副千户陈景行为固安伯各岁给禄米千石
○辛卯礼部进上
孝洁皇后 孝烈皇后尊谥册宝仪注以二月十五日恭上 尊谥册宝如上 孝恪皇太后尊谥册宝仪又进加 孝懿皇后谥号仪注一二月十八日遣官持节捧册宝加谥 孝懿皇后诣 陵园行礼一先期一日鸿胪寺设节案内侍官设册宝舆香亭于皇极门东一是日早遣官以加谥 孝懿皇后告 奉先殿 上具素翼善冠麻布袍腰绖亲告 世宗皇帝几筵至期 上仍具前服御皇极门百官俱乌纱帽素服黑角带入班行叩头礼毕左右侍班序班引遣官入就拜位序班举节案于皇极门正中遣官行五拜三叩头礼毕序班举节案内侍官举册宝舆香亭俱由左阶降鸿胪寺奏礼毕 上还锦衣卫官校接节册宝舆香亭由午门左门左鼓乐前导设而不作遣官随左 陵园一是日太常寺先于 陵园陈设祭品如常仪鸿胪寺设节册宝案于 享殿内节中册左宝右设香案于节案前内侍官设 主案于殿东俟节册宝舆至 陵园由中门进至 享殿前捧节册宝官由殿中门入各陈设于案内赞赞遣官就位赞上香赞宣册宣册官取册立宣讫复置于案执事官随举 主案于香案前稍东西向题主官进至 主案前东立西向内侍官至神床跪奏谨请 孝懿皇后神主恭用奉题内侍盥手捧 主安于案上中书官重写题主官盥手奉题讫内侍官奉 主安于神座跪奏谨请 神灵上 神主内赞赞遣官奠献读祝行礼如常仪礼毕内侍启匮覆 主奉安于神座讫册宝收贮 享殿次日遣官持节复命
○升大理寺左寺丞唐继禄为本寺右少卿福建布政使司左布政使钟卿为光禄寺卿山西按察司副使赵锵为狭西苑马寺卿
○复除礼科都给事中杨思忠于吏科兵科都给事中李用敬于户科
○勒徐州兵备副使余朝卿闲住以巡按御史苏朝宗劾其不职也
○辽东巡按御史李叔和言辽东一镇三面邻虏而以河之东西为界春夏秋备河西河冰既合则备河东总兵官为本镇保障当审缓急策应今乃坐镇河西而以河东付之副将虽云画地分守然所部士马亦不足与广宁宁前锦义镇武诸路相等夫虏无多寡而兵有强弱今一月之间三犯河东坐视其虏掠不为之所是秦人之视越也且总兵部下骁骑皆所选河东精锐括此精锐之卒岂直为河西计哉臣谓总兵宜以隆冬之时移镇辽阳以援海州沈阳冰角□羊回广宁以防土蛮庶东西皆有备兵部覆奏从之
○壬辰罢祭金海宣灵弘济之神
○礼部言 皇懿皇后宜奉祀内殿请以 神主祔享 孝格皇太后专殿之侧从之
○勒洱海道佥事萧鸣邦闲住以巡按御史刘思问劾其不职也
○赠故刑部尚书郑晓为太子少保赐祭二坛遣官造葬谥庄简复以巡抚凤阳时御倭功荫其子履准为国子生
○改巡抚云南兵部尚书兼都察院右都御史吕光洵为南京工部尚书以三年考满荫其子应岩为国子生
○巡抚山东右副都御史洪朝选巡抚保定右佥都御名张师载巡抚宣府右佥都御史冀炼各奉诏自陈乞休不允
○升古北口副总兵署都指挥佥事申维岳为署都督佥事充总兵官镇守山西三关
○起原任宣信带总兵焦泽为五这营副将
○命隰川王府辅国将军俊木□咎管理府事
○癸巳命恭顺侯吴继爵掌中军都督府事南和伯方炳掌右军都督府事
○调山西中路参将李世臣为宣府西路参将
○宣大巡按御史蒙诏勘上嘉靖四十五年七月虏犯宣府右卫官军功罪兵部覆奏得旨参将补于汉把总角□羊生各升一级守备魏楝张臣郝锦李楹及提调把总等官俱逮问
○先是都给事中辛自修等以朝仪又旷班行不肃请令礼官考评成式下礼部及礼科会议至是奏言国家初制百官以品序列故今皇极殿前所列品山表识森然其后更定制度又有不拘于品者如内阁官锦衣卫升立 宝位之东西翰林学士列于佥都御史之上其他翰林官不论品级叙于京堂之内科道官自为一等列于部属之先及鸿胪寺尚宝司列于西谐三科六道与东班对侍虽若次序参错班行混淆然或以顾问纠察或以奏事承旨莫不有因难以轻改今后常朝悉如此例其余官员仍依品级崇卑衙门资叙为列如有紊越耳□□纠仪官纠奏至于各官被服束带会典所□甚明不得僣用以乖典制从之
○礼部进加谥宪怀太子靖悼王及追封蓬莱公主太和公主仪注一二月十九日遣官持节捧册加谥宪怀太子靖悼王追封两公主各诣坟园行礼一前期鸿胪寺官设节案内侍官设册舆二并香亭俱于皇极门东别设册舆香亭于皇极门西一是日早遣官告奉先殿 上亲告 世宗皇帝几筵至期 上素冠服御皇极门百官俱乌纱帽素服黑角带入班行叩头礼毕左右侍班遣官就拜位序班举节案置于中赞五拜三叩头礼毕序班举节案内侍官举册舆香亭俱由左阶降别设册舆香亭由右阶降鸿胪寺奏礼毕 上还加谥宪怀太子节册舆香亭由午门等左门出追封两公主册舆香亭由右门出遣官各随行至坟园宣册题主行礼如 孝懿皇后陵园仪
○襄王厚熲薨 上辍朝三日赐祭六坛遣官致祭营葬赐谥曰庄
○甲午遣顺天府官祭先农之神
○遣礼部侍郎潘晟祭三皇于景惠殿
○遣太医院官祭先医之神
○起原任巡抚湖广都察院右副都御史林云同为刑部左侍郎升大理寺卿魏尚纯为工部左侍郎
○总理河道工部尚书兼都察院右副都御史朱衡奉诏自陈乞休不允
○升江西布政使司左参议黄正色为山西按察司副使狭西临洮府知府刘时举为甘肃行太仆寺少卿
○改太仆寺少卿林润为太常寺少卿提督四夷馆
○升吏科给事中周怡为南京太常寺少卿
○升太常寺寺丞袁好礼为本寺少卿
○浙江道御史李辅言边腹京盘钱粮五年一查册籍浩繁难于检核岁盘钱粮抚按会同事多牵制请以京盘并于岁盘一年一查而岁盘钱粮专属巡按不必会同巡抚则事简任专侵冒之弊可免时管屯郎中程鸣伊亦以为言仍请给各边巡按御史专敕行事户部上其议从之
○录嘉靖四十四年十月辽东义州大辉堡获功死事官军倪宗尧等三百六十五人四十五年九月锦州大胜堡陈世勋等三百二十五人各升赏有差
○乙未遣英国公张溶定国公徐延德驸马都尉谢诏李和以册立 皇后告 天地 宗庙 社稷 上亲告 世宗皇帝几筵命成国公朱希忠充正使大学士徐阶充副使持节奉册宝册妃陈氏为 皇后册曰朕闻运隆虞室重华资妫汭之贤命集周京文谟藉洽阳之淑盖紫掖之表仪斯在而瑶斋之赞佐攸关德必著于伣天号乃崇于俪极咨尔妃陈氏毓秀儒门作嫔潜邸恭勤治内绰有邑姜之风雍睦宜家逈踰长孙之行女箴之服习既又王度之禆益良多予兹应运以当天尔宜匹导而应地是用遣使持节以金册金宝立尔为 皇后尚其丕阐坤仪祗随乾御赞 宗祧之祀事益秉精诚端壶阈之懿弥敦勤俭恩敷鱼贯庆衍螽期茂膺渥眷于维新永播徽音于无斁是日遂诏天下诏曰朕闻古者天子听外治后听内职是以内外和顺国家理治称 德焉朕兹诞膺 天命君临万方深惟王化之诚宜资女士之助妃陈氏受命 先皇配朕潜邸徽音克嗣坤道夙彰是用祗告 天地 宗庙 社稷以隆庆元年二月初九日册立为 皇后正位 中宫共承 宗祀庶弘四海之化益开万福之原播告中外咸宜知悉
○祭历代帝王遣成国公朱希忠行礼
○直隶巡按御史王廷瞻劾奏南京兵部右侍郎刘畿前以给事中管工躐致通显及险佞卑污宜罢斥状下吏部覆议畿虽升转太骤而巡抚时颇有劳绩未可遽弃得旨令策励供职
○升兵科左给事中冯成能为都给事中礼科右给事中朱绘为左给事中吏科给事中吴时来户科给事中舒化俱右给事中成能绘俱工科时来吏科化刑科
○升云南按察司副使世民为山西行太仆寺卿广西按察司佥事张冕为本省右参议
○ 上以登极加恩提调讲读及侍从藩邸诸臣升少师兼太子太师吏部尚书建极殿大学士徐阶于中书舍人瑛为尚宝司少卿加太子太保吏部尚书武英殿大学士李春芳郭朴俱少保旧讲官礼部尚书兼文渊阁大学士高拱为少保兼太子太保武英殿大学士吏部左侍郎兼翰林院学士掌詹事府事陈以勤为礼部尚书兼文渊阁大学士礼部右侍郎兼翰林院学士张居正为吏部左侍郎兼东阁大学士俱内阁办事翰林院侍读学士殷士儋为礼部右侍郎兼翰林院学士升光禄寺少卿王凝为太常寺少卿掌尚宝司事户部员外郎尹乐舜为光禄寺少卿礼部员外郎刘奋庸为尚宝司卿礼部主事吴自峒为尚宝司少卿侍书制敕房办事中书舍人周维藩为光禄寺寺丞鸿胪寺主簿吴自成为本寺右寺丞于是阶春芳朴拱以勤居正士儋皆具辞免恩命 上各加褒勉不允辞
○司礼监太监梁钿等奏裕府庄田累年增税太重宜如旧额亩徵银三分五厘宝源和远二店及煤窑树株等条税止遵正额徵角□羊不得复徵房课从之
○降原任山西总兵官董一奎为副总兵管分守蓟镇古北口参将事
○升阶州守备指挥佥事何遵化为署都指挥佥事充延绥游击将军
○升南日山把总指挥佥事罗继祖四川守备指挥同知曹希彬俱署都指挥佥事都司佥书继祖福建希彬四川
○释原任四川按察司佥事赵祖鹏为民祖鹏前为翰林编修结姻权贵颇为士论所鄙及罢居家其族人赵驯讦奏祖鹏作诗讪上自以宋代子孙僣拟踰等及侵夺寺宇田宅诸不法事诏徵下狱论死 上即位刑部以祖鹏虽贪横至以语言妄诞坐重辟不无可矜遂释
○丙申 孝贞纯皇后忌辰 奉先殿行祭礼遣都督佥事沉至祭 茂陵
○遣户部侍郎刘体乾祭京师太仓之神
○遣顺天府官祭宋丞相文天祥太常寺官祭恭靖公姚广孝
○升顺天府丞李邦义为南京鸿胪寺卿
○丁酉升云南布政使司左布政使陈绍儒为顺天府府尹广西布政使司左参议向淇为按察司副使直隶广德州知州李得春为按察司佥事俱云南
○时京城内外钱法不通诏户部都察院议所以便民者户部奏言钱法之弊其说有三当嘉靖初年崇文门等处税课皆徵钱官吏俸给小民贸易皆资于钱故钱之用广其后铺户滥收恶钱以充俸钞钱稍不售及税课专徵银而不徵钱又民间止用制钱不用古钱于是法钱始壅一也又法令阔私铸者多真伪混淆则烦择拣择拣太精则碍行使二也又无知小民听信讹言转相摇惑谓制钱且罢遂格不行三也臣等以为伪钱及滥恶者可禁勿用其余若洪武永乐宣德弘治及嘉靖制钱并先代一切旧钱俱宜听民间相兼行使其税课房号行户等银俱令收钱如伪造及阻挠低昂价值者重罪之如此则伪钱不售钱法自通诏从其议
○兵部覆御史顾廷对条上马政便宜一保定等府各被灾伤其起俵马宜以差减徵折色如完曲阳灵寿 行唐沂费郯滕峄十州县减十之四沧盐山安庆都邢台内丘沙河邯郸滨蒲台沾化海豊新城济宁汶上十五州县减十之三清苑安肃蠡博野定平山开滑内黄滦武定十一州县减十之二每马折价八两角□羊部以苏民困一有司贪纵马政废弛宜核其瘦损分数以轻重议罪朝觐之日开报吏部以待黜陟一兵备道所辖有种马州县者宜于敕中增入带管马政一事每岁令查点二次务举实政毋滋烦扰一孳牧种马以公差借用多至疲死宜严行禁约一种马人户宜如寄养事例五年一编务择丁田相应之家编充马头责令专养其余止充贴户不得轮养以致推误例损 上皆允之
○戊戌升福建布政使司左布政使陈大宾为都察院右副都御史巡抚云南兼赞理军务
○都察院右副都御史李一瀚以疾请告四川按察司副使李贵以亲老乞终养俱许之
○加恩藩邸侍卫宿直执事厂卫官校提督太监黄锦荫弟侄一人锦衣卫指挥佥事提督太保兼太子太保左都督朱希孝进兼太子太傅轮直都指挥使孙钰升署都督佥事都指挥佥事张大用升都指挥同知指挥佥事李永升指挥同知理刑千户谭宏百户白一清各升一级其余官校力士下兵部拟奏升赏有差
○己亥升云南布政使司右参政卢岐嶷为贵州按察司按察使浙江布政使司左参议程大宾为广东按察司副使
○封乳母柴氏为奉圣夫人其夫余宝授锦衣卫指挥同知
○升宁夏北路参将署都指挥佥事牛秉忠为协守延绥副总兵
○先是虏犯延绥小芹河副总兵黄演死之至是科臣请恤录演因言虏众去边未远乞敕边臣严加防御兵部覆奏 上是部议命赠演都督同知立祠享祀加祖职三级仍荫一子正千户世袭
○录嘉靖四十五年四月辽东西平堡死事官军二百八十五人各授其子官一级
○庚子授推官郑大经张齐王之垣李贞元徐尚知县庄国桢胡价行人张应治俱给事中大经吏科国桢户科价礼科齐兵科之垣刑科贞元工科应治南京户科尚南京兵科
○以广东游击将军魏宗瀚为广州惠潮参将
○总督狭西三边侍郎霍冀请罢延绥总兵官郭琥回卫兵部覆奏 上以琥才勇命降副总兵调冲边用
○辛丑上 孝洁皇后 孝烈皇后尊谥册宝是日早遣成国公朱希忠定西侯蒋佑驸马都尉许从诚安平伯方承裕祭告 天地 宗庙 社稷 上亲告 世宗皇帝几筵遂出御皇极门遣英国公张溶定国公徐延德奉册宝恭诣 二陵上之 孝洁皇后册文曰孝子皇帝臣 稽首百拜上言臣闻国有大事必 祖宪之是遵人有公言即 天心之攸在属将告于 庙而升祔谨用稽于众以尊名恭惟 皇妣孝洁皇后沙麓炳灵河洲腾誉以孝爱承 三后欢洽 慈闱以端洁奉 一人敬孚 宸极身范克持乎淑顺壶仪允备乎徽柔溥逮下仁每见感昴参而颂德明事 上之义屡闻脱簪珥以献忠安贞独得于性成庄敬夙徵于教立爰修内治赞外治以咸和式阐坤元佐乾元而资始承 天之功聿著协 帝之羙斯昭溯前代之旧章文毋实并尊于 烈考按本朝之定制元配乃祔享于閟宫敢顺人以扬言肆吁 天而称命谨奉册宝上 尊谥曰 孝洁恭懿慈睿安庄相天翊圣肃皇后伏惟慈灵降鉴彝典茂膺歆陟 庙之明禋崇俪 皇之鸿号垂光有奕锡佑无疆谨言 孝烈皇后册文曰臣闻名以谥尊而处情处厚斯谥之所由传礼以义起而报德报功乃义之所由协恭惟 皇妣孝烈皇后德禀坤纯道承乾徤奉 两宫之盥馈克嗣徽音助 九庙之蒸尝尤严孝享六壸式端庄之范 一人资和顺之休将事惟勤衿帨之无斁宜家以惠江沱之咏时闻动罔弗钦言皆有物至角□羊宫闱之难尤为 社稷之功视汉姬之当熊心等而力倍拟舜妃之与药事异而勋同爰稽众论之公式遵节惠之义谨奉册宝上 尊谥曰 孝烈端顺敏惠恭诚祗天翊圣皇后伏惟 懿灵鉴格茂享鸿名益笃庆于邦家永流光于图史谨言
○升福建布政使司右布政使刘光济云南布政使司右布政使邬琏俱本司左布政使
○升尚宝司卿邢守庭为顺天府丞
○升福建按察司佥事殷从俭云南按察司佥事张佳胤俱布政司左参议从俭浙江佳胤广西
○上加恩内臣岁加司礼监太监黄锦禄米二十四石荫弟侄一人锦衣卫指挥佥事王本冯保各弟侄一人锦衣卫正千户胡明乔朗曹宪各弟侄一人锦衣卫百户从龙太监梁钿李芳岁加禄米三十六石荫弟侄一人锦衣卫指挥同知张仲举翟廷玉陈钿陶金吕用崔玉高相杨义张恩各荫弟侄一人锦衣卫正千户宋朝用张润杨添寿冯明夏云严用李佑各荫弟侄一人锦衣卫副千户张廷周保王荣李忠李銮赵朝郭阳李惠赵忠陈忠李禄各荫弟侄一人锦衣卫百户于锐刘用各荫弟侄一人锦衣卫所镇抚俱世袭
○内官监太监李芳劾奏原任工部尚书革职闲住徐杲与监正王儒等六人前修理芦沟桥侵盗官银万计得旨命锦衣卫执杲等送法司鞫问刑部拟如律追赃发遣从之
○壬寅升礼科给事中辛自修为太仆寺少卿大理寺右寺丞温如璋为本寺左寺丞山东道御史王诤为大理右寺丞
○升江西瑞州府知府方邦庆为云南按察司副使
○调南京鸿胪寺卿陈道基为四川按察司使
○命升皇亲锦衣卫百户李钰为指挥佥事钰德平伯铭弟也
○兵部覆总督狭西三边侍郎霍冀陈经略延绥五事一本镇边墙西偏最当虏冲今修筑未完者尚四十余里工费甚钜请令户部以本镇募兵银四万两及主客兵马借支过修边银三万余两速为处给一请移协守副总兵于东路孤山堡一请建延安靖边守御千户所于靖边营设掌印巡捕千户各一员吏目一员管理所事其各堡领角□羊军马钱粮悉凭印出纳一本镇缺马一万七千五百有奇乞量发太仆寺马价银三万两买补一延安府卫并肤施县逼近边徼城池空虚其调去镇靖堡新军五百七十人宜仍还本卫备操又威武堡设有守备原议兼防清平怀远今清平已设游击守备即当裁革俱从之
○癸卯以清明节遣玉田伯蒋荣彭成伯张熊成安伯郭应乾兴安伯徐梦旸分祭 长陵 献陵 景陵 裕陵 茂陵 泰陵 康陵 永陵都督佥事沉至祭 景皇帝陵寝都指挥同知陈书祭 孝洁皇后及 哀冲 庄敬二太子都指挥同知王极祭 孝恪皇太后指挥同知文承武祭 孝懿皇后中官祭 恭让章皇后及废后吴氏各陵园
○敕谕文武群臣军民人等曰朕恭膺 天命嗣承大宝已推恩覃及宇内顾惟在京文武群臣军民人等昔奉我 先帝今事朕躬效劳尤多宜加特赉分别等第给赏公侯驸马伯每员纻丝四表里文官一品至九品各给与应得诰敕内先已给领者进应得勋阶一等如品同而职衔不同照见任改给署职者与实授试御史试如书侯实授庶吉士侯授官日各补给其有愿移封者听若先已移封今给与本等诰敕杂职每员绢二疋武官一品二品每员纻丝三表里三品二表里四品一表里五品六品各纻丝一疋署试镇抚百户各绢四疋优给优养官一品二品银五两三品四两四品五品三两六品以下二两优养官军母妻女每口银二两将军旗校力士军匠驯象养马及操备等顷旗军勇士并京营家丁修理 山陵官军各银二两纪录旗校力士幼军各一两历事监生办事官吏知印承差等各减免月日史馆官生礼部儒士顺天府学生四夷馆驿字生锦衣卫听差营操舍人钦天监天文生太常寺乐舞生太医院医士武学官生阴阳人医生坊厢里老各衙门民匠及厨子乐工各赏绢布有差
○升原任巡抚应天都察院右佥都御史曹邦辅为左副都御史协理院事
○升巡抚南赣汀漳都察院右副都御史吴百朋为大理寺卿
○升福建按察使刘佃江西按察使江珍为布政司右布政使湖广副使徐栻为右参政南京工科给事中甄沛为左参议佃仍福建珍栻俱云南沛江西山东道御史张元卿光禄寺寺丞万廷言俱按察司佥事元卿福建廷言云南提调学校
○命原任总兵官赵岢充为事官镇守延绥等处
○录嘉靖四十四年四十五年延绥磁窑沟等处获功死事官军方振等六十四人各升赏优恤如例

[book_title]明穆宗庄皇帝实录卷之五
隆庆元年二月甲辰清明节 上亲祭 世宗肃皇帝几筵
○加谥元妃李氏为 孝懿皇后□期遣驸马都尉谢诏告 奉先殿 上亲告 世宗肃皇帝几筵是日 上御皇极门遣成国公朱希忠持节灵璧侯汤世隆捧册宝诣 陵园上之大学士徐阶恭题 神主希忠行祭礼册文曰朕诞膺洪祚寅奉丕图法天道以理阴阳本人伦而弘治化持揭中闱之号遹追元配之贤典秩攸隆存亡奚间咨尔妃李氏躬有令德起于名家受命 先皇作嫔藩邸鸡鸣问寝夙祗范于坤仪燕至祀禖早发祥于震器正期偕老乃遽长终兹朕握鬯承祧既已临乎函夏而尔收华掩彩莫获生于长秋抚翟服之徒存怅鸾骖其焉往时用率循彝矩蠲卜嘉辰备其椲榆之章进正轩星之位遣使持节捧册追溢尔为孝懿皇后于戏生也有涯虽未享椒涂之盛礼殁而不朽尚克歆兰殿之鸿名式表至怀永慰幽爽
○先是礼部言国朝 庙制一后配 帝其礼甚严如先年 孝肃皇太后 孝穆太皇太后 孝惠太皇太后神主皆祀于 奉慈惟近年乃迁奉各 陵均祀于别所今 孝烈皇后改题神主宜敕所司于大内别建殿宇奉安以副 皇上一体孝事之意 上命会官定议以闻至是上议言 列后奉祀别所例有二端非祀于大内之别殿则祀于 陵寝然内殿之祀似近而专陵寝之祀稍疏而远今 孝烈皇后以 先帝视之则位非元配 太庙祔享之礼固当迁改以 皇上视之则分为母后近方祗奉尊称若使遽迁于 陵寝则于 皇上追崇之孝臣民瞻戴之情均有未安臣等反覆详议惟大内别殿之祀为当命如议行遂以景云殿奉 孝烈皇后专祀
○达思蛮长官司遣都纲积格兠等入贡方物给赏如例
○赠故南京工部左侍郎龚辉为都察院右都御史赐祭葬如例
○先是内府匠役以工完升秩至太仆少卿者二人苑马卿二人布政司使参议二人郎中一人员外郎三人他如鸿胪寺丞光禄署正等衔以百数冒滥不可胜纪 上心恶之于是内官监太监李芳等奏请裁革事下吏部议留用闲住及裁减职级俸薪食粮供役有差仍请自今有夤缘乞升者听本部参治从之
○发太仓银一十六万六千四百两于蓟镇六万九千二百两于永平一十九万二千八百两于密云七万四千九百两于昌平备客兵支用
○编置闲住工部主事刘子延口外为民子延以考察闲住奏辩都察院以其违禁请论罪如律从之
○乙巳以加谥宪怀太子靖悼王追封蓬莱公主太和公主先期遣驸马都尉谢诏告 奉先殿 上亲告 世宗肃皇帝几筵是日 上御皇极门遣定西侯蒋佑持节安乡伯张鋐捧册诣宪怀太子及靖悼王各坟园行礼大学士郭朴题神主佑致祭安平伯方承裕捧册诣蓬莱太和两公主坟园行礼大学士陈以勤题神主承裕致祭宪怀太子册曰朕惟天子元子名为太子分既定于储贰恩罔间于存亡今古彝章国家令典朕长子生钟灵秀夙具岐嶷之姿年在幼婴遽罹夭亡之厄仰荷 先皇之痛轸锡以世储之显封兹朕御极笃念天亲爰进位名用示隆渥特加谥尔为宪怀太子于戏降年不永秪增埋玉之悲锡命孔昭式慰乘云之爽尔灵未泯尚克祗承
○ 恭仁康定景皇帝忌辰遣清平伯吴家彦祭 陵寝
○命内官往启 永陵皇堂预设明器
○罢玉芝宫岁时享祀日供膳如旧初 先帝建特庙奉 睿宗及 睿宗升祔 太庙因罢其祀四十四年以旧庙往产芝更名玉芝宫钦定祀享礼仪命日供膳如内殿四时岁暮大小节辰牲帛诸品如 庙祀不用祀口□哥遣陪惟令驸马谢诏伯方承裕上香行叩头礼 上即位诏承裕请下礼部酌议礼部议以 睿宗献皇帝 慈孝献皇帝既升祔 太庙奉祀内殿凡行礼之日已与 列圣同临鉴享而复有玉芝宫诸祭祀似为烦数请自今罢免止存日供之膳乃为合礼 上犹以玉芝祀典出自 皇考孝思复命详议以闻至是尚书高仪等乃极言前祀当罢谓我朝 宗庙之常礼如每年四孟及了暮大祫则止行于 太庙大小节辰及 列圣考妣忌辰则止行于内殿未尝有并祭者国有大事或告于 太庙或告于内殿亦未尝有并告者今于玉芝宫则无所不祭无所不告是 列圣皆一祭一告而于 睿宗则两祭两告也其在 先帝行之则以为丰于 祢庙未为不可今 睿宗于 皇上为 皇祖凡事必两祭两告则远而 列圣近而 先帝 皇上将何以处之此所谓礼之难行难继者也至于日供之膳则有可言者谨考南京 奉先殿原奉 太祖以上 列祖神位于中迨北京 奉光殿成南京 奉先殿各祭俱罢而供膳至今不辍盖以奉安神位之所而持存有举莫废之义也今玉芝宫既为 睿宗原庙近又设有 二圣神位故臣等以为日供之膳宜如旧奉设而悉罢其四时享祫及节序忌辰并有事奉吉之祭庶国家之典礼 先帝之孝思可以两全从之然南京 奉先殿乃 高皇帝圣灵所寓又迁 主于北故仍存日供以见如生之意今以 睿皇帝视之则有间矣故议者谓玉芝供膳犹为黩云
○升原任刑部郎中徐学诗为南京通政使司右参议浙江布政使司右参政张柱广西布政使司右参政刘子兴为按察司按察使柱江西子兴福建湖广按察司副使庄应桢为广西布政使司右参政南京吏部郎中颜鲸岳州府知府姜继曾西安府知府杨彩为按察司副使鲸继曾俱湖广彩山东
○先是虏欲犯广宁住东北边白云山辽东总兵官王治道率师赴之斩首八十九级捷闻 上命赏总督侍郎刘焘及治道巡抚都御史魏学曾等银币有差
○录嘉靖三十七年十月至四十二年八月福建同安等县澳头彭厝等处获功官军魏宗瀚等二百五十八人嘉靖四十五年万全右卫东沙河等处获功死事被创官军沈堂等一百五十八人各升赏如例
○丙午命狭西总督标下游击将军署都指挥佥事崔廷威为分守宁夏北路参将升广西庆远守备指挥佥事马良汇为署都指挥佥事充广东肇庆游击将军改兴都留守司佥书副留守赵弘祚为署都指挥佥事掌云南都司事
○新宁伯谭功承卒赐祭五坛有司营葬如葬
○丁未敕谕礼部曰朕初即位念守边官军劳苦宜加恩赉尔等其会兵部备查辽东至甘肃缘边一带地方官军实数以闻
○礼部进 世宗肃皇帝梓宫发引至祔享仪注一三月初五日太常寺奏斋戒文武百官宿于本衙门致斋三日京城内外禁屠宰至葬毕止禁音乐至祔 庙止敕命大臣一员护丧并领在途诸祭祀敕把总内官及入 皇堂内官内使各衙门俱预定送葬官员姓名以请一初九日遣官以葬期告 天地 宗庙 社稷 上衰服吉 几筵内侍陈酒馔如常仪内导引官导 上诣拜位奏四拜礼奠帛献酒读祝再四拜举哀哀止焚帛祝礼毕初十日遣内官祭告乾清宫门隆宗门思善门并桥归极门午门端门承天门御桥大明门遣太常寺官祭告玉河桥德胜门并桥清河桥沙河安济桥朝宗桥关王庙天将庙灵济宫城隍庙东岳庙真武庙一初九日初十日百官俱衰服晨诣思善门外哭临一初十日晚 上衰服告辞 几筵内侍陈牲醴内导引官导 上诣拜位行礼如前仪次 世庙皇贵妃等妃祭次 皇后祭次 皇子祭次泾简王妃等妃祭次景恭王妃祭次宁安长公主祭次内官内使祭一十一日梓宫发引先期一日司礼监礼部锦衣卫官督执事者设大昇轝于午门里列葬仪午门外至大明门外一 梓宫收急引内侍官陈设酒馔拜位内导引官导 上衰服诣拜位 皇后 皇子及宫眷各衰服就拜位行启奠礼如常仪内导引官导 上于 几筵殿内稍东西向立执事者升彻帷幕等物拂拭 梓宫内侍彻启奠执事官进龙輴于 几筵殿下设真亭神帛舆谥册宝舆于丹陛上内侍官陈设酒馔拜位内导引官导 上衰服诣拜位 皇后 皇子及宫眷各衰服就拜位行祖奠礼如前仪内导引官导 上诣殿上 梓宫前稍东西向立内侍奏请 灵驾进发内侍先捧谥册宝由殿中门出置于舆内次捧神帛由中门出安奉于舆内神帛厢置于后次真亭安置讫内侍捧铭旌由中门出执事官升奉起 梓宫内执事持翣分左右障护 梓宫降殿内侍奏请 梓宫升龙輴执事官奉登龙輴讫以彩色帷幕障饰 梓宫遂启行执翣者仍分列左右内侍擎伞扇侍卫如常仪仗居前用存日所御者谥册宝舆神帛舆真亭铭旌以次先行内导引官导 上由殿左门出 皇后 皇子及宫眷皆哭后随 皇后宫眷哭于帏中 梓宫至午门内内侍奏请 梓宫升大昇轝执事者安奉讫内执事官陈牲醴设 上拜位内导引官导 上诣拜位行遣奠礼如前仪毕内侍奏请 灵驾进发司礼监官率仪卫谥册宝舆等先行 上哭尽哀内侍奏请 上还宫 皇后 皇子及宫眷俱还 梓宫由午门中门出葬仪等以次前行太常寺先设香烛于 太庙中执事官设褥位于香案前 梓宫至端门外少驻导引官导遣官易浅淡服色诣神帛舆前跪太常寺官跪于遣官之左奏请 世宗肃皇帝朝 祖太常寺官兴遣官俯伏兴诣舆捧神帛由庙街左门入至 太庙跪置神帛于褥位兴遣官立于神帛后赞礼赞跪遣官跪太常寺官跪于遣官之左奏 世宗肃皇帝谒辞太常寺官兴遣官俯伏兴行五拜三叩头礼毕遣官跪捧神帛兴仍由庙街左门出至舆前以神帛安奉讫太常寺官跪奏请 灵驾进发遣官易衰服随行 梓宫由承天门大明中门出文武百官俱衰服自大明门步送至德胜门土城外祭毕而还其应执事及各衙门送葬官骑送至 天寿山红门外仍步送至 永陵是日俱免辞还日朝见沿途市巷军民人等遇 梓宫至皆跪俯伏举哀候 梓宫过而兴梓宫在途并至 陵朝夕奠哭临俱护丧官行礼送葬官员往还遇宿顿处行叩头礼大昇轝行缘途每程俱宿顿于席殿内仪仗等物贮席房内一 梓宫至顺天府前皇亲命妇及文武官三品以上命妇祭至土城外公侯伯及五府六部都察院等衙门官员耆老人等祭至清河禅师僧道官祭至沙河皇亲及驸马祭至 陵执事官先陈龙輴于献殿门外候大昇轝至礼官奏请 灵驾降轝升龙輴诣献殿执事官奉 梓宫升龙輴由中门入护丧官由左门入诣献殿上安奉讫谥册宝舆等仍陈于前行安神礼执事官陈酒馔设护丧官拜位内侍官引护丧官诣拜位赞四拜兴赞跪奠帛献酒读祝俯伏兴再四拜举哀哀止焚帛祝百官俱于献殿前传赞行礼同是日遣官祭告后土并 天寿山 长陵等陵一十七日掩 玄宫先行迁奠礼执事官陈酒馔内侍引护丧官诣拜位行礼如前仪百官传赞同至将掩 玄宫内侍引护丧官诣 梓宫前跪奏请 灵驾赴 玄宫护丧官俯伏兴执事官升奉迁 梓宫进 皇堂安奉讫内侍官奉谥册宝置于前陈列冥器等毕仍于献殿上设灵座以候奉安 神主遂行赠礼内执事官陈酒馔于 皇堂门外奉玉币案至香案前内侍引护丧官诣拜位赞四拜跪献酒赞请进赠执事官捧玉币跪进于护丧官之右护丧官受玉币献毕以授内执事捧入 皇堂安置讫赞俯伏兴四拜举哀兴哀止赠事毕内侍出遂掩 玄宫行享礼执事官陈牲醴于 玄宫前内侍引护丧官诣拜位行礼如前仪百官于 陵下传赞行礼同遂题 神主内侍设香案于 玄宫门外陈酒馔如常仪设题 主案于香案前西向设护丧官拜位于前北向内侍盥手出 主于案上题主官盥手西向题 主毕内侍奉 主于神座藏神帛于厢中置座后内侍奏请 世宗钦天履道英毅圣神宣文广武洪仁大孝肃皇帝神灵上 神主行礼如前仪毕内侍启匮覆 主奏请 世宗肃皇帝神主降座升舆内侍奉 神主升灵舆至献殿上内侍奏请 神主降舆升座奉 神主即座讫行安神礼如前仪百官陪拜是日别遣官以掩 玄宫祭谢 后土并 天寿山及以葬毕告 长陵等陵遂虞祭执事官陈酒馔于 神主前内侍引护丧官就拜位赞四拜行初献礼跪奠帛献酒读祝毕亚献终献再四拜举哀哀止焚帛祝毕内侍官捧神帛箱埋于殿前屏处洁地焚丧仪于野遂请 神主降座升舆还京 灵舆进行仪仗侍卫如仪护丧官后随在途仍朝夕奠是日既初虞十八日再虞三虞十九日四虞五虞二十日六虞七虞俱在途二十一日八虞在城外俱护丧官行礼二十二日至京安神后九虞 上亲行礼神主还京先于城外置幄次锦衣卫备仪卫教坊司备鼓吹设而不作文武百官衰服出城奉迎 神主至幄次百官行五拜三叩头礼毕 神主进行百官后随至午门外仪卫等退内导引官导 上衰服奉迎于午门内 神主至 上举哀步行前导至宫门外 世庙皇贵妃等妃 皇后 皇子王妃公主及宫眷人等迎于宫门内举哀以次后随 神主至 几筵殿门内侍官奏请 世宗肃皇帝神主降舆升座 上捧 神主安奉于灵座讫行安神礼内执事官陈牲醴如常仪内导引官导上诣拜位奏四拜献酒读祝再四拜举哀哀止焚祝毕 世庙皇妃等妃 皇后 皇子以下以次入拜位举哀各行谒见四拜礼百官于思善门外传唱行礼同是日行安神礼讫内侍官陈酒馔于 几筵前内导引官导 上衰服诣拜位行九虞礼四拜奠帛献酒读祝再四拜举哀哀止焚帛祝礼毕遂行卒哭礼如前仪自是罢朝夕奠一二十二日 神主祔 太庙前期三日斋戒先一日遣官以祔享告 太庙至日太常寺官设牲醴于 太庙如时享之仪乐设而不作设 世宗肃皇帝御座于 太庙锦衣卫设仪卫于午门外行卒哭礼毕内侍官陈酒馔于 几筵设 世宗肃皇帝衣冠于 几筵前进 神主辇于殿前设衣冠舆于丹陛上 上衰服内导引官导引诣拜位以祔享告 几筵奏四拜奠帛献酒读祝再四拜举哀哀止内侍官诣灵座前奏请 世宗肃皇帝神主降座升辇诣 太庙祔享奏讫 上捧 神主由殿中门出安奉于辇内执事官捧衣冠置于舆后随内侍擎伞扇如仪至归极门 上具祭服升辂后随至午门外仪卫如仪至 太庙南门外俱分列左右 上降辂太常寺官导 上诣辇前跪太常寺官跪奏请 世宗肃皇帝神主降辇诣 太庙祔享奏讫 上俯伏兴搢圭诣辇捧 神主由左门入内侍官捧衣冠随入赞礼赞乐舞生就位执事官各司其事赞迎神 神主至丹陛上赞礼赞 世宗肃皇帝谒 庙内侍官捧衣冠立于 世宗肃皇帝御座之下引赞赞诣神位前至 太庙正中 上捧 神主置褥位立 神主后出圭行五拜三叩头礼候 世宗肃皇帝谒 庙礼毕 上搢圭捧 神主北向立太常寺官唱赐坐内侍官捧衣冠安于座内 上捧 神主安于衣冠前出圭立于傍导引官导 上诣拜位行祭礼如时享之仪文官五品以上武官四品以上各祭服随行礼毕导引官导 上诣 世宗肃皇帝神主前太常寺官奏请 世宗肃皇帝神主还 几筵 上搢圭捧 神主由庙左门出太常寺官捧 各庙衣冠安于原处 世宗肃皇帝衣冠以次安于 太庙 神主出至 太庙门外安奉于辇伞扇仪卫导从俱如来仪 上出圭升辂后随至午门外仪卫止 上至思善门外降辂易衰服后随 神主辇至 几筵殿前内侍官奏请 世宗肃皇帝神主降辇升座 上捧 神主升座讫内侍陈酒馔如常仪内导引官导 上诣拜位行安神礼四拜献酒读祝俯伏兴再四拜举哀哀止焚祝毕 上释服还宫自初九日至奉迎 神主还京日俱免朝祔 庙后择吉日 上具黑翼善冠浅淡色衣黑犀角带御皇极门百官乌纱帽浅淡色服黑角带行奉慰礼
○礼部进奉迁 孝洁肃皇后祔葬祔享仪注一三月初五日敕命奉迁官并领在 陵在途一应祭祀奠献敕启 玄宫并入 皇堂内官匠作人等奏斋戒与 世宗肃皇帝同一初十日遣官以祔葬告 天地 宗庙 社稷 上亲告 世宗肃皇帝几筵 上素服内导引官导 上诣拜位奏四拜奠帛献酒读祝再四拜焚帛祝礼毕一十一日未时启 玄宫见 梓宫行祭告礼执事官陈酒馔设奉迁官拜位于 玄宫前内赞引奉迁官诣拜位赞四拜奠帛献酒读祝再四拜焚帛祝礼毕遂迁 梓宫至享殿拂拭安奉讫执事官陈酒馔内赞引奉迁官诣 梓宫前拜位行启奠礼如前仪圹内原安奉玄纁玉璧五谷等物就瘗于圹一先期一日司礼监礼部锦衣卫官督执事者设大昇轝于享殿门外葬仪以次陈设于外各衙门官素冠服诣 陵园以候骑送至永陵一内侍撤启奠执事官进龙輴于享殿下设真亭神位舆谥册宝舆于殿前毕执事官陈设酒馔拜位内赞引奉迁官诣拜位行祖奠礼如前仪毕内侍官诣 梓宫前奏请 灵驾进发内侍先捧谥册宝次捧神位铭旌俱由殿中门出安奉舆内执事官升奉起 梓宫降殿内侍奏请 梓宫升龙輴执事官奉登龙輴讫以帏幕障饰 梓宫遂启行执翣分列左右内侍擎伞扇侍卫如仪仪仗居前谥册宝舆神位舆真亭铭旌以次行 梓宫至 陵园门外内侍官奏请 梓宫升大昇轝安奉讫执事官陈设牲醴拜位内赞官引奉迁官诣拜位行遣奠礼如前仪毕内侍官奏请 灵驾进发司礼监官率仪卫谥册宝舆等前行鼓乐前导设而不作葬仪等以次前行缘途军民男女人等遇 梓宫至皆俯伏候 梓宫过而兴大昇轝行每程宿顿于席殿内仪仗等物贮席房内将至 陵设席享殿于 永陵献殿之右执事官陈龙輴于享殿门外候大昇轝至礼官奏请 灵驾降舆升龙輴诣享殿执事官奉 梓宫升龙輴由中门入奉迁官由左门入诣享殿上安奉讫谥册宝舆神位舆仍陈于前执事官陈设酒馔拜位内赞引奉迁官诣拜位行安神礼如前仪分送官俱于享殿外传赞行礼同礼毕分送官回京一十七日将掩 玄宫执事官陈设酒馔拜位内赞引奉迁官诣拜位行迁奠礼如前仪少退内赞引奉迁官诣 梓宫前内侍奏请 灵驾赴 玄宫奉迁官俯伏兴执事官升奉起 梓宫进 皇堂安奉讫内侍奉谥册宝置于前陈列冥器等毕执事官陈设酒馔于 皇堂门外奉王币案置香案前行赠礼赠毕行享礼 世宗肃皇帝护丧官一并行一 世宗肃皇帝梓宫至 永陵日遣官祭告 后土 天寿山并 长陵等陵掩 玄宫日遣官祭谢即以 孝洁肃皇后 孝恪皇太后祔葬一并告谢一二十二日 世宗肃皇帝神主与 孝洁肃皇后神主同祔 太庙一先期内府衙门恭制 太庙及 庙寝内 孝洁肃皇后合用神座仪物等一先期一日遣官以升附世宗肃皇帝告于 太庙即以 孝洁萧皇后祔享同告一是日执事官设酒馔于 奉先殿西夹室内侍设 神主舆衣冠舆于 奉先殿左门外至期遣官以祔享告于西夹室告毕内侍奏请 孝洁肃皇后诣 太庙祔享奏讫恭奉 神主入内侍官捧衣冠俱由左门出各奉安于舆执事者擎伞扇如仪至午门内候 世宗肃皇帝神主以次迎至 太庙南门外太常寺官奏请 孝洁肃皇后神主降舆内侍官恭捧随 世宗肃皇帝神主由左门入又内侍官捧衣冠随入立于 世宗肃皇帝衣冠之次 上捧 世宗肃皇帝神主置于褥位讫内侍官捧 孝洁肃皇后神主随置于褥位之右内侍官退其谒 庙赐座等礼仪俱与 世宗肃皇帝同行祭毕 世宗肃皇帝神主还 几筵内侍官捧 孝洁肃皇后神主奉安于 庙寝其衣冠同 世宗肃皇帝衣冠奉安于 太庙俱第九室礼毕
○礼部又进奉迁 孝恪皇太后祔葬及 神主回京奉安仪注祔葬仪悉如 孝洁肃皇后神主回京仪一十七日葬毕奉迁官暂安 神主于殿内一二十二日寅时执事官设酒馔于 神主前内赞引奉迁官诣拜位赞四拜奠帛献酒读祝再四拜焚帛祝毕内侍官奏请 神主降座升舆还京奏讫俯伏兴于灵座上奉 神主升 灵舆进行沿途仪仗侍卫如仪一二十五日 神主还至城外幄次内执事备仪卫教坊司备鼓乐设而不作文武百官各青素服乌纱帽黑角带序列于幄前行五拜三叩头礼 神主进行百官后随 神主入大明门至午门外仪卫退内导引官导 上黑翼善冠浅淡色服黑犀带奉迎于午门内 神主至 上步行前导至宝善门外 皇后 皇子及宫眷人等迎于门内以次后随先诣 专殿序立于殿西稍北东向内侍官先于 奉先殿丹陛上正中设褥位 神主舆至 奉先殿门外少驻内导引官导 上诣 神主舆前跪内侍官奏请 孝恪皇太后神主谒 奉先殿 上俯伏兴诣舆捧 神主由殿左门入至 奉先殿跪置 神主于褥位 上俯伏兴赞五拜三叩头礼毕 上跪捧 神主兴由殿左门出安奉舆内内侍官于 世宗肃皇帝几筵前设褥位 神主舆至 几筵殿门外内导引官导 上诣 神主舆前跪内侍官奏请 孝恪皇太后神主谒 世宗肃皇帝几筵 上俯伏兴诣舆捧 神主入跪置 神主于褥位 上俯伏兴赞五拜三叩头礼毕 上跪捧 神主兴出至殿门外安奉舆内至 专殿门外内侍官奏请 孝恪皇太后神主降舆升座 上捧神主由殿中门入奉安于神座讫行安神礼内执事官陈设牲醴内导引官导 上诣拜位赞四拜兴赞初献礼赞奠帛献酒读祝毕俯伏兴赞亚献终献再四拜焚帛祝礼毕 皇后 皇子以下以次入行谒见四拜礼
○起用原任户部右侍郎赵贞吉为吏部左侍郎兼翰林院学士掌詹事府事
○发太仓银四万两于延绥镇备募军修边之用
○升邳州守备指挥使韩德祯为署副留守佥书兴都留守司事
○戊申命礼部左侍郎潘晟兼翰林院学士掌院事
○户部奏定内府各监局岁派钱粮供用库白熟粳米五万石芝麻七千三百五十石菉豆一千二百石叶茶三万五千斤芽茶四万五千九百斤酒醋面局小麦五千九百石白熟糯米七千五百石黄豆二千五百石黑豆一千三百五十石菉豆三百二十五石内官监白熟细粳米一千二百石白熟粳米九千石光禄寺小麦三万二千石豌豆一百五十石白熟粳米五万三千石白熟糯米一万四千石细粟米五万七千五百石赤豆五百五十石黄豆一千六百石菉豆八千石青菉豆三百石白豆六石薥秫五千三百五十石芝麻六千石惜薪司白熟糯米一十五石一斗枣一万五千五百七十斤司苑局黑豆一千九百五十石御马仓大麦三千五百石豌豆三千五百石菉豆五千七百石马草四十四万束甲字库银朱三万一千七百五十斤贰朱二万二千九百五十斤靛花青四千四十斤黄丹五千八百斤乌梅四万一千八百斤紫草二千三百斤明矾二万五千斤碌矾七千八百斤藤黄二千九百斤光粉一万七千斤黑铅二万四千斤槐花一万斤水胶一万斤红花一万斤蓝靛二千斤丁字库黄熟铜二万九千三百斤红熟铜二万三千斤黄蜡二万四千六百斤生漆八万四千二百八十斤桐油九万七千三百七十斤锡八万三千七百斤牛筋三千九百四十斤因言内官一切供应大率嘉靖初年与弘治年间数目略同自嘉靖二十年以后徵派渐增视正额加倍臣等仰体 皇上敦崇俭约至意酌往准今悉从裁减乞敕监寺衙门永为遵守不得擅议增派本部亦不许曲意奉行得旨各项钱粮依拟减派各该抚按官其严察有司毋容混徵有员朝廷德意
○先是昌平密云二镇自嘉靖庚戌坐拨漕粮径运该镇边军便之已而运军告困仍改通仓穵运奸商猾吏因缘为奸米至腐烂不可食总督右都御史刘焘请复改运该镇户部议言该镇粮饷穵运则蠹弊杂出为边军病径运则转般甚难为运军病宜通融立法自今年为始将去年漕粮令江北山东二总拨赴两镇自后年分循次均派毋得偏累一卫一所密云粮由通州水路运至牛栏山交车户接运昌平粮由通州石坝更船至大通桥陆路交车户接运仍付各运官上纳该镇沿途委官二员督察勿令稽迟致有侵盗交纳之地至龙庆石匣等近仓而止收仓日即给通关毋令淹滞其漕运衙门仍查给耗米脚价及应支粮饷如数庶边军足食而运军亦得沾优恤之惠从之
○降延绥镇守总兵署都督佥事郭琥为协守大同副总兵
○命南京工部修葺 孝陵殿柱
○己酉礼部言孝洁肃皇后神主将祔 太庙宜就 奉先殿西夹室改题以俟迁祔 孝烈皇后神主将专祀别殿宜迁于西夹室同题以俟奉安又国家旧制 太庙一岁五享而节序忌辰等祭则行于奉先殿若有别殿专祀则诸祭并行于别殿今 孝洁肃皇后既祔 太庙则 奉先殿宜奉安 神主 孝烈皇后既改祀别殿则 奉先殿原设神位亦宜奉迁乃奏上应行礼仪一二月二十八日改题 孝洁肃皇后神主先期执事官于西夹室陈设祭品内侍官设香案于室内正中设 主案于香案前稍东西向至期导引官引遣官入就拜位赞上香五拜三叩头礼内侍官诣神床跪奏谨请 孝洁恭懿慈睿安庄相天翊圣肃皇后神主恭用奉题题主官诣案前内侍官盥手捧 主安于案上中书官重写题主官盥手奉题讫内侍官奉 主安于神座内侍官跪奏请 孝洁肃皇后神灵上 神主奏讫内赞赞遣官四拜跪奠帛献酒读祝亚献终献俯伏兴四拜礼毕内侍启匮覆 主奉安于神座讫行叩头礼一内府该衙门恭制 奉先殿 孝洁肃皇后神位完备暂安别所俟祔 庙日迎安殿内恭制 奉先殿合用神座仪物等项先期陈设于殿内第九室一三月二十二日内侍官先设彩舆于暂安神位之所执事官设祭品于 奉先殿俟祔 庙礼毕遣官随诣神位所导引官导入赞跪内赞跪于其左奏请 孝洁肃皇后神位诣 奉先殿奉安遣官叩头兴内侍官恭捧神位置于舆执事官举舆擎执伞扇如仪遣官后随至 奉先殿门外舆止内侍官恭捧神位由左门入奉安于室叩头讫遣官行祭告礼如常仪一同日改题 孝烈皇后神主先期内侍官设彩舆衣冠等舆于太庙门外设 孝烈皇后神座于 奉先殿西夹室在 孝洁肃皇后之右执事官设祭品香案等同至日早遣官以 孝烈皇后迁奉别所告 太庙毕内侍官诣 庙寝神御前跪奏请孝烈皇后诣 奉先殿西夹室改题 神主奏讫恭捧 神主由庙左门出又内侍诣 太庙捧衣冠等随出各置于舆执事者举舆擎执伞扇如仪遣官后随至 奉先殿门外舆止内侍官恭捧 神主及捧衣冠等俱由左门入奉安于西夹室行叩头礼导引官引遣官入祭告题 主仪俱与 孝洁肃皇后同一改题 神主奉安毕内侍官随诣 奉先殿恭捧 孝烈皇后神位入西夹室尊藏于 神主后另覆以匮俟别殿修理完日奉迁
○升山东青州府知府杜思为湖广按察司副使
○庚戌礼部进 孝懿皇后祔享内殿仪注一遣官于三月二十五日早以祔享告 孝懿皇后陵园行礼如常仪祭毕遣官就迎护 神主回京一先期内府该衙门设 神主舆香亭于享殿门外俟祭毕内侍官于 神主前跪奏请 孝懿皇后神主降座升舆还京奏讫遣官四拜内侍官于神座上奉 神主升舆执事者舆仪仗侍卫如仪遣官随后行 神主至德胜门外幄次候 孝恪皇太后神主至别入幄次百官先于 孝恪皇太后幄前行礼毕随于 孝懿皇后幄前行四拜礼内执事备仪卫教坊司备鼓乐设而不作 神主随 孝恪皇太后神主以次进行入大明门至午门外仪卫等退 上奉迎 孝恪皇太后神主于午门内步行前导 孝懿皇后神主舆以次后随至奉先殿门外少驻候 上捧 孝恪皇太后神主出于舆内侍官即跪奏请 孝懿皇后神主谒 奉先殿诣舆捧 神主随上入至丹陛上候 孝恪皇太后神主置于褥位内侍官随置神主于褥位在 孝恪皇太后褥位之西南内侍官退候 上行礼毕内侍官仍捧 神主随出安奉舆内仍诣 世宗肃皇帝几筵殿行礼并同遂随 孝恪皇太后神主同至专殿门外候 上捧 孝恪皇太后神主由殿中门入奉安于神座内侍随设褥位于殿内内侍官捧 孝懿皇后神主入置褥位 上临时遣命代拜毕内侍官捧 神主奉安于神座并行安神礼
○先是云南土酋凤继祖作乱攻围武定执杀宪臣势甚猖獗守臣会川贵土汉兵数万人讨平之至是云南抚臣吕光洵奏上土官禄绍先叚一机安素仪那恕高忠剌世麒剌昆等功请先加赏赉四川抚臣谭纶言土官凤氏班师抵家为讎家所剌宜加优恤 上命给凤氏棺歛银三十两绍先等各赏银五两纻丝一表里两省功罪下御史核实以闻
○壬子荫原任河南道监察御史曾翀子绶为国子生以翀为御史时劾吏部尚书汪鋐死于廷杖也
○工科给事中王谟劾户部主事邵元哲贪滥不职而考察时考功郎中武金以门生故曲庇之遂获幸免请按其罪吏部议元哲以任事蒙怨非有赃迹而金廉直实不私有旨俱令仍旧供职
○改分守宣府西路参将尤月为山西中路参将升宁夏管理屯田指挥佥事李光祖为署都指挥佥事充狭西总督军门标下游击将军
○以大同将士捣巢功赏副总兵赵岢等银币有差仍命御史核功状以闻
○癸丑恭题孝洁皇后 孝烈皇后神主遣驸马都尉李和祭告 太庙并奉先殿西夹室遣大学士陈以勤张居正题 主如仪
○乙卯中宫千秋令节免命妇入贺

[book_title]明穆宗庄皇帝实录卷之六
隆庆元年三月丙辰朔 孝肃皇后忌辰遣都督佥事沉至祭 裕陵
○皇女行命名剪发礼
○狭西博峪等族番人姚革等进贡方物给赏如例
○南京吏部都察院会同考察庶官贪酷工部员外郎刘安节等三人素行不谨户部主事刘承恩等三十五人浮躁浅露吏部署郎中朱润身等五人才力不及户部署郎中蒋三益等十二人年老有疾大理寺右评事钱师周等七人罢软无为杂职一人各疏名上请诏罢黜降调致仕俱如例
○命原任辽东总兵佟登充副总兵管宣府西路参将事
○丁巳南京兵部尚书参赞机务郭乾吏部尚书毛恺户部尚书马森都察院右都御史孙植俱以考察自陈求退 上皆谕留之
○戊午织造 大祀十二章衮服皮弁服遣工部侍郎魏尚纯行礼
○命安乡伯张鋐掌前军都督府事
○授翰林院庶吉士陈经邦陈懿德周子义戴洵为编修张秩许国林偕春高启愚陈思育成宪沈鲤沉渊为检讨李存文陈行健管大勋严用和韩楫王玺为给事中存文吏科行健户科大勋礼科用和兵科楫刑科玺工科王嘉言麻永吉杨一桂吴学诗王湘李良臣杨允中钟继英俱御史嘉言浙江道永吉江西道一桂湖广道学诗河南道湘山西道良臣四川道允中广东道继英云南道
○铸给延安卫靖边守御千户所印
○夜木星逆行守亢宿
○己未南京吏部右侍郎瞿景淳礼部右侍郎裴宇兵部右侍郎刘畿刑部右侍郎徐陟提督操江都察院右佥都御史盛汝谦太常寺卿郭汝霖光禄寺卿江治各以考察自陈求退得旨景淳等仍旧供职汝霖致仕
○总督狭西兵部右侍郎兼都察院右佥都御史霍冀巡抚狭西都察院右佥都御史杨巍俱自陈乞休不允
○敕襄王子安福王载尧主丧暂管府事
○升五军营大号头指挥佥事耿仁为署副留守佥书中都留守司事
○庚申以 大行皇帝梓宫发引敕驸马都尉谢诏护丧成国公朱希忠镇远侯顾寰率官军围守驸马都尉李和奉迁 孝洁肃皇后梓宫庆都伯杜继宗奉迁 孝恪皇太后梓宫保定侯梁继璠副将王玉怀宁侯孙世忠副将戴元亮提督祔葬诸事
○南京礼部尚书林庭机乞致仕许之
○镇守总兵官左都督马芳都督同知刘汉都督佥事孙吴王孟夏尹秉衡王治道副总兵都督佥事任勇为事官赵岢都指挥马举各遵诏自陈不职章下兵部覆奏得旨芳汉吴孟夏秉衡治道勇岢俱留用举革任闲住
○辛酉修乾清宫交泰殿坤宁等宫遣侍郎魏尚纯祭后土司工之神
○降原任光禄寺寺丞万廷言二级调外任先是礼科给事中周世选劾工部尚书雷礼以私忿中伤廷言出为佥事且列礼罪状宜罢礼亦上辩言廷言推升在吏部非臣所敢与而世选以此劾臣缘世选与廷言及给事中胡应嘉等为朋比死友每聚坐夜分雌黄时事动诋 先帝营建谓臣逢迎夫世选等以言为职既以营建为不可当时何无一言而今乃徒为此不情之讪其他指摘皆不根请与世选廷鞫以明心迹事下吏部都察院于是尚书杨博等覆奏廷言以刑部主事骤调兵礼二部寻改光禄顷又营升仪制郎中臣恶其轻躁而复惜其文学故升提学佥事以示裁成之意其事实臣博主之礼与臣同列九卿何能相压主臣吏部之事且廷言以五年进士得拜风纪儒臣计资论望固已处非其据矣乃犹以外补为嫌举动乖剌非清朝所宜有宜重加降罚以为庶官奔兢之戒礼心迹既白而 山陵重事正属工部经理不宜听其求去 上命降廷言外任而留礼视事如故
○提督上林苑内官监太监李芳奏本监官属内自佥书而下外自左右监丞而下各有本等俸给其跟办皂隶冠帽习仪等项银两系近年增派宜悉裁减著为定例得旨允行
○壬戌升狭西布政使司右参议张蕙为按察司副使福建按察司佥事李纪为布政使司右参议俱本省
○勒湖广按察使冯时两闲住以巡按河南御史李文续劾其不职也
○录嘉靖四十五年榆林城马路黄鼠土□瓜等处获功死事官军王通等六十三人各升赏优恤如例又以是岁十一月虏入大同平虏旧水口掠应州夺总兵官孙吴俸一月参将刘文烨麻锦游击将军戴椿马添禄及守备操守等官命御史逮治有差
○癸亥复除光禄寺少卿李键原职
○南京掌五军都督府事魏国公徐鹏举丰润伯曹文炳南宁伯毛国器南和伯方炳佥书都督佥事单辅许昭训唐玉掌南京锦衣卫事都指挥袁吉佥书指挥许郁各遵诏自陈不职兵部覆奏得旨鹏举等俱留用
○甲子以 世宗肃皇帝梓宫将发引遣定国公徐延德告 南郊灵璧侯汤世隆告 北郊驸马都尉许从诚告 太庙安乡伯张鋐告 社稷次日延德等复以 孝洁肃皇后 孝恪皇太后祔葬告 郊 庙 社稷 上亲告 世宗肃皇帝几筵
○礼科左给事中王治上四事一议 宗庙之礼以隆圣孝谓 先帝追崇 献皇大备尊称诚万世不刊之制至于入 庙称宗一事在今日尤有当议者盖 献皇虽贵为天子之父实未尝南面临天下而今乃与 祖宗诸帝并列虽亲为 武宗之叔父然尝北面事 武宗而今乃设位于 武宗之右揆之古典终为未合故 先帝于 献皇祔 庙之后 世庙之享犹不忘设是 先帝之心亦自有不安者臣以为 献皇祔 太庙千万岁后不免递迁若专祀 世庙则亿万世不改惟 陛下敕廷臣博考详议务求至当以妥 献皇之灵以光 先帝大孝二议朝讲之礼以图治安三议亲辅弼之礼以成德业四议谨燕居之礼以澄化源谓人主深居禁掖隔远外庭左右便佞窥伺百出或以宴饮声乐或以游戏骑射使人主接之不以时用之不以礼近则损敝精神疾病之所由生久则妨累政事危乱之所由起不可不慎也比者人言籍籍若谓 陛下宫中燕闲举动有非谅阴所宜者窃意 圣明必无此事然臣子防微杜渐不敢不为 陛下言之伏望以后退处法宫必调适服御省减嗜欲凡无益之事溺情之物一切禁止章下所司
○升河南按察司佥事叚锦为狭西布政使司右参议户部郎中郭石刑部郎中徐作俱按察司佥事石狭西作福建
○命云南按察司兵备副使杨守鲁提调学校
○起原任神枢营副将署都督佥事田世威为协守山西副总兵升辽东都司掌印署指挥佥事张子鲸为分守大同灵丘等处参将
○乙丑命吏科给事中郑大经兵科给事中张齐刑科给事中曹当勉工科右给事中王谟分诣各镇给赏边军
○录嘉靖四十五年榆林城镇疆墩龙儿湾等处获功死事官军四十二人各升赏优恤有差
○丙寅 世宗肃皇帝梓宫发引是日 孝洁肃皇后 孝恪皇太后陵园同时开 玄宫奉迁 梓宫启行如仪
○戊辰漕运总兵官临淮侯李庭竹协守参将都督佥事福时各遵诏自陈不职兵部覆奏得旨俱留用
○己巳升太仆寺少卿李邦珍为南京通政使司右通政
○升四川布政使司右参政魏文焲为湖广按察司按察使江西南安府知府吴炳庶为云南按察司副使南京刑部郎中苏愚员外郎刘得宽俱按察司佥事得宽河南愚福建
○先是总督宣大山西军务侍郎王之诰以宣大两镇招回被虏人口叙宣府总兵马芳大同总兵孙吴等功宜加升赏 上命兵部查例以闻于是兵部言往时边军多杀降冒功故招徕者少今将士奉法遗民怀归其数自倍故事总兵以七百人为率参将四百人守备把总备御三百人各升一级不及数者给赏今总兵吴于数加二倍宜升二级参将麻锦守备马添禄加一倍宜升一级其余赏犒皆如总督所拟 上曰参将守备等官人自效力数多为难总兵官合集众力数多为易自今参将四百人守备而下三百人各升一级多者递加总兵官七百人升一级多者加赏孙吴等各如今例升赏有差其未归者督抚官厚加抚恤务令得所率领者视所率人数赏录
○庚午铸给查刷光禄寺关防及湖广江西山东河南南直隶上江江北监兑主事各关防
○直隶提学御史耿定向奏科场事宜一两京乡试主考宜简学行兼长者毋拘年资一两京同考官宜令广取正备卷呈送主考如所取未称责令再阅或付别房覆校主考仍自行摉阅落卷果有异材亟收录之毋避嫌轻弃一主考官止宜发初场试卷付同考分经校阅二三场更易品订毋专委一人致令偏重初场遗真才积学之士一迩来经书时义体制大坏有浮蔓至千余字者宜严立程式一篇止许五百字以上六百字以下违式者不与誊录一命两京各省于揭晓之日以中式举人朱墨卷发提学官查验钤封送京府各布政司角□羊部以防伪滥一革去两京应试监生字号与生员一体弥封取中之数仍如旧额满三十五名则止已而御史陈联芳言亦重后场以罗实学及令两京同考阅卷不必书各房字样主考止以文字去取毋以考官为额数分房为次第礼部议覆俱允行之
○升山东都司领班指挥佥事聂大经为署都指挥佥事掌河南都司事
○辛未 世宗肃皇帝梓宫及 孝洁肃皇后 孝恪皇太后梓宫俱至 永陵献殿奉安遣英国公张溶武定侯郭大诚玉田伯蒋荣安平伯方承裕祭 诸陵定西侯蒋佑祭后土之神成国公朱希忠祭 天寿山之神
○礼部言 孝恪皇太后神主奉安内殿 孝懿皇后祔享其岁时享祀礼宜如 孝穆皇太后之制一岁五享四序荐新忌辰行祭日供膳如 太庙 奉先殿之仪从之
○浙江巡按御史王得春言各省举人坊牌银两乃国家宾兴盛典至嘉靖三十七年始以边储缺乏权议扣减似非昔人劝驾续食之义宜查先年例全给礼部议覆从之
○升大理寺卿吴百
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:01-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>