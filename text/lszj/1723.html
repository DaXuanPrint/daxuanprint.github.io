<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="南唐书序,南唐书目录,南唐书卷之一,南唐书卷之二,南唐书卷之三,南唐书卷之四,南唐书卷之五,南唐书卷之六,南唐书卷之七,南唐书卷之八,南唐书卷之九,南唐书卷之十,南唐书卷之十一,南唐书卷之十二,南唐书卷之十三,南唐书卷之十四,南唐书卷之十五,南唐书卷之十六,南唐书卷之十七,南唐书卷之十八,南唐书卷之十九,南唐书卷之二十,南唐书卷之二十一,南唐书卷之二十二,南唐书卷之二十三,南唐书卷之二十四,南唐书卷之二十五,南唐书卷之二十六,南唐书卷之二十七,南唐书卷之二十八,南唐书卷之二十九,南唐书卷之三十,跋,马氏南唐书。【标点本】全文在线阅读,马氏南唐书。【标点本】全文在线下载,大玄古籍书库">
<meta name="description" content="马令《南唐书》30卷，撰成于北宋徽宗崇宁四年（1105）。该书仿效《三国志·蜀书》之例，置先主（李昪）书、嗣主（李璟）书及后主（李煜）书，共5卷。人物列传17类22卷。灭国传2卷，略载南唐所灭之楚、闽二国及殷（王延政）政权事。谱1卷，其中建国谱叙地理，记南唐35州得失的情况，所记仅有军、州而无县；世裔谱考溯李昪之祖源。该书仿效欧阳修的《新五代史》笔法，卷首文末多有序、论，以“呜呼”发端，各予褒贬。国图藏明初刻本（清张载华校，清方若蘅题款，清单学傅跋）、明嘉靖二十年（1541）姚咨茶梦斋抄本和嘉靖二十九年（">
<title>马氏南唐书 【标点本】_马令_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">马氏南唐书 【标点本】</span> <br/>
          作者： <span class="inputVal" id="bkauthor">马令</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]96933</span> <br/>
          说明： <span class="inputVal" id="bkdec">马令《南唐书》30卷，撰成于北宋徽宗崇宁四年（1105）。该书仿效《三国志·蜀书》之例，置先主（李昪）书、嗣主（李璟）书及后主（李煜）书，共5卷。人物列传17类22卷。灭国传2卷，略载南唐所灭之楚、闽二国及殷（王延政）政权事。谱1卷，其中建国谱叙地理，记南唐35州得失的情况，所记仅有军、州而无县；世裔谱考溯李昪之祖源。该书仿效欧阳修的《新五代史》笔法，卷首文末多有序、论，以“呜呼”发端，各予褒贬。国图藏明初刻本（清张载华校，清方若蘅题款，清单学傅跋）、明嘉靖二十年（1541）姚咨茶梦斋抄本和嘉靖二十九年（1550）顾汝达刻本为现存较早版本。清嘉庆十四年（1809）张海鹏辑《墨海金壶》本等丛书本、啸园沈氏嘉庆十八年（1813）刻本较为常见，又四部丛刊续编本附有张元济校勘记一卷。</span> <br/>
          封面： <span class="inputVal" id="bkimg">Z_7191.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]马氏南唐书 【标点本】
[book_author]马令
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]96933
[book_dec]马令《南唐书》30卷，撰成于北宋徽宗崇宁四年（1105）。该书仿效《三国志·蜀书》之例，置先主（李昪）书、嗣主（李璟）书及后主（李煜）书，共5卷。人物列传17类22卷。灭国传2卷，略载南唐所灭之楚、闽二国及殷（王延政）政权事。谱1卷，其中建国谱叙地理，记南唐35州得失的情况，所记仅有军、州而无县；世裔谱考溯李昪之祖源。该书仿效欧阳修的《新五代史》笔法，卷首文末多有序、论，以“呜呼”发端，各予褒贬。国图藏明初刻本（清张载华校，清方若蘅题款，清单学傅跋）、明嘉靖二十年（1541）姚咨茶梦斋抄本和嘉靖二十九年（1550）顾汝达刻本为现存较早版本。清嘉庆十四年（1809）张海鹏辑《墨海金壶》本等丛书本、啸园沈氏嘉庆十八年（1813）刻本较为常见，又四部丛刊续编本附有张元济校勘记一卷。
[book_img]Z_7191.jpg


[book_title]南唐书序
传曰：太熙之后，述史者几乎骂矣。唐季五代，大盗割据，各亦有史，而太熙之风，往往有之。南唐浸灭，史官高远，虑贻后悔，悉取史草焚之而死。徐铉、汤悦奉
太宗皇帝𠡠，追录所闻，而忘远取近，率皆疏略先祖太博元康。世家金陵，知多南唐故事，旁搜旧史遗文，并集诸朝野之能道其事者，未及撰次，遽捐馆舍。今辄不自料，纂先志而成之，列为三十卷，虽有愧于笔削，而诛乱尊王，亦庶几焉。崇宁乙酉春正月，阳羡马　令南唐书序。
马令撰。
呜呼，五代之乱，符玺窃于，大盗中国，变于夷狄，先王之礼乐制度，扫地尽矣。李氏初据江淮，建唐庙以隆亲，与夫祖契丹而绝其父者孰韪？始郊祀，于圆丘，与夫尚野祭而焚𥿄罠者孰重？五代之君若彼，南唐之制若此，则正统疑于不存，而僭窃疑于无罪也。予作此书，尊天子，于中原，而僭伪之事，则不为南唐讳者。岂无意哉。盖尊天子所以一天下之统。书其僭所。以著李氏之罪。其统既一。其罪既著。则窃土贼民者无遁刑于天下后世矣。昔孔子作春秋。非徒载其陈言也。窃耴其义以为人道之大法而巳。予之所论有合于此者。弗可不察也。王通之作元经。第以进退南北而乱其正统。辄自比于孔子曰。春秋元经于王道是轻重之权衡。且孔子所书彼善于。此则有之。而正统常在于。周通之所书者。宋魏之间。其统未尝一也。使后世扰扰而不知其正者。必自通始。呜呼。法春秋而不知春秋之法者。岂特王通乎？

[book_title]南唐书目录
卷第一
先主书
卷第二
嗣主书
卷第三
嗣主书
卷第四
嗣主书
卷第五
后主书
卷第六
女宪传
元恭宋后　种氏　　光穆钟后　昭惠周后
周后　　　保仪黄氏　徐主　　永兴公主
余洪妻郑氏附渤海吴媛附
卷第七
宗室传
楚王景迁　晋王景遂齐王景达　江王景逖
太子冀　　庆王茂　韩王从善　邓王从益
吉王从谦　从度传亡　从信传亡　宣城公仲宣
卷第八
义养传
徐宣祖　徐知训　徐知询　稌知诲子景辽子景游
徐知谏　徐知证　徐知谔
卷第九
列传
周本　　李德诚　王舆　　李章
王安　　韦建　　高审思
卷第十
列传
李建勋　常梦锡　严续　　潘承祐
游简言　张延翰　徐玠　　李夷邺
卷第十一
列传
刁彦能　周宗　　马仁裕　何敬洙
柴克宏　刘宗俊　王崇文　边镐
卷第十二
列传
卢文进　李金全　王彦俦　林仁肇
陈诲　　申屠令坚
卷第十三
儒者传
韩熙载　江文蔚　高越　　孙鲂
卷第十四
儒者传
刘洞　　江为　　汪台符　史虚白
郭昭庆　康仁杰　伍乔　　周彬
夏宝松　徐锴
卷第十五
隐者传
江梦孙　沈彬　　陈贶　　陈陶
许坚　　毛炳　　颜诩　　郑元素
卷第十六
义死传
刘仁赡　孙晟　　张彦能郑昭业附
卷第十七
义死传
皇甫晖　孟坚　　陈乔　　刘彦贞
朱令赟　胡则
卷第十八
廉隅传
姚景　　鲁崇范　马文义　许规
苛政传
张宣　　李德柔
卷第十九
诛死传
褚仁规　王建封茫仲敏附李德明　皇甫继勋
钟谟　　张峦传亡余附钟谟潘佑　　李平
卷第二十
党与传
宋齐丘
卷第二十一
党与传
陈觉　　李征古　冯延巳　冯延鲁
魏岑　　查文徽
卷第二十二
归明传
萧俨　　刘承勋　邵拙　　舒雅
卢绛　　刘茂忠　李元清　陆昭符
卷第二十三
归明传
朱弼　　孟宾于子归唐潘贲　　蒯鳌
罗颖　　卢郢　　丘旭　　黄载
汤悦附张洎附徐铉附
卷第二十四
方术传
吴绍　　木平和尚　李冠　　道士谭紫霄
潘扆　　女冠耿先生
卷第二十五
谈谐传
申渐高　李家明　杨名高　王感化
彭利用附
卷第二十六
浮屠传
小长老　北僧附玄寂　　应之
妖贼传
张遇贤　诸祐
卷第二十七
叛臣传
刘澄　　朱元　　刘从效附
卷第二十八
灭国传
闽王氏　殷
卷第二十九
灭国传
楚马氏
卷第三十
建国谱　　　　　　世系谱
南唐书目录终

[book_title]南唐书卷之一
土运中圯，诸侯跋扈基搆自吴，绍于唐祚，作先主书。先主姓李，唐宗室裔也，小字彭奴。其父荣，荣之父志，志之父超，超蚤卒，志为徐州判司，因家焉。荣性谨厚，适丁世乱，晦迹民间，号李道者。彭奴以光启四年生于彭城，未名，故书小字。流寓濠、泗。吴武王杨行密克濠州得之，奇其状貌，养以为子，而杨氏诸子不能容。行密以乞徐温，乃姓徐，名知诰。温尝梦水中黄龙十数，温获一龙而寤，翌日得知诰。知诰奉温以孝闻，从温出，不如意，杖而逐之。及归，拜迎门，温惊曰：尔在此也。知诰泣曰：为人子，舍父母何适？父怒而归，母子之常也。温由是爱之。逮壮，身长七尺，广颡隆准，精彩铄人，语声清畅。常缓行，从者阔步不能及。相工云：此龙行虎步也。从温攻伐，身先士卒。为楼船军使，以舟兵屯金陵。柴再用攻宣州，用其兵杀李遇，以功拜升州刺史。时江淮初定，州县吏多武夫，务赋敛为战守。知诰独好学，接礼儒者，能自励为勤俭，以宽仁为政，远近向风，郡政大治。徐温镇润州，以升、宣、常、池、黄为属。温闻知诰理升州有善政，往视之，见其府库充实，城壁修整，乃徙治之，而迁知诰润州刺史。知诰初不欲往，屡求宣州，温不与。时温嫡子知训为淮南节度副使，秉国政，知诰至京口，不乐既，而知训为朱瑾所杀。温居金陵，未及闻，知诰居润州，近广陵，得先闻，即日以州兵渡江定乱，遂为淮南节度副使。温至，以次子知询等皆少用，知诰犹愈于他人，因留辅政，宋齐丘曰：润州之命，实天赞也。初徐氏诸子不齿知诰，而知训尤悖。尝召知诰饮酒，伏剑士欲害之。行酒吏刁彦能酒至，知诰以手爪搯之，知诰悟，起走，乃免。后日，诰自润州入觐，知训与饮于山光寺，又欲害之。徐知谏以谋告知诰，知诰起遁去。知训以剑授刁彦能，使追杀之，及于中涂而还。绐以不及，由是得免。及知训死温意润州，预谋就知训。廨有土室，绘画温像，身被五木，诸弟皆执䌸受刑，而画，知训衮冕正座，皆署其名。温见之，唾曰：狗死迟矣！知诰因得疏其罪恶，由是内外全活者甚众，而死者犹　家。知训与僧修睦亲狎，得伪谶，𥿄皆修睦手书温。求修睦杀之。越人寇毗陵，温伐越，知诰以王府兵会战于无锡，前军败，贼乘之甚急。温暴得热疾，不能治军，知诰率所领疾战，大破之，斩首　千级，越人弃辎重夜遁。时四境底定，惟越人为梗，因此请平，而兵甲遂戢。知训之用事也，常陵弱杨氏，而骄侮诸将，遂以见杀。及知诰秉政，乃宽刑法，推恩信，起延宾亭以待四方之士，引宋齐丘、骆知详、王令谋为馆客，士有羁旅于吴者，皆齿用之。常阴使人察视民间，有凶荒匮乏者，赒给之。盛暑未尝张盖操扇，左右进盖，必却之，曰：士众尚多暴露，我何用此？以故温虽遥秉大政，而吴人颇归知诰。武义元年，拜左仆射，知政事，渐复朝廷纪纲，修典礼，举法律，以抑强暴，中外谓之政事仆射。温行军司马徐玠劝温以已子代知诰，温遣子知询入广陵，谋代知诰秉政。会温病卒，知询奔还金陵，嗣温为节度使、诸道都统，所为多不法，常谋知诰，知诰使谕之入朝，遂留为左统军。吴主僭帝号，改元乾贞，知诰欲自尊大，故奉杨𬇘尊号，书𬇘，僭号，则南唐之罪著矣。知诰累迁侍中、中书令、太尉、都督中外诸军事，封浔阳公，改封豫章公。大和三年，公出镇金陵，如温之制，以长子景通为司徒、平章事，居中辅政，以王令谋、宋齐丘为左右仆射、同平章事。四年，封公为东海郡王。五年，进封齐王。始书小字，书名，既而书公、书王，以见其渐。六年，召景通至金陵，为镇海军节度副使，以其次子景迁为太保、平章事，与令谋等秉国政。天祚元年，王进位太师、天下兵马大元帅。二年，景迁病，以次子景遂为门下侍郎，参知政事。冬，安远军卢文进来降。三年，闽越诸国皆遣使劝进，人望已归，于是加殊礼，建齐国，置宗庙，以宋齐丘为左丞相，徐玠为右丞相。冬十月，受吴禅，摄太尉杨璘奉上皇帝玺绶，国号大齐，改元升元。策吴主曰：受禅者臣知诰。谨上策皇帝为高尚思玄弘古让皇帝，追尊考温为武皇帝，自温以上不追尊，则复姓之心见矣。子景通吴王，景遂寿王，景达信王，弟知证江王，知谔饶王。以建康为西都，广陵为东都。十有二月已卯朔，日有白虹二。以杨州海陵县为泰州，割泰兴、盐城、兴化、如皋四县属焉。以海陵制置使褚仁规为刺史。庐州周本卒，凡书某州某人，皆其节度使。帝辍视朝一日食，不举乐。书帝者，以见其僭极恶重也。凡书帝、书诏、书制，其罪同。甲午，皇后宋氏受宝册。是岁，闽王昶贡方物于京师，天子使散骑常侍卢损如闽册昶，闽王不受。闽自𬭸巳僭帝号，改元矣。既称帝，故不受王爵。凡书京师，皆中原也。书天子，尊正统，以别诸国。僭伪。
二年春三月壬子，日有白虹二。壬申，大星流于东方。夏四月，迁让皇于丹阳。以王舆为浙西节度使，　后马思让为丹阳宫使，以严兵守之。徐氏诸子屡请帝复姓，帝谦抑不忍忘徐氏恩，下其议百官，百官皆请，乃复姓李，改名升，国号大唐。遂考服属，当建王恪，后建唐庙，祀高祖、太宗以下，如唐旧典。追尊建王恪为孝静皇帝，庙号定宗，超为孝平皇帝，庙号成宗；志为孝安皇帝，庙号惠宗；荣为孝德皇帝，庙号庆宗；奉徐武皇庙号义祖。徐氏二王如初诸孙皆郡公，女郡县主。齐台门下侍郎张居咏、中书侍郎李建勋皆平章事；吴中书侍郎张延翰为右仆射、平章事。以虔州李章镇、庐州神武统军王安为百胜军节度使。秋七月一时无事，则书首月。冬十月戊寅，天子受徽号于契丹曰英武明义皇帝。尤非常，故书。钱元瓘以嘉兴县为秀州。十有一月，以步骑八万讲武于铜桥，赐将吏以下金帛有差。让皇殂，帝率百官素服哀临，命有司供具如吴旧礼，谥曰睿。十有二月，福州乱，连重遇弑，其君昶立王子䂀，王子延政争立，于是僭位于建州，国号大殷。他国悉书者，为保大三年取闽张本。吴世子琏先娶帝女，是为永兴公主，琏以公主故，为中书令、康化军节度使。
三年春正月丙申，诏曰：比者干戈相接，人无定主，地易而弗艺，桑陨而弗蚕，衣食日耗，朕甚悯之。其向风面内者，有司计口给食，愿耕植者授之土田，仍复三岁租役。于嘻！仁不异远，化无泄迩，其务宣流，以称朕意。二月，池州杨琏卒，以统军王彦俦为康化军节度使。诏公卿以下议定郊祀，门下侍郎、平章事居咏，中书侍郎、平章事建勋等议曰：孔子云：郊祀后稷以配天，宗祀文王于明堂以配上帝。此万世不易之法也。昔长孙无忌请祀高祖于圆丘以配昊天上帝，祀太宗于明堂以配上帝，盖得之矣。今国家嗣兴唐祚，追尊孝德，而以神尧为肇祀之祖，宜以神尧配天于圆丘，以孝德配上帝于明堂，礼也。其服物制度，古有常仪，一切伪饰，䫁皆罢去。奏可。司徒齐丘请依春秋郊以四月上辛。常梦钖驳曰：案礼，天子之郊，以冬至不卜日，鲁侯之郊，以仲春卜上辛。今之四月，非郊之时。齐丘固争，遂用夏四月，夏读为夏摘之夏。鲁用周之四月郊。议者多哂之。诏曰：礼莫重于享帝，孝莫大于隆亲，事实重大，承以轻眇，可谓无其德而用其事，祗加畏焉。于嘻，尔公尔侯，各扬厥职，不供乃事，国有常典。夏四月上辛，始郊祀于圆丘，大赦境内。是夜月当以子初没，而升坛之际，皎然如昼，众咸异之，遍行封赏，群臣请上徽号，不许。固请之，帝曰：朕以眇躬，托于民上，夙夜祗畏，常恐弗类，矧乃徽号，用扬虚美，是重弗类。固不许，因此废徽号之礼。州郡言符瑞者十，　帝曰：谴告在天，聪明自民。鲁以麟削，莽以符亡。常谨天戒，犹惧或失之，符瑞何为哉！皆抑而勿扬言。五代同居者七家，其尤著者，江州陈氏，元和给事中京之后。宗族七百口，每日设广席长幼，以次坐而共食。有畜犬百余，共一牢食，一犬不至，诸犬为之不食。建书楼于别墅，以延四方之士，肄业者多依焉。乡里率化，狱讼希少，远近叹异之，皆蠲复征役，旌表门闾。秋七月庚子朔，日有蚀之。八月，鄂州张宣卒以润州留后王舆代金吾卫大将军马仁裕出为镇海军节度使留后。冬十月四年春正月夏四月，枢密使周宗出为奉化军节度使。六月，安州节度使李金全来降，遣鄂州屯营使李承裕帅师迎之。承裕与晋将马全节、安审晖战于安陆，承裕及裨将叚处恭战死，监军通事舍人杜光邺及其兵五百人被执，天子厚赐之，遣还。帝致书于晋，复送光邺等，请以败军行法，天子又遣之。帝以甲士临淮拒之，乃止。天子，晋高祖也。书帝，致书于晋，恶其抗也。以金全为宣威统军。洪州李德诚卒。以宣州徐玠代。以江州徐知证为宁国军节度使。梁王徐知谔卒。秋八月，庐州李章卒，以润州马仁裕代。以天威统军卢文进为镇海军节度使。冬十月，幸东都，存省故老，宴于旧宅。逾月还。十有二月，左仆射平章事张延翰卒。五年春正月。虔州王安卒以统军贾浩为百胜军节度使。三月。诛泰州刺史褚仁规。夏四月。秋九月壬子。有星孛于天市。钱元瓘卒佐嗣位。冬十有二月。葬吴越文穆王。凡他国废立、卒葬、弑杀、告问，通则书。
六年春三月。庐州马仁裕卒。以滁州刺史周邺为保信军节度使留后。夏四月，南汉刘䶮卒玢嗣位。葬刘䶮僭，谥天皇大帝。以其僭极恶重，故书与吴越异。䶮音俨。刘氏伪撰此字以为名，自云取飞龙在天之义。迁让皇子孙于海陵，号永宁宫，严兵守之，绝不通人。久而男女自为匹偶，吴人多哀怜之。犹书吴人者，以其思旧之民也。诏吴王景通为太子，景通表曰：古之立太子，所以崇正嫡，息觊觎。如臣兄弟禀承圣教，实为敦睦，䫁寝此礼。三表许之。乃以大元帅总百揆，改封齐王。以驾部郎中冯延巳为元帅府掌记，寿州高审思卒，以侍卫诸军都虞候姚景为清淮军节度使。六月乙丑，天子崩。晋高祖。秋七月，丞相、大司徒宋齐丘为镇南军节度使，以洪州徐玠为司徒、侍中。帝曰：豫章大司徒，维桑也，衣锦昼行，古人所贵。以锦袍赐之。齐丘至，镇衣以视事。群臣咸谓江淮之地，频年丰稔，兵食既足，士乐为用，天意人心未厌唐德，宜广土字，攻自潭越始。帝曰：吾少长军旅，见干戈之为民患甚矣，吾不忍复言兵革，使彼民安，则吾民亦安矣。吴越灾，宫室府库甲兵殆尽。群臣复请乘其弊，帝曰：今大敌在北，北方平，则诸国可尺书召之，何以兵为？轻举者，兵之大忌，宜畜财养锐以俟时焉。使使唁越于武林，厚币以赒其阙。冬十月，诏曰：前朝失御，强梗崛起，大者帝，小者王，不以兵戈利势，弗成，不以杀戮威武弗行，民受其弊，盖有年也。或有意于息民者，尚以武人用事，不能宣流德化。其宿学巨儒，察民之故者，嵁岩之下，往往有之。彼无路光亨，而进以拊伛为嫌，退以清宁为乐，则上下之情将何以通，简易之政将何所议乎？昔汉世祖　年之间，被坚执锐，提戈斩馘，一日晏然，而兵革之事，虽父子之亲，不以一言及之，则兵为民患，其来尚矣。今唐祚中兴，与汉颇同，而眇眇之身，坐制元元之上，思所以举而错之者，茕茕在疚，罔有所发，三事大夫可不务乎！自今宜举用儒者，以补不逮，于是稍用儒臣，渐去苛察。又将修复故事，为后代法，未果行而帝疾作。
七年春二月，诏曰：乃公乃侯，越百执事，钦承嗣命，命尔保元子璟，祗肃天鉴。社稷宗庙永有终，我不敢知。曰：其基永昌，我亦不敢知。曰坠命罔后，天不尔谌，祐于有德，厥位艰哉。翌日，殂于路寝，寿五十六，葬永陵。谥光文肃武孝高皇帝，庙号烈祖。徐铉曰：烈祖少长丧乱，知人艰苦，故不以富贵自处，唯务节俭。身为宰相，事养父母如礼，饮食皆亲侍，或周疾不解带，温常责诸子曰：汝辈能如是乎？及建号，即金陵使府为宫，唯加鸱尾、栏槛而已，终不改作。接见亲族如家人礼，尊长者亲拜之。晚年服金石药，性多躁怒，百司奏事必至厉声诃责，群臣或正色抗辞以对。事理明白，必敛容慰勉之。旬日之后，多有恩泽。故人思尽，力决死刑，用三覆三奏之法。文武亡殁，子孙随才以叙，不限资荫，或营其婚嫁。幼未堪任，与其无嗣者，内帑以给之，有亲老者倍其数。死王事者，下至卒伍，皆三年给其全俸。故士无贵贱，悉亡身外之忧。
呜呼！积厚者流泽远，积薄者流泽狭，不其然乎？舜之后千余年而有陈，陈亡而田氏专政于齐。禹之后千余年而有耜，耜削而勾践得志于越。后世之君建大义于一时，而德不若舜禹者，亦随其泽之远近而兴起焉。故晋以天下丧于狄人，而琅琊继之。唐以天下篡于朱梁，而烈祖绍之。然则盗名器，操生杀，制一方之命，抗万乘之势者，岂非天欤。烈祖之起，虽无雄才大略，而深沈宽裕，本于天性，幸而适丁中原扰攘之际，故　年之间有足观者。南唐书卷之一。

[book_title]南唐书卷之二
嗣主书第二
民靡有定，谁其奠之。弃师闽楚，命委舆尸，作嗣主书。嗣主讳璟，字伯玉，初名景通，烈祖元子也。美容止，器字高迈。性宽仁，有文学。甫十岁，吟新竹诗云：栖凤枝梢犹软弱，化龙形状巳依稀。人皆奇之。起家为尚书郎，吴让皇见之曰：吾诸子皆不及也。累迁诸卫大将军，典治军旅，抚纳将校。烈祖出镇金陵，拜璟司徒平章事，知内外诸军事，加诸道副都统。烈祖受禅，封吴王，累迁太尉、中书令、诸道元帅、录尚书事，改封齐王。既当储副之地，而固让再三，谦虚下士，常若弗及。烈祖殂授顾命，犹让诸弟，辞益坚。侍中徐玠以衮冕被之曰：大行付殿下以神器之重，殿下固守小节，非所以遵先旨，崇孝道也。乃嗣位，改元保大。太常博士韩熙载上疏曰：逾年改元，古之制也。事不师古，弗可以训时。虽可其奏，而制书巳行。遂改元。册母宋氏为皇太后，妃钟氏为皇后。弟景遂改封燕王，弟景达改封鄂王，弟景逖改封保。宁王，长子冀南昌王。文武进位有差。洪州宋齐丘入为左丞相，江州周宗入为右丞相。以元帅府掌书记冯延已为谏议大夫、翰林学士。夏四月戊申朔，日有食之。中书侍郎、平章事李建勋罢为昭武军节度使。南汉刘晟弑其君玢，晟自立为帝。不书僭者，玢之前巳僭也。五月，司徒兼侍中徐玠卒。秋七月，燕王景遂改封齐王，拜诸道兵马大元帅。太尉、中书令、鄂王景达改封燕王，拜副元帅。宣告中外以兄弟相传之意。以元子南昌王冀为江都尹、东都　守。书元子，以见景遂之不得袭位也。景遂固让，不许。萧俨上疏其略曰：夏商之后，父子相传，不易之典，惟仰循古道，以裕后昆。疏奏，不报。冬，十月，庚戌，有星孛于东方。妖贼张遇贤聚众十余万，陷虔州诸县，诸县。旧史失名。虔州城守。遇贤据白云洞，命洪州营屯都虞候严思礼、通事舍人边镐讨贼。镐、思礼擒遇贤及贼副黄伯雄、谋主僧曹、景全，斩于建康市。以严思礼为海州刺史，边镐为洪州屯营诸军都虞候。贬百胜军节度使贾浩为监门卫将军，罪贬，故书使。池州安置。以饶州刺史李翱为百胜军节度使留后。十有二月，下令中外庶政并委齐王景遂参决文武百司，唯枢密副使魏岑、查文徽得白事，余非召对不得见。萧俨上书极论曰：元帅开府，人犹惊骇，况委之大政，而群臣不得时见。臣恐中外隔绝，奸人得志，非陛下之利也。书奏，不报。侍卫军都虞候贾崇诣合求见，曰：臣事先朝二十余年，每见延接疏远，未尝壅隔，群下之情，罔有不达。今陛下始即位，所委任者何人，而顿与群臣谢绝，深居邃处，而欲闻民瘼，犹恶阴而入乎隧道也。臣老矣，长不复奉颜色。因涕泗呜咽。帝深为感动，引与之坐，赐食而出。始以手札批喻俨等曰：旻天不吊，降此鞠凶，越予小子，常恐弗类于厥德，用灾于厥躬。故退处恭默，思底于道，而壅隔之弊，以为卿忧。惟予小子，实生厉阶。由是所下之令遂寝。时宋齐丘、周宗为左右丞相，齐丘专执，而宗纯谨自守。及上心既悟，齐丘乃言其非便。帝曰：公何不早诲我。遂罢齐丘为浙西节度使。齐丘党与隆炽，造作飞语以诬宗，宗泣而上诉。帝知之弗问。此为明年宗出张本。宋齐丘上表乞归九华旧隐。许之。赐号九华先生。封青阳公，食青阳一县。二年春正月，右丞相周宗罢。除江西节度使。门下侍郎平章事张居咏罢。除浙西节度使。二月辛卯，日有白虹二。三月，左卫上将军卢文进卒夏闽人朱文进、连重遇弑其君曦。重遇立，文进使来告乱，囚其使，议伐闽。以民疫，释闽使遣之。夏四月秋七月，鄂州王舆卒，以神武统军韦建为武清军节度使。备书官职者，新命也。书某州某人代者，移镇也。寿州姚景卒，以濠州刘崇俊代，以楚州刺史刘彦贞为濠州观察使。九月庚午朔，日有食之。冬十有二月，冯延巳为翰林学士，承旨，水部员外郎冯延鲁为中书舍人。延鲁锐于功名，欲兴建州之役，乃赞中书舍人查文徽为江西安抚使。翰林待诏臧循者，尝贾于闽，具知山川险易，为文徽陈进兵之计。文徽因是请伐闽，乃命边镐率洪州屯兵，与文徽俱行，遂入建阳。王延政遣统军使吴承祐以游兵巡福州境，绐曰：唐助我讨贼，大军至矣。福州信之，连重遇杀朱文进，裨将林仁翰杀重遇，函其首归承祐。延政以其子继昌守福州，亲率众以拒我师。五郡之兵大集，五郡福、建、江、漳、泉。敌势甚盛。文徽等次于盖竹，退复屯建阳，启求济师。三年春二月，遣祖全恩、何敬洙率万人以应。文徽与延政阵隔水，全恩使建阳降将孟坚潜师出其后，裨将武彦晖、马存贵以轻锐继之，腹背夹击，延政大败，以余兵城守。闽人李仁达杀其君之子继昌前年以福州降延政，故以延政为君。及其统军吴承祐，立雪峰僧卓俨明为主。俨明无统御之略，仁达又杀之，而自称留后，遣使来降，即以仁达为威武军节度使，延政益不振。建州之险要曰西岩、延平津，相继而平。夏四月，秋七月庚辰，星见而风雨。八月甲子朔，日有食之，遂克建州，执王延政归于建康，授羽林大将军、安化军节度使，封鄱阳王。泉州刺史王继勋、漳州刺史王继成、汀州刺史许文缜皆请降，因而镇抚之。诸将下建州，兵无节制，剽掠甚众，闽人失望。帝以出师有功，不录其过，升建州为永安军，以祖全恩为节度使，查文徽为抚州刺史，何敬洙为楚州刺史。偏将王建封先登功第一，为信州刺史。全恩未拜，而卒以庐州王崇文镇建州、泉州裨将从效劫刺史王继勋，使之入朝，从效自领州事。于是王继成、许文缜皆至建康，以继勋为池州团练使，继成为和州刺史，文缜为蕲州刺史，即以刘从效为泉州刺史。冬十月，皇太后宋氏殂，以延平津为剑州，割建州之剑浦、汀州之沙县属焉。以建州裨将陈诲为剑州刺史，以龙卫都虞候刘仁赡为武清军节度使，升泉州为清源军，以泉州刺史刘从效为节度使。
四年春正月，陈觉讽齐王景遂言宋齐丘先朝布衣之旧，委诸山林，不允中外之望。帝使景遂至青阳召之，起拜太傅，奉朝请而已。以抚州李建勋为左仆射、门下侍郎、平章事，中书侍郎冯延已拜平章事，吏部尚书徐连为镇海军节度使。二月壬戌朔，日有食之。命建州制的乳茶，号曰京挺，腊茶之贡自此始。罢贡阳羡茶。夏四月，侍卫诸军都虞候贾崇为奉化军节度使留后。葬元恭皇后于永陵。六月，寿州刘崇俊卒。以濠州观察使刘彦贞为清淮军节度使，侍卫诸军都虞候郭全义出为濠州观察使，以刘崇俊子范为滁州刺史。建州之役，府库中耗，民不堪命，故李仁达、刘从效皆羁縻而已。至是诸将请讨之，不许。宋齐丘荐陈觉为福建路宣谕使，说仁达入觐，不从。觉还至建安，矫制发建、汀、抚、信之师及防戍之兵，掩其不意，径至城下。时魏岑安抚漳、泉，闻觉起兵，亦擅发兵应觉。帝大怒。冯延巳等为言兵集行不可止，乃以王崇文为招讨使，王建封为副使，益兵以会之。冯延鲁为南面监军使，魏岑为东面监军使，陈觉为诸军监军使。仁达送款于吴越，吴越以兵三万应之。觉等争功，进退不相应。延鲁及吴越战，延鲁败绩，诸军皆溃。帝怒，遣使者锁觉、延鲁至金陵，而冯延巳为宰相，宋齐丘亦预，三公稍解之。员外郎韩熙载谏曰：臣观觉等，罪不容诛，但齐丘、延已内为陈请，所以得全。且擅兴者不罪，则疆场生事；丧师者获存，则行阵解体。请行显戮，以重军威。帝曰：齐丘延巳有自咎之表，无请赦之辞。觉等五木被体，一家狼藉，永不录用，与死何殊。乃流觉蕲州，流延鲁舒州。齐丘恶之，贬熙载和州司马。冬十有二月壬戌，契丹及晋师战于中渡，晋师败绩。丙寅，杜重威、李守贞以王师降于契丹。癸酉，张彦泽引蕃骑陷京师。彦泽剽劫屠害甚众，晋帝奉表纳玺于戎主。以其失利势，故不书天子。是岁中原无主，密州刺史皇甫晖、青州刺史王建及沿淮诸戍皆来降。方且疲兵东南，不暇北顾。冯延巳、延鲁、魏岑、陈觉皆以奸回得用，人情不平。既流延鲁及觉，而延巳为相，岑亦居近密。于是御史中丞江文蔚疏其罪曰：二凶虽去，未称民情；四罪尽除，方明国典。帝大怒，贬文蔚江州司士，参军亦罢，延已为太子少传，岑为太子洗马。漳州裨将林赞尧杀监军周承义以叛，讨平之。以泉州裨将董思安为漳州刺史，思安辞以父名章，命改漳州为南州。副使刘从愿杀思安，自领州事，南州复为漳州
南唐书卷之二

[book_title]南唐书卷之三
嗣主书第三
五年春正月，晋帝举族出封丘门。虏主次于京城北，不见帝，虏不与之见也，犹书曰京城者，甚虏之恶也。文武百官素服纱帽，俯伏俟罪。虏主命起之，亲加慰抚，遂入都城，据大内。改京师为都城，晋无君也。己丑，斩张彦泽于东市。以其剽劫之罪。庚寅，洛京留守景延广自扼其喉死。辛卯，虏废晋帝为光禄大夫、检校太尉，封负义侯，黄龙府安置。此中原之事悉书者，以下文使来告故也。虏使来告曰：晋少主逆命背约，自贻废黜，吾主欲与唐继先世之好，将册命唐为中原主。帝命近臣对曰：唐守江淮，社稷已固，与梁、宋阻隔，若尔主不忘先好，惠锡行人，受赐多矣，其他不敢拜命之辱。遣兵部侍郎贾潭报聘。帝叹曰：闽役惫矣，其能抗衡中原乎！以齐王景遂为太弟，燕王景达为元帅，改封齐王元子南昌王冀为副元帅，封燕王。依前东都留守、安乐公茂为侍卫诸军都虞候。二月丁已朔，虏改晋都为大辽国，肆𤯝，改元会同。犹谓之晋都者，汉未立也。不谓之京师者，中原无主也。不书赦，不与虏赦中国也。辛未，汉帝即位，天子即位，易代则书。改晋开运四年为天福十二年。中原改元不书，此书会同，非常也。汉称天福十二年，亦非常也。三月，宣州徐知证卒。夏四月丙子，太白昼见。以皇甫晖为神卫军都虞候。秋八月，以太传宋齐丘为镇南军节度使，周宗为宁国军节度使。钱佐卒保袭位。冬十有一月壬子，雨木冰。辛酉，雨木冰。癸酉，雨木冰。十有二月，越人胡进思废其君倧，囚于义和院。钱倜入是岁。马希范卒希广袭位。
六年春正月，越人立倜，迁倧于东府。丁丑，天子崩。汉高祖。以太子少傅冯延巳为昭武军节度使。夏四月，庐州周邺卒。五月，葬楚文昭王。葬吴越忠献王。越乱故缓。六月庚寅朔，日有食之。秋，汉伐河中，围李守贞。守贞遣从事朱元、李平奉表来乞师。以润州李金全为西面行营招抚使，寿州刘彦贞为副，谏议大夫查文徽为监军使，兵部侍郎魏岑为沿淮巡抚使。闻河中平，班师。冬十有一月，高从诲、卒，保庸嗣位。葬南平文献王。
七年春正月，淮北诸盗来附。以神武都虞候皇甫晖、裨将张峦、萧处恭帅师出海、泗诸郡，以右散骑常侍张义方为监军使，纳贼帅咸师朗以归。二月，以中书舍人严续为奉化军节度使，以江州贾崇为神武统军侍卫诸军都指挥使。夏四月壬申，太白昼见。赠故庐山江梦孙国子司业。六月癸酉朔，日有食之。秋七月，杀天威统军都虞候王建封。八月，以建州王崇文镇庐州，以谏议大夫查文徽为永安军节度使留后。冬十有二月，日晕三重。
八年春正月，诏曰：春秋日食、地震、星孛、木冰，可谓甚矣。比者灾异仍多，岂人君不德以召之耶，抑亦天心之仁爱而谴告之也。朕甚愓焉　者。兵连闽粤，武夫悍将不喻朕意而务为穷黩，以至父征子饷，上违天意，下夺农时，咎将谁执？在予一人。其大赦境内，穷民无告者，大赐粟帛。二月，以东都留守燕王冀为润、宣二州大都督，镇京口。宣州周宗为东都留守。福州许言吴越戍兵乱，杀李仁达而遁，遣人告急于境。建州节度使查文徽、以兴兵故书使。剑州刺史陈诲以舟师应之。文徽留诲屯江口，进至西门，伏兵发，文徽被执。诲与越人战，大败之，获其将马先进、叶仁安等，归于建康。帝送先进等还越，越亦归文徽。夏四月，以剑州刺史陈诲为永安军节度使。秋七月，冬十有一月甲子朔，日有食之。乙酉，天子崩。汉隐帝。楚朗州节度使马希萼遣使来乞师，遂以楚州屯兵攻潭州，杀希广，杖其妻，死于市，左右用事者皆脔割之。希萼自称楚王。边镐统信州屯兵以觇楚。十有二月，汉将郭威领大军北征。壬子，次澶州。何福进率壮士拥威为天子。书此以见中原治乱。
九年春正月，周帝即位，刘旻称帝于太原。以其曲在周，故不曰僭。初契丹犯河南，晋帝北迁。韩熙载上书曰：陛下有经营天下之志，当在今时。若戎主遁归，中原有主，安辑稍定，则未可图也。时以连兵南闽，至此方议北征。熙载又上书曰。郭氏奸雄，虽有国日浅。而为理巳固。兵若轻举。非独无成。亦且有害。乃命李金全耀兵于淮上而止。夏四月。秋七月。乐安公茂卒。冬十月。楚人徐威陈迁鲁公绾陆孟俊。执其君马希萼。囚于衡山。立王子希崇。十有一月。楚人廖偃等招合蛮獠。复立希萼为楚王。楚国大乱。边镐以信州屯兵出宜春，讨长沙，破其军于龙回关。徐威等以希崇降，希萼亦送款于镐。镐尽，迁马氏之族于金陵。以希萼为洪州大都督，封楚王。希崇为舒州节度使，以边镐为湖南节度使。鄂州刘仁赡以舟师趋岳州，岳州降，以将军宋德权为岳州刺史，以客省引进使任镐为监军使，以马光惠为朗州节度使留后。宋齐丘拜太师，固辞，复为太傅。
十年春正月，分洪州高安县置筠州，割清江、万载、上皋属焉。以湖南行营粮料使王绍颜为刺史。三月，以抚州冯延已为左仆射、平章事，右仆射孙晟守本官、平章事，润州徐连中书侍郎、平章事。夏四月丙戍，日有食之。五月，司徒致仕李建勋卒。秋，刘晟取桂管，将军张峦争之，不克。朗州裨将刘言执留后马光惠送建康，言自领州事。遣李建期屯益阳，将讨刘言，而楚地新定，府库空虚。宰相冯延已以克楚为功，不欲取费于国，乃重敛其民以给军。边镐不能振抚，楚人皆怨。帝亦恶之，谓冯延巳、孙晟曰：湖，湘之役，楚民厌乱，求息肩于我。今欲罢桂阳之师，解益阳之戍，即授刘言以节，　使自安辑其民，吾亦得惠、养、湘、衡之地。如是则远迩完实，二蕃在吾度内尔。公等亟行之，无为后悔。孙晟即欲奉行，延已曰：吾以偏师克全楚，天下惊动，今三分丧二，何以为功？遂稽其命。未几，刘言遣王进逵破益阳，杀建期等，乘胜攻长沙，边镐遁归，所在屯戍相继散走，独张峦全师而还，且战且行，取资于道。岳州刺史宋德权、监军使任镐皆弃城走。帝大怒，削边镐官，流饶州，戮宋德权、任镐于大社，斩裨将申洪泰、尹建于都门外。以张峦为信州刺史，延已等自劾起之。孙晟请罪不已，乃罢为右仆射。冬十有二月，洪州大都督马希萼入觐，留建康弗遣。
十有一年春二月，周行冯据潭州。三月，建康大火。逾月，庐舍营署殆尽。夏五月，以太传宋齐丘为镇南军节度使。秋七月，以鄂州刘仁赡为神武统军侍卫都指挥使，以濠州观察使何敬洙为武清军节度使。大蝗。八月，不雨。冬十月，筑楚州白水塘以漑田，命州县陂塘堙废者修复之。十有二月，水冰。
十有二年春正月，大星坠于东北，声如雷。兖州节度使慕容彦超遣使来乞师以拒周，出兵数千，至淮北，不书将校，旧史失之。为周师所败，俘其将校于京师。天子平彦超，释唐俘，谕之曰：归语尔主，朕诛逆命，何苦来援？帝亦悔之。汉末，遣使潭州市茶会。边镐平马氏，例俘于金陵，由是引对慰劳，以上茗万斤遣之。壬辰，天子崩。周太祖。自前年八月不雨至于三月，民大饥疫，死者大半，下令郡县煮粥以食之。刘旻乞师于契丹以寇潞州，天子亲征，大败之，休兵潞州，大飨将士，斩败将樊受能等七十余人，军威大振。进围太原，遣符彦卿、史彦超等北控圻口，以断契丹援路。彦卿等败绩，彦超战没，天子遽班师。书以见世宗威略，为明年伐我张本。夏五月丁亥，月重轮。秋七月，契丹使其舅来聘。升元中，宋齐丘选宫嫔，杂以珠贝罗绮，泛海北通契丹，欲赖之以复中原。而虏使至，则厚币遣还。迨至淮北，辄使人刺之，复遣使沿海赍琛宝以报聘。虏意晋人杀其使，数犯中原。至是馆虏使于清风驿，夜宴更永，盗斩其首。契丹自此不至，盖中原间之也。冬十月。
十有三年春二月，以门下侍郎严渎守本官平章事。夏四月。以寿州刘彦贞为神武统军侍卫诸军都指挥使。以刘仁赡为清淮军节度使。三月周伐蜀。秋七月。蜀使来聘。冬十月。东都留守周宗乞罢镇。诏曰。崧岳降灵。诞生良弼。佐我先朝。施及朕躬。尚赖保厘。底于成绩。而遽尔请罢，岂朕不德不能优礼勋旧而致然也。昔萧何守巴蜀，而高祖无西顾之患，寇恂守河内，而光武无分民之嫌。今任公以何恂之事，宜强饭扶力，以副朕意。于嘻，国之安危，惟兹淮甸，慎始成终，非公而谁？所请宜不允。宗以老病三表，乃许。守司徒致仕。以中书舍人冯延鲁为工部侍郎、东都留守，以侍卫诸军都虞候贾崇为东都屯营使。十有一月，周师来伐，李榖为都部署，攻寿州。帝召洪州宋齐丘还都。齐丘请征诸郡兵屯于淮泗，以裨将有才略者主之。声言偏师，敌人不测其实，必难轻进。春水时至，粮道阻隔，悬军日久，自当遁去，然后遣使请平，彼必乐从。议者不同，遂止。刘彦贞督兵以抗周师，江州皇甫晖帅师为援，李榖退屯正阳。天子命李重进为奇兵以要彦贞，彦贞追榖至正阳，重进与榖腹背击之，彦贞大败，死于阵，诸军皆溃，张全约以其众奔寿春。自杨氏王吴，淮甸之人不识干戈者二十余年，及彦贞败，民皆恟惧。帝欲亲拒周师，中书舍人乔匡舜极谏贬匡舜临川亲行之议亦寝。天子先诏钱倜攻常、宣二州以挠我师，于是吴越伺间攻常州，刺史赵仁泽被执。将军柴克宏救常州，大败越人，斩首千余级，获其将吏数十人，皆斩于京口。拜克宏奉化军节度使。天子营于淝水之阳，徙正阳桥于下蔡。林仁肇、皇甫晖争之，不胜。晖走滁州，天兵追杀之，以周师为天兵，太祖主兵故也。遂下滁州。帝恶之，遣泗州牙将王知朗至滁州，称唐皇帝，奉书愿效贡赋，陈兄弟之礼，天子不答。东都留守冯延鲁、光州刺史张绍、舒州刺史周祚、泰州刺史方讷皆弃城走，延鲁削发伪为僧，遁归，周人执之。蕲州裨将李福杀其刺史王承隽降周，帝益恶之，始改名景，以避周庙讳，遣翰林学士钟谟、文理院学士李德明奉表称臣，献犒军牛五百头，酒二千石，金银罗绮数千，请割寿、濠、泗、楚、光、海六州，以求罢兵，天子不报。谟等皆留行在，分兵袭下杨泰，帝遣人怀蜡丸书走契丹求救，为边将所执。光州刺史张承翰降周。天子至淮南，下诏抚安杨氏之后。帝闻之，命园苑使尹延范自泰州徙让皇一族于京口。延范杀其子弟六十余人，以其妇女渡江。周先锋使刘重进得其玉砚、玛瑙碗、翡翠瓶以献，周。杨氏遂绝。帝骂曰：小人以不义之名累我。腰斩延范，归之以专杀之罪。
南唐书卷之三

[book_title]南唐书卷之四
嗣主书第四
十有四年春正月，遣司空孙晟、礼部侍郎王崇质奉表于周，辞益卑服，削去帝号。天子犹不答，留晟等弗遣。钟谟请归取表，尽献江北之地，天子许之，遣崇质德明还，始赐江南书曰：自有唐失御，天步多艰，六纪于兹，瓜分鼎峙。自为声教，各擅蒸黎，交结四夷，凭陵上国，华风不竞，否运所钟，凡百有心，孰不兴愤。朕擅一百州之富庶，握三十万之甲兵，农战交修，士卒乐用，苟不能恢复内地，申画边疆，便议班旋，直同戏剧。至于削去尊称，愿输臣节，孙权事魏，萧察奉周，古也虽然，今则不取，但存帝号，何爽岁寒。傥坚事大之心，必不迫人于险。德明等归，盛称周天子英武，帝尤恶之。宋齐丘、陈觉等皆以割地无益，而德明卖国以图利，帝怒，斩德明。二月，遣元帅景达帅师应寿春，陈觉为监军使，拜边镐为大将，许文缜副之。中书舍人韩熙载上疏，请罢监军使，不报。司徒致仕周宗卒三月，江州柴克宏卒诸郡屯田，相率起义，以农器为兵，襞纸为铠，处处保聚，号曰甲军，周师苦之。景达等趋寿州，其将朱元、李平、唐进克复舒、蕲、泰三州。夏大雨，周师在杨、滁、和者皆却，诸将请要其险隘击之，宋齐丘曰：击之怨深，不若纵之以为德。诫诸将闭壁不得要战，周师皆集于寿州，故诸州虽复，而寿春之围益固。天子驻于涡口，犹欲再幸杨州，宰相范质以师老泣谏，乃班师。以李重进攻庐州，向训守杨州，训请弃杨州，并力以攻寿春，乃封府库付主者，遣淮南旧将按巡城中，秋毫不犯而去。淮人大悦，皆负糗粮以送周师。秋七月，杨光、滁、和复归于我。冬十有一月，周杀我行人孙晟。十有五年春，元帅景达命其将朱元等屯紫金山，筑甬道以饷寿州。二月，天子复来伐，徙下蔡桥于涡口，为镇淮军，筑二城以夹淮。周师连破紫金山诸寨。监军陈觉乞罢，朱元，帝遣大将杨守忠代元，且召之。元愤怒，叛降周，诸军皆溃。许文缜、边镐被擒，景达以州兵奔还金陵。三月丁未，刘仁赡病且死，其副孙羽等以寿州降，仁赡病卒。夏四月巳巳，天子班师。乱兵焚杨州，民皆徙江南。秋七月冬十月，天子复来伐，围濠州，刺史郭廷谓降周，泗州守将范再遇叛降周，廷谓不书叛者，力不支也。泰州亦溃。周师步骑数万，水陆齐进，军士作檀来之歌，声闻数十里。檀来者，但来也。北人语音。十有二月，天子驻于楚州城北。
十有六年春正月，大赦，改元交泰。周师攻楚州，守将张彦能、郑昭业城守益坚。城坏，彦能、昭业战死，周人屠其城而戍之。丁未，海州溃。壬辰，静海军溃，周人尽得海、泰、杨、楚之地。丁卯，周人次杨州。癸酉，次瓜州。三月，壬午朔，次泰州。丁亥，复次杨州。辛卯，遂幸迎銮，以临大江。周自屠楚州贬书人，其后驻幸皆书次，至迎銮复书幸，不泯其实也。时杨、泰、滁、和、寿、濠、泗、光、海等州已为周得，乃遣陈觉奉表献庐、舒、蕲、黄，画江以为界，天子许之，赐书曰：皇帝恭问江南国主，劳其良苦而已。四年而后克，亦巳惫矣。夏五月，下令去帝号，称国主，奉周正朔，以交泰元年为显德五年。钟谟遇延鲁至自京师，国主复遣谟等奉表拜成，且请传位，始降号称国主，传位不曰传乎某人者，景迁为太弟时未定也。天子优诏劳安之，传位之意遂止，以谟为礼部侍郎，延鲁户部侍郎。以行营应援使林仁肇为浙西节度使，前庐州孙汉威为奉化军节度使。赠刘仁赡太师，追封卫王，孙晟太传，追封鲁国公，刘彦贞中书令，张彦能侍中。其余将士死国难者，追赠有差。秋，泉州刘从效奉表贡于京师，天子不纳。冬十月，礼部侍郎常梦锡卒十有二月，流陈觉于饶州，流李征古于洪州，皆杀之。放宋齐丘于青阳。太弟景迁固请归藩，于是以长子冀为太子，以景迁为洪州大都督，封晋王、齐王，景达为抚州大都督、信王，景逖为百胜军节度使。升元初括定民赋，每正苗一斛，别输三斗，于官廪授盐二斤，谓之盐米。至是，淮甸盐场皆入于周，遂不支盐而输米如初，以为定式。显德六年春正月，宋齐丘缢死于青阳。夏，晋王景遂卒。秋七月，钟谟请铸大钱，以一当十，文曰永通泉货。以信州刺史张峦为天德军使。九月，太子冀卒初，丹阳古铭曰：天子冀，州人以冀应之。未几卒。识者谓冀州，赵地也。明年，皇朝受命之符尔。次子从嘉封吴王，居东宫。钟谟曰：从嘉轻肆，请立纪国公从善。国主怒，贬谟为国子司业，立从嘉为太子。天子使人谓国主曰：吾与汝大义巳定，终虑后世不汝容，可及吾世修城隍，治要害，为子孙计。国主因营缉诸城，谋迁都于洪州，曰：建康与敌境，隔江而巳，又在下流，敌兵若至，闭门自守。借使外诸侯能救国难，即为刘裕、陈霸先尔。今吾徙豫章，据上流而制根本，上策也。群臣多不欲，惟枢密使唐镐赞成之。夏六月，荧惑守心，光芒相射。癸巳，天子崩。周世宗。秋七月，升洪州为南昌，建南都。冬十月，流钟谟于饶州，赐死。贬张峦为宣州副使，杀之。十有二月，罢铸大钱。明年，周亡。编年之法，绝笔于周亡者，清风发而群阴伏，理固然也。虽然，无所述而遂泯其实，则何以著李氏之罪？故名器服物、庆赏刑威，直书其僭，将以正其罪尔。
建隆元年，臣属于皇朝。夏四月，太子太传冯延巳卒。是岁，李重进使来乞师，拒之，遣冯延鲁入贡以闻。二年春，以世子从嘉监国。国主如南都，所过慰劳守宰，存问高年疾苦。会齐王景达于庐山，历览胜境，与从臣谭宴。浃日而去。三月，至南都，以何洙为奉化军节度使。敬洙去敬字，避　皇朝讳。豫章迫隘，宫府营署皆不能容，群臣日夕思归。国主悔怒。唐镐惭惧。发疡卒。六月，国主殂于南都，年四十有六。在位十有九年。秋七月，国主之丧至自豫章，群臣请殡别宫，世子手札不许，辞甚哀切，书世子手札，未即位也。见后主书。乃殡于万寿殿，遣使入朝，乞追复帝号太祖皇帝许之，谥明道崇德文宣孝皇帝，葬顺陵，庙号元宗。先谥而后书葬者，因其请号，顺文势也。徐铉曰：嗣主工笔札，善骑射，宾礼大臣，敦睦九族，每闻臣民不获其所者，辄咨嗟伤悯，形于颜色，随加救疗，居处服御，节俭得中，初立有经营四方之志邪臣阿謟职为厉阶，晚岁悔之，已不及矣。少有至性，仍怀高世之量，始出合，即命于庐山瀑布前构书斋，为他日终焉之计。及迫于绍袭，遂舍为开先精舍。常患民间侈靡，第宅衣服咸为节制，驱惰游之人，率归农业。及大渐之际，群鹤翔于空，双龙据殿屋，遂奄然而化。呜呼，甚哉，守成之难也。非特守之难，而授之者尤难，非授之难，而知其可受者为难。商有天下，成汤作之，太甲守之，而中有不类之忧，向非阿衡之佐，则求其思庸之复也难矣。周有天下，武王作之，成王守之，而中有流言之变，向非周公征之，则求其凫鹥之雅也，亦难矣。以唐太宗之丰功大业，一正天下，建不拔之基，而晋王之立，杀父之臣，失父之政，卒至于大乱，矧不及于太宗者乎？元宗即位一十九年，有经营四方之志，约巳慎刑，勤政如一。向非任用群小，屏弃忠良，国用不殚于闽楚，师旅不弃于淮甸，则庶几完成之君也。志有之曰：杨者，易生之木也。一人植之，十人拔之，无生杨矣。以新造之唐而守之，非道不几乎？朝莳而夕揠，其亡也不旋踵。故周世宗以衰世之锋，一鼓而十四州之地掇如也。悲夫！
南唐书卷之四

[book_title]南唐书卷之五
后主书第五
呜呼！春秋之时，君薨明年正月公即位，自桓公始，宣、成而下，未尝革也。昭公薨于乾侯，定公于明年夏六月戊辰即位者，其故何哉？盖非常之变，起于不可测；非常之礼，行于不得已。古之人观会通以应世，则处非常之变，用非常之礼者，皆礼经之所不得而考也，义起于情而已矣。且诸侯薨于路寝，而昭公客死于乾侯者，非常之变起于不测也。嗣君释冕反丧，而定公即位于明年六月者，非常之礼行于不得已也。元宗殂于豫章，后主留守建康，必待丧还既殡而后即位，其偶合于定、昭之事乎？且圣人制礼，立天下之大经，为天下之大防也。情伪之变无穷，而礼之所载有常。以有常之礼，御无穷之变，则亦随其宜而已矣。故礼不尽而义有余，则礼以义起；义不足而礼有余，则义以礼达。君子　变乱而无矌于礼者，在审其义尔。大丧，礼之大典，礼经载之详矣。而曾子之所问者，礼经有所不及也。变礼之不测，曾子问载之详矣，而国君薨于外，世子立于内者，曾子问有所不及也。非趋时而合义，其孰能与于此哉。德虽不竞，孰匪天亡。日月俱照，爝火销光，作后主书。后主名煜，字重光，初名从嘉，元宗第六子也。少而聪慧，善属文，工书画初，封安定郡公，淮上兵起为神武军都虞候、沿淮巡抚使，累迁诸卫大将军、诸道副元帅，封郑王。太子冀卒四兄皆早亡，以次为嗣，改王吴，拜尚书令，知政事。建隆二年，元宗南迁，立煜为太子监国。六月，元宗殂于豫章。七月，丧还建康。太子即位，尊母钟氏为太后。太后父名太章，故改号圣。尊后妃周氏为国后。封弟从善为韩王、南都留守，从益邓王，从谦宜春王，从度昭平郡公，从信文阳郡公。以右仆射严续为司空，依前平章事。大赦境内，文武进位有差。罢诸路屯田使，委所属令佐与常赋俱征。初南唐屯田置使专掌。至此罢其使，而屯田佃民绝公吏之挠。八月，鄂州王崇文卒以南郊巡检使黄延谦为武清军节度使留后。冬十月，以南都留守韩王从善为司徒兼侍中、诸道兵马副元师，以邓王从益为司空、南都留守。下令诸司无职事官四品以下至九品，日二员待制于内殿。泉州刘从效遣其子绍基来贡。三年，刘从效，卒州人，立其次子绍镃为留后。绍基未还，统军使陈洪进执绍镃并其族送于金陵，推立其副张汉思。汉思老不任事，洪进逐之，自称留后。国主即以洪进为清源军节度使，以绍基为殿直军都虞候，绍镃为监门卫中郎将。句容尉张秘上言为理之要，词甚激切，国主手批慰喻，召为监察御史。以神武统军朱业为宁国军节度使，以润州林仁肇为神武统军。秋七月，建州陈诲卒、礼部尚书潘承祐卒。以江州何洙为左武卫上将军，封芮国公。以宣州朱业镇江州，以神武统军林仁肇为宁国军节度使。乾德元年夏，左武卫上将军何洙卒，秋七月，以兵部尚书游简言知尚书省，迁右仆射。是岁，南平高继冲归于　京师，国除。初金陵，台阁殿庭皆用鸱吻，自乾德后，朝廷使至则去之，使还复用。二年春正月，始用铁钱，以铁钱使户部侍郎韩熙载为兵部侍郎、勤政殿学士。初烈祖将殂，谓元宗曰：德昌宫泉布亿万缗以给军用，吾死，善修邻好，北方有事，不可失也。及元宗即位，兵屡起，德昌泉布既竭，遂铸唐国钱，其文曰唐国通宝，又铸大唐通宝，与唐国钱通用。数年渐弊，百姓盗铸，极为轻小。保大末，兵窘财乏，钟谟改铸大钱，以一当十，文曰永通泉货，径寸七分，重十八铢，字八分书，背面匀好，皆有周、郭。谟诛遂废。至是有铁钱之议，每十钱以铁钱六，杂铜钱四既，而不用铜钱。民间但以铁钱贸易，物价增涌，民复盗铸颇多，芒刺不及。官场圆净，虽重其法，犯者益众。至末年，铜钱一当铁钱十。礼部侍郎汤悦上言：泉布屡变，乱之招也。且豪民富商不保其赀，则日益思乱。累数百言，不报。夏，鄂州黄延谦卒，以宣州林仁肇代。九月，封长子仲寓清源公，次子仲宣宣城公。冬十月，仲宣卒，追封岐王。十有一月，国后周氏殂。三年春，葬昭惠后于懿陵。蜀孟昶俘于　京师，国除。以江州朱业为神武统军侍卫都军使，以虔州留后柴克贞为奉化军节度使。夏，以司空、平章事严续镇润州。秋九月，圣尊后钟氏殂。召南都留守邓王从益还都，以鄂州林仁肇为南都留守、南昌尹。葬光穆皇后于顺陵。朝廷许元宗追复帝号，故钟氏称皇后。四年夏五月，以吉州刺史杨守忠为武清军节度使留后。秋十月，神武统军朱业卒。十有二月，润州严续卒。五年春，命两省侍郎、谏议大夫、给事中、中书舍人、集贤勤政殿学士，分夕于光政殿宿直，国主引与谭论，或至夜分。开宝元年夏，江王景逖卒，冬十有一月，纳后周氏，昭惠之母弟也。二年春，以左仆射游简言兼门下侍郎平章事。夏简言卒以礼部侍郎汤悦为门下侍郎平章事。知制诰张洎上疏曰：悦非经纶之才，不宜处钧衡之地。国主以悦文学旧臣，特加奖用，乃罢洎职。冬，较猎于青龙山，还，憩大理寺，亲录囚徒，原贷甚众。韩熙载奏：狱讼有司之事，囹圄之中，非车驾所至，请捐内帑钱三百万充军资库用。国主从之，曰：绳愆纠谬，其熙载之谓乎！天子诏国主谕南汉称臣。刘𬬮怒，执我行人龚慎仪。三年，中书侍郎韩熙载卒，赠平章事。命境内崇修佛寺。又于禁中广署僧尼精舍，多聚徒众。国主与后顶僧伽帽衣袈裟，诵佛经，拜跪顿颡，至为瘤赘。由是建康城中僧徒迨至数千，给廪米缗帛以供之。四年春，刘𬬮俘于京师，国除。夏四月，齐王景达卒遣弟韩王从善入朝，留于　京师，授泰宁军节度使。国主表求从善还国，不许。自从善不还，四时宴会皆罢，登高赋文以见意，曰：原有鸰兮相从飞，嗟嗟季兮不来归。常怏怏以国蹙为忧。冬，有商人上密事请往江陵窃烧　皇朝战舰。国主惧事泄不听。商人遁去。五年春。　皇朝屯师汉阳。鄂州杨守忠以闻人心大恟。乃贬损制度下书称教改中书门下省为左右内侍府尚书省为司会府御史台为司宪府翰林为文馆枢密院为光政院。降封韩王从善为南楚国公，邓王从益为江国公，吉王从谦为鄂国公，其余官号多有改易，殿庭始去鸱吻。每遇　皇朝使至，国主衣紫袍，备藩臣礼。使退，服御如初。六年春，　皇朝使中书舍人卢多逊来聘，国主愿受封拜，　不许。洪州林仁肇卒冬，中书舍人潘佑荐卫尉卿李平判司农寺。又荐平知司会府。群情纷纷。以为朋党。佑上书极言时政。凡七章不止。有家国阴阴如日将暮之辞。国主恶之，乃收平下大理自缢。妻子徙饶州。次收佑。佑自刭毋及妻子徙虔州。七年，　皇朝使合门使梁迥来聘。从容谓国主曰：今岁，国家有柴燎之礼，当入助祭。国主唯唯不答。秋，中书舍人李穆赍　诏曰：朕以仲冬有事于圆丘，思与卿同阅牺牲。国主辞以疾，穆反命，遂决进取。九月，王师自荆湖直趋池州，池州主将戈彦弃城走，　遂克池州。进军当涂，将军张温、郑彦、华、杜真相继败绩，下教去开宝年号，公私牍籍称甲戍岁。江南自周世宗后，不复用兵，仅二十年，老将已死，主兵者皆新进少主，以功名自负，辄抗　王师，闻兵兴，踊跃言利害者日有十数。及遇等败北，中外夺气，戒严城守。国主遣徐铉、周惟简奉表乞缓师，　不答。王师进屯建业城南十里。时虽下池州及姑熟，余郡皆未奉　命，粮道阻隔。樊若水请于采石系浮桥以利转挽，每岁大江，春夏暴涨，谓之黄花水。及　王师至，水皆退小，故识者知其有天命焉。吴越围常州，军使余成礼劫刺史禹万诚以降。吴越进围京口，议者以京口要害之地，当得良将守之，乃拜亲吏刘澄镇海军节度使留后，以凌波军都虞候卢绛为援。澄已怀向背，因说绛还金陵，而自率将吏降越。袁州萍乡制置使刘茂忠破潭师于境内，拜茂忠袁州刺史。八年春，阅民为师徒，升元初，均量民田，以定科赋。自二缗以上出一卒，号义师。中有别籍分居，又出一卒，号新拟生军。民有新置物产者，亦出一卒，号新拟军。又于客户内有三丁者抽一卒，谓之围军，后改为拔山军，使物力户为帅以统之。保大中，许郡县村社竞渡，每岁端午官给彩叚。俾两两较其迟速。胜者加以银碗。谓之打标。舟子皆籍其名。至是尽搜为卒。谓之凌波军。又率民间佣奴赘壻。谓之义勇军。又募豪民能自备缗帛兵器。招集无赖亡命。谓之自在军。又括百姓自老弱外能被坚执锐者。谓之排门军。并屯田白甲之类，凡一十三等，皆使扞敌守把。夏，诛神卫统军诸军都虞候皇甫继勋。秋，洪州节度使朱令赟将兵一十五万屯浔阳湖口，与诸将议曰：令若前进，而　王师反据我后，则上江阻隔，退乏粮道，亟为虏矣。乃以书招南郡留守刘克贞，代镇湖口。克贞以病留，令赟亦未进。国主累促之，令赟以长筏大舰帅水陆诸军至虎蹲洲，与王师遇，舟筏俱焚，令赟死，余众皆溃。金陵受围经岁，城中斗米者相救。藉自润州降后，不闻外信，或云令赟巳败，国主犹意其不实。冬，百姓疫死，士卒乏食，訹云：大军决以十有一月乙未破城。国主议遣其子清源公仲宇出通降款左右以谓坚垒如此，天象无变，岂可计日取降。是日，城果陷。宫中图籍万卷，尤多钟、王墨迹。国主尝谓所幸保仪黄氏曰：此皆累世保惜，城若不守，尔可焚之，无使散逸。及城陷文籍尽炀：光政使陈乔曰：吾当大政，使国家致此，非死无以谢。乃自缢死。诸将战没者犹数十人。升元寺阁崇构，因山为基，高可十丈。平旦阁影半江，梁时为瓦棺阁。至南唐，民俗犹因其名。士大夫暨豪民富商之家，美女少妇，避难于其上，迨数百人。越兵举火焚之，哭声动天，一旦而烬。大将曹彬整军成列，至其宫门，门开，国主跪拜纳降，彬答拜，为之尽礼。先是，宫中预积薪，煜誓言社稷失守，当携血属赴火。既降，无国主之号，故书名。既见彬彬，谕以归朝俸禄有限，费用日广，当厚自赍装，一归有司之籍，即无及矣。遣煜入治装。裨将梁迥、田钦祚力争，以谓苟有不虞，咎将谁执？彬笑而不答。迥等固谏，彬曰：彼能出降，安能死乎？翌日，治舟，彬遣健卒五百人为津，致辎重登舟，一卒负笼下，道旋，彬立斩之，负担者罔敢蹉跌。煜以藏中黄金分遗近臣办装。张佖得金二百两，诣彬自陈，不受，请奏其事。彬以金输官而不以闻。煜举族冒雨乘舟，百司官属仅千艘。煜渡中江，望石城泣下，自赋诗云：江南江北旧家乡，三十年来梦一场。吴苑宫闱今冷落，广陵台殿巳荒凉。云笼远岫愁千片，雨打归舟泪万行。兄弟四人三百口，不堪闲坐细思量。至汴口，登普光寺，擎拳赞念久之，散施缗帛甚众。九年春，俘至　京师，封遗命侯，授左千牛卫上将军。　太宗皇帝登极，改封陇西公。太平兴国三年，公病，书公者，　皇朝所封也。命翰林医官视疾，中使慰谕者数四。翌日薨，在伪位十有五年，年四十二。追封吴王，以王礼葬洛京之北印山。江南人闻之，巷哭设斋。王著杂说百篇，时人以为可继典论。又妙于音律，旧曲有念家山，王亲演为念家山破，其声焦杀，而其名不祥，乃败征也。复书王者，　皇朝追封也。徐铉日：嗣主诸子皆孝，而后主特甚，敦睦亲族，亦无不至，唯以好生富民为务。常欲群臣和于朝，不欲闻人过。章疏有纠谪稍讦者，皆寝不报。酷好古道，而国削势弱，群臣多守常充位，不克如意，叹曰：天下无周公仲尼，吾道不可行也已。刑法太宽，亦无过此。及大兵之际，上下感恩，故人无异志，威令不素著，故莫尽死力，盖亦天授　大宋，非人谋所及也。呜呼！隋文帝初辅政于周，内有五王之难，外罹尉迟回、司马消难、王谦之乱，方是时，指鹿逐兔，未知适从，武夫悍将，谁无觊觎？萧岿承武皇享国之长，有席卷山南之势，而区区敬慎，不敢连衡回等者，信其臣柳庄之言，预知隋公之必兴故也。矧乃蕞尔江南，获睹真人之作，而不为之退听，其罪当如何哉？李氏有国，肇于天福，盛于开运，削于显德，亡于开宝，岂非有幸于乱世，而不容于治世欤？以周世宗之时，削国降号，稽首称藩，其势固已蹙矣。及属皇朝，普天之下，莫不翘首太平，而犹窃土贼民，十有六年，外示柔服，内怀僭伪，岂非所谓逆命者哉！及其计穷势迫，身为亡虏，犹有故国之思，何大愚之不灵也若此。后主乐府词云故国梦初归觉来双泪垂又云小园昨夜又西风故国不堪翘首月明中皆思故国者也
南唐书卷之五

[book_title]南唐书卷之六
女宪传第一
呜呼，古之欲明明德于天下者，先治其国，欲治其国者，先齐其家。齐家之法，在于女宪，而女之所以为宪者，母倾城之哲也，母索家之言也。究德性之厚，原道化之本，不过于以顺为事，以贞为节而已。顺贞以化天下何往不格哉。是故观刑二女，虞舜惟帝，徽传太姒，西伯惟王。帝王之德配天地，而推其本始以言之，必自于闺阃之近者，凡以天下之本在国，国之本在家故也。易曰：夫夫妇妇而家道正，正家而天下定。作女宪传。
先主元恭皇后宋氏，不知其世裔也。幼为乱兵略取，义祖得之，常置帐下，会先主丧其正室。义祖指宋氏谓先主曰：是必有福，今以乞女。先主御之，不书蒸之者，义祖首恶也。生嗣主及景迁、景遂，景达遂立为继室。治内有法，不苟言。笑常以端严自持，虽妾媵之间，俨如宾客。义祖死于建业，知询等督先主奔赴，先主欲往宋氏，从容谏曰：移孝为忠，臣子之常。况权重身危，而辄罢所执，何异太阿倒持，柄不在我矣。先主大悟。因寝其行而命周宗赴金陵。天祚二年封齐王妃。先主受禅册命为皇后。升元末先主服饵金石性多暴怒左右赖后以芘者甚众。嗣主即位上册为皇太后。每元宗朝太后言惟劳其良苦而已。至于治理无一言及之。常曰。妇人预外事，非国之福也。保大三年，殂葬永陵，谥元恭。
先主种氏，不知其品秩也。江西良家女，性警悟，通书计，常靓妆去饰，而态度闲雅，宛若神仙。初进入宫，年甫十六，久不得幸。宋后数数荐引，既承恩宠，服御辄亚于后，而诸宫罕得进御。及生江王景逖，僭侈尤甚。一日，先主幸元子齐王宫，遇其亲理乐器，先主大怒，切责数日。种氏乘间言景逖才过齐王，先主作色曰：子之过，父戒之，常理也。国家大计，女子何预？遂叱内臣捽庭下，去簪珥，幽于别宫，数月，命削发为尼。先主殂，种氏泣曰：人　骨　复见于此矣。其后归景逖宫。宋太后屡欲𠂀心赖，元宗保全之，竟以寿终。每于后不书妖艳，而于嫔杀详言之。
嗣主光穆皇后钟氏，虔州刺史太章之女。太章初为裨将，义祖用之以杀张颢，既而自大。先主欲绳之，义祖曰：昔无太章，吾族赤矣。汝曹安所托乎。今日富贵，太章力也。背之不可。乃命以太章女配嗣主义祖。初见叹曰：非此儿不敌此女。嗣主起家，自尚书郎至于将相。钟氏始封县君，累加国夫人。升元中，封齐王妃。嗣主即位，册为皇后。后少长当贵，不事玩好，副笄大练，淡如也。既居大位，岁时赐予必先诸姒，然后及中宫，以故嗣主乐推诸弟，而终无间言者，后勉之为多。淮上兵起，国步多艰，后亦损常膳，不举乐者数月。后主即位，册为太后，以父为太章，故号圣尊后。乾德三年，圣尊后殂葬顺陵，谥光穆。呜呼，南唐建国，始僭皇后之号，及其衰削，犹有国后之称。至于六宫品秩，虽无所考，而内夫人之品，保仪之秩，各因事见，其余名号，僭拟天子，亦可知矣。
后主昭惠后周氏，小字娥皇，大司徒宗之女，甫十九，岁归于王宫，通书史，善音律，尤工琵琶。元宗赏其艺，取所御琵琶时谓之烧槽者赐焉。烧槽之说，即蔡邕焦桐之义。或谓熖材而斲之，或谓因𦶟而存之。元宗南幸豫章，诏音存问，以令妇称。后主即位，册为国后。后虽在妙龄，妇顺母仪，宛如老成。唐之盛时，霓裳羽衣最为大曲，罹乱，瞽师旷职，其音遂绝，后主独得其谱。乐工曹生亦善琵琶，按谱粗得其声，而未尽善也。后辄变易讹谬，颇去洼淫，繁手新音，清越可听。后主尝演念家山旧曲，后复作邀　舞恨来迟新破，皆行于时。中书舍人徐铉闻霓裳羽衣曰：法曲终慢，而此声太急，何耶？曹生曰：其本实慢，而宫中有人易之，然非吉征也。岁余周后子毋继死，后主国步浸微，音之所起，实由人心，而啴缓噍杀，治乱应之，岂虚言乎？后生三子，皆秀嶷。其季仲宣，僄宁清峻，后尤钟爱，自鞠视之。后既病，仲宣甫四岁，保育于别院，忽遘暴疾数日，卒后闻之，哀号颠仆，遂致大渐。后主朝夕视食，药非亲尝不进，衣不解带者累夕。后虽病亟，爽迈如常，谓后主曰：婢子多幸，托质君门，冒宠乘华，凡十载矣。女子之荣，莫过于此。所不足者，子殇身殁，无以报德。遂以元宗所赐琵琶及常臂玉环亲遗后主，又自为书请薄葬。越三日，沐浴正衣，妆自内含玉殂于瑶光殿之西室，时乾德二年十一月甲戍也，享年二十九。明年正月壬午，迁灵柩于园寝。后主哀苦骨立，杖而后起。讥之也。何讥尔？钟太后在故也。自为诔曰：天长地久，嗟嗟蒸民。嗜欲既胜，悲叹纠纷。缘情攸宅，触事来津。赀盈世逸，乐尠愁殷，沉乌逞兔。茂夏凋春，年弥念旷。得故亡，新。阙景颓岸，世阅川奔。外物交感，犹伤昔人，诡梦高唐。诞夸洛浦，搆屈平虚。亦悯终古，况我心摧。兴哀有地，苍苍何辜。歼予伉俪，窈窕难追。不禄于世，玉润珠融，殒然破碎。柔仪俊德，孤映鲜双。纤秾挺秀，婉娈开扬。艳不至冶，慧或无伤。盘绅奚诫，慎肃惟常。环佩爰节，造次有章。含颦发笑，擢秀腾芳。鬓云留鉴，眼彩飞光。情澜春媚，爱语风香。瑰姿禀异，金冶昭祥。婉容无犯，均教多方。茫茫独逝，舍我何乡。昔我新婚，燕尔情好。媒无劳辞，筮无违报。归妹邀终，咸爻协兆。俯仰同心，绸缪是道。执子之手，与子偕老。今也如何，不终往告。呜呼哀哉！志心既达，孝爱克全。殷勤柔握，力沂危言。遗情眄眄，哀泪涟涟。何为忍心，览此哀编。绝艳易凋，连城易脆。实曰能容，壮心是　信。美堪餐，朝饥是慰。如何一旦，同心旷世。呜呼哀哉！丰才富艺，女也克肖。采戏传能，奕棋逞妙。媚动占相，歌萦柔调。兹鼗爰质，奇器传华。翠虬一举，红䄂飞花。情驰天降，思栖云涯。发扬掩抑，纤紧洪奢。穷幽极致，莫得征瑕。审音者仰止，达乐者兴嗟。曲演来迟，破传邀舞。利拨迅手，吟商逞羽。制革常调，法移往度。剪遏繁态，蔼成新矩。霓裳旧曲，韬音沦世。失味齐音，犹伤孔氏。故国遗声，忍乎湮坠。我稽其美，尔扬其秘。程度余律，重新雅制。非子而谁，诚吾有类。今也则亡，永从遐逝。呜呼哀哉！该兹硕美，郁此芳风。事传遐祀，人难与同。式瞻虚馆，空寻所踪。追悼良时，心存目忆。景旭雕甍，风和绣额。燕燕交音，洋洋接色。蝶乱落花，雨晴寒食。接辇穷欢，是宴是息。含桃荐实，畏日流空。林雕晚箨，莲舞疏红。烟轻丽服雪莹，修容纤眉。范月高髻，凌风辑柔尔颜，何乐靡从。蝉响吟愁，槐凋落怨。四气穷哀，萃此秋晏。我心无忧，物莫能乱。弦尔清商。艳尔　盼情如何其。式歌且宴。寒生蕙幄。雪舞兰堂。珠笼暮卷。金炉夕香。丽尔渥丹。婉尔清扬。厌厌夜饮。予何尔忘。年去年来。殊欢逸赏。不足光阴先怀。怅怏如何。倏然巳为畴。　呜呼哀哉。孰谓逝者。荏苒弥疏。我思妹子。永念犹初。爱而不见。我心毁如。寒暑斯疚。吾宁御诸。呜呼哀哉。万物无心。风烟若故。唯日唯月。以阴以雨。事则依然。人乎何所。悄悄房栊。孰堪其处。呜呼哀哉。佳名镇在。望月伤娥。双眸永隔。见镜无波。皇皇望绝。心如之何。草树苍苍。哀摧无际。历历前欢。多多遗致。丝竹声悄，绮罗香杳。想涣乎忉怛，恍越乎憔悴。呜呼哀哉！岁云莫兮，无相见期。情瞀乱兮，谁将因依。维昔之时，兮亦如此。维今之心，兮不如斯。呜呼哀哉！神之不仁，兮敛怨为德。既取我子，兮又毁我室。镜重轮，兮何年？兰袭香，兮何日。呜呼哀哉！天漫漫，兮愁云曀。空暧暧兮愁烟起。娥眉寂寞。兮闭佳城。哀寝悲氛。兮竟徒尔。呜呼哀哉！日月有时。兮龟蓍既许。箫笳凄咽。兮旗常是举。龙𮝵一驾。兮无来辕。金屋千秋。兮永无主。呜呼哀哉！木交枸兮风索索。鸟相鸣兮飞翼翼吊孤影兮孰我哀。私自怜兮痛无极。鸣呼哀哉！应寤皆感。兮何响不哀。穷求弗获，兮此心隳。摧号无声兮何续。神永逝，兮长乖。呜呼哀哉。杳杳香魂。茫茫天步。抆血抚榇，邀子何所。苟云路之可穷。冀传情于方士。呜呼哀哉！每于花朝月夕，无不伤怀如又见桐花发旧枝，一楼烟雨暮凄凄。凭栏惆怅人谁会，不觉潸然泪眼低。层城无复见娇姿，佳节缠哀不自持。空有当年旧烟月，芙蓉池上哭娥眉。皆因后作。又尝与后移植梅花于瑶光殿之西，及花时而后已。殂因成诗见意曰：殷勤移植地，曲槛小栏边。共约重芳日，还忧不盛妍。阻风开步障。乘月溉寒泉。谁料花前后。娥眉却不全。此不特叙其幽思。且以兴内助之艰难。而不得与之同乐。又云。失却烟花主。东君自不知。清香更何用。犹发去年枝。此足以见光景于人无情。而人于景物不可认而有之也。悲夫。至于书灵筵手巾云：浮生苦憔悴，壮岁失婵娟。汗手遗香渍，䀶眉染黛烟。书琵琶背云：侁自肩如削，难胜数缕绦。天香留凤尾，余煖在檀槽。触物寓意类如此。初烈祖为刺史时，后父宗给使左右，及赞禅代，尤为亲信。元宗以宗为社稷元老，故聘其女为吴王妃。克相其夫，显于诸子，而身居国毋，可谓贤也。陵曰懿陵，谥昭惠。方是时，南唐虽去帝号，而其余制度尚未减损，如元宗之葬，犹称皇帝。故昭惠虽谓之国后，而群臣国人皆称曰皇后焉。后主继室周后，昭惠之母弟也，警敏有才思，神彩端静。二后之貌，见周宗传。昭惠感疾，后常出入卧内，而昭惠未之知也。一日，因立帐前，昭惠惊曰：妹在此耶？后幼，未识嫌疑，即以实告，曰：既数日矣。昭惠恶之，返卧不复顾。昭惠殂，后未胜礼服，待年宫中。明年，钟太后殂，后主服丧，故中宫位号久而未正。至开宝元年，始议立后为国后。南唐享国日浅，而三世皆娶于藩邸，故国主婚礼，议者不一。诏中书舍人徐铉、知制诰潘佑与礼官参议。铉曰：婚礼吉不用乐。佑以为今古不相沿袭，固请用乐。铉曰：案古房乐无钟鼓，佑曲引诗窈窕淑女，钟鼓乐之，则房乐宜有钟鼓。后初见君。后魏书有后先拜后起，帝后拜先起之文。铉因此以为夫妇之礼，人伦之本，承祖宗主祭祀，请答拜。佑以为王者婚礼，不可与庶人同，请不答拜。又车服之制，互有矛盾，议久不决。后主令文安郡公徐游评其是非。时佑方宠用，游希旨奏佑为是。既而游病疽，铉戏谓人曰：周孔亦有祟乎？将纳采，后主先令校鹅代白鴈，被以文绣，使衔书，侈靡不经类如此。及亲迎，民庶观者或登屋，极至有坠瓦而毙者。后自昭惠殂常在禁中，后主乐府词有　幭步香阶，手提金缕鞋之类，多传于外，至纳后乃成礼而已。翌日大宴，群臣韩熙载以下皆为诗以讽焉。而后主不之谴，归于京师，去号位，从夫之爵。太平兴国三年，陇西公薨，周氏亦薨。
后主保仪黄氏，世为江夏人，父守忠，遇乱流徙湘湖，事马氏为裨将。马希萼之难，守忠死之。边镐下湖南，得黄氏，甫数岁，奇其貌，内后宫。后主即位，选为保仪。容态华丽，冠绝当世，顾眄颦笑，无不妍姣。其书学伎能，皆出于天性。后主虽属意会小周专房，由是进御稀而品秩不加，第以掌墨宝而已。墨宝：书籍之类。黄氏服勤降体以事小周，故同时美女率多遇害，而黄氏独不谴，以其事之尽也。初元宗、后主皆妙于笔札，慱收古书，有献者厚赏之。宫中图籍万卷，尤多钟王墨迹，皆系保仪所掌。都城将陷，后主谓黄氏曰：此皆吾所宝惜，城若不守，即焚之，无使散逸。及城陷图籍俱炀，靡有遗者。黄氏随后主俘至京师。卒。呜呼，鲁文公成礼于齐，春秋讥之，谓其非婚姻之正也。矧周氏御于宫中者数年，然后以迎礼归之。吁，可怪哉。周官九嫔，世妇女御，有德则充，否则阙焉，故无常数，而又掌于蒙宰，则知先王之所以治内，至正而尽礼也。后世德不胜色，肆情败度，怨女以千数，淫费以万计，况乱世乎？以烈祖之英杰，尚困于种氏牝雊之征，几致家索。元宗适丁，兵革扰攘，女谒之盛，旧史不载。观其乐府艳丽，则天机亦浅矣。后主二周，抑又甚焉，故予悉书之，皆不免为春秋之罪人也。
徐主义，祖长女也，性姻睦，动循礼法，尝　蹇择配初义祖疑李德诚有贰志，德诚不自安，因使其子建勋入谒义祖，义祖见之大惊曰：有子如此，非恶人也。以主妻之。烈祖受禅，徐为郡公主，建勋为宰相，上章改时政，许之。建勋密表曰：制置大事，若可以臣下请，是以善归巳，以过归君也。请宣中旨行之。表未报。而建勋命中书舍人草制。给事中常梦钖奏建勋专造制书。烈祖大怒，欲罢建勋。徐主入谓烈祖曰：吾父在日，兄不尝求儿与李郎耶。何弃之速。烈祖曰：此国事也。吾与李郎亲旧如故。召入禁中慰喻久之。建勋致政，赐号钟山公。徐主四时拜赐，自称钟山老媪，而不称所封郡国，盖将有所激也。元宗优容之，先建勋卒。
永兴公主，烈祖女也。烈祖为吴相秉政，以女为吴世子琏妃。及禅代，宋齐丘请离其婚，烈祖不许，封永兴公主。人每称为公主，则流涕愤惋。或问其故，曰：吾为蒙妇，而庙不血食，可不悲乎。诸兄恶之，烈祖曰：内夫家而外父家，妇人之德也，何罪之有。乃以吴世子为中书令、池州节度使，琏卒主亦继卒，吴人哀之。呜呼，三代而下，彤史详矣。南唐载籍疏脱，妇顺女宪，不可得而书也。老媪之称，流涕之感，其旨微哉！
余洪妻郑氏，洪事王延政为大将，会南唐平建州，郑氏有殊色，为乱兵略取，裨将王建封逼之，郑氏志不可夺，劫以利刃，亦不为屈。建封嗜人肉，而略妇人百许人，日杀一人以食，引郑示之曰：汝惧乎？郑曰：愿早充庖，为幸多矣。建封终不忍杀，以献查文徽。文徽见之曰：国色也。将以荐床席。郑大骂曰：王师吊伐，凡义夫节妇，宜加旌赏，以励风俗。王司徒出于卒伍，不识礼义，且无足怪君侯知书，为国大将，当有表率群下，风化远方，乃欲加非礼于一妇人，以逞其欲，妾有死而巳，速杀为惠徽大惭，下令城中，召其夫付之。
吴媛其先汴州浚仪人，唐史臣兢之后也。父志野义，不食梁粟，侨庐陵，务德不𬺟。媛生数岁，口无戏言，顺奉姆教，宛如夙授豪民。叚生五十而无子，因以礼聘之，归叚氏为继室。生子期月，叚生卒。父母以其少而美，俾移所天媛。剺面自誓，志不可夺，抱孤婴以奉舅姑，𠤷爨温凊，皆躬为之，教其子为成人，而生业益厚。韩熙载使江西，录其清节云。
南唐书卷之六

[book_title]南唐书卷之七
宗室传第二
呜呼！性有善恶，法有赏刑，弗可槩论也。汉鉴秦之弊，而宗戚子弟茅土过制；魏规汉之失，而黄初之后，宗戚虚封。袭汉则善恶兼容，沿魏则贤否并弃，赏刑恶得而辨哉？唐有天下，子弟得预外任，格则庸，否则威，故入为尚书九卿，出为都督、刺史，间有人焉。南唐宗室委任尤重，岂沿唐之旧欤？抑亦董之得其道欤？盖天下分裂，君无世臣，臣无定主，委任宗室，犹愈于他人故也。作宗室传。楚王景迁，烈祖第二子，元宗母弟也。幼警悟，读书一览辄不忘。及长，美姿仪，风度和雅，尚吴公主，为驸马都尉。而服用素俭，不事华侈，烈祖爱其纯谨。大和三年，烈祖出镇金陵，以元宗为司徒、平章事，居中辅政。宋齐丘每忌元宗，欲自结于景迁，乃荐陈觉为景迁教授，以贾其声闻。齐丘参决时政，多为不法，辄归过于元宗，而盛称景迁之美。烈祖于是召元宗至金陵，授镇海军节度副使，即以景迁为太保、平章事，代秉国政。有夺嫡之渐，此齐丘谋也。所以然者，以景迁幼懦，他日得国授之巳为元老，易于窥窃。烈祖觉之，遂罢齐丘以为已副，景迁犹总大政。天祚二年，景迁病，请以允弟自代，乃拜其弟景遂为门下侍郎，参政事。景迁卒葬饮马池之阳。禅代之后，诸子例封王爵。保大初，元宗改封诸弟，追赠景迁楚王，命江文蔚为碑以表其墓，以其蚤死无子。故后主亡国诗云：兄弟四人三百口。谓元宗、景遂、景达、景逖也。景迁不与焉。
晋王景遂，烈祖第三子，元宗母弟也，制行雅循，有君子之风。天祚二年，景迁病，不能辅政，即以景遂为门下侍郎，参政事。父子四人迭辅吴政，政在李氏也。烈祖受禅，封寿王，让皇殂于丹阳。景遂往督丧事，望柩哀恸，观者悦之。元宗即位，改王燕。俄以景遂代储副，固让不许，遂立为太弟。景遂因易字曰退身，以示不处之志。参总政事，时有献替，间与朝士官属饮宴赋诗，尝以玉杯行酒，座客传玩，以为宝赞善张易，乘　掷之曰：贵宝轻士，殿下得无累乎？座皆失色，而景遂敛容谢之，由是待易愈谨。易迁工部侍郎，泛海使契丹，景遂手疏曰：朝臣如张易者，宜置诸左右，不宜使之泛不测之渊。投足远夷。元宗答以此行非易不可，遂行。显德五年，累表让储副，乞守旧封，授江西道兵马大元帅，封晋王。适当危疑，启求大臣以自副，命兵部侍郎李征古副之。以征古傲很专恣，陵忽过甚，景遂欲斩征古而自拘于有司，寮吏谏止。一日暴疾，向空顾揖，退谓左右曰：上帝命我代许旌阳。遂卒，年三十七。复赠太弟，谥文成。
齐王景达，字子通，烈祖第四子，元宗之母弟也。顺义四年旱，七月既望，雩祀得雨。景达以是日生，因小字雨师。成童爽悟，与群儿异，烈祖器之。初封信王。元宗即位，改封鄂王。景迁侍中，进封燕王。及景遂为太弟，以景达为元帅中书令，徙王齐。为理严察，人多惮之。好神仙修炼之事，记室徐锴献述仙赋以讽，遂绝所好。尝从元宗游苑中，乘小舟而覆，左右惶骇，景达入水，负元宗出。性非善水而能蹈之者，忠诚之至也。元宗多与宗戚近臣曲宴，如冯延已陈觉魏岑之徒，喧笑无度，景达每呵责之。尝与延已会饮，延已欲以诡佞卖恩，佯　抚景达背曰：尔不得忘我。景达大怒，入白元宗，请致之死，元宗慰谕而已。出谓所亲曰：吾悔不先斩以闻。太子赞善张易，从容谓景达曰：群小构扇，其祸不细。大王力未能去，自宜隐忍。景达由是罕预曲宴，每被召，辄辞以疾。景达虽刚毅，而不历军容，及为元帅，帅师淮上，军政皆出于陈觉，署𥿄尾而已。朱元叛，诸军大败，景达与觉遁还金陵，上印绶。寻拜浙西节度使。景达复以用兵之地固辞，改抚州元帅。自淮南败绩，日以酣饮为务，及至镇，委任寮属，怠于视事。后主即位，就加太师、尚书令，奉以叔父之礼。开宝四年，卒于镇，年四十七。追赠太弟，葬庐山，谥孝昭。江王景逖字宣远，烈祖第五子也。烈祖初受禅，以十二月二日为仁寿节，南唐诞节，唯此一见。因事而书，以示其僭。景逖以是日生，故小字仁寿。烈祖嬖其母种氏，而景逖为季，由是爱遇之意过于诸子。及种氏得罪，景逖尚幼，元恭皇后鞠之如巳出。烈祖以其母尝有改立之请，故封爵不加，以远嫌也。至元宗即位，始封保宁王，改封信王。出为虔州节度使，简易节俭，虔人安之。时诸王大臣皆喜浮屠，而独景逖非毁佛书，专以六经名教为事。赣县令卒成丧之日，其尉邵继良张乐饮酒，景逖立奏黜之。书记孙岘每能谏其过失，景逖为之加礼。及岘卒，厚给其家，时人以此美之。后主即位，徙王江，就拜侍中。𨳩宝元年卒。年三十二。赠中书令，谥昭顺太子。冀，元宗元子。初封东平郡公。元宗即位，徙王南昌，避储副之位，留守东都。保大三年。立景遂为太弟，以冀为燕王，依前东都留守。八年，移镇润州。周师至广陵，越人寇常州。元宗以冀尚少，不习军事，召还都。冀会将吏问之，裨将赵铎曰：大王为元帅之重，众心所恃，一郤足，则部下摇矣。冀乃奏，多垒之秋，义无就逸，乞校用以死报国。元宗许之，乃命柴克宏将兵为援，以救常州。克宏未至，枢密副使李征古遣使追而代之。冀奏克宏可用，果败越师，擒获甚众。先是有吴以来，战获将士皆不杀，至是冀尽杀之，越人不敢西向者二十年。显德五年，始还储副之地。参决国事，莅下有法，未几卒，有司以其靖难之功，谥宣武。句容尉张洎，冀所荐进士也，上书论之，以太子之德，承顺孝爱而巳，不当摽显武功，以垂后世，非防微杜渐之旨也。其言甚切。元宗善之，下其议有司，改谥文献。洎由是知名，改上元尉，迁监察御史。冀之门人若是，亦可想见其为人也。
庆王茂字子松，元宗第二子，甫数岁，容貌秀澈，有成人风，封安乐公，拜侍卫诸军都虞候。时有木平和尚者，言人祸福寿夭辄验。元宗以茂见之，曰：其余不足问，所欲知者寿数尔。木平为书九十乙字。后至十九岁卒，追赠庆王，葬建业城南五里，命韩熙载碑以表之。韩王从善，元宗第七子，后主之母弟也。初封纪国公，后主即位，进王韩。器识沉邃，尤喜武略。开宝中，江南迫蹙，后主忧之。从善自请朝京师，以纾国难，乃奉表朝贡。太祖悦之，留授泰宁军节度使，锡赉颇优，因　命从善贻书后主，督之入觐。从善曰：臣兄以庸菲之才，嗣守宗庙，陛下垂覆载之恩，许其入朝，实千载一遇，敢不奉　诏。从善遂为书，喻以　上意，而后主不从。王师之讨，兆于此也。金陵平，从善病卒初。从善与钟谟亲狎，尝有改立之请，谟亦由此得罪。元宗殂于豫章，独从善扈从，因怀非望，就徐游求遗诏，游正色不与。至建业，具其事以闻，后主不问，待之愈厚。从善奉使不返，其妻泣诣后主，后主无以为辞。每闻其至，辄避之。妻忧思卒，国人哀之。
邓王从益，元宗第八子也，警敏有文。初封舒公，进王邓。开宝初出镇宣州，后主率近臣饯绮霞阁，自为诗序以送之。其略云：秋山滴翠，暮壑澄空。爱公此行，畅乎遐览。其诗有咫尺烟江几多地，不须怀抱重凄凄之句。君臣𢋫赋，可为盛事。徐铉诗云：禁里花光似水清，林烟池影共离情。暂移黄合只三载，却望紫垣都数程。满坐清风天子送，随车甘雨郡人迎。绮霞阁上诗题在，从此还应有颂声。最为警策。五年，南唐贬损制度，从益去王爵，封江国公。后事亡。
吉王从谦，元宗第九子，后主母弟也。风采峭整，喜为律诗，动有规诲。后主燕间尝与侍臣弈，从谦甫数岁侍侧，后主命赋观棋诗曰：竹林二君子，尽日竟沉吟。相对终无语，争先各有心。恃强斯有失，守分固无侵。若筭机筹处，沧沧海未深。后主赏叹久之。始封鄂公，俄王宜春，徙封吉。开宝五年，损制度，降封鄂国公。后事亡从庆传亡，从信传亡。
宣城公仲宣，后主子也，小字瑞保。三岁读孝经，若成诵，然闻奏乐，辄审音调，宫中燕侍，颇合礼度。出见士大夫，改容顾揖。如成人礼。乾德二年。卒年四岁。始封宣城公。追赠岐王。谥怀献。母昭惠。先病，闻仲宣死，哀苦增剧，遂至于殂。故后主挽辞曰。珠碎眼前珍。花凋世外春。未销心里恨。又失掌中身。玉笥犹残药。香奁巳染尘。前哀将后感。无泪可沾巾。又艳质同芳。树，浮危道略同。正悲春落实，又苦雨伤丛。秾丽今何在，飘零事巳空。沉沉无问处，千载谢东风。皆并其母子悼之。初仲宣卒后主哀甚，然恐重伤昭惠，常默坐饮泣而已。因为诗以写志云：永念难消释，孤怀痛自嗟。雨深秋寂寞，愁引病增加。咽绝风前思，昏蒙眼上花。空王应念我，穷子正迷家。吟咏数四，左右为之泣下。
呜呼！春秋鲁君未逾年而卒者，书子卒，以其不全乎君也。先君未葬而嗣君卒者，书子某卒，犹云父前子名也。皆不作谥。太子冀有谥，固非春秋之法，至于仲宣幼殇，则又甚矣。东晋琅琊世子卒，而贺循以为不可作谥，君子谓其知礼。
南唐书卷之七

[book_title]南唐书卷之八
义养传第三
呜呼！大乱之世，三纲五常，扫地尽矣。故动干戈于骨肉，假父子于异类，皆灭天性之厚，而反人伦之正也。烈祖之奉徐温，弥笃于诸子者，岂得巳哉！抑为之而巳。传曰：蹍市人之足，则辞以放骜，兄则以呕。大亲则巳矣。由是观之，亲疏恩义，不亦远乎！作义养传。
徐温字端美，海州昫山人，烈祖之养父也。刚毅寡言，罕与人交。众中凛然可畏，目为徐瞋。会唐末大乱，贩盐为盗，从吴武王、杨行密起合，淝劲兵数万，号其军为黑云长。剑所与举事者，刘威、陶雅之徒，号三十六英雄，独温未尝有战功。行密用其谋杀朱延寿，以功迁右衙指挥使，始预谋议。行密病，出长子渥为宣州观察使。温私谓渥曰：今王有疾而出嫡嗣，必有奸人为谋。若它日召子，非温使者，慎无应命。渥涕泣谢温而去。行密病甚，命判官周隐作符召渥，隐虑渥幼弱不任事，劝行密用旧将有威望者代主军政，乃荐大将刘威，行密未许。温与严可求入问疾，行密以隐议告之。温等大惊，遽诣隐所计事。隐未出，而温见隐作召符犹在案上，急取遣之。渥见温使者，乃行。行密卒，渥嗣立，召隐骂曰：汝欲卖吾国者，复何面目见杨氏乎！遂杀之。渥之入广陵也，留帐下兵三千于宣州，以其腹心陈璠、范遇将之。既入立，恶温与张颢典衙兵，召璠等为东院马军以自备。而温、颢共恶璠等侵权，因拥衙兵入，拽璠等，斩之。渥由是失政，而心愤未能发。温、颢益不自安，共遣群盗入寝中弑渥。渥说群盗：能反杀温等者皆为刺史。群盗皆诺，唯纪详不从，执渥缢杀之。初温、颢之谋弑渥，约分其地以臣于梁。及渥死，颢欲背约自立，温患之，问其客严可求，可求曰：颢虽刚愎，而暗于成事，此易为也。明日，颢列剑戟府中，召诸将议事，自大将朱瑾而下，皆去卫从然后入。颢问诸将谁当立者，诸将莫敢对。颢三问，可求前，密启曰：方今四境多虞，非公主之不可，然恐为之太速。且今外有刘威、陶雅、李简、李遇，皆先王一等人也，公虽自立，未知此辈能降心以事公否？不若辅立幼主，渐以岁时，待其归心，然后可也。颢不能对。可求因趋出，书一教内䄂中，率诸将入贺，诸将莫知所为。及出教宣之，乃渥母史氏教言：杨氏创业艰难，而嗣主不幸，隆演以次当立，告诸将以无负杨氏而善事之。辞旨激切，闻者感动。颢气色皆沮，卒无能为，隆演乃得立。颢由此与温有隙，讽隆演出温润州。可求谓温曰：今舍衙兵而出外郡，祸行至矣。温亦忧之。可求因说颢曰：公与徐温同受顾托，议者谓公夺其衙兵，是将杀之，信乎？颢曰：事巳行巳，安可止？可求曰：甚易也。明日，从颢与诸将造温，可求阳责温曰：古人不忘一饭之恩，况公杨氏二世将，今幼嗣新立，多事之时，乃求居外以苟安乎？温亦阳谢曰：公等见留，不愿去也。由是不行。颢觉可求有附温意，将杀之。可求诣温，谋先杀颢，阴使钟大章选壮士三十人就衙堂斩颢，大章诺之。而温犹疑其不果，夜半，往约曰：盗有老母，惧事不成，且止。大章曰：言已出口，宁可已乎！明日，遂杀颢及纪祥等归，以弑渥之罪入白渥母史氏。史氏泣曰：吾儿年幼，祸乱若此，得保百口以归，合淝，公之惠也。温遂专政，隆、演备位而已。宣州节度使李遇心尤不平，温乃遣徐玠使越，而道过宣州，因说遇入觐，遇初许之。玠乘酒呼曰：君言入谒，是良图也；不尔，则为反矣。遇怒曰：君言遇反，且杀景王者谁也？温乃使柴再用族遇于宣州。行密旧将，人人自疑，温因伪下之，恭谨如见行密，诸将乃安。八年，温迁行军司马、润州刺史、镇海军节度使、同平章事。十年，遣招讨使季涛攻越，战于临安。裨将曹筠奔于越，涛败被执。温闻，遣人语筠曰：吾用汝为将，汝军有求，吾不能给，是吾过也。赦筠妻子不诛，厚遇之。秋，越人攻毗陵，温战于无锡，筠感温前言，临阵奔归，遂败越兵。十二年，封温齐国公，兼浙西招讨使，始就镇润州，以升、常、宣、池、黄六州为齐国。城升州，建大都督府。十四年，温徙治之，以其子知训辅隆演于广陵，而大政温遥决之。知训为朱瑾所杀，烈祖自润州先入，遂得政。温虽奸诈多疑，而善用将吏。江西刘信围虔州久不克，信使人说谭全播出降，遣使报温。温怒曰：信以十倍之众，攻一城不下，而反用说客降之，何以威敌国？笞其使者而遣之，曰：吾以笞信也。因命济师，遂破全播。或诬信逗留将反，信闻之，因自献捷。至金陵见温，温与信博，信敛骰子厉声祝曰：刘信欲背吴，愿为恶采，苟无二心，当成浑化。温遽止之，掷六子皆赤。温惭自以巵酒饮信，然终疑之。及唐师伐蜀，温急召信至广陵，以为右统军，托以内备，遂夺其地。温客尤见信者，唯骆知祥、严可求。可求善筹划，知祥长于财利，温常以军旅问可求，国用问知祥，吴人谓之严、骆。温亦自喜为智诈，尤得吴人之心。初随行密破赵锽，诸将皆争取金帛，温独据余米作粥以食饿者。十六年，温请隆演即皇帝位，不许；又请以吴王称制，乃许。遂建国改元，拜温大丞相、都督中外诸军事，封东海郡王。隆演卒温，越次立其弟溥。顺义七年，温又请溥即皇帝位，未许，而温病卒，年六十六。追赠齐王，谥曰武。烈祖受禅，谥武皇帝，庙号义祖。
知训，温长子也，少学兵法，不能竟，尤喜剑士角觝之戏，怙温权势，多为不法。温出镇润州，留知训辅政，常陵侮诸将，而对吴主隆演无君臣礼。隆演幼懦，尝饮酒楼上，命优人高贵卿侍酒，知训为参军，隆演鹑衣，髽髻为苍鹘。知训因使酒骂座，语侵隆演，隆演愧耻泣涕，而知训愈陵辱之，左右扶隆演起去，知训杀一吏，乃止。李德诚有女乐，知训求之，德诚曰：此辈皆有所生，且复年长，不足以接贵人。俟求少妙者进之。知训对德诚使者骂曰：吾杀德诚，并取其妻，亦易尔。初学兵于朱瑾，瑾力教之，后因求马于瑾，瑾不与，遂有隙。夜遣壮士杀瑾，瑾手刃数人瘗舍后。知训知曲在已，隐而不闻，俄出瑾为静淮节度使，瑾诣知训别，且愿献前马，知训喜，往谒瑾家，瑾妻出拜，知训答拜，瑾以笏击踣，遂斩知训，提其首入告吴主曰：为国去贼，为民除害，在今日矣。吴主惊曰：彼有父在，吾不敢预闻。瑾怒曰：竖子不足与语。遂自杀，坐诛者数家。初宿卫将李球、马谦挟隆、演登楼，取库兵以诛知训，阵于门桥，知训与战频却。朱瑾适自外来，以一骑前视其阵曰：不足为也。因反顾一麾，外兵争进，遂斩球、谦，乱兵皆溃。瑾尝有德于知训者也，及其凶终，吴人皆谓曲在知训。知训凶悖，多见烈祖书与刁彦能传，此不复书。
知询，温第二子也。烈祖秉吴政，威权寖盛，金陵行军司马徐玠讽温曰：居中辅政之重，不宜假于他人，宜以亲子代之。温即遣知询入觐，谋代烈祖辅政。而温暴卒，知询奔还金陵，爵位如温。而知询暗懦，待诸弟不厚。徐玠知其终败，乃输诚于烈祖。知询内为诸弟所构，外为徐玠所卖而不知也，意以已控强兵，居重地。烈祖虽管大政而无兵，去之甚易。温丧未终，屡请烈祖至金陵，烈祖反使人谕之入朝，因疏其罪状，责授左统军。知询面数烈祖曰：先王之丧，是为人子而不亲临，反罪我耶？烈祖曰：闻尔悬剑待我，我亦不惮，独迫于君命，不得往尔。为人臣而畜乘舆，非反而何？周廷望者，知询之亲吏，尝伪贡款于烈祖，时得烈祖之阴，谋以告知询。知询将入朝，廷望谏止不从。既行，廷望曰：公之此行，有往日而无还日。泣送之。至是，知询以廷望之言质烈祖，烈祖曰：以尔所为告我者，亦廷望也。遂斩廷望。知询被谴，金陵为之一空。后数岁知询，复起为润州节度使。往时幕府皆去，独李建勋随之，知询至镇，常会寮佐谭宴终日，遂绝顾望。移镇江西，卒于任知诲，温第三子也。温卒知询守金陵，所为多不法，知诲每得其阴谋，以告烈祖，知询之败，知诲构之为多，烈祖德之，以为江西节度使。知诲先娶吴功臣吕师道女，非嫡出，知诲常切齿，因　刺杀之。后吕氏数为厉，知诲恶之，请僧诵经，为陈因果，僧亦见吕氏曰：吾不解此志，在报冤尔。及镇江西，岁余，吕氏不复见，知诲喜甚。有家人自淮南回于江心，遇彩舟有妇人，渐迩视之，乃吕氏也。招家人曰：为我谢相公，善自爱，我，今它适矣。因遗绣履曰：相公谓尔不信，以此示之。家人至江西，首语其事，以履示知诲。知诲熟视未毕，辄见吕氏在侧，曰：尔谓我真不来耶？顷刻，知诲暴卒，以知询代镇江西，遇其丧于中涂，知询抚棺哭曰：弟用心如此，吾亦不怨，但何面目见先王于地下！闻者伤之。烈祖受禅，追尊温为义祖，徐氏诸子封拜与李氏同，而知诲之后特优。子景辽、景游，出入宫禁，预闻机务，专掌浮屠修造之事。当时言蠹政者，以二人为首。景游后避元宗讳，改名游，及事后主，封文安郡公，尤信任焉。
知谏，温第四子也，爽悟喜文。徐氏诸子，知谏最为雅循。初知训辅政，无所酝藉，温留知谏阴助之。诸将常恶知训陵巳，而以知谏为长者。烈祖自润州入觐，知训会饮山光寺。是日知训大沉酗，决欲害烈祖，知谏以谋告烈祖，烈祖获免。后事亡，其不书封爵者，皆卒于吴也。
魏王徐知证，温第五子也，在吴历刺史、节度使。烈祖受禅，封江王，改王魏。徐氏诸子，知证最为长年。及元宗之世，尤见优礼。每入宫，元宗辄以家人遇之，亲捧觞为寿，自起舞以祝之。知证亦以叔父自处，卒年四十三。梁王徐知谔，温第六子也。起家为太子中舍，累迁刺史、节度使。知询败，以知谔为金陵尹。烈祖受禅，封饶王，进王梁。知谔博采奇物，宝货，充牣其家。有蜀客持凤头至，自言得于南蛮贾者，知谔以钱五十万易之。其头正类雄鸡，广可五寸，冠上正平，可以为枕，朱冠绀毛，金喙星眼，飞禽之枯首也，来自万里，而毛羽不脱，文彩如生，人咸异之。尝游秫山，除地为广场，编虎皮为大幄，率寮属会于下，号曰虎帐。忽遇暴风飘虎帐，碎如飞蝶。知谔惊遽弃归，数日病卒。
呜呼！惟厉与崇，君子难言，存而勿论可也。吕氏之事，载于别录，陈公彭年作也。其辞典雅，颇有史法。而公归　皇朝，参大政，为名臣，顾其言可不谅耶！
南唐书卷之八

[book_title]南唐书卷之九
列传第四
周本，舒州宿松人。汉南郡太守瑜之后。祠庙、陇亩皆在，子孙守故土者犹　十户。本少孤贫，尝在田里，独格猛虎。唐末大乱，投杨行密军中，以勇敢闻。常先登深入，蒙犯矢石，身无完肌。及归营，自烧铁烙其创，饮啖言笑自若，军中猛将皆服之。累迁淮南马步军使。天祐五年，杨氏始得江西，抚州刺史危全讽率诸郡兵十万来争其地，屯于象牙潭，楚人取高安为之援。江南守将刘威告急，判官严可求荐本可用。时本从军围苏州不克，耻之，称疾不出。可求即卧内强起之，本曰：苏州之役，非彼强我弱也，盖上将权轻，下皆专命故尔。今必见用，愿无任偏裨。可求为言，杨氏许之，得选兵七千，使救高安。本曰：楚人非欲取高安也，为全讽声援尔。若先败全讽，楚人必走。乃疾趋象牙潭。刘威要之，宴犒不留。或曰：贼势甚盛，宜审观形胜，计定而后进，何其遽也？本曰：贼有十倍之众，使吾军知之，必将夺气，须乘其锐而用之。既至，指授诸将，戮力急攻，大破其军，擒全讽，诸郡之兵皆溃，楚人果遁，吉州刺史彭玕、信州刺史危仔昌弃城走。于是江西之地始定。以本为信州刺史。越将陈璋据衢州归款，越人围之，本受命以兵迎璋。既至，越人解围，阵于城下，璋以其众来奔，裨将吕师道曰：敌去我咫尺而阵不动，是轻我也，必击之。本曰：吾受命迎陈使君，陈君今在此，吾事讫矣，何为复战？且彼近而不动，必有以待我也。击可胜乎？待其先动，击未晚也。璋亦以为然，乃还。越人蹑之，至中道宿，半夜，佯惊，弃辎重走，先设伏于道左，越人急追至伏所，前后夹击，尽歼其众。越人累至，皆败之。唐庄宗入洛阳，吴遣司农卿卢苹使于洛阳，庄宗问吴之名将存否，而本预焉。由是召入为雄武统军，出为寿州节度使，移镇庐州，拜太尉中书令，封西平王。本不知书，而爱重儒士，宾礼寮属，不挠其权，吏民爱之。性纯朴，伎艺无能者，唯军旅之事则如夙习。烈祖将受禅，徐玠、周宗等以本及李德诚皆位望隆重，故讽之以为推戴之首。本以昏耄，仍不知时变，皆少子祚左右其事。时吴宗室临川王蒙废处沥阳，闻将授终，乃杀监守者，与亲信二骑趋诣本。本将见之，祚固执不可，本怒曰：我家郎君也，何不使我一见。祚闭中门拒之，蒙被杀，吴室遂移。本随众至建康劝进，由是愧恨，　月而卒。子邺有战功，亦至庐州节度使。
李德诚，广陵人也，少事宣州赵锽为给使。吴攻宣州，锽败，德诚及韩球犹随左右。城中推立裨将周进思为主，锽使德诚往谕进思以城降。德诚暴得热疾，委顿不能受命，乃使球往进思斩球，掷其首于外，德诚是夕即愈。锽死，事吴武王，常从征讨，累迁淮南马步军使。擒安仁义于润州，以功拜润州留后，历抚、虔、洪三镇，加中书令，封南平王。烈祖建齐国，德诚率诸将劝进，乃其子建勋之谋也。升元中，德诚自洪州入朝，烈祖以德诚前代功臣，父子皆参佐命，优礼之。闻其来觐，遣内夫人迎于道，六官之职，因事以书其僭。百寮候于门，朝堂设幄为具，每有大议，遣执政就第咨问。信王景达先娶德诚女，烈祖复姓，有司以同姓非礼，制曰：南平王国之元老，婚不可离。信王妃可氏。南平杨氏将帅，德诚最无大功，特以姻娅显达，而名位寿考，诸将莫及。有子二十人，建、勋为相，而建封为将相，无阿党，将死国事，君子善之。其余皆任右职。建勋别传：
王舆少与兄绾俱事吴武王。舆始为小校，从周本伐危全，讽，将战，本亲临贼水栅，分命诸将指山头一小营谓舆曰：往攻彼以挠贼？舆唯唯不行。本曰：尔惮往耶？舆曰：公必若以舆为可使，愿得此栅攻之，往彼何为？本大喜曰：亦知此为贼要害耶。乃命之舆乘轻舟先进，破其前锋，因排栅而入，诸军乘之，遂擒全讽。累迁诸军都虞候。让皇之世，禄去公室，掌禁兵者尤难其人。烈祖以舆为控鹤都虞候，持重有法，出为光州刺史。先是舆兄子拯为海州副使，叛入北方，以为刺史。闻舆在光州，间遣亲信通书币，舆执之以闻，因求罢郡，复为控鹤都虞候，迁左金吾大将军，除浙西节度使。从让皇至润州，移镇鄂州。监军甄庭坚与舆不恊，或告庭坚交通境外，烈祖使中使系庭坚下大理。舆先知之，密见庭坚曰：可乘轻舟自归。阙庭无与中使遇，庭坚惧，从其计，遂获免，由是寮属称其长者。舆少时从军围润州，为大弩射中右耳，自左耳出，旁一人中之，犹死。舆卧病百许日，及愈，耳亦不聋。又尝攻颖州，夜梦道士告之曰：旦有流星下坠，能避，当富贵。及旦，舆仗剑倚栅木，驱士攻城。城中飞大石，正中其栅及舆，铠甲之半皆糜碎，而舆无伤。舆曰：所梦流星是也。由此自负，终为使相。卒年七十四。兄绾为虔州节度使。先卒
李章，庐江人，从吴武王为骑将，与朱瑾相悦。瑾杀徐知训，自刭义祖入诛瑾党，章与同事六人当斩，五人巳斩，次至，章戾声曰：四郊多垒，而斩壮士耶？时马仁裕监斩，壮其言，闻于烈祖，释之，隶洪州为军校，累迁雄武军都虞候、左街使。章虽老而心尚壮，善抚士卒，勤于职务。出为虔州节度使，为理严重，禁戢左右，宾礼寮属。会周本卒移镇庐州，加中书令。卒年九十。
王安，庐江人也。少投吴武王为亲兵。武王尝升高塳望敌，安捧匜器侍侧，左右皆注目前视。阵旁有执槊者疾走，径趋王所，左右惊惕失措。安置匜器于地，取弓射之，一发而殪。徐内弓弢中，复捧器如初，颜色不变。武王奇之曰：汝有器度，当至富贵。因加奖拔。累迁袁州刺史，历典　郡，皆以沉默宽厚为理事。烈祖为神武统军，代李章为虔州节度使，卒年七十三。
韦建少居吴武王军中，尝从征讨，以膂力闻。后隶虔州，王绾为裨将，郡境旷远，旁接溪洞，群盗充斥，建率励勇士，所至克获，百姓赖之。累迁诸军都虞候，为左卫使。出为袁州刺史。建不知书，而性淳厚，清静自处，无所侵挠，郡中大治。　年，入为统军，以刘仁赡代之。仁赡敏晤，亲综簿书，时有厘革，郡政益治，而百姓犹思建焉。历任皆如是，至老不衰。出为鄂州节度使。卒年八十
高。审思少事杨行密，以骁勇闻于军中。刘信平虔州，审思为裨将，屡立战功。审思为人重厚寡言，烈祖奇之，常使综领亲兵，拜寿州节度使。增修城隍，守备甚严。或谓之曰：以公威略，守此坚城，何惧而过为畏懦也？审思曰：兵机多变，不可不惧。过为之，防上策也。显德之役，寿州城隍最坚，亦审思之遗绩尔。后事旧史亡
南唐书卷之九

[book_title]南唐书卷之十
列传第五
呜呼！论其时，则南唐号为文献之地，绳以法，则可嘉之士无几幸而获全始终者。菰芦之才，信有之矣。
李建勋字致尧，南平王德诚之子。初德诚守润州，秉烛夜出，候者以闻，而徐温疑其有变，徙镇江州，德诚犹不自安，乃遣建勋入谒温。温见之，叹曰：有子如是，非恶人也。即以女妻建勋，起家为金陵巡官。徐温卒知询代镇，而建勋仍佐幕府。及知询被征，寮属皆受谴，独建勋自全。烈祖出镇金陵，以为副使，预禅代之计，拜中书侍郎、平章事。元宗即位，东宫官属稍稍侵权，罢建勋为抚州节度使，召拜司空。乃营亭榭于钟山，适意泉石。累表乞骸骨，以司徒致仕，赐号钟山公。先是宋齐丘退居青阳，号九华先生，未几一征而起，时论薄之。建勋年齿未衰，时望方重，或谓曰：公未及老，无大疾苦，遽有是命，欲复为九华先生耶？建勋曰：平生常笑宋公轻出处，吾岂敢违素心？自知非寿考者，欲求　年闲适尔。因为诗以见志曰：桃花流水须相信，不学刘郎去又来。建勋博览经史，民情政体，无不详练。惜乎怯而无断，未尝忤旨，故虽有蕴藉，而卒不得行。其为诗，少时犹浮靡，晚年颇清淡平易，见称于时。保大十年，卒临卒，顾谓门人曰：吾死，敛以布素，旷野深瘗，任民耕辟，不湏封树。暨甲戌之役，公卿茔域，越人发掘殆尽，而独建勋以不知葬所获免。常梦锡字孟图，少警悟，通书记，事岐王李茂贞为秦陇判官。茂贞卒从俨袭位，补宝鸡令从俨左右有恶之者，梦锡渡淮诣广陵，烈祖辟致门下，荐为大理司直，从至金陵，为观察推官。烈祖受禅，拜殿中侍御史、礼部员外郎。每从容奏事，烈祖以为有识量，命直中书省，参掌诏命。梦锡重厚，词气方直，多知故事，除给事中。时以枢密院隶，门下机务多委焉。梦锡　言时政繁碎，宜修复旧典，为后代法。又言：宋齐丘、陈觉奸邪，冯延已、魏岑并小人，不宜左右春宫。元宗即位，许以翰林学士待之，而以齐丘故，黜为池州节度判官。及齐丘罢，召为户部郎中，迁谏议大夫、翰林学士。时特置宣政院于内庭，命梦锡专掌。逾年，罢宣政院，为学士如初。既而奸党愈炽，梦锡终不能胜，遂称病纵酒，希复朝谒。会钟谟、李德明分掌吏、兵二部，以梦锡人望，求为长吏以自重，乃除户部尚书知省事，固辞不获，署𥿄尾而已。梦锡无子，以其壻王继沂掌家务。或言继沂乱内，梦锡尽出妻妾，室为之一空，奏黜继沂于虔州。时冯延已为相，劾梦锡，贬饶州团练副使。病留广陵，东都留守周宗常敦喻之，明年牵复。寻改吏部侍郎，转礼部尚书。割地之后，公卿在座，有言及大朝者，梦锡笑曰：群公常欲致君为尧、舜，何故今日自为小朝耶？座皆失色。每公集，往往喑呜大咤，以故不为士大夫景慕。然其循公忘私，固亦古之遗直也。显德五年，卒年六十一。逾月，宋齐丘败，元宗叹曰：梦锡生平欲杀齐丘，恨不使见之。赠左仆射。
严续字兴宗，父可求，善筹划，为吴相。续以父荫补千牛备身，迁秘书郎，烈祖以女妻之。少长贵势，性恭恪，恂恂如也。烈祖受禅，为兵部侍郎、尚书左丞。元宗即位，改礼部尚书、中书侍郎。方宋齐丘用事，续常守正，不为党附。常梦锡屡言齐丘奸党，元宗谓梦锡曰：吾观大臣中，唯严续能中立。虽然，无与援者，卿可助之。梦锡因喻旨于续，续亦善遇之，不尽用其言也。及梦锡罢宣政院，续亦出为池州刺史。顷之，复为中书侍郎兼三司使，出守江西，久而不召。　岁入为中书侍郎，知尚书省，寻拜门下侍郎、平章事。割地之后，罢为少傅。元宗南迁，拜左仆射，使辅太子居守。后主即位，改司空、平章事。其后机务归枢密院，续亦与群、辈不协，遂出镇浙西。逾年，称疾罢归，卒于私第。晚岁尤屈身下士，旌别善恶。寿春人刘奂有学识，性方言直，动多忤物，续荐之为监察御史、起居舍人，时论善之。续自以少贵倦学，命群从子弟皆砺以儒业，诸子及孙举进士者十余人。续疾病不乱，与宾客谭论如平常。后主使内夫人问之，续遗托国事，言不及私，又极陈群臣所宜用舍者，辞气慷慨，翌日卒。
潘承祐，晋安人，仕吴为光州司法参军。郡有大狱，群吏不直，承祐固争之不得，因弃官归闽岭。及王氏据闽，仕至大理少卿。王延政镇建州，辟为度支判官。延政与福州搆隙，承祐极谏，不纳。会晋安使至，延政大阅以夸示之，辞气益悖。承祐长跪固谏，其言甚切。延政大怒，谓军士曰：汝可为我食判官肉。承祐曰：与其不义而生，孰若抱义而死。事势如此，蚤死为幸。久之乃解。及延政僭号以为吏部尚书。而用其幸臣杨思恭为仆射。承祐复争。遂逐承祐归私第。查文徽下建州，以礼致之。元宗以为卫尉少卿。迁鸿胪卿。委以南方之事。升降人物。制置郡县。多用其言。荐陈诲林仁肇皆著功。效老病乞骸骨，以礼部尚书致仕，卒于洪州西山。其子慎修，官至员外郎。呜呼！续荐刘奂以其直，承祐荐陈诲、林仁肇以其忠。忠直之效，独立于乱世，难矣哉！然非忠直之难，而知其忠直者为尤难，予于续承祐有取焉。
游简言字敏中，其先建安人。父恭，登进士第，有名于时。仕吴为驾部员外郎。知制诰。简言少孤力学，起家为秘书省正字。烈祖镇金陵，辟为户曹参军，掌元帅府文翰，迁观察巡官。及禅代，历虞部员外郎。知制诰中书舍人。保大中为翰林学士礼部侍郎。守职恭恪，国家之务。非其任者未尝肯言。贞介独立。不为阿附。元宗重之。俄判中书省兼兵部选事。及淮上兵起。越人背盟。寇毗陵乃除简言中书侍郎。奉使让越。先见其子𢙏为千牛备身而后行。至境召还。元宗南迁。以简言辅太子居守。辞以不能事。少贵。乃令从行。后主即位。初未之知，后颇重之，自吏部尚书迁左仆射，委以南省之事。简言躬亲簿领，督责稽缓，励以威严，寮吏畏之，于是六职办集。以执方不为群辈所附，人有请托者，必固违戾，不复顾其理。道。　年以疾辞，不许，及拜相而疾亟，卒年五十七。
张延翰，字德华，宋州砀山人。少游长安，后避乱江淮，事吴为盐城令，有治绩。迁楚州行军司马。烈祖辅政，以浔阳为封邑，乃以延翰为工部郎中。判江州。入为知杂侍御史。张宣以功臣为左街使，率意骄暴，延翰劾之，由是豪猾屏迹。迁礼部侍郎。时贡院未备，士有献书可采者，随即考试，公平详审，士论美之。兼知选事，吏不容奸，畏之如神。明进擢孤寒，不附贵势。元宗辅政，大臣中唯重延翰，谓左右曰：张君凡所议论，必尽公正，咸有条理，至于簿领，无不明白，吾得倾心信之。由是六司总领殆遍。及禅代，拜中书侍郎、平章事。延翰有时望，当其作相，人以为晚。既而多病，机务废阙，烈祖素以国器推重，不许免相，医药劳问，不绝于道。卒年五十七，士大夫叹惜之。赠太傅。
徐玠，字蕴圭，彭城人也。敏干有辞辩，事郡帅崔洪为军吏，与洪同归于吴。吴武王署玠为粮料使，拜吉州刺史，贪猥不治，罢之。徐义祖出镇润、升，辟玠行军司马。性诡佞，善揣人意。会烈祖辅政，人望颇归，玠讽义祖曰：居中辅政之重，不可假于异姓，宜以嫡子代之。温即遣其子知询入广陵，将代烈祖辅政，会温暴卒，知询还金陵，拜升州节度使，如温之制，所为多不法。玠知其必败，反自结于烈祖。烈祖出镇金陵，仍以玠为行军司马，与周宗、李建勋、孙晟首赞禅代，遂拜右丞相，出镇宣州。玠妻，杨吴武王女也，先适宣州节度使李遇之子。义祖攻宣州，族诛遇，杨以王女免，更适玠。至是玠得宣州，杨感愤，卒玠连镇宣、洪二郡，皆以贪浊为理，营求百端，人多鄙之。罢镇复相位，拜司徒、兼侍中，特以旧人崇其虚名，实不与政。好修养服饵，常以贱价市丹砂之最下者，其鄙啬如此。保大元年卒。
李夷邺，不知何许人也。升元中，为翰林学士。烈祖殂，大臣欲以宋后监国，命中书侍郎孙晟草遗诏。夷邺曰：此非先旨，必奸人诈为大行。尝云：妇人预政，乱之本也。安肯自作祸阶。且嗣君明德闻于天下，汝曹何遽为亡国之事乎。若遂宣行，吾对百寮裂之必矣。于是监国之议遂寝。元宗即位语夷邺曰：疾风劲草于卿见之夷邺性率易好饮酒不拘小节常遗亲友书曰：今宵好月能相过乎！赴召者甚众夷邺巳　指酒壶曰：本用相待酒兴辄来自倒之矣。其疏豁多类此。
呜呼！士之可贵者，信义而已。履信抱义而不夺于势利，则终始一节，尚何渝哉！徐玠始甚构先主，既而附之以阋知询，与夫崔湜反复于彦范、三思之间者何异初，徐温忌李遇功，使玠伺隙旋覆，遇宗杨氏，遂以雠人为所天。及观旧治，乃感愤卒，向也不能即死以全其节，既又贰于新人而怀其旧，与夫从一而终者异矣。
南唐书卷之十

[book_title]南唐书卷之十一
列传第六
刁彦能，上蔡人也。父礼，遇乱徙居宣城。彦能少孤贫，事母以孝闻。初隶节度使王茂章为亲兵，茂章叛入越，彦能当从，使家人扶其母俟于路。彦能至，抱母泣告茂章曰：老母在此，不能从公。茂章许之，乃驰入宣州。城中巳乱，彦能登城以剑招之，绐曰：我从王府来，尔辈无动，大军且至矣。众信之，稍定。义祖闻而嘉之，以为军事校使，属徐知训。知训恣横，彦能每以书切谏，虽不见纳，亦常宠遇。牙将马谦帅众劫吴主，登门欲诛知训，朱瑾麾兵却之，彦能手剑斩谦。知训忌烈祖，每欲加害，尝召烈祖饮，伏剑士于室中，彦能行酒，以手搯烈祖而推之，烈祖悟，起去。又尝从知训会烈祖于山光寺，是日，知训大沉酗决，欲害烈祖。徐知谏以谋告烈祖，烈祖乃奔知训，授彦能剑，使追杀之。及于中涂，彦能举剑扬䄂以示烈祖，还绐以弗及。既而朱瑾杀知训，义祖稍知其罪恶，将吏多被谴责，见彦能谏书，善之，复使事知谏于润州。烈祖受禅，召入禁卫，叙其旧恩，迁天威军都虞候、左卫使。元宗即位，出为饶信二州刺史、建州留后、抚州节度使。彦能喜读书，委任文吏，郡政修理。亦好篇咏，尝与李建勋赠答，建勋奏之，元宗笑曰：吾不知彦能乃西班学士也。性修严，所居虽传舍一日必葺。周宗何敬洙皆故人也。每饮酒。常蓬首祼𥘵。彦能在座。则皆俨然。卒年六十有八。
周宗字君太。秣陵人也。常给使烈祖左右。署为牙吏。多使喻旨四方。敏于事任。恩宠日洽。义祖卒于金陵。知询谓宗曰。仆射望高履危。无西渡。宗坚请知询手扎示信，遽得故茗帖，书曰：不必奔赴。既而徐氏诸子果以不奔赴让烈祖。烈祖因出所书茗𥿄示之，知询腼颜而巳。及烈祖镇金陵，宗为都押衙。烈祖位望巳重，常履嫌疑。因理白髲叹曰：国家安而吾老矣。宗窃窥其意，请如广陵告宋齐丘以禅代之事齐丘手疏天时人事未可请斩宗以灭口。烈祖惧欲斩宗而行军司马徐玠固争得免黜于池州。　岁复召如初既赞禅代累迁枢密使宗亦淳谨自守而巳。初俞文正为烈祖幕宾而宗及马仁裕皆从给使。至是宗出镇江州，文正犹为九江巡官。辄问宗曰。马押衙何在。宗知其凉德。笑曰。马相公出镇浙西久矣。文正尝预公宴。俯首诈曰。下官饮量。棋局令公素知之。座皆愕然。而宗不之罪。其宽厚类如此。连历将相。奉法循理。然赀产巨亿。俭啬愈甚。论者鄙之。留守东都。以老病乞骸骨。乃以司徒致仕。周兵初起而宗卒宋齐丘抚棺哭曰。君太能黠。来亦得时。去亦得时。元宗闻之不平。宗娶继室，生二女。皆国色。继为国后。侈靡之盛。冠于当时。
马仁裕字德宽。北平王燧之后。遇乱徙居彭城。世为将。仁裕母方娠。梦人谓曰。北平来归。及生，有紫气满庭。　岁学兵书，若成诵然。初同周宗给使烈祖左右，小心敏干，署为右职。烈祖移镇润州，仁裕监蒜山渡，首闻朱瑾之乱，驰白烈祖，即日以州兵渡江定乱。烈祖得政，基于此也。以功拜左领军将军，烈祖以女妻之，是为兴国公主。出为楚州刺史，入为左金吾大将军。烈祖受禅，迁润州节度使。明年，移镇庐州，为理宽简，吏民便之。烈祖左右小臣贵达者，唯仁裕与周宗为亲信。周宗后富，而仁裕常贫。宗力赞禅代之事，仁裕多就外任，无所关预，时人称其长者。卒年三十九。子文义别传。
呜呼！贵贱，时也；上下，分也。君子知时之无止，知分之无常，则贵贱上下，吾何预焉。况生乱世，事偏国，易牛衣以昼锦，起徒步为朱轮，达者观之，特戏事尔。文正之抗周宗，岂足以识此哉！
何敬洙幼为吴将李简厮养，简性残忍，左右过愆，鲜获全活。敬洙暮与群儿　庭下，有苍头取简所爱端砚，　诸僮曰：谁敢破此？群僮耸肩吐舌相视，敬洙厉色曰：死生有命。乃一掷破之。翌日，简责破砚之由，敬洙自陈，因壮其果敢，舍之勿杀。简镇鄂州，令相术董绍颜徧阅诸子，绍颜曰：诸郎皆善，然禄寿无及公者。时敬洙侍侧，指敬洙曰：此奇相也，可与公齐。简由是益奇之，视如巳子。及长，用为军校。敬洙躯貌短陋而超捷有力。简卒烈祖以为金陵裨将，累迁天威军都虞候。建州之役为应援使初至以为僻陋山郡，不当劳师，辞气甚愤。查文徽开喻之，势不可止，乃与边镐恊心戮力，破西岩、延平，军威大振，遂下建州。敬洙应受上赏，王建封争之，以为已功，敬洙于是推建封功第一，除敬洙楚州刺史。尝从　人亲出里巷，察人疾苦，吏之苛刻，无不知之。每坐厅事，与宾客谭宴，民有白事者，随其所言，亲加剖析，无不厌服。会连岁出师，楚州当供亿之地，民不知劳，亦敬洙为之节制也。及移镇鄂州，稍自矜骄。周师伐淮南，元宗使敬洙移郭外居人入城为备，敬洙不从，乃背城除地为战埸，曰：职当效死于此，安能闭门自困也。元宗善之，未几，召还都。年老有足疾，后主以其勋旧，优礼之，拜上将军，奉以上公之秩，列门戟卒年七十七。
柴克宏，吴功臣再用之子。疏爽任义，不拘小行，以父荫为郎将，累迁龙武军都虞候。常与宾客博奕，以声酒为务，虽职当偏将，而未尝言兵，时皆以为非才，故久不迁，亦不屑意。淮甸兵起，越人寇常州，以克宏为抚州刺史，克宏上书乞从军效用，元宗善之，使帅师救常州。时精兵皆在江北，克宏将老弱数千，介胄朽蠹，入白枢密副使李征古曰：今以羸兵赴难，器甲当得坚利者，此色何用。征古素轻其为人，因慢骂遣之，众皆愤怒，而克宏怡然。进及京口，征古使召还，以朱业代将，克宏不从。至常州，征古又使召之，克宏曰：吾刻日破敌，尔来召我，必奸人也。命斩之。使者告以李枢密之命，克宏曰：李枢密亲来，军容在我，况其使乎！遂斩以狥。常州有隋末陈果仁祠，果仁见梦于克宏曰：吾与阴兵助尔。及战，有黑牛二头冲突越兵，克宏继之，大败越人，俘馘甚众。克宏奏封果仁为武烈大帝。贼走，朱业方至，克宏善遇之，以功拜江州节度使。复请北出，命未下而发疡卒。克宏尝为宣州巡检使，宣州城隍不修，战守无备，问其故，吏云：自顷年田𫖳、李遇继叛后为宣州者无复为兵备。克宏大笑曰：时移事异，安有此理。即缮修守御之备，不日完缉。明年越寇至，郡人安之。
刘崇俊字德修，楚州山阳人。祖金事吴有功，为濠州刺史，振威名于境上。世典濠梁。崇俊弱冠嗣父仁规位，为濠州刺史。仁规苛酷，崇俊初立，颇务仁惠　年之后，亦渐专恣，不拘文法，多蓄无赖。辈使之过淮，剽掠乡邑，获美妇良马以自奉。虽然，郡中畏惮，政亦甚理。尝招集骑士，得　百人则被以精甲，贡于金陵，以幸恩宠。俄升濠州为定远军，遂拜节度使。其子节尚元宗女太宁公主。会寿州姚景死，崇俊重赂权要，求兼领寿州。元宗佯不认其意，乃移镇寿州，而使楚州刺史刘彦贞驰入濠州代之。崇俊自悼失计，卒年四十。
王崇文，字光福，吴功臣绾之子。性重厚儒雅。博综经史。少为军校，小心敏干，尚烈祖妺广德公主，出为歙、吉二州刺史。吉州民多争讼，古称难治，崇文奉法循理，无所侵挠，吏民便之。迁虔州节度使。初平建州，崇文镇之，即日安辑，人忘其乱。三十年间，出领藩镇，入掌禁兵，官至使相，常褒衣博带，与士大夫谭宴，风度夷旷，时人亲重之。福州之役，迫于君命，虽为大将，上则陈觉辈专恣，下则王建封、刘从效跋，扈崇文不能制。及师溃，元宗归罪于陈觉、冯延鲁，而崇文及诸将皆弗问。顷之，移镇庐州，入为神武侍御统军，复出夏口，其治皆如初。后主即位，崇文手疏时宜政体，备陈箴诲，加中书令，未拜而卒。边镐，不知何许人也，事烈祖，累迁通事舍人。保大初年，张遇贤为营屯诸军都虞候，查文徽出师建州，镐率洪州屯兵与之俱行，遂下建阳，克建泉、汀、漳等州，诸将皆争功，而镐独不言，人以此多之。拜镐信州刺史。八年，马希萼入潭州，楚国大乱，命镐以州兵如界上觇楚。九年，镐率所领出宜春，遂讨长沙，破其军于龙回关。希萼、希崇相继送𣢾。镐、尽迁马氏之族归于金陵，以功拜湖南节度使。镐性柔懦，御下无法。初平，建州，民所克获，唯以全活为务，闽人德之，号边罗汉。及克湘潭，市不改肆，楚人益喜，号边菩萨。既而政出多门，荏苒无断，人皆失望，遂号为边和尚。由是用事者以克楚为功，不欲取费于国，乃重敛于楚。镐不能振抚，楚人多怨。及刘言破益阳，乘胜攻长沙，镐不能守，挺身宵遁，将吏皆奔溃。元宗削镐官，流饶州，未几复用。世宗伐淮南，遣镐帅师出拒周兵。及朱元叛，镐与许文缜皆被擒。
南唐书卷之十一

[book_title]南唐书卷之十二
列传第七
卢文进，字大用，范阳人也，为刘守光骑将。唐庄宗攻范阳，文进先降，拜蔚州刺史，庄宗以属其弟存矩。存矩为新州团练使，统山后八军。庄宗与刘𬩽相拒于莘，召存矩会兵击𬩽。存矩募山后劲兵　千人，课民出马，民以十牛易一马，山后之人皆怨，而兵又不乐南行，至祁沟，关聚而谋为乱。文进有女少而美，存矩求为侧室。文进以其大将，不敢拒，虽与，心常歉之也。因与乱军杀存矩，反攻新州，不克，攻武州，又不克，遂奔于契丹。契丹使守平州。明宗即位，文进自平州率众　万归唐，明宗得之喜甚，以为善成军节度使，居岁余，徙镇威胜，加同平章事，入为上将军，出镇昭义，徙安远。晋高祖立，与契丹约为父子，文进惧不自安。天福元年冬，杀其行军司马姚知兆、副使杜重贵，送款于烈祖。烈祖遣祖全恩以兵二千阵于安陆，俟文进出，殿之而至。文进居　镇，颇有善政，兵民爱之。其将行也，从　骑至营中，别其裨将李藏机等，告以避契丹之意，将士皆拜为诀。烈祖以文进为天雄统军、宣润节度使。文进身长七尺，状貌伟然，自其奔契丹也，　引契丹攻掠幽蓟，虏其人民，教契丹以中国织𫟃工作无不备，契丹由此益强。同光中，契丹　以轻骑出入塞上，攻掠幽、赵，人无宁岁。唐兵屯涿州，岁时馈运，自瓦桥关至幽州，严斥堠，常苦钞夺，为唐患者十余年，皆文进为之也。及其来奔，始晦迹，务恭谨，礼接文士，谦谦若不足。其所谈论，近代朝廷仪制、台阁故事而已，未尝言兵。入为武卫上将军，以病卒初。文进攻新州，不克，夜走坠堑，一跃而出。明日视之，乃郡之黑龙潭也，绝岸　丈，深不可测。又尝有大蛇径至座间，引首及膝，文进取食饲之而去。由是自负，反复南北，终无挫衄焉。李金全，其先出于土谷浑。金全少为唐明宗厮养，以骁勇善骑射，常从战伐，以功为刺史。天成中，为龙武节度使，务为贪暴，罢归，献马百匹，居　日又献。明宗谓曰：卿患马多耶？何进献之　也？且卿在泾州，治状如何，无乃以马为事乎？金全惭不能对。徙镇横海，久之，罢为右卫上将军。晋高祖时，安州屯防使王晖杀节度使周瑰，高祖遣金全将骑兵千人，以往下诏招晖，许为刺史。又以信箭谕安州，不戮一人，且戒金全曰：无失吾信。金全未至，襄州安从进意晖必走江南，以精兵遮其要路。晖闻金全来，果西走，为从进兵所杀。金全后至，得晖余党　百人，皆送京师。晖之乱也，大掠城中三日，金全利其所掠赀，因擒其将武克和等十余人杀之。克和呼曰：王晖首乱，犹赐之信誓，以为刺史，我等何罪，反见杀耶？若朝廷之命，何以示信？苟将军持诏而杀降，亦将不免也。晋高祖不能诘，即以金全为安远军节度使。金全左都押衙胡汉荣用事所为多不法。晋高祖患之不欲因汉荣以累功臣为选廉吏贾仁沼代之。且召汉荣。汉荣教金全留巳而不遣。金全客庞令图谏曰：仁沼昔事王晏球有大功。晏球欲厚赏之仁沼退而不言此天下之忠臣也。及颁赐所俘物，仁沼悉以分故人亲戚之贫者，此天下之廉士也。宜纳仁沼而遣汉荣。汉荣闻之，夜使人杀令图而鸩仁沼。天福五年夏，晋高祖以马全节代金全，而仁沼二子欲诣京师诉其父冤。汉荣大惧，绐金全曰：前日天子召汉荣，公违诏而不遣。仁沼之死，其二子将诉于朝。今以全节代公，是召公对狱也。金全信之，遂送𣢾于烈祖。晋高祖发兵三万授马全节讨之，烈祖遣鄂州屯营使李承裕帅师迎之，金全来奔，行至泌川，引领北望，涕泣而诀。承裕入安州，大掠而还，为晋兵所蹑，大败我师于马黄谷，承裕战死，烈祖以金全为天威统军，迁润州节度使。汉隐帝时，李守贞以河中反，乞兵于金陵。金全与查文徽等出师沭阳。诸将锐于进取，金全独以为远，不相及，乃止。保大九年，以金全为大将，耀兵淮上。方与诸将会食，候言涧有羸兵　百，欲掩之，金全不许，曰：过涧者斩！及暮，伏兵四起，旌旗蔽日，金鼓闻　十里，金全曰：适可与战乎？及归，语人曰：吾得全军而还，为功大矣。其后不复用，卒于镇。
王彦俦，上蔡人也，少为本郡军校。同光末，诸郡皆乱，同辈六人告彦俦曰：天下纷纷，能者先立，我辈空自困，可相与起事。彦俦绐曰：吾当宿直，尔以兵入，吾为内应。是夜，六人果至，彦俦伏剑尽斩之，呼刺史曰：彦俦巡警无状，奸盗窃发，幸伏其罪矣，请公亲出以安众。刺史出，彦俦又斩之，自领州事。众不附，遂来奔于吴。烈祖以为都押衙，累迁和州刺史，入为天威统军。彦俦自以发迹凶乱，于是小心勤恪，烈祖善之，亲至其家拜其父。及烈祖受禅，拜池和节度使。时给事中常梦锡左迁池州幕府，彦俦待之尽礼，人称其有识量焉。林仁肇，建阳人也，刚毅有膂力，姿质伟岸，文身为虎儿，因谓之林虎儿。事闽为裨将，闽亡，潘承祐荐之，署为军校。周世宗征淮甸，仁肇将偏师出援寿州，攻城南大寨，斩获甚众，遂破濠州水栅，以功授淮南屯营应援使。周人据正阳浮桥以为粮道，仁肇率敢死士载刍稿，举火焚桥，溯流逆风，火弗及炽，合战不克，仁肇殿而退。周驸马都尉张永德猿臂善射，发无不毙，追仁肇射之，矢至，仁肇辄格去。永德惊曰：彼有人焉，未可逼也。及割地，拜润州节度使，移镇武昌。会李重进以杨州叛，朝廷讨平之，而淮南诸郡所守各不过千人，仁肇密说后主曰：中原承衰乱之后，前年征蜀，今取交广，还往　千里，兵必罢弊。请假臣兵　万北渡，直抵寿春，分据正阳，因其思旧之民，累年之粟，复取淮甸，势如转丸。仍乞臣起兵之日，闻于北朝，言臣据兵窃叛，事成归国，否则请族臣家，以明陛下之无贰。后主惊曰：尔无妄言，宗社危矣。乾德三年，以仁肇为洪州节度使，留守南都。仁肇素出于偏伍，虽在将帅之位，常与士卒均食同服，以故多得士心。又与皇甫继勋、朱令赟辈不恊，因搆仁肇求援皇朝，欲自王江西，后主潜使人鸩之。仁肇少有风疾，口气颇臭，医工云：肺掩不正，及遇鸩，而家人讶其不臭。翌日卒初，仁肇见知于陈乔，乔曰：令仁肇将外，吾掌机务，国虽迫蹙，未易图也。及仁肇死，乔叹曰：事势如此，而杀忠臣，吾不知其死所矣。此为乔死张本。
陈诲，建安人也，始生　月，足劲能履，其父异之，因小字阿铁。及长，超捷有勇，又呼为陈铁。事王氏有战功。建州被围，诲　出挑战，唐兵多苦之。及城陷，为王建封所获，将杀之。诲走自归查文徽，文徽礼之，复以为将，使领兵招怀散亡。文徽　表其能，闽人潘承祐亦荐之，授剑州刺史。破马先进，以功拜建州节度使，委以南方之事。诲缮修守备，郡政无𭣧。周师伐淮甸，诲遣其子德诚率师赴难。寿春之役，诸将多逗挠，唯德诚力战，未尝挫衄。师还，拜德诚和州刺史，诲由是恩宠日加，改其军名忠义以旌之。诸子皆至显职。在镇十年，以疾求罢，乃以其弟剑州刺史谦为留后，召诲还都，疾甚，后主亲往视之。未几卒。
申屠令坚。山东人也。无赖好博。膂力绝人。晋汉之间为盗犯法，械送京师。未至，谓守吏曰：吾不死则为健卒。因市酒为诀，守者皆　令坚破械逃去。保大七年，附贼帅咸师明来归。起卒伍。累迁偏将。淮甸兵起出援寿春，与林仁肇同破城南大寨，左右奋击，前无劲敌，遂复濠州。以功授神卫军都虞候。后主即位，常掌亲兵。开宝五年，除吉州刺史，委以边务，颇有节制。后主归于　京师，委谕顺命，令坚私约袁州刺史刘茂忠，不降，未发。而令坚卒。
南唐书卷之十二

[book_title]南唐书卷之十三
儒者传上第八
呜呼！西晋之亡也，左祍比肩，雕题接武，而衣冠典礼会于南史。五代之乱也，礼乐崩坏，文献俱亡，而儒衣书服盛于南唐。岂斯文之未丧，而天将有所寓欤？不然，则圣王之大典扫地尽矣。南唐累世好儒，而儒者之盛见于载籍，灿然可观。如韩熙载之不羁，江文蔚之高才，徐锴之典赡，高越之华藻，潘佑之清逸，皆能擅价于一时。而徐铉、汤悦、张洎之徒，又足以争名于天下。其余落落不可胜。　故曰江左三十年间，文物有元和之风，岂虚言乎！作儒者传。
韩熙载，字叔言，北海人也。弱冠擢进士第。同光末，北海军乱，推熙载父光嗣为留后。明宗即位，平北海，光嗣见杀，熙载来奔于吴。放荡嬉戏，不拘名节。里民赵氏女有美色，熙载娶为正室，连补和、常、滁三州从事，亦晏然不介意。烈祖受禅，除秘书郎，辅元宗于东宫，熙载谭笑而巳，不预世务。及元宗即位，拜虞部员外郎，史馆修撰。于是始言朝廷之事所当条理者，前后上。又吉凶礼仪不如式者，随事举正。由是宋齐丘之党大忌之。烈祖山陵，元宗以熙载知礼，遂兼太常博士。时江文蔚判寺，所议虽同，而谥法庙号皆成于熙载之手。既葬，迁知制诰。熙载性懒，朝直多阙，为冯延巳劾奏，罢其职。陈觉等丧师南闽，特赦不诛。熙载上疏。请置于法。元宗手札敦谕。而宋齐丘大怒。乃诬以　酒披猖。黜为和州司马。其实熙载生平不能饮久之。征为虞部郎中。史馆修撰。拜中书舍人。制诰典雅。有元和之风。建铁钱之议。迁兵部尚书。既而钱货渐弊。颇亦自悔。奉使中原，为感怀诗三章，署于馆壁云：未到故乡时，将为故乡好。及至亲得归，争如身不到。日前相识无一人，出入空伤我怀抱。风雨萧萧旅馆秋，归来窗下和衣倒。梦中忽到江南路，寻得花中旧居处。桃脸蛾眉笑出门，争向前头拥将去。又仆本江北人，今作江南客。再去江北游，举目无相识。金风吹我寒，秋月为谁白。不如归去来，江南有人忆。或问：江南何不食剥皮羊？熙载对曰：江南地产罗纨故尔。时皆不喻。迨熙载去，乃悟，使追之不及。中原使至，熙载接伴，绐曰：老夫窃观吾子音容气貌，一若先德，况忝世旧，故不可跪。使者因拜之。熙载才名远布四方，建碑表者，皆载金帛，求为之文，而常俸赐赉，月不下千缗。广纳儒生，苟有才艺，必延致门下，以舒雅之徒为门生高，第凡　十辈。由是所用之资，月入不供。及奉使临川，借官钱三十万，所司以月俸预纳。熙载上书诉之云：家无盈日之厨，野乏百金之产。累　百言。后主批其奏云：言伪而辩，古人恶之。熙载俸有常秩，锡赉尚优，而谓厨无盈日，无乃过欤！命有司放免逐月所刻料钱，仍赐内库绢百疋、绵千两，以充时服。熙载上谢，御批其略曰：水火相济，日月无私，既示其瑕疵，又怜其憔悴，免逋欠使资于昏旦，赐绵绢令御其风霜。神造虽洪，粉身未报。熙载畜女乐四十余人，不加检束，恣其出入，与宾客聚杂。后主累欲相之，而恶其如此，乃左授右庶子，分司于外。入朝辞，复上表乞住阙下，其略曰：朽作无生之骨，犹思仰慕于圣贤，生为万物之灵，宁使困穷于终老。魂凝象阙，心滞金门，程限至终，炎蒸渐盛。重念臣向化将逾于四纪，抒诚已历于三朝，无熯草之功，可资于国，有滔天之罪，见绝于时。陛下以无为之心，示好生之德，虽一命巳宽于时宥，叨感深仁而再迁，欲赴于遐征，转资阴德。今则羸形愈惫，壮志全消，老妻对面而呻呤，稚子环床而号哭。劲风振树，岂得长宁，逝水朝宗，不堪永诀。表上未报，于是尽出群婢，使之即散。后主乃喜，遂以为秘书监。群婢俄集如初，后主笑曰：吾于今乃知卿之心矣。复上书极陈时政，论古今之得失。书曰皇极要览，赠中书侍郎。开宝三年，病卒，年六十三。后主深痛惜之，以为不得熙载为相，欲追赠之，前代有此否？潘佑以谓晋刘稷之赠开府仪同三司，即其事也。乃赠熙载平章事，谥文靖，葬梅颐岗谢安墓侧，命集贤殿学士徐锴集其遗文，藏之书殿。熙载才高气逸，无所卑屈，举朝未尝拜一人。初严续请熙载撰其父可求神道碑，欲苟称誉，遗珍货巨万，仍辍未胜衣歌妓姿色纤妙者归焉。熙载受之。文既成，但叙其谱裔品秩而巳。续慊之封还熙载。熙载亦郤其赠。上写一阕于泥金带云。风柳摇摇无定枝。阳台云雨梦中归。他年蓬岛音尘断。留取樽前旧舞衣。宋齐丘自署碑碣。每求熙载写之。熙载以𥿄塞鼻。或问之。对曰。文臭而秽。喜提奖后进。每见一文可采者，辄自缮写，仍为播之声名。善谭论，听者忘倦。审音能舞，分书及画，名重当时，见者以为神仙中人。
江文蔚，字君章，许人也。长兴中，举进士，为河南府巡官。避权势，有高才，与韩熙载名相上下。而熙载不持检操。文蔚既擅价一时，又励行义。自为郎时，南唐礼仪草创，文蔚撰述朝觐、会同、祭祀、宴飨礼仪上之，遂正朝廷纪纲。烈祖殂，元宗以文蔚知礼，宜董治山陵事，除文蔚工部员外郎、判太常寺，以议葬礼。于是烈祖山陵制度，皆文蔚等裁定。既葬，以文蔚迁居谏职，以熙载迁知制诰，论者美之，以为各当其任。文蔚之居谏职，秉心贞亮，不容阿顺，每将言事，必多左迁。时宋齐丘、陈觉、冯延巳、魏岑皆以容悦得用，人情不平。及宋齐丘拜为谏议大夫，而延已为相，魏岑亦居近密。文蔚上表，其言曰：二公移去，未称民情；四罪尽除，方明国典。表既上，而元宗恶其大言，黜为江州司士。延巳亦罢相，出镇临川，岑犹在职未几。延巳自临川再入相，宣内制毕，拜恩阙下，百寮皆言曰：白麻甚嘉，犹不称文蔚表尔。其直言见重于时者如此。后事亡。
高越，燕人也，少举进士，清警有才思，文价蔼于北土，时威武军节度使卢文进有女，美而慧，善属文，时称女学士。越闻而慕焉。往谒文进，文进以妻之。晋高祖即位，文进南奔，越与之俱来。初投鄂帅张宣，久不见知。越以鹰诗诮之曰：晴空不碍摩天翮，未肯平原浅草飞。遂至广陵。烈祖爱其词学。时齐国立制，凡祷祠燕饯之文，越多为撰之。烈祖受禅，累迁礼部员外、中书舍人。保大中，诸将取潭、衡，举朝称庆。越谓潭衡一时之凶乱，取之甚易；观诸将之才，善守为难。既而进兵于衡，遂杀子建期，进攻潭州。边镐、遁归，诸郡皆降，举无遗策。是时，越与江文蔚俱以辞赋知名，故江淮士者，品论人物，皆以越为首称。旧史多亡。
孙鲂，字伯鱼，性聪敏好学。唐末都官员外郎郑谷避乱归江淮，鲂从之游，故其所吟诗颇有郑体。及吴武王据有江淮，文雅之士骈集，遂与沈彬、李建勋为诗社。彬好评诗，建勋尝与彬议，时鲂不在席，以鲂诗诘之。彬曰：此非有风雅制度，但得人间烟火气多尔。鲂遽出让彬曰：非有风雅固然，而谓得人间烟火气，何耶？彬笑曰：子夜坐句云：划多灰杂苍虬迹，坐久烟消宝鸭香。非𬙎上作而何？阖座大笑。金山寺题咏，众因称道。唐张祐有僧归夜船月，龙出晓堂云之句欲和，众皆阁笔。鲂复吟云：山载江心寺，鱼龙是四邻。楼台悬倒影，钟磬隔嚣尘。过橹妨僧定，惊涛溅佛身。谁言题咏处，流响更无人。时人号为绝唱。有诗百篇行于世。烈祖召见，授宗正郎。卒！呜呼！居田里中而妄意天下者。士之志也。昔贾谊欲系单于之颈。远羁南越。未必践言。而志之所尚。岂易量耶。韩熙载初与李榖相善。及熙载南奔。榖送至正阳。酒酣临诀。熙载谓榖曰。江淮用吾为相。当长驱以定中原。榖曰。中国用吾为相。取江淮如探囊中物尔。周师南征，命榖为将，以取淮南，而熙载落魄，终不得大用。及其既死，假之名器，与夫生不能用，死而诔之者何异哉！
南唐书卷之十三

[book_title]南唐书卷之十四
儒者传下第九
刘洞，庐陵人也。少游庐山，学诗于陈贶，精思不懈，至浃日不盥贶卒犹居二十年。诗长于五言，自号五言。金城，后主即位，诣金陵献诗百篇。后主览其首篇石城怀古云：石城古岸头，一望思悠悠。几许六朝事，不禁江水流。后主掩卷，为之改容，不复读其余者。洞羁旅二年，俟召不报，遂还庐陵。与同门夏宝松相善，陈贶尝谓巳诗埒贾岛，洞亦自言有浪仙之体，恨不得与之同时言诗也。虔州陈德诚尤重其词学，及金陵受围，洞为诗署于路旁云：千里长江皆渡马，十年养士得何人。又云：翻忆潘郎章奏内，阴阴日暮好沾巾。初潘佑表云，家国阴阴，如日将暮。洞以讥之。开宝八年，卒其遗集行于世。贾岛字浪仙。江为其先宋州人，避乱建阳，遂为建阳人。游庐山白鹿洞，师事处士陈贶，居二十年，有风人之体。时金陵初复唐制，以进士取人，为有题白鹿寺诗云：吟登萧寺旃檀阁，　倚王家玳瑁筵。元宗南迁，驻于寺，见其诗，称善久之为，由是傲肆，自谓俯拾青紫。乃诣金陵求举，屡黜于有司，为怏怏不能自巳。欲束书亡越，而会同谋者上变。按得其状，伏罪。为尝吟隋堤柳诗云：锦缆龙舟万里来，　乡繁盛忽尘埃。空余两岸千株柳，雨叶风花作恨媒。盛传于时。
汪台符，歙州人也。能文章，通古今，有王佐才。闻烈祖移镇金陵，台符上书陈民间利害十余条，大率以富国阜民为务，烈祖善之。而宋齐丘疾其才高，屡为诋訾，台符由是不平。齐丘始字超回，台符贻书诮之曰：闻足下齐大圣以为名，超亚圣以称字。齐丘大惭，改字子嵩。因使亲信诱台符乘舟痛饮
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:48:32-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>