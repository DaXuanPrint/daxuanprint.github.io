<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一　周纪一,卷二　周纪二,卷三　周纪三,卷四　周纪四,卷五　周纪五,卷六　秦纪一,卷七　秦纪二,卷八　秦纪三,卷九　汉纪一,卷十　汉纪二,卷十一　汉纪三,卷十二　汉纪四,卷十三　汉纪五,卷十四　汉纪六,卷十五　汉纪七,卷十六　汉纪八,卷十七　汉纪九,卷十八　汉纪十,卷十九　汉纪十一,卷二十　汉纪十二,卷二十一。　汉纪十三,卷二十二　汉纪十四,卷二三　汉纪十五,卷二十四　汉纪十六,卷二十五　汉纪十七,卷二十六　汉纪十八,卷第二十七　汉纪十九,卷二十八　汉纪二十,卷二十九　汉纪二十一,卷三十　汉纪二十二,卷">
<meta name="description" content="这是一部编年体通史，共有294卷，系宋朝司马光编撰。书中内容从周威烈王二十三年(前403年)到周显德六年。(959年)止，记载了从战国到五代的历史。宋治平元年(1064年)，光进《通志》，记述了从战国到秦二世年间的历史。宋英宗大加赞赏，命其再纂《历代君臣事迹》，并于始平二年(1065年)设立崇文院，选范祖禹、刘恕、司马康等为助手，使用龙阁、天章、三馆等所藏的书籍，采杂史诸书达222家，终于在元丰七年(1084年)编纂完毕，历时20年。。计有周纪5卷，秦纪3卷，汉纪60卷，梁纪22卷，陈纪10卷，隋纪8卷，">
<title>资治通鉴_司马光_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">资治通鉴</span> <br/>
          作者： <span class="inputVal" id="bkauthor">司马光</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]3192807</span> <br/>
          说明： <span class="inputVal" id="bkdec">这是一部编年体通史，共有294卷，系宋朝司马光编撰。书中内容从周威烈王二十三年(前403年)到周显德六年 (959年)止，记载了从战国到五代的历史。宋治平元年(1064年)，光进《通志》，记述了从战国到秦二世年间的历史。宋英宗大加赞赏，命其再纂《历代君臣事迹》，并于始平二年(1065年)设立崇文院，选范祖禹、刘恕、司马康等为助手，使用龙阁、天章、三馆等所藏的书籍，采杂史诸书达222家，终于在元丰七年(1084年)编纂完毕，历时20年。 计有周纪5卷，秦纪3卷，汉纪60卷，梁纪22卷，陈纪10卷，隋纪8卷，唐纪81卷，后梁纪6卷，后唐纪8卷，后晋纪6卷，后汉纪4卷，后周纪5卷。宋神宗赵顼以“鉴于往事，有资于治道”，赐名为《资治通鉴》。光进后来另编有《考异》30卷，以辨正历史事件的不同记载;《目录》300卷，作为本书的提纲;《通鉴举要历》80卷，作为全书的简编。宋代王应麟编有《通鉴地理通释》，对《资治通鉴》中的地名沿革进行了考证。朱熹编著的《资治通鉴纲目》创立了“纲目体”。元朝胡三省对《资治通鉴》中的难字注 其音义编成《资治通鉴音注》，《考异》和《目录》中的历法、天文及其注解分别附于《通鉴》正文。《通鉴》补遗纠误，详考典制，所引史料均标明出处，所以其价值甚高。明朝有严衍《资治通鉴补正》270卷。通行刻本以清嘉庆鄱阳胡克家校刻附有胡三省音注之版本为最佳。1956年，古籍出版社以胡氏本为底本，标点印行。今有中华书局第四次印刷本。</span> <br/>
          封面： <span class="inputVal" id="bkimg">Z_6978.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]资治通鉴
[book_author]司马光
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]3192807
[book_dec]这是一部编年体通史，共有294卷，系宋朝司马光编撰。书中内容从周威烈王二十三年(前403年)到周显德六年 (959年)止，记载了从战国到五代的历史。宋治平元年(1064年)，光进《通志》，记述了从战国到秦二世年间的历史。宋英宗大加赞赏，命其再纂《历代君臣事迹》，并于始平二年(1065年)设立崇文院，选范祖禹、刘恕、司马康等为助手，使用龙阁、天章、三馆等所藏的书籍，采杂史诸书达222家，终于在元丰七年(1084年)编纂完毕，历时20年。 计有周纪5卷，秦纪3卷，汉纪60卷，梁纪22卷，陈纪10卷，隋纪8卷，唐纪81卷，后梁纪6卷，后唐纪8卷，后晋纪6卷，后汉纪4卷，后周纪5卷。宋神宗赵顼以“鉴于往事，有资于治道”，赐名为《资治通鉴》。光进后来另编有《考异》30卷，以辨正历史事件的不同记载;《目录》300卷，作为本书的提纲;《通鉴举要历》80卷，作为全书的简编。宋代王应麟编有《通鉴地理通释》，对《资治通鉴》中的地名沿革进行了考证。朱熹编著的《资治通鉴纲目》创立了“纲目体”。元朝胡三省对《资治通鉴》中的难字注 其音义编成《资治通鉴音注》，《考异》和《目录》中的历法、天文及其注解分别附于《通鉴》正文。《通鉴》补遗纠误，详考典制，所引史料均标明出处，所以其价值甚高。明朝有严衍《资治通鉴补正》270卷。通行刻本以清嘉庆鄱阳胡克家校刻附有胡三省音注之版本为最佳。1956年，古籍出版社以胡氏本为底本，标点印行。今有中华书局第四次印刷本。
[book_img]Z_6978.jpg


[book_title]卷一　周紀一
起著雍攝提格（戊寅），盡玄黓困敦（壬子），凡三十五年。
[爾雅：太歲在甲曰閼逢，在乙曰旃蒙，在丙曰柔兆，在丁曰強圉，在戊曰著雍，在己曰屠維，在庚曰上章，在辛曰重光，在壬曰玄黓，在癸曰昭陽，是為歲陽。在寅曰攝提格，在卯曰單閼，在辰曰執徐，在巳曰大荒落，在午曰敦牂，在未曰協洽，在申曰涒灘，在酉曰作噩，在戌曰掩茂，在亥曰大淵獻，在子曰困敦，在丑曰赤奮若，是為歲陰。周紀分註「起著雍攝提格」，起戊寅也。「盡玄黓困敦」，盡壬子也。閼，讀如字；史記作「焉」，於乾翻。著，陳如翻。雍，於容翻。黓，逸職翻。單閼，上音丹，又特連翻；下烏葛翻，又於連翻。牂，作郎翻。涒，吐魂翻。灘，吐丹翻。困敦，音頓。杜預世族譜曰：周，黃帝之苗裔，姬姓。后稷之後，封於邰；及夏衰，稷子不窋竄於西戎。至十二代孫太王，避狄遷岐；至孫文王受命，武王克商而有天下。自武王至平王凡十三世，自平王至威烈王又十八世，自威烈王至赧王又五世。張守節曰：因太王居周原，國號曰周。地理志云：右扶風美陽縣岐山西北中水鄉，周太王所邑。括地志云：故周城一名美陽城，在雍州武功縣西北二十五里。紀，理也，統理衆事而繫之年月。溫公繫年用春秋之法，因史、漢本紀而謂之紀。邰，湯來翻。夏，戶雅翻。窋，竹律翻。在雍，於用翻。]
威烈王二十三年（戊寅、前四Ｏ三年）
初命晉大夫魏斯、趙籍、韓虔為諸侯。
臣光曰：臣聞天子之職莫大於禮，禮莫大於分，分莫大於名。何謂禮？紀綱是也。何謂分？君、臣是也。何謂名？公、侯、卿、大夫是也。
夫以四海之廣，兆民之衆，受制於一人，雖有絕倫之力，高世之智，莫不奔走而服役者，豈非以禮為之紀綱哉！是故天子統三公，三公率諸侯，諸侯制卿大夫，卿大夫治士庶人。貴以臨賤，賤以承貴。上之使下猶心腹之運手足，根本之制支葉，下之事上猶手足之衞心腹，支葉之庇本根，然後能上下相保而國家治安。故曰天子之職莫大於禮也。
文王序易，以乾、坤為首。孔子繫之曰：「天尊地卑，乾坤定矣。卑高以陳，貴賤位矣。」言君臣之位猶天地之不可易也。春秋抑諸侯，尊王室，王人雖微，序於諸侯之上，以是見聖人於君臣之際未嘗不惓惓也。非有桀、紂之暴，湯、武之仁，人歸之，天命之，君臣之分當守節伏死而已矣。是故以微子而代紂則成湯配天矣，以季札而君吳則太伯血食矣，然二子寧亡國而不為者，誠以禮之大節不可亂也。故曰禮莫大於分也。
夫禮，辨貴賤，序親疏，裁羣物，制庶事，非名不著，非器不形。名以命之，器以別之，然後上下粲然有倫，此禮之大經也。名器旣亡，則禮安得獨在哉！昔仲叔于奚有功於衞，辭邑而請繁纓，孔子以為不如多與之邑。惟名與器，不可以假人，君之所司也；政亡則國家從之。衞君待孔子而為政，孔子欲先正名，以為名不正則民無所措手足。夫繁纓，小物也，而孔子惜之；正名，細務也，而孔子先之：誠以名器旣亂則上下無以相保故也。夫事未有不生於微而成於著，聖人之慮遠，故能謹其微而治之，衆人之識近，故必待其著而後救之；治其微則用力寡而功多，救其著則竭力而不能及也。易曰：「履霜堅冰至，」書曰：「一日二日萬幾，」謂此類也。故曰分莫大於名也。
嗚呼！幽、厲失德，周道日衰，綱紀散壞，下陵上替，諸侯專征，大夫擅政，禮之大體什喪七八矣，然文、武之祀猶緜緜相屬者，蓋以周之子孫尚能守其名分故也。何以言之？昔晉文公有大功於王室，請隧於襄王，襄王不許，曰：「王章也。未有代德而有二王，亦叔父之所惡也。不然，叔父有地而隧，又何請焉！」文公於是懼而不敢違。是故以周之地則不大於曹、滕，以周之民則不衆於邾、莒，然歷數百年，宗主天下，雖以晉、楚、齊、秦之強不敢加者，何哉？徒以名分尚存故也。至於季氏之於魯，田常之於齊，白公之於楚，智伯之於晉，其勢皆足以逐君而自為，然而卒不敢者，豈其力不足而心不忍哉，乃畏奸名犯分而天下共誅之也。今晉大夫暴蔑其君，剖分晉國，天子旣不能討，又寵秩之，使列於諸侯，是區區之名分復不能守而幷棄之也。先王之禮於斯盡矣。
或者以為當是之時，周室微弱，三晉強盛，雖欲勿許，其可得乎！是大不然。夫三晉雖強，苟不顧天下之誅而犯義侵禮，則不請於天子而自立矣。不請於天子而自立，則為悖逆之臣，天下苟有桓、文之君，必奉禮義而征之。今請於天子而天子許之，是受天子之命而為諸侯也，誰得而討之！故三晉之列於諸侯，非三晉之壞禮，乃天子自壞之也。
嗚呼！君臣之禮旣壞矣，則天下以智力相雄長，遂使聖賢之後為諸侯者，社稷無不泯絕，生民之類糜滅幾盡，豈不哀哉！
初，智宣子將以瑤為後，智果曰：「不如宵也。瑤之賢於人者五，其不逮者一也。美鬢長大則賢，射御足力則賢，伎藝畢給則賢，巧文辯惠則賢，強毅果敢則賢；如是而甚不仁。夫以其五賢陵人而以不仁行之，其誰能待之？若果立瑤也，智宗必滅。」弗聽。智果別族於太史，為輔氏。
趙簡子之子，長曰伯魯，幼曰無恤。將置後，不知所立，乃書訓戒之辭於二簡，以授二子曰：「謹識之！」三年而問之，伯魯不能舉其辭；求其簡，已失之矣。問無恤，誦其辭甚習；求其簡，出諸袖中而奏之。於是簡子以無恤為賢，立以為後。
簡子使尹鐸為晉陽，請曰：「以為繭絲乎？抑為保障乎？」簡子曰：「保障哉！」尹鐸損其戶數。簡子謂無恤曰：「晉國有難，而無以尹鐸為少，無以晉陽為遠，必以為歸。」
及智宣子卒，智襄子為政，與韓康子、魏桓子宴於藍臺。智伯戲康子而侮段規。智國聞之，諫曰：「主不備難，難必至矣！」智伯曰：「難將由我。我不為難，誰敢興之！」對曰：「不然。夏書有之：『一人三失，怨豈在明，不見是圖。』夫君子能勤小物，故無大患。今主一宴而恥人之君相，又弗備，曰『不敢興難』，無乃不可乎！蜹、蟻、蜂、蠆，皆能害人，況君相乎！」弗聽。
智伯請地於韓康子，康子欲弗與。段規曰：「智伯好利而愎，不與，將伐我；不如與之。彼狃於得地，必請於他人；他人不與，必嚮之以兵，然後我得免於患而待事之變矣。」康子曰：「善。」使使者致萬家之邑於智伯。智伯悅。又求地於魏桓子，桓子欲弗與。任章曰：「何故弗與？」桓子曰：「無故索地，故弗與。」任章曰：「無故索地，諸大夫必懼；吾與之地，智伯必驕。彼驕而輕敵，此懼而相親；以相親之兵待輕敵之人，智氏之命必不長矣。周書曰：『將欲敗之，必姑輔之。將欲取之，必姑與之。』主不如與之，以驕智伯，然後可以擇交而圖智氏矣，柰何獨以吾為智氏質乎！」桓子曰：「善。」復與之萬家之邑一。
智伯又求蔡、皋狼之地於趙襄子，襄子弗與。智伯怒，帥韓、魏之甲以攻趙氏。襄子將出，曰：「吾何走乎？」從者曰：「長子近，且城厚完。」襄子曰：「民罷力以完之，又斃死以守之，其誰與我！」從者曰：「邯鄲之倉庫實。」襄子曰：「浚民之膏澤以實之，又因而殺之，其誰與我！其晉陽乎，先主之所屬也，尹鐸之所寬也，民必和矣。」乃走晉陽。
三家以國人圍而灌之，城不浸者三版；沈竈產鼃，民無叛意。智伯行水，魏桓子御，韓康子驂乘。智伯曰：「吾乃今知水可以亡人國也。」桓子肘康子，康子履桓子之跗，以汾水可以灌安邑，絳水可以灌平陽也。絺疵謂智伯曰：「韓、魏必反矣。」智伯曰：「子何以知之？」絺疵曰：「以人事知之。夫從韓、魏之兵以攻趙，趙亡，難必及韓、魏矣。今約勝趙而三分其地，城不沒者三版，人馬相食，城降有日，而二子無喜志，有憂色，是非反而何？」明日，智伯以絺疵之言告二子，二子曰：「此夫讒人欲為趙氏游說，使主疑於二家而懈於攻趙氏也。不然，夫二家豈不利朝夕分趙氏之田，而欲為危難不可成之事乎！」二子出，絺疵入曰：「主何以臣之言告二子也？」智伯曰：「子何以知之？」對曰：「臣見其視臣端而趨疾，知臣得其情故也。」智伯不悛。絺疵請使於齊。
趙襄子使張孟談潛出見二子，曰：「臣聞脣亡則齒寒。今智伯帥韓、魏以攻趙，趙亡則韓、魏為之次矣。」二子曰：「我心知其然也；恐事末遂而謀泄，則禍立至矣。」張孟談曰：「謀出二主之口，入臣之耳，何傷也！」二子乃潛與張孟談約，為之期日而遣之。襄子夜使人殺守隄之吏，而決水灌智伯軍。智伯軍救水而亂，韓、魏翼而擊之，襄子將卒犯其前，大敗智伯之衆，遂殺智伯，盡滅智氏之族。唯輔果在。
臣光曰：智伯之亡也，才勝德也。夫才與德異，而世俗莫之能辨，通謂之賢，此其所以失人也。夫聰察強毅之謂才，正直中和之謂德。才者，德之資也；德者，才之帥也。雲夢之竹，天下之勁也；然而不矯揉，不羽括，則不能以入堅。棠谿之金，天下之利也；然而不鎔範，不砥礪，則不能以擊強。是故才德全盡謂之「聖人」，才德兼亡謂之「愚人」；德勝才謂之「君子」，才勝德謂之「小人」。凡取人之術，苟不得聖人、君子而與之，與其得小人，不若得愚人。何則？君子挾才以為善，小人挾才以為惡。挾才以為善者，善無不至矣；挾才以為惡者，惡亦無不至矣。愚者雖欲為不善，智不能周，力不能勝，譬如乳狗搏人，人得而制之。小人智足以遂其姦，勇足以決其暴，是虎而翼者也，其為害豈不多哉！夫德者人之所嚴，而才者人之所愛；愛者易親，嚴者易疏，是以察者多蔽於才而遺於德。自古昔以來，國之亂臣，家之敗子，才有餘而德不足，以至於顛覆者多矣，豈特智伯哉！故為國為家者苟能審於才德之分而知所先後，又何失人之足患哉！
三家分智氏之田。趙襄子漆智伯之頭，以為飲器。智伯之臣豫讓欲為之報仇，乃詐為刑人，挾匕首，入襄子宮中塗廁。襄子如廁心動，索之，獲豫讓。左右欲殺之，襄子曰：「智伯死無後，而此人欲為報仇，真義士也，吾謹避之耳。」乃舍之。豫讓又漆身為癩，吞炭為啞。行乞於市，其妻不識也。行見其友，其友識之，為之泣曰：「以子之才，臣事趙孟，必得近幸。子乃為所欲為，顧不易邪？何乃自苦如此？求以報仇，不亦難乎！」豫讓曰：「旣已委質為臣，而又求殺之，是二心也。凡吾所為者，極難耳。然所以為此者，將以愧天下後世之為人臣懷二心者也。」襄子出，豫讓伏於橋下。襄子至橋，馬驚；索之，得豫讓，遂殺之。
襄子為伯魯之不立也，有子五人，不肯置後。封伯魯之子於代，曰代成君，早卒；立其子浣為趙氏後。襄子卒，弟桓子逐浣而自立；一年卒。趙氏之人曰：「桓子立非襄主意。」乃共殺其子，復迎浣而立之，是為獻子。獻子生籍，是為烈侯。魏斯者，魏桓子之孫也，是為文侯。韓康子生武子；武子生虔，是為景侯。
魏文侯以卜子夏、田子方為師。每過段干木之廬必式。四方賢士多歸之。
文侯與羣臣飲酒，樂，而天雨，命駕將適野。左右曰：「今日飲酒樂，天又雨，君將安之？」文侯曰：「吾與虞人期獵，雖樂，豈可無一會期哉！」乃往，身自罷之。
韓借師於魏以伐趙，文侯曰：「寡人與趙，兄弟也，不敢聞命。」趙借師於魏以伐韓，文侯應之亦然。二國皆怒而去。已而知文侯以講於己也，皆朝于魏。魏於是始大於三晉，諸侯莫能與之爭。
使樂羊伐中山，克之；以封其子擊。文侯問於羣臣曰：「我何如主？」皆曰：「仁君。」任座曰：「君得中山，不以封君之弟而以封君之子，何謂仁君！」文侯怒，任座趨出。次問翟璜，對曰：「仁君。」文侯曰：「何以知之？」對曰：「臣聞君仁則臣直。嚮者任座之言直，臣是以知之。」文侯悅，使翟璜召任座而反之，親下堂迎之，以為上客。
文侯與田子方飲，文侯曰：「鍾聲不比乎？左高。」田子方笑。文侯曰：「何笑？」子方曰：「臣聞之，君明樂官，不明樂音。今君審於音，臣恐其聾於官也。」文侯曰：「善。」
子擊出，遭田子方於道，下車伏謁。子方不為禮。子擊怒，謂子方曰：「富貴者驕人乎？貧賤者驕人乎？」子方曰：「亦貧賤者驕人耳，富貴者安敢驕人！國君而驕人則失其國，大夫而驕人則失其家。失其國者未聞有以國待之者也，失其家者未聞有以家待之者也。夫士貧賤者，言不用，行不合，則納履而去耳，安往而不得貧賤哉！」子擊乃謝之。
文侯謂李克曰：「先生嘗有言曰：『家貧思良妻；國亂思良相。』今所置非成則璜，二子何如？」對曰：「卑不謀尊，疏不謀戚。臣在闕門之外，不敢當命。」文侯曰：「先生臨事勿讓！」克曰：「君弗察故也。居視其所親，富視其所與，達視其所舉，窮視其所不為，貧視其所不取，五者足以定之矣，何待克哉！」文侯曰：「先生就舍，吾之相定矣。」李克出，見翟璜。翟璜曰：「今者聞君召先生而卜相，果誰為之？」克曰：「魏成。」翟璜忿然作色曰：「西河守吳起，臣所進也。君內以鄴為憂，臣進西門豹。君欲伐中山，臣進樂羊。中山已拔，無使守之，臣進先生。君之子無傅，臣進屈侯鮒。以耳目之所睹記，臣何負於魏成！」李克曰：「子言克於子之君者，豈將比周以求大官哉？君問相於克，克之對如是。所以知君之必相魏成者，魏成食祿千鍾，什九在外，什一在內；是以東得卜子夏、田子方、段干木。此三人者，君皆師之；子所進五人者，君皆臣之。子惡得與魏成比也！」翟璜逡巡再拜曰：「璜，鄙人也，失對，願卒為弟子！」
吳起者，衞人，仕於魯。齊人伐魯，魯人欲以為將，起取齊女為妻，魯人疑之，起殺妻以求將，大破齊師。或譖之魯侯曰：「起始事曾參，母死不奔喪，曾參絕之；今又殺妻以求為君將。起，殘忍薄行人也！且以魯國區區而有勝敵之名，則諸侯圖魯矣。」起恐得罪，聞魏文侯賢，乃往歸之。文侯問諸李克，李克曰：「起貪而好色；然用兵，司馬穰苴弗能過也。」於是文侯以為將，擊秦，拔五城。
起之為將，與士卒最下者同衣食，臥不設席，行不騎乘，親裹贏糧，與士卒分勞苦。卒有病疽者，起為吮之。卒母聞而哭之。人曰：「子，卒也，而將軍自吮其疽，何哭為？」母曰：「非然也。往年吳公吮其父疽，其父戰不旋踵，遂死於敵。吳公今又吮其子，妾不知其死所矣，是以哭之。」
燕湣公薨，子僖公立。
威烈王二十四年（己卯、前四Ｏ二年）
王崩，子安王驕立。
盜殺楚聲王，國人立其子悼王。
安王元年（庚辰、前四Ｏ一年）
秦伐魏，至陽孤。
安王二年（辛巳、前四ＯＯ年）
魏、韓、趙伐楚，至桑丘。
鄭圍韓陽翟。
韓景侯薨，子烈侯取立。
趙烈侯薨，國人立其弟武侯。
秦簡公薨，子惠公立。
安王三年（壬午、前三九九年）
王子定奔晉。
虢山崩，壅河。
安王四年（癸未、前三九八年）
楚圍鄭。鄭人殺其相駟子陽。
安王五年（甲申、前三九七年）
日有食之。
三月，盜殺韓相俠累。俠累與濮陽嚴仲子有惡。仲子聞軹人聶政之勇，以黃金百溢為政母壽，欲因以報仇。政不受，曰：「老母在，政身未敢以許人也！」及母卒，仲子乃使政刺俠累。俠累方坐府上，兵衞甚衆，聶政直入上階，刺殺俠累，因自皮面決眼，自屠出腸。韓人暴其尸於市，購問，莫能識。其姊嫈聞而往，哭之曰：「是軹深井里聶政也！以妾尚在之故，重自刑以絕從。妾柰何畏歿身之誅，終滅賢弟之名！」遂死於政尸之旁。
安王六年（乙酉、前三九六年）
鄭駟子陽之黨弒繻公，而立其弟乙，是為康公。
宋悼公薨，子休公田立。
安王八年（丁亥、前三九四年）
齊伐魯，取最。
鄭負黍叛，復歸韓。
安王九年（戊子、前三九三年）
魏伐鄭。
晉烈公薨，子孝公傾立。
安王十一年（庚寅、前三九一年）
秦伐韓宜陽，取六邑。
初，田常生襄子盤，盤生莊子白，白生太公和。是歲，齊田和遷齊康公於海上，使食一城，以奉其先祀。
安王十二年（辛卯、前三九Ｏ年）
秦、晉戰于武城。
齊伐魏，取襄陽。
魯敗齊師于平陸。
安王十三年（壬辰、前三八九年）
秦侵晉。
齊田和會魏文侯、楚人、衞人于濁澤，求為諸侯。魏文侯為之請於王及諸侯，王許之。
安王十五年（甲午、前三八七年）
秦伐蜀，取南鄭。
魏文侯薨，太子擊立，是為武侯。
武侯浮西河而下，中流顧謂吳起曰：「美哉山河之固，此魏國之寶也！」對曰：「在德不在險。昔三苗氏，左洞庭，右彭蠡；德義不脩，禹滅之。夏桀之居，左河濟，右泰華，伊闕在其南，羊腸在其北；脩政不仁，湯放之。商紂之國，左孟門，右太行，常山在其北，大河經其南；脩政不德，武王殺之。由此觀之，在德不在險。若君不脩德，舟中之人皆敵國也！」武侯曰：「善。」
魏置相，相田文。吳起不悅，謂田文曰：「請與子論功可乎？」田文曰：「可。」起曰：「將三軍，使士卒樂死，敵國不敢謀，子孰與起？」文曰：「不如子。」起曰：「治百官，親萬民，實府庫，子孰與起？」文曰：「不如子。」起曰：「守西河，秦兵不敢東鄉，韓、趙賓從，子孰與起？」文曰：「不如子。」起曰：「此三者子皆出吾下，而位居吾上，何也？」文曰：「主少國疑，大臣未附，百姓不信，方是之時，屬之子乎，屬之我乎？」起默然良久曰：「屬之子矣！」
久之，魏相公叔尚主而害吳起。公叔之僕曰：「起易去也。起為人剛勁自喜。子先言於君曰：『吳起，賢人也，而君之國小，臣恐起之無留心也。君盍試延以女，起無留心，則必辭矣。』子因與起歸而使公主辱子，起見公主之賤子也，必辭，則子之計中矣。」公叔從之，吳起果辭公主。魏武侯疑之而未信，起懼誅，遂奔楚。
楚悼王素聞其賢，至則任之為相。起明灋審令，捐不急之官，廢公族疏遠者，以撫養戰鬬之士，要在強兵，破遊說之言從橫者。於是南平百越，北卻三晉，西伐秦，諸侯皆患楚之強；而楚之貴戚大臣多怨吳起者。
秦惠公薨，子出公立。
趙武侯薨，國人復立烈侯之太子章，是為敬侯。
韓烈侯薨，子文侯立。
安王十六年（乙未、前三八六年）
初命齊大夫田和為諸侯。
趙公子朝作亂，出奔魏；與魏襲邯鄲，不克。
安王十七年（丙申、前三八五年）
秦庶長改逆獻公于河西而立之；殺出子及其母，沈之淵旁。
齊伐魯。
韓伐鄭，取陽城；伐宋，執宋公。
齊太公薨，子桓公午立。
安王十九年（戊戌、前三八三年）
魏敗趙師于兔臺。
安王二十年（己亥、前三八二年）
日有食之，旣。
安王二十一年（庚子、前三八一年）
楚悼王薨。貴戚大臣作亂，攻吳起；起走之王尸而伏之。擊起之徒因射刺起，並中王尸。旣葬，肅王卽位，使令尹盡誅為亂者；坐起夷宗者七十餘家。
安王二十二年（辛丑、前三八Ｏ年）
齊伐燕，取桑丘。魏、韓、趙伐齊，至桑丘。
安王二十三年（壬寅、前三七九年）
趙襲衞，不克。
齊康公薨，無子，田氏遂幷齊而有之。
是歲，齊桓公亦薨，子威王因齊立。
安王二十四年（癸卯、前三七八年）
狄敗魏師于澮。
魏、韓、趙伐齊，至靈丘。
晉孝公薨，子靖公俱酒立。
安王二十五年（甲辰、前三七七年）
蜀伐楚，取茲方。
子思言苟變於衞侯曰：「其才可將五百乘。」公曰：「吾知其可將；然變也嘗為吏，賦於民而食人二雞子，故弗用也。」子思曰：「夫聖人之官人，猶匠之用木也，取其所長，棄其所短；故〈木巳〉梓連抱而有數尺之朽，良工不棄。今君處戰國之世，選爪牙之士，而以二卵棄干城之將，此不可使聞於鄰國也。」公再拜曰：「謹受敎矣。」
衞侯言計非是，而羣臣和者如出一口。子思曰：「以吾觀衞，所謂『君不君，臣不臣』者也。」公丘懿子曰：「何乃若是？」子思曰：「人主自臧，則衆謀不進。事是而臧之，猶卻衆謀，況和非以長惡乎！夫不察事之是非而悅人讚己，闇莫甚焉；不度理之所在而阿諛求容，諂莫甚焉。君闇臣諂，以居百姓之上，民不與也。若此不已，國無類矣！」
子思言於衞侯曰：「君之國事將日非矣！」公曰：「何故？」對曰：「有由然焉。君出言自以為是，而卿大夫莫敢矯其非；卿大夫出言亦自以為是，而士庶人莫敢矯其非。君臣旣自賢矣，而羣下同聲賢之，賢之則順而有福，矯之則逆而有禍，如此則善安從生！詩曰：『具曰予聖，誰知烏之雌雄？』抑亦似君之君臣乎！」
魯穆公薨，子共公奮立。
韓文侯薨，子哀侯立。
安王二十六年（乙巳、前三七六年）
王崩，子烈王喜立。
魏、韓、趙共廢晉靖公為家人而分其地。
烈王元年（丙午、前三七五年）
日有食之。
韓滅鄭，因徒都之。
趙敬侯薨，子成侯種立。
烈王三年（戊申、前三七三年）
燕敗齊師於林狐。
魯伐齊，入陽關。
魏伐齊，至博陵。
燕僖公薨，子桓公立。
宋休公薨，子辟公立。
衞慎公薨，子聲公訓立。
烈王四年（己酉、前三七二年）
趙伐衞，取都鄙七十三。
魏敗趙師于北藺。
烈王五年（庚戌、前三七一年）
魏伐楚，取魯陽。
韓嚴遂弒哀侯，國人立其子懿侯。初，哀侯以韓廆為相而愛嚴遂，二人甚相害也。嚴遂令人刺韓廆於朝，廆走哀侯，哀侯抱之；人刺韓廆，兼及哀侯。
魏武侯薨，不立太子，子罃與公中緩爭立，國內亂。
烈王六年（辛亥、前三七Ｏ年）
齊威王來朝。是時周室微弱，諸侯莫朝，而齊獨朝之，天下以此益賢威王。
趙伐齊，至鄄。
魏敗趙師于懷。
齊威王召卽墨大夫，語之曰：「自子之居卽墨也，毀言日至。然吾使人視卽墨，田野辟，人民給，官無事，東方以寧；是子不事吾左右以求助也！」封之萬家。召阿大夫，語之曰：「自子守阿，譽言日至。吾使人視阿，田野不辟，人民貧餒。昔日趙攻鄄，子不救；衞取薛陵，子不知；是子厚幣事吾左右以求譽也！」是日，烹阿大夫及左右嘗譽者。於是羣臣聳懼，莫敢飾詐，務盡其情，齊國大治，強於天下。
楚肅王薨，無子，立其弟良夫，是為宣王。
宋辟公薨，子剔成立。
烈王七年（壬子、前三六九年）
日有食之。
王崩，弟扁立，是為顯王。
魏大夫王錯出奔韓。公孫頎謂韓懿侯曰：「魏亂，可取也。」懿侯乃與趙成侯合兵伐魏，戰于濁澤，大破之，遂圍魏。成侯曰：「殺罃，立公中緩，割地而退，我二國之利也。」懿侯曰：「不可。殺魏君，暴也；割地而退，貪也。不如兩分之。魏分為兩，不強於宋、衞，則我終無魏患矣。」趙人不聽。懿侯不悅，以其兵夜去。趙成侯亦去。罃遂殺公中緩而立，是為惠王。
太史公曰：魏惠王所以身不死、國不分者，二國之謀不和也。若從一家之謀，魏必分矣。故曰：「君終，無適子，其國可破也。」

[book_title]卷二　周紀二
起昭陽赤奮若（癸丑），盡上章困敦（庚子），凡四十八年。
顯王元年（癸丑、前三六八年）
齊伐魏，取觀津。
趙侵齊，取長城。
顯王三年（乙卯、前三六六年）
魏、韓會于宅陽。
秦敗魏師、韓師于洛陽。
顯王四年（丙辰、前三六五年）
魏伐宋。
顯王五年（丁巳、前三六四年）
秦獻公敗三晉之師于石門，斬首六萬。王賜以黼黻之服。
顯王七年（己未、前三六二年）
魏敗韓師、趙師于澮。
秦、魏戰于少梁，魏師敗績；獲魏公孫痤。
衞聲公薨，子成侯速立。
燕桓公薨，子文公立。
秦獻公薨，子孝公立。孝公生二十一年矣。是時河、山以東強國六，淮、泗之間小國十餘，楚、魏與秦接界。魏築長城，自鄭濱洛以北有上郡；楚自漢中，南有巴、黔中：皆以夷翟遇秦，擯斥之，不得與中國之會盟。於是孝公發憤，布德修政，欲以強秦。
顯王八年（庚申、前三六一年）
孝公下令國中曰：「昔我穆公，自岐、雍之間修德行武，東平晉亂，以河為界，西霸戎翟，廣地千里，天子致伯，諸侯畢賀，為後世開業甚光美。會往者厲、躁、簡公、出子之不寧，國家內憂，未遑外事。三晉攻奪我先君河西地，醜莫大焉。獻公卽位，鎮撫邊境，徙治櫟陽，且欲東伐，復穆公之故地，修穆公之政令。寡人思念先君之意，常痛於心。賓客羣臣有能出奇計強秦者，吾且尊官，與之分土。」於是衞公孫鞅聞是令下，乃西入秦。
公孫鞅者，衞之庶孫也，好刑名之學。事魏相公叔痤，痤知其賢，未及進。會病，魏惠王往問之曰：「公叔病如有不可諱，將柰社稷何？」公叔曰：「痤之中庶子衞鞅，年雖少，有奇才，願君舉國而聽之！」王嘿然。公叔曰：「君卽不聽用鞅，必殺之，無令出境！」王許諾而去。公叔召鞅謝曰：「吾先君而後臣，故先為君謀，後以告子。子必速行矣！」鞅曰：「君不能用子之言任臣，又安能用子之言殺臣乎！」卒不去。王出，謂左右曰：「公叔病甚，悲乎，欲令寡人以國聽衞鞅也！旣又勸寡人殺之，豈不悖哉！」衞鞅旣至秦，因嬖臣景監以求見孝公，說以富國強兵之術；公大悅，與議國事。
顯王十年（壬戌、前三五九年）
衞鞅欲變法，秦人不悅。衞鞅言於秦孝公曰：「夫民不可與慮始，而可與樂成。論至德者不和於俗，成大功者不謀於衆。是以聖人苟可以強國，不法其故。」甘龍曰：「不然，緣法而治者，吏習而民安之。」衞鞅曰：「常人安於故俗，學者溺於所聞，以此兩者，居官守法可也，非所與論於法之外也。智者作法，愚者制焉；賢者更禮，不肖者拘焉。」公曰：「善。」以衞鞅為左庶長。卒定變法之令。令民為什伍而相收司、連坐，告姦者與斬敵首同賞，不告姦者與降敵同罰。有軍功者，各以率受上爵；為私鬬者，各以輕重被刑大小。僇力本業，耕織致粟帛多者，復其身；事末利及怠而貧者，舉以為收孥。宗室非有軍功論，不得為屬籍。明尊卑爵秩等級，各以差次名田宅、臣妾、衣服。有功者顯榮，無功者雖富無所芬華。
令旣具未布，恐民之不信，乃立三丈之木於國都市南門，募民有能徙置北門者予十金。民怪之，莫敢徙。復曰：「能徙者予五十金！」有一人徙之，輒予五十金。乃下令。
令行期年，秦民之國都言新令之不便者以千數。於是太子犯法。衞鞅曰：「法之不行，自上犯之。」太子，君嗣也，不可施刑，刑其傅公子虔，黥其師公孫賈。明日，秦人皆趨令。行之十年，秦國道不拾遺，山無盜賊，民勇於公戰，怯於私鬬，鄉邑大治。秦民初言令不便者，有來言令便。衞鞅曰：「此皆亂法之民也！」盡遷之於邊。其後民莫敢議令。
臣光曰：夫信者，人君之大寶也。國保於民，民保於信；非信無以使民，非民無以守國。是故古之王者不欺四海，霸者不欺四鄰，善為國者不欺其民，善為家者不欺其親。不善者反之，欺其鄰國，欺其百姓，甚者欺其兄弟，欺其父子。上不信下，下不信上，上下離心，以至於敗。所利不能藥其所傷，所獲不能補其所亡，豈不哀哉！昔齊桓公不背曹沫之盟，晉文公不貪伐原之利，魏文侯不棄虞人之期，秦孝公不廢徙木之賞。此四君者道非粹白，而商君尤稱刻薄，又處戰攻之世，天下趨於詐力，猶且不敢忘信以畜其民，況為四海治平之政者哉！
韓懿侯薨，子昭侯立。
顯王十一年（癸亥、前三五八年）
秦敗韓師于西山。
顯王十二年（甲子、前三五七年）
魏、韓會于鄗。
顯王十三年（乙丑、前三五六年）
趙、燕會于阿。
趙、齊、宋會于平陸。
顯王十四年（丙寅、前三五五年）
齊威王、魏惠王會田于郊。惠王曰：「齊亦有寶乎？」威王曰：「無有。」惠王曰：「寡人國雖小，尚有徑寸之珠，照車前後各十二乘者十枚。豈以齊大國而無寶乎？」威王曰：「寡人之所以為寶者與王異。吾臣有檀子者，使守南城，則楚人不敢為寇，泗上十二諸侯皆來朝。吾臣有盼子者，使守高唐，則趙人不敢東漁于河。吾吏有黔夫者，使守徐州，則燕人祭北門，趙人祭西門，徙而從者七千餘家。吾臣有種首者，使備盜賊，則道不拾遺。此四臣者，將照千里，豈特十二乘哉！」惠王有慚色。
秦孝公、魏惠王會于杜平。
魯共公薨，子康公毛立。
顯王十五年（丁卯、前三五四年）
秦敗魏師于元里，斬首七千級，取少梁。
魏惠王伐趙，圍邯鄲。楚王使景舍救趙。
顯王十六年（戊辰、前三五三年）
齊威王使田忌救趙。
初，孫臏與龐涓俱學兵法，龐涓仕魏為將軍，自以能不及孫臏，乃召之；至，則以法斷其兩足而黥之，欲使終身廢棄。齊使者至魏，孫臏以刑徒陰見，說齊使者；齊使者竊載與之齊。田忌善而客待之，進於威王。威王問兵法，遂以為師。於是威王謀救趙，以孫臏為將；辭以刑餘之人不可，乃以田忌為將而孫子為師，居輜車中，坐為計謀。
田忌欲引兵之趙。孫子曰：「夫解雜亂紛糾者不控拳，救鬬者不搏撠，批亢擣虛，形格勢禁，則自為解耳。今梁、趙相攻，輕兵銳卒必竭於外，老弱疲於內；子不若引兵疾走魏都，據其街路，衝其方虛，彼必釋趙以自救：是我一舉解趙之圍而收弊於魏也。」田忌從之。十月，邯鄲降魏。魏師還，與齊戰于桂陵，魏師大敗。
韓伐東周，取陵觀、廩丘。
楚昭奚恤為相。江乙言於楚王曰：「人有愛其狗者，狗嘗溺井，其鄰人見，欲入言之，狗當門而噬之。今昭奚恤常惡臣之見，亦猶是也。且人有好揚人之善者，王曰：『此君子也，』近之；好揚人之惡者，王曰：『此小人也，』遠之。然則且有子弒其父、臣弒其主者，而王終己不知也。何者？以王好聞人之美而惡聞人之惡也。」王曰：「善，寡人願兩聞之。」
顯王十七年（己巳、前三五二年）
秦大良造伐魏。
諸侯圍魏襄陵。
顯王十八年（庚午、前三五一年）
秦衞鞅圍魏固陽，降之。
魏人歸趙邯鄲。與趙盟漳水上。
韓昭侯以申不害為相。
申不害者，鄭之賤臣也，學黃、老、刑名，以干昭侯。昭侯用為相，內修政敎，外應諸侯，十五年，終申子之身，國治兵強。
申子嘗請仕其從兄，昭侯不許，申子有怨色。昭侯曰：「所為學於子者，欲以治國也。今將聽子之謁而廢子之術乎，已其行子之術而廢子之請乎？子嘗敎寡人修功勞，視次第；今有所私求，我將奚聽乎？」申子乃辟舍請罪曰：「君真其人也！」
昭侯有弊袴，命藏之。侍者曰：「君亦不仁者矣，不賜左右而藏之！」昭侯曰：「吾聞明主愛一嚬一咲，嚬有為嚬，咲有為咲。今袴豈特嚬咲哉！吾必待有功者。」
十九年（辛未、前三五Ｏ年）
秦商鞅築冀闕宮庭於咸陽，徙都之。令民父子、兄弟同室內息者為禁。幷諸小鄉聚，集為一縣，縣置令、丞，凡三十一縣。廢井田，開阡陌。平斗、桶、權、衡、丈、尺。
秦、魏遇于彤。
趙成侯薨，公子緤與太子爭立；緤敗，奔韓。
顯王二十一年（癸酉、前三四八年）
秦商鞅更為賦稅法，行之。
顯王二十二年（甲戌、前三四七年）
趙公子范襲邯鄲，不勝而死。
顯王二十三年（乙亥、前三四六年）
齊殺其大夫牟。
魯康公薨，子景公偃立。
衞更貶號曰侯，服屬三晉。
顯王二十五年（丁丑、前三四四年）
諸侯會于京師。
顯王二十六年（戊寅、前三四三年）
王致伯于秦，諸侯皆賀秦。秦孝公使公子少官帥師會諸侯于逢澤以朝王。
顯王二十八年（庚辰、前三四一年）
魏龐涓伐韓。韓請救於齊。齊威王召大臣而謀曰：「蚤救孰與晚救？」成侯曰：「不如勿救。」田忌曰：「弗救則韓且折而入於魏，不如蚤救之。」孫臏曰：「夫韓、魏之兵未弊而救之，是吾代韓受魏之兵，顧反聽命於韓也。且魏有破國之志，韓見亡，必東面而愬於齊矣。吾因深結韓之親而晚承魏之弊，則可受重利而得尊名也。」王曰：「善。」乃陰許韓使而遣之。韓因恃齊，五戰不勝，而東委國於齊。
齊因起兵，使田忌、田嬰、田盼將之，孫子為師，以救韓，直走魏都。龐涓聞之，去韓而歸。魏人大發兵，以太子申為將，以禦齊師。孫子謂田忌曰：「彼三晉之兵素悍勇而輕齊，齊號為怯。善戰者因其勢而利導之。兵法：『百里而趣利者蹶上將，五十里而趣利者軍半至。』」乃使齊軍入魏地為十萬竈，明日為五萬竈，又明日為二萬竈。龐涓行三日，大喜曰：「我固知齊軍怯，入吾地三日，士卒亡者過半矣！」乃棄其步軍，與其輕銳倍日幷行逐之。孫子度其行，暮當至馬陵，馬陵道陿而旁多阻隘，可伏兵，乃斫大樹，白而書之曰：「龐涓死此樹下！」於是令齊師善射者萬弩夾道而伏，期日暮見火舉而俱發。龐涓果夜到斫木下，見白書，以火燭之，讀未畢，萬弩俱發，魏師大亂相失。龐涓自知智窮兵敗，乃自剄，曰：「遂成豎子之名！」齊因乘勝大破魏師，虜太子申。
成侯鄒忌惡田忌，使人操十金，卜於市，曰：「我，田忌之人也。我為將三戰三勝，欲行大事，可乎？」卜者出，因使人執之。田忌不能自明，率其徒攻臨淄，求成侯；不克，出奔楚。
顯王二十九年（辛巳、前三四Ｏ年）
衞鞅言於秦孝公曰：「秦之與魏，譬若人之有腹心之疾，非魏幷秦，秦卽幷魏。何者？魏居嶺阨之西，都安邑，與秦界河，而獨擅山東之利，利則西侵秦，病則東收地。今以君之賢聖，國賴以盛；而魏往年大破於齊，諸侯畔之，可因此時伐魏。魏不支秦，必東徙，然後秦據河、山之固，東鄉以制諸侯，此帝王之業也。」公從之，使衞鞅將兵伐魏。魏使公子卬將而禦之。
軍旣相距，衞鞅遺公子卬書曰：「吾始與公子驩；今俱為兩國將，不忍相攻，可與公子面相見盟，樂飲而罷兵，以安秦、魏之民。」公子卬以為然，乃相與會；盟已，飲，而衞鞅伏甲士，襲虜公子卬，因攻魏師，大破之。
魏惠王恐，使使獻河西之地於秦以和。因去安邑，徙都大梁。乃歎曰：「吾恨不用公叔之言！」
秦封衞鞅商於十五邑。號曰商君。
齊、趙伐魏。
楚宣王薨，子威王商立。
顯王三十一年（癸未、前三三八年）
秦孝公薨，子惠文王立。公子虔之徒告商君欲反，發吏捕之。商君亡之魏；魏人不受，復內之秦。商君乃與其徒之商於，發兵北擊鄭。秦人攻商君，殺之，車裂以徇，盡滅其家。
初，商君相秦，用法嚴酷，嘗臨渭論囚，渭水盡赤。為相十年，人多怨之。趙良見商君，商君問曰：「子觀我治秦孰與五羖大夫賢？」趙良曰：「千人之諾諾，不如一士之諤諤。僕請終日正言而無誅，可乎？」商君曰：「諾。」趙良曰：「五羖大夫，荊之鄙人也，穆公舉之牛口之下而加之百姓之上，秦國莫敢望焉。相秦六七年而東伐鄭，三置晉君，一救荊禍。其為相也，勞不坐乘，暑不張蓋。行於國中，不從車乘，不操干戈。五羖大夫死，秦國男女流涕，童子不歌謠，舂者不相杵。今君之見也，因嬖人景監以為主；其從政也，淩轢公族，殘傷百姓。公子虔杜門不出已八年矣。君又殺祝懽而黥公孫賈。詩曰：『得人者興，失人者崩。』此數者，非所以得人也。君之出也，後車載甲，多力而駢脅者為驂乘，持矛而操闟戟者旁車而趨。此一物不具，君固不出。書曰：『恃德者昌，恃力者亡。』此數者，非恃德也。君之危若朝露，而尚貪商於之富，寵秦國之政，畜百姓之怨。秦王一旦捐賓客而不立朝，秦國之所以收君者豈其微哉！」商君弗從。居五月而難作。
顯王三十二年（甲申、前三三七年）
韓申不害卒。
顯王三十三年（乙酉、前三三六年）
宋太丘社亡。
鄒人孟軻見魏惠王。王曰：「叟，不遠千里而來，亦有以利吾國乎？」孟子曰：「君何必曰利，仁義而已矣！君曰何以利吾國，大夫曰何以利吾家，士庶人曰何以利吾身，上下交征利而國危矣。未有仁而遺其親者也，未有義而後其君者也。」王曰：「善。」
初，孟子師子思，嘗問牧民之道何先。子思曰：「先利之。」孟子曰：「君子所以敎民者，亦仁義而已矣，何必利！」子思曰：「仁義固所以利之也。上不仁則下不得其所，上不義則下樂為詐也，此為不利大矣。故易曰：『利者，義之和也。』又曰：『利用安身，以崇德也。』此皆利之大者也。」
臣光曰：子思、孟子之言，一也。夫唯仁者為知仁義之為利，不仁者不知也。故孟子對梁王直以仁義而不及利者，所與言之人異故也。
顯王三十四年（丙戌、前三三五年）
秦伐韓，拔宜陽。
顯王三十五年（丁亥、前三三四年）
齊王、魏王會于徐州以相王。
韓昭侯作高門，屈宜臼曰：「君必不出此門。何也？不時。吾所謂時者，非時日也。夫人固有利、不利時。往者君嘗利矣，不作高門。前年秦拔宜陽，今年旱，君不以此時恤民之急而顧益奢，此所謂時詘舉羸者也。故曰不時。」
越王無彊伐齊。齊王使人說之以伐齊不如伐楚之利。越王遂伐楚。楚人大敗之，乘勝盡取吳故地，東至于浙江。越以此散，諸公族爭立，或為王，或為君，濱於海上，朝服於楚。
顯王三十六年（戊子、前三三三年）
楚王伐齊，圍徐州。
韓高門成。昭侯薨，子宣惠王立。
初，洛陽人蘇秦說秦王以兼天下之術，秦王不用其言。蘇秦乃去，說燕文公曰：「燕之所以不犯寇被甲兵者，以趙之為蔽其南也。且秦之攻燕也，戰於千里之外；趙之攻燕也，戰於百里之內。夫不憂百里之患而重千里之外，計無過於此者。願大王與趙從親，天下為一，則燕國必無患矣。」
文公從之，資蘇秦車馬，以說趙肅侯曰：「當今之時，山東之建國莫強於趙，秦之所害亦莫如趙。然而秦不敢舉兵伐趙者，畏韓、魏之議其後也。秦之攻韓、魏也，無有名山大川之限，稍蠶食之，傅國都而止。韓、魏不能支秦，必入臣於秦；秦無韓、魏之規則禍中於趙矣。臣以天下地圖案之，諸侯之地五倍於秦，料度諸侯之卒十倍於秦。六國為一，幷力西鄉而攻秦，秦必破矣。夫衡人者皆欲割諸侯之地以與秦，秦成則其身富榮，國被秦患而不與其憂，是以衡人日夜務以秦權恐愒諸侯，以求割地。故願大王熟計之也！竊為大王計，莫如一韓、魏、齊、楚、燕、趙為從親以畔秦，令天下之將相會於洹水之上，通質結盟，約曰：『秦攻一國，五國各出銳師，或橈秦，或救之。有不如約者，五國共伐之！』諸侯從親以擯秦，秦甲必不敢出於函谷以害山東矣。」肅侯大說，厚待蘇秦，尊寵賜賚之，以約於諸侯。
會秦使犀首伐魏，大敗其師四萬餘人，禽將龍賈，取雕陰，且欲東兵。蘇秦恐秦兵至趙而敗從約，念莫可使用於秦者，乃激怒張儀，入之於秦。
張儀者，魏人，與蘇秦俱事鬼谷先生，學縱橫之術，蘇秦自以為不及也。儀游諸侯無所遇，困於楚，蘇秦故召而辱之。儀恐，念諸侯獨秦能苦趙，遂入秦。蘇秦陰遣其舍人齎金幣資儀，儀得見秦王。秦王說之，以為客卿。舍人辭去，曰：「蘇君憂秦伐趙敗從約，以為非君莫能得秦柄；故激怒君，使臣陰奉給君資，盡蘇君之計謀也。」張儀曰：「嗟乎，此吾在術中而不悟，吾不及蘇君明矣。為吾謝蘇君，蘇君之時，儀何敢言！」
於是蘇秦說韓宣惠王曰：「韓地方九百餘里，帶甲數十萬，天下之強弓、勁弩、利劍皆從韓出。韓卒超足而射，百發不暇止。以韓卒之勇，被堅甲，蹠勁弩，帶利劍，一人當百，不足言也。大王事秦，秦必求宜陽、成皋；今茲効之，明年復求割地。與則無地以給之；不與則棄前功，受後禍。且大王之地有盡而秦之求無已，以有盡之地逆無已之求，此所謂市怨結禍者也，不戰而地已削矣。鄙諺曰：『寧為雞口，無為牛後。』夫以大王之賢，挾強韓之兵，而有牛後之名，臣竊為大王羞之!」韓王從其言。
蘇秦說魏王曰：「大王之地方千里，地名雖小，然而田舍廬廡之數，曾無所芻牧。人民之衆，車馬之多，日夜行不絕，輷輷殷殷，若有三軍之衆。臣竊量大王之國不下楚。今竊聞大王之卒，武士二十萬，蒼頭二十萬，奮擊二十萬，廝徒十萬；車六百乘，騎五千匹；乃聽於羣臣之說，而欲臣事秦！故敝邑趙王使臣効愚計，奉明約，在大王之詔詔之。」魏王聽之。
蘇秦說齊王曰：「齊四塞之國，地方二千餘里，帶甲數十萬，粟如丘山。三軍之良，五家之兵，進如鋒矢，戰如雷霆，解如風雨，卽有軍役，未嘗倍泰山、絕清河、涉渤海者也。臨淄之中七萬戶，臣竊度之，不下戶三男子，不待發於遠縣，而臨淄之卒固已二十一萬矣。臨淄甚富而實，其民無不鬬雞、走狗、六博、闒鞠。臨淄之塗，車轂擊，人肩摩，連袵成帷，揮汗成雨。夫韓、魏之所以重畏秦者，為與秦接境壤也。兵出而相當，不十日而戰，勝存亡之機決矣。韓、魏戰而勝秦，則兵半折，四境不守；戰而不勝，則國已危亡隨其後；是故韓、魏之所以重與秦戰而輕為之臣也。今秦之攻齊則不然，倍韓、魏之地，過衞陽晉之道，經乎亢父之險，車不得方軌，騎不得比行，百人守險，千人不敢過也。秦雖欲深入則狼顧，恐韓、魏之議其後也，是故恫疑、虛喝、驕矜而不敢進，則秦之不能害齊亦明矣。夫不深料秦之無柰齊何，而欲西面而事之，是羣臣之計過也。今無臣事秦之名而有強國之寶，臣是故願大王少留意計之！」齊王許之。
乃西南說楚威王曰：「楚，天下之強國也，地方六千餘里，帶甲百萬，車千乘，騎萬匹，粟支十年，此霸王之資也。秦之所害莫如楚，楚強則秦弱，秦強則楚弱，其勢不兩立。故為大王計，莫如從親以孤秦。臣請令山東之國奉四時之獻，以承大王之明詔；委社稷，奉宗廟，練士厲兵，在大王之所用之。故從親則諸侯割地以事楚，衡合則楚割地以事秦，此兩策者相去遠矣，大王何居焉？」楚王亦許之。
於是蘇秦為從約長，幷相六國，北報趙，車騎輜重擬於王者。
齊威王薨，子宣王辟彊立；知成侯賣田忌，乃召而復之。
燕文公薨，子易王立。
衞成侯薨，子平侯立。
顯王三十七年（己丑、前三三二年）
秦惠王使犀首欺齊、魏，與共伐趙，以敗從約。趙肅侯讓蘇秦，蘇秦恐，請使燕，必報齊。蘇秦去趙而從約皆解。趙人決河水以灌齊、魏之師，齊、魏之師乃去。
魏以陰晉為和於秦，實華陰。
齊王伐燕，取十城；已而復歸之。
顯王三十九年（辛卯、前三三Ｏ年）
秦伐魏，圍焦、曲沃。魏入少梁、河西地於秦。
顯王四十年（壬辰、前三二九年）
秦伐魏，渡河，取汾陰、皮氏，拔焦。
楚威王薨，子懷王槐立。
宋公剔成之弟偃襲攻剔成；剔成奔齊，偃自立為君。
顯王四十一年（癸巳、前三二八年）
秦公子華、張儀帥師圍魏蒲陽，取之。張儀言於秦王，請以蒲陽復與魏，而使公子繇質於魏。儀因說魏王曰：「秦之遇魏甚厚，魏不可以無禮於秦。」魏因盡入上郡十五縣以謝焉。張儀歸而相秦。
顯王四十二年（甲午、前三二七年）
秦縣義渠，以其君為臣。
秦歸焦、曲沃於魏。
顯王四十三年（乙未、前三二六年）
趙肅侯薨，子武靈王立；置博聞師三人，左、右司過三人，先問先君貴臣肥義，加其秩。
顯王四十四年（丙申、前三二五年）
夏，四月，戊午，秦初稱王。
衞平侯薨，子嗣君立。衞有胥靡亡之魏，因為魏王之后治病。嗣君聞之，請以五十金買之。五反，魏不與，乃以左氏易之。左右諫曰：「夫以一都買一胥靡，可乎？」嗣君曰：「非子所知也！夫治無小，亂無大。法不立，誅不必，雖有十左氏，無益也。法立，誅必，失十左氏，無害也。」魏王聞之曰：「人主之欲，不聽之不祥。」因載而往，徒獻之。
顯王四十五年（丁酉、前三二四年）
秦張儀帥師伐魏，取陝。
蘇秦通於燕文公之夫人，易王知之。蘇秦恐，乃說易王曰：「臣居燕不能使燕重，而在齊則燕重。」易王許之。乃偽得罪於燕而奔齊，齊宣王以為客卿。蘇秦說齊王高宮室，大苑囿，以明得意，欲以敝齊而為燕。
顯王四十六年（戊戌、前三二三年）
秦張儀及齊、楚之相會齧桑。
韓、燕皆稱王。趙武靈王獨不肯，曰：「無其實，敢處其名乎！」令國人謂己曰君。
顯王四十七年（己亥、前三二二年）
秦張儀自齧桑還而免相，相魏。欲令魏先事秦而諸侯效之；魏王不聽。秦王伐魏，取曲沃、平周，復陰厚張儀益甚。
顯王四十八年（庚子、前三二一年）
王崩，子慎靚王定立。
燕易王薨，子噲立。
齊王封田嬰於薛，號曰靖郭君。靖郭君言於齊王曰：「五官之計，不可不日聽而數覽也。」王從之；已而厭之，悉以委靖郭君。靖郭君由是得專齊之權。
靖郭君欲城薛，客謂靖郭君曰：「君不聞海大魚乎？網不能止，鉤不能牽，蕩而失水，則螻蟻制焉。今夫齊，亦君之水也。君長有齊，奚以薛為！苟為失齊，雖隆薛之城到於天，庸足恃乎！」乃不果城。
靖郭君有子四十人，其賤妾之子曰文。文通儻饒智略，說靖郭君以散財養士。靖郭君使文主家待賓客，賓客爭譽其美，皆請靖郭君以文為嗣。靖郭君卒，文嗣為薛公，號曰孟嘗君。孟嘗君招致諸侯遊士及有罪亡人，皆舍業厚遇之，存救其親戚，食客常數千人，各自以為孟嘗君親己，由是孟嘗君之名重天下。
臣光曰：君子之養士，以為民也。易曰：「聖人養賢，以及萬民。」夫賢者，其德足以敦化正俗，其才足以頓綱振紀，其明足以燭微慮遠，其強足以結仁固義；大則利天下，小則利一國。是以君子豐祿以富之，隆爵以尊之；養一人而及萬人者，養賢之道也。今孟嘗君之養士也，不恤智愚，不擇臧否，盜其君之祿，以立私黨，張虛譽，上以侮其君，下以蠹其民，是姦人之雄也，烏足尚哉！書曰：「受為天下逋逃主、萃淵藪。」此之謂也。
孟嘗君聘於楚，楚王遺之象牀。登徒直送之，不欲行，謂孟嘗君門人公孫戌曰：「象牀之直千金，苟傷之毫髮，則賣妻子不足償也。足下能使僕無行者，有先人之寶劍，願獻之。」公孫戌許諾，入見孟嘗君曰：「小國所以皆致相印於君者，以君能振達貧窮，存亡繼絕，故莫不悅君之義，慕君之廉也。今始至楚而受象牀，則未至之國將何以待君哉！」孟嘗君曰：「善。」遂不受。公孫戌趨去，未至中閨，孟嘗君召而反之，曰：「子何足之高，志之揚也？」公孫戌以實對。孟嘗君乃書門版曰：「有能揚文之名，止文之過，私得寶於外者，疾入諫！」
臣光曰：孟嘗君可謂能用諫矣。苟其言之善也，雖懷詐諼之心，猶將用之，況盡忠無私以事其上乎！詩云：「采葑采菲，無以下體。」孟嘗君有焉。
韓宣惠王欲兩用公仲、公叔為政，問於繆留。對曰：「不可。晉用六卿而國分；齊簡公用陳成子及闞止而見殺；魏用犀首、張儀而西河之外亡。今君兩用之，其多力者內樹黨，其寡力者藉外權。羣臣有內樹黨以驕主，有外為交以削地，君之國危矣。」

[book_title]卷三　周紀三
起重光赤奮若（辛丑），盡昭陽大淵獻（癸亥），凡二十有三年。
慎靚王元年（辛丑、前三二Ｏ年）
衞更貶號曰君。
慎靚王二年（壬寅，前三一九年）
秦伐韓，取鄢。
魏惠王薨，子襄王立。孟子入見而出，語人曰：「望之不似人君，就之而不見所畏焉。卒然問曰：『天下惡乎定？』吾對曰：『定于一。』『孰能一之？』對曰：『不嗜殺人者能一之。』『孰能與之？』對曰：『天下莫不與也。王知夫苗乎？七八月之間旱，則苗槁矣。天油然作雲，沛然下雨，則苗浡然興之矣。其如是，孰能禦之！』」
慎靚王三年（癸卯、前三一八年）
楚、趙、魏、韓、燕同伐秦，攻函谷關。秦人出兵逆之，五國之師皆敗走。
宋初稱王。
慎靚王四年（甲辰、前三一七年）
秦敗韓師于脩魚，斬首八萬級，虜其將〈魚叟〉、申差于濁澤。諸侯振恐。
齊大夫與蘇秦爭寵，使人刺秦，殺之。
張儀說魏襄王曰：「梁地方不至千里，卒不過三十萬，地四平，無名山大川之限，卒戍楚、韓、齊、趙之境，守亭、障者不過十萬，梁之地勢固戰場也。夫諸侯之約從，盟於洹水之上，結為兄弟以相堅也。今親兄弟同父母，尚有爭錢財相殺傷，而欲恃反覆蘇秦之餘謀，其不可成亦明矣。大王不事秦，秦下兵攻河外，據卷衍、酸棗，劫衞，取陽晉，則趙不南，趙不南則梁不北，梁不北則從道絕，從道絕則大王之國欲毋危不可得也。故願大王審定計議，且賜骸骨。」魏王乃倍從約，而因儀以請成于秦。張儀歸，復相秦。
魯景公薨，子平公旅立。
慎靚王五年（乙巳、前三一六年）
巴、蜀相攻擊，俱告急於秦。秦惠王欲伐蜀。以為道險陿難至，而韓又來侵，猶豫未能決。司馬錯請伐蜀。張儀曰：「不如伐韓。」王曰：「請聞其說。」儀曰：「親魏，善楚，下兵三川，攻新城、宜陽，以臨二周之郊，據九鼎，按圖籍，挾天子以令於天下，天下莫敢不聽，此王業也。臣聞爭名者於朝，爭利者於市。今三川、周室，天下之朝市也，而王不爭焉，顧爭於戎翟，去王業遠矣。」司馬錯曰：「不然。臣聞欲富國者務廣其地，欲強兵者務富其民，欲王者務博其德：三資者備而王隨之矣。今王地小民貧，故臣願先從事於易。夫蜀，西僻之國而戎翟之長也，有桀、紂之亂；以秦攻之，譬如使豺狼逐羣羊；得其地足以廣國，取其財足以富民，繕兵不傷衆而彼已服焉。拔一國而天下不以為暴，利盡四海而天下不以為貪，是我一舉而名實附也，而又有禁暴止亂之名。今攻韓，劫天子，惡名也，而未必利也；又有不義之名，而攻天下所不欲，危矣。臣請論其故：周，天下之宗室也。齊，韓之與國也。周自知失九鼎，韓自知亡三川，將二國幷力合謀，以因乎齊、趙而求解乎楚、魏，以鼎與楚，以地與魏，王弗能止也。此臣之所謂危也。不如伐蜀完。」王從錯計，起兵伐蜀；十月取之。貶蜀王，更號為侯；而使陳莊相蜀。蜀旣屬秦，秦以益強，富厚，輕諸侯。
蘇秦旣死，秦弟代、厲亦以遊說顯於諸侯。燕相子之與蘇代婚，欲得燕權。蘇代使於齊而還，燕王噲問曰：「齊王其霸乎？」對曰：「不能。」王曰：「何故？」對曰：「不信其臣。」於是燕王專任子之。鹿毛壽謂燕王曰：「人之謂堯賢者，以其能讓天下也。今王以國讓子之，是王與堯同名也。」燕王因屬國於子之，子之大重。或曰：「禹薦益而以啟人為吏，及老而以啟為不足任天下，傳之於益。啟與交黨攻益，奪之，天下謂禹名傳天下於益而實令啟自取之。今王言屬國於子之而吏無非太子人者，是名屬子之而實太子用事也。」王因收印綬，自三百石吏已上而效之子之。子之南面行王事，而噲老，不聽政，顧為臣，國事皆決於子之。
慎靚王六年（丙午、前三一五年）
王崩，子赧王延立。
赧王元年（丁未、前三一四年）
秦人侵義渠，得二十五城。
魏人叛秦。秦人伐魏，取曲沃而歸其人。又敗韓於岸門，韓太子倉入質于秦以和。
燕子之為王三年，國內大亂。將軍市被與太子平謀攻子之。齊王令人謂太子曰：「寡人聞太子將飭君臣之義，明父子之位，寡人之國唯太子所以令之。」太子因要黨聚衆，使市被攻子之，不克。市被反攻太子。搆難數月，死者數萬人，百姓恫恐。齊王令章子將五都之兵，因北地之衆以伐燕。燕士卒不戰，城門不閉。齊人取子之，醢之，遂殺燕王噲。
齊王問孟子曰：「或謂寡人勿取燕，或謂寡人取之。以萬乘之國伐萬乘之國，五旬而舉之，人力不至於此；不取，必有天殃。取之何如？」孟子對曰：「取之而燕民悅則取之，古之人有行之者，武王是也。取之而燕民不悅則勿取，古之人有行之者，文王是也。以萬乘之國伐萬乘之國，簞食壺漿以迎王師，豈有他哉？避水火也。如水益深，如火益熱，亦運而已矣！」
諸侯將謀救燕。齊王謂孟子曰：「諸侯多謀伐寡人者，何以待之？」對曰：「臣聞七十里為政於天下者，湯是也；未聞以千里畏人者也。書曰：『徯我后，后來其蘇。』今燕虐其民，王往而征之，民以為將拯己於水火之中也，簞食壺漿以迎王師。若殺其父兄，係累其子弟，毀其宗廟，遷其重器，如之何其可也！天下固畏齊之強也，今又倍地而不行仁政，是動天下之兵也。王速出令，反其旄倪，止其重器，謀於燕衆，置君而後去之，則猶可及止也。」齊王不聽。
已而燕人叛。王曰：「吾甚慚於孟子。」陳賈曰：「王無患焉。」乃見孟子，曰：「周公何人也？」曰：「古聖人也。」陳賈曰：「周公使管叔監商，管叔以商畔也。周公知其將畔而使之與？」曰：「不知也。」陳賈曰：「然則聖人亦有過與？」曰：「周公，弟也，管叔，兄也，周公之過不亦宜乎！且古之君子，過則改之；今之君子，過則順之。古之君子，其過也如日月之食，民皆見之；及其更也，民皆仰之。今之君子，豈徒順之，又從為之辭！」
是歲，齊宣王薨，子湣王地立。
赧王二年（戊申、前三一三年）
秦右更疾伐趙，拔藺，虜其將莊豹。
秦王欲伐齊，患齊、楚之從親，乃使張儀至楚，說楚王曰：「大王誠能聽臣，閉關絕約於齊，臣請獻商於之地六百里，使秦女得為大王箕帚之妾，秦、楚嫁女娶婦，長為兄弟之國。」楚王說而許之。羣臣皆賀，陳軫獨弔。王怒曰：「寡人不興師而得六百里地，何弔也？」對曰：「不然。以臣觀之，商於之地不可得而齊、秦合，齊、秦合則患必至矣。」王曰：「有說乎？」對曰：「夫秦之所以重楚者，以其有齊也。今閉關絕約於齊則楚孤，秦奚貪夫孤國而與之商於之地六百里！張儀至秦，必負王。是王北絕齊交，西生患於秦也，兩國之兵必俱至。為王計者，不若陰合而陽絕於齊，使人隨張儀，苟與吾地，絕齊未晚也。」王曰：「願陳子閉口，毋復言，以待寡人得地！」乃以相印授張儀，厚賜之。遂閉關絕約於齊，使一將軍隨張儀至秦。
張儀詳墮車，不朝三月。楚王聞之，曰：「儀以寡人絕齊未甚邪？」乃使勇士宋遺借宋之符，北罵齊王。齊王大怒，折節以事秦，齊、秦之交合。張儀乃朝，見楚使者曰：「子何不受地？從某至某，廣袤六里。」使者怒，還報楚王。楚王大怒，欲發兵而攻秦。陳軫曰：「軫可發口言乎？攻之不如因賂之以一名都，與之幷力而攻齊，是我亡地於秦，取償於齊也。今王已絕於齊而責欺於秦，是吾合齊、秦之交而來天下之兵也，國必大傷矣！」楚王不聽，使屈匄帥師伐秦。秦亦發兵使庶長章擊之。
赧王三年（己酉、前三一二年）
春，秦師及楚戰于丹陽，楚師大敗；斬甲士八萬，虜屈匄及列侯、執珪七十餘人，遂取漢中郡。楚王悉發國內兵以復襲秦，戰於藍田，楚師大敗。韓、魏聞楚之困，南襲楚，至鄧。楚人聞之，乃引兵歸，割兩城以請平于秦。
燕人共立太子平，是為昭王。昭王於破燕之後。弔死問孤，與百姓同甘苦，卑身厚幣以招賢者。謂郭隗曰：「齊因孤之國亂而襲破燕，孤極知燕小力少，不足以報；然誠得賢士與共國，以雪先王之恥，孤之願也。先生視可者，得身事之！」郭隗曰：「古之人君有以千金使涓人求千里馬者，馬已死，買其首五百金而返。君大怒，涓人曰：『死馬且買之，況生者乎！馬今至矣。』不期年，千里之馬至者三。今王必欲致士，先從隗始，況賢於隗者，豈遠千里哉！」於是昭王為隗改築宮而師事之。於是士爭趣燕：樂毅自魏往，劇辛自趙往。昭王以樂毅為亞卿，任以國政。
韓宣惠王薨，子襄王倉立。
赧王四年（庚戌、前三一一年）
蜀相殺蜀侯。
秦惠王使人告楚懷王，請以武關之外易黔中地。楚王曰：「不願易地，願得張儀而獻黔中地。」張儀聞之，請行。王曰：「楚將甘心於子，柰何行？」張儀曰：「秦強楚弱，大王在，楚不宜敢取臣。且臣善其嬖臣靳尚，靳尚得事幸姬鄭袖，袖之言，王無不聽者。」遂往。楚王囚，將殺之。靳尚謂鄭袖曰：「秦王甚愛張儀，將以上庸六縣及美女贖之。王重地尊秦，秦女必貴而夫人斥矣。」於是鄭袖日夜泣於楚王曰：「臣各為其主耳。今殺張儀，秦必大怒。妾請子母俱遷江南，毋為秦所魚肉也！」王乃赦張儀而厚禮之。張儀因說楚王曰：「夫為從者無以異於驅羣羊而攻猛虎，不格明矣。今王不事秦，秦劫韓驅梁而攻楚，則楚危矣。秦西有巴、蜀，治船積粟，浮岷江而下，一日行五百餘里，不至十日而拒扞關，扞關驚則從境以東盡城守矣，黔中、巫郡非王之有。秦舉甲出武關，則北地絕。秦兵之攻楚也，危難在三月之內，而楚待諸侯之救在半歲之外，夫待弱國之救，忘強秦之禍，此臣所為大王患也。大王誠能聽臣，臣請令秦、楚長為兄弟之國，無相攻伐。」楚王已得張儀而重出黔中地，乃許之。
張儀遂之韓，說韓王曰：「韓地險惡山居，五穀所生，非菽而麥，國無二歲之食；見卒不過二十萬。秦被甲百餘萬。山東之士被甲蒙胄以會戰，秦人捐甲徒裼以趨敵，左挈人頭，右挾生虜。夫戰孟賁、烏獲之士以攻不服之弱國，無異垂千鈞之重於鳥卵之上，必無幸矣。大王不事秦，秦下甲據宜陽，塞成皋，則王之國分矣，鴻臺之宮，桑林之宛，非王之有也。為大王計，莫如事秦以攻楚，以轉禍而悅秦，計無便於此者！」韓王許之。
張儀歸報，秦王封以六邑，號武信君。復使東說齊王曰：「從人說大王者必曰：『齊蔽於三晉，地廣民衆，兵強士勇，雖有百秦，將無柰齊何。』大王賢其說而不計其實。今秦、楚嫁女娶婦，為昆弟之國；韓獻宜陽；梁效河外；趙王入朝，割河間以事秦。大王不事秦，秦驅韓、梁攻齊之南地，悉趙兵，渡清河，指博關，臨菑、卽墨非王之有也！國一日見攻，雖欲事秦，不可得也！」齊王許張儀。
張儀去，西說趙王曰：「大王收率天下以擯秦，秦兵不敢出函谷關十五年。大王之威行於山東，敝邑恐懼，繕甲厲兵，力田積粟，愁居懾處，不敢動搖，唯大王有意督過之也。今以大王之力，舉巴、蜀，幷漢中，包兩周，守白馬之津。秦雖僻遠，然而心忿含怒之日久矣。今秦有敝甲凋兵軍於澠池，願渡河，踰漳，據番吾，會邯鄲之下，願以甲子合戰，正殷紂之事。謹使使臣先聞左右。今楚與秦為昆弟之國，而韓、梁稱東藩之臣，齊獻魚鹽之地，此斷趙之右肩也。夫斷右肩而與人鬬，失其黨而孤居，求欲毋危得乎！今秦發三將軍，其一軍塞午道，告齊使渡清河，軍於邯鄲之東，一軍軍成皋，驅韓、梁軍於河外，一軍軍於澠池，約四國為一以攻趙，趙服必四分其地。臣竊為大王計，莫如與秦王面相約而口相結，常為兄弟之國也。」趙王許之。
張儀乃北之燕，說燕王曰：「今趙王已入朝，効河間以事秦。大王不事秦，秦下甲雲中、九原，驅趙而攻燕，則易水、長城非大王之有也！且今時齊、趙之於秦，猶郡縣也，不敢妄舉師以攻伐。今王事秦，長無齊、趙之患矣。」燕王請獻常山之尾五城以和。
張儀歸報，未至咸陽，秦惠王薨，子武王立。武王自為太子時，不說張儀；及卽位，羣臣多毀短之。諸侯聞儀與秦王有隙，皆畔衡，復合從。
赧王五年（辛亥、前三一Ｏ年）
張儀說秦武王曰：「為王計者，東方有變，然後王可以多割得地也。臣聞齊王甚憎臣，臣之所在，齊必伐之。臣願乞其不肖之身以之梁，齊必伐梁，齊、梁交兵而不能相去，王以其間伐韓，入三川，挾天子，案圖籍，此王業也。」王許之。齊王果伐梁，梁王恐。張儀曰：「王勿患也！請令齊罷兵。」乃使其舍人之楚，借使謂齊王曰：「甚矣王之託儀於秦也！」齊王曰：「何故？」楚使者曰：「張儀之去秦也固與秦王謀矣，欲齊、梁相攻而令秦取三川也。今王果伐梁，是王內罷國而外伐與國，而信儀於秦王也。」齊王乃解兵還。張儀相魏一歲，卒。
儀與蘇秦皆以縱橫之術遊諸侯，致位富貴，天下爭慕效之。又有魏人公孫衍者，號曰犀首，亦以談說顯名。其餘蘇代、蘇厲、周最、樓緩之徒，紛紜徧於天下，務以辯詐相高，不可勝紀；而儀、秦、衍最著。
孟子論之曰：或謂：「公孫衍張儀豈不大丈夫哉；一怒而諸侯懼，安居而天下熄？」孟子曰：「是惡足為大丈夫哉！君子立天下之正位，行天下之正道，得志則與民由之，不得志則獨行其道，富貴不能淫，貧賤不能移，威武不能詘，是之謂大丈夫。」
揚子法言曰：或問：「儀、秦學乎鬼谷術而習乎縱橫言，安中國者各十餘年，是夫？」曰：「詐人也，聖人惡諸。」曰：「孔子讀而儀、秦行，何如也？」曰：「甚矣鳳鳴而鷙翰也！」「然則子貢不為歟？」曰：「亂而不解，子貢恥諸。說而不富貴，儀、秦恥諸。」或曰：「儀、秦其才矣乎，跡不蹈已？」曰：「昔在任人，帝而難之。不以才乎？才乎才，非吾徒之才也！」
秦王使甘茂誅蜀相莊。
秦王、魏王會于臨晉。
趙武靈王納吳廣之女孟姚，有寵，是為惠后。生子何。
赧王六年（壬子、前三Ｏ九年）
秦初置丞相，以樗里疾為右丞相。
赧王七年（癸丑、前三Ｏ八年）
秦、魏會于應。
秦王使甘茂約魏以伐韓，而令向壽輔行。甘茂令向壽還，謂王曰：「魏聽臣矣，然願王勿伐！」王迎甘茂於息壤而問其故。對曰：「宜陽大縣，其實郡也。今王倍數險，行千里，攻之難。魯人有與曾參同姓名者殺人，人告其母，其母織自若也。及三人告之，其母投杼下機，踰牆而走。臣之賢不若曾參，王之信臣又不如其母，疑臣者非特三人，臣恐大王之投杼也。魏文侯令樂羊將而攻中山，三年而拔之。反而論功，文侯示之謗書一篋。樂羊再拜稽首曰：『此非臣之功，君之力也！』今臣，羈旅之臣也，樗里子、公孫奭挾韓而議之，王必聽之，是王欺魏王而臣受公仲侈之怨也。」王曰：「寡人弗聽也，請與子盟！」乃盟於息壤。秋，甘茂、庶長封帥師伐宜陽。
赧王八年（甲寅、前三Ｏ七年）
甘茂攻宜陽，五月而不拔。樗里子、公孫奭果爭之。秦王召甘茂，欲罷兵。甘茂曰：「息壤在彼。」王曰：「有之。」因大悉起兵以佐甘茂，斬首六萬，遂拔宜陽。韓公仲侈入謝於秦以請平。
秦武王好以力戲，力士任鄙、烏獲、孟說皆至大官。八月，王與孟說舉鼎，絕脈而薨；族孟說。武王無子，異母弟稷為質於燕，國人逆而立之，是為昭襄王。昭襄王母芈八子，楚女也，實宣太后。
趙武靈王北略中山之地，至房子，遂至代，北至無窮，西至河，登黃華之上。與肥義謀胡服騎射以敎百姓，曰：「愚者所笑，賢者察焉。雖驅世以笑我，胡地、中山，吾必有之！」遂胡服。
國人皆不欲，公子成稱疾不朝。王使人請之曰：「家聽於親，國聽於君。今寡人作敎易服而公叔不服，吾恐天下議己也。制國有常，利民為本；從政有經，令行為上。明德先論於賤，而從政先信於貴，故願慕公叔之義以成胡服之功也。」公子成再拜稽首曰：「臣聞中國者，聖賢之所敎也，禮樂之所用也，遠方之所觀赴也，蠻夷之所則效也。今王舍此而襲遠方之服，變古之道，逆人之心，臣願王孰圖之也！」使者以報。王自往請之，曰：「吾國東有齊、中山，北有燕、東胡，西有樓煩、秦、韓之邊。今無騎射之備，則何以守之哉？先時中山負齊之強兵，侵暴吾地，係累吾民，引水圍鄗；微社稷之神靈，則鄗幾於不守也。先君醜之，故寡人變服騎射，欲以備四境之難，報中山之怨。而叔順中國之俗，惡變服之名，以忘鄗事之醜，非寡人之所望也！」公子成聽命，乃賜胡服；明日服而朝。於是始出胡服令，而招騎射焉。
赧王九年（乙卯、前三Ｏ六年）
秦昭王使向壽平宜陽，而使樗里子、甘茂伐魏。甘茂言於王，以武遂復歸之韓。向壽、公孫奭爭之，不能得，由此怨讒甘茂。茂懼，輟伐魏蒲阪，亡去。樗里子與魏講而罷兵。甘茂奔齊。
趙王略中山地，至寧葭；西略胡地，至榆中。林胡王獻馬。歸，使樓緩之秦，仇液之韓，王賁之楚，富丁之魏，趙爵之齊；代相趙固主胡，致其兵。
楚王與齊、韓合從。
赧王十年（丙辰、前三Ｏ五年）
彗星見。
趙王伐中山，取丹丘、爽陽、鴻之塞，又取鄗、石邑、封龍、東垣。中山獻四邑以和。
秦宣太后異父弟曰穰侯魏冉，同父弟曰華陽君芈戎；王之同母弟曰高陵君、涇陽君。魏冉最賢，自惠王、武王時，任職用事。武王薨，諸弟爭立，唯魏冉力能立昭王。昭王卽位，以魏冉為將軍，衞咸陽。是歲，庶長壯及大臣、諸公子謀作亂，魏冉誅之；及惠文后皆不得良死，悼武王后出居于魏，王兄弟不善者，魏冉皆滅之。王少，宣太后自治事，任魏冉為政，威震秦國。
赧王十一年（丁巳、前三Ｏ四年）
秦王、楚王盟于黃棘；秦復與楚上庸。
赧王十二年（戊午、前三Ｏ三年）
彗星見。
秦取魏蒲阪、晉陽、封陵；又取韓武遂。
齊、韓、魏以楚負其從親，合兵伐楚。楚王使太子橫為質於秦以請救。秦客卿通將兵救楚，三國引兵去。
赧王十三年（己未、前三Ｏ二年）
秦王、魏王、韓太子嬰會于臨晉，韓太子至咸陽而歸；秦復與魏蒲阪。
秦大夫有私與楚太子鬬者，太子殺之，亡歸。
赧王十四年（庚申、前三Ｏ一年）
日有食之，旣。
秦人取韓穰。
蜀守煇叛秦，秦司馬錯往誅之。
秦庶長奐會韓、魏、齊兵伐楚，敗其師於重丘，殺其將唐昩；遂取重丘。
趙王伐中山，中山君奔齊。
赧王十五年（辛酉、前三ＯＯ年）
秦涇陽君為質於齊。
秦華陽君伐楚，大破楚師，斬首三萬，殺其將景缺，取楚襄城。楚王恐，使太子為質於齊以請平。
秦樗里疾卒，以趙人樓緩為丞相。
趙武靈王愛少子何，欲及其生而立之。
赧王十六年（壬戌、前二九九年）
五月戊申，大朝東宮，傳國於何。王廟見禮畢，出臨朝，大夫悉為臣。肥義為相國，幷傅王。武靈王自號「主父」。主父欲使子治國，身胡服，將士大夫西北略胡地。將自雲中、九原南襲咸陽，於是詐自為使者，入秦，欲以觀秦地形及秦王之為人。秦王不知，已而怪其狀甚偉，非人臣之度，使人逐之；主父行已脫關矣，審問之，乃主父也。秦人大驚。
齊王、魏王會于韓。
秦人伐楚，取八城。秦王遺楚王書曰：「始寡人與王約為兄弟，盟于黃棘，太子入質，至驩也。太子陵殺寡人之重臣，不謝而亡去。寡人誠不勝怒，使兵侵君王之邊。今聞君王乃令太子質於齊以求平。寡人與楚接境，婚姻相親；而今秦、楚不驩，則無以令諸侯。寡人願與君王會武關，面相約，結盟而去，寡人之願也！」
楚王患之，欲往恐見欺，欲不往恐秦益怒。昭睢曰：「毋行而發兵自守耳！秦，虎狼也，有幷諸侯之心，不可信也！」懷王之子蘭勸王行，王乃入秦。秦王令一將軍詐為王，伏兵武關，楚王至則閉關劫之，與俱西，至咸陽，朝章臺，如藩臣禮，要以割巫、黔中郡。楚王欲盟，秦王欲先得地。楚王怒曰：「秦詐我，而又強要我以地！」因不復許。秦人留之。
楚大臣患之，乃相與謀曰：「吾王在秦不得還，要以割地，而太子為質於齊；齊、秦合謀，則楚無國矣。」欲立王子之在國者。昭睢曰：「王與太子俱困於諸侯，今又倍王命而立其庶子，不宜！」乃詐赴於齊。齊湣王召羣臣謀之，或曰：「不若留太子以求楚之淮北。」齊相曰：「不可！郢中立王，是吾抱空質而行不義於天下也。」其人曰：「不然，郢中立王，因與其新王市曰：『予我下東國，吾為王殺太子。不然，將與三國共立之。』」齊王卒用其相計而歸楚太子。楚人立之。
秦王聞孟嘗君之賢，使涇陽君為質於齊以請。孟嘗君來入秦，秦王以為丞相。
赧王十七年（癸亥、前二九八年）
或謂秦王曰：「孟嘗君相秦，必先齊而後秦；秦其危哉！」秦王乃以樓緩為相，囚孟嘗君，欲殺之。孟嘗君使人求解於秦王幸姬，姬曰：「願得君狐白裘。」孟嘗君有狐白裘，已獻之秦王，無以應姬求。客有善為狗盜者，入秦藏中，盜狐白裘以獻姬。姬乃為之言於王而遣之。王後悔，使追之。孟嘗君至關，關法，雞鳴而出客。時尚蚤，追者將至，客有善為雞鳴者，野雞聞之皆鳴。孟嘗君乃得脫歸。
楚人告于秦曰：「賴社稷神靈，國有王矣！」秦王怒，發兵出武關擊楚，斬首五萬，取十六城。
趙王封其弟為平原君。平原君好士，食客嘗數千人。有公孫龍者，善為堅白同異之辯，平原君客之。孔穿自魯適趙，與公孫龍論臧三耳，龍甚辯析。子高弗應，俄而辭出，明日復見平原君。平原君曰：「疇昔公孫之言信辯也，先生以為何如？」對曰：「然。幾能令臧三耳矣。雖然，實難！僕願得又問於君：今謂三耳甚難而實非也，謂兩耳甚易而實是也，不知君將從易而是者乎，其亦從難而非者乎？」平原君無以應。明日，謂公孫龍曰：「公無復與孔子高辯事也！其人理勝於辭；公辭勝於理，終必受詘。」
鄒衍過趙，平原君使與公孫龍論白馬非馬之說。鄒子曰：「不可。夫辯者，別殊類使不相害，序異端使不相亂。抒意通指，明其所謂，使人與知焉，不務相迷也。故勝者不失其所守，不勝者得其所求。若是，故辯可為也。及至煩文以相假，飾辭以相惇，巧譬以相移，引人使不得及其意，如此害大道。夫繳紉爭言而競後息，不能無害君子，衍不為也。」座皆稱善。公孫龍由是遂絀。

[book_title]卷四　周紀四
起閼逢困敦（甲子），盡著雍困敦（戊子），凡二十五年。
赧王十八年（甲子、前二九七年）
楚懷王亡歸。秦人覺之，遮楚道。懷王從間道走趙。趙主父在代，趙人不敢受。懷王將走魏，秦人追及之，以歸。
魯平公薨，子緡公賈立。
赧王十九年（乙丑、前二九六年）
楚懷王發病，薨於秦，秦人歸其喪。楚人皆憐之，如悲親戚。諸侯由是不直秦。
齊、韓、魏、趙、宋同擊秦，至鹽氏而還。秦與韓武遂、與魏封陵以和。
趙主父行新地，遂出代；西遇樓煩王于西河而致其兵。
魏襄王薨，子昭王立。
韓襄王薨，子釐王咎立。
赧王二十年（丙寅、前二九五年）
秦尉錯伐魏襄城。
趙主父與齊、燕共滅中山，遷其王於膚施。歸，行賞，大赦，置酒，酺五日。
趙主父封其長子章於代，號曰安陽君。
安陽君素侈，心不服其弟。主父使田不禮相之。李兌謂肥義曰：「公子章強壯而志驕，黨衆而欲大，田不禮忍殺而驕，二人相得，必有陰謀。夫小人有欲，輕慮淺謀，徒見其利，不顧其害，難必不久矣。子任重而勢大，亂之所始而禍之所集也。子何不稱疾毋出而傳政於公子成，毋為禍梯，不亦可乎！」肥義曰：「昔者主父以王屬義也，曰：『毋變而度，毋易而慮，堅守一心，以歿而世！』義再拜受命而籍之。今畏不禮之難而忘吾籍，變孰大焉！諺曰：『死者復生，生者不愧。』吾欲全吾言，安得全吾身乎！子則有賜而忠我矣。雖然，吾言已在前矣，終不敢失！」李兌曰：「諾，子勉之矣！吾見子已今年耳。」涕泣而出。
李兌數見公子成以備田不禮。肥義謂信期曰：「公子章與田不禮聲善而實惡，內得主而外為暴，矯令以擅一旦之命，不難為也。今吾憂之，夜而忘寐，飢而忘食，盜出入不可以不備。自今以來，有召王者必見吾面，我將以身先之，無故而後王可入也。」信期曰：「善」。
主父使惠文王朝羣臣而自從旁窺之，見其長子傫然也，反北面為臣，詘於其弟，心憐之，於是乃欲分趙而王公子章於代。計未決而輟。主父及王游沙丘，異宮，公子章、田不禮以其徒作亂，詐以主父令召王。肥義先入，殺之。高信卽與王戰。公子成與李兌自國至，乃起四邑之兵入距難，殺公子章及田不禮，滅其黨。公子成為相，號安平君；李兌為司寇。是時惠文王少，成、兌專政。
公子章之敗也，往走主父；主父開之。成、兌因圍主父。公子章死，成、兌謀曰：「以章故，圍主父；卽解兵，吾屬夷矣！」乃遂圍之，令：「宮中人後出者夷！」宮中人悉出。主父欲出不得，又不得食，探雀鷇而食之。三月餘，餓死沙丘宮。主父定死，乃發喪赴諸侯。主父初以長子章為太子，後得吳娃，愛之，為不出者數歲。生子何，乃廢太子章而立之。吳娃死，愛弛；憐故太子，欲兩王之，猶豫未決，故亂起。
秦樓緩免相，魏冉代之。
赧王二十一年（丁卯、前二九四年）
秦敗魏師于解。
赧王二十二年（戊辰、前二九三年）
韓公孫喜、魏人伐秦。穰侯薦左更白起於秦王以代向壽將兵，敗魏師、韓師於伊闕，斬首二十四萬級，虜公孫喜，拔五城。秦王以白起為國尉。
秦王遺楚王書曰：「楚倍秦，秦且率諸侯伐楚，願王之飭士卒，得一樂戰！」楚王患之，乃復與秦和親。
赧王二十三年（己巳、前二九二年）
楚襄王迎婦於秦。
臣光曰：甚哉秦之無道也，殺其父而劫其子；楚之不競也，忍其父而婚其讎！烏呼，楚之君誠得其道，臣誠得其人，秦雖強，烏得陵之哉！善乎荀卿論之曰：「夫道，善用之則百里之地可以獨立，不善用之則楚六千里而為讎人役。」故人主不務得道而廣有其勢，是其所以危也。
秦魏冉謝病免，以客卿燭壽為丞相。
赧王二十四年（庚午、前二九一年）
秦伐韓，拔宛。
秦燭壽免。魏冉復為丞相，封於穰與陶，謂之穰侯。又封公子市於宛，公子悝於鄧。
赧王二十五年（辛未、前二九Ｏ年）
魏入河東地四百里、韓入武遂地二百里于秦。
魏芒卯始以詐見重。
赧王二十六年（壬申、前二八九年）
秦大良造白起、客卿錯伐魏，至軹，取城大小六十一。
赧王二十七年（癸酉、前二八八年）
冬，十月，秦王稱西帝，遣使立齊王為東帝，欲約與共伐趙。蘇代自燕來，齊王曰：「秦使魏冉致帝，子以為何如？」對曰：「願王受之而勿稱也。秦稱之，天下安之，王乃稱之，無後也。秦稱之，天下惡之，王因勿稱，以收天下，此大資也。且伐趙孰與伐桀宋利？今王不如釋帝以收天下之望，發兵以伐桀宋，宋舉則楚、趙、梁、衞皆懼矣。是我以名尊秦而令天下憎之，所謂以卑為尊也。」齊王從之，稱帝二日而復歸之。十二月，呂禮自齊入秦。秦王亦去帝，復稱王。
秦攻趙，拔杜陽。
赧王二十八年（甲戌、前二八七年）
秦攻趙，拔新垣、曲陽。
赧王二十九年（乙亥、前二八六年）
秦司馬錯擊魏河內。魏獻安邑以和，秦出其人歸之魏。
秦敗韓師于夏山。
宋有雀生〈鳥旃〉於城之陬。史占之，曰：「吉。小而生巨，必霸天下。」宋康王喜，起兵滅滕，伐薛，東敗齊，取五城，南敗楚，取地三百里，西敗魏軍，與齊、魏為敵國，乃愈自信其霸。欲霸之亟成，故射天笞地，斬社稷而焚滅之，以示威服鬼神。為長夜之飲於室中，室中人呼萬歲，則堂上之人應之，堂下之人又應之，門外之人又應之，以至於國中，無敢不呼萬歲者。天下之人謂之「桀宋」。齊湣王起兵伐之，民散，城不守。宋王奔魏，死於溫。
赧王三十年（丙子、前二八五年）
秦王會楚王於宛，會趙王於中陽。
秦蒙武擊齊，拔九城。
齊湣王旣滅宋而驕，乃南侵楚，西侵三晉，欲幷二周，為天子。狐咺正議，斮之檀衢。陳舉直言，殺之東閭。
燕昭王日夜撫循其人，益以富實，乃與樂毅謀伐齊。樂毅曰：「齊，霸國之餘業也，地大人衆，未易獨攻也。王必欲伐之，莫如約趙及楚、魏。」於是使樂毅約趙，別使使者連楚、魏，且令趙嚪秦以伐齊之利。諸侯害齊王之驕暴，皆爭合謀與燕伐齊。
赧王三十一年（丁丑、前二八四年）
燕王悉起兵，以樂毅為上將軍。秦尉斯離帥師與三晉之師會之。趙王以相國印授樂毅，樂毅幷將秦、魏、韓、趙之兵以伐齊。齊湣王悉國中之衆以拒之，戰于濟西，齊師大敗。樂毅還秦、韓之師，分魏師以略宋地，部趙師以收河間。身率燕師，長驅逐北。劇辛曰：「齊大而燕小，賴諸侯之助以破其軍，宜及時攻取其邊城以自益，此長久之利也。今過而不攻，以深入為名，無損於齊，無益於燕而結深怨，後必悔之。」樂毅曰：「齊王伐功矜能，謀不逮下，廢黜賢良，信任諂諛，政令戾虐，百姓怨懟。今軍皆破亡，若因而乘之，其民必叛，禍亂內作，則齊可圖也。若不遂乘之，待彼悔前之非，改過恤下而撫其民，則難慮也。」遂進軍深入。齊人果大亂失度，湣王出走。樂毅入臨淄，取寶物、祭器，輸之於燕。燕王親至濟上勞軍，行賞饗士；封樂毅為昌國君，遂使留徇齊城之未下者。
齊王出亡之衞，衞君辟宮舍之，稱臣而共具。齊王不遜，衞人侵之。齊王去奔鄒、魯，有驕色；鄒、魯弗內，遂走莒。楚使淖齒將兵救齊，因為齊相。淖齒欲與燕分齊地，乃執湣王而數之曰：「千乘、博昌之間，方數百里，雨血沾衣，王知之乎？」曰：「知之。」「嬴、博之間，地坼及泉，王知之乎？」曰：「知之。」「有人當闕而哭者，求之不得，去則聞其聲，王知之乎？」曰：「知之。」淖齒曰：「天雨血沾衣者，天以告也；地坼及泉者，地以告也；有人當闕而哭者，人以告也。天、地、人皆告矣，而王不知誡焉，何得無誅！」遂弒王於鼓里。
荀子論之曰：國者，天下之利勢也。得道以持之，則大安也，大榮也，積美之源也。不得道以持之，則大危也，大累也，有之不如無之；及其綦也，索為匹夫，不可得也。齊湣、宋獻是也。
故用國者義立而王，信立而霸，權謀立而亡。
挈國以呼禮義，而無以害之。行一不義，殺一無罪，而得天下，仁者不為也。擽然扶持心國，且若是其固也。之所與為之者之人，則舉義士也。之所以為布陳於國家刑法者，則舉義法也。主之所極然，帥羣臣而首嚮之者，則舉義志也。如是，則下仰上以義矣，是基定也。基定而國定，國定而天下定。故曰：以國濟義，一日而白，湯、武是也。是所謂義立而王也。
德雖未至也，義雖未濟也，然而天下之理略奏矣，刑賞已諾信於天下矣，臣下曉然皆知其可要也。政令已陳，雖覩利敗，不欺其民；約結已定，雖覩利敗，不欺其與；如是，則兵勁城固，敵國畏之；國一綦明，與國信之；雖在僻陋之國，威動天下，五伯是也。是所謂信立而而霸也。
挈國以呼功利，不務張其義，齊其信，唯利之求；內則不憚詐其民而求小利焉，外則不憚詐其與而求大利焉。內不修正其所以有，然常欲人之有，如是，則臣下百姓莫不以詐心待其上矣。上詐其下，下詐其上，則是上下析也。如是，則敵國輕之，與國疑之，權謀日行而國不免危削，綦之而亡，齊湣、薛公是也。故用強齊，非以修禮義也，非以本政敎也，非以一天下也，綿綿常以結引馳外為務。故強，南足以破楚，西足以詘秦，北足以敗燕，中足以舉宋。及以燕、趙起而攻之，若振槁然，而身死國亡，為天下大戮，後世言惡則必稽焉。是無他故焉，唯其不由禮義而由權謀也。
三者，明主之所謹擇也，仁人之所務白也。善擇者制人，不善擇者人制之。
樂毅聞晝邑人王蠋賢，令軍中環畫邑三十里無入。使人請蠋，蠋謝不往。燕人曰：「不來，吾且屠畫邑！」蠋曰：「忠臣不事二君，烈女不更二夫。國破君亡，吾不能存，而又欲劫之以兵；吾與其不義而生，不若死！」遂經其頸於樹枝，自奮絕脰而死。燕師乘勝長驅，齊城皆望風奔潰。樂毅修整燕軍，禁止侵掠，求齊之逸民，顯而禮之。寬其賦斂，除其暴令，修其舊政，齊民喜悅。乃遣左軍渡膠東、東萊；前軍循泰山以東至海，略琅邪；右軍循河、濟，屯阿、鄄以連魏師；後軍旁北海以撫千乘；中軍據臨淄而鎮齊都。祀桓公、管仲於郊，表賢者之閭，封王蠋之墓。齊人食邑於燕者二十餘君，有爵位於薊者百有餘人。六月之間，下齊七十餘城，皆為郡縣。
秦王、魏王、韓王會于京師。
赧王三十二年（戊寅、前二八三年）
秦、趙會于穰。秦拔魏安城，兵至大梁而還。
齊淖齒之亂，湣王子法章變姓名為莒太史敫家傭。太史敫女奇法章狀貌，以為非常人，憐而常竊衣食之，因與私通。王孫賈從湣王，失王之處，其母曰：「汝朝出而晚來，則吾倚門而望；汝暮出而不還，則吾倚閭而望。汝今事王，王走，汝不知其處，汝尚何歸焉！」王孫賈乃入市中呼曰：「淖齒亂齊國，殺湣王。欲與我誅之者袒右！」市人從者四百人，與攻淖齒，殺之。於是齊亡臣相與求湣王子，欲立之。法章懼其誅己，久之乃敢自言，遂立以為齊王，保莒城以拒燕，布告國中曰：「王已立在莒矣！」
趙王得楚和氏璧，秦昭王欲之，請易以十五城。趙王欲勿與，畏秦強；欲與之，恐見欺。以問藺相如，對曰：「秦以城求璧而王不許，曲在我矣。我與之璧而秦不與我城，則曲在秦。均之二策，寧許以負秦。臣願奉璧而往；使秦城不入，臣請完璧而歸之！」趙王遣之。相如至秦，秦王無意償趙城。相如乃以詐紿秦王，復取璧，遣從者懷之，間行歸趙，而以身待命於秦。秦王以為賢而弗誅，禮而歸之。趙王以相如為上大夫。
衞嗣君薨，子懷君立。嗣君好察微隱，縣令有發褥而席弊者，嗣君聞之，乃賜之席。令大驚，以君為神。又使人過關市，賂之以金，旣而召關市，問有客過與汝金，汝回遣之；關市大恐。又愛泄姬，重如耳，而恐其因愛重以壅己也，乃貴薄疑以敵如耳，尊魏妃以偶泄姬，曰：「以是相參也。」
荀子論之曰：成侯、嗣君，聚斂計數之君也，未及取民也。子產，取民者也，未及為政也。管仲，為政者也，未及修禮也。故修禮者王，為政者強，取民者安，聚斂者亡。
赧王三十三年（己卯、前二八二年）
秦伐趙，拔兩城。
赧王三十四年（庚辰、前二八一年）
秦伐趙，拔石城。
秦穰侯復為丞相。
楚欲與齊、韓共伐秦，因欲圖周。王使東周武公謂楚令尹昭子曰：「周不可圖也。」昭子曰：「乃圖周，則無之；雖然，何不可圖？」武公曰：「西周之地，絕長補短，不過百里。名為天下共主，裂其地不足以肥國，得其衆不足以勁兵。雖然，攻之者名為弒君。然而猶有欲攻之者，見祭器在焉故也。夫虎肉臊而兵利身，人猶攻之；若使澤中之麋蒙虎之皮，人之攻之也必萬倍矣。裂楚之地，足以肥國，詘楚之名，足以尊主。今子欲誅殘天下之共主，居三代之傳器，器南，則兵至矣！」於是楚計輟不行。
赧王三十五年（辛巳、前二八Ｏ年）
秦白起敗趙軍，斬首二萬，取代光狼城。又使司馬錯發隴西兵，因蜀攻楚黔中，拔之。楚獻漢北及上庸地。
赧王三十六年（壬午、前二七九年）
秦白起伐楚，取鄢、鄧、西陵。
秦王使使者告趙王，願為好會於河外澠池。趙王欲毋行，廉頗、藺相如計曰：「王不行，示趙弱且怯也。」趙王遂行，相如從。廉頗送至境，與王訣曰：「王行，度道里會遇之禮畢，還不過三十日；三十日不還，則請立太子以絕秦望。」王許之。
會于澠池。王與趙王飲，酒酣，秦王請趙王鼓瑟，趙王鼓之。藺相如復請秦王擊缶，秦王不肯。相如曰：「五步之內，臣請得以頸血濺大王矣！」左右欲刃相如，相如張目叱之，左右皆靡。王不懌，為一擊缶。罷酒，秦終不能有加於趙；趙人亦盛為之備，秦不敢動。趙王歸國，以藺相如為上卿，位在廉頗之右。
廉頗曰：「我為趙將，有攻城野戰之功。藺相如素賤人，徒以口舌而位居我上，吾羞，不忍為之下！」宣言曰：「我見相如，必辱之！」相如聞之，不肯與會；每朝，常稱病，不欲爭列。出而望見，輒引車避匿。其舍人皆以為恥。相如曰：「子視廉將軍孰與秦王？」曰：「不若。」相如曰：「夫以秦王之威而相如廷叱之，辱其羣臣；相如雖駑，獨畏廉將軍哉！顧吾念之，強秦所以不敢加兵於趙者，徒以吾兩人在也。今兩虎共鬬，其勢不俱生。吾所以為此者，先國家之急而後私讎也。」廉頗聞之，肉袒負荊至門謝罪，遂為刎頸之交。
初，燕人攻安平，臨淄市掾田單在安平，使其宗人皆以鐵籠傅車轊。及城潰，人爭門而出，皆以轊折車敗，為燕所擒；獨田單宗人以鐵籠得免，遂奔卽墨。是時齊地皆屬燕，獨莒、卽墨未下，樂毅乃幷右軍、前軍以圍莒，左軍、後軍圍卽墨。卽墨大夫出戰而死。卽墨人曰：「安平之戰，田單宗人以鐵籠得全，是多智習兵。」因共立以為將以拒燕。樂毅圍二邑，期年不剋，及令解圍，各去城九里而為壘，令曰：「城中民出者勿獲，困者賑之，使卽舊業，以鎮新民。」三年而猶未下。或讒之於燕昭王曰：「樂毅智謀過人，伐齊，呼吸之間剋七十餘城，今不下者兩城耳，非其力不能拔，所以三年不攻者，欲久仗兵威以服齊人，南面而王耳。今齊人已服，所以未發者，以其妻子在燕故也。且齊多美女，又將忘其妻子。願王圖之！」昭王於是置酒大會，引言者而讓之曰：「先王舉國以禮賢者，非貪土地以遺子孫也。遭所傳德薄，不能堪命，國人不順。齊為無道，乘孤國之亂以害先王。寡人統位，痛之入骨，故廣延羣臣，外招賓客，以求報讎；其有成功者，尚欲與之同共燕國。今樂君親為寡人破齊，夷其宗廟，報塞先仇，齊國固樂君所有，非燕之所得也。樂君若能有齊，與燕並為列國，結歡同好，以抗諸侯之難，燕國之福，寡人之願也。汝何敢言若此！」乃斬之。賜樂毅妻以后服，賜其子以公子之服；輅車乘馬，後屬百兩，遣國相奉而致之樂毅，立樂毅為齊王。樂毅惶恐不受，拜書，以死自誓。由是齊人服其義，諸侯畏其信，莫敢復有謀者。
頃之，昭王薨，惠王立。惠王自為太子時，嘗不快於樂毅。田單聞之，乃縱反間於燕，宣言曰：「齊王已死，城之不拔者二耳。樂毅與燕新王有隙，畏誅而不敢歸，以伐齊為名，實欲連兵南面王齊。齊人未附，故且緩攻卽墨以待其事。齊人所懼，唯恐他將之來，卽墨殘矣。」燕王固已疑樂毅，得齊反間，乃使騎劫代將而召樂毅。樂毅知王不善代之，遂奔趙。燕將士由是憤惋不和。
田單令城中人食，必祭其先祖於庭，飛鳥皆翔舞而下城中。燕人怪之，田單因宣言曰：「當有神師下敎我。」有一卒曰：「臣可以為師乎？」因反走。田單起引還，坐東鄉，師事之。卒曰：「臣欺君。」田單曰：「子勿言也。」因師之，每出約束，必稱神師。乃宣言曰：「吾唯懼燕軍之劓所得齊卒，置之前行，卽墨敗矣！」燕人聞之，如其言。城中見降者盡劓，皆怒，堅守，唯恐見得。單又縱反間，言：「吾懼燕人掘吾城外冢墓，可為寒心！」燕軍盡掘冢墓，燒死人。齊人從城上望見，皆涕泣，共欲出戰，怒自十倍。田單知士卒之可用，乃身操版、鍤，與士卒分功；妻妾編於行伍之間；盡散飲食饗士。令甲卒皆伏，使老、弱、女子乘城，遣使約降於燕；燕軍皆呼萬歲。田單又收民金得千鎰，令卽墨富豪遺燕將，曰：「卽降，願無虜掠吾族家！」燕將大喜，許之。燕軍益懈。田單乃收城中，得牛千餘，為絳繒衣，畫以五采龍文，束兵刃於其角，而灌脂束葦於其尾，燒其端，鑿城數十穴，夜縱牛，壯士五千隨其後。牛尾熱，怒而奔燕軍。燕軍大驚，視牛皆龍文，所觸盡死傷。而城中鼓譟從之，老弱皆擊銅器為聲，聲動天地。燕軍大駭，敗走。齊人殺騎劫，追亡逐北，所過城邑皆叛燕，復為齊。田單兵日益多，乘勝，燕日敗亡，走至河上，而齊七十餘城皆復焉。乃迎襄王於莒；入臨淄，封田單為安平君。
齊王以太史敫之女為后，生太子建。太史敫曰：「女不取媒，因自嫁，非吾種也，汙吾世！」終身不見君王后，君王后亦不以不見故失人子之禮。
趙王封樂毅於觀津，尊寵之，以警動於燕、齊。燕惠王乃使人讓樂毅，且謝之曰：「將軍過聽，以與寡人有隙，遂捐燕歸趙。將軍自為計則可矣，而亦何以報先王之所以遇將軍之意乎？」樂毅報書曰：「昔伍子胥說聽於闔閭而吳遠迹至郢；夫差弗是也，賜之鴟夷而浮之江。吳王不寤先論之可以立功，故沈子胥而不悔；子胥不蚤見主之不同量，是以至於入江而不化。夫免身立功以明先王之迹，臣之上計也。離毀辱之誹謗，墮先王之名，臣之所大恐也。臨不測之罪，以幸為利，義之所不敢出也。臣聞古之君子，交絕不出惡聲，忠臣去國，不潔其名。臣雖不佞，數奉敎於君子矣。唯君王之留意焉！」於是燕王復以樂毅子閒為昌國君，而樂毅往來復通燕，卒於趙，號曰望諸君。
田單相齊，過淄水，有老人涉淄而寒，出水不能行。田單解其裘而衣之。襄王惡之，曰：「田單之施於人，將以取我國乎！不早圖，恐後之變也。」左右顧無人，巖下有貫珠者，襄王呼而問之曰：「汝聞吾言乎？」對曰：「聞之。」王曰：「汝以為何如？」對曰：「王不如因以為己善。王嘉單之善，下令曰：『寡人憂民之飢也，單收而食之。寡人憂民之寒也，單解裘而衣之。寡人憂勞百姓，而單亦憂，稱寡人之意。』單有是善而王嘉之，單之善亦王之善也！」王曰：「善。」乃賜單牛酒。後數日，貫珠者復見王曰：「王朝日宜召田單而揖之於庭，口勞之。乃布令求百姓之飢寒者，收穀之。」乃使人聽於閭里，聞大夫之相與語者曰：「田單之愛人，嗟，乃王之敎也！」
田單任貂勃於王。王有所幸臣九人，欲傷安平君，相與語於王曰：「燕之伐齊之時，楚王使將軍將萬人而佐齊。今國已定而社稷已安矣，何不使使者謝於楚王？」王曰：「左右孰可？」九人之屬曰：「貂勃可。」貂勃使楚，楚王受而觴之，數月不反。九人之屬相與語曰：「夫一人之身而牽留萬乘者，豈不以據勢也哉！且安平君之與王也，君臣無異而上下無別。且其志欲為不善，內撫百姓，外懷戎翟，禮天下之賢士，其志欲有為，願王察之！」異日，王曰：「召相單而來！」田單免冠、徒跣、肉袒而進，退而請死罪，五日而王曰：「子無罪於寡人。子為子之臣禮，吾為吾之王禮而已矣。」貂勃從楚來，王賜之酒。酒酣，王曰：「召相單而來！」貂勃避席稽首曰：「王上者孰與周文王？」王曰：「吾不若也。」貂勃曰：「然，臣固知王不若也。下者孰與齊桓公？」王曰：「吾不若也。」貂勃曰：「然，臣固知王不若也。然則周文王得呂尚以為太公，齊桓公得管夷吾以為仲父，今王得安平君而獨曰『單』，安得此亡國之言乎！且自天地之闢，民人之始，為人臣之功者，誰有厚於安平君者哉？王不能守王之社稷，燕人興師而襲齊，王走而之城陽之山中，安平君以惴惴卽墨三里之城，五里之郭，敝卒七千人，禽其司馬而反千里之齊，安平君之功也。當是之時，舍城陽而自王，天下莫之能止。然而計之於道，歸之於義，以為不可，故棧道木閣而迎王與后於城陽山中，王乃得反，子臨百姓。今國已定，民已安矣，王乃曰『單』，嬰兒之計不為此也。王亟殺此九子者以謝安平君；不然，國其危矣！」乃殺九子而逐其家，益封安平君以夜邑萬戶。
田單將攻狄，往見魯仲連。魯仲連曰：「將軍攻狄，不能下也。」田單曰：「臣以卽墨破亡餘卒破萬乘之燕，復齊之墟，今攻狄而不下，何也？」上車弗謝而去，遂攻狄。三月不克。齊小兒謠曰：「大冠若箕，脩劍拄頤，攻狄不能下，壘枯骨成丘。」田單乃懼，問魯仲連曰：「先生謂單不能下狄，請問其說。」魯仲連曰：「將軍之在卽墨，坐則織蕢，立則仗鍤，為士卒倡曰：『無可往矣！宗廟亡矣！今日尚矣！歸於何黨矣！』當此之時，將軍有死之心，士卒無生之氣，聞君言莫不揮泣奮臂而欲戰，此所以破燕也。當今將軍東有夜邑之奉，西有淄上之娛，黃金橫帶而騁乎淄、澠之間，有生之樂，無死之心，所以不勝也。」田單曰：「單之有心，先生志之矣。」明日，乃厲氣循城，立於矢石之所，援枹鼓之；狄人乃下。
初，齊湣王旣滅宋，欲去孟嘗君。孟嘗君奔魏，魏昭王以為相，與諸侯共伐破齊。湣王死，襄王復國，而孟嘗君中立為諸侯，無所屬。襄王新立，畏孟嘗君，與之連和。孟嘗君卒，諸子爭立，而齊、魏共滅薛，孟嘗君絕嗣。
赧王三十七年（癸未、前二七八年）
秦大良造白起伐楚，拔郢，燒夷陵。楚襄王兵散，遂不復戰，東北徙都於陳。秦以郢為南郡，封白起為武安君。
赧王三十八年（甲申、前二七七年）
秦武安君定巫、黔中，初置黔中郡。
魏昭王薨，子安釐王立。
赧王三十九年（乙酉、前二七六年）
秦武安君伐魏，拔兩城。
楚王收東地兵，得十餘萬，復西取江南十五邑。
魏安釐王封其弟無忌為信陵君。
赧王四十年（丙戌、前二七五年）
秦相國穰侯伐魏。韓暴鳶救魏，穰侯大破之，斬首四萬。暴鳶走開封。魏納八城以和。穰侯復伐魏，走芒卯，入北宅。魏人割溫以和。
赧王四十一年（丁亥、前二七四年）
魏復與齊合從。秦穰侯伐魏，拔四城，斬首四萬。
魯湣公薨，子頃公讎立。
赧王四十二年（戊子、前二七三年）
趙人、魏人伐韓華陽。韓人告急于秦，秦王弗救。韓相國謂陳筮曰：「事急矣，願公雖病，為一宿之行！」陳筮如秦，見穰侯。穰侯曰：「事急乎？故使公來。」陳筮曰：「未急也。」穰侯怒曰：「何也？」陳筮曰：「彼韓急則將變而他從；以未急，故復來耳。」穰侯曰：「請發兵矣。」乃與武安君及客卿胡陽救韓，八日而至，敗魏軍於華陽之下，走芒卯，虜三將，斬首十三萬。武安君又與趙將賈偃戰，沈其卒二萬人於河。魏段干子請割南陽予秦以和。蘇代謂魏王曰：「欲璽者，段干子也，欲地者，秦也。今王使欲地者制璽，欲璽者制地，魏地盡矣！夫以地事秦，猶抱薪救火，薪不盡，火不滅。」王曰：「是則然也。雖然，事始已行，不可更矣。」對曰：「夫博之所以貴梟者，便則食，不便則止。今何王之用智不如用梟也？」魏王不聽，卒以南陽為和，實脩武。
韓釐王薨，子桓惠王立。
韓、魏旣服於秦，秦王將使武安君與韓、魏伐楚，未行，而楚使者黃歇至，聞之，畏秦乘勝一舉而滅楚也，乃上書曰：「臣聞物至則反，冬、夏是也；致至則危，累棋是也。今大國之地，徧天下有其二垂，此從生民以來，萬乘之地未嘗有也。先王三世不忘接地於齊，以絕從親之要。今王使盛橋守事於韓，盛橋以其地入秦，是王不用甲，不信威，而得百里之地，王可謂能矣！王又舉甲而攻魏，杜大梁之門，舉河內，拔燕、酸棗、虛、桃，入邢，魏之兵雲翔而不敢捄，王之功亦多矣！王休甲息衆，二年而後復之，又幷蒲、衍、首、垣以臨仁、平丘，黃、濟陽嬰城而魏氏服。王又割濮磨之北，注齊、秦之要，絕楚、趙之脊，天下五合六聚而不敢捄，王之威亦單矣！王若能保功守威，絀攻取之心，而肥仁義之地，使無後患，三王不足四，五伯不足六也！王若負人徒之衆，仗兵革之強，乘毀魏之威，而欲以力臣天下之主，臣恐其有後患也。詩曰：『靡不有初，鮮克有終。』易曰：『狐涉水，濡其尾。』此言始之易，終之難也。昔吳之信越也，從而伐齊，旣勝齊人於艾陵，還為越禽於三江之浦。智氏之信韓、魏也，從而伐趙，攻晉陽城，勝有日矣，韓、魏叛之，殺智伯瑤於鑿臺之下。今王妬楚之不毀而忘毀楚之強韓、魏也，臣為王慮而不取也。夫楚國，援也；鄰國，敵也。今王信韓、魏之善王，此正吳之信越也，臣恐韓、魏卑辭除患而實欲欺大國也。何則？王無重世之德於韓、魏而有累世之怨焉。夫韓、魏父子兄弟接踵而死於秦將十世矣，故韓、魏之不亡，秦社稷之憂也。今王資之與攻楚，不亦過乎！且攻楚將惡出兵？王將借路於仇讎之韓、魏乎，兵出之日而王憂其不反也。王若不借路於仇讎之韓、魏，必攻隨水右壤，此皆廣川、大水、山林、谿谷，不食之地。是王有毀楚之名而無得地之實也。且王攻楚之日，四國必悉起兵而應王。秦、楚之兵構而不離；魏氏將出而攻留、方輿、銍、湖陵、碭、蕭、相，故宋必盡，齊人南面攻楚，泗上必舉，此皆平原四達膏腴之地，如此，則天下之國莫強於齊、魏矣。臣為王慮，莫若善楚。秦、楚合而為一以臨韓，韓必歛手而朝，王施以東山之險，帶以曲河之利，韓必為關內之侯。若是而王以十萬戍鄭，梁氏寒心，許、鄢陵嬰城而上蔡、召陵不往來也，如此，魏亦關內侯矣。大王壹善楚而關內兩萬乘之主注地於齊，齊右壤可拱手而取也。王之地一經兩海，要約天下，是燕、趙無齊、楚，齊、楚無燕、趙也。然後危動燕、趙，直搖齊、楚，此四國者不待痛而服矣。」王從之，止武安君而謝韓、魏，使黃歇歸，約親於楚。

[book_title]卷五　周紀五
起屠維赤奮若（己丑），盡旃蒙大荒落（乙巳），凡十七年。
赧王四十三年（己丑、前二七二年）
楚以左徒黃歇侍太子完為質於秦。
秦置南陽郡。
秦、魏、楚共伐燕。
燕惠王薨，子武成王立。
赧王四十四年（庚寅、前二七一年）
趙藺相如伐齊，至平邑。
趙田部吏趙奢收租稅，平原君家不肯出；趙奢以法治之，殺平原君用事者九人。平原君怒，將殺之。趙奢曰：「君於趙為貴公子，今縱君家而不奉公則法削，法削則國弱，國弱則諸侯加兵，是無趙也。君安得有此富乎！以君之貴，奉公如法則上下平，上下平則國強，國強則趙固，而君為貴戚，豈輕於天下邪！」平原君以為賢，言之於王。王使治國賦，國賦太平，民富而府庫實。
赧王四十五年（辛卯、前二七Ｏ年）
秦伐趙，圍閼與。趙王召廉頗、樂乘而問之曰：「可救否？」皆曰：「道遠險陿，難救。」問趙奢，趙奢對曰：「道遠險陿，譬猶兩鼠鬬於穴中，將勇者勝。」王乃令趙奢將兵救之。去邯鄲三十里而止，令軍中曰：「有以軍事諫者死！」
秦師軍武安西，鼓譟勒兵，武安屋瓦盡振。趙軍中候有一人言急救武安，趙奢立斬之。堅壁二十八日不行，復益增壘。秦間入趙軍，趙奢善食遣之。間以報秦將，秦將大喜曰：「夫去國三十里而軍不行，乃增壘，閼與非趙地也！」趙奢旣已遣間，卷甲而趨，一日一夜而至，去閼與五十里而軍，軍壘成。秦師聞之，悉甲而往。趙軍士許歷請以軍事諫，趙奢進之。許歷曰：「秦人不意趙至此，其來氣盛，將軍必厚集其陳以待之；不然，必敗。」趙奢曰：「請受敎！」許歷請刑，趙奢曰：「胥，後令邯鄲。」許歷復請諫，曰：「先據北山上者勝，後至者敗。」趙奢許諾，卽發萬人趨之。秦師後至，爭山不得上；趙奢縱兵擊秦師，秦師大敗，解閼與而還。趙王封奢為馬服君，與廉、藺同位；以許歷為國尉。
穰侯言客卿竈於秦王，使伐齊，取剛、壽以廣其陶邑。
初，魏人范睢從中大夫須賈使於齊，齊襄王聞其辯口，私賜之金及牛、酒。須賈以為睢以國陰事告齊也，歸而告其相魏齊。魏齊怒，笞擊范睢，折脅，摺齒。睢佯死，卷以簀，置廁中，使客醉者更溺之，以懲後，令無妄言者。范睢謂守者曰：「能出我，我必有厚謝。」守者乃請棄簀中死人。魏齊醉，曰：「可矣。」范睢得出。魏齊悔，復召求之。魏人鄭安平遂操范睢亡匿，更姓名曰張祿。
秦謁者王稽使於魏，范睢夜見王稽。稽潛載與俱歸，薦之於王，王見之於離宮。范睢佯為不知永巷而入其中，王來而宦者怒逐之，曰：「王至！」范睢謬曰：「秦安得王，秦獨有太后、穰侯耳！」王微聞其言，乃屏左右，跽而請曰：「先生何以幸敎寡人？」對曰：「唯唯。」如是者三。王曰：「先生卒不幸敎寡人邪？」范睢曰：「非敢然也！臣，羈旅之臣也，交疏於王，而所願陳者皆匡君之事，處人骨肉之間，願效愚忠而未知王之心也，此所以王三問而不敢對者也。臣知今日言之於前，明日伏誅於後，然臣不敢避也。且死者，人之所必不免也，苟可以少有補於秦而死，此臣之所大願也。獨恐臣死之後，天下杜口裹足，莫肯鄉秦耳。」王跽曰：「先生，是何言也！今者寡人得見先生，是天以寡人溷先生而存先王之宗廟也。事無大小，上及太后，下至大臣，願先生悉以敎寡人，無疑寡人也！」范睢拜，王亦拜。范睢曰：「以秦國之大，士卒之勇，以治諸侯，譬若走韓盧而博蹇兔也，而閉關十五年，不敢窺兵於山東者，是穰侯為秦謀不忠，而大王之計亦有所失也。」王跽曰：「寡人願聞失計！」然左右多竊聽者，范睢未敢言內，先言外事，以觀王之俯仰。因進曰：「夫穰侯越韓、魏而攻齊剛、壽，非計也。齊湣王南攻楚，破軍殺將，再辟地千里，而齊尺寸之地無得焉者，豈不欲得地哉？形勢不能有也。諸侯見齊之罷敝，起兵而伐齊，大破之，齊幾於亡，以其伐楚而肥韓、魏也。今王不如遠交而近攻，得寸則王之寸也，得尺亦王之尺也。今夫韓、魏，中國之處而天下之樞也。王若欲霸，必親中國以為天下樞，以威楚、趙，楚強則附趙，趙強則附楚，楚、趙皆附，齊必懼矣，齊附則韓、魏因可虜也。」王曰：「善。」乃以范睢為客卿，與謀兵事。
赧王四十六年（壬辰、前二六九年）
秦中更胡傷攻趙閼與，不拔。
赧王四十七年（癸巳、前二六八年）
秦王用范睢之謀，使五大夫綰伐魏，拔懷。
赧王四十八年（甲午、前二六七年）
秦悼太子質於魏而卒。
赧王四十九年（乙未、前二六六年）
秦拔魏邢丘。范睢日益親，用事，因承間說王曰：「臣居山東時，聞齊之有孟嘗君，不聞有王；聞秦有太后、穰侯，不聞有王。夫擅國之謂王，能利害之謂王，制殺生之謂王。今太后擅行不顧，穰侯出使不報，華陽、涇陽等擊斷無諱，高陵進退不請，四貴備而國不危者，未之有也。為此四貴者下，乃所謂無王也。穰侯使者操王之重，決制於諸侯，剖符於天下，征敵伐國，莫敢不聽；戰勝攻取則利歸於陶，戰敗則結怨於百姓而禍歸於社稷。臣又聞之，木實繁者披其枝，披其枝者傷其心；大其都者危其國，尊其臣者卑其主。淖齒管齊，射王股，擢王筋，懸之於廟梁，宿昔而死。李兌管趙，囚主父於沙丘，百日而餓死。今臣觀四貴之用事，此亦淖齒、李兌之類也。夫三代之所以亡國者，君專授政於臣，縱酒弋獵；其所授者妬賢疾能，御下蔽上以成其私，不為主計，而主不覺悟，故失其國，今自有秩以上至諸大吏，下及王左右，無非相國之人者，見王獨立於朝，臣竊為王恐，萬世之後有秦國者，非王子孫也！」王以為然，於是廢太后，逐穰侯、高陵、華陽、涇陽君於關外，以范睢為丞相，封為應侯。
魏王使須賈聘於秦，應侯敝衣間步而往見之。須賈驚曰：「范叔固無恙乎！」留坐飲食，取一綈袍贈之。遂為須賈御而至相府，曰：「我為君先入通於相君。」須賈怪其久不出，問於門下，門下曰：「無范叔，鄉者吾相張君也。」須賈知見欺，乃膝行入謝罪。應侯坐，責讓之，且曰：「爾所以得不死者，以綈袍戀戀尚有故人之意耳！」乃大供具，請諸侯賓客；坐須賈於堂下，置莝、豆於前而馬食之，使歸告魏王曰：「速斬魏齊頭來！不然，且屠大梁！」須賈還，以告魏齊。魏齊奔趙，匿於平原君家。
趙惠文王薨，子孝成王丹立；以平原君為相。
赧王五十年（丙申、前二六五年）
秦宣太后薨。九月，穰侯出之陶。
臣光曰：穰侯援立昭王，除其災害；薦白起為將，南取鄢、郢，東屬地於齊，使天下諸侯稽首而事秦，秦益強大者，穰侯之功也。雖其專恣驕貪足以賈禍，亦未至盡如范睢之言。若睢者，亦非能為秦忠謀，直欲得穰侯之處，故搤其吭而奪之耳。遂使秦王絕母子之義，失舅甥之恩。要之，睢真傾危之士哉！
秦王以子安國君為太子。
秦伐趙，取三城。趙王新立，太后用事，求救於齊。齊人曰：「必以長安君為質。」太后不可。齊師不出，大臣強諫。太后明謂左右曰：「復言長安君為質者，老婦必唾其面！」左師觸龍願見太后，太后盛氣而胥之入。左師公徐趨而坐，自謝曰：「老臣病足，不得見久矣，竊自恕；而恐太后體之有所苦也，故願望見太后。」太后曰：「老婦恃輦而行。」曰：「食得毋衰乎？」曰：「恃粥耳。」太后不和之色稍解。左師公曰：「老臣賤息舒祺，最少，不肖，而臣衰，竊憐愛之，願得補黑衣之缺以衞王宮，昧死以聞！」太后曰：「諾。年幾何矣？」對曰：「十五歲矣。雖少，願及未填溝壑而託之。」太后曰：「丈夫亦愛少子乎？」對曰：「甚於婦人。」太后笑曰：「婦人異甚。」對曰：「老臣竊以為媼之愛燕后賢於長安君。」太后曰：「君過矣！不若長安君之甚。」左師公曰：「父母愛其子則為之計深遠。媼之送燕后也，持其踵而泣，念其遠也，亦哀之矣。已行，非不思也，祭祀則祝之曰：『必勿使反！』豈非為之計長久，為子孫相繼為王也哉？」太后曰：「然。」左師公曰：「今三世以前，至於趙王之子孫為侯者，其繼有在者乎？」曰：「無有。」曰：「此其近者禍及身，遠者及其子孫。豈人主之子侯則不善哉？位尊而無功，奉厚而無勞，而挾重器多也。今媼尊長安君之位，而封之以膏腴之地，多與之重器，而不及今令有功於國。一旦山陵崩，長安君何以自託於趙哉？」太后曰：「諾，恣君之所使之！」於是為長安君約車百乘質於齊。齊師乃出，秦師退。
齊安平君田單將趙師以伐燕，取中陽；又伐韓，取注人。
齊襄王薨，子建立。建年少，國事皆決於君王后。
赧王五十一年（丁酉、前二六四年）
秦武安君伐韓，拔九城，斬首五萬。
田單為趙相。
赧王五十二年（戊戌、前二六三年）
秦武安君伐韓，取南陽；攻太行道，絕之。
楚頃襄王疾病。黃歇言於應侯曰：「今楚王疾恐不起，秦不如歸其太子。太子得立，其事秦必重而德相國無窮，是親與國而得儲萬乘也。不歸，則咸陽布衣耳。楚更立君，必不事秦，是失與國而絕萬乘之和，非計也。」應侯以告王。王曰：「令太子之傅先往問疾，反而後圖之。」黃歇與太子謀曰：「秦之留太子，欲以求利也。今太子力未能有以利秦也，而陽文君子二人在中。王若卒大命，太子不在，陽文君子必立為後，太子不得奉宗廟矣。不如亡秦，與使者俱出。臣請止，以死當之！」太子因變服為楚使者御而出關；而黃歇守舍，常為太子謝病。度太子已遠，乃自言於王曰：「楚太子已歸，出遠矣。歇願賜死！」王怒，欲聽之。應侯曰：「歇為人臣，出身以徇其主，太子立，必用歇。不如無罪而歸之，以親楚。」王從之。黃歇至楚三月，秋，頃襄王薨，考烈王卽位；以黃歇為相，封以淮北地，號曰春申君。
赧王五十三年（己亥、前二六二年）
楚人納州于秦以平。
武安君伐韓，拔野王。上黨路絕，上黨守馮亭與其民謀曰：「鄭道已絕，秦兵日進，韓不能應，不如以上黨歸趙。趙受我，秦必攻之；趙被秦兵，必親韓；韓、趙為一，則可以當秦矣。」乃遣使者告於趙曰：「韓不能守上黨，入之秦，其吏民皆安於趙，不樂為秦。有城市邑十七，願再拜獻之大王！」趙王以告平陽君豹，對曰：「聖人甚禍無故之利。」王曰：「人樂吾德，何謂無故？」對曰：「秦蠶食韓地，中絕，不令相通，固自以為坐而受上黨也。韓氏所以不入於秦者，欲嫁其禍於趙也。秦服其勞而趙受其利，雖強大不能得之於弱小，弱小固能得之於強大乎！豈得謂之非無故哉？不如勿受。」王以告平原君，平原君請受之。王乃使平原君往受地，以萬戶都三封其太守為華陽君，以千戶都三封其縣令為侯，吏民皆益爵三級。馮亭垂涕不見使者，曰：「吾不忍賣主地而食之也！」
赧王五十五年（辛丑、前二六Ｏ年）
秦左庶長王齕攻上黨，拔之。上黨民走趙。趙廉頗軍於長平，以按據上黨民。王齕因伐趙。趙軍數戰不勝，止一裨將、四尉。趙王與樓昌、虞卿謀，樓昌請發重使為媾。虞卿曰：「今制媾者在秦；秦必欲破王之軍矣，雖往請媾，秦將不聽。不如發使以重寶附楚、魏，楚、魏受之，則秦疑天下之合從，媾乃可成也。」王不聽，使鄭朱媾於秦，秦受之。王謂虞卿曰：「秦內鄭朱矣。」對曰：「王必不得媾而軍破矣。何則？天下之賀戰勝者皆在秦矣。夫鄭朱，貴人也，秦王、應侯必顯重之以示天下。天下見王之媾於秦，必不救王；秦知天下之不救王，則媾不可得成矣。」旣而秦果顯鄭朱而不與趙媾。
秦數敗趙兵，廉頗堅壁不出。趙王以頗失亡多而更怯不戰，怒，數讓之。應侯又使人行千金於趙為反間，曰：「秦之所畏，獨畏馬服君之子趙括為將耳！廉頗易與，且降矣！」趙王遂以趙括代頗將。藺相如曰：「王以名使括，若膠柱鼓瑟耳。括徒能讀其父書傳，不知合變也。」王不聽。初，趙括自少時學兵法，以天下莫能當；嘗與其父奢言兵事，奢不能難，然不謂善。括母問其故，奢曰：「兵，死地也，而括易言之。使趙不將括則已；若必將之，破趙軍者必括也。」及括將行，其母上書，言括不可使。王曰：「何以？」對曰：「始妾事其父，時為將，身所奉飯而進食者以十數，所友者以百數，王及宗室所賞賜者，盡以與軍吏士大夫；受命之日，不問家事。今括一旦為將，東鄉而朝，軍吏無敢仰視之者；王所賜金帛，歸藏於家，而日視便利田宅可買者買之。王以為如其父，父子異心，願王勿遣！」王曰：「母置之，吾已決矣！」母因曰：「卽如有不稱，妾請無隨坐。」趙王許之。
秦王聞括已為趙將，乃陰使武安君為上將軍而王齕為裨將，令軍中：「有敢泄武安君將者斬！」趙括至軍，悉更約束，易置軍吏，出兵擊秦師。武安君佯敗而走，張二奇兵以劫之。趙括乘勝追造秦壁，壁堅拒不得入；奇兵二萬五千人絕趙軍之後，又五千騎絕趙壁間。趙軍分而為二，糧道絕。武安君出輕兵擊之，趙戰不利，因築壁堅守以待救至。秦王聞趙食道絕，自如河內發民年十五以上悉詣長平，遮絕趙救兵及糧食。齊人、楚人救趙。趙人乏食，請粟于齊，王弗許。周子曰：「夫趙之於齊、楚，扞蔽也，猶齒之有脣也，脣亡則齒寒；今日亡趙，明日患及齊、楚矣。救趙之務，宜若奉漏甕沃焦釜然。且救趙，高義也；卻秦師，顯名也；義救亡國，威卻強秦。不務為此而愛粟，為國計者過矣！」齊王弗聽。九月，趙軍食絕四十六日，皆內陰相殺食。急來攻秦壘，欲出為四隊，四，五復之，不能出。趙括自出銳卒搏戰，秦人射殺之。趙師大敗，卒四十萬人皆降。武安君曰：「秦已拔上黨，上黨民不樂為秦而歸趙。趙卒反覆，非盡殺之，恐為亂。」乃挾詐而盡坑殺之，遺其小者二百四十人歸趙。前後斬首虜四十五萬人；趙人大震。
赧王五十六年（壬寅、前二五九年）
十月，武安君分軍為三，王齕攻趙武安、皮牢，拔之。司馬梗北定太原，盡有上黨地。韓、魏使蘇代厚幣說應侯曰：「武安君卽圍邯鄲乎？」曰：「然。」蘇代曰：「趙亡則秦王王矣；武安君為三公，君能為之下乎？雖欲無為之下，固不得已矣。秦嘗攻韓，圍邢丘，困上黨，上黨之民皆反為趙，天下不樂為秦民之日久矣。今亡趙，北地入燕，東地入齊，南地入韓、魏，則君之所得民無幾何人矣。不如因而割之，無以為武安君功也。」應侯言於秦王曰：「秦兵勞，請許韓、趙之割地以和，且休士卒。」王聽之，割韓垣雍、趙六城以和，正月，皆罷兵。武安君由是與應侯有隙。
趙王將使趙郝約事於秦，割六縣。虞卿謂趙王曰：「秦之攻王也，倦而歸乎？王以其力尚能進，愛王而弗攻乎？」王曰：「秦不遺餘力矣，必以倦而歸也。」虞卿曰：「秦以其力攻其所不能取，倦而歸，王又以其力之所不能取以送之，是助秦自攻也。來年秦攻王，王無救矣。」趙王計未定，樓緩至趙，趙王與之計之。樓緩曰：「虞卿得其一，不得其二。秦、趙構難而天下皆說，何也？曰：『吾且因強而乘弱矣。』今趙不如亟割地為和以疑天下，慰秦之心。不然，天下將因秦之怒，乘趙之敝，瓜分之，趙且亡，何秦之圖乎！」虞卿聞之，復見曰：「危哉樓子之計，是愈疑天下，而何慰秦之心哉？獨不言其示天下弱乎？且臣言勿與者，非固勿與而已也；秦索六城於王，而王以六城賂齊。齊，秦之深讎也，其聽王不待辭之畢也。則是王失之於齊而取償於秦，而示天下有能為也。王以此發聲，兵未窺於境，臣見秦之重賂至趙而反媾於王也。從秦為媾，韓、魏聞之，必盡重王，是王一舉而結三國之親而與秦易道也。」趙王曰：「善。」使虞卿東見齊王，與之謀秦。虞卿未返，秦使者已在趙矣。樓緩聞之，亡去。趙王封虞卿以一城。
秦之始伐趙也，魏王問於大夫，皆以為秦伐趙，於魏便。孔斌曰：「何謂也？」曰：「勝趙，則吾因而服焉；不勝趙，則可承敝而擊之。」子順曰：「不然。秦自孝公以來，戰未嘗屈，今又屬其良將，何敝之承！」大夫曰：「縱其勝趙，於我何損？鄰之羞，國之福也。」子順曰：「秦，貪暴之國也，勝趙，必復他求，吾恐於時魏受其師也。先人有言：燕雀處屋，子母相哺，呴呴焉相樂也，自以為安矣。竈突炎上，棟宇將焚，燕雀顏不變，不知禍之將及己也。今子不悟趙破患將及己，可以人而同於燕雀乎！」子順者，孔子六世孫也。初，魏王聞子順賢，遣使者奉黃金束帛，聘以為相。子順曰：「若王能信用吾道，吾道固為治世也，雖蔬食飲水，吾猶為之。若徒欲制服吾身，委以重祿，吾猶一夫耳，魏王奚少於一夫！」使者固請，子順乃之魏；魏王郊迎以為相。子順改嬖寵之官以事賢才，奪無任之祿以賜有功。諸喪職者咸不悅，乃造謗言。文咨以告子順。子順曰：「民之不可與慮始久矣！古之善為政者，其初不能無謗。子產相鄭，三年而後謗止；吾先君之相魯，三月而後謗止。今吾為政日新，雖不能及賢，庸知謗乎！」文咨曰：「未識先君之謗何也？」子順曰：「先君相魯，人誦之曰：『麛裘而芾，投之無戾。芾而麛裘，投之無郵。』及三月，政化旣成，民又誦曰：『裘衣章甫，實獲我所。章甫裘衣，惠我無私。』」文咨喜曰：「乃今知先生不異乎聖賢矣。」子順相魏凡九月，陳大計輒不用，乃喟然曰：「言不見用，是吾言之不當也。言不當於主，居人之官，食人之祿，是尸利素餐，吾罪深矣！」退而以病致仕。人謂子順曰：「王不用子，子其行乎？」答曰：「行將何之？山東之國將幷於秦；秦為不義，義所不入。」遂寢於家。新垣固請子順曰：「賢者所在，必興化致治。今子相魏，未聞異政而卽自退，意者志不得乎，何去之速也？」子順曰；「以無異政，所以自退也。且死病無良醫。今秦有吞食天下之心，以義事之，固不獲安；救亡不暇，何化之興！昔伊摯在夏，呂望在商，而二國不治，豈伊、呂之不欲哉？勢不可也。當今山東之國敝而不振，三晉割地以求安，二周折而入秦，燕、齊、楚已屈服矣。以此觀之，不出二十年，天下其盡為秦乎！」
秦王欲為應侯必報其仇，聞魏齊在平原君所，乃為好言誘平原君至秦而執之。遣使謂趙王曰：「不得齊首，吾不出王弟於關！」魏齊窮，抵虞卿，虞卿棄相印，與魏齊偕亡。至魏，欲因信陵君以走楚。信陵君意難見之，魏齊怒，自殺。趙王卒取其首以與秦，秦乃歸平原君。九月，五大夫王陵復將兵伐趙。武安君病，不任行。
赧王五十七年（癸卯、前二五八年）
正月，王陵攻邯鄲，少利，益發卒佐陵；陵亡五校。武安君病癒，王欲使代之。武安君曰：「邯鄲實未易攻也；且諸侯之救日至。彼諸侯怨秦之日久矣，秦雖勝於長平，士卒死者過半，國內空，遠絕河山而爭人國都；趙應其內，諸侯攻其外，破秦軍必矣。」王自命不行，乃使應侯請之。武安君終辭疾，不肯行；乃以王齕代王陵。
趙王使平原君求救於楚，平原君約其門下食客文武備具者二十人與之俱，得十九人，餘無可取者。毛遂自薦於平原君。平原君曰：「夫賢士之處世也，譬若錐之處囊中，其末立見。今先生處勝之門下三年於此矣，左右未有所稱誦，勝未有所聞，是先生無所有也。先生不能，先生留！」毛遂曰：「臣乃今日請處囊中耳！使遂蚤得處囊中，乃脫穎而出，非特其末見而已。」平原君乃與之俱，十九人相與目笑之。平原君至楚，與楚王言合從之利害，日出而言之，日中不決。毛遂按劍歷階而上，謂平原君曰：「從之利害，兩言而決耳！今日出而言，日中不決，何也？」楚王怒叱曰：「胡不下！吾乃與而君言，汝何為者也？」毛遂按劍而前曰：「王之所以叱遂者，以楚國之衆也。今十步之內，王不得恃楚國之衆也！王之命懸於遂手。吾君在前，叱者何也？且遂聞湯以七十里之地王天下，文王以百里之壤而臣諸侯，豈其士卒衆多哉？誠能據其勢而奮其威也。今楚地方五千里，持戟百萬，此霸王之資也。以楚之強，天下弗能當。白起，小豎子耳，率數萬之衆，興師以與楚戰，一戰而舉鄢、郢，再戰而燒夷陵，三戰而辱王之先人，此百世之怨而趙之所羞，而王弗之惡焉。合從者為楚，非為趙也。吾君在前，叱者何也？」楚王曰：「唯唯，誠若先生之言，謹奉社稷以從。」毛遂曰：「從定乎？」楚王曰：「定矣。」毛遂謂楚王之左右曰：「取雞、狗、馬之血來！」毛遂奉銅盤而跪進之楚王曰：「王當歃血以定從；次者吾君，次者遂。」遂定從於殿上。毛遂左手持盤血而右手招十九人曰：「公等相與歃此血於堂下！公等錄錄，所謂『因人成事』者也。」平原君已定從而歸，至於趙，曰：「勝不敢相天下士矣！」遂以毛遂為上客。
於是楚王使春申君將兵救趙，魏王亦使將軍晉鄙將兵十萬救趙。秦王使謂魏王曰：「吾攻趙，旦暮且下，諸侯敢救之者，吾已拔趙，必移兵先擊之！」魏王恐，遣人止晉鄙，留兵壁鄴，名為救趙，實挾兩端。又使將軍新垣衍間入邯鄲，因平原君說趙王，欲共尊秦為帝，以卻其兵。齊人魯仲連在邯鄲，聞之，往見新垣衍曰：「彼秦者，棄禮義而上首功之國也。彼卽肆然而為帝於天下，則連有蹈東海而死耳，不願為之民也！且梁未睹秦稱帝之害故耳，吾將使秦王烹醢梁王！」新垣衍怏然不悅，曰：「先生惡能使秦王烹醢梁王？」魯仲連曰：「固也，吾將言之。昔者九侯、鄂侯、文王，紂之三公也。九侯有子而好，獻之於紂，紂以為惡，醢九侯；鄂侯爭之強，辯之疾，故脯鄂侯；文王聞之，喟然而歎，故拘之牖里之庫百日，欲令之死。今秦，萬乘之國也，梁，亦萬乘之國也；俱據萬乘之國，各有稱王之名，柰何睹其一戰而勝，欲從而帝之，卒就脯醢之地乎！且秦無已而帝，則將行其天子之禮以號令於天下，則且變易諸侯之大臣，彼將奪其所不肖而與其所賢，奪其所憎而與其所愛，彼又將使其子女讒妾為諸侯妃姬，處梁之宮，梁王安得晏然而已乎！而將軍又何以得故寵乎！」新垣衍起，再拜曰：「吾乃今知先生天下之士也！吾請出，不敢復言帝秦矣！」
燕武成王薨，子孝王立。
初，魏公子無忌仁而下士，致食客三千人。魏有隱士曰侯嬴，年七十，家貧，為大梁夷門監者。公子置酒大會賓客，坐定，公子從車騎虛左自迎侯生。侯生攝敝衣冠，直上載公子上坐不讓，公子執轡愈恭。侯生又謂公子曰：「臣有客在市屠中，願枉車騎過之。」公子引車入市，侯生下見其客朱亥，睥睨，故久立，與其客語，微察公子，公子色愈和；乃謝客就車，至公子家。公子引侯生坐上坐，徧贊賓客，賓客皆驚。及秦圍趙，趙平原君之夫人，公子無忌之姊也，平原君使者冠蓋相屬於魏，讓公子曰：「勝所以自附於婚姻者，以公子之高義，能急人之困也。今邯鄲旦暮降秦而魏救不至，縱公子輕勝棄之，獨不憐公子姊邪！」公子患之，數請魏王敕晉鄙令救趙，及賓客辯士游說萬端，王終不聽。公子乃屬賓客約車騎百餘乘，欲赴鬬以死於趙；過夷門，見侯生。侯生曰：「公子勉之矣，老臣不能從！」公子去，行數里，心不快，復還見侯生。侯生笑曰：「臣固知公子之還也！今公子無他端而欲赴秦軍，譬如以肉投餒虎，何功之有！」公子再拜問計。侯嬴屏人曰：「吾聞晉鄙兵符在王臥內，而如姬最幸，力能竊之。嘗聞公子為如姬報其父仇，如姬欲為公子死無所辭。公子誠一開口，則得虎符，奪晉鄙之兵，北救趙，西卻秦，此五伯之功也。」公子如其言，果得兵符。公子行，侯生曰：「將在外，君令有所不受。有如晉鄙合符而不授兵，復請之，則事危矣。臣客朱亥，其人力士，可與俱。晉鄙若聽，大善；不聽，可使擊之！」於是公子請朱亥與俱。至鄴，晉鄙合符，疑之，舉手視公子曰：「吾擁十萬之衆屯於境上，今單車來代之，何如哉？」朱亥袖四十斤鐵椎，椎殺晉鄙，公子遂勒兵下令軍中曰：「父子俱在軍中者，父歸！兄弟俱在軍中者，兄歸！獨子無兄弟者，歸養！」得選兵八萬人，將之而進。
王齕久圍邯鄲不拔，諸侯來救，戰數不利。武安君聞之曰：「王不聽吾計，今何如矣？」王聞之，怒，強起武安君。武安君稱病篤，不肯起。
赧王五十八年（甲辰、前二五七年）
十月，免武安君為士伍，遷之陰密。十二月，益發卒軍汾城旁。武安君病，未行，諸侯攻王齕，齕數卻，使者日至，王乃使人遣武安君，不得留咸陽中。武安君出咸陽西門十里，至杜郵。王與應侯羣臣謀曰：「白起之遷，意尚怏怏有餘言。」王乃使使者賜之劍，武安君遂自殺。秦人憐之，鄉邑皆祭祀焉。
魏公子無忌大破秦師於邯鄲下，王齕解邯鄲圍走。鄭安平為趙所困，將二萬人降趙，應侯由是得罪。
公子無忌旣存趙，遂不敢歸魏，與賓客留居趙，使將將其軍還魏。趙王與平原君計，以五城封公子。趙王埽除自迎，執主人之禮，引公子就西階。公子側行辭讓，從東階上，自言辠過，以負於魏，無功於趙。趙王與公子飲至暮，口不忍獻五城，以公子退讓也。趙王以鄗為公子湯沐邑。魏亦復以信陵奉公子。公子聞趙有處士毛公隱於博徒，薛公隱於賣漿家，欲見之；兩人不肯見，公子乃間步從之游。平原君聞而非之。公子曰；「吾聞平原君之賢，故背魏而救趙。今平原君所與遊，徒豪舉耳，不求士也。以無忌從此兩人遊，尚恐其不我欲也，平原君乃以為羞乎！」為裝欲去。平原君免冠謝，乃止。
平原君欲封魯連，使者三返，終不肯受。又以千金為魯連壽，魯連笑曰：「所貴於天下士，為人排患釋難解紛亂而無取也。卽有取，是商賈之事也！」遂辭平原君而去，終身不復見。
秦太子之妃曰華陽夫人，無子；夏姬生子異人。異人質於趙；秦數伐趙，趙人不禮之。異人以庶孽孫質於諸侯，車乘進用不饒，居處困不得意。
陽翟大賈呂不韋適邯鄲，見之，曰：「此奇貨可居！」乃往見異人，說曰：「吾能大子之門！」異人笑曰：「且自大君之門！」不韋曰：「子不知也，吾門待子門而大。」異人心知所謂，乃引與坐，深語。不韋曰：「秦王老矣。太子愛華陽夫人，夫人無子。子之兄弟二十餘人，子傒有秦國之業，士倉又輔之。子居中，不甚見幸，久質諸侯。太子卽位，子不得爭為嗣矣。」異人曰：「然則柰何？」不韋曰：「能立適嗣者，獨華陽夫人耳。不韋雖貧，請以千金為子西遊，立子為嗣。」異人曰：「必如君策，請得分秦國與君共之。」不韋乃以五百金與異人，令結賓客。復以五百金買奇物玩好，自奉而西，見華陽夫人之姊，而以奇物獻於夫人，因譽子異人之賢，賓客徧天下，常日夜泣思太子及夫人，曰：「異人也以夫人為天！」夫人大喜。不韋因使其姊說夫人曰：「夫以色事人者，色衰則愛弛。今夫人愛而無子，不以繁華時蚤自結於諸子中賢孝者，舉以為適，卽色衰愛弛，雖欲開一言，尚可得乎！今子異人賢，而自知中子不得為適，夫人誠以此時拔之，是子異人無國而有國，夫人無子而有子也，則終身有寵於秦矣。」夫人以為然，承間言於太子曰：「子異人絕賢，來往者皆稱譽之。」因泣曰：「妾不幸無子，願得子異人立以為子，以託妾身！」太子許之，與夫人刻玉符，約以為嗣，因厚餽遺異人，而請呂不韋傅之。異人名譽盛於諸侯。
呂不韋娶邯鄲諸姬絕美者與居，知其有娠，異人從不韋飲，見而請之。不韋佯怒，旣而獻之，孕期年而生子政，異人遂以為夫人。邯鄲之圍，趙人欲殺之，異人與不韋行金六百斤予守者，脫亡赴秦軍，遂得歸。異人楚服而見華陽夫人，夫人曰：「吾楚人也，當自子之。」因更其名曰楚。
赧王五十九年（乙巳、前二五六年）
秦將軍摎伐韓，取陽城、負黍，斬首四萬。伐趙，取二十餘縣，斬首虜九萬。赧王恐，背秦，與諸侯約從，將天下銳師出伊闕攻秦，令無得通陽城。秦王使將軍摎攻西周，赧王入秦，頓首受罪，盡獻其邑三十六，口三萬。秦受其獻，歸赧王於周。是歲，赧王崩。

[book_title]卷六　秦紀一
起柔兆敦牂（丙午），盡昭陽作噩（癸酉），凡二十八年。
昭襄王五十二年（丙午、前二五五年）
河東守王稽坐與諸侯通，棄市。應侯日以不懌。王臨朝而歎，應侯請其故。王曰：「今武安君死，而鄭安平、王稽等皆畔，內無良將而外多敵國，吾是以憂！」應侯懼，不知所出。
燕客蔡澤聞之，西入秦，先使人宣言於應侯曰：「蔡澤，天下雄辯之士；彼見王，必困君而奪君之位。」應侯怒，使人召之。蔡澤見應侯，禮又倨。應侯不快，因讓之曰：「子宣言欲代我相，請聞其說。」蔡澤曰：「吁，君何見之晚也！夫四時之序，成功者去。君獨不見夫秦之商君、楚之吳起、越之大夫種，何足願與？」應侯謬曰：「何為不可！此三子者，義之至也，忠之盡也。君子有殺身以成名，死無所恨。」蔡澤曰：「夫人立功，豈不期於成全邪！身名俱全者，上也；名可法而身死者，次也；名僇辱而身全者，下也。夫商君、吳起、大夫種，其為人臣盡忠致功，則可願矣。閎夭、周公，豈不亦忠且聖乎！三子之可願，孰與閎夭、周公哉？」應侯曰：「善。」蔡澤曰：「然則君之主惇厚舊故，不倍功臣，孰與孝公、楚王、越王？」曰：「未知何如。」蔡澤曰：「君之功能孰與三子？」曰：「不若。」蔡澤曰：「然則君身不退，患恐甚於三子矣。語曰：『日中則移，月滿則虧。』進退嬴縮，與時變化，聖人之道也。今君之怨已讎而德已報，意欲至矣而無變計，竊為君危之！」應侯遂延以為上客，因薦於王。王召與語，大悅，拜為客卿。應侯因謝病免。王新悅蔡澤計畫，遂以為相國。澤為相數月，免。
楚春申君以荀卿為蘭陵令。荀卿者，趙人，名況，嘗與臨武君論兵於趙孝成王之前。王曰：「請問兵要。」臨武君對曰：「上得天時，下得地利，觀敵之變動，後之發，先之至，此用兵之要術也。」荀卿曰：「不然。臣所聞古之道，凡用兵攻戰之本，在乎一民。弓矢不調，則羿不能以中；六馬不和，則造父不能以致遠；士民不親附，則湯、武不能以必勝也。故善附民者，是乃善用兵者也。故兵要在乎附民而已。」臨武君曰：「不然。兵之所貴者勢利也，所行者變詐也。善用兵者感忽悠闇，莫知所從出；孫、吳用之，無敵於天下，豈必待附民哉！」荀卿曰：「不然。臣之所道，仁人之兵，王者之志也。君之所貴，權謀勢利也。仁人之兵，不可詐也。彼可詐者，怠慢者也，露袒者也，君臣上下之間滑然有離德者也。故以桀詐桀，猶巧拙有幸焉。以桀詐堯，譬之以卵投石，以指橈沸，若赴水火，入焉焦沒耳。故仁人之兵，上下一心，三軍同力；臣之於君也，下之於上也，若子之事父，弟之事兄，若手臂之扞頭目而覆胸腹也。詐而襲之，與先驚而後擊之，一也。且仁人用十里之國則將有百里之聽，用百里之國則將有千里之聽，用千里之國則將有四海之聽，必將聰明警戒，和傅而一。故仁人之兵，聚則成卒，散則成列，延則若莫邪之長刃，嬰之者斷；兌則若莫邪之利鋒，當之者潰；圜居而方止，則若盤石然，觸之者角摧而退耳。且夫暴國之君，將誰與至哉？彼其所與至者，必其民也。其民之親我歡若父母，其好我芬若椒蘭；彼反顧其上則若灼黥，若仇讎；人之情，雖桀、跖，豈有肯為其所惡，賊其所好者哉！是猶使人之子孫自賊其父母也。彼必將來告，夫又何可詐也！故仁人用，國日明，諸侯先順者安，後順者危，敵之者削，反之者亡。詩曰：『武王載發，有虔秉鉞，如火烈烈，則莫我敢遏，』此之謂也。」
孝成王、臨武君曰：「善。請問王者之兵，設何道，何行而可？」荀卿曰：「凡君賢者其國治，君不能者其國亂；隆禮貴義者其國治，簡禮賤義者其國亂。治者強，亂者弱，是強弱之本也。上足卬則下可用也；上不足卬則下不可用也。下可用則強，下不可用則弱，是強弱之常也。齊人隆技擊，其技也，得一首者則賜贖錙金，無本賞矣。是事小敵毳，則偷可用也；事大敵堅，則渙焉離耳；若飛鳥然，傾側反覆無日，是亡國之兵也，兵莫弱是矣，是其去賃市傭而戰之幾矣。魏氏之武卒，以度取之；衣三屬之甲，操十二石之弩，負矢五十箇，置戈其上，冠胄帶劍，贏三日之糧，日中而趨百里；中試則復其戶，利其田宅。是其氣力數年而衰，而復利未可奪也，改造則不易周也，是故地雖大，其稅必寡，是危國之兵也。秦人，其生民也陿隘，其使民也酷烈，劫之以勢，隱之以阨，忸之以慶賞，鰌之以刑罰，使民所以要利於上者，非鬬無由也。使以功賞相長，五甲首而隸五家，是最為衆強長久之道。故四世有勝，非幸也，數也。故齊之技擊不可以遇魏之武卒，魏之武卒不可以遇秦之銳士，秦之銳士不可以當桓、文之節制，桓、文之節制不可以當湯、武之仁義，有遇之者，若以焦熬投石焉。兼是數國者，皆干賞蹈利之兵也，傭徒鬻賣之道也；未有貴上安制綦節之理也。諸侯有能微妙之以節，則作而兼殆之耳。故招延募選，隆勢詐，上功利，是漸之也。禮義敎化，是齊之也。故以詐遇詐，猶有巧拙焉；以詐遇齊，譬之猶以錐刀墮泰山也。故湯、武之誅桀、紂也，拱挹指麾，而強暴之國莫不趨使，誅桀、紂若誅獨夫。故泰誓曰：『獨夫紂，』此之謂也。故兵大齊則制天下，小齊則治鄰敵。若夫招延募選，隆勢詐，上功利之兵，則勝不勝無常，代翕代張，代存代亡，相為雌雄耳。夫是之謂盜兵，君子不由也。」
孝成王、臨武君曰：「善。請問為將。」荀卿曰：「知莫大於棄疑，行莫大於無過，事莫大於無悔；事至
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:47:19-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>