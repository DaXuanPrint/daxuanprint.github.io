<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,提要,原序,卷一,卷二,卷三,卷四,卷五,卷六,卷七,卷八,卷九,卷十,风俗通义全文在线阅读,风俗通义全文在线下载,大玄古籍书库">
<meta name="description" content="简称《风俗通》。东汉应劭著。原书30卷，今本仅存10卷。清·严可均在《全后汉文》中辑佚文6卷;《姓氏篇》自宋已佚，后又在明《永乐大典》中辑出，附录于末。1980年天津人民出版社出版的吴树平《风俗通义校释》，除10卷外，还将收集到的唐、宋、明三代各类书中保存的佚文编文27部分附于后。10卷篇目为：皇霸、正失、愆礼、过誉、十反、声音、穷通、祀典、神经、山泽，137条。该书写作于“王室大坏，九州幅裂，乱靡有定，生民无几”的东汉末年，写作目的是“言通于流之过谬，而事该之于义理也”，从而用以整齐风俗，使上下之心“咸">
<title>风俗通义_应劭_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">风俗通义</span> <br/>
          作者： <span class="inputVal" id="bkauthor">应劭</span> <br/>
          朝代： <span class="inputVal" id="bkdate">汉代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,风俗志,完结</span> <br/>
          字数： <span class="inputVal" id="bknum">[book_length]80718</span> <br/>
          说明： <span class="inputVal" id="bkdec">简称《风俗通》。东汉应劭著。原书30卷，今本仅存10卷。清·严可均在《全后汉文》中辑佚文6卷;《姓氏篇》自宋已佚，后又在明《永乐大典》中辑出，附录于末。1980年天津人民出版社出版的吴树平《风俗通义校释》，除10卷外，还将收集到的唐、宋、明三代各类书中保存的佚文编文27部分附于后。10卷篇目为：皇霸、正失、愆礼、过誉、十反、声音、穷通、祀典、神经、山泽，137条。该书写作于“王室大坏，九州幅裂，乱靡有定，生民无几”的东汉末年，写作目的是“言通于流之过谬，而事该之于义理也”，从而用以整齐风俗，使上下之心“咸正于正”(引文均见《风俗通义》序)。全书依据原始儒家理论，论考古代历史、风俗礼仪、时人流品、音律器乐、山河薮泽、怪异传闻，内容涉及极广，多侧面展现了当时的社会生活情况。范晔在评价该书时曾说过：“文虽不典，后世服洽闻。”版本甚多，《四部丛刊》影元大德本较佳。注本还有1981年中华书局版王利器《风俗通义校注》。</span> <br/>
          封面： <span class="inputVal" id="bkimg">Z_7181.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]风俗通义
[book_author]应劭
[book_date]汉代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,风俗志,完结
[book_length]80718
[book_dec]简称《风俗通》。东汉应劭著。原书30卷，今本仅存10卷。清·严可均在《全后汉文》中辑佚文6卷;《姓氏篇》自宋已佚，后又在明《永乐大典》中辑出，附录于末。1980年天津人民出版社出版的吴树平《风俗通义校释》，除10卷外，还将收集到的唐、宋、明三代各类书中保存的佚文编文27部分附于后。10卷篇目为：皇霸、正失、愆礼、过誉、十反、声音、穷通、祀典、神经、山泽，137条。该书写作于“王室大坏，九州幅裂，乱靡有定，生民无几”的东汉末年，写作目的是“言通于流之过谬，而事该之于义理也”，从而用以整齐风俗，使上下之心“咸正于正”(引文均见《风俗通义》序)。全书依据原始儒家理论，论考古代历史、风俗礼仪、时人流品、音律器乐、山河薮泽、怪异传闻，内容涉及极广，多侧面展现了当时的社会生活情况。范晔在评价该书时曾说过：“文虽不典，后世服洽闻。”版本甚多，《四部丛刊》影元大德本较佳。注本还有1981年中华书局版王利器《风俗通义校注》。
[book_img]Z_7181.jpg


[book_chapter]标点本

[book_title]卷一
○皇霸盖天地剖分，万笠萌毓，非有典艺之文，坚基可据，推当今以览太古，自昭昭而本冥冥，乃欲审其事而建其论，董其是非而综其详矣，言也实为难哉！故易记三皇，书叙唐、虞，惟天为大，唯尧则之，巍巍其有成功，焕乎其有文章。自是以来，栽籍昭皙。然而立谈者人异，缀文者家舛，斯乃杨朱哭於歧路，墨翟悲於练素者也。是以上述三皇，下记六国，备其终始，曰皇霸。
○三皇春秋运斗枢说：“伏羲、女娲、神农是三皇也。皇者，天，天不言，四时行焉，百物生焉。三皇垂拱无为，设言而民不违，道德玄泊，有似皇天，故称曰皇。皇者，中也，光也，弘也。含弘履中，开阴布纲，上含皇极，其施光明，指天画地，神化潜通，煌煌盛美，不可胜量。“
礼号谥记说：“伏羲、祝融、神农。“
含文嘉纪：“伏戏、燧人、神农。伏者，别也、变也。戏者，献也，法也。伏羲始别八卦，以变化天下，天下法则，咸伏贡献，故曰伏羲也。燧人始钻木取火，炮生为熟，令人无复腹疾，有异於禽兽，遂天之意，故曰遂人也。神农，神者，信也。农者，浓也。始作耒耜，教民耕种，美其衣食，德浓厚若神，故为神农也。“
尚书大传说：“遂人为遂皇，伏羲为戏皇，神农为农皇也。遂人以火纪，火，太阳也。阳尊，故托遂皇於天。伏羲以人事纪，故托戏皇於人。盖天非人不因，人非天不成也。神农悉地力，种谷疏，故托农皇於地。天地人道备，而三五之运兴矣。“
谨按易称：“古者伏羲氏之王天下也，仰则观象於天，俯则观法於地，始作八卦，以通神明之德，以类万物之情。结绳为网罟，以田以渔。伏羲氏没，神农氏作，斫木为耜，揉木为耒，耒耜之利，以教天下。日中为市，致天下之民，通其变，使民不倦，神而化之，使民宜之。“唯独叙二皇，不及遂人。遂人功重於祝融、女娲，文明大见。大传之义斯近之矣。
○五帝《易传》、《礼记》、《春秋》、《国语》、《太史公记》：黄帝、颛顼、帝喾、帝尧、帝舜是五帝也。
谨按《易》、《尚书大传》：“天立五帝以为相，四时施生，法度明察，舂夏庆赏，秋冬刑罚，帝者任德设刑以则象之。言其能行天道，举错审谛。黄帝始制冠冕，垂衣裳，上楝下宇，以避风雨，礼文法度，兴事创业。黄者，光也，厚也。中和之色，德施四季，与地同功，故先黄以别之也。颛者，专也。顼者，信也，悫也。言其承文易之以质，使天下蒙化，皆贵贞悫也。喾者，考也，成也。言其考明法度，醇美喾然，若酒之芬香也。尧者，高也，饶也。言其隆兴焕炳，最高明也。舜者，推也，循也。言其推行道德，循尧绪也。“
○三王《礼号谥记》说：“夏禹、殷汤、周武王是三王也。“《尚书》说：“文王作罚，刑兹无赦。“《诗》说：“有命自天，命此文王。文王受命，有此武功。仪刑文王，万国作孚。“《春秋》说：“王者孰谓？谓文王也。“
谨按《易》称：“汤、武革命。“《尚书》：“武王戎车三百两，虎贲八百人，擒纣於牧之野。惟十有三祀，王访于箕子。“《诗》云：“亮彼武王，袭伐大商。胜殷遏刘，耆定武功。“由是言之，武王审矣。《论语》：“文王率殷之叛国以服事殷。“时尚臣属，何缘便得列三王哉！经美文王三分天下有其二，王业始兆於此耳。俗儒新生不能采综多共辨论，至於讼阋。大王、王季皆见追号，岂可复谓已王乎？禹者，辅也，辅续舜後，庶绩洪茂，自尧以上王者也。子孙据国而起，功德浸盛，故造美论。舜、禹本以白衣砥行显名，升为天子。虽复更制，不如名著，故因名焉。经曰：“有鳏在下，曰虞舜。佥曰伯禹，禹平水土“是也。汤者，攘也，昌也。言其攘除不轨，改亳为商，成就王道，天下炽盛，文武皆以其所长。夫擅国之谓王，能制割之谓王，制杀生之威之谓王。王者，往也，为天下所归往也。
○五伯《春秋》说：齐桓、晋文、秦缪、宋襄、楚庄是五伯也。
谨按《春秋左氏传》：夏後太康，娱於耽乐，不修民事，诸侯僭差。於是昆吾氏乃为盟主，诛不从命，以尊王室。及殷之衰也，大彭氏、豕韦氏复续其绪，所谓王道废而霸业兴者也。齐桓九合一匡，率成王室，责强楚之罪，复青茅之贡。晋文为践土之会，修朝聘之礼，纳襄克带，翼戴天子。孔子称“民到于今受其赐“。又曰：“齐桓正而不谲，晋文谲而不正。“至于三国，既无叹誉一言。而缪公受郑甘言，置戍而去，违黄发之计，而遇崤之败，杀贤臣百里奚，以子车氏为殉，诗黄鸟之所为作，故谥曰“缪“。襄公不度德量力，慕名而不综实，六?五石先著其异，覆军残身，终为戮笑。庄王僭号，自下摩上，观兵京师，问鼎轻重，恃强肆忿，几亡宋国，易子析骸，厥祸亦巨。皆无兴微继绝，尊事王室之功。世之纪事者不详察其本末，至书於竹帛，同之伯功，或误後生，岂不暗乎！
伯者，长也，白也。言其咸建五长，功实明白。或曰：霸者，把也，?也。言把持天子政令，纠率同盟也。桓公问管仲：“吾何君也？“对曰：“狄困於卫，复兵不救，须灭乃往存之。仁不纯，为霸君也。“盖三统者，天地人之始，道之大纲也。五行者，品物之宗也。道以三兴，德以五成，故三皇、五帝，三王、五伯，至道不远，三五复反，譬若循连环，顺鼎耳，穷则反本，终则复始也。
○六国楚之先出自帝颛顼，其裔孙曰陆终，娶于鬼方氏，是谓女溃。盖孕而三年不育，启其左胁，三人出焉，启其右胁，三人又出焉。其六曰季连，是为芈。其後有鬻熊子为文王师，成王举文武勤劳，而封熊绎於楚，食子男之采，其十世称王。怀王佞臣上官、子兰，斥远忠臣，屈原作离骚之赋，自投汨罗水。因为张仪所欺，客死于秦。到王负刍，遂为秦所灭。百姓哀之，为之语曰：“楚虽三户，亡秦必楚。“自颛顼至负刍六十四世，凡千六百一十六载。
燕召公?与周同姓，武王灭纣，封召公於燕。成王时入据三公，出为二伯，自陕以西，召公主之。当农桑之时，重为所烦劳，不舍乡亭，止于棠树之下，听讼决狱，百姓各得其所。寿百九十余乃卒。後人思其德美，爱其树而不敢伐，诗甘棠之所作也。九世称侯，八世称公，十世称王，到王喜为秦所灭。燕外迫蛮、貊，内笮齐、晋，崎岖强国之间，最为弱小，几灭者数矣。然社稷血食者八九百载，於姬姓独後亡，非盛德之遗烈，岂其然乎？
韩之先与周同姓，武子事晋献公，封於韩原，因以为姓。韩厥因卜者之繇，陈成季之功，绍赵氏之孤，建程婴之义，为晋名卿，实天所相。其四代始舆赵、魏俱得列为诸侯矣。五世称王，到王安为秦所灭。
魏之先，毕公高之後也。毕公舆周同姓，武王灭纣，封高於毕，因以为姓。其裔孙曰毕万，事晋献公。献公伐魏，灭之，以封万。卜偃曰：“毕万之後必大。万，盈数；魏，大名也。天子曰兆民，诸侯曰万民。今名之大，以从盈数，以是有众，不亦宜乎？“其六世称侯，侯之孙称王，到王假为秦所灭。
赵之先与秦同祖，其裔孙曰造父，於周穆王为御骅骝，?耳之乘，西谒西王母，东灭徐偃王，日驰千里，帝念其功，赐以赵城，因以为姓。子叔带始去周事晋。其後简子地过于诸侯，权重于晋侯。简子疾，五日不知人。大夫皆惧，呼医扁鹊视之。出，董安于问。扁鹊曰：“血脉治也，勿怪。昔秦穆公尝如此，七日而寤。寤之日，告公孙支与子舆曰：“我之帝所甚乐。吾所以久者，适有学也。帝告我：“晋国且大乱，五世不安。其後将霸，未老而死。霸者之子且令国男女无别。““公孙支书而藏之，秦策於是出。夫献公之乱，文公之霸，而襄公之败秦师於崤而归纵淫，此子所闻。今主君之病与之同，不出三日，病必间，间必有言也。“居二日半，简子寤。语大夫曰：“我之帝所，乐，与百神游於钧天，广乐九奏万舞，不类三代之乐，其声动心。有一熊欲援我，射之，中熊死。有罴来，我又射之，中罴死。帝甚嘉之，赐我二笥，皆有副。吾见儿在帝侧，帝属我翟犬曰：“及汝子之壮也，以赐之。“帝告我：“晋国且衰，十世而亡，嬴姓将大败周人於范魁之西，亦不能有也。““董安于受言而藏之。以扁鹊之言告简子，赐扁鹊田四万亩。
他日，简子出，有人当道，辟之不去，从者将刃。当道者曰：“吾欲有谒於主君。“从者以闻。简子召之，曰：“嘻，吾有所见子晰也。“。当道者曰：“屏左右，愿有以谒。“简子屏人。当道者曰：“子君之病，臣在帝侧。“简子曰：“然。子之见我何为？“当道者曰：“帝令主君射熊罴，皆死。“简子曰：“是且何也？“当道者曰：“晋国且大难，主君首之。帝令主君灭二卿，夫熊罴皆其祖也。“简子曰：“帝赐我二笥皆有副。何也？“当道者曰：“主君之子将克二国於翟，皆子姓也。“简子曰：“吾见儿在帝侧，属我一翟犬，曰“及汝子之长以赐之“。夫儿何说以赐翟犬？“当道者曰：“儿，主君之子也。翟犬，代之先也。主君之子其必有代。及主君之後嗣，且有革政而胡服，并二国於翟。“简子问其姓而延之以官。当道者曰：“臣野人，致帝命耳。“遂不见。无几，范、中行作乱，简子灭之，此熊罴之效应也。
简子卒，无恤立，是为襄子。智伯攻襄子，襄子奔之，保晋阳。原过从，後，至王泽，见三人，自带以上可见，自带以下不可见，与原过竹二节，莫通。曰：“为我以是遣赵无恤。“原过既至，以告襄子。斋三日，亲自剖竹，有朱书曰：“无恤，余霍太山阳侯大吏。三月丙戌，余将使汝反灭智氏。亦立我于百邑，余将使赐若林胡之地。至于後世，且有伉王，赤黑，龙面鸟喙，须眉髭髯，大膺大匈，修下而冯上，左任介乘，奄有河宗，至于休溷诸貉，南伐晋别，北灭黑姑。“襄子再拜，受三神之令。三国攻晋阳，岁余，乃以汾水灌其城，城不没者三板。城中悬釜而炊，易子而食。张孟谈乃夜出见韩、魏，韩、魏反与合谋而灭智氏，共分其地。放是赵北有代，南并智氏。遂祀三神於百邑，使原过主霍太山。至武灵王，竟胡服骑射，辟地千里。到王迁，信秦反间之言，杀其良将李牧而任赵括，遂为所灭。此童谣曰：“赵为号，秦为笑，以为不信，视地上生毛。“
陈完字敬仲，陈厉公之子也。初，懿氏卜妻之，其繇曰：“是谓凤凰于飞，和呜锵锵。有妫之後，将育于姜。五世其昌，并于正卿．八世之後，莫之与京。“周史有以周易筮之，遇观之否，曰：“是谓观国之光。利用宾于王。此其代陈有国乎？不在此，其在异国。非此其身，在其子孙。光远而自他有耀者也。“厉公为蔡所灭杀，国内乱，完奔于齐。齐侯以为卿，辞曰：“羁旅之臣，幸若获宥，及於宽政，赦其不闲教训而免诸罪戾，弛於负担，君之惠也，所获多矣。敢辱高位，以速官谤。诗云：“翘翘车乘，绍我以弓。岂不欲往，畏我友朋。““使为工正。饮桓公酒，乐，公曰：“以火。“辞曰：“臣卜其昼，未卜其夜，不敢。君子曰：“酒以成礼，弗继以淫，义也；以君成礼，弗纳於淫，仁也。““桓公嘉之，爱敬日新，位比高、国，始食田采，姓田氏焉。六世田成杀简公。其三世曰和，迁康公於海上，食一城，以祀太公以下。後魏文侯乃使使言周天子及诸侯，列於周室。其孙曰威王。到王建，用后胜之计，又宾客多受秦金，劝王朝秦，不修战备，秦兵平步入临?，民无敢格者。迁王建於共，国人歌之曰：“松耶柏耶？亡建共者客耶？“疾建用客之不祥也。
谨按《战国策》、太史公记：秦孝公据崤、函之固，拥雍州之地，君臣戮力，以窥周室．有席卷天下，囊括八荒之意。当是之时，商君佐之，内立法度，务耕织，修守战之备，外恃猛将锐卒，因间伺隙，略定西河之城，南并汉中，西定巴、蜀，东割膏腴之壤，收要害之郡。诸侯恐惧，会盟而谋，不爱尊爵重宝，以致天下之士。当此之时，齐有孟尝，赵有平原，楚有春申，魏有信陵。夫四豪者，皆明智而忠信，宽厚爱人，兼韩、魏、燕、赵、宋、卫、中山之众。其後复有宁越、苏秦、杜赫之属为之谋，陈轸、召滑、乐毅之徒通其意，吴起、孙膑、廉颇之属制其兵。尝以十倍之地，百万之军攻秦。秦人开关延敌，六国之师遁逃而不敢进。秦无一矢遗镞之费，而关东已困。于是从散约败，争割地而赂秦，秦有余力而制其弊。
及至始皇，承六世之遗烈，抗长策而御宇内，吞二周而叱诸侯，履至尊而制六合，兼帝皇而威四海。于时议者恨楚之疏远屈原，魏不用公子无忌，故国削以至于亡。秦因愚弱之极，运震电之萧条，混壹海内，为汉驱除。盖乘天之所坏，谁能枝之？虽阿衡宰政，贲、育驭戎，何益於事。且有强兵良谋，杂袭继踵，每辄挫衄，亦足以祛蔽启蒙矣。始皇自以关中之固，金城千里，子孙帝王万世之业也。遂恣雎旧习，矫任其私知，坑儒燔书，以愚其黔首，穷奢肆欲。力役无餍，毒流诸夏，乱延蛮貊。由是二世绝祀，以成大漠之资。高祖践祚，四海?安。世宗攘夷境，崇演礼学，制度文章，冠於百王矣。

[book_title]卷二
○正失孔子曰：“众善焉，必察之；众恶焉，必察之。“孟轲云：“尧、舜不胜其美，桀、纣不胜其恶。“传言失指，图景失形，众口铄金，积毁消骨，久矣其患之也。是故乐正後夔有一足之论，晋师己亥渡河有三豕之文。非夫大圣至明，孰能原析之乎？论语：“名不正则言不顺。“易称：“失之亳厘，差以千里。“故纠其谬日正失也。
○乐正后夔一足俗说夔一足而用精专，故能调畅於音乐。
谨按《吕氏春秋》：“鲁哀公问於孔子：“乐正夔一足，信乎？“孔子曰：“昔者舜以夔为乐正，始治六律，和均五声，以通八风，而天下服。重黎又荐能为音者，舜曰：“夫乐天地之精，得失之节，故唯圣人为能和乐之本。夔能和之，平天下，若夔一足矣。“故曰夔一足，非一足行。““
○丁氏穿井得一人俗说丁氏家穿井，得一人於井中也。
谨按《吕氏春秋》：“宋丁氏无井，常一人溉汲於外。及自穿井，喜而告人：“吾穿井得一人。“传之，闻於宋君，公问其故，对曰：“得一人之使，非得一人於井中也。““
○封泰山禅梁父俗说岱宗上有金箧玉策，能知人年寿修短。武帝探策得十八，因读曰八十，其後果用耆长。武帝出玺印石，裁有兆朕，奉车子侯即没其印，乃止。武帝畏恶，亦杀去之。封禅书说：“黄帝升封泰山，於是有龙垂胡髯下迎黄帝。黄帝上骑，群臣後宫从者七十余人，小臣独不得上，乃悉持龙髯，拔堕黄帝之弓。小臣百姓仰望黄帝不能复，乃抱其弓而号，故後世因曰乌号弓。“孝武皇帝时，齐人公孙卿言：“汉之圣者在高祖之孙，今历正值黄帝之日，圣主亦当上封，则能神仙矣。“
谨按《尚书》、《礼》：“天子巡守，岁二月至于岱宗。“孔子称：“封泰山，禅粱父，可得而数七十有二。“盖王者受命，易姓改制，应天下太平，功成封禅，以告平也。所以必於岱宗者，长万物之宗，阴阳交代，触石而出，肤寸而合，不崇朝遍雨天下，唯泰山乎。封者立石高一丈二赤，克之曰：“事天以礼，立身以义，事父以孝，成民以仁。四守之内，莫不为郡县，四夷八蛮，咸来贡职。与天无极，人民蕃息，天禄永得。“祭上玄尊，而俎生鱼。坛广十二丈，高三尺，阶三等。必於其上，示增高也；克石纪号，著己绩也。或曰金泥银绳，印之玺。下禅粱父，礼祠地主，去事之杀，示增广也。禅谓坛?单当有所与也。三皇禅於绎绎，明己功成而去，德者居之。绎绎者，无所指斥也。五帝禅于亭亭，德不及於皇。亭亭名山，其身禅于圣人。三王禅於梁父，梁者信，父者子，言父子相信与也。
孝武皇帝封广丈二尺，高九尺，其下有玉牒书．书秘。江、淮间一茅三脊为神藉，五色土益杂封，纵远方奇兽飞禽及白雉，加祠兕牛犀象之属。其享曰：“天增授皇帝泰元神?，周而复始，皇帝敬拜泰灵。“其夜有光如流星，昼有白云起封中。于是作明堂汶上，令诸侯各治邸。车驾前後五至祠，以元鼎六年告封，改为元封，武帝已年四十七矣，何缘反更得十八也。就若所云，明神祸福必有徵应，权时倒读，焉能诞招期乎！奉车子侯骖乘弄臣，不预封事，何因操印没石乃止？暴病而死、悼惕无已。又言武帝与仙人对博，棋没石中，马蹄迹处于今尚存，虚妄若此，非一事也。
予以空伪承乏东岳，忝素六载，数经祈祠，咨问长老贤通上泰山者云，谓玺处克石文昧难知也，殊无有金箧玉牒探筹之事。春秋以为传闻不如亲见，见之人斯为审矣。传曰：“五帝圣焉死，三王仁焉死，五伯智焉死。“其陨落崩薨之日，不能咸至百年。诗云：“三后在天。“论语曰：“古皆没。“太史记：“黄帝葬於桥山。“骑龙升天，岂不怪乎！乌号弓者，柘桑之林，枝条畅茂，乌登其上，下垂著地，乌适飞去，从後拨杀，取以为弓，因名乌号耳。
叶令祠俗说孝明帝时，尚书郎河东王乔迁为叶令，乔有神术，每月朔常诣台朝。帝怪其来数而无车骑，密令太史候望。言其临至时，常有双凫从东南飞来。因伏伺，见凫，举罗，但得一双鞋耳。使尚方识视，四年中所赐尚书官属履也。每当朝时，叶门鼓不击自鸣，闻於京师。後天下一玉棺於厅事前，令臣吏试入，终不动摇。乔曰：“天帝独欲召我。“沐浴服饰，寝其中，盖便立覆。宿夜葬於城东，土自成坟。县中牛皆流汗吐舌，而人无知者。百姓为立祠，号叶君祠。牧守班录，皆先谒拜。吏民祈祷，无不如意；若有违犯，立得祸。明帝迎取其鼓，置都亭下，略无音声，但云“叶“。太史候望，在上西门上，遂以占星辰，省察气祥。言此令即仙人王乔者也。
谨按《春秋左氏》传：叶公子高，姓沈名诸梁，古者令曰公，忠於社稷，惠恤万民，方城之外，莫不欣戴。白公胜作乱，杀子西、子期，劫惠王以兵。叶公自叶而入，至于北门，或遇之曰：“君胡不胄？国人望君如望慈父母焉。盗贼之矢若伤君，是绝民望也。若之何不胄？“乃胄而进。又遇一人：“何为胄？国人望君如望岁焉，日日以几。若见君面，是得艾也。人知不死，其亦无有奋心，犹将旌君以徇於国，而又掩面以绝民望，不亦甚乎？“乃免胄而进之，与国人攻白公。白公奔山而逝，生烹石乞，迎反惠王，整肃官司，退而老於叶。及其终也，叶人追思而立祠。功施於民，以劳定国，兼兹二事，固祠典之所先也。此乃春秋之时，何有近孝明乎！
周书称：“灵王太子晋，幼有盛德，聪明博达，师旷与言，弗能尚也。晋年十五，顾而问曰：“吾闻大师能知人年之短长也。“师旷对曰：“女色赤白，女声清，女色不寿。“晋曰：“然，吾後三年将上宾於天，女慎无言，祸将及女。“其後太子果死。孔子闻之曰：“惜夫！杀吾君也！“後世以其自豫知其死，传称王子乔仙。或人问仙，杨雄以为ж羲、神农、黄帝、尧、舜殒落，文王葬毕，孔子葬鲁城之北。独不爱其死乎？知非人之所能也。生乎！生乎！吾恐名生而实死也。
国家畏天之威，思求谴告，故於上西门城上候望。近太史寺，令丞躬亲。灵台位国之阳，别安在宫中，惧有得失，故参之也。何有伺一飞凫，遂建其处乎！世之矫诬，岂一事哉！
燕太子丹仰叹，天为雨粟，乌白头，马生角，厨中木象生肉足，井上株木跳度渎俗说燕太子丹为质於秦，始皇执欲杀之，言能致此瑞者，可得生活。丹有神灵，天为感应，於是遣使归国。
谨按太史记：燕太子丹质秦，始皇遇之益不善，丹恐而亡归。归求勇士荆轲、秦武阳，函樊於期之首，贡督亢之地图。秦王大悦，礼而见之。变起两楹之间，事败而荆轲立死。始皇大怒，益发兵伐燕。燕王走保辽东，使使斩丹以谢秦，燕亦遂灭。丹畏死逃归耳，自为其父所戮，手足圮绝，安在其能使雨粟其余云云乎！原其所以有兹语者，丹实好士，无所爱吝也，故闾阎小论饬成之耳。
○孝文帝孝成皇帝好诗、书，通览古今，闲习朝廷仪体，尤善汉家法度故事。常见中垒校尉刘向，曰：“世俗多传道孝文皇帝，小生於军，及长大有识，不知父所在，日祭於代东门外。高帝数梦见一儿祭己，使使至代求之，果得文帝，立为代王。及後徵到，後期不得立，日为再中。及即位为天子，躬自节俭，集上书囊以为前殿帷，常居明光宫听政。为皇太薄后持三年服，庐居枕块如礼，至以发大病，知後子不能行三年之丧，更制三十六日服。治天下致升平，断狱三百人，粟升一钱，有此事不？“
向对曰：“皆不然。谨按汉高三年，魏王豹叛汉附楚，汉使大将韩信击虏豹姬薄夫人，传诣雒阳织室。汉王见薄姬，内後官幸之，生文帝。二年而为王者子，常居宫阙内，不弃捐军中，祭代东门。高皇后八年後九月己酉夕即位，就未央，幸前殿，下赦令。即位时以昏夜，日不再中。文帝虽节俭，未央前殿至奢，雕文五采，尽华榱璧铛，轩槛皆饰以黄金，其势不可以书囊为帷。奢俭好丑，不相副侔。又文帝以後元年六月己亥崩未央宫，在时平常听政宣室，不居明光宫。及薄太后以孝景二年四月壬子薨，葬南陵。文帝先太后崩，不为皇太簿后持三年服。文帝遵汉家基业初定，重承军旅之後，百姓新免於干戈之难。故文帝宜修秦余政教，轻刑事少，与之休息，以俭约节欲自持，初开籍田，躬劝农耕桑，务民之本。即位十余年，时五谷丰熟，百姓足，仓廪实，蓄积有余。然文帝本修黄、老之言，不甚好儒术，其治尚清净无为。以故礼乐庠序未修，民俗未能大化，苟温饱完给，所谓治安之国也。其後匈奴数犯塞，侵扰边境。单于深入寇掠，贼害北地都尉，杀略吏民，系虏老弱，驱畜产，烧积聚，候骑至甘泉，烽火通长安，京师震动，无不忧懑。是时大发兴材官骑士十余万军长安，帝遣丞相灌婴击匈奴，文帝自劳兵至太原、代郡。由是北边置屯待战，设备备胡，兵连不解，转输骆驿，费损虚耗。因以年岁不登，百姓饥乏，谷籴常至石五百，时不升一钱。前待诏贾捐之为孝元皇帝言：“太宗时民赋四十，断狱四百余。“案太宗时民重犯法，治理不能过中宗之世，地节元年天下断狱四万七千余人。如捐之言复不类，前世断狱皆以万数，不三百人。文帝即位二十三年，日月薄蚀，地数震动，毁坏民庐舍，关东二十九山同日崩溃水出，河决酸枣，大风坏都，雨雹如桃李，深者厚三尺，狗马及人皆生角，大雪，煌虫。文帝下诏书曰：“间者阴阳不调，日月薄蚀，年谷不登，大遭旱蝗饥馑之害，谪见天地，灾及万民，丞相、御史议可以佐百姓之急。“惟此事类，似不及中宗之世，不可以为升平。“
上曰：“吾於临朝统政施号令何如？“向未及对，上谓向：“校尉帝师傅，耆旧洽闻，亲事先帝，历见三世得失。事无善恶，如闻知之，其言勿有所隐。“向曰：“文帝时政颇遗失，皆所谓悔吝小疵耶。尝辇过郎署，问中郎冯唐以赵将廉颇、马服。唐言：“今虽有此人，不能用也。“推辇而去，还归禁中，召责让唐。唐顿首陈言：“闻之於祖父，道廉颇、李牧为边将，市租诸入皆输莫府，而赵王不问多少。日击牛洒酒，劳赐士大夫，赏异有故，能立威名。今臣窃闻云中大守魏尚，边之良将也。匈奴常犯塞为寇，尚追之，吏士争居前，乐尽死力。斩首上功，误差数级，下之吏，尚竟抵罪。由是言之，虽得廉颇、李牧不能用也。“及河东太守季布治郡有声，召欲以为御史大夫。左右或毁言使酒，後不用，布见辞去，自陈曰：“臣幸得侍罪河东，无故而见徵召，此人必有以臣欺国者；既到无用，此人亦有以毁伤臣者。今以一人言则进之，以一人言则退之，臣恐天下有以见朝廷短也。“上有惭色，卒遣布之官。及太中大夫邓通以佞幸吮痈疡脓汁见爱，拟於至亲，赐以蜀郡铜山，令得铸钱，通私家之富，侔於王者、封君。又为微行，数幸通家。文帝代服衣?袭毡帽，骑骏马，从侍中、近臣、常侍、期门武骑猎渐台下，驰射狐兔，果雉刺彘。是时待诏贾山谏，以为不宜数从郡国贤良吏出游猎，重令此人负名不称其与。及太中大夫贾谊亦数陈止游猎。是时谊与邓通俱侍中同位，宜又恶通为人，数廷讥之，由是疏远，迁为长沙太傅。既之官，内不自得。及渡湘水，投吊书曰：“?茸尊显，佞谀得意。“以哀屈原离谗邪之咎，亦因自伤为邓通等所?也。“
成帝曰：“其治天下孰与孝宣皇帝？“向曰：“中宗之世，政教明，法令行，边境安，四夷亲，单于款塞，天下殷富，百姓康乐，其治过於太宗之时。亦以遭遇匈奴宾服，四夷和亲也。“
上曰：“後世皆言文帝治天下几至太平，其德比周成王，此语何从生？“向对曰：“生於言事。文帝礼言事者，不伤其意，群臣无小大，至即便从容言。上止辇听之，其言可者称善，不可者喜笑而已。言事多褒之，後人见遗文则以为然。世之毁誉，莫能得实，审形者少，随声者多，或至以无为有。故曰尧、舜不胜其善，桀、纣不胜其恶。桀、纣非杀父与君也，而世有杀君父者，人皆无道如桀、纣，此不胜其恶故。若文帝之仁贤，不胜其善，世俗褒扬，言其德比成王，治几太平也。然文帝之节俭约身以率先天下，忍容言者，含咽臣子之短，此亦通人难及，似出於孝宣皇帝者也。如其聪明远识，不忘数十年事，制持万机，天资治理之材，恐文帝亦且不及孝宣皇帝。向以为如此。及至世间言文帝小生於军中，长大祭代东门外，使者求得之，因立为代王，徵当即位，後期，日为之再中；集上书囊以为前殿帷，常居明光宫听政，为簿太后持三年服，治天下致升平，断狱三百人，粟一升一钱，凡此十余事，皆俗人所妄传，言过其实及傅会，或以为前皆非是。“如刘向言。
○淮南王安神仙俗说淮南王安招致宾客方术之士数千人，作鸿宝苑秘枕中之书，铸成黄白，白日升天。
谨按《汉书》：淮南王安天资辨博，善为文辞，孝武以属诸父，甚尊之。招募方伎怪迂之人，述神仙黄白之事，财殚力屈，无能成获。乃谋叛逆，克皇帝玺，丞相、将军、大夫已下印，漠使符节法冠。赵王彭祖、列侯让等议曰：“安废法，行邪僻、诈伪心，以乱天下，营惑百姓，背叛宗庙。春秋“无将，将而必诛。“安罪重於将，反形已定，图书印及他逆无道事验明白。“丞相弘、廷尉汤以闻，上使宗正以符节治王。安自杀，太子诸所与谋皆收夷，国除为九江郡。亲伏白刃，与众弃之，安在其能神仙乎！安所养士或颇漏亡，耻其如此，因饰诈说。後人吠声，遂传行耳。
○王阳能铸黄金《汉书》说：王阳虽儒生，自寒贱，然好车马衣服，极为鲜好，而无金银文绣之物。及迁徙去处，所载不过囊衣，不蓄积余财。去位家居，亦布衣疏食。天下服其廉而怪其奢，故俗传王阳能作黄金。
谨按太史记：秦始皇欺於徐市之属，求三山於海中，通甬道，隐形体，弦诗想蓬莱，而不免沙丘之祸。孝武皇帝兹益迷谬，文成、五利处之不疑，妻以公主，赐以甲第，家累万金，身佩四印，辞穷情得，亦旋枭裂。淮南王安锐精黄白，庶几轻举，卒离亲伏白刃之罪。刘向得其遗文，奇而献之。成帝令典尚方铸作事，费甚多，而方不验。劾向大辟，系须冬狱，兄阳城侯乞入国半，故得减死。秦汉以天子之贵，四海之富，淮南竭一国之贡税，向假尚方之饶，然不能有成者，夫物之变化固自有极，王阳何人，独能乎哉！语曰：“金不可作，世不可度。“王阳居官食禄，虽为鲜明，车马衣服，亦能几所，何足怪之。乃傅俗说，班固之论陋於是矣。
○宋均令虎渡江九江多虎，百姓苦之。前将募民捕取，武吏以除赋课，郡境界皆设陷井。後太守宋均到，乃移记属县曰：“夫虎豹在山，鼋鼍在渊，物性之所托。故江、淮之间有猛兽，犹江北之有鸡豚。令数为民害者，咎在贪残，居职使然。而反逐捕，非政之本也。“坏槛井，勿复课录，退贪残，进忠良。後虎悉东渡江，不为民害。
谨接《尚书》：“武王戎车三百两，虎贲三千人，擒纣於牧野。“言猛怒如虎之奔赴也。《诗》美南仲“阚如哮虎“。《易》称：“大人虎变，其文炳；君子豹变，其文蔚。“《传》曰：“山有猛虎，草木茂长。“故天之所生，备物致用，非以伤人也。然时为害者，乃其政使然也。今均思求其政，举清黜浊，神明报应，宜不为灾。江渡七里，上下随流，近有二十余。虎山栖穴处，毛鬣岂能犯阳侯、凌涛濑而横厉哉！俚语：“狐欲渡河，无奈尾何。“舟人楫棹，犹尚畏怖，不敢迎上与之周旋。云悉东渡，谁指见者？尧、舜钦明在上，稷、契允懿於下。当此时也。宁复有虎耶？若昀登据三事，德被四海，虎岂可抱负相随，乃至鬼方绝域之地乎！
彭城相袁元服俗说元服父字伯楚，为光禄勋，於服中生此子。时年长矣，不孝莫大於无後，故收举之。君子不隐其过，因以“服“为字。
谨按元服名贺，汝南人也。祖父名原，为侍中。安帝始加元服，百官会贺，临严垂出而孙适生。喜其嘉会，因名曰贺，字元服。原父安为司徒，忠蹇匪躬，尽诚事国，启发和帝，诛讨窦氏。中兴以来，最为名宰，原有堂构之称，矜於法度。伯楚名彭，清拟夷、叔，政则冉、季，历典三郡，致位上列。贺早失母，不复继室，云“曾子失妻而不娶，曰吾不及尹吉甫，子不如伯奇。以吉甫之贤，伯奇之孝，尚有放逐之败，我何人哉！“及临病困，敕使留葬，侍卫先公。“慎无迎取汝母丧柩，如亡者有知，往来不难；如其无知，只为烦耳。虞舜葬於苍梧，二妃不从，经典明文，勿违吾志。“清高举动，皆此类也。何其在服中生子而名之贺者乎！虽至愚人，犹不云耳。
予为萧令，周旋谒辞故司空宣伯应，贤相把臂言：“易称：“天地大德曰生。“今俗间多有禁忌，生三子者，五月生者，以为妨害父母，服中子犯礼伤孝，莫肯收举。袁元服功德爵位，子孙巍巍，仁君所见。越王勾践民生三子与乳母，孟尝君对其父：“若不受命於天，何不高户，谁能及者。“夫学问贵能行，君体博雅，政宜有异乎！“答曰：“齐、楚之事，敬闻命矣。至於元服，其事如此。明公既为乡里，超然远览，何为过聆晋语，简在心事乎！“於是欣然悦服，续以大言：“苟有过，人必知之，我能胜仲尼哉！“元服子夏甫，前後徵命，终不降志，亚作者之遗风矣。正甫亦有重名，今见沛相。载德五世而被斯言之玷，恐多有宣公之论，故备记其终始。

[book_title]卷三
○愆礼夫圣人之制礼也，事有其制，曲有其防，为其可传，为其可继。贤者俯就，不肖?及。是故子张过而子夏不及，然则无愈。子路丧姊期而不除，仲尼以为大讥，况於忍能矫情直意而已也哉！诗云：“不愆不忘，帅由旧章。“论语：“不为礼，无以立。“故注近世苟妄曰愆礼也。
九江太守武陵陈子威，生不识母，常自悲感。游学京师，还於陵谷中，见一老母，年六十余，因就问母姓为何。曰：“陈家女李氏。““何故独行？“曰：“我孤独，欲依亲家。“子威再拜长跪自白曰：“子威少失慈母，姓陈，舅氐亦李。又母与亡亲同年，会遇於此，乃天意也。“因载归家，供养以为母。
谨按《礼》：“继母如母，慈母如母。“谓继父之室，慈爱己皆有母道，故事之如母也，何有道路之人而定省！世间共传丁兰克木而事之，今此之事，岂不是似。如仁人恻隐，哀其无归，直可收养，无事正母之号耳。
○大将军掾敦煌宣度为师大常张文明制杖。
谨按《礼记》：“孔子之丧，门人疑所服。子贡曰：“昔夫子之丧颜渊，若丧子而无服，至子路亦然。请丧夫子如父而无服。“群居则，出则否。“今人乃为制杖，同之於父，论者既不匡纠，而云观过知仁，谓心之衷恻终始一者也。凡今杖者皆在权威之门，至有家遭齐衰同生之痛，俯伏坟墓而不归来，真不爱其亲而爱他人者也。无他也，庶福报耳。凡庸小生，夫何讥称。然宣度凉州知名士，吾是以云耳。
山阳大守汝南薛恭祖，丧其妻不哭，临殡，於棺上大言：“自同恩好四十余年，服食禄赐，男女成人，幸不为夭，夫复何恨哉！今相及也。“
谨按礼：为适妻杖，重於宗也。妻者既齐於己，澄洒酒以养姑舅，契阔中馈，经理蚕织，垂统传重，其为恩笃勤至矣。且鸟兽之微，尚有回翔之思，啁？之痛。何有死丧之感，终始永绝，而曾无恻容。当内崩伤，外自矜饬，此为矫情，伪之至也。俚语：“妇死腹悲，唯身知之。“又言“妻非礼所与“，此何礼也，岂不悖哉！大尉山阳王龚与诸子并杖，太傅汝南陈蕃、袁隗皆制衰?，列在服位，躬入隧，哀以送之，近得礼中，王公诸子魏杖亦过矣。
弘农太守河内吴匡伯康，少服职事，号为敏达。为侍御史，与长乐少府黄琼共佐清河王事，文书印成，甚嘉异之。後匡去济南相，琼为司空，比比援举，起家拜尚书，迁弘农。班诏劝耕，道於渑池，闻琼薨，即发丧制服，上病，载辇车还府。
谨按《春秋》：“大夫出使，闻父母之丧，徐行而不反；君追还之，礼也。“匡虽为琼所援举，由郡县功曹、州治中、兵曹位朝廷尚书也，凡所按选，岂得复为君臣者耶！今匡与琼其是矣。剖符守境，劝民耕桑，肆省冤疑，和解仇怨，国之大事，所当勤恤。而顾私恩，傲很自遂，若宫车晏驾，何以过兹。论者不深察而归之厚，多有是言，及其人患失，而亦曰其然。司室袁周阳举荀慈明有道，太尉邓柏条举訾孟直方正，二公薨，皆制齐衰，世非一然。荀、訾通儒，於义足责。或举者名位斥落，子孙无继，多不亲至，何乃衰乎！过与不及，古人同称，吊服之制斯近之矣。
河南尹太山羊翩祖在家，平原相封子衡葬母，子衡故临太山数十日，时翩祖去河南矣。子衡四从子曼慈复为太山，士大夫用此行者数百人，皆齐衰?带。时与太尉府自劾归家，故侍御史胡母季皮独过相候，求欲作衰，谓“君不为子衡作吏，何制服？“曰：“众人若此，不可独否。“又谓“足下径行自可，今反相历令子失礼，仆豫愆，古有吊服，可依其制“。因为裁缟冠帻袍单衣，定，大为同作所非。然颍川有识陈元方、韩元长、綦毋广明咸嘉是焉。
谨按礼：为旧君齐衰三月。谓策名委质为臣吏者也。子衡临郡日浅，无他功惠，又非其身。翩祖位则亚卿，雅有令称，义当纲纪人伦，为之节文，而首倡导犯礼违制，使东岳一郡朦朦焉，岂不悯哉！由成阝人失兄，子皋为之衰。虽失于子衡，归于曼慈者矣。
太原郝子廉，饥不得食，寒不得衣，一介不取诸人。曾过姊饭，留十五钱，默置席下去。每行饮水，常投一钱井中。
谨按《易》称：“天地交，万物生；人道交，功勋成。“语：“愿车马衣轻裘与朋友共，弊之而无憾。“士相见之礼，贽用?居雉，受而不距，而交答焉，唯祭饭然後拜之。孔子食於施氏，未尝不饱，何有同生之家而顾钱者哉！伤恩薄礼，弊之至也。孟轲讥仲子吐鶂鶂之羹而食井上苦李，鲍焦耕田而食，穿井而饮，非妻所织不衣，饿於山中食枣。或问之：“此枣子所种耶？“遂呕吐立枯而死。世不乏异，惟其似旃。孔子疾时贪昧，退思狂狷，狷者有所不为，亦其介也。
南阳张伯大，邓子敬小伯大三年，以兄礼事之。伯卧床上，敬寝下小榻，言常恐，清旦朝拜。俱去乡里，居缑氏城中，亦教授坐养声价，伯大为议郎、益州太守，子敬辟司徒，公车徵。
谨按《礼记》：“十年兄事之，五年肩随之。“《诗》云：“如切如磋，如琢如磨。“朋友衎衎誾誾，各长其仪也。凡兄弟相爱，尚同舆而出，同床而寝。今相校三年耳，幸无骨血之属，坐作鬼怪，旦朝言恐。论语：“恭而无礼则劳。“且晏平仲称善与人交，岂徒拜伏而已哉！易设四科，出处语默。传曰：“朝廷之人，入而不能出；山林之民，往而不能反。“二者各有所长，而弃圣绝知，Т世保真，当窜深山，乐天知命。今居缑氏，息偃城郭，往来帝都，招延宾客，无益诲人，拱默而已。饰虚矜伪，诳世耀名，辞细即巨，终为利动。《春秋》讥宋伯姬而不妇，今二子屑屑，远大失矣！公车徵士汝南袁夏甫，少举孝廉，为司徒掾，人间之事，无所关也。其後闭户塞牖不见宾客，清旦东向再拜朝其母。母念，时往就之。子亦不得见，复逾拜耳。头不著巾，身无单衣，足常木跷，食止姜菜。云：“我无益家事。“莫之能强，及母终亡，不列服位。
谨按《孝经》：“生事爱敬，死事哀戚。“一家之中，谕若异域，下床ウ拜，远於爱敬者矣。祖载崩隧，又不能送，远于哀戚者矣。巾所以饰首，衣所以蔽形，此乃士君子所以自别於夷狄者也。唯丧者、讼者露首草舍，余曷有哉！长沮、丈人避世之士，由讯子路，杀鸡黍见其子焉。何有藏一室中，不出户庭，以此为高，斯亦婞婞。鲤趋而过庭，闻诗闻礼，而陈亢喜於得三。不当近之，何乃若兹乎！
公车徵士豫章徐孺子，比为太尉黄琼所辟，礼文有加。孺子隐者，初不答命。琼薨既葬，负算齑一盘醊，哭於坟前。孙子琰，故五官中郎将，以长孙制杖，闻有哭者，不知其谁，亦於倚庐哀泣而已。孺子无有谒刺，事讫便去。子琰大怪其故，遣琼门生茅季玮追请辞谢，终不肯还。
谨按礼，凡吊丧者，既哭，兴踊，进问其故，哀之至也。孺子所以经三千里越度山川而亲至者，非徒徇於己，顾义报乎。哭醊坟前是也，讫，当即其帐衾问劳子琰。子琰宿有善名，在礼无违。傥见微阙，教诲可乎，如何?忽甚於路人。昔黔敖忽於嗟来，然君子犹以为其嗟可去，谢可食。今与黄有恩故矣，孝子寝伏苫块。又孺子到便诣坟，无介，夫何为哉！

[book_title]卷四
○过誉孔子称：“大哉！中庸之为德，其至矣乎！“又曰：“君子之道，忠恕而已。“至於讦以为直，隐以为义，枉以为厚，伪以为名，此众人之所致誉，而明主之所必讨。盖观过知仁，谓中心笃诚而无妨於化者，故覆其违理曰过誉也。
长沙太守汝南郅恽君章，少时为郡功曹。郡俗冬飨，百里内县皆齑牛酒到府宴饮。时太守司徒欧阳歙临飨礼讫，教曰：“西部督邮繇延，天资忠贞，禀性公方，典部折冲，摧破奸雄，不严而治。书曰：“安民则惠，黎民怀之。“盖举善以教，则不能者劝。今与诸儒共论延功，显之于朝。“主簿读教，户吏引延受赐。恽前跪曰：“司正举觥，以君之罪，告谢于天。明府有言而误，不可覆掩。按延资性贪邪，外方内圆，朋党构奸，罔上害民，所在荒乱，虚而不治，怨慝并作，百姓苦之。而明府以恶为善，股肱莫争。此既无君，又复无臣。君臣俱丧，孰与偏有。君虽倾危，臣子扶持，不至於亡，恽敢再拜奉觥。“歙甚惭。
谨按礼，谏有五，风为上，狷为下。故入则造膝，出则诡辞，善则称君，过则称己。暴谏露言，罪之大者。而歙於飨中用延为吏，以紫乱朱，大妨王命。造次颠沛，不及讽谕，虽举觥强歙可行也。今恽久见授任，职在昭德塞违，为官择人，知延贪邪，罔上害民，所在荒乱，怨慝并作，此为恶积愆，非一旦一夕之渐也。孔子以匹夫，朋徒无几，习射矍相之圃，三哲而去者过半。汝南，中土大郡，方城四十，养老复敬，化之至。延奸彰，无与比崇。臧文仲有言：“见无礼於君者，若鹰?之逐鸟雀，农夫之务去草也。“何敢宿留。不即弹黜奸佞，而须於万人之中乃暴引之，是为陷君。君子不临深以为高，不因少以为多，况创病君父以为己功者哉！而论者苟眩虚声，以为美谈。汝南，楚之界也，其俗急疾有气决。然自君章之後，转相放式，好干上怵忮，以采名誉，末流论起於爱憎，而政在陪隶也。
司空颍川韩棱，少时为郡主簿。太守葛兴被风病，恍忽误乱，棱阴扶辅其政，出入二年，署置教令，无愆失。兴子尝出教欲转徙吏，棱执不听，由是发露被考，兴免官，棱坐禁固。章帝即位，一切原除也。
谨按《易》称：“守位以仁。“尚书：“无旷庶官。“诗云：“彼君子不素飨兮。“《论语》：“陈力就列，不能者止。“汉典吏病百日应免，所以恤民急病，惩俗逋慝也。今兴官尊任重，经略千里，当听讼侍祠，班诏劝课，早朝旰食，夕惕若厉，不以荣禄为乐，而以黔首为忧。位过招殃，灵督其?，风疾恍忽，有加无瘳。棱统机括，知其虚实，当听上病，以礼选引。何有上欺天子，中诬方伯，下诳吏民！扶辅耄乱，政自己出，虽幸无阙，罪已不容於诛矣。为人谋而不忠，爱人而以姑息，凡人不可，况於君子乎！上令兴负贪昧之罪，子被署用之愆，章问汹赫，父子湮没。执事如此，谓礼义何。棱宜禁固终身，中原非是。
太原周党伯况，少为乡佐发党过於人中辱之。党学春秋长安，闻报雠之义，辍讲下辞归报雠。到与乡佐相闻，期斗日。乡佐多从正往，使乡佐先拔刀，然後相击。佐欲直令正击之，党被创困乏。佐服其义勇，舆养之，数日苏兴，乃知非其家，即径归，其立勇果乃至于是。
谨按《孝经》：“身体发肤，受之父母，不敢毁伤，孝之始也。“乐正子春下堂而伤足，三月不出，既瘳矣，犹有忧色。身无择行，口无择言，修身慎行，恐辱先也。而伯况被发，则得就业，乡佐虽云凶暴，何缘侵己。今见辱者，必有以招之，身自取焉，何尤於人。亲不可辱，在我何伤。凡报雠者，谓为父兄耳，岂以一朝之忿而肆其狂怒者哉！既远春秋之义，殆令先祖不复血食，不幸不智，而两有之。归其义勇，其义何居！
汝南陈茂君因为荆州刺史，时南阳太守灌恂本名清能，茂不入宛城，引车到城东，为友人卫修母拜，到州。修先是茂客，仕苍梧还。到修家，见修母妇，说修坐事系狱当死。因诣府门，移辞乞恩，随辈露首入坊中，容止严恪，须眉甚伟。太守大惊，不觉自起立，赐中延请，甚嘉敬之，即焉出修，南阳士大夫谓茂能救解修。茂弹绳不挠，修竟极罪，恂亦以它事去。南阳疾恶杀修，为之语曰：“修卫有事，陈茂活之；卫修无事，陈茂杀之。“
谨按《春秋》，王人之微，处于诸侯之上，坐则专席，止则专馆，朱轩驾驷，威烈赫奕。就恂素为官速谤，当便入传，引见诘问，纠其赃状，以时列闻。文王日昃不暇食，周公坐而俟旦，且非为己私，皆公也。何有忘百姓涂炭之急，便乃光昭旧交之门乎！鲍宣州牧行部，多宿下亭，司直举劾，以为轻威损命，坐之刑黜。今茂泯弃天常，进止由己，孰使毁之，小人誉之，自我为之，古人病诸，以为大讥。茂与修善，由鸱?之爱其子，适所以害之者。
度辽将军安定皇甫规威明，连在大位，欲退避弟，数上病，不见听。会友人上郡太守王?物故，规素缟到下亭迎丧，发服送之。因令客密告并州刺史胡芳，言规擅远军营，赴私违公，当及举奏。答曰：“威明欲得避弟，故作激发。我为朝廷惜其功用，何能为此私家计耶！“规後为中郎将，督并、凉、益三州。时有党事，惧见及，因先自上言：“臣前荐故太常张焕，才任将帅，是附党也。又臣论输左校时，太学生张凤等上书讼臣，是为党人所附也。昔有畏舟之危而自投水者，盖忧难与处，乐其亟决。“
谨按《诗》云：“淑人君子，其仪不忒。其仪不忒，正是四国。“传曰：“一心可以事百君，百心不可事一君。“论语：“夫子温良恭俭让以得之。“立朝忘家，即戎忘身，身且忘之，况於弟乎！方殊俗越溢，大为边害，朝廷比辟公旰食，规义在出身折冲弭难，而诛伐已定，当见镇慰，何有挟功苟念去位。弟实隽德，不患无位，而徒?茸，何所堪施，强推毂之，乱仪千度。孝武皇帝为骠骑将军霍去病治第舍，敕令视之，曰：“匈奴不灭，何以家为。“去病外戚未属，一切武夫，尚能抗节洪毅，而规世家纯儒，何独负哉！又以党事先自劳?，如有白验，其於及己，而形兆求不可得，唯是从何惮於病。曰“畏舟之危，自投於水，忧难於处，乐其亟决“，主幸必不坐。太誓有云：“民之所欲，天必从之。““天作孽，犹可违；自作孽，不可逭。“人之所忌，炎自取之。盖、严、杨恽，勋著王室，言事过差，皆伏大辟，以隆主威，抑骄侵也。规顾弟，私也；离局，奸也；诱巧，诈也；畏舟，慢也。四罪是矣，杀决可也。
南阳五世公为广汉太守，与司徒长史辽叔同岁。辽叔大子名旧，才操卤钝，小子髡既见齿乡党。到见股肱曰：“太守与辽叔同岁，恩结缔素，薄命早亡，幸来临郡，今年且以此相铙举其子。如无罪得至後岁，贯鱼之次，敬不有远。“有主簿柳对曰：“明府谨终追远，兴微继绝，然旧实不如髡，宜可授之。“世公於是厉声曰：“丈夫相临，儿女尚欲举之，何谓高下之间耶！释兄用弟，此为故殃段氏之家，岂称相遭遇之意乎！“竟举旧也。世公转换南肠，与东莱太守蔡伯起同岁，欲举其子。伯起自乞子瓒尚弱，而弟琰幸以成人。是岁举琰，明年复举瓒。瓒十四未可见众，常称病遣诣生交，到十八乃始出治剧，平春长。上书：“臣甫弱冠，未任宰御，乞留宿卫。“尚书劾奏增年受选，减年避剧，请免瓒官，诏书左迁武当左尉。会车骑将军冯绲南征武陵蛮夷，绲与伯起同时公府辟，瓒为军曲候。绲归卧家，军功除新阳长，官至下邳相。
谨按古无孝廉，唯有贡士。贡士恩义，经传无以也。春秋诸侯朝觐会遇，大夫亦豫其好。礼记曰：“大夫三月葬，同位毕至。“此言谨终悼亡，不说子弟当见宠拔也。鲁有后成叔聘卫，右宰?留而觞之，陈乐而不乐，酒酣而不饮，送以璧，其妻孥宅而居之，分禄而食之，其子长乃反其璧。孔子称：“可寄百里之命，托六尺之孤，临大节而不可夺。“相於之义，具於此矣。语有曰：“白头如新，交盖如旧。箪食壶浆，会於树阴。临别眷眷，念在报效。“何有同岁相临而可拱默者哉！春秋因其可褒而褒之，若乃世公二郡之举，斯为过矣。然世人亦多浅薄，在者无之，亡者无顾覆之施，饥寒缓急，视之若遗。非徒如此而已，至有可否之际，受刑诛者，人各有心，两不得中。夫孝廉平除则有社稷民人，伤及民人，实宜料度以为後图。
汝南戴幼起，三年服竟，让财与兄，将妻子出客舍中住，官池田以耕种。为上计史，独车载衣资，表“汝南太守上计史戴绍车“。後举孝廉为陕令。
谨按礼有东宫西宫，辟子之私，不足则资，有余，亦归之於宗也。此言兄弟无离异之义也。凡让财者，类与子弟，子弟尚幼，恩情注，希有与兄。既出之日，可居冢下。冢无屋，宗家犹有羸田庐，田可首粥力者耳，何必官池客舍。既推独车，复表其上，为其饰伪，良亦昭晰。幼起同辟有薛孟尝者，与弟子共居，弟子常求分，力不能止，固乃听之，都与，奴婢引其老者，曰：“与我共事，汝不能使之。“田屋取其荒坏者，曰：“我少时所作买，意所恋也。“器物取其久者，曰：“我服食久，身口安之也。“外有共分之名，内实十三耳。子弟无几尽之，辄复更分，如此者数。传称袁盎三兄子分而供其公家之费，此则然矣。论语：“泰伯三让，民无得而称之焉。“何有让数十万，畏人而不知，欲令皦皦，乃如是乎！方之袁、薛，差以千里。凡同居，上也；通有无，次也．让，其下耳。况若幼起，仍斯不足贵矣。
江夏太守河内赵仲让，举司隶茂材，为高唐令，密乘舆车径至高唐，变易名姓，止都亭中十余日。默入市里，观省风俗，已，呼亭长，问新令为谁，从何官来，何时到也。曰：“县已遣吏迎，垂有起居。“曰：“正我是也。“亭长怖，遽拜谒，竟，便具吏。其日入舍，乃谒府，数十日，无故便去。为郡功曹，所选颇有不用，因称狂，乱首走出府门。太守以其宿有重名，忍而不罪。後为大将军梁冀从事中郎，冬月坐庭中，向日解衣裘捕虱，已，因倾卧，厥形悉表露。将军夫人襄城君云：“不洁清，当亟推问。“将军叹曰：“是赵从事，绝高士也。“他事若此非一也。
谨按诗云：“不愆不忘，率由旧章。“左氏传曰：“旧章不可无也。“凡张官置吏，为之律度，故能摄固其位，天下无觊觎也。今仲让不先谒府，乃径到县，俱谍吏民，尔乃入舍。论语：“升车，必正立，执绥，不内顾。“不掩不备，不见人短。礼记：“户有二屦，不入。将上堂，声必扬。“家且犹若此，况于长吏乎！君子之仕，行其道也。民未见德，唯诈是闻。远荐功曹，策名委质，就有不合，当徐告退。古既待放，须起乃逝，何得乱道，进退自由，傲很天常，若无君父。洪范陈五事，以貌为首。孝经列三法，以服为先。仲让居有田业，加之禄赐，势可免冻馁之厄，未必须冬日之暖也，利不体皆此也。河内，殷之旧都，国分为三，康叔之风既激，而纣之化由存，其俗士大夫本矜好大言，而少实行。

[book_title]卷五
○十反易记“出处默语“，书美“九德咸事“，同归殊涂，一致百虑，不期相反，各有云尚而已。是故伯夷让国以采薇，展禽不去於所生；孔丘周流以应聘，长沮隐居而耦耕；墨翟摩顶以放踵，杨朱一毛而不为；干木息偃以藩魏，包胥重玺而存郢；夷吾朱弦以三归，平仲辞邑而濯缨；惠施从车以百乘，桑扈徒步而裸形；宁戚商歌以干禄，颜阖逾墙而遁荣；高柴趣门以避难，季路求入而陨零；端木结驷以货殖，颜回屡空而弗营；孟献高宇以美室，原宪蓬门而株楹。传曰：“人心不同，有如其面。“古今行事，是则然矣，比其舛曰十反。
大尉沛国刘矩叔方，父字叔辽，累祖卿尹，好学敦整，土名不休扬，又无力援，仕进陵迟。而叔方雅有高问，远近伟之，州郡辟请，未尝答命，往来京师，委质通门。太尉徐防、太傅桓焉，二公嘉其孝敬，慰愍契阔，为之先後，叔辽由此辟公府，博士徵，议郎。叔方尔乃翻然改志，以礼进退，三登台衮，号为名宰。
阳翟令左冯翊田叔都，兄字威都，俱合纯懿，不陨洪祚。叔都最为知名，郡常欲为察授之，耻越贤兄，惧不得免，因缘他疾，遂托病。家人妻子莫知其情，人数恐灼，持之有度。後在田舍，天连阴雨，友人张子平、吉仲考等密共穿逾，夺取衣衾，穷夜独处，迫切至矣。然无声响，徒喑喑而已。子平因前抱持曰：“我，某公也。谓汝避兄耳，何意真然耶？天丧斯人，吾侪将何效乎？“相对歔欷，哀动左右。间积四岁，威都果举迁安定长史，据辎垂，还历乡里，荐祀祖考。叔都沃神坐，俯仰因语。是月，司隶、大尉、大将军同时并辟，为侍御史，举茂才，不幸早陨。威都官至武都太守。
太尉掾汝南范滂孟博，天资聪，辩於持论，举孝廉、光禄主事，京师归德，四方影附。父字叔矩，遭母忧，既葬之後，粥不赡。叔矩谓其兄弟“礼不言事，办杖而起。今俱匍匐号兆，上阙奠酢，下困胡口，非孝道也。“因将人客於九江，田种畜牧，多所收获，以解债，负土成冢，立祀。三年服阕，二兄仕进，叔矩以自替於丧纪，独寝坟侧，服制如初，哀犹未歇。郡举至孝，拜中司、勾章长，病去官，博士徵，兄忧不行。
司徒梁国盛允字子翩，为议郎，慕孟博之德，贪树於有礼，谓孟博：“家公区区，欲辟大臣，宜令邑人廉荐之。“孟博厉声曰：“老夫年尊，绝意世事。又海内清高，当路非一。“退而告人：“子翩德我，我不受也。“子翩亦以恨，遂不得辟。孟博病去受事，而常干宰相之职。
谨按礼：“父为士，子为天子。“武王建有周之号，谥大王、王季，言王业肇於此矣。越裳重九译献白雉，周公荐陈祖庙，曰：“先人之德。“有天下，尊归於父，此人道之极。汉诏曰：“海内大乱，兵革并起，朕被坚执锐，自率士卒，犯危难，平暴乱，偃兵息民，天下大安，此皆太公之教训也。今上尊号曰太上皇。“春秋之义，因其可褒而褒之。孝经曰：“敬其父则子悦。“叔矩则其孝敬，则粥身苦思，率礼无违矣；则其友于，则褒兄委荣，尽其哀情矣；则其学艺，则家法洽览，诲人不倦矣；则其政事，则施于已试，靡有阙遣矣。君子百行，子产有四。凡在他姓，尚宜褒之，况于父乎！敬意之至，犹用夷悦，况于宠族乎！抗爽言以拒厚旨，抑所生以为己高，忍能厉然独享其荣，若乃不令之下愚，流货财于权嬖，此罪人也。田?托疾，上也；刘矩屈体，次也；范滂，吾无取焉耳。
巴郡太守太山但望伯门为司徒掾，同产子作客杀人系狱，望自劾去，星行电征，数日归趋诣府，露首肉袒，辞谢太守太尉李固，谢与相见，顿头流血，自说“弟薄命早亡，以孤为托，无义方之教，自陷罪恶。息男穿既与知情，幸有微胤，乞以代之“。言甚哀切，李公达于原度，即活出之。
高唐令乐安周纠孟玉为大将军掾，弟子使客杀人，捕得。太守盛亮阴为宿留，纠亦自劾去诣府，亮与相见，不乞请，又不辞谢。亮告宾客：“周孟玉欲作抗直，不恤其亲，我何能枉宪乎！“遂毙于狱。弟妇不哭死子，而哭孟玉，世人误之，犹以为高。
谨按春秋，叔牙为庆父杀般、闵公，大恶之甚。而季子缘狱有所归，不探其情，缓追逸贼，亲亲之道。州吁既杀其君，而虐用其人，石?昔恶之，而厚与焉，大义灭亲，君子犹曰：“纯臣之道备矣。“于恩未也。君亲无将，王诛宜耳。今二家之子，幸非元恶，但望诚心内发，哀情外露，义动君子，合礼中矣。周纠苟执果毅，忽如路人。昔乐羊为魏伐中山，饮其子羹，文侯壮其功而疑其心。秦西巴触命放兽，而孟氏旋进其位。?犹不忍，况弟子乎！孟轲讥无恻隐之心。传曰：“于厚者薄，则无所不薄矣。“
豫章太守汝南封祈武兴，泰山太守周乘子居，为太守李伥所举，函封未发，伥病物故。夫人于枢侧下帷，见六孝廉曰：“李氏蒙国厚恩，据重任，咨嘉休懿，相授岁贡，上欲报称圣朝，下欲流惠氓隶。今李氏获保首领，以天年终，而诸君各怀进退，未肯发引。妾幸有三孤，足统丧纪。正相追随，蓬学坟柏，何若耀德王室，昭显亡者，亡者有灵，实宠赖之。殁而不朽，此其然乎！“於是周乘顾谓左右：“诸君欲行，周乘当止者，莫逮郎君，尽其哀恻。“乘与郑伯坚即日辞行，祈与黄叔度，郅伯飨，盛孔叔留随需柩。乘拜郎，迁陵长，治无异称，意亦薄之。某官与祈相反，俱为侍御史，公车令，享相位焉。
谨按孝经：“资于事父以事君。君亲临之，厚莫重焉。“春秋国语：“民生于三，事之如一。“礼：“斩衰，公，士，大夫众臣为其君。“乘虽见察授，函封未发，未离陪隶，不与宾于王爵。诸临城社，民神之主也，义当服勤，关其祀纪。夫人虽有恳切之教，盖子不以从令为孝。而乘嚣然要勒同侪，去丧即宠，谓能有功异也，明试无效，亦旋告退，安在其显君父德美之有！
河内太守庐江周景仲向，每举孝廉，请之上堂，家人宴饮，皆令平仰，言笑宴宴，如是三四。临发，赠以衣齐，皆出自中。子弟中外，过历职署，俞於所望。曰：“移臣作子，放之何有！“河内大守司徒颍川韩演伯南，举孝廉，唯临辞一与相见，无所宠拔，曰：“我已举若，岂可令恩偏积於一门乎！“谨按春秋左氏传：“夫举，无他也，唯善所在，亲疏一也。“祁奚称其仇，不为谄；立其子，不为比；举其偏，不为党。建一官而三物成，晋国赖之，君子归焉。盖人君者闭门关窗，号兆博求，得贤而赏，闻善若惊，无适也，无莫也。周景不综臧否，而务蕴崇之，韩演不唯善是务，越此一概。夫不择而疆用之，与可用而败之，其罪一也。
安定太守汝南胡伊伯、建平长樊绍孟建，俱为司空虞放椽属。放逊位，自劾还家。郡以伊为主簿，迎新大守，曰：“我是宰士，何可委质於二朝乎！“因出门名户，占系陈国。绍曰：“柳下惠不去父母之国，君子不辞下位。“独行服事。後公黄琼大以为恨，移书汝南论正主者吏，绝绍文书，而更辟伊。
谨按春秋尊公曰宰，其吏为士，言於四海无所不统焉。孟轲称不枉尺以直寻，况於枉寻以直尺。柳下惠不枉道以事人，故三黜而不去，孔子谓之不恭。今绍见编，会以礼游引耳，其义不同於此。伊心明审，自求多福。近灵帝之未，司徒椽弘农董君考上名典，君事不得自劾，暂以家急假。太守季崇请乞相见，俯领功曹，与俱班录讫，乃谢遣。时公袁隗意亦非之，然弹纠。自是之後，弥以滋甚，郡用从事，县用府吏，上下溷淆，良可秽也。诗云：“岁无老成人，尚有典刑。“国之大纲也，可不申敕小惩而大戒哉！宗正南阳刘祖奉，为郡属曹吏，左骑校尉薛臣君卓为户曹史，太守公孙庆当祠章陵，旧俗常以衣冠子孙、容止端严、学问通览、任顾问者以为御史。时功曹白用刘祖，祖曰：“既托帝王肺腑，过闻前训，不能备光辉胥附之任，而当侧身陪乘，执策握革，有死而已，无能为役。“薛丞因前自白：“今明公垂出，未有御者，虽云不敏，敢充人乏。“周旋进对，补察时阙，言出成谟，大见敬重，亦以祖为高。岁尽，俱举孝廉。
谨按周礼：保氏掌六艺之教，其一曰御。论语曰：“吾何执？执御乎？“子适卫，冉子仆。有，政事之士，列于四友。然犹御者，不为役也。春秋左氏传：晋悼公即位，程郑为乘马御，训群驺知礼。今国家大驾，大仆亲御，他出，奉车都尉，宁可复言执策握革，面辞让之乎？凡黔首皆五帝子孙，何独今之肺腑常见优异也。宗庙之人，或在圳亩，人之化也，何日之有。旧时长吏质朴，子皆驾御，故曰从儿。君臣父子，其揆一也。臣不肯御，子岂可然？公孙遂偃蹇不使，下陵上替，能无乱乎！刘祖幸免罪戾，而见褒赏，公孙于是失政刑矣！
聘士彭城姜肱伯淮、京兆韦著休明，灵帝践祚，太后临朝，陈、窦以忠见害。中常侍曹节秉国之权，大作威福，冀宠名贵，以弭己谤。於是起家肱为犍为太守，著东海相。肱告其人：“吾以虚获实，蕴藉声价。盛明之际，尚不委质，况今政在家哉！“
遂乘桴浮海，莫知其极。而著?以承命，驾言宵征。民不见德，唯戮是闻，论输左校。
谨按易称：“君子之道，或出或隐，或默或语。“传曰：“朝廷之人，入而不能出；山林之士，往而不能返。“言各有长也。孔子嘉虞仲、夷逸作者七人，亦终隐约。姜肱高尚其事，见得思义，岂不绰绰有余裕哉！韦著迈种其德，少有云补可也；虐刑以逞，民心怨痛，德薄位尊，力小任重，古人惧旃，鲜能不及矣。
赵相汝南李统少幼，为冀州刺史阮况所奏耳目不聪明。股肱椽史咸用忿愤，欲诣阙自理。统闻知之，历收其家，遣吏追还曰：“相久忝重任，负於素餐，年渐七十，礼在悬车。顷被疾病，念存首丘，比自乞归，未见听许。州家幸能为，相得去，实上愿也。“居无几，果征。时冀州有疑狱，章帝见问统，统处当详平，克厌上心。帝曰：“君大聪明，刺史侵君。“统曰：“臣受国厚恩，官尊禄重，不能自竭，有以报称。久抱重疾，气力羸露，耳聋目眩，守虚陨越，自分奄忽填壑，猥得承望阙廷，亲见御座，不胜其喜。权胯有瘳，辞出之後，必复故也，刺史不侵臣也。“上悦其逊，即日免况，拜统侍中。
司徒九江朱伥，以年老为司隶虞诩所奏耳目不聪明，见椽属大怒，曰“颠而不扶，焉用彼相！君劳臣辱，何用为！“於是东阁祭酒周举曰：“昔圣帝明王，莫不历象日月星辰，以为镜戒。荧惑比有变异，岂能手书密以上闻？“伥曰：“可自力也。“举为创草：“臣闻易曰：“天垂象，见吉凶。观乎天文，以察时变。“臣窃见九月庚辰，今月丙辰，过荧惑於东井，辟金光辉合并，移时乃出。臣经术浅末，不晓天官，见其非常，昭昭再见，诚窃怪之，诚懑愤。夫月者，太阴；荧惑、火星，不宜相干。臣闻盛德之主，不能无异，但当变改有以供御。孔子曰：“虽明天子，荧惑必谋。“祸福之徵，慎察用之。孝宣皇帝地节元年，月蚀荧惑，明年有霍氏乱。孔子曰：“火上不可握，荧惑班变不可息志。帝应其修无极。“此言荧惑火精，尤史家所宜察也。楚庄曰：“灾异不见，寡人其亡。“今变异屡臻，此天以佑助汉室，觉悟国家也。臣诚惧史官畏忌，不敢极言，惟陛下深留圣思，按图书之文，鉴古今之戒，召见方直，极言而靡讳，亲贤纳忠，推诚应人，犹影响也。宋景公有善言，荧惑徙舍，延年益寿。况乎至尊，感不旋日！书曰：“天威?谌。“言天德辅诚也。周公将没，戒成王以左右常伯、常任、准人、缀衣、虎贲，言此五官，存亡之机，不可不谨也。臣愿陛下思周旦之言，详左右清禁之内，谨供养之官，严宿卫之身，申敕屡省，务知戒慎，以退未萌，以此无疆。谨匍匐自力手书密上。“上览伥表，嘉其忠谟。伥目数病，手能细书。诩案大臣，苟肆私意，诩坐上谢，伥蒙慰劳。
谨按《论语》：“能以礼让为国乎？何有？夫子温良恭俭让以得之。“传曰：“心苟不竞，何惮於病？“朱伥位极人臣，视事数年，迄无一言弥缝时阙。又伥年且九十，足以昏愦，义当自引，以避贤路。就使有枉，欣以俟命耳。何能乃发忿，欲自提理。周举为人谋而不忠，维讫匡陈，起自营卫。夫奉义顺之谓礼，爱人而不以德，不可谓仁，信不由中，文辞何为。向遇中宗、永平之政，救罪不暇，何慰劳之有？李统内省不疚，进对温雅，明主是察，终为长者。
蜀郡太守颍川刘胜季陵去官在家，闭门却扫。岁时致敬郡县，答问而已，无所褒眨，虽自枝叶莫力。太仆杜密周甫亦去北海相在家，每至郡县，多所陈说，笺记括属。太守王昱颇厌苦之，语次：“闻得京师书，公卿举故大臣，刘季陵，高士也，当急见徵。“密知以见激，因曰：“明府在九重之内，臣吏惶畏天威，莫敢尽情。刘胜位故大夫，见礼上宾，俯伏甚於鳖?胃，冷涩比如寒蜒，无能往来，此罪人也。清隽就义，隐居笃学，时所不综，而密达之；冤疑勋贤，成、陈之罪所折，而密启之。明府赏刑得中，令问休扬，虽自天然之姿，犹有万分之一。诗不云乎：“雨我公田，遂及我私。“人情所有，庶不为阙。既不善是，多见讥论，夫何为哉！“於是昱甚悦服，待之弥厚。
谨按《论语》：“澹台灭明非公事，未尝至於偃之室也。君子思不出其位。“孟轲亦以为达则兼济天下，穷则独善其身。刘胜在约思纯，其静已甚，若时意宴及，言论折中，亦无嫌也。杜密婆娑府县，干与王政，就若所云，犹有公私。既见讥切，不蹴坐谢负，而多伐善，以为己力，惟颜之厚，博而俗矣。

[book_title]卷六
○声音《易》称：“先王作乐崇德，殷荐之上帝，以配祖考。“《诗》云：“钟鼓，磬管仓，降福穰穰。书曰：“击石拊石，百兽率舞。“鸟兽且犹感应，而况于人乎！况于鬼神乎！夫乐者，圣人所以动天地，感鬼神，按万民，成性类者也。故黄帝作咸池，颛项作六茎，喾作五英，尧作大章，舜作韶。禹作夏，汤作护，武王作武，周公作勺。勺，言能斟勺先祖之道也。武，言以功定天下也。护，言救民也。夏，大承二帝也。韶，继尧也。大章，章之也。五英，英华茂也。六茎，及根茎也。咸池，备矣。
其後周室陵迟，礼乐崩坏，诸侯恣行，竞悦所习，桑间、濮上郑、卫、宋、赵之声，弥以放远，滔湮心耳，乃忘平和，乱政伤民，致疾损寿。重遭暴秦，遂以阙亡。汉兴，制氏世掌大乐，颇能纪其铿锵，而不能说其义。武帝始定郊祀，巡省告封，乐官多所增饰，然非雅正，故继其条畅曰声音也。
昔皇帝使伶伦自大厦之西，昆仑之阴，取竹於ㄍ谷，生其窍厚均者，断两节而吹之，以为黄钟之管。制十二，以听凤之鸣，其雄鸣为六，雌鸣亦为六。天地之风气正，而十二律定，五声于是乎生，八音于是乎出，声者，宫、商、角、徵、羽也。音者，土曰埙，匏曰笙，革曰鼓，竹曰管，丝曰弦，石曰磬，金曰钟，木曰。《诗》曰：“鹤鸣九皋，声闻于天。“《书》曰：“八音克谐，无相夺伦。“由是言之，声本音末也。
○商谨按刘歆《钟律书》：“商者，章也，物成熟可章度也。五行为金，五常为义，五事为言，凡归为臣。“
○角谨按刘歆《律书》：“角者，触也，物触地而出，戴芒角也。五行为木，五常为仁，五事为貌，凡归为民。“宫谨按刘歆钟律书：“宫者，中也，居中央，畅四方，倡始施生，为四声纲也。五行为土，五常为信，五事为思，凡归为君。“
○微谨按刘歆《钟律书》：“徵者，祉也，物盛大而繁祉也。五行为火，五常为礼，五事为视，凡归为事。“
○羽谨按刘歆《律书》：“羽者，宇也，物聚藏宇覆之也。五行为水，五常为智，五事为德，凡归为物。“故闻其宫声使人温润而广大，闻其商声使人方正而好义，闻其角声使人整齐而好礼，闻其徵声使人恻隐而博爱，闻其羽声使人善养而好施。宫声乱者则其君骄，商声错者则其臣坏，角声缪者则其民怨，徵声洪者则其事难，羽声差者则其物乱。春宫秋律，百卉必，秋宫春律，万物必荣，夏宫冬律，雨雹必降，冬宫夏律，雷必发声。夫音乐至重，所感者大。故日知礼乐之情者能作，识礼乐之文者能述。作者之谓圣，述者之谓明，明圣者，述作之谓也。
○埙谨按《世本》：“暴辛公作埙。“诗云：“天之诱民，如埙如篪。“埙，烧土为也，围五寸半，长三寸半，有四孔，其二通，凡为六孔。
○笙谨按《世本》：“随作笙。“。长四寸，十二簧，像凤之身，正月之音也，物生故谓之笙。诗云：“我有嘉宾，鼓瑟吹笙。“大笙谓之巢，小者渭之和。
○鼓谨按《易》称：“鼓之以雷霆“，圣人则之。不知谁所作也。鼓者，郭也，春分之音也。万物郭皮甲而出，故谓之鼓。周礼六鼓，雷鼓八面，路鼓四面，鼓、晋鼓皆二面。诗云：“击鼓其镗。“论语：“小子鸣鼓而攻之可也。“管谨按诗云：“管声，萧管备举。“礼乐记：“管，漆竹，长一尺，六孔，十二月之音也。象物贯地而牙，故谓之管。“尚书大传：“舜之时，西王母来献其白玉。“昔章帝时，零陵文学奚景于冷道舜祠下得笙，白玉管。知古以玉为管，後乃易之以竹耳。夫以玉作音，故神人和，凤皇义也。
○瑟谨按《世本》：“宓义作。“八尺一寸，四十五弦。黄帝书：“泰帝使素女鼓瑟而悲，帝禁不止，故破其瑟为二十五弦。“春秋，师旷为晋平公奏清徵之音，有玄鹤二八从南方来，进于廊门之危。再奏之而成列，三奏之则延颈而呜，舒翼而舞。音中宫商，声闻于天。平公大说，坐者皆喜。平公提觞而起，为师旷寿，反坐而问曰：“音莫悲于清徵乎？“师旷曰：“不如清角。“平公曰：“清角可得闻乎？师旷曰：“不可。昔黄帝驾象车交龙，毕方并辖，蚩尤居前，风伯进扫，雨师氵丽道，虎狼在俊，虫蛇伏地，大合鬼神于太山之上，作为清角。今主君德薄，不足以听之，听之将恐有败。“平公曰：“寡人老矣，所好者音也，愿遂闻之。“师旷不得已而鼓之，一奏之有云从西北起，再奏之暴风亟至，大雨＋沛，裂帷幕，破组豆，堕廊瓦，凡坐者散走。平公恐惧，伏于室侧，身遂疾痛，晋国大旱，赤地三年。故曰不务德治而好五音，则穷身之事也。今瑟长五尺五寸，非正器也。
○磬谨按《世本》：“毋句作磬。“《尚书》：“豫洲锡贡磬错。“诗云：“笙磬同音。“论语：“子击磬于卫，有荷蒉而过者，曰：“有心哉！“钟谨按世本：“垂作钟。“
秋分之音也。《诗》：“鼓钟于宫，声闻于外。“《论语》云：乐云乐云，钟鼓云乎哉！“周景王将铸大钟，单穆公谏：“夫先王之制钟也，大不出均，重不过石，律度量衡放是乎生，小大器用于是乎出，故圣人慎之。今王作钟，听之弗及，比之不度钟声不可以知和，制度不可以出节，无益于乐，而鲜民财，将焉用之！“
谨按礼乐记：“漆桶，方，画木，方三尺五寸，中有椎，上用止音焉节。“书曰：“合止，笙镛以问。“声所以五者，系五行也，音所以八者，系八风也。传曰：八音之变，不可胜听也，由经五艺六而其枝别叶布繁华无已也。
○琴谨按《世本》：“神农作琴。“《尚书》：“舜弹五弦之琴，歌南风之诗，而天下治。“《诗》云：“我有嘉宾，鼓瑟鼓琴。“雅琴者，乐之统也，与八音并行。然君子所常御者，琴最亲密，不离于身，非必陈设于宗庙乡党，非若钟鼓罗列于悬也。虽在穷阎陋巷陋巷，深山幽谷，犹不失琴。以为琴之大小得中而声音和，大声不喧哗而流漫，小声不湮灭而不闻，适足以和人意气，感人善心。故琴之为言禁也，雅之为言正也，言君子守正以自禁也。夫以正雅之声，动感正意，故善心胜，邪恶禁。是以古之圣人君子，慎所以自感，因邪禁之适，故近之。间居则为从容以致思焉，如有所穷困，其道闭塞，不得施行，及有所通达而用事，则著之於琴，以抒其意，以下後人。其道行和乐而作者，命其曲曰畅。畅者，言其道之美畅，犹不敢自安，不骄不溢，好礼不以，畅其意也。其遇闭塞忧愁而作者，命其曲曰操。操者，言遇遭害，因厄穷迫、虽怨恨失意，犹守礼义，不惧不慑，乐道而不失其操者也。伯子牙方鼓琴，钟子期听之，而意在高山，子期曰：“善哉乎！巍巍若太山。“顷之问而意在流水，钟子又曰：“善哉乎！“汤汤若江、河。“子期死，伯牙破琴绝弦，终身不复鼓，以为世无足为音者也。今琴长四尺五寸，法四时五行也。七弦者，法七星也。大弦为君，小弦为臣，文王、武王加二弦，以合君臣之恩。
○空侯谨按《汉书》：孝武皇帝赛南越，祷祠太乙、後土，始用乐人侯调依琴作坎坎之乐，言其坎坎应节奏也，侯以姓冠章耳。或说空侯取其空中。琴瑟皆空，何调坎侯耶，斯论是也。诗云：“坎坎鼓我。“是其文也。
○筝谨按《礼乐记》：“筝，五弦筑身也。“今并、凉二州筝形如瑟，不知谁所改作也。或日秦蒙恬所造。
○筑谨按太史公记：燕太子丹遣荆轲欲西刺秦王，与客送之易水而设祖道。高渐离击筑，荆轲和歌，为变徵之音，士皆垂发涕＋。复为羽声慷慨，而士皆瞠目，发尽上指冠。荆轲入秦，事败而死，渐离变名易姓为人庸保，匿作于宋子。久之，作苦，闻其家堂上客击筑，伎<疒养>，不能毋出言，曰：“彼有善不善。“从者告主曰：“彼庸乃知音，窃言是非。“家丈人作乐，乃前使击筑，一坐称善，赐酒。而渐离念久畏约毋穷已时，乃退，出装匣中巩与其善衣，更容貌而前。莫不惊愕，不与亢礼，以为上客。使击筑歌，无不涕位而去者。宋子客传之，闻于秦始皇。始皇召见，人有识者，乃高渐离。始皇惜其善击筑，重杀之，乃霍其目。使击巩，未尝不称善。稍益近之，渐离乃以钅公置筑木中，後进得近，举筑朴始皇，不中，于是遂诛。
○缶谨按《易》称：“日昊之离，不鼓缶而歌。“诗云：“坎其击缶，宛丘之道。“缶者，瓦器所以盛酒浆，秦人鼓之以节歌。太史公记：趟惠王与秦昭王会于绳池，秦王饮酒酣，曰：“寡人窃闻赵王好音，请奏瑟。“赵王鼓瑟，秦御史前曰：“某日秦王与赵王饮，令赵王鼓瑟。“蔺相如前曰：“窃闻秦王善为秦声，请奏缶以相乐。“秦王怒，不许。于是相如进曰：“五步之内，相如请得以颈血溅大玉矣！“左右欲刃，相如张目叱之，皆靡。于是秦王不怿，为一击缶。相如顾召御史书曰：“秦王为赵王击缶也。“
○笛谨按《礼乐记》：武帝时丘仲之所作也。笛者，涤也，所以荡涤邪秽，纳之於雅正也。长一尺四寸，七孔，其後又有羌笛。马融笛赋曰：“近世双笛从羌起，羌人伐竹未及已。龙鸣水中不见己，截竹吹之音相似。剡其上孔通洞之，材以当过便易持。凉君明贤批把谨按此近世乐家所作，不知谁也。以手批把，因以为名。长三尺五寸，法天地人与五行，四弦象四时。
○竽谨按《礼乐记》：“管，三十六簧也，长四尺二寸。“今二十三管。
○簧谨按《世本》：“女娲作簧。“簧，笙中簧也。《诗》云：“吹笙鼓簧，承筐是将。“
谨按《周礼》：“师氏掌教国子吹。“《诗》云：“以不僭。“乐之器竹管三孔，所以和众声也。
○鹿谨按《世本》：“苏成公作篪。“管乐，长尺一寸。《诗》云：“伯氏吹埙，仲氏吹篪。“箫谨按尚书：舜作“萧韶九成，凤凰来仪。“其形参差，像凰之翼，十管，长一尺。
谨按《礼乐记》：“三孔也。大者谓之笙，小者谓之约。“菰，谨按《汉书》旧注：“菰，吹鞭也。“菰者，抚也，言其节抚威义。
谨按《汉书注》：“也。“言其声音，名自定也。

[book_title]卷七
○穷通《易》称：“悬象著明，莫大乎於日月。“然时有昏晦。《诗》美“滔滔江、汉，南北之纪“。然时有壅滞。《论语》：“固天纵之，莫盛於圣。“然时有困否。日月不失其体，故蔽而复明；江、汉不失其源，故穷而复通；圣人不失其德，故废而复兴。非唯圣人俾尔厚，夫有恒者亦允臻矣。是故君子厄穷而不闵，劳辱而不苟，乐天知命，无怨尤焉。故录先否後喜曰穷通也。
孔子困於陈、蔡之间，七日不尝粒，藜羹不糁，而犹弦琴於室。颜回释菜於户外，子路、子贡相与言曰“夫子逐於鲁，削迹於卫，拔树於宋，今复见厄於此。杀夫子者无罪，籍夫子者不禁，夫子弦歌鼓舞，未尝绝音。盖君子之无耻也，若此乎！“颜渊无以对，以告孔子。孔子恬然推琴，喟然而叹曰“由与赐，小人也。召，吾语之。“子路与子贡入，子路曰：“如此可谓穷矣。“夫子曰：“由，是何言也！
君子通於道之谓通，穷於道之谓穷。今丘抱仁义之道，以遭乱世之患，其何穷之为？故内省不疚於道，临难而不失其德。大寒既至，霜雪既降，吾是以知松柏之茂也。昔者桓公得之莒，晋文公得之曹，越得之会稽，陈、蔡之厄，於丘其幸乎！“自卫反鲁，删《诗》，《书》，定礼乐，制《春秋》之义，著素王之法，复相定公，会于夹谷，昭旧以正其礼，抗辞以拒其侮，齐人谢过，来归郓、龟阴之田焉。
孟轲受业於子思，既通游於诸侯，所言皆以为迂远而阔於事情，然终不屈道趣舍，枉尺以直寻。尝仕於齐，位至卿，後不能用。孟子去齐，尹士曰：“不识王之不可以为汤、武，则是不明也；识其不可，然且至，则是干禄也。千里而见王，不遇故去，三宿而後出昼，是何濡滞也？“轲曰：“夫尹士嘉乌知予哉！千里而见王，是予所欲也；不遇故去，岂予所欲哉！予不得已也。予三宿而出昼，於予心犹以为速，王庶几改诸。王如改之，则必反予。夫出昼，而王不予追也，予然後浩然有归志。“鲁平公驾，将见孟子，嬖人臧仓谓曰：“何哉，君所谓轻身以先於匹夫者？以为贤乎？“乐正子曰：“克告於君，君将为来见也。嬖人有臧仓者沮君，君是以不果。“曰：“行，或使之；止，或尼之。行止，非人之所能也。吾不遇於鲁候，天也。臧氏之子焉能使予不遇哉！“又绝粮於邹、薛，困殆甚，退於万章之徒序《诗》、《书》、仲尼之意，作书中外十一篇以为“圣王不作，诸侯恣行，处士横议，杨朱、墨翟之言盈於天下。天下之言不归杨，则归墨。杨氏为我，是无君也；墨氏兼爱，是无父也。无父无君，是禽兽也。杨、墨之道不息，孔子之道不著，是邪说诬民，充塞仁义也。仁义充塞，则率兽食人，人将相食也。吾为此惧，闲先王之道，距杨、墨，放淫辞，正人心，熄邪说，以承三圣者。予岂好辩哉？予不得已也。“梁惠玉复聘请之，以为上卿。孙况，齐威、宣王之时，聚天下贤士於稷下，尊宠之。若邹衍、田骈、淳于髡之属甚众，号曰列大夫，皆世所称，咸作书刺世。是时孙卿有秀才，年十五始来游学，诸子之事皆以为非先王之法也。孙卿善为《诗》、《礼》、《易》、《春秋》。至襄王时，而孙卿最为老师。齐尚循列大夫之缺，而孙卿三为祭酒焉。齐人或谗孙卿，乃适楚，楚相春申君以为兰陵令。人或谓春申君：“汤以七十里，文王以百里。孙卿，贤者也，今与之百里地，楚其危乎？＂春申君谢之，孙卿去之，游赵，应聘於秦。
是时七国交争，尚於权诈，而孙卿守礼义，贵术籍。虽见穷摈，而犹不黜其志。作书数十篇，疾浊世之政，国乱君危相属，不遵大道而营乎巫祝，信礻几祥。苏秦、张仪以邪道说诸侯，以大贵显。随而笑之曰：“夫不以其道进者，必不以其道士。“又小五伯，以为仲尼之门羞称其功。
後客或谓春申君曰：“伊尹去夏入殷，殷王而夏衰；管仲去鲁入齐，鲁弱而齐疆。故贤者所在、君尊国安。今孙况，天下贤人，所去之国，其不安乎！“春申君使请孙况，况遗春申君书，刺楚国，因为歌赋以遗春申君，因不得已乃行，复为兰陵令焉。
虞卿，游说之士也。一见赵孝成王，赐黄金百镒，白壁一双。再见拜为上卿，故号为虞卿。其後范睢之仇魏齐亡过平原，於是秦昭王请平原君，愿为布衣之交，与饮数日，请曰：“周文王得吕尚而以为太公，齐桓得管夷吾而以为仲父，今范君亦寡人之叔父也。范君之仇在君之家，愿使人取其头。不然，吾不出君於关。“平原君曰：“贵而交者，为贱也．富而友者，为贫也。夫魏齐者，胜之交也。在，固不出，况今又不在臣所乎！“昭王乃遗赵王书曰：“范君之仇魏齐在平原君家，王使人疾持其头来。不然，吾举兵而伐赵，又不出王之弟於关。“赵孝成王乃发卒围平原君家，急，魏齐夜亡出，见赵相虞卿。虞卿度赵王终不可说，乃解其印，与魏齐间行，念诸侯莫可以赴急者，乃复走大梁，欲因信陵以至楚。而信陵君闻之，畏秦，犹与未肯见，曰：“虞卿何如人哉？“时侯嬴在傍，曰：“人固未易知，知人亦未易也。夫虞卿一见赵王，赐白壁一双，黄金百斤，再见拜为上卿，三见平受相印，万户侯。当是之时，天下争知之。夫魏齐穷困过虞卿，虞卿不敢重爵禄之尊，解相印，捐万户侯而间行，以急士穷而归公子，公子曰何如人“，知人固未易也。“信陵君大惭，驾如野迎之。魏齐闻信陵君之初重见之，大怒而自刎。赵王闻之，卒取其头与秦，秦乃遣平原君，虞卿遂留於魏。魏、赵畏秦，莫复用，困而不得意，乃著书八篇，号《虞氏春秋》焉。
孟尝君逐於秦，见反，谭子迎於氵画，曰：“君怨於齐大夫乎？“孟尝君曰：“有。“谭子曰：“如意则杀之乎？夫富贵，则人争归之；贫贱，则人争去之。此物之必至，而理之固然也，愿君勿怨。请以市论，朝而盈焉，夕而虚焉，非朝爱之而夕憎之也，求在故往，亡故去。“孟尝君曰：“谨受命。“於是削所怨者名而已。
韩信常从南昌亭长食，数月，亭长妻患之，乃晨早食。食时信往，不为具食。信亦知意，遂绝去。钓城下，有一漂母见信饥，饭之，竟漂数十日。信曰：吾必重报母。母怒曰：“大丈夫不能自食，吾哀，王孙耳岂望报乎淮阴。“少年有侮信者，曰：“君虽娇丽，好带长剑，怯耳。能死，刺我，不能，则出我跨下。“於是信熟视之，俯出跨下，匍匐，一市人皆笑，以为信怯。後佐命大汉，功冠天下，封为楚王。赐所食母千金，及亭长与百钱，“公，小人也，为德不竟。“召辱信之少年以为中尉，告诸侯将相曰：“此人壮士也。方辱我时，岂不能杀之？杀之无名，故忍至於此也。“
韩安国为梁中大夫，坐法抵罪，蒙狱吏田甲辱安国。安国曰：“死灰独不复燃乎？“田甲曰：“燃则溺之。“居无几，粱内史缺，孝景皇帝遣使者即拜安国为内史，起徒中为二千石。田甲亡，安国曰：“甲不就官，我灭乃宗。“甲肉袒谢，安国笑曰：“公等可与治乎？“卒善遇之。
李广去云中太守，屏居蓝田南山中射猎，常夜从一骑出，饮田间，还，霸陵尉呵止广。广骑曰：“故李将军。“尉曰：“今将军尚不得夜行，何故也！“宿亭下。居无何，匈奴入辽西，大为边害。於是孝武皇帝乃召广为北平太守，广请霸陵尉与俱，至军斩之，上书谢罪。上报曰：“将军者，国之爪牙也。司马法曰：“登车不式，遭丧不服，振旅抚师，以征不服。率三军之心，同战士之力，故怒形则千里竦，威振则万物伏。是以名声暴於夷貊，威棱惮乎邻国。“夫报忿除害，损残去杀，朕之所图於将军也。若乃免冠徒跣，稽颡请罪，岂称朕之指哉！“太尉沛国刘矩叔方为尚书令，失将军梁冀意，迁常山相，去官。冀妻兄孙礼为沛相，矩不敢还乡里，访友人彭城环玉都。玉都素敬重矩，欲得其意，喜於见归，为除处所，意气周密。人有请玉都者：“祸至无日，何宜为其主乎？“玉都因事远出，家人不复占问，暑则郁蒸，寒则凛冻，且饿且渴，如此一年。矩素直亮，众谈同愁。冀亦举寤，转薄为厚，上补从事中郎，复为尚书令，五卿三公，为国光镇，玉都惭悔自绝。
司徒中山祝恬字伯休，公车徵，道得温病。过友人邺令谢著，著拒不通，因载病去。至汲，积六七日，上客舍中。诸生曰：“今君所苦沉结，困无医师。闻汲令好事，欲往语之。“恬曰：“谢著，我旧友也，尚不相见视；汲令初不相知，语之何益。死生命也，医药曷为？“诸生事急，坐相守，吉凶莫见，收举便至寺门口白。时令汝南应融义高闻之惊愕，即严便出，径诣床蓐，手自擦摸，对之垂涕，曰：“伯休不世英才，当为国家干辅。人何有生相知者，默止客舍，不为人所知，邂逅不自贞哉！家上有尊老，下有弱小，愿相随俱入解傅。“伯休辞让，融遂不听，归取衣车，厚其荐蓐，躬自御之，手为丸药，口尝粥，身自分热。三四日间，加甚劣极，便制衣棺器送终之具。後稍加损，又谓伯休：“吉凶不讳，忧怖交心，间粗作备具。“相封悲喜。宿止傅中数十余日，伯休强健，入舍後室家酣宴乃别。伯休到拜侍中，尚书仆射、令、豫章太守、大将军从事中郎，义高为庐江太守。八年，遭母丧，停柩官舍，章百余上，得听行服。未阕，而恬拜司隶，荐融自代，历典五郡，名冠远近。著去邺，浅薄流闻，不为公府所取。
司徒颖川韩演伯南为丹阳太守，坐从兄季朝为南阳太守刺探尚书，演法车徵，以非身中赃?，道路听其从容。至萧，萧令吴斌，演同岁也。未至，谓其宾从，到萧乃一相劳，而斌内之狴犴，坚其钚挺，躬将兵马，送之出境。徒事汝南阎符迎之於杼秋，相得，令止傅舍，解其桎梏，入与相见，为致肴毕，曰：“明府所在流称，今以公徵，往便原除，不宜深入以介意。“意气过於所望，到亦遇赦。其间无几，演为沛相，斌去官。及临中台，首辟符焉。
太傅汝南陈蕃仲举去光禄勋，还到临颖巨陵亭，从者击亭卒数下，亭长闭门，收其诸生人客，皆厌毒痛。欲复收蕃，蕃曰：“我故大臣，有罪，州郡尚当先请。今约敕儿客无素，幸皆坐之，何谓乃欲相及！“相守数时，会行亭掾至，困乃得免。时令范伯弟亦即杀其亭长。
蕃本召陵，父梁父令，别仕平舆，其祖河柬太守，冢在召陵。岁时往祠，以先人所出，重难解亭，止诸冢舍。时令刘子兴亦本凡庸，不肯出候，股肱争之，尔乃会其冢上。蕃持板迎之，长跪。令徐乃下车，即坐，不命去板，辞意又不谦恪，蕃深忿之。令去，顾谓宾客：“平舆老夫，何欲召陵令哉！不但为诸家故耶？而为小竖子所慢。孔子曰：假我数年乎！“其明年，桓帝赫然诛五侯、邓氏，海内望风草偃。子兴以赃疾见弹，埋於当世矣。蕃起於家为尚书仆射、太中大夫、太尉。
谨按《尚书》曰：“人惟求旧。“《诗》云：“虽有兄弟，不如友生。“《论语》：“久要不忘平生之言。“《周礼》九两，“友以任得民“。是以隋会图其身而不遗其友，鲍叔度其德而固推管子。厥後陵迟，弥已凋玩。《伐木》有鸟呜之刺，《谷风》有弃予之怨。陈余、张耳携手Т秦，友犹父子。及据国争权，还为豺虎。自汉所称，王、贡弹冠，萧、朱结绶，博、育复隙其终，始以交为难，况容悦偶合而能申固其好者哉！故长平之吏移於冠军，魏其之客移於武安，郑当、汲黯亦旋复然。翟公疾之，乃书其门：“一死一生，乃知交情。一贯一贱，交情乃见。“自古患焉，非直今也。韩信宠秩，出跨下之人，斯难能也。安国不念旧恶，合礼中平。李广因威归忿，非义之理。宣尼暨陈，皆降而复升，兼济天下。唯虞卿逼於强秦，独善其身，缵述篇籍，垂训後昆。昔子夏心战则癯，道胜如肥，何必高位丰爵以为融懿也。

[book_title]卷八
○祀典《礼》：“天子祭天地山川岁遍“。《春秋国语》：“凡帝、郊、宗、祖、报，此五者国之典礼。加之以社稷山川之神，皆有功烈於民者也；及前哲令德之人，所以为质者也；及天之三辰，所昭仰也；地之五行，所生殖也；九州名山川泽，所出财用也。非是族也，不在祀典礼矣。“《论语》：“非其鬼而祭之，谄也。“又曰：“淫祀无福。“是以泰山不享季氏之旅，而《易》美西邻之龠祭。盖重祀而不贵牲，敬宝而不求华也。自高祖受命，郊祀祈望，世有所增。武帝尤敬鬼神，於时盛矣。至平帝时，天地六宗已下及诸小神凡千七百所，今营寓夷泯，宰器阙亡。盖物盛则衰，自然之道，天其或者欲反本也，故记叙神物曰祀典也。
○先农谨按《春秋左氏传》曰：“夏四月，三卜郊不从，乃免牲。孟献子曰：“吾乃今而知有卜筮。夫郊，祀後稷以祈农事也。是故启蛰而郊，郊而後耕。今既耕而卜郊，宜其不从也。““周四月，今二月也，先农之时也。孝文帝二年正月诏曰：“农者，天下之本，其开籍田，朕躬帅耕，以给宗庙粢盛。“今民间名曰官田。古者使民如借，故曰藉田。
○社神《孝经》说：“社者，土地之主。土地广博，不可遍敬，故封土以为社而祀之，报功也。“《周礼》说：“二十五家置一社，但为田祖报求。“诗云：“乃立冢土。“又曰：“以御田祖，以祈甘雨。“
谨按《春秋左氏传》曰：“共工有子曰勾龙，佐颛顼，能平九土，为后土。“故封为上公，祀以为社，非地只。
○稷神《孝经》说：“稷者，五谷之长。五谷众多，不可遍祭，故立稷而祭之。“
谨按《春秋左氏传》：“有烈山氏之子曰柱，能殖百谷疏果，故立以为稷正也。周弃亦以为稷，自商以来祀之。“礼缘生以事死，故社稷人祀之也。则祭稷谷，不得以稷米祭。稷反自食也。而邾文公用缯子于次睢之社，司马子鱼谏曰：“古者六畜不相为用，祭以为人也，民人，神之主也，用人，其谁享之？“《诗》云：“吉日庚午，既伯既祷。“岂复杀马以祭马乎？《孝经》之说於斯悖矣。未之神为稷，故以癸未日祠稷於西南，水胜火为金相也。
○灵星俗说县令问主簿：“灵星在城东南何法？“主簿仰答曰：“唯灵星所以在东南者，亦不知也。“
《汉书·郊祀志》：高祖五年，初置灵星，祀後稷也。区攵爵簸扬，田农之事也。
谨按祀典既以立稷，又有先农，无为灵星复祀後稷也。左中郎将贾逵说：“以为龙第三有天田星。灵者，神也，故祀以报功。“辰之神为灵星，故以壬辰日祀灵星於东南，金胜木为土相也。
○灶神《礼器记》曰：“臧文仲安知礼？燔柴於灶。灶者，老妇之祭也。故盛於盆，尊於瓶。“
《周礼》说：“颛顼氏有子曰黎，为祝融，祀以为灶神。“
谨按《明堂月令》：“孟冬之月，其祀灶也。“五祀之神，王者所祭，古之神圣有功德於民，非老妇也。《汉记》：“南阳阴子方积恩好施，喜祀灶，腊日晨炊而灶神见，再拜受神，时有黄羊，因以祀之。其孙识，执金吾，封原鹿侯；兴，卫尉，阳侯。家凡二侯，牧守数十。其後子孙常以腊日祀灶以黄羊。“
○风伯《楚辞》说：“後飞廉使奔属。“飞廉，风伯也。
谨按《周礼》：“以燎祀风师。“风师者，箕星也。箕主簸扬，能致风气。《易》：“巽为长女也。“长者伯，故曰风伯。鼓之以雷霆，润之以风雨，养成万物，有功於人，王者祀以报功也。戌之神为风伯，故以丙戌日祀於西北，火胜金为木相也。
雨师《春秋左氏传》说：“共工之子为玄冥师。郑大夫子产禳於玄冥。“玄冥，雨师也。
谨按《周礼》：“以燎祀雨师。“雨师者，毕星也。《诗》云：“月离於毕，俾滂沱矣。“《易·师卦》：“师者，众也。“土中之众者莫若水。雷震百里，风亦如之，至於太山不崇朝而遍雨天下，异於雷风，其德散大，故雨独称师也。丑之神为雨师，故以己丑日祀雨师於东北，土胜水为火相也。
○桃梗、苇茭、画虎谨按《黄帝书》“上古之时，有神荼与郁垒昆弟二人，性能执鬼。度朔山上有桃树，二人於树下简阅百鬼，无道理妄为人祸害，神荼与郁垒缚以苇索，执以食虎。於是县官常以腊除夕饰桃人，垂苇茭，画虎於门，皆追效於前事，冀以御凶也。
桃梗，梗者，更也，岁终更始，受介祉也。《战国策》：“齐孟尝君将西入秦，谏者千数而弗听。苏秦欲止之，曰：“臣之来也，过於淄上，有土偶人焉，与桃梗相与语，谓土偶人曰：“子西岸之土也，埏子以为人，至岁八月，天霖雨，淄水至，则子残矣。“曰：“不然。吾西岸之土也，残则复西岸耳。今子东国桃木也，削子以为人，隆雨下，淄水至，?子而泛泛将何如矣。“夫秦四塞之国，譬若虎口而入之，则不知其可。“孟尝乃止。“
《春秋左氏传》曰：“鲁襄公朝楚，会楚康王卒，楚人使公亲遂，公患之。叔孙穆叔曰：“殡而遂，则布币也。“乃使巫以桃别先殡。楚人弗禁，既而悔之。古者日在北陆而藏冰深山穷谷。其藏之也，黑牡黍，以享司寒。其出之也，桃弧棘矢，以除其灾也。“
○苇茭，传曰：“萑苇有丛。“吕氏春秋：“汤始得伊尹，之於庙，薰以萑苇。“《周礼》：“卿大夫之子名曰门子。“《论语》：“谁能出不由户？“故用苇者，欲人子孙蕃殖不失其类，有如萑苇。茭者，交易，阴阳代兴也。“
虎者，阳物，百兽之长也，能执搏挫锐，噬食鬼魅。今人卒得恶遇，烧悟虎皮饮之，系其爪，亦能辟恶，此其验也。
○雄鸡俗说鸡鸣将旦，为人起居。门亦昏闭晨开，捍难守固。礼贵报功，故门户用鸡也。
《青史子书》说：“鸡者，东方之牲也。岁终更始，辨秩东作，万物触户而出，故以鸡祀祭也。“
太史丞邓平说：“腊者，所以迎刑送德也。大寒至，常恐阴胜，故以戌日腊。戌者，温气也，用其气日杀鸡以谢刑德。雄著门，雌著户，以和阴阳，调寒配水，节风雨也。“
谨按《春秋左氏传》：“周大夫宾孟适郊，见雄鸡自断其尾，归以告景王曰：“惮其为牺也。““《山海经》曰：“祠鬼神皆以雄鸡。“鲁郊祀常以丹鸡祝曰：“以斯音赤羽，去鲁侯之咎。“令人卒得鬼刺痱悟，杀雄鸡以傅其心上。病贼风者作鸡散治之，东门鸡头可以治蛊。由此言之，鸡主以御死辟恶也。
杀狗磔邑四门俗说狗别宾主，善守御，故著四门，以辟盗贼也。
谨按《月令》：“九门磔禳，以毕春气。“盖天子之城十有二门，东方三门，生气之门也。不欲使死物见於生门，故独於九门杀犬磔禳。犬者，金畜；禳者，却也。抑金使不害春之时所生，令万物遂成其性。火当受而长之，故曰：“以毕春气。“功成而退，木行终也。《太史公》记：“秦德公始杀狗磔邑四门，以御蛊蓄。“今人杀白犬以血题门户，正月白犬血辟除不祥，取法於此也。
○娄谨按《韩子书》：“山居谷汲者，娄腊而遗水。“楚俗常以十二月祭饮食也。又曰尝新始杀也，食新曰娄。
谨按《礼传》：“夏曰嘉平，殷曰清祀，周曰大蜡，汉改为腊。“腊者，猎也，言田猎取兽以祭祀其先祖也。或曰腊者，接也，新故交接，故大祭以报功也。汉家火行，衰於戌，故以戌腊也。
○祖谨按《礼传》：“共工之子曰修，好远游，舟车所至，足迹所达，靡不穷览，故祀以为祖神。“祖者，徂也。《诗》云：“韩侯出祖，清酒百壶。“《左氏传》：“襄公将适楚，梦周公祖而遣之。“是其事也。《诗》云：“吉日庚午。“汉家火行，盛於午，故以午祖也。
○禊谨按《周礼》：“男巫掌望祀、望衍，旁招以茅。女巫掌岁时以除衅浴。“禊者，洁也。春者，蠢也，蠢蠢摇动也。《尚书》：“以殷仲春，厥民析。“言人解析也。疗生疾之时，故於水上衅洁之也。巳者，祉也，邪疾已去，祈介祉也。
○司命谨按《诗》云：“芄芄或朴，薪之之。“《周礼》：“以燎祀司中、司命。“司命，文昌也。司中，文昌下六星也。者，积薪燔柴也。今民间独祀司命耳，刻木长尺二寸为人像，行者檐箧中，居者别作小屋。齐地大尊重之，汝南诸郡亦多有，皆祠以猪，率以春秋之月。

[book_title]卷九
○怪神《礼》：“天子祭天地、五岳、四渎，诸侯不过其望也。大夫五祀，士门、户，庶人祖。盖非其鬼而祭之，谄也。“又曰：“淫祀无福。“是以隐公将祭钟巫，遇贼氏。二世欲解淫神，阎乐劫弑。仲尼不许子路之祷，而消息之节平。荀不从《桑林》之祟，而晋侯之疾间。由是观之，则淫躁而畏者，灾自取之，厥咎响应。反诚据义，内省不疚者，物莫能动。祸转为福矣。传曰：“神者，申也。怪者，疑也。“孔子称土之怪为坟羊。《论语》：“子不语怪力乱神。“故采其晃著者曰怪神也。世间多有见怪惊怖以自伤者。
谨按《管子书》：“齐公出于泽，见衣紫衣，大如毂，长如辕，拱手而立。还归，寝疾，数月不出。有皇士者见公，语惊曰：“物恶能伤公，公自伤也。此所谓泽神委蛇者也，唯霸主乃得见之。“于是桓公欣然笑，不终日而病愈。“
予之祖父郴为汲令，以夏至日请见主簿杜宣，赐酒。时北壁上有悬赤弩，照于杯中，其形如蛇。宣畏恶之，然不敢不饮，其日便得胸腹痛切，妨损饮食，大用羸露，攻治万端，不为愈。後郴因事过至宣家，窥视，问其变故，云畏此蛇，蛇入腹中。郴还厅事，思惟良久，顾见悬弩，必是也。则将门下史将铃下侍徐扶辇载宣于故处设酒，杯中故复有蛇，因谓宣：“此壁上弩影耳，非有他怪。“宣意遂解，甚夷怿，由是瘳平，官至尚书，历四郡，有威名焉。
世间多有恶梦变难必效。
谨按《晏子春秋》：“齐景公病水十日，夜梦与二日斗而不胜。晏子朝，公曰“吾梦与二日斗，寡人不胜，我其死也？“晏子对曰“请召占梦者。“立于闺，使以车迎召占梦者。至，曰：“曷为见召？“晏子曰：“公梦与二日斗，不胜，恐必死也。“占梦者曰：“请反具书。“晏子曰：“无反书，公无所病。病者，阴也。日者，阳也。一阴不胜二阳，公病将已。“居三日，公病大愈，且赐占梦者。占梦者曰：“此非臣之功也，晏子教臣封也。“公召晏子，将赐之。晏子曰：“占梦者以臣之言对，故有益也。使臣身言之，则不信矣。此占梦者之力也，臣无功焉。“公召吏而使两赐之。晏子不为夺人之功，占梦者不蔽人之能。“城阳景王祠谨按《汉书》：朱虚候刘章，齐悼惠王子，高祖孙也，宿卫长安，年二十，有气力。高後摄政，诸吕擅恣，章私忿之。尝入侍宴饮，章为酒吏，自请曰：“臣，将种也，请得军法行酒。“有诏“可“。酒酣，章进歌舞，已而复曰“请为太后耕田歌。“太后笑曰：“顾汝父知田耳，若生而为王者子，安知田乎？“曰：“臣知之。深耕广种，立苗欲疏。非其种者，而去之。“太后默然。顷之，诸吕有亡酒者，章拔剑追斩之，而还报曰：“有亡酒一人，臣谨行军法斩之。“太后左右大惊。业许之矣，无以罪也。自是诸吕畏惮，虽大臣亦皆依之。高後崩，诸吕作乱，欲危社稷，章与周勃共诛灭之，尊立文帝，封城阳王，赐黄金千斤。立二年薨。
城阳，今莒县是也。自琅琊、青州六郡及渤海都邑，乡亭，聚落皆为立祠，造饰五二千石车，商人次第为之，立服带绶，备置官属，烹杀讴歌，纷籍连日，转相诳曜，言有神明，其谴问祸福立应，历载弥久，莫之匡纠。唯乐安太傅陈蕃、济南相曹操一切禁绝，肃然政清。陈，曹之後，稍复如故，安有鬼神能为病者哉！
予为营陵令，以为章本封朱虚，并食此县。《春秋国语》：“以劳定国，能御大灾。“凡在于他，尚列祀典。章，亲高祖之孙，进说耕田，军法行酒，时固有大志矣。及诛诸吕，尊立太宗，功冠天下，社稷已宁。同姓如此，功烈如彼，余郡禁之可也，朱虚与莒，宜常血食。于是乃移书曰：“到闻此俗，旧多淫祀，糜财妨农，长乱积惑，其侈可忿，其愚可愍。昔仲尼不许子路之祷，晋悼不解《桑林》之祟。死生有命，善凶由人，哀哉黔黎，渐染迷谬，岂乐也哉，莫之徵耳。今条下禁，申约吏民，为陈利害，其有犯者，便收朝廷。若私遗脱，弥弥不绝，主者髡截，叹无反已。城阳景王，县甚尊之。惟王弱冠，内侍帷幄，吕氏恣睢，将危汉室，独见先识，权发酒令，抑邪扶正，忠义洪毅，其歆?祀，礼亦宜之。于驾乘烹杀，倡优男女杂错，是何谓也！三边纷?，师老器弊，朝廷旰食，百姓嚣然。礼兴在有年，饥则损。自今听岁再祀，备物而已，不得杀牛，远迎他倡，赋会宗落，造设纷华。方廉察之明，为身计而复僭失，罚典上同。明除见处，勿後中觉。
九江逡遒有唐、居山，名有神，众巫共为取公妪，岁易，男不得复娶，女不得复嫁，百姓苦之。
谨按时太守宋均到官，主者白出钱给聘男女。均曰：“众巫与神合契，知其旨欲，卒取小民，不相当。“于是敕条巫家男女以备公妪。巫扣头服罪，乃杀之，是後遂绝。
会稽俗多淫祀会稽俗多淫祀，好卜筮，民一以牛祭。巫祝赋敛受谢，民畏其口，惧被祟，不敢拒逆。是以财尽于鬼神，产匮于祭祀。或贫家不能以时祀，至竟言不敢食牛肉，或发病且死，先为牛鸣，其畏惧如此。
谨按时太守，司空第五伦到官，先禁绝之。掾吏皆谏，伦曰：“夫建功立事在敢断，为政当信经义，言“淫祀无福，非其鬼而祭之，谄也“。律不得屠杀少齿。令鬼神有知，不妄饮食民间；使其无知，又何能祸人。“遂移书属县，晓谕百姓，民不得有出门之祀。督课部吏，张设罪罚，犯，尉以下。巫祝依托鬼神，恐怖愚民，皆按论之，有屠生辄行罚。民初恐怖，颇动摇不安，或接祝妄言，伦敕之愈急，後遂断，无复有祸崇矣。
○鲍君神谨按汝南阳有於田得者，其主未往取也。商车十余乘经泽中行，望见此著绳，因持去。念其不事，持一鲍鱼置其处。有顷，其主往，不见所得，反见鲍鱼，泽中非人道路，怪其如是，大以为神，转相告语，治病求福，多有效验。因为起祀舍，众巫数十，帷帐钟鼓，方数百里皆来祷祀，号鲍君神。其後数年，鲍鱼主来历祠下，寻问其故，曰：“此我鱼也，当有何神。“上堂取之，遂从此坏。传曰：“物之所聚斯有神。“言人共奖成之耳。
○李君神谨按汝南南顿张助于田中种禾，见李核，意欲持去，顾见空桑中有土，因殖种，以余浆溉灌。後人见桑中反复生李，转相告语。有病目痛者息荫下，言：“李君令我目愈，谢以一豚。“目痛小疾，亦行自愈。众犬吠声，因盲者得视，远近翕赫，其下车骑常数千百，酒肉滂沱。间一岁余，张助远出来还，见之，惊云：“此有何神，乃我所种尔。“因就也。
○石贤士神谨按汝南汝阳彭氏墓路头立一石人，在石兽後。田家老母到市买数片饵，暑热行疲，顿息石人下，小瞑，遗一片饵，去，忽不自觉，行道人有见者。时客适会，问因有是饵，客聊调之：“石人能治病，愈者来谢之。“转语头痛者摩石人头，腹痛者摩其腹，亦还自摩，他处于此。凡人病自愈者，因言得其福力，号曰贤士。辎辇毂击，帷帐绛天，丝竹之音，闻敷十里。尉部常往护视，数年亦自歇沫，复其故矣。
世间多有亡人魄持其家语声气，所说良是。
谨按陈国张汉直到南阳从京兆尹延叔坚读《左氏传》，行後数月，鬼物持其女弟，言：“我痛死，丧在陌上，常苦饥寒。操一量不借，挂屋後楮上。傅子方送我五百钱，在北墉中，皆亡取之。又买李幼一头牛，本券在书箧中。“往求索之，悉如其言。妇尚不知有此，女新从巩家来，非其所及，家人哀伤，益以为审。父母诸弟衰?到来迎丧，去精舍数里，遇汉直与诸生十余人相追。汉直顾见其家，怪其如此。家见汉直，谓其鬼也。惝惘良久，汉直乃前为父拜，说其本末，且悲且喜。凡所闻见，若此非一。
夫死者，澌也，鬼者，归也，精气消越，骨肉归于土也。夏後氏用明器，殷人用祭器，周人兼用之，视民疑也。子贡问孔子：“死者其有知乎？“曰：“赐，尔死自知之，由未晚也。“董无心云：“杜伯死，亲射宣王于镐京。“予以为桀、纣所杀，足以成军，可不须汤、武之众。古事既察，且复以今验之，人相啖食，甚于畜生，凡菜肝鳖虾，尚能病人，人用物精多，有生之最灵者也，何不芥蒂於其胸腹而割裂之哉！犹死者无知审矣，而时有汉直为狗鼠之所为。
世间亡者多有见神世间亡者多有见神，语言饮食，其家信以为是，益用悲伤。
谨按司空南阳来季德停丧在殡，忽然坐祭床上，颜色服饰声气熟是也。孙儿妇女以次教诫，事有条贯，鞭挞奴婢，皆得其过，饮食饱满，辞决而去。家人大哀剥断绝，如是三四，家益厌苦。其後饮醉形坏，但得老狗，便朴杀之，推问里头，沽酒家狗。
世间多有狗作变怪，朴杀之，以血涂门户，然众得咎殃。
谨按桂阳太守汝南李叔坚，少时为州从事，在家，狗如人立行，家言当杀之。叔坚云：“犬马谕君子，狗见人行，效之何伤。“叔见县令还，解冠榻上，狗戴持走，家大惊愕。复云：“误触冠，冠缨挂著之耳。“狗于灶前蓄火，家益怔忪。复云：“儿婢皆在田中，狗助蓄火，幸可不烦邻里，此有何恶。“里中相骂不言无狗怪，遂不肯杀。後数日，狗自暴死，卒无纤介之异。叔坚辟太尉掾、固陵长、原武今，终享大位。子条，蜀郡都尉；威龙，司徒掾。
凡变怪，皆妇女下贱。何者？小人愚而善畏，欲信其说，类复裨增，文人亦不证察，与俱悼慑，邪气承虚，故速咎证。《易》曰：“其亡，斯自取灾。“若叔坚者，心固于金石，妖至而不惧，自求多福．壮矣乎！昔晋文公出猎，见大蛇，高如堤，其长竟路。文公曰：“天子见妖则修德，诸侯修政，大夫修官，士修身。“乃即斋馆，忘食与寝，请庙曰：“孤牺牲疒族蠡，币帛不厚，罪一也。游逸无度，不恤国政，罪二也。赋役重数，刑罚克，罪三也。有三罪矣，敢逃死乎！“其夜守蛇吏梦天杀蛇，曰：“何故当圣君道为！“及明视，则已臭烂。
武帝时迷于鬼神，尤信越巫，董仲舒数以为言。武帝欲验其道，令巫诅仲舒，仲舒朝服南面，诵咏经论，不能伤害，而巫者忽死。
世间多有精物妖怪百端。
谨按鲁相右扶凤臧仲英为侍御史，家人作食设桉，倏有不清尘土投污之。炊临熟，不知釜处。兵弩自行，火从箧麓中起，衣物烧尽，而簏故完。妇女婢使悉亡其镜，数日，堂下掷庭中，有人声言“女镜“。女孙年三四岁亡之，求不能得，二三日乃于清中粪下啼。若此非一。
汝南有许季山者，素善卜卦，言家当有老青狗物，内中婉御者益喜与为之。诚欲绝，杀此狗，遣益喜归乡里。皆如其言，因断无纤介，仲英迁太尉长史。
汝南汝阳西门习武亭有鬼魅，宾客宿止多死亡，其厉厌者皆亡失精。寻问其故，云先时颇已有怪物。其後郡侍奉掾宜禄郑奇来，去亭六七里，有一端正妇人，乞得寄载。奇初难之，然俊上车，入亭，趋至楼下，吏卒檄白：“楼不可上。“奇云：“我不恶也。“时亦昏冥，遂上楼，与妇人栖宿。未明，发去，亭卒上楼扫除，见死妇，大惊，走白亭长。亭长击鼓会诸庐吏，共集诊之，乃亭西北八里吴氏妇。新亡，以夜临殡，火灭；火至，失之，家即持去。奇发行数里，腹痛，到南顿利阳亭加剧物故，楼遂无敢复上。
谨按北部督邮西平郅伯夷年三十所，大有才决，长沙太守郅君章孙也。日哺时到亭，敕前导入。录事掾白：“今尚早，可至前亭。“曰：“欲作文书。“便留，吏卒惶怖，言当解去。传云：“督邮欲於楼上观望，亟扫除。“须臾便上。未冥，楼镫阶下复有火。敕：“我思道，不可见火，灭去。“吏知必有变，当用赴照，但藏置壶中耳。既冥，整服坐诵《六甲》、《孝经》、《易本》讫，卧。有顷，更转东首，以巾结两足帻冠之，密拔剑解带。夜时，有正黑者四五尺，稍高，走至柱屋，因覆伯夷。伯夷持被掩，足跣脱，几失再三，徐以剑带击魅脚，呼下火上照视，老狸正赤，略无衣毛，持下烧杀。明旦发楼屋，得所髡人结百余，因从此绝。伯夷举孝廉，益阳长。
《楚辞》云：“鳖令尸亡，氵斥江而上，到昏山下苏起，蜀人神之，尊立为王。“汉淮阳太守尹奇，其治严酷，死未及殓，怨家欲烧之，尸亦飞去，见于书传。楼上新妇，岂虚也哉！
世间多有伐木血出以为怪者。
谨按桂阳太守江夏张辽叔高去鄢令家居，买田，田中有大树十余围，扶疏盖数亩地，播不生谷，遣客伐之，木中血出。客惊怖，归，以其事白叔高。叔高大怒，曰：“老树汁出，此何等血。“因自严行复斫之，血大流洒。叔高使先斫其枝，上有一空处，白头公可长四五尺，忽出往赴叔高，叔高乃逆格之，凡杀四头。左右皆怖伏地，而叔高恬如也。徐熟视，非人非兽也，遂伐其木。其年司空辟侍御史，後为兖州刺史，以二千石之尊，过乡里，荐祝祖考。白日绣衣，荣羡如此，其祸安居？《春秋国语》曰：“木石之怪夔，魍魉。“物恶能害人乎！
世间多有蛇作怪者。
谨按车骑将军巴郡冯绲鸿卿为议郎，发绶笥，有二赤蛇，可长二尺，分南北走，大用忧怖。许季山孙字宁方，得其先人秘要，绲请使卜，云：“君後三岁当为边将，东北四五千里，官以东为名，复五年为大将军南征，此吉祥。“鹏卿意解，实应且惑。居无几，拜尚书、辽东太守、廷尉、太常。会武陵蛮夷黄高攻烧南郡，鸿卿以威名素著，选登亚将，统六师之任，奋鸠虎之势。後为屯骑校尉、将作大匠、河南尹，复再临理官，纪数方面，如宁方之言。《春秋》外蛇与内蛇斗，文帝时亦复有此，传志著其于云为，而鸿卿独以终吉，岂所谓或得神以昌乎？
世间人家多有见赤白光为变怪者。
谨按太尉梁国桥玄公祖为司徒长史，五月末所，于中门外卧，夜半後，见东壁正白，如开门明，呼问左右，左右莫见。因起自往手擦摸之，壁自如故，还床，复见之，心大悸动。其旦，予适往候之，语次相告，因为说“乡人有董彦兴者，即许季山外孙也。其探赜索隐，穷神知化，虽眭孟、京房无以过也。然天性偏狭，羞于卜术，间来候师王叔茂，请起往迎。“须臾便与俱还。公祖虚礼盛钻馔，下席行觞。彦兴自陈：“下土诸生，无他异分，币重言甘，诚有。颇能别者，愿得从事。“公祖辞让再三，而乃听之。曰：“府君当有怪白光如门明者，然不为害也。六月上旬鸡鸣时，南家哭声吉也。到秋节迁北行郡，以金为名，位至将军，三公。“公祖曰：“怪异如此，救族不暇，何能致望於所不图，此相饶耳。“到六月九日未明，太尉杨秉暴薨。七月二日，拜钜鹿太守。“钜“边有金，後为度辽将军，历登三事。今妖见此而应在彼，犹赵鞅梦童子裸歌而吴入郢也。

[book_title]卷十
○山泽《孝经》曰：“圣不独立，王不独治。神不过天地，同灵造虚，由立五岳，设三台。“传曰：“五岳视三公，四渎视诸侯，其余或伯或子男，大小为差。“《尚书》：“咸秩无文。“王者报功以次秩之，无有文也。《易》称：“山泽通气。“《礼》：“名山大泽不以封诸侯。“故积其类曰山泽也。
○五岳东方泰山。《诗》云：“泰山岩岩，鲁邦所瞻。“泰山，山之尊者。一曰岱宗。岱者，始也；宗者，长也。万物之始，阴阳交代，云触石而出，肤寸而合，不崇朝而遍雨天下，其惟泰山乎。故为五岳之长。王者受命易姓，改制应天，功成封禅，以告天地。孔子曰：“封泰山，禅梁父，可得而数七十有二。“岱宗庙在博县西北三十里，山虞长守之。十月曰合冻，腊月曰涸冻，正月曰解冻，皆太守自侍祠，若有秽疾，代行事法，七十万五千，三牲燔柴上，福脯三十朐，县次传送京师。四岳皆同王礼。南方衡山，一名霍山。霍者，万物盛长，垂枝布叶，霍然而大。庙在庐江?县。西方华山。华者，变也，万物滋熟，变华于西方也。庙在弘农华阴县。北方恒山。恒者，常也，万物伏藏於北方有常也。庙在中山上曲阳县。中央曰嵩高。嵩者，高也。诗云：“嵩高惟岳，峻极于天。“庙在颍川阳城县。
谨按《尚书》：“岁二月，东巡狩，至于岱宗，柴。“岱宗，泰山也。“望秩于山川，遂见东后。“东后，诸侯也。“合时月正日，同律度量衡，修五礼，五玉，三帛，二牲、一死贽。““五月南巡狩，至于南岳。“南岳，衡山也。“八月西巡狩，至于西岳。“西岳，华山也。“十二月北巡狩，至于北岳。“北岳，恒山也。皆如岱宗之礼。中，嵩高也，王者所居，故不巡焉。巡者，循也；狩者，守也。道德太平，恐远近不同化，幽隐有不得所者，故自亲行之也。所以五载一出者，盖五岁再闰，天道大备。岳者，扌角功考德，黜涉幽明也。
○四渎河出敦煌塞外昆仑山，发源注海。《易》：“河出图，圣人则之。“《禹贡》：“九河既道。“《诗》曰：“河水洋洋。“庙在河南荥阳县，河堤谒者掌四渎，礼祠与五狱同。江出蜀郡，湔氏徼外昏山，入海。《诗》云：“江、汉陶陶。“《禹贡》：“江、汉朝宗于海。“庙在广陵江都县。淮出南阳平氏桐柏大复山，东南入海。《禹贡》：“海岱及淮，淮、沂其?。“诗云：“淮水汤汤。“庙在平氏县。济出常山房子赞皇山，东入沮。《禹贡》：“浮于汶，达于济。“庙在东郡临邑县。
谨按《尚书大传》、《礼三正记》，江、河、淮、济为四渎。渎者，通也，所以通中国垢浊，民陵居，殖五谷也。江者，贡也，所出珍物可贡献也。河者，播也，播为九流，出《龙图》也。淮者，均，均其务也。济者，齐，齐其度量也。
○林谨按《诗》云：“殷商之旅，其会如林。“传曰：“山林之士，往而不能反。“《礼记》：“将至泰山，必先有事于配林。“林，树木之所聚生也。今配林在泰山西南五六里，予前临郡，因侍祀之行，故往观之。树木盖不足言，犹七八百载间有衰索乎！
○麓谨按《尚书》：尧禅舜，“纳于大麓。“麓，林属於山者也。《春秋》：“沙麓崩。“传曰：“麓者，山足也“《诗》云：“瞻彼早麓。“《易》称：“即鹿无虞，以从禽也。“
○京谨按《尔雅》：“丘之绝高大者为京。“谓非人力所能成，乃天地性自然也。《春秋左氏传》：“莫之与京。“《国语》：“赵文子与叔向游于九京。“今京兆、京师，其义取于此。
○陵谨按《诗》云：“如山如陵。“《易》曰：“伏戎于莽，升其高陵。“又：“天险不可升，地险山川丘陵。“《春秋左氏传》曰：“ゾ有二陵，其南陵，夏後皋之墓也；其北陵，文王之所避风雨也。“
ゾ在弘农渑池县。其语曰：“东ゾ、西ゾ，渑池所高。“《国语》：“周单子会晋厉公于加陵。“《尔雅》曰：“陵莫大于加陵。“言其独高厉也。陵有天性自然者，今王公坟垄各称陵也。
○丘谨按《尚书》：“民乃降丘度土。“尧遭洪水，万民皆山栖巢居，以避其害。禹决江疏河，民乃下丘营度爽垲之堤，而邑落之。故“丘“之字，二人立一上。一者，地也。四方高，中央下，像形也。《诗》云：“至于顿丘，宛丘之下。“《论语》：“他人之贤，丘陵也。“《尔雅》曰：“天下有名丘五，其三在河南，二在河北。“
○墟谨按《尚书》：“舜生姚墟。“传曰：“郭氏之墟。“墟者，虚也。郭氏，古之诸侯，善善不能用，恶恶不能去。故善人怨焉，恶人存焉，是以败为丘墟也。今故庐居处高下者亦名为墟。姚墟在济阴城阳县，帝颛顼之墟。阏伯之墟是也。
○阜谨按《诗》云：“如山如阜。“《春秋左氏传》：鲁公伯禽宅曲阜之地。阜者，茂也，言平地隆踊不属於山陵也。今曲阜在鲁城中，委曲长七八里。雒北芒坂即为阜也。
○部谨按《春秋左氏传》：“部?娄无松柏。“言其卑小。部者，阜之类也。今齐、鲁之间田中少高名之为部矣。
○薮谨按《尔雅》：“薮者，泽也。薮之为言厚也，草木鱼鳖所以厚养人君与百姓也。鲁有泰野，晋有泰陆，秦有阳纡，宋有盂诸，楚有云梦，吴有具区，齐有海隅，燕有昭余祁，郑有圃田，周有焦?。“今汉有九州之薮，杨州曰具区，在吴县之西；荆州曰云梦，在华容县南，今有云梦长掌之；豫州曰圃田，在中牟县西；青州曰孟诸，不知在何处；兖州曰大野，在矩鹿县北；雍州曰弦蒲，在县北蒲谷亭；幽州曰奚养，在县东；冀州曰泰陆，在钜鹿县西北；并州曰昭余祈，在邬县北；其一薮推求未得其处。《尚书》：纣为逋逃渊薮。《春秋左氏传》曰：“山薮藏疾。“又曰：薮之薪蒸。虞侯守之“是也。
谨按《尚书》：“雷夏既泽“。《诗》云：“彼泽之陂。有蒲与荷。“传曰：“水草交厝名之为泽。泽者，言其润泽万物，以阜民用也。“《春秋左氏传》曰：“泽之莞蒲，舟鲛守之。“《韩诗内传》：“笋舜渔雷泽。“雷泽在济阴城阳县。
谨按《传》曰：“沆者，莽也，言其平望莽莽无涯际也。沆泽之无水，斥卤之类也，今俗语亦曰沆泽。
○沛谨按《尚书》，《春秋公羊传》：“齐景公循海而东，师大陷沛泽之中。“《左氏传》：“齐景田于沛，招虞人以弓。“传曰：“送逸禽之超大沛。“沛者，草木之蔽茂，禽兽之所蔽匿也。
谨按《春秋国语》：“伍子胥谏吴王：“与我争五湖之利，非越乎？““及越灭吴，范蠡乘扁舟於五湖。湖者，都也，言流渎四面所隈都也，川泽所仰以溉灌也。今庐江临湖、丹阳芜湖县是也。
○陂谨按《传》曰：“陂者，繁也，言因下钟水以繁利万物也。“今陂皆以溉灌，今汝南富陂县是也。
○渠谨按传曰：“渠者，水所居也。“秦时韩人郑国穿渠，孝武帝时，赵中大夫白公复穿渠。故其语曰：“田於何所？池阳、谷口。郑国在前，白渠起後。举锸为云，决渠为雨。泾水一石，其泥数斗。且溉且粪，长我稷黍。衣食京师，数百万口。“又郑当时穿渠以利漕道，若此非一，官民俱赖其饶焉。
○沟谨按《周礼》：“沟者，沟也，广四尺，深四尺。“漠书高祖与项羽要割鸿沟以东为楚是也。鸿沟在荥阳县。
○洫谨按《周礼》：“十里为成，成间广八尺，深八尺，故谓之洫。“《论语》曰：“禹尽力乎沟洫。“
[book_chapter]四库本

[book_title]提要
钦定四库全书　　　　　子部十
风俗通义　　　　　　　杂家类三【杂说之属】提要
【臣】等谨案风俗通义十卷附録一卷汉应劭撰劭字仲远汝南人尝举孝亷中平六年为泰山太守事迹具後汉书本传马总意林称为三国时人不知何据也考隋书经籍志风俗通义三十一卷注云録一卷应劭撰梁三十卷唐书艺文志应劭风俗通义三十卷崇文总目读书志书録解题皆作十卷与今本同明吴琯刻古今逸史又删其半则更缺略矣各卷皆有总题题各有散目总题後略陈大意而散目先详其事以谨按云云辨证得失皇霸为目五正失为目十一愆礼为目九过誉为目八十反为目十音声为目二十有八穷通为目十二祀典为目十七怪神为目十五山泽为目十九其自序云谓之风俗通义言通於流俗之过谬而事该之於义理也後汉书本传称撰风俗通以辨物类名号讥时俗嫌疑不知何以删去义字或流俗省文如白虎通义之称白虎通史家因之欤其书因事立论文词清辩可资博洽大致如王充论衡而叙述简明则胜充书之冗漫多矣旧本屡经传刻失於校讐颇有讹误如十反类中分范茂伯郅朗伯为二事而佚其断语穷通类中孙卿一事有书而无録怪神类中城阳景王词一条有録而无书今并厘正又宋陈彭年等修广韵王应麟作姓氏急就篇多引风俗通姓氏篇是此篇至宋末犹存今本无之不知何时散佚然考元大德丁未无锡儒学刋本前有李果序後有宋嘉定十三年丁黼跋跋称余在余杭借本於会稽陈正卿正卿盖得於中书徐渊子讹舛已甚殆不可读爱其近古钞録藏之携至中都得馆中本及孔复君寺丞本互加参考始可句读今刻之於夔府好古者?得旧本从而增改是所望云则宋宁宗时之本已同今本不知王氏何以得见是篇或即从广韵注中辗转援引欤永乐大典通字韵中尚载有风俗通姓氏一篇首题马总意林字所载与广韵注多同而不及广韵注之详盖马总节本也然今本意林无此文当又属佚脱今采附风俗通之末存梗槩焉乾隆四十六年二月恭校上
总纂官【臣】纪昀【臣】陆鍚熊【臣】孙士毅
总　校　官
【臣】　陆费墀

[book_title]原序
风俗通义原序
昔仲尼没而微言阙七十子丧而大义乖重遭战国约从连横好恶殊心真伪纷争故春秋分为五诗分为四易有数家之传并以诸子百家之言纷然殽乱莫知所从汉兴儒者竞【一本作竟】复比谊会意为之章句家有五六皆析文便辞弥以驰远缀文之士杂袭龙鳞训注说难转相陵高积如丘山可谓繁富者矣而至於俗间行语衆所共传积非习贯莫能原察今王室大坏九州幅裂乱靡有定生民无几私惧後进益以迷昧聊以不才举尔所知方以类聚凡一十卷谓之风俗通义言通於流俗之过谬而事该之於义理也风者天气有寒煖地形有险易水泉有美恶草木有刚柔也俗者含血之类像之而生故言语歌讴异声鼓舞动作殊形或直或邪或善或淫也圣人作而均齐之咸归於正圣人废则还其本俗尚书天子廵守至于岱宗觐诸侯见百年命大师陈诗以观民风俗孝经曰移风易俗莫善於乐传曰百里不同风千里不同俗户异政人殊服由此言之为政之要辨风正俗最其上也周秦常以岁八月遣輶轩之使求异代方言还奏籍之藏於秘室及嬴氏之亡遗脱漏弃无见之者蜀人严君平有千余言林闾翁孺才有梗概之法扬雄好之天下孝廉卫卒交会阙下质问以次注续二十七年尔乃治正凡九千字其所发明犹未若尔雅之闳丽也张竦以为悬诸日月不刋之书予实顽闇无能述演岂敢比隆於斯人哉顾惟述作之功故聊光啓之耳昔客为齐王画者王问画孰最难孰最易曰犬马最难鬼魅最易犬马旦暮在人之前不类不可类之故难鬼魅无形无形者不见不见故易今俗语虽云浮浅然贤愚所共咨论有似犬马其为难矣并综事实宜於今者孔子称丘也幸苟有过人必知之俾诸明哲幸详览焉
风俗通义原序

[book_title]卷一
钦定四库全书
风俗通义卷一　　　　　　汉　应劭　撰皇霸
盖天地剖分万物萌毓非有典艺之文坚基可据推当今以览太古自昭昭而本冥冥乃欲审其事而建其论董其是非而综其详略言也实为难哉故易纪三皇书叙唐虞惟天为大唯尧则之巍巍其有成功焕乎其有文章自是以来载籍昭晳然而立谈者人异缀文者家舛斯乃杨朱哭於岐路墨翟悲於练素者也是以上述三皇下记六国备其终始曰皇霸
三皇
春秋运斗枢说伏羲女娲神农是三皇也皇者天天不言四时行焉百物生焉三皇垂拱无为设言而民不违道德玄泊有似皇天故称曰皇皇者中也光也弘也含弘履中开隂布刚上含皇极其施光明指天画地神化潜通煌煌盛美不可胜量礼号諡记说伏羲祝融神农含文嘉记虙戏燧人神农伏者别也变也戏者献也法也伏羲始别八卦以变化天下天下法则咸伏贡献故曰伏羲也燧人始鑚木取火炮生为熟令人无复腹疾有异於禽兽遂天之意故曰燧人也神农神者信也农者浓也始作耒耜教民耕种美其衣食德浓厚若神故为神农也尚书大传说遂人为遂皇伏羲为戏皇神农为农皇也遂人以火纪火太阳也阳尊故托遂皇於天伏羲以人事纪故托戏皇於人盖天非人不因人非天不成也神农悉地力种?疏故托农皇於地天地人道备而三五之运兴矣
谨按易称古者伏羲氏之王天下也仰则观象於天俯则观法於地始作八卦以通神明之德以类万物之情结?为网罟以田以渔伏羲氏没神农氏作斵木为耜揉木为耒耒耜之利以教天下日中为市致天下之民通其变使民不倦神而化之使民宜之唯独叙二皇不及遂人遂人功重於祝融女娲文明象天大传之义斯近之矣
五帝
易传礼记春秋国语太史公记黄帝颛顼帝喾帝尧帝舜是五帝也
谨按易尚书大传天立五帝以为相四时施生法度明察春夏庆赏秋冬刑罚帝者任德设刑以则象之言其能行天道举错审谛黄帝始制冠冕垂衣裳上栋下宇以避风雨礼文法度兴事创业黄者光也厚也中和之色德四季与地同功故先黄以别之也颛者专也顼者信也言其承易文之以质使天下蒙化皆贵贞慤也喾者考也成也言其考明法度醇美喾然若酒之芬香也尧者高也饶也言其隆兴焕炳?高明也舜者推也循也言其推行道德循尧绪也
三王
礼号諡记说夏禹殷汤周武王是三王也尚书说文王作罚刑兹无赦诗说有命自天命此文王文王受命有此武功仪刑文王万邦作孚春秋说王者孰谓谓文王也
谨按易称汤武革命尚书武王戎车三百两虎贲八百人擒纣於牧之野惟十有三祀王访于箕子诗云亮彼武王袭伐大商胜殷遏刘耆定武功由是言之武王审矣论语文王率殷之叛国以服事殷时尚臣属何缘便得列三王哉经美文王三分天下有其二王业始兆於此耳俗儒新生不能采综多其辨论至於讼阋大王王季皆见追号岂可复谓已王乎禹者辅也辅续舜後庶绩洪茂自尧以上王者皆子孙据国而起功德浸盛故造美号舜禹本以白衣砥行显名升为天子虽复更制不如名着故因名焉经曰有鳏在下曰虞舜佥曰伯禹禹平水土是也汤者攘也昌也言其攘除不轨改亳为商成就王道天下炽盛文武皆以其所长夫擅国之谓王能制割之谓王制杀生之威之谓王王者往也为天下所归往也
五伯
春秋说齐桓晋文秦缪宋襄楚庄是五伯也
谨按春秋左氏传夏后太康娱於耽乐不循民事诸侯僭差於是昆吾氏乃为盟主诛不从命以尊王室及殷之衰也大彭氏豕韦氏复续其绪所谓王道废而霸业兴者也齐桓九合一匡辅成王室责强楚之罪复菁茅之贡晋文为践土之会修朝聘之礼纳襄克带翼戴天子孔子称民到于今受其赐又曰齐桓正而不谲晋文谲而不正至於三国既无叹誉一言而缪公受郑甘言置戎而去违黄髪之计而遇殽之败杀贤臣百里奚以子车氏为殉诗黄鸟之所为作故諡曰缪襄公不度德量力慕名而不综实六鷁五石先着其异覆军残身终为戮笑庄王僭号自下摩上观兵京师问鼎轻重恃强肆忿几亡宋国易子析骸厥祸亦巨皆无兴微继絶尊事王室之功世之纪事者不详察其本末至书於竹帛同之伯功或误後生岂不暗乎伯者长也白也言其咸建五长功实明白或曰霸者把也駮也言把持天子政令纠率同盟也桓公问管仲吾何君也对曰狄困於卫偃兵不救须灭乃往存之仁不纯为霸君也盖三统者天地人之始道之大纲也五行者品物之宗也道以三兴德以五成故三皇五帝三王五伯至道不远三五复反譬若循连环顺鼎耳穷则反本终则复始也
六国
楚之先出自帝颛顼其裔孙曰陆终娶于鬼方氏是谓女嬇盖孕而三年不育啓其左胁三人出焉啓其右胁三人又出焉其六曰季连是为?其後有鬻熊子为文王师成王举文武懃劳而封熊绎於楚食子男之采其十世称王怀王用佞臣上官子简斥远忠臣屈原作离骚之赋自投汨罗水因为张仪所欺客死於秦到王负刍遂为秦所灭百姓哀之为之语曰楚虽三户亡秦必楚自颛顼至负刍六十四世凡千六百一十六载　燕召公奭与周同姓武王灭纣封召公於燕成王时入据三公出为二伯自陕以西召公主之当农桑之时重为所烦劳不舍乡亭止于棠树之下聼讼决狱百姓各得其所夀百九十余乃卒後人思其德美爱其树而不敢伐诗甘棠之所为作也九世称侯八世称公十世称王到王喜为秦所灭燕外迫蛮貃内逼齐晋崎岖强国之间最为弱小几灭者数矣然社稷血食者八九百载於姬姓独後亡非盛德之遗烈岂其然乎　韩之先与周同姓武子事晋献公封於韩原因以为姓韩厥因卜者之繇陈成季之功绍赵氏之孤建程婴之义为晋名卿寔天所相其四代始与赵魏俱得列为诸侯矣五世称王到王安为秦所灭　魏之先毕公高之後也毕公与周同姓武王灭纣封高於毕因以为姓其裔孙曰毕万事晋献公献公伐魏灭之以封万卜偃曰毕万之後必大万盈数魏大名也天子曰兆民诸侯曰万民今名之大以从盈数以是有衆不亦宜乎其六世称侯侯之孙称王到王假为秦所灭　赵之先与秦同祖其裔孙曰造父事周穆王为御骅骝騄耳之乘西谒西王母东灭徐偃王日驰千里帝念其功赐以赵城因以为姓子叔带始去周事晋其後简子地过於诸侯权重於晋君简子疾五日不知人大夫皆惧呼毉扁鹊视之出董安于问扁鹊曰血脉治也勿恠昔秦穆公尝如此七日而寤寤之日告公孙支与子舆曰我之帝所甚乐吾所以久者适有学也帝告我晋国且大乱五世不安其後将霸未老而死霸者之子且令而国男女无别公孙支书而藏之秦?於是出矣献公之乱文公之霸而襄公之败秦师於殽而归纵淫此子所闻今主君之病与之同不出三日病必间有言也居二日半简子寤语大夫曰我之帝所甚乐与百神游於钧天广乐九奏万舞不类三代之乐其声动心有一熊欲援我射之中熊死有罴来我又射之中罴死帝甚嘉之赐我二笥皆有副吾见儿在帝侧帝属我翟犬曰及汝子之壮也以赐之帝告我晋国且衰十世而亡嬴姓将大败周人於范魁之西亦不能有也董安于受言而书藏之以扁鹊之言告简子赐扁鹊田四万亩他日简子出有人当道辟之不去从者将刃之当道者曰吾有欲谒於主君从者以闻简子召之曰嘻吾有所见子晰也当道者曰屏左右愿有以谒简子屏人当道者曰主君之病臣在帝侧简子曰然子之见我何为当道者曰帝令主君射熊罴皆死简子曰是且何也当道者曰晋国且有大难主君首之帝令主灭二卿夫熊罴皆其祖也简子曰帝赐我二笥皆有副何也当道者曰主君之子将克二国於翟皆子姓也简子曰吾见儿在帝侧帝属我一翟犬曰及汝子之长以赐之夫儿何说以赐翟犬当道者曰儿主君之子也翟犬代之先也主君之子其必有代及主君之後嗣且有革政而胡服并二国於翟简子问其姓而延之以官当道者曰臣野人致帝命耳遂不见无几范中行作乱简子灭之此熊之效应也简子卒无恤立是为襄子智伯攻襄子襄子奔之保晋阳原过从後至王泽见三人自带以上可见与原过竹二节莫通为我以是遗赵无恤原过既至以告襄子斋三日亲自剖竹有朱书曰赵无恤余霍泰山阳侯大使三月丙戌余将使汝反灭智氏女亦立我百邑余将使赐汝林胡之地至于後世且有伉王赤黑龙面鸟噣须眉髭髯大膺大匈修下而冯左袵介乘奄有河宗至于休溷诸貉南伐晋别北灭黑姑襄子再拜受三神之令三国攻晋阳岁余乃以汾水灌其城城不没者三板城中悬釡而炊易子而食张孟谈乃夜出见韩魏韩魏反与合谋而灭智氏共分其地於是赵北有代并知山遂祀三神於百邑使原过主霍泰山至武灵王竟胡服骑射辟地千里到王迁信秦反间之言杀其良将李牧而任赵括遂为所灭此童謡曰赵为号秦为笑以为不信视地上生毛　陈完字敬仲陈厉公之子也初懿氏卜妻之其繇曰是谓凤凰于飞和鸣锵锵有妫之後将育于姜五世其昌并于正卿八世之後莫之与京周史有以周易筮之遇观之否曰是谓观国之光利用宾于王此其代陈有国乎不在此其在异国非此其身在其子孙光远而自他有耀者也厉公为蔡所灭杀国内乱完奔于齐齐侯以为卿辞曰羇旅之臣幸若获宥及於寛政赦其不闲教训而免诸罪戾弛於负担君之惠也所获多矣敢辱高位以速官谤诗云翘翘车乘招我以弓岂不欲往畏我友朋使为工正饮桓公酒乐曰以火辞曰臣卜其昼未卜其夜不敢君子曰酒以成礼弗继以淫义也以君成礼弗纳於淫仁也桓公嘉之爱敬日新位比高国始食田采姓田氏焉六世田成杀简公其三世曰和迁康公於海上食一城以祠太公以下後魏文侯乃使使言周天子及诸侯列爵於周室其孙曰威王到王建用后胜之计及宾客多受秦金劝王朝秦不修战备秦兵卒步入临淄民无敢格者迁王建於共国人歌之曰松耶柏耶住建共者客耶疾建用客之不详也
谨按战国策太史公记秦孝公据殽函之固拥雍州之地君臣戮力以窥周室有席卷天下囊括八荒之意当是之时商君佐之内立法度务耕织修守战之备外猛将鋭卒因间伺隙略定西河之城南并汉中西定巴蜀东割膏腴之壤收要害之郡诸侯恐惧会盟而谋不爱尊爵重宝以致天下之士当此之时齐有孟尝赵有平原楚有春申魏有信陵夫四豪者皆明智而忠信寛厚而爱人兼韩魏燕赵宋卫中山之衆其後复有甯越苏秦杜赫之属为之谋陈轸召滑乐毅之徒通其意吴起孙膑亷颇之属制其兵尝以十倍之地百万之军攻秦秦人开关延敌六国之师遁逃而不敢进秦无亡矢遗镞之费而关东已困於是从散约败争割地而赂秦秦有余力而制其弊及至始皇承六世之遗烈抗长策而御宇内吞二周而叱诸侯履至尊而制六合兼帝皇而威四海于时议者恨楚之疏远屈原魏不用公子无忌故国削以至於亡秦因愚弱之极运震电之声威混壹海内为汉驱除盖乘天之所坏谁能支之虽阿衡宰政贲育驭戎何益於事且有强兵良谋杂袭继踵每辄挫?亦足以袪蔽啓蒙矣始皇自以关中之固金城千里子孙帝王万世之业也遂恣睢旧习矫任其私知坑儒燔书以愚其黔首穷奢肆欲力役无厌毒流诸夏乱延蛮貊由是二世絶祀以成大汉之资高祖践祚四海乂安世宗攘夷境崇演礼学制度文章冠於百王矣
风俗通义卷一

[book_title]卷二
钦定四库全书
风俗通义卷二　　　　　　汉　应劭　撰正失
孔子曰衆善焉必察之衆恶焉必察之孟轲云尧舜不胜其美桀纣不胜其恶传言失指图景失形衆口铄金积毁消骨久矣其患之也是故乐正后夔有一足之论晋师己亥渡河有三豕之文非夫大圣至明孰能原析之乎论语名不正则言不顺易称失之毫厘差以千里故纠其谬曰正失也
乐正后夔一足
俗说夔一足而用精专故能调畅於音乐
谨按吕氏春秋鲁哀公问於孔子乐正夔一足信乎孔子曰昔者舜以夔为乐正始治六律和均五声以通八风而天下服重黎又荐能为音者舜曰夫乐天地之精得失之节故唯圣人为能和乐之本夔能和之平天下若夔一足矣故曰夔一足非一足行
丁氏家穿井得一人
俗说丁氏家穿井得一人於井中也
谨按吕氏春秋宋丁氏无井常一人溉汲於外及自穿井喜而告之吾穿井得一人传之闻於宋君公问其故对曰得一人之使非得一人於井中也
封泰山禅梁父
俗说岱宗上有金箧玉策能知人年夀修短武帝探策得十八因读曰八十其後果用耆长武帝出玺印石裁有兆朕奉车子侯即没其印乃止武帝畏恶亦杀去之封禅书说黄帝升封泰山於是有龙垂胡髯下迎黄帝黄帝上骑羣臣後宫从者七十余人小臣独不得上乃悉持龙髯拔堕黄帝之弓小臣百姓仰望黄帝不能复乃抱其弓而号故後世因曰乌号弓孝武皇帝时齐人公孙卿言汉之圣者在高祖之孙今历正値黄帝之日圣主亦当上封则能神仙矣
谨按尚书礼天子廵守岁二月至于岱宗孔子称封泰山禅梁父可得而数七十有二盖王者受命易姓改制天下太平功成封禅以告平也所以必於岱宗者岱者胎也宗者长也万物之始隂阳之交触石而出肤寸而合不崇朝而徧雨天下唯泰山乎封者立石高一丈二尺刻之曰事天以礼立身以义事父以孝成民以仁四海之内莫不为郡县四夷八蛮咸来贡职与天无极人民蕃息天禄永得祭上玄尊而俎生鱼坛广十二丈高三尺阶三等必於其上示增高也刻石纪号着己绩也或曰金泥银?封之印玺下禅梁父礼祠地主去事之杀示增广也禅谓坛墠当有所与也三皇禅於绎绎明已功成而去有德者居之绎绎者无所指斥也五帝禅於亭亭德不及於皇亭亭名山其身禅予圣人三王禅於梁父者信父者
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:48:30-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>