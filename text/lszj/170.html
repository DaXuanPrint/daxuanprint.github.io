<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="肃庙御制序,当宁御制后序,御制永柔县卧龙祠致祭祭文,侯灵岂昧感予歆格,会纂宋岳鄂武穆王精忠录目录,精忠录序,精忠录序,会纂宋岳鄂武穆王精忠录卷之一,会纂宋岳鄂武穆王精忠录卷之二,会纂宋岳鄂武穆王精忠录卷之三,会纂宋岳鄂武穆王精忠录卷之四,会纂宋岳鄂武穆王精忠录卷之五,会纂宋岳鄂武穆王精忠录卷之六,精忠录后序,精忠录跋,《会纂宋岳鄂武穆王精忠录》PDF下载,会纂宋岳鄂武穆王精忠录全文在线阅读,会纂宋岳鄂武穆王精忠录全文在线下载,大玄古籍书库">
<meta name="description" content="传为明代姚茂良著。其内容辑录岳飞事迹史料、历代褒奖封旌、文人赋咏等。全书共六卷，分为：宋史本传、武穆事实、武穆著述、古今褒典、古今赋咏、律诗。卷首包含武穆像及精忠录图三十五幅。此为李氏朝鲜英祖四十五年芸阁铜活字刊本。。从朝鲜本的李山海序和柳成龙跋，可知《精忠录》于万历十二年甲申（1584，即李氏朝鲜宣宗十七年）流传至朝鲜。柳成龙跋曰：“万历甲申，有译官来自燕都，以《精忠录》一帙进者，上览之，嘉叹，下书局印出而题跋之。”。一位来自。“燕都”。的译官把《精忠录》献给李朝宣宗李昖（1567-1608。在位），宣">
<title>会纂宋岳鄂武穆王精忠录_姚茂良_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">会纂宋岳鄂武穆王精忠录</span> <br/>
          作者： <span class="inputVal" id="bkauthor">姚茂良</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,传记,完结</span> <br/>
          字数： <span class="inputVal" id="bknum">[book_length]69417</span> <br/>
          说明： <span class="inputVal" id="bkdec">传为明代姚茂良著。其内容辑录岳飞事迹史料、历代褒奖封旌、文人赋咏等。全书共六卷，分为：宋史本传、武穆事实、武穆著述、古今褒典、古今赋咏、律诗。卷首包含武穆像及精忠录图三十五幅。此为李氏朝鲜英祖四十五年芸阁铜活字刊本。 从朝鲜本的李山海序和柳成龙跋，可知《精忠录》于万历十二年甲申（1584，即李氏朝鲜宣宗十七年）流传至朝鲜。柳成龙跋曰：“万历甲申，有译官来自燕都，以《精忠录》一帙进者，上览之，嘉叹，下书局印出而题跋之。” 一位来自 “燕都” 的译官把《精忠录》献给李朝宣宗李昖（1567-1608 在位），宣宗即下令刊行，万历十三年三月李山海受命作序，柳成龙跋。肃朝御制序、当宁御制后序、御制永柔县臥龙祠致祭祭文、目录、精忠录序（陈铨撰）、精忠录序（李山海撰） 卷首：武穆像、精忠录图（祀周同墓、战氾水关、张所问计、战太行山、战竹芦渡、战南薰门、战广德、两战常州、战承州、次洪州、战南康、次金牛、蓬岭大战、次虔州、复邓州、复郢州、渡江誓众、襄阳鏖战、战庐州、湖襄招降，复蔡州、归庐复请、屯襄汉、破杨么、破刘复雄、大举伐金、都府议事、贷谍反间、战郾城、拐子马、遣云援王贵、战卫州、战朱仙镇、伪诏班师） 卷一：宋史本传 卷二：武穆事实 卷三：武穆著述 卷四：古今褒典 卷五：古今赋咏 卷六：律诗 后序（赵宽撰）、柳成龙跋</span> <br/>
          封面： <span class="inputVal" id="bkimg">Z_5638.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]会纂宋岳鄂武穆王精忠录
[book_author]姚茂良
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,传记,完结
[book_length]69417
[book_dec]传为明代姚茂良著。其内容辑录岳飞事迹史料、历代褒奖封旌、文人赋咏等。全书共六卷，分为：宋史本传、武穆事实、武穆著述、古今褒典、古今赋咏、律诗。卷首包含武穆像及精忠录图三十五幅。此为李氏朝鲜英祖四十五年芸阁铜活字刊本。 从朝鲜本的李山海序和柳成龙跋，可知《精忠录》于万历十二年甲申（1584，即李氏朝鲜宣宗十七年）流传至朝鲜。柳成龙跋曰：“万历甲申，有译官来自燕都，以《精忠录》一帙进者，上览之，嘉叹，下书局印出而题跋之。” 一位来自 “燕都” 的译官把《精忠录》献给李朝宣宗李昖（1567-1608 在位），宣宗即下令刊行，万历十三年三月李山海受命作序，柳成龙跋。肃朝御制序、当宁御制后序、御制永柔县臥龙祠致祭祭文、目录、精忠录序（陈铨撰）、精忠录序（李山海撰） 卷首：武穆像、精忠录图（祀周同墓、战氾水关、张所问计、战太行山、战竹芦渡、战南薰门、战广德、两战常州、战承州、次洪州、战南康、次金牛、蓬岭大战、次虔州、复邓州、复郢州、渡江誓众、襄阳鏖战、战庐州、湖襄招降，复蔡州、归庐复请、屯襄汉、破杨么、破刘复雄、大举伐金、都府议事、贷谍反间、战郾城、拐子马、遣云援王贵、战卫州、战朱仙镇、伪诏班师） 卷一：宋史本传 卷二：武穆事实 卷三：武穆著述 卷四：古今褒典 卷五：古今赋咏 卷六：律诗 后序（赵宽撰）、柳成龙跋
[book_img]Z_5638.jpg


[book_title]肃庙御制序
予常爱宋岳武穆之忠义，既图绘厥像矣，又别幅作赞矣，又合享永清矣。近又得唐板精忠录，题诗卷首矣。盖此精忠一书，最为详备。观其图而玩其事，贯日之忠，高山之节，凛然乎千载之下，令人不觉起钦。而若夫十二金牌之矫旨，三字傅会而成狱，皆出于奸桧之手，竟使大勋垂成之忠良，惨遭屠戮，而虏酋增气，酌酒相贺，卖国之罪，尚忍言哉！古人云：每念岳武穆之冤，直欲吁天而无从。予读斯传，至杀万寿观使事，未尝不掩卷流涕也。是录又有写本，即我宣祖大王十七年甲申冬，命芸阁印出而广其传者也。其嘉叹奖励之意，实与皇朝同符，于乎其至矣！惜乎大内独无此印本也。篇之首尾俱有奉教序、跋文，复何多言。图写一通讫，秪以旷百世相感之意，识而题之。岁在巳丑春正月辛巳序。
当宁巳丑孟夏，崇政大夫、行兵曹判书兼知春秋馆事绫恩君臣具允明奉教书

[book_title]当宁御制后序
予于幼时得见一部精忠录，逐段有图，首书其文起于祀周仝庙，盖岳武穆学射于周仝，而射亦六艺中一故也。其末即十二金牌班师之图，数千载之下，令人毛发直竖。大抵此录虽有于中国，我朝命图者，实由于褒忠之圣意。猗欤盛哉！岳王以精忠二字涅其背，亦以精忠二字书其旗，此录之名以精忠，即此义也。穆庙十七年甲申冬命梓，而首尾俱有序、跋文。此昭载于昔年御制中，何敢架叠？一则李山海，一则柳成龙所撰，皆词臣也。噫！我国文献贸贸，若述编所云明皇诫鉴，今只有谚本，而此录士夫家有藏之者，故予于十五岁先见焉。其翌年巳丑，始为御览，其间即一百二十六年也。其时命图写，而首尾序跋，亦令写字官缮写，作为四卷。首题御制序，藏于宝文阁，其本文命给本主。此与其后壬辰春，得仁穆御笔，命摸印，仍赐本御笔于本主，同一盛意也。呜呼！不肖十六岁仰睹是事，于今七十六岁，因岭伯李濦状闻，得知故宣传官赵益道家有受赐之本，命取以来，即巳丑旧印本之一也。呜呼！六十一年，回甲之岁，再见此本，诚是万万料表，已命芸阁图写入梓，序跋亦令活印，而意或有御制，命儒臣敬考，果得而详知。噫！前巳丑，今巳丑，偶然相符，此正古所云年多则见贵事者也。特命入侍重臣缮写昔年御制序文，复命入侍承旨书予后序文，承旨即濦之弟也，诚亦异矣。前序、后序同载卷首，追慕兴感之心万倍云尔。岁皇朝崇祯戊辰，纪元后三巳丑，孟夏丁丑，拜手谨识。通政大夫、承政院左副承旨兼经筵参赞官、春秋馆修撰官臣李弥奉教谨书。

[book_title]御制永柔县卧龙祠致祭祭文
诸葛武侯
呜呼汉季，三国并列，是谁之谋，茅庐判得。先主三顾，鱼水契合。首取荆襄，次定巴蜀。法之紊乱，刘璋暗弱。公审其獘，随时损益。一举三军，南蛮先服。六定祁山，曹丕胆落。忍言五丈，千载呜咽。精忠录藏，俎豆更设。亲制其文，道臣替酌。

[book_title]侯灵岂昧感予歆格
武穆王
呜呼武穆，百代风节。精忠二字，想像其涅。几树大功，胆落兀术。十二金牌，令人掩抑。宵小逆桧，万剐难赎。东窗阴谋，冲冠竖发。公与文山，一二二一。卧龙之祠，王享并列。海东有此，钦仰于昔。顷年兴怀，遣官斟酌。今因藏文，俎豆命设。莫云予哀，感诚同格。文文山：呜呼文山，凛凛忠节，宋运将坠，擎天谁力？岂云当时，万古日月？遥望燕云，公庙尚屹，忍言荒凉，闻犹呜咽。吁嗟昔年，为卧龙设。若问其由，山名偶合。表公之忠，同享武穆。曾于往岁，儒臣斟酌，今因有事，并荐芬苾。其虽哀矣，慕义采笃。感予此诚，庶冀来格。通政大夫、承政院同副承旨、知制教兼经筵参赞官、春秋馆修撰官臣朴志源奉教谨书。

[book_title]会纂宋岳鄂武穆王精忠录目录
肃庙御制序
当宁御制后序
御制永柔县卧龙祠致祭文
陈铨（皇朝人）序
李山海序
图三十六
卷之一，宋史本传
卷之二，武穆事实
卷之三，武穆著述
卷之四，古今褒典
卷之五，古今赋咏
卷之六，律诗
赵宽（皇朝人）后序
柳成龙跋
会纂宋岳鄂武穆王精忠录目录

[book_title]精忠录序
忠义之节，刚大之气，雄伟豪杰之事功，在天地间，不可泯也，虽屈于一时，而伸于万世。奸邪之谋，凶悖之行，祷杌饕餮之恶，在天地间，亦不可泯也，虽得志于一时，而遗臭于万世。夫天理之在人心，古今同之，善孰不知好之，恶孰不知恶之。有功孰不知其当赏，有罪孰不知其当诛？何当时之人昧而弗察，直有待于后世之人是非之哉？岂得之目击而缪，得之传闻而审哉？呜呼！无道之世，黑白变眩，清浊混淆，盖有不可以理喻者矣。虽有大贤君子，怀忧世拯物之志，不过仰屋窃叹而已，亦不敢公倡善恶功罪之义。何者？言不必行，而身且为戮，李膺、范滂、孔融、臧洪之俦，可鉴已。易有俭德避难、括囊无咎之训，孔子有危行言孙之训。是故忠义奸恶，必俟后世而后明，然其在当时能几何哉？大者不过数十年，小者五六年、四三年耳。若朝曦之微霜，若劲风之轻烟，若过雨之疾雷，倏马迹灭，忽焉响绝。而千万世之下，一则如霄汉嵩华之高，如威凤祥麟之美，如神明蓍龟之信；一则如狗彘，如虮虱，如鸱枭鬼蜮，如粪壤污秽，愈久而益彰，千载而恒存。一则崇以庙祀，纪之太常，烨然其光华，蔼然其馨香，子孙享其利，乡党藉其荣；一则言之污口舌，书之污简策，虽数十百世，子孙不得齿于人士之列，曰此某之后也。见其姓名则唾之，过其墓则蹴之。是故天下有大赏罚、大劝惩，而华衮之宠，𫓧钺之威，不与马。宋之南渡，二帝北狩，中原陆沈，时则有岳鄂武穆王生马。忠义之节，刚大之气，雄伟豪杰之事功，兼而有之。提强兵，运神谋，旧义勇，削平群寇，直指汴都，摧凶剪暴，复雠雪耻，在此举矣。中原响应，逆虏胆落，不世之勋，垂成于外，不测之变，潜𭛁于内。天不祚宋，可痛也。而奸桧欺君卖国之罪，可胜诛哉！当时人人知之，人人愤之，而不能救之，虽有壮烈如韩世忠，仅一言之，终亦莫之能遂。盖权奸之方得志，左右前后皆其党与，上下四旁皆其网罗，其凶威虐焰，足以翻穹壤而倒置，足以排江汉而逆流。所谓否之时，上下不交，天下无邦，小人道长，君子道消者也。武穆之孤忠，奈之何哉？虽然，人之胜天，一日之暂；天之胜人，万世之常。由今日观之，武穆何如哉，奸桧何如哉？武穆之烈，载在史传，杂出于稗官小说，而精忠录一书，则萃百家之言而备之者也。有图有传，有铭记，有歌诗，海内传诵久矣。奉𠡠镇守浙江太监麦公无静仁恕，以惠一方。当海内承平之时，谓晏安无事之民，易溺于偷惰苟安之习，思有以振起而作兴之，于是王。之墓在杭西湖之栖霞岭，既封治其园茔，崇饰其庙貌，尊严宏丽，以耸万民之瞻视者至矣。间尝阅是录而慨然有感，因取而表章之，序其战功，列图三十有四，增集古今诗文凡若干篇，刻而传之，以为天下臣子劝。而属铨为之序。展而玩之，武穆之忠义勋烈，炳焉烂马，如日星之明，而江河之流也。公之用心勤矣。且夫日星之在天也，云翳霾蔽，若沈晦矣。俄而天开景明，则天下皆仰其照临之功。江河之行地也，隄防障壅，若涸竭矣。源泉一决，则浩浩汤汤而放诸四海。王之功盖南渡而震中原，气凌穹苍而贯金石，奸桧之阴翳曲防，何损于万古之日星、江河哉？公生于百世之下，乃能纂述而𭛁挥之，盖同心同道，则相契相感，有不期而然者矣。明设纲常之教，而默运激劝之方，所以砥砺生民，而窒不轨，将使懦夫立志，𪫺邪胆落，有功于名教，顾不大哉！铨生也晚，仰止王之威灵，而掩鼻桧之臭秽，非一日矣，第不克执子长之鞭，挥秀实之笏耳。是录之成，而获摅其平生之愤，岂非千古之一快哉？弘治十四年岁次辛酉九月既望。赐进士出身、文林郎、巡按浙江监察御史永州陈铨序。

[book_title]精忠录序
天欲兴人国乎？国之危也，其必生忠义才隽之士，使之竭诚尽瘁，有可以拨乱反正，有可以扶颠持危，则天果欲兴之也。
天欲亡人国乎？人之生也，值艰屯之运，任弘济之责，生民之陷溺者赖以拯，宗社之倾覆者赖以安，其身存则国存，其身亡则国亡，而一朝不幸赍志入地，则天果欲亡之也。呜呼！生之者天，而夺之者亦天，则是固天之所为，非人所与，而间或天之𫠦生，而人乃戕害之，俾不得保其身，事坏于几就，绩败于垂成，则是天欲兴之，而人实亡之也。世之论者，或以此并归诸天数，忠臣义士之冤，至此益深，而其目将不瞑于地下矣。
臣尝读宋史，至岳武穆之死，未尝不掩卷而流涕也。万历甲申冬，我殿下下精忠录一帙于芸阁，令印出而广其传，仍命臣山海序之臣承。命祇栗，拜而𬙆阅，则有像焉，有赞焉，有传焉，有摸画，其行迹有自家著述，有古今人歌咏，以平日掩卷流涕之心，奉玩是录，其何以为怀哉？臣窃惟有百围之木，然后可以扶大厦之倾；有万牛之石，然后可以防沧海之溢；有卓荦杰出之才，然后可以济天下之溺。二帝北狩，高宗南渡，中原文物，半归左衽，于斯时也，天下岌岌乎殆哉！自非出群之智，绝伦之勇，动天之忠，贯日之诚，则难乎有为。而武穆之生也兼有之，岂所谓卓荦杰出者乎？运用存心，行兵有律，以小制众，百胜无前，顶盆争迎，贼虏呼爷，则强寇次第而可平，神州指日而可复，非有萧墙之贼，肺腑之孽，怀凶稔毒，伺衅构祸，则事功之垂就，家国之将兴者，不至于败坏。而又有如秦桧之大奸慝，与武穆接武而比肩，忠邪混迹，薰莸同器，使其君懵然于上，信谗媚贼，藩篱方植而撤毁之，嘉谷方长而拔去之，若有造物小儿玩弄戏剧于其间，天意盖未可知也。至于奉牌班师，哭声振野，兀术遗书，冤狱已成，天地晦盲，日星沦彩，山河动摇，鬼神悲泣，当时之事，尚忍言哉？呜呼！奸桧心乎金者也，日夜之所经营，无非为金谋者，则杀宋之忠臣，固无足怪。以堂堂中国，济济衣冠，沐艺祖二百年养育之泽，恬然于君父之雠，相率而臣犬羊，犹恐其或后。见和议之覆国，而无一人奋义抗言；见忠良之就戮，而无一人慷慨讼冤者，抑何故欤？噫！人赋于天，同有是心，孰不知君臣之大伦，孰不知善善而恶恶哉？秪以大奸当国，威福在手，顺之则公侯，逆之则齑粉，计较利害之心，诚迫于中，故本然之天荡然绝灭，而无复有人道矣。若诛其负君卖国之罪，则宋之诸臣岂在于奸桧之下哉？窃尝论之，天地之间，昏浊旺而清淑微，奸谗众而忠谠寡。苟非天下有道，圣君在上，明无不照，物莫遁情，则阳必为阴蚀，正必为邪陷。尚矣。忠如武穆而委身𫓧锧，奸如秦桧而老死牖下，善何所勉，恶何所畏，世道何以为防范，人臣何以为监戒？彼苍者天，虽欲不怨，得乎？虽然，不泯者天理，难遏者公议，其或蔽塞壅阏于一时，而终必昭晰沛行于后世。徇国之忠，久而弥彰，滔天之恶，远而愈著，千载之下闻。武穆之名，则无不叹赏而激烈；闻奸桧之名，则无不扼腕瞋目，恨不得磔肉而食之。是奸桧生而不生，武穆死而不死。以此言之，天之生大忠大奸于一世者，未必不为千万世臣子劝惩。或者天之意在此乎？其不在此乎？抑臣窃有所感焉。善人，国之元气，元气馁，则天地尚不能自运，况于国乎？有国者必扶植其善良，使元气无馁可也。而时君世主或不之察，非徒不克护养，又从而斫丧之，自就于颠踣者相望，可哀也已！噫！其能保有而不丧，亦难矣，况冀其委任而亲信之乎？能委任于一时者固鲜矣，况奖一人而为万人劝，褒前代而为百代效，不待家喻户说，而使天下之人皆相感𭛁兴起，自趋于风动之化，以至壮元气而固国势者。臣溯沿前古，尤未之多见焉。我太祖高皇帝定鼎之初，首建祠庙以祀忠义之士。武穆先与焉，吁！真知先务矣。厥后伏节死义之士，蔚然辈出者，岂非高皇帝奖励之力也？列圣相承，善继不替，祠庙之作，重新于宣德，赐号于天顺，益恢于弘治。皇朝牖民成俗之方，诚无所不用其极，而豪杰之兴，自此而益盛矣。我殿下之命印是录也，虽在闾巷小子，无不拭目而耸睹。对仪容则精爽凛凛，读传纪则终始了了。见兜鍪临阵之状，而思勇武之盖世；咏誓心唾手之句，而思忠愤之激切。开卷三复，髣髴如置身于武穆之侧。吾东人之鼓舞奋兴者，将无让于中朝。行见忠臣孝子满一国之中，而奸佞之辈不得接迹于朝端，胡虏丑种不得窥觇于边圉，元气之壮，国势之固，有不足言矣。殿下之是举，其与高皇帝旷世之宠典，同一揆也。猗欤盛哉！意者天其欲兴我东国乎？万历十三年三月三日，崇政大夫、行吏曹判书兼判义禁府事、弘文馆大提学、艺文馆大提学、知经筵春秋馆成均馆事，臣李山海奉教谨序。
武穆像（见于PDF）
赞曰：猗欤武穆，天挺之豪。忠与曰炳，节共山高。涅背为誓，尽忠报国。慷慨激烈，图恢旧域，一朝奉牌。臣不能力。三字傅会，竟置不测。出君臣图像。
维武穆王。天锡勇智，气吞强胡，力扶宋季。桓桓师旅，元戎是寄。行将恢复，遭谗所忌。生既无怍，死亦何愧。万古长存，惟忠与义。
祀周同墓
王名飞，字鹏举，相州汤阴人。少负气节，沈厚寡言，家贫力学，尢好左氏春秋。孙吴兵法。生有神力，未冠，挽弓三百斤，弩八石，学射于乡豪周同，能尽其术。同死，朔望祭其墓。
战汜水关
建炎元年，王授秉义郎，会金人攻汜水。留守宗泽奇其材，以五百骑授王，遂大败金人而还。
张所问计
王因汜水之功，升统制，上书言：恢复故疆，忤用事之臣，夺官归，诣河北招讨使张所，所待以国士，从容问之曰：闻汝勇。冠三军，能敌几何？王曰：勇不足恃，用兵在先定谋。栾枝曳柴以败荆，莫敖采樵以致绞，皆谋定也。所矍然曰：公殆非行伍中人。借补武经郎。
战太行山
王引兵与金人战于太行山，擒其将拓拔耶乌。居数日，复遇敌。王单骑持丈八铁枪，剌杀黑风大王，金人败走。
战竹芦渡
王驻军竹芦渡，与虏相持，选精锐三百，伏前山下，令各以薪刍交。缚两束，夜半爇火四端而举之，虏疑援兵至，惊溃。
战南熏门
贼首黄善、曹成、孔彦舟等合众五十万，薄南薰门，王所部仅八百。众惧，不敢敌。王曰：吾为诸军破之，左挟弓，右运矛，横冲其阵，贼乱，大败之。又擒贼杜叔五、孙海于东明。
战广德
兀术自建康趋杭州，王邀击至广德，六战皆捷，擒其将王权，俘首领四十余人。察其可用者，结以恩义，遣还，令斫营纵火，王乘乱纵击，大破之。金兵相谓曰：此岳爷爷军，争来降附。
两战常州
兀术攻常州，王遣部将王贵、傅庆等大破其众，驱其人船辎重以还，仍遣辩士。说降群盗马皋等，精锐数千。有张威武者不从，王单骑入其营，斩之。金人再攻常州，王四击皆捷。
战承州
金人攻楚州，王自宜兴至江阴，俟舟未济。王闻警，轻骑先入泰州，抵承州，弥月，三战三捷。杀其大酋高太保，擒女真、契丹、渤海、汉儿军等送行在。
次洪州
王至鄱阳，与张俊合兵次洪州，讨李成。俊前后数战，皆失利。王遂自为先锋，身被重铠，跃马以济，众皆骇视以为神，首突贼阵，降其卒五万。李成在南康之建昌，王复夜引兵衔枚至朱家山，偃兵伏帜于茂林待之，一鼓而出，贼众大败，降其卒二万，获马二千匹。成走，降伪齐，江淮以平。
次金牛
相州人张用，号莽荡，勇力绝群，其妻能带甲上马，善敌千人，自号一丈青。以兵五万寇江西，王往讨，顿兵金牛，以书谕之。用与其妻拜使者曰：果吾父也。遂降。
蓬岭大战
贼曹成守蓬头岭，众十余万，皆健斗，王部才八千人，一鼓登岭，大破其众。王谓部将张宪等曰：诛其酋而抚其众，慎勿妄杀。成走，宣抚司降，岭表平。有郝政者，自称为成报雠，巳而为张宪所擒，其将杨再兴愿执见王，王奇其貌，命解缚曰：吾不杀汝，当以忠义报国。再兴拜谢。后卒死国事，为名将。
次虔州
虔、吉盗贼群起，彭友、李动天为之魁，反以次首领号十大王，连兵数十万，置寨五百余所，分寇循、梅、广、英、惠、韶、南雄、南安、建昌、邵武、汀、潮诸州。上专命王平之。王至虔州，彭友迎战，王麾兵即马上擒之，贼溃，皆降。入见，帝御书精忠岳飞字，制旗赐之。
复邓州
王进兵邓州，李成与金将刘合、孛堇列砦拒王，王遣王贵、张宪掩击，贼众大溃，刘合、孛堇仅以身免。贼党高仲退保邓城，王引兵一鼓拔之，擒高仲，复邓州。
复郢州
王抵郢州城下，跃马环城，而伪齐将京超乘城拒敌，王鼓众而登，超投崖死。王杀虏卒，积尸与天王楼俱高。刘楫就缚，王贵以大义，南乡斩之。
渡江誓众
湖寇杨么等与伪齐通，帝命王备之。王奏：当取襄阳六郡，以除心膂之病。上以谕近臣赵鼎，鼎曰：知上流利害，无如飞者。于是从其请。王提兵渡江，中流顾左右曰：某不擒贼帅，不涉此江矣。
襄阳鏖战
王领军趋襄阳，李成出城迎战，左临襄江。王笑曰：步卒利险阻，骑卒利平旷。成左列骑江岸，右列步平地。虽众十万何能为？乃举鞭。指贵曰：尔以长枪步卒右击骑兵。指牛皋曰：尔以骑兵左击步卒合战，马应枪而毙，后骑皆拥入江，人马俱坠，步卒溃者无数。成夜遁，复襄阳。
战庐州
兀术、刘豫合兵七十余万入寇，围庐州。王提兵趋庐，展岳字帜、精忠旗示之，虏众不战而溃。王谓牛皋曰：必追之。皋追击三十余里，杀其都统之副，军声大振，庐州遂平。
湖襄招降
杨么僭称王，据龙阳、武陵、沅江、湘阴，安乡华容诸县，水陆千里操舫出没。官军陆袭则入湖，水攻则登岸。王燮出师，两战不效，贼气愈骄，一时将师皆谓不可以岁月成功。时王所部皆西北人，不习水战，王独曰：兵亦何常，惟用之何如耳。乃先遣使招谕之，其党黄佐曰：岳节使号令如山，若与之敌，万无生全。遂降。
复蔡州
王累战皆捷，遣部将杨再兴复河南长水县，太行一带山砦俱响应。已而忠义社梁兴等归之。王复与伪齐李成连战，至蔡州，克其城。
归庐复请
王丁周国夫人姚氏忧，扶榇还庐山。连表乞终丧，不许。累诏促起，乃就军。复屯襄汉。
屯襄汉
王屯襄汉，遣王贵、郝政、董。先攻虢州，歼其守兵，获粮十五万石，降其众数万。
破杨么
杨公负固不服，方浮舟湖中，以轮激水，其行如飞，旁置撞竿，官舟迎之辄碎。王伐君山木为巨筏，塞诸港汣，又以腐水乱草浮上流而下，择水浅处，遣善骂者挑之，且行且骂。贼怒来追，则草木俱壅，舟轮碍不行。王亟击之，贼奔港中，为筏所拒。官军乘筏张牛革以蔽矢石，举巨木撞贼舟，么枝穷投水，擒斩之。王入贼垒，余酋惊曰：何神也！俱降。
破刘复雄
王奉诏还军。时伪齐于何家寨，置镇汝军，屯兵聚粮。为窥唐计，王遣人攻毁之，有伪五大王刘复雄迎敌，王贵、董先遇于大摽木，依山而陈，一战大破之，横尸蔽野。俄伪都统薛亨以十万众掠唐、邓来援，贵等严兵待之，既战，佯北，亨复来追，先回兵夹击，贼大败，生擒薛亨等，杀获万计。
大举伐金
王数见上论恢复之略，以为刘豫者，金人之屏蔽，必先去之，然后可图。因慷慨手疏，言：金人立刘豫于河南，盖欲荼毒中原，以中国而攻中国，粘罕因得休兵观衅。望陛下假臣日月，得便提兵直趋京洛，据河阳、陕府、潼关，以号召五路叛将，叛将既还，王师前进，彼必弃汴而走，河北、京畿、陕右可以尽复，然后分兵濬、滑，经略两河，则刘豫成擒，金人可灭，社稷长久之计，实在此举。帝答曰：中兴之事，一以委卿。
都府议事
王方图大举，会秦桧主和议，忌之，言于上，诏诣都督张浚府议事。浚谓王曰：王德淮西军所服，欲以为都统，而命吕社以督府参谋领之，如何？王曰：德与琼素不相下，一朝揠之，在上则必争。吕尚书不习军旅，恐。不足服众。浚曰：张宣抚如何？王曰：暴而寡谋。浚曰：然则杨沂中耳。王曰：沂中视德等耳，岂能御此军？浚艴然曰：浚固知非太尉不可。王曰：都督以正问，某不敢不尽其愚，岂以得兵为念耶？
贷谍反间
王知刘豫结粘罕而兀术。恶刘豫可以闲而动。会军中得兀术谍者，吏请斩之。王愕然视曰：汝非吾军中人张斌耶？引至私室，责之曰：吾乡者遣汝至齐，约诱致四太子，汝往不复来。吾继遣人问齐，已许我，今各以会合寇江乌名致四太子于清河矣。然汝所持书竟不至，何背我耶？谍冀缓死，即诡服，乃作蜡书，言与伪齐同谋诛兀术事，曰：八月交锋，我穷力相击，彼已不疑，江上之约遂矣。事济，宋、齐为兄弟国。因谓谍者曰：汝罪万死，吾今贷汝。复遣至齐，问举兵期，厚币丁宁，戒勿泄谍。唯唯拜谢而出，径以书示兀术，兀术大惊，驰白其主，遂废豫。王奏：宜乘废豫之际，捣其不备，长驱以取中原。不报。
战郾城
王率大军去蔡而北，分路出战，兀术大惧。会龙虎大王议，以为诸师易与，独王不可当，欲诱致其师，并力一战。王闻之曰：金人技穷矣。乃日出挑战，且骂之。兀术怒，合龙虎大王、盖天大王及韩常兵逼郾城。王遣子云领骑兵直贯其阵，鏖战数十合，贼尸布野。
拐子马
兀术有劲军，皆重铠，贯以韦索，三人为一联，号拐子马，又号铁浮图，堵墙而进，官军不能当也。郾城之战，以万五千骑来，王命步卒以麻札刀入阵，勿仰视，第斩马足，一马仆，二马皆不能行。官军奋击，遂大破之。
遣云援王贵
王谓子云曰：贼屡败，必还攻颖昌，汝宜速援王贵。既而兀术果至，贵将游奕，云将背嵬战于城西，云以骑兵八百，挺前决战，步卒张左右翼继之，杀兀术壻夏金吾。
战卫州
兀术引兵还汴。王使梁兴渡河会太行忠义及两河豪杰，败金人于垣曲，又败于沁水，遂复卫州。
战朱仙镇
王既复卫州，太行绝道，金人复败于宋仙镇。元术遁，还。两河忠义百万，闻王不曰渡河奔命，如恐不及。各持兵仗粮食以徯，父老百姓争挽车牵牛，载糗粮以馈，义军顶香盆迎侯，充满道路。
伪诏班师
秦桧力主和议，欲画淮以北弃之，闻王功将成，大惧，遂讽台臣力请于上，下诏班师。王上疏曰：虏人屡战屡奔，锐气沮丧，天时人事，强弱已见，时不再来，惟陛下图之。桧闻益惧，乃先诏韩世忠、张俊、杨沂中、刘锜各以本军归，而后言王孤军不可留，乞令班师。一曰奉十二金字牌。王嗟愤泣下，东向再拜曰：十年之力，废于一朝。乃自郾城引兵还，民大失望，遮马恸哭。

[book_title]会纂宋岳鄂武穆王精忠录卷之一
宋史本传
岳飞，字鹏举，相州汤阴人。世力农，父和，能节食以济饥者。有耕侵其地，割而与之，贳其财者，不责偿。飞生时，有大禽若鹄，飞鸣室上，因以为名。未弥月，河决内黄，水暴至，母姚拘飞坐瓮中，冲涛及岸，得免。人异之。少负气节，沉厚寡言，家贫力学，尤好左氏春秋、孙吴兵法。生有神力，未冠，挽弓三百斤，弩八石，学射于周同，尽其术，能左右射。同死，朔望设祭于其冢，父义之曰：汝为时用，其徇国死义乎！宣和四年，真定宣抚刘韐募敢战士，飞应募。相有剧贼陶俊、贾进和，飞请百骑灭之，遣卒伪为商入贼境，贼掠以充部伍。飞遣百人伏山下，自领数十骑逼贼垒。贼出战，飞佯北，贼来追之，伏兵起，先所遣卒擒俊及进和以归。康王至相，飞因刘浩见命招贼吉倩，倩以众三百八十人降，补承信郎，以铁骑三百往李固渡尝敌，败之。从浩解东京围，与敌相持于滑南，领百骑习兵河上。敌猝至，飞麾其徒曰：敌虽众，未知吾虚实，当及其未定击之。乃独驰迎敌。有枭将舞刀而前，飞斩之，敌大败。迁秉义郎，隶留守宗泽，战开德、曹州，皆有功。泽大奇之，曰：尔勇智才艺，古良将不能过，然好野战，非万全计。因授以阵图。飞曰：阵而后战，兵法之常，运用之妙，存乎一心。泽是其言。康王即位，飞上书数千言，大略谓：陛下已登大宝，社稷有主，已足伐敌之谋，而勤王之师日集，彼方谓吾素弱，宜乘其怠击之。黄潜善、汪伯彦辈不能承圣意恢复，奏车驾日益南，恐不足系中原之望。臣愿陛下乘敌穴未固，亲率六军北渡，则将士作气，中原可复。书闻，以越职夺官，归诣河北招讨使张所，所待以国士，借补修武郎，充中军统领。所问曰：汝能敌几何？飞曰：勇不足恃，用兵在先定谋。栾枝曳柴以败荆，莫敖采樵以致绞，皆谋定也。所矍然曰：君殆非行伍中人。飞因说之曰：国都汴，恃河北以为固，苟凭据要冲，峙列重镇，一城受围，则诸城或挠或救，金人不能窥河南，而京师根本之地固矣。招抚诚能提兵压境，飞唯命是从。所大喜，借补武经郎。命从王彦渡河，至新乡，金兵盛，彦不敢进，飞独引所部鏖战，夺其纛而舞，诸军争奋，遂援新乡。翌日，战侯兆川，身被十余创，士皆死战，又败之。夜屯石门山下。或传金兵复至，一军皆惊，飞坚卧不动。金兵卒不来，食尽，走彦璧乞粮，彦不许。飞引兵益北，战于太行山，擒金将拓跋耶乌。居数日，复遇敌，飞单骑持丈八铁枪，刺杀黑风大王，敌众败走。飞自知与彦有隙，复归宗泽，为留守，司统制。泽卒，杜充代之。飞居故职。二年，战胙城，又战黑龙潭，皆大捷。从闾勍保护陵寝，大战汜水关，射殪金将，大破其众。驻军竹芦渡，与敌相持，选精锐三百伏前山下，令各以薪刍交缚两束，夜半爇，四端而举之。金人疑援兵至，惊溃。三年，贼黄善、曹成、孔彦舟等合众五十万，薄南薰门。飞所部仅八百，众惧不敌。飞曰：吾为诸君破之。左挟弓，右运予，横冲其阵，贼乱，大败之。又擒贼杜叔五孙海于东明，借补英州刺史。黄善围陈州，飞战于清河，擒其将孙胜、孙清以归，授真刺史。杜充将还建康，飞曰：中原地尺寸不可弃，今一举足，此地非我有，他日欲复取之，非数十万众不可。充不听，遂与俱归。师次铁路步，遇贼张用。至六合，遇李成，与战，皆败之。成遣轻骑劫宪臣犒军银帛，飞进兵掩击之，成奔江西。时命充守建康，金人与成合寇乌江，充闭门不出，飞泣谏，请视师，充竟不出。金人遂由马家渡渡江。充遣飞等迎战，王𤫉先遁，诸将皆溃，独飞力战。会充已降金，诸将多行剽掠，惟飞军秋毫无所犯。兀术趋杭州，飞要击至广德境中，六战皆捷，擒其将王权，俘签军首领四十余，察其可用者，结以恩，遣还，令夜斫营纵火，飞乘乱纵击，大败之。驻军钟村，军无见粮，将士忍饥，不敢扰民。金所籍兵相谓曰：此岳爷爷军，争来降附。
四年，兀术攻常州，宜兴令迎飞移屯。马盗郭吉闻飞来，遁入湖，飞遣王贵、傅庆追破之，又遣辩士马皋、林聚尽降其众。有张威武者不从，飞单骑入其营，斩之。避地者赖以免，图飞像祠之。金人再攻常州，飞四战皆捷，尾袭于镇江东，又捷，战于清水亭，又大捷，横尸十五里。兀术趋建康，飞设伏牛山，待之，夜令百人黑衣，混金营中扰之，金兵惊，自相攻击。兀术次龙湾，飞以骑三百、步兵二千驰至新城，大破之，兀术奔淮西，遂复建康。飞奏：建康为要害之地，宜选兵固守，仍益兵守淮，拱护腹心，帝嘉纳。兀术归，飞邀击于静安，败之。诏讨戚方，飞以三千人营于苦岭，方遁，俄益兵来，飞自领兵千人，战数十合，皆捷。会张俊兵至，方遂降。范宗尹言张俊自浙西来，盛称飞可用，迁通泰镇抚使，兼知泰州。飞辞，乞淮南东路一重难任，使收复本路州郡，乘机渐进，使山东、河北、河东、京畿等路次第而复。会金攻楚，急诏张俊援之。俊辞，乃遣飞行，而命刘光世出兵援飞。飞屯三敦，为楚援。寻抵承州，三战三捷，杀高太保，俘酋长七十余人，光世等皆不敢前。飞师孤力寡，楚遂陷。诏飞还守通、泰。有旨：可守即守，如不可，但于沙洲保护百姓，伺便掩击。飞以泰无险可恃，退保柴墟，战于南霸桥，金大败，渡百姓于沙上。飞以精骑二百殿，金兵不敢近。飞以泰州失守待罪。绍兴元年，张俊请飞同讨李成。时成将马进犯洪州，连营西山。飞曰：贼贪而不虑后，若以骑兵自上流绝生米渡，出其不意，破之必矣。飞请自为先锋。俊大喜。飞重铠跃马，潜出贼右，突其阵，所部从之，进大败，走筠州。飞抵城东，贼出城布阵十五里，飞设伏，以红罗为帜，上剌岳字，选骑二百，随帜而前，贼易其少，薄之，伏发，贼败走。飞使人呼曰：不从贼者坐，吾不汝杀。坐而降者八万余人。进以余卒奔成于南康。飞夜引兵至朱家山，又斩其将赵万。成闻进败，自引兵十余万来，飞与遇于楼子庄，大破成军，追斩进，成走蕲州，降伪齐。张用寇江西，用亦相人，飞以书谕之曰：吾与汝同里，南薰门、铁路步之战，皆汝所悉。今吾在此，欲战则出，不战则降。用得书曰：果吾父也。遂降。江淮平，俊奏战功第一，加神武右军副统制，留洪州弹压盗贼，授亲卫大夫、建州观察使。建寇范汝为陷邵武，江西安抚李回檄飞分兵保建昌军及抚州。飞遣人以岳字帜植城门，贼望见，相戒勿犯。贼党姚达、饶青逼建昌，飞遣王万、徐庆讨擒之。升神武副军都统制。二年，贼曹成拥众十余万，由江西历湖湘，据道、贺二州。命飞权知潭州，兼权荆湖东路安抚都总管，付金字牌、黄旗招成。成闻飞将至，惊曰：岳家军来矣！即分道而遁。飞至茶陵，奉诏招之，成不从。飞奏：比年多命招安，故盗力强则肆暴，力屈则就招，苟不略加剿除，蜂起之众，未可遽殄。许之。飞入贺州境，得成谍者，缚之帐下。飞出帐调兵食，吏曰：粮尽矣，奈何？飞阳曰：姑反茶陵。已而顾谍若失意状，顿足而入，阴令逸之。谍归告成，成大喜，期翌日来追。飞命士蓐食，潜趋绕岭，未明已至太平场，破其砦。成据险拒飞，飞麾兵掩击，贼大溃。成走，据北藏岭、上梧关，遣将迎战，飞不阵而鼓，士争奋，夺二隘，据之。成又自桂岭置砦至北藏岭，连控隘道，亲以众十余万守蓬头岭。飞部才八千，一鼓登岭，破其众。成奔连州。飞谓张宪等曰：成党散去，追而杀之，则胁从者可悯，纵之则复聚为盗。今遣若等诛其酋而抚其众，慎勿妄杀，累主上保民之仁。于是宪自贺、连，徐庆自邵、道，王贵自郴、桂，招降者二万，与飞会连州，进兵追成，成走宣抚司，降。时以盛夏行师瘴地，抚循有方，士无一人死疠者。岭表平，授武安军承宣使，屯江州。甫入境，安抚李回檄飞捕剧贼马友、郝通、刘忠、李通、李宗亮、张式，皆平之。三年春，召赴行在，江西宣谕刘大中奏：飞兵有纪律，人恃以安，今赴行在，恐盗复起，不果行。时虔、吉盗连兵寇掠循、梅、广、惠、英、韶、南雄、南安、建昌、汀、邵武诸郡，帝乃专命飞平之。飞至虔州，固石洞贼彭友悉众至雩都，迎战，跃马驰突，飞麾兵即马上擒之，余酋退保固石洞。洞高峻环水，止一径可入。飞列骑山下，令皆持满，黎明，遣死士疾驰登山，贼众乱，弃山而下，骑兵围之，贼呼丐命。飞令勿杀，受其降，授徐庆等方略，捕诸郡余贼，皆破降之。初以隆祐震惊之故，密旨令飞屠虔城。飞请诛首恶而赦胁从，不许。请至三四，帝乃曲赦，人感其德，绘像祠之。余寇高聚、张成犯袁州，飞遣王贵平之。秋入见，帝手书精忠岳飞字，制旗以赐之。授镇南军承宣使、江南西路沿江制置使，又改神武后军都统制，仍制置使。李山、吴全、吴锡、李横、牛皋皆隶马。伪齐遣李成挟金人入侵，破襄阳、唐、邓、随、郢诸州及信阳军。湖寇杨么亦与伪齐通，欲顺流而下。李成又欲自江西陆行趋两浙，与么会。帝命飞为之备。四年，除兼荆南、鄂、岳州制置使。飞奏：襄阳等六郡为恢复中原基本，今当先取六郡，以除心膂之病。李成远遁，然后加兵湖湘，以殄群盗。帝以谕赵鼎，鼎曰：知上流利害，无如飞者。遂授黄、复州、汉阳军、德安府制置使。飞渡江中流，顾幕属曰：飞不擒贼，不涉此江。抵郢州城下，伪将京超号万人敌，乘城拒飞，飞鼓众而登，超投崖死。复郢州，遣张宪、徐庆复随州。飞趋襄阳，李成迎战，左临襄江。飞笑曰：步兵利险阻，骑兵利平旷，成左列骑江岸，右列步平地，虽众十万，何能为？举鞭指王贵曰：尔以长枪步卒击其骑兵；指牛皋曰：尔以骑兵击其步卒。合战，马应枪而毙，后骑皆拥入江，步卒死者无数。成夜遁，复襄阳。刘豫益成兵屯新野，飞与王万夹击之，连破其众。飞奏：金贼所爱惟子女金帛，志已骄惰，刘豫僭伪，人心终不忘宋。如以精兵二十万，直捣中原，恢复故疆，诚易为力。襄阳、随、郢地皆膏腴，苟行营田，其利为厚。臣候粮足，即过江北，剿戮敌兵。时方重深入之举，而营田之议自是兴矣。进兵邓州，成与金将刘合、孛革列砦拒飞，飞遣王贵、张宪掩击，贼众大溃，刘合、孛堇仅以身免。贼党高仲退保邓城，飞引兵一鼓拔之，擒高仲，复邓州。帝闻之，喜曰：朕素闻岳飞行军有纪律，未知能破敌如此。又复唐州、信阳军，襄汉平。飞辞制置使，乞委重臣经画荆襄，不许。赵鼎奏：湖北鄂、岳最为上流要害，乞令飞屯鄂、岳，不惟江西藉其声势，湖广、江浙亦获安妥。乃以随、郢、唐、邓、信阳并为襄阳府路，隶飞。飞移屯鄂，授清远军节度使、湖北路荆襄潭州制置使，封武昌县开国子。兀术、刘豫合兵围庐州，帝手札命飞解围，提兵趋庐。伪齐巳驱甲骑五千逼城，飞张岳字旗与精忠旗，金兵一战而溃。庐州平。飞奏：襄阳等六郡人户阙牛粮，乞量给官钱，免官私逋负。州县官以招集流亡为殿最。
五年，入觐，封母国夫人，授飞镇宁崇信军节度使、湖北路荆襄潭州制置使，进封武昌郡开国侯。又除荆湖南北、襄阳路制置使、神武后军都统制，命招捕杨公飞。所部皆西北人，不习水战。飞曰：兵何常，顾用之何如耳。先遣使招谕之。贼党黄佐曰：岳节使号令如山，若与之敌，万无生理。不如往降。节使诚信，必善遇我。遂降。飞表授佐武义大夫，单骑按其部，拊佐背曰：子知逆顺者，果能立功，封侯岂足道！欲复遣子至湖中，视其可乘者擒之，可劝者招之，如何？佐感泣，誓以死报。时张浚以都督军事至潭，参政席益与浚语，疑飞玩寇，欲以闻。浚曰：岳侯忠孝人也，兵有深机，胡可易言！益惭而止。黄佐袭周伦砦，杀伦，擒其统制陈贵等。飞上其功，迁武功大夫。统制任士安不禀王𤫉令，军以此无功。飞鞭士安使饵贼曰：三日贼不平，斩汝！士安宣言：岳太尉兵二十万至矣。贼见，止士安军，并力攻之。飞设伏，士安战急，伏四起击贼，贼走。会召浚还防秋，飞袖小图示浚，浚欲俟来年议之。飞曰：已有定画，都督能少留，不八日可破贼。浚曰：何言之易？飞曰：王四厢以王师攻水寇则难，飞以水寇攻水寇则易。水战我短彼长，以所短攻所长，所以难。若因敌将，用敌兵，夺其手足之助，离其腹心之托，使孤立，而后以王师乘之，八日之内，当俘诸酋。浚许之。飞遂如鼎州。黄佐招杨钦来降，飞喜曰：杨钦骁悍，既降贼，腹心溃矣。表授钦武义大夫，礼遇甚厚。乃复遣归湖中。两日，钦说余端、刘诜等降，飞诡骂钦曰：贼不尽降，何来也！杖之，复令入湖。是夜，掩贼营，降其众数万。么负固不服，方浮舟湖中，以轮激水，其行如飞。旁置撞竿官。舟迎之辄碎。飞伐君山木为臣筏，塞诸港汉，又以腐木乱草浮上流而下，择水浅处，遣善骂者挑之，且行且骂。贼怒，来追，则草木壅积，舟轮碍不行。飞亟遣兵击之，贼奔港中，为筏所拒。官军乘筏张牛革以蔽矢石，举巨木撞，其舟尽坏。么投水，牛皋擒斩之。飞入贼垒，余酋惊曰：何神也！俱降。飞亲行诸砦慰抚之，纵老弱归田，藉少壮为军，果八曰而贼平。浚叹曰：岳侯神筭也。初，贼恃其险，曰：欲犯我者，除是飞来。至是人以其言为谶，获贼舟千余。鄂渚水军为沿江之冠。诏兼蕲、黄制置使。飞以目疾，乞辞军事，不许。加检校少保，进封公，还军鄂州，除荆湖南北、襄阳路招讨使。六年，太行山忠义社梁兴等百余人，慕飞义，率众来归。飞入觐，面陈襄阳自收复后，未置监司，州县无以按察。帝从之。以李若虚为京西南路提举兼转运提刑。又令湖北、襄阳府路自知州、通判以下贤否，许飞得自黜陟。张浚至江上，会诸大帅，独称飞与韩世忠可倚大事，命飞屯襄阳，以窥中原，曰：此君素志也。飞移军京西，改武胜定国军节度使，除宣抚副使，置司襄阳。命往武昌调军。居母忧，降制起复。飞扶榇还庐山，连表乞终丧，不许。累诏趋起，乃就军。又命宣抚河东，节制河北路。首遣王贵等攻虢州，下之，获粮十五万石，降其众数万。张浚曰：飞措画甚大，今已至伊、洛，则太行一带山砦必有应者。飞遣杨再兴进兵，至长水县，再战皆捷，中原响应。又遣人焚蔡州粮。九月，刘豫遣子麟、猊分道寇淮西，刘光世欲舍庐州，张俊欲弃盱眙，同奏召飞以兵东下，欲使飞当其锋，而已得退保。张浚谓岳飞一动，则襄、汉何所制，力沮其议。帝虑俊、光世不足任，命飞东下。飞自破曹成、平杨么，凡六年，皆盛夏行师，致目疾，至是甚，闻诏即日启行。未至，麟败，飞奏至，帝语赵鼎曰：刘麟败北不足喜，诸将知尊朝廷为可喜。遂赐札言：敌兵已去淮，卿不须进发，其或襄、邓、陈、蔡，有机可乘，从长措置。飞乃还军。时伪齐屯兵窥唐州，飞遣王贵、董先等攻破之，焚其营，奏图蔡以取中原，不许。飞召贵等还。七年，入见，帝从容问曰：卿得良马否？飞曰：臣有二马，日啖刍豆数斗，饮泉一斛，然非精洁，则不受介胄而驰，初不甚疾，比行百里，始奋迅，自午至酉，犹可二百里，褫鞍甲而不息不汗，若无事然。此其受大而不苟取，力裕而不求逞，致远之材也。不幸相继以死。今所乘者，日不过数升，而秣不择粟，饮不择泉，揽辔未安，踊踊疾驱，甫百里，力竭汗喘，殆欲毙然，此其寡取易盈，好逞易穷，驽钝之材也。帝称善曰：卿今议论极善。进拜太尉，继除宣抚使兼营田大使。从幸建康，以王德、郦琼兵隶飞。诏谕德等曰：听飞号令，如朕亲行。飞数见帝论恢复之略，又手疏言：金人所以立刘豫于江南，盖欲荼毒中原，以中国攻中国，粘罕因得休兵观衅。臣欲陛下假臣月日，便则提兵趋京洛，据河阳、陕府、潼关，以号召五路叛将。叛将既还，遣王师前进，彼必弃汴而走，河北、京畿、陕右可以尽复，然后分兵濬、滑，经略两河。如此，则刘豫成擒。金人可灭，社稷长久之计，实在此举。帝答曰：有臣如此，顾复何忧？进止之机，朕不中制。又召至寝合，命之曰：中兴之事，一以委卿。命节制光州。飞方图大举，会秦桧主和，遂不以德、琼兵隶飞。诏诣都督府，与张浚议事。浚会飞曰：王德淮西军所服，浚欲以为都统，而命吕祉以督府参谋领之，如何？飞曰：德与琼素不相下，一朝揠之，在上则必争，吕尚书不习军旅，恐不足服众。浚曰：张宣抚如何？飞曰：暴而寡谋，尤琼所不服。浚曰：然则杨沂中尔？飞曰：沂中视德等尔，岂能驭此军？浚艴然曰：浚固知非太尉不可。飞曰：都督以正问，飞不敢不尽其愚，岂以得兵为念耶？即日上章，乞解兵柄，终丧服，以张宪摄军事，步归庐母墓侧。浚怒，奏以张宗元为宣抚判官，监其军。帝累诏趋飞还职，飞力辞，诏幕属造庐以死请。凡六曰，飞趋朝待罪，帝慰遣之。宗元还，言：将和士锐，人怀忠孝，皆飞训养所致。帝大悦。飞奏：比者寝合之命，咸谓圣断已坚，何至今尚未决？臣愿提兵进讨，顺天道，因人心，以曲直为老壮，以逆顺为强弱，万全之效可必。又奏：钱塘僻在海隅，非用武地。愿陛下建都上游，用汉光武故事，亲率六军，往来督战，庶将士知圣意所向，人人用命。未报而郦琼叛，浚始悔。飞复奏，愿进屯淮甸，伺便击琼，期于破灭。不许。诏驻师江州，为淮、浙援。飞知刘豫结粘罕，而兀术恶刘豫，可以间而动。会军中得兀术谍者，飞阳责之曰：汝非吾军中人张斌耶？吾向遣汝至齐，约诱至四太子，汝往不复来，吾继遣人问，齐已许我，今冬以会合寇江为名，致四太子于清河，汝所持书竟不至，何背我耶？谍冀缓死，即诡服，乃作蜡书，言与刘豫同谋诛兀术事，因谓谍曰：吾今㒃汝。复遣至齐，问举兵期，刲股纳书，戒勿泄。谍归，以书示兀术，兀术大惊，驰白其主，遂废豫。飞奏：宜乘废豫之际，捣其不备，长驱以取中原。不报。八年，还军鄂州。王庶视师江淮，飞与庶书：今岁若不举兵，当纳节请闲。庶甚壮之。秋，召赴行在，命诣资善堂见皇太子。飞退而喜曰：社稷得人矣，中兴基业，其在是乎！会金遣使将归河南地，飞言：金人不可信，和好不可恃，相臣谋国不臧，恐贻后世讥。桧衔之。九年，以复河南大赦，飞表谢，寓和议不便之意，有唾手燕云，复雠报国之语。授开府仪同三司。飞力辞，谓今日之事，可危而不可安，可忧而不可贺，可训兵饬士，谨备不虞，而不可论功行赏，取笑敌人。三诏不受，帝温言奖谕，乃受。会遣士儴谒诸陵，飞请以轻骑从洒扫，实欲观衅以伐谋。又奏：金人无事请和，此必有肘腋之虞，名以地归我，实寄之也。桧白帝，止其行。十年，金人攻拱、亳，刘锜告急，命飞驰援，飞遣张宪、姚政赴之。帝赐札曰：设施之方，一以委卿，朕不遥度。飞乃遣王贵、牛皋、董先、杨再兴、孟邦杰、李宝等分布经略西京、汝、郑、颖昌、陈、曹、光、蔡诸郡。又命梁兴渡河紏合忠义社，取河东北州县。又遣兵东援刘锜，西援郭浩，自以其军长驱以窥中原。将发，密奏言：先正国本以安人心，然后不常厥居，以示无忘复雠之意。帝得奏。大褒其忠，授少保、河南府路、陕西、河东北路招讨使，寻改河南北诸路招讨使。未几，所遣诸将相继奏捷。大军在颖昌，诸将分道出战，飞自以轻骑驻郾城，兵势甚锐，兀术大惧。会龙虎大王议，以为诸帅易与，独飞不可当，欲诱致其师，并力一战。中外闻之大惧，诏飞审处自固。飞曰：金人技穷矣。乃日出挑战，且骂之。兀术怒，合龙虎大王、盖天大王与韩常之兵逼郾城。飞遣子云领骑兵直贯其阵，戒之曰：不胜，先斩汝！鏖战数十合，贼尸布野。初，兀术有劲军，皆重铠，贯以韦索，三人为联，号拐子马，官军不能当。是役也，以万五千骑来，飞戒步卒以麻札刀入阵，勿仰视，第斫马足。拐子马相连，一马什二马不能行。官军奋击，遂大败之。兀术大恸曰：自海上起兵，皆以此胜，今已矣。兀术益兵来，部将王刚以五十骑觇敌，遇之，奋斩其将。飞时出，视战地，望见黄尘蔽天，自以四十骑突战，败之。方郾城再捷，飞谓云曰：贼屡败，必还攻颖昌，汝宜速援王贵。既而兀术果至，贵将游奕，云将背嵬，战于城西。云以骑兵八百挺前决战，步军张左右翼继之，杀兀术壻夏金吾副统军粘罕索孛堇，兀术遁去。梁兴会太行忠义及两河豪杰等，累战皆捷，中原大震。飞奏：兴等过河，人心愿归朝廷，金兵累败，兀术等皆令老小北去，正中兴之机。飞进军朱仙镇，距汴京四十五里，与兀术对垒而阵，遣骁将以背嵬骑五百奋击，大破之，兀术遁还汴京。飞檄陵台，令行视诸陵葺治之。先是，绍兴五年，飞遣梁兴等布德意，招结两河豪杰，山砦韦铨、孙谋等，敛兵固堡，以待王师。李通、胡清、李宝、李兴、张恩、孙琪等举众来归，金人动息，山川险要，一时皆得其实，尽磁、相、开德、泽、潞、晋、绛、汾、隰之境，皆期日兴兵，与官军会。其所揭旗，以岳为号，父老百姓争挽车牵牛，载糗粮以馈义军，顶盆焚香迎候者，充满道路。自燕以南，金递令不行。兀术欲签军以抗飞，河北无一人从者，乃叹曰：自我起北方以来，未有如今日之挫衄。金帅乌陵思谋素号桀黠，亦不能制其下，但谕之曰：毋轻动，俟岳家军来，即降。金统制王镇、统领崔庆、将官李觊、崔虎、叶旺等皆率所部降，以至禁卫龙虎大王下讫查千户高勇之属，皆密受飞旗牓，自北方来降。金将军韩常欲以五万众内附，飞大喜，语其下曰：直抵黄龙府，与诸君痛饮尔。方指日渡河，而桧欲画淮以北弃之，讽台臣请班师。飞奏：金人锐气沮丧，尽弃辎重，疾走渡河，豪杰向风，士卒用命，时不再来，机难轻失。桧知飞志锐不可回，乃先诏张俊、杨沂中等归，而后言飞孤军不可久留，乞令班师，一日奉十二金字牌。飞愤惋泣下，东向再拜曰：十年之力，废于一朝。飞班师，民遮马恸哭诉曰：我等戴香盆，运粮草以迎官军，金人悉知之。相公去，我辈无噍类矣。飞亦悲泣，取诏示之，曰：吾不得擅留。哭声震野。飞留五日以待，其徙从而南者如市，亟奏以汉上六郡闲田处之。方兀术弃汴去，有书生叩马曰：太子毋走，岳少保且退矣。兀术曰：岳少保以五百骑破五十万，京城日夜望其来，何谓可守？生曰：自古未有权臣在内而大将能立功于外者，岳少保且不免，况欲成功乎？兀术悟，遂留。飞既归，所得州县，旋复失之。飞力请解兵柄，不许。自庐入觐，帝问之，飞拜谢而巳。十一年，谍报金分道渡淮，飞请合诸师之兵破敌。兀术、韩常与龙虎大王疾驱至庐，帝趋飞应援，凡十七札。飞策：金人举国南来，巢穴必虚，若长驱京、洛以捣之，彼必奔命，可坐而敝。时飞方苦寒嗽，力疾而行，又恐帝急于退敌，乃奏：臣如捣虚，势必得利。若以为敌方在近，未暇远图，欲乞亲至蕲、黄，以议攻却。帝得奏，大喜，赐札曰：卿苦寒疾，乃为朕行国耳，忘身谁如卿者？师至庐州，金兵望风而遁。飞还兵于舒以俟命。帝又赐札，以飞小心恭谨，不专进退，为得体。兀术破濠州，张俊驻军黄连镇，不敢进，杨沂中遇伏而败，帝命飞救之。金人闻飞至，又遁。时和议既决，桧患飞异已，乃密奏召三大将论功行赏。韩世忠、张俊已至，飞独后。桧又用参政王次翁计，俟之六七日。既至，授枢密副使，位参知政事上。飞固请还兵柄。五月，诏同俊往楚州措置边防，总韩世忠军，还驻镇江。初，飞在诸将中，年最少，以列校拔起，累立显功。世忠、俊不能平，飞屈已下之。幕中轻锐教飞勿苦降意。金人攻淮西，俊分地也。俊始不敢行，师卒无功。飞闻命即行，遂解庐州围。帝授飞两镇节，俊益耻。杨么平，飞献俊、世忠楼船各一，兵械毕备。世忠大悦，俊反忌之。淮西之役，俊以前途粮乏訹飞，飞不为止。帝赐札褒谕，有曰：转饷艰阻，卿不复顾。俊疑飞漏言还朝，反倡言飞逗遛不进，以乏饷为辞。至视世忠军，俊知世忠忤桧，欲与飞分其背嵬军，飞义不肯，俊大不悦。及同行楚州城，俊欲修城为备，飞曰：当戮力以图恢复，岂可为退保计？俊变色。会世忠军吏景著与总领胡纺言：二枢密若分世忠军，恐至生事。纺上闻之朝，桧捕著，下大理寺，将以扇摇诬世忠。飞驰书告以桧意，世忠见帝自明，俊于是大憾。飞遂倡言：飞议弃山阳，且密以飞报世忠事告桧，桧大怒。初，桧逐赵鼎，飞每对客叹息，又以恢复为已任，不肯附和议。读桧奏至德无常师，主善为师之语，恶其欺罔，恚曰：君臣大伦，根于天性，大臣而忍面谩其主耶？兀术遗桧书曰：汝朝夕以和请，而岳飞方为河北图，必杀飞始可和。桧亦以飞不死，终梗和议，已必及祸，故力谋杀之。以谏议大夫万俟卨与飞有怨，风卨劾飞。又风中丞何铸、侍御史罗汝楫交章弹论，大率谓今春金人攻淮西，飞略至舒、蕲而不进，北与俊按兵淮上，又欲弃山阳而不守。飞累章请罢枢柄，寻还两镇节，充万寿观使，奉朝请。桧志未伸也。又谕张俊令劫王贵，诱王俊，诬告张宪谋还飞兵。桧遣使捕飞父子，证张宪事。使者至，飞笑曰：皇天后土，可表此心。初命何铸鞠之，飞裂裳以背示铸，有尽忠报国四大字，深入肤理。既而阅实，无左验。铸明其无辜，改命万俟卨诬飞与宪书，令虚申探报，以动朝廷。云与宪书，令措置使。飞还军，言其书已焚。飞坐系两月，无可证者。或教卨以台章所指淮西事为言，卨喜白桧，薄录飞家，取当时御札藏之以灭迹。又逼孙革等证飞受诏逗遛，命评事元龟年取行军时日杂定，傅会其狱。岁暮，狱不成，桧手书小纸付狱，即报飞死，时年三十九。云弃市，籍家赀，徙家岭南。幕属于鹏等从坐者六人。初飞在狱，大理寺丞李若朴、何彦猷、大理卿薛仁辅并言飞无罪，卨俱劾去。宗正卿士㒟请以百口保飞，卨亦劾之，窜死建州。布衣刘允升上书讼飞冤，下棘寺狱死。凡傅成其狱者，皆迁转有差。狱之将上也，韩世忠不平，诣桧诘其实。桧曰：飞子云与张宪书，虽不明，其事体，莫须有。世忠曰：莫须有三字，何以服天下？时洪皓在金国中，蜡书驰奏，以为金人所畏服者惟飞，至以父呼之。诸酋闻其死，酌酒相贺。飞至孝，母留河北，遣人求访迎归。母有痼疾，药饵必亲尝。母卒，水浆不入口者三日。家无姫侍，吴玠素服飞，愿与交，欢饰名姝遗之。飞曰：主上宵旰，岂大将安乐时？却不受。玠益敬服。少好饮，帝戒之曰：卿异时到河朔乃可饮。遂绝不饮。帝初为飞营第，飞辞曰：敌未灭，何以家为？或问：天下何时太平？飞曰：文臣不爱钱，武臣不惜死，天下平矣。师每休舍，课将士，注坡跳壕，皆重铠习之。子云常习注坡，马踬，怒而鞭之。卒有取民麻一缕以束刍者，立斩以徇。卒夜宿，民开门愿纳，无敢入者。军号冻死不拆屋，饿死不卤掠。卒有疾，躬为调药。诸将远戍，遣妻问劳其家。死事者哭之，而育其孤，或以子婚其女。凡有颁犒，均给军吏，秋毫不私，善以少击众，欲有所举，尽召诸统制与谋，谋定而后战，故有胜无败。猝遇敌不动，故敌为之语曰：撼山易，撼岳家军难。张俊尝问用兵之术，曰：仁、智、信、勇、严，阙一不可调，军食必蹙额曰：东南民力耗敝极矣。荆湖平，募民营田，又为屯田，岁省漕运之半。帝手书曹操、诸葛亮、羊祜三事赐之。飞跋其后，独指操为奸贼而鄙之，尤桧所恶也。张所死，飞感旧恩，鞠其子宗本，奏以官。李宝自楚来归，韩世忠留之，宝痛哭愿归飞。世忠以书来谂，飞复曰：均为国家，何分彼此？世忠叹服。襄阳之役，诏光世为援。六郡既复，光世始至，飞奏先赏光世军。好贤礼士，博览经史，雅歌投壶，恂恂如书生。每辞官，必曰：将士效力，飞何功之有？然忠愤激烈，议论持正，不挫于人，率以此得祸。桧死，议复飞官。万俟卨谓：金方愿和，一朝录故将，疑天下心，不可。及绍兴末，金益猖獗，太学生程宏图上书讼飞冤，诏飞家自便。初，桧恶岳州同飞姓，改为纯州，至是仍旧。中丞汪澈宣抚荆襄，故部曲合辞讼之，哭声雷震。孝宗诏复飞官，以礼改葬，赐钱百万，求其后，悉官之，建庙于鄂，号忠烈。淳熙六年，谥武穆。嘉定四年，追封鄂王。五子：云、雷、霖、震、霆。云，飞养子。年十二，从张宪战，多得其力，军中呼曰赢官人。飞征伐，未尝不与，数立奇功，飞辄隐之。每战，以手握两铁椎，重八十斤，先诸军登城。攻下随州，又攻破邓州。襄、汉平，功在第一，飞不言。逾年，铨曹辨之，始迁武翼郎。杨公平功亦第一，又不上。张浚廉得其实，曰：岳侯避宠荣，廉则廉矣，未得为公也。奏乞推异数，飞力辞不受。尝以特旨迁三资，飞辞曰：士卒冒矢石，立奇功，始沾一级，男云邃躐崇资，何以服众？累表不受。颖昌大战，无虑十数，出入行阵，体被百余创，甲裳为赤。以功迁忠州防御使，飞又辞。命带御器械，飞又力辞之。终左武大夫、提举醴泉观。死年二十三。孝宗初，与飞同复元官，以礼祔葬，赠安远军承宣使。雷忠训郎、合门祇候，赠武略郎。霖朝散大夫、敷文阁待制，赠太中大夫。初飞下狱，桧令亲党王会搜其家，得御札数箧，束之左藏南库，霖请于孝宗还之。霖子珂，以淮西十五御札辨验汇次，凡出师应援之先后皆可考。嘉定间，为吁天辨诬集五卷、天定录二卷上之。震朝奉大夫、提举江南东路茶盐公事，霆，修武郎、合门祇候。
论曰：西汉而下，若韩、彭、绛、灌之为将，代不乏人，求其文武全器，仁智并施，如宋岳飞者，一代岂多见哉！史称关云长通春秋左氏学，然未尝见其文章。飞北伐，军至汴梁之朱仙镇，有诏班师，飞自为表答诏，忠义之言，流出肺腑，真有诸葛孔明之风，而卒死于秦桧之手。盖飞与桧势不两立，使飞得志，则金雠可复，宋耻可雪，桧得志，则飞有死而已。昔刘宋杀檀道济，道济下狱，瞋目曰：自坏汝万里长城。高宗忍自弃其中原，故忍杀飞。呜呼冤哉！呜呼冤哉！
会纂宋岳鄂武穆王精忠录卷之一

[book_title]会纂宋岳鄂武穆王精忠录卷之二
武穆事实
按此编与本传互有详略，今两存之，以备参考。
宋钦宗皇帝靖康元年丙午，相州汤阴人。岳飞，少负气节，家贫力学，好左氏春秋、孙吴兵法。未冠，能挽弓三百斤，弩八石，善左右射。刘韐宣抚真定，募敢战士，飞与焉，屡擒剧贼。康王至相，飞进见，补承信郎，寻以功迁秉义郎。
高宗建炎元年丁未，秉义郎岳飞犯法，将刑，留守宗泽一见，奇之，曰：此将材也。会金人攻汜水，泽以五百骑授飞，使立功赎罪，飞遂大败金人而还，升飞为统制，谓之曰：尔勇智材艺，虽古良将不能过，然野战非万全计也。因授以阵图。飞曰：阵而后战，兵法之常，运用之妙，存乎一心。泽是其言，飞由此知名。康王即位，上书数千言，以恢复故疆，迎还二圣车驾，罢三州巡幸之诏，乘二圣蒙尘未久，虏穴未固之际，亲率六军北渡，则天威所临，将帅一心，中原之地，指期可复。书奏大忤用事之臣，夺官归田里，诣河北招抚使张所，所待以国士，借补武经郎。
戊申二年，战胙城，又战黑龙潭，皆大捷。从闾勍保护陵寝，大战汜水关，射殪金将。驻军竹芦渡，与虏相持，选精锐三百伏前山下，各以束薪爇火，夜半皆举，虏疑援兵至，惊溃。
巳酉三年，贼首王善、曹成、孔彦舟等合众五十万，薄南薰门外，留守杜充拊飞曰：京师存亡，在此一举。飞左挟弓，右运矛，横冲其阵，贼乱，大败之。又擒贼杜叔五、孙海于东门，借补英州剌史。王善围陈州，飞战于清河，擒其将孙胜、孙清等以归。
庚戌四年，金人攻常州，飞遣部将王贵、傅庆等大破其众，驱其人船辎重以还。仍遣辩士说降群盗马皋、林聚等精锐数千，有张威武者不从，飞单骑入其营斩之，避地者赖以免，相率图飞像以祠之，邑令钱谌为记，以颂其功。金人再攻常州，飞四击皆捷，尾袭于镇江，又战清水亭，金人大败，横尸十五里。兀术趋建康，飞大破之，献俘行在。所上询所俘，得二圣音问，感恸久之。初，叛将戚方掠扈成军，并屠其家。成死，其部曲相率归于飞。上命讨，方寨于苦岭。方时发兵断官桥以自固，飞射矢桥柱，方得矢，大惊，遂遁。命傅庆等追之，不获。俄益兵来，飞自出战，凡十数合，皆胜。方生路垂绝，会张俊师至，乃间道降。俊令方出拜，号泣请命，俊乃为恳免，方再拜谢，立于左。当广德之战也，飞身先士卒，方以手弩射中飞鞍，飞纳矢于箙，曰：他日擒此贼，必令折之以就戮。至是，取矢畀方，方寸折惟谨。飞、俊大笑，方汗慓不敢仰视。于是虏贼扰境者，杀降居多。邵纬上书庙堂，大略云：飞骁武沈毅，恂恂如书生，尝以数十骑乘险却胡虏万军，以八九百人破王善、张用五十万众，威振夷夏，身与下卒同食民间，秋毫无扰。克复建康，夺取咽喉之地，使逆虏扫地而去，江、浙平定，其谁之力？庙堂以其书奏于上。上曰：飞乃杜充爱将，充失臣子之节，而能用岳飞，知人之明也。迁飞武功大夫。飞乞淮南东路招集兵马，乘机渐进，使山东、河北、河东、京畿等路次第而复，庶几以尽臣子之节。报闻。八月，金人攻楚州，飞自宜兴至江阴，竣舟未济，飞闻警，轻骑先入秦州，抵承州，弥月三战，皆大捷，杀其大酋高太保，擒女真、契丹、渤海、汉儿军等送行在。上赐札曰：卿节义忠勇，无愧古人。今方国步艰难，非卿等，朕孰与图？赐金注碗盏，聊以示永怀也。飞又战于南霸塘，金人大败。时粮饷乏绝，飞军刲虏尸以继廪，乃下令渡百姓于阴沙。飞以精兵二百殿，金人望之不敢逼，遂屯江阴。
绍兴元年辛亥，飞至鄱阳，与张俊合兵次洪州，讨李成，诸将莫当其锋。俊大惧，召飞问曰：俊前后数战皆失利，君其计之。飞遂为先锋，身披重铠，跃马以济，众皆骇视以为神。首突贼阵，降其卒五万，追二十五里，杀死者万数。时李成在南康之建昌，飞复夜引兵衔枚至朱家山，偃兵伏帜于茂林待之，一鼓而出，贼众大败，降其卒二万，获马二千匹。成走降伪齐，江淮以平。相州人张用，号张莽荡，勇力绝群，其妻能带甲上马，善敌千人，自号一丈青。以兵五万寇江西。飞往讨，顿兵金牛，以书谕之，用与其妻拜使者曰：果吾父也。遂降。俊奏飞功第一。飞又分兵三千保建昌军，二千保抚州，以洪州邻抚州，建昌邻邵武也。飞使以岳字帜植城门，游骑抄掠者望而相诫，不敢犯，故民不知有盗。寻升神武副军都统制。
壬子二年春正月，诏飞治军整肃，勇于战斗，赐衣甲一千副。曹成拥众十余万，由江西历湖湘，据贺、邵、郴，连。飞付金字牌、黄旗招降。成闻飞将至，惊曰：岳家军来矣。乃分道遁去。飞追至贺州，力战，大破之。成乃自桂岭置寨，绵亘六十余里，道路隘狭。成守蓬岭。时贼众十余万，皆健斗，飞部才八千人，一鼓登岭，大破其众。成奔连州。于是宪自贺、连、庆自邵、道，贵自郴、桂，招降者二万，与飞会连州进讨，成走入邵州。有郝政者，率众走沅州，首被白布，自称为成报雠。已而为张宪所擒。其将杨再兴愿执见飞。飞奇其貌，命解缚曰：吾不杀汝，当以忠义报国。再兴拜谢。后卒死国事，为名将，岭表悉平。时盛夏行烟瘴地，冲冒炎暑，贼兵疫死者相继，而官军独无恙。论者以为飞忠义所致。授中卫大夫、武安军承宣使，制词有许国忠诚，驭众训整，同士卒之甘苦，致纪律以严明之语。
癸丑三年正月，李宗亮、张式夜至筠州，焚毁民居，劫杀甚众。飞遣徐庆、傅庆选军捕灭之。上赐飞金蕉酒器，召赴行在。江西宣谕刘大中奏论：岳飞提兵素有纪律，人恃以安，今将带军兵赴行在，窃恐盗贼无所镇压，复至猖獗。乃不果行。虔、吉二州盗贼群起，如彭友、李动天为之魁，及其次首领号十大王，连兵数十万，置寨五百余所，捍拒官军，分寇循、梅、广、英、惠、韶、南雄、南安、建昌、邵武、汀、潮诸州。上专命飞平之。飞至虔，贼彭友悉其众至，迎战，飞即马上擒之。余党保固石洞，飞遣死士疾驰登山，贼溃皆降。初，帝以隆祐震惊之故，密谕飞屠虔城。飞请诛首恶而赦胁从，诏许。虔人感德，绘像祠之。及入见，帝御书精忠岳飞旗赐之。及赐子云弓箭战袍，授飞镇南军承宣使。制词有千里行师，秋毫无犯；百城安堵，夜犬不惊之语。又诏曰：卿殄寇驭军之略。表见于时，儿童识其姓字，草木闻其威声，仍谕飞于江州、兴国、南康一带驻扎江西诸屯军马，随宜措置。舒、蕲两州，增隶飞节制。伪齐使李成合北虏兵五十万，大举南寇，攻陷襄阳及唐、邓诸州。故镇抚刺使如李横、李道、翟宗、董老等俱失守。伪齐于每郡俱置伪将。又有湖寇杨么舟师与伪齐交结，欲分车船五十艘，攻岳、鄂、汉阳、蕲、黄，顺流而下。李成以兵三万益么，自提十七万由江西陆行趋两浙，与么合。朝廷患之，或问：将何先？飞曰：襄、汉既复，李成丧师而逃，杨么失援矣。
甲寅四年三月，除荆南、鄂、岳州制置使。奏乞复襄阳六郡，以除心膂之病。上以谕近臣赵鼎，鼎曰：知上流利害无如飞者。于是从其请。飞提兵至郢州，渡江中流，顾左右曰：某不擒贼师，不涉此江矣。抵城下，跃马环城，以策指东北敌楼，谓众曰：可贺我也。伪齐守京超乘城拒敌，飞鼓众而登，超投崖而死，杀虏卒，积尸与天王楼俱高。刘楫就缚至前，飞责以大义，南乡斩之，遂复郢州。张宪、徐庆复随州，执伪将王嵩斩之，得士卒五千人。飞领军趋襄阳，李成引军出城迎战，成军败，夜遁，复襄阳府。飞先遣王万提兵驻清水河，两兵夹击，横尸二十余里。飞奏：金人刘豫累年横逆，所爱惟金帛子女，志已骄惰，而人心终不忘宋德。若以精兵二十万，直捣中原，恢复旧疆，诚易为力。襄阳、随、郢地皆膏腴，苟行营田之法，其利甚厚。臣候粮足，即过江北，剿戮番伪。时方重深入之举，而营田之议自是兴矣。秋七月，飞进兵邓州，闻李成与金刘合、孛堇、陕西番伪贼兵会。拒官军，飞遣王贵等各以兵出奇突击，众大溃，降，执番官杨德胜，获兵马万计。刘合、孛堇仅以身免。是月，生擒高仲，遂复邓、唐州。寻又复信阳军，襄阳悉平，川陕贡赋纲马，道路始通。飞辞制置使，乞委任重臣经画荆襄，不许。寻移屯鄂州，封武昌县开国子。制词有曰：身先百战之锋，气盖万夫之敌。慰我后云霓之望，拯斯民涂炭之中。飞时年三十二。自中兴，诸将建节，未有如飞之年少者。九月，兀术、刘豫兵七十余万入寇，飞令备军马于冲要控执之，照应荆襄、武昌一带，仍措置杨么。虏人围庐州，飞展岳字帜、精忠旗示之，虏众不战而溃。飞谓牛皋曰：必追之。皋追三十余里，杀其都统之副，军声大振，庐州遂平。
乙卯五年，招捕杨么。么鼎州钟相余党，自建炎末，相败死，么率余部居湖湘间，聚兵至数万，立相之子仪，谓之钟太子。与么俱僭称王，移文不奉正朔，兵力益强，据龙阳、武陵、沅江、湘阴、安乡、华容诸县，水陆千里，操舫出没，犯岳阳、临湘州县，为患不一。官军陆袭则入湖，水攻则登岸。王𤫉出师，两载不效，贼气愈骄。一时将帅皆谓不可以岁月成功，又甚于边寇。时飞所部皆西北人，不习水战，飞独曰：兵亦何常，惟用之如何耳。乃先遣使招谕，其党黄佐、杨钦皆来降，掩贼营，降其众数万。惟么负固不服，方浮舟湖中，以轮激水，其行如飞，旁置撞竿，官舟迎之辄碎。飞伐君山木为巨筏，塞诸港汊，又以腐水乱草浮上流而下，择水浅处。遣善骂者挑之，且行且骂。贼怒来追，则草木俱壅，舟轮碍不行。飞亟击之，贼奔港中，为筏所拒。官军乘筏张牛革以蔽矢石，举巨木撞贼舟，贼技穷，赴水死者太半。飞入贼垒，余酋惊曰：何神也！俱降。飞亲行诸寨慰抚之，纵老弱归田里。果八日而捷书至潭，张俊叹曰：岳侯殆神算也。即日上其功，赐诏褒谕，有曰：湖湘阻深，奸凶啸聚，曩命往伐，用非其人，遂令孽寇，久稽灵诛。卿勇略冠军，忠义绝伦，肃将王命，谕集长沙。威棱所加，已闻声而震叠；恩信既著，宜传檄而屈降。消时内侮之虞，宣予不杀之武。平积年啸聚之党，于旬朝指顾之间，不烦诛夷，坐获嘉靖，使朕恩威兼畅，厥功茂焉。初，有唐生居鼎州，尝与程昌禹论湖寇之险，云：杨么寨，则虽虎豹不可入也。昌禹曰：然则奈何？唐生作俚语应之曰：除是飞便会入去。至是始验其谶。
丙辰六年，飞奏：襄阳自收复后，未置监司，州县无以按察。上纳之，许飞自择士任之，即赐酒器、金二百两。都督张浚军至江上，会诸大帅，浚于座中独称飞可倚以大事，命飞屯襄阳，以窥中原，谓曰：此事君之素志也。飞奉命，遂移屯京西。除宣抚副使，置司襄阳。制词有曰：洛都甫迩，王气犹在于伊瀍；陵寝具存，庙貌未移于钟虡。所以寓责望之意深矣。飞以宣抚重名，自非廊庙近臣，勋伐高世者，不可委任，上章力辞。上赐诏曰：汉高祖得韩信，斋戒筑墙，拜为大将，举军皆惊，而高帝不以为过。岂非用人杰固自有体耶？卿智勇兼资，忠义尤笃，计无遗策，动必有成，岂止与淮阴侯初遇高帝比哉？夏四月，丁周国夫人姚氏忧，扶榇至庐山，累表乞终丧，不许，诏促起复屯襄汉。八月，遣王贵、郝政、董先攻虢州，歼其守兵，获粮十五万石，降其众数万。遣杨再兴至西京长水县，斩孙都统，擒满在。再战于孙洪涧，破其众二千，复长水县，得粮二万，以给兵民。于是西京险要之地尽复，又得马万匹，刍粟数十万，中原响应。又遣至蔡州，焚贼糗粮。诏褒异之，有曰：进貔虎以凭陵，戮鲸鲵于顷刻。九月，刘豫等合兵七十万犯淮西，诸将大恐。刘光世欲舍庐州，张俊欲弃盱眙，同奏乞召飞以兵东下，独撄其锋，而已得退保，中外大震。都督张浚闻之，以书戒俊曰：刘豫逆兵，若不剿除，何以立国？遂言于上曰：岳飞一动，则襄汉有警，复何所制？力沮其议，光世竟舍庐州，退保采石。上忧之，乃以亲札付浚，犹虑俊与光世不足任，复召飞。初，飞自收曹成、杨么凡六年，皆盛夏行师，为炎瘴所侵，遂成目疾，重以母丧，哭泣大过，及是疾转剧，所居用重帟蔽明，不胜楚痛。然闻诏即行，上遣医官皇甫知常等以驿骑至军疗治。上语赵鼎，喜飞尊朝廷，诵司马光通鉴名分之说以称之，赐札褒异曰：今淮西贼遁，更不须进发，其或襄、邓、陈、蔡有机可乘，即从长措置。飞奉诏还军。时伪齐于何家寨置镇汝军，屯兵聚粮，为窥唐计。飞遣人攻毁之，有伪五大王刘复雄迎敌，王贵、董先遇于大标木，依山而陈，一战俱北，横尸蔽野。俄伪都统薛亨以十万众掠唐、邓来援，贵等严兵待之，既战佯北，亨复来追，先回兵夹击，贼大败，生擒薛亨等，杀获万计，俘献在所，五大王以匹马逃。飞奏乞图蔡，以规取中原。上恐伪齐有重兵继援，不许。贵等已至蔡城，闭拒未下，飞使人迫之，李成率刘复等并力迎击，贼兵尽散，积尸填涧。上闻大悦。十二月，大雪苦寒，召赴在所。
丁巳七年春三月，扈从至建康，诏王德、郦琼曰：听其节制，如朕亲行。时韩世忠、张俊皆久贵立功，而飞少事俊为列将，一朝拔起，爵位与齐，俊深忌之。飞数见上，论恢复之略，以为刘豫者，金人之屏蔽，必先去之，然后可图。因慷慨手疏言：臣自国家变故以来，从陛下于戎伍，实有致身报国、复雠雪耻之心。仗社稷威灵，粗立薄效。陛下录臣微劳，擢自布衣，曾未十年，官至太尉，一介贱微，宠荣超躐，有逾涯分。又蒙益臣军马，使济恢图，臣实何人，敢不报称！臣谓金人立刘豫于河南，盖欲荼毒中原，以中国而攻中国，粘罕因得休兵观衅。望陛下假臣日月，得便提兵，直超京洛，据河阳、陕府、潼关，以号召五路叛将。叛将既还，王师前进，彼必弃汴而走，河北、京畿、陕右可以尽复，然后分兵濬、滑，经略两河，则刘豫成擒，金人可灭。社稷长久之计，实在此举。帝曰：有臣如此，顾复何忧？进止之机，朕不中制。复召至寝合，命曰：中兴之事，一以委卿。飞遂图大举。会秦桧主和议，忌之，言于上，请诏诣都督张浚府议事。言与浚忤，即日上章乞解兵柄，步归庐山，庐于周国夫人墓侧。上诏属吏造庐以死请，俾复其位。飞趋朝待罪，张宗元还，言将和士锐，人怀忠孝，皆飞训养所致。帝大悦。飞奏：比者寝合之命，咸谓圣断已坚，何至今尚未决？臣愿提兵进讨，顺天道，因人心，以曲直为老壮，以逆顺为强弱，万全之效可必。又奏：钱塘僻在海隅，非用武地，愿建都上游，用汉光武故事，亲率六军往来督战，庶将士知圣意所向，人人用命。未报而郦琼叛，浚始悔。飞复奏愿进屯淮甸，伺便击琼，期于破灭。不许。诏驻师江州，为淮、浙援。十月，谍报兀术欲与刘豫分兵自清河来。上令飞激厉将士以备。俄谍者为逻卒所缚，至飞前，吏请斩之。飞愕视曰：汝非吾军中人张斌耶？引至私室，责之曰：吾乡者遣汝至齐，约诱致四太子而共杀之，汝往不复来。吾继遣人问，齐帝已许我今年冬以会合寇江为名，致四太子于清河矣。然汝所持书竟不至，何背我耶？谍冀缓死，即诡服，乃作蜡书，言与伪齐同谋诛兀术事曰：八月交锋，我穷力相击，彼已不疑，江上之约遂矣，事济，宋、齐为兄弟国。因谓谍者曰：汝罪万死，吾今㒃汝。复遣至齐，问举兵期，宜以死报。刲股纳书，厚币丁宁，戒勿泄。谍唯唯，拜谢而出，径以书示兀术。兀术大惊，驰白其主，遂废豫。飞奏：宜乘废豫之际，捣其不备，长驱以取中原。不报。
戊午八年，谍报金人驻兵京师，期以秋冬大举南寇。飞日夜训阅，调军屯守襄汉，召赴行在。金人遣使议和，将归我河南地。飞入对曰：夷狄不可信，和好不可恃，恐相臣谋国不臧，贻后世讥议。上默然，秦桧闻而衔之。时飞得诣资善堂，见孝宗皇帝英明雄伟，退而喜曰：中兴基本，其在是乎！家人问其所以，飞曰：获见圣天子，社稷得人矣。
己未九年春，飞贺赦表谢，寓和议未便之意。有曰：娄钦献言于汉帝，魏绛发策于晋公，皆盟墨未乾，顾口血犹在，俄驱南牧之马，旋兴北伐之师。盖夷虏不情，而犬羊无信，莫守金石之约，难充溪壑之求。图暂安而解倒悬，犹云可也；顾长虑而尊中国，岂其然乎？末曰：臣幸遇明时，获观盛事。身居将间，功无补于涓埃；口诵诏书，面有惭于军旅。尚作聪明而过虑，徒怀犹豫以致疑。谓无事而请和者谋，恐卑词而益币者进。愿定谋于全胜，期收地于两河。唾手燕云，终欲复雠而报国；誓心天地，当令稽首以称藩。十一月，授开府仪同三司，加食邑五百户。又奏：虏情奸诈，窃惟今日之事，可危而不可安，可忧而不可贺，可以训兵饬士，谨备不虞，不可行赏论功，取笑夷狄，事关国政，不容不陈。将来虏寇叛盟，似伤朝廷之体。飞益率士卒，训兵严备，以虞朝夕之警。分遣质信材辩者往伺虏情，且言：虏人以和款我者十余年矣，不悟其奸，受祸至此。今复无事请和，必有肘腋之虞，未能攻犯边境。又刘豫初废，藩篱空虚，故诡为此耳，名以地归我，然实寄之也。疏入，秦桧益怒。
庚申十年，飞遣将分布经略，而自率军长驱以阚中原。将发密奏曰：今欲恢复，必先正国本以安人心，然后不常厥居，以示勿忘复雠之志。因遣兵东援刘琦，西援郭浩。而秦桧力主和议，奏遣司农李若虚谕飞班师。飞奏：金人锐气沮丧，而我豪杰向风，士卒用命，时不再来，机难轻失，不可。飞使郝政败金人于郑州，张宪败金韩常于颖昌及淮安府。
辛酉十一年夏，金人叛盟，犯拱、亳诸州。上大感飞言，赐札命往讨。时遣王贵、牛皋、董先、杨再兴取河东北州县，调兵之日，令各语家人，期以河北平，乃相见。御札报曰：卿气吞强虏，壮自比于嫖姚；志清中原，誓有同于祖逖。第惟同时并拜，二三大帅，皆以次受命，卿欲终辞，异乎蘧伯玉之用心也。寻改河南北诸路招讨使。未几以遣，诸将皆相继奏功。飞率大军去蔡而北，分路出战。兀术大惧，会诸帅并力一战，飞闻之曰：金人技穷矣。乃日出挑战，且骂之。兀术怒，合龙虎大王及韩常兵逼郾城。飞遣子云领骑兵直贯其阵，谓之曰：不胜，先斩汝！云与金人大战，凡数十合，金尸布野。兀术以拐子马万五千来，凡三人为一联，皆重铠，贯以韦索，又号铁浮图，堵墙而进，官军不能当，其战屡胜。诸将惧，飞命步卒以麻札刀入阵，勿仰视，第斩马足，一马仆，二马皆不能行。官军夺击，遂大破之。兀术大恸曰：自海上起兵，皆以此胜，今已矣。因复益兵而前，飞自以四十骑突战，败之。兀术既败于郾城，愤甚，合师十二万次于临颖。杨再兴以三百骑遇之于小商桥，与之战，杀二千余人，及万户撒八孛堇，千户百人，长毛毛可百余人，再兴死之，获其尸，焚焉，得箭镞二升。飞痛惜之。张宪继至，复战，兀术夜遁，追奔十五里，中原大振。飞与子云曰：贼屡败，必还攻颖昌，汝宜速援王贵。既而兀术果至，贵将游奕，云将背嵬战于城西，云以骑兵八百挺前决战，步卒张左右翼继之，杀兀术壻夏金吾。兀术引兵还汴。飞使梁兴渡河，会太行忠义及两河豪杰，败金人于垣曲，又败于沁水，遂复卫州。太行道绝，金人复败于朱仙镇，兀术走还汴。飞欲乘时讨灭，秦桧沮之，兀术复聚兵来，飞遣骁将以背嵬骑五百大破之，兀术奔。两河忠义百万闻飞不日渡河，奔命如恐不及，各持兵仗粮米以徯。父老百姓争挽车牵牛，载糗粮以馈，义军顶香盆迎候，充满道路。自燕以南，金人号令不行，欲复签军以抗飞，河北诸郡无一人应者，乃叹曰：自我起北方来，未有如今日之挫衄。金将乌陵思谋素骁勇桀黠，亦不能制其下，但谕之曰：毋轻动，俟岳家军来，即降。金将王镇、崔庆、李觊、崔虎、华旺等皆率所部降飞，龙虎大王下忔查等亦密受飞旗榜，自其国来降。金将韩常亦欲以众五万内附。飞大喜，语其下曰：直抵黄龙府，与诸君痛饮尔。方指日渡河，而秦桧力主和议，欲画淮以北弃之，闻飞功将成，大惧，遂讽台臣力请于上，下诏班师。飞上疏曰：虏人巢穴，尽聚东京，屡战屡奔，锐气沮丧，尽弃辎重，疾走渡河，天时人事，强弱已见，时不再来，惟陛下图之。桧闻益惧，乃先诏韩世忠、张俊、杨沂中、刘锜各以本军归，而后言于上，以飞孤军不可留，乞姑令班师。飞嗟愤泣下，东向再拜曰：臣十年之力，废于一朝。乃自郾城引兵还，民大失望，遮马恸哭，诉曰：我等顶香盆、运粮草以迎官军，虏悉知之。今相公去，我辈无噍类矣。飞亦立马悲咺，命取诏示之，曰：吾不得擅留。哭声震野。至蔡，有进士数百辈及僧道父老坌集于庭，相帅叩头曰：某等沦陷腥膻，将逾一纪，伏闻宣相整军，志在恢复，某等跂望车马之音，以日为岁。今先声所至，故疆渐复，丑虏鸟奔，民方室家胥庆，以谓幸脱左衽。忽闻宣相班师，纵不以中原赤子为心，其忍弃垂成之功乎？飞谢曰：今日之事，岂予所欲哉！命出诏书置几上，进士等视之，皆大哭。飞不得已，奏乞汉上六郡闲田，留五日，以待民徙，从而南者如市。初，兀术败于朱仙镇，欲弃汴而去。有书生叩马谏曰：太子毋走，今岳少保兵且退矣。自古未有权臣在内而大将能立功于外者，岳少保祸且不免，况欲成功乎？兀术悟，遂留不去。及飞还，兀术遣兵追之，不及，而河南新复府州皆复为金有。飞至鄂，悒郁不自得，已而入觐，帝问之，飞拜谢而已。议者谓使飞乘是机以往，恢复中原，犹反掌耳。一篑亏成，万古遗恨。飞力请解兵柄，上不许。
壬戌十二年春正月，兀术韩常以重兵陷寿春府，与龙虎大王先驱渡淮，驻庐州。飞帅师往讨，兀术望风邃遁，用郦琼计，复窥濠州。飞不俟诏，麾兵救之。虏闻飞至，又遁，夜逾淮。既而秦桧竟欲就和议，患诸将不同，已用范同策，召三将论功行赏。飞至行在，授枢密副使，加食邑七百户，特旨位在参知政事上。先是，飞少俊等十余岁，事俊甚勤。俊既叨飞功，得逭其责，甚德飞，且服其忠略，屡称荐于上。其后二三年，飞功大著，擢以不次之位，俊颇不平。四年，虏犯淮西，俊分地也，宰臣赵鼎欲责而遣之，请诛俊以警不用命者。既又无功还。飞渡江，一战大捷，解庐州围。上奇其功，畀以镇宁、崇信两镇之节。俊益耻愤，见于辞色，飞益屈已下之，数以卑词致书于俊。俊横逆自若，常憾其轧已。是岁，淮西之役，飞闻命即行，途中得俊咨目，甚言前途乏粮，飞不复问，鼓行而进。上赐札曰：闻卿往庐州，遵陆勤劳，转饷艰阻，卿不复顾问，必遄其行。非一意许国，谁肯如此？俊闻之，疑飞泄言于上，归则倡言于朝，谓飞以乏粮为辞，逗遛不进。或劝飞与俊廷辨，飞固无愧，不辨。俊知韩世忠屡抗论和议，忤桧意，欲与飞分其背嵬军，飞义不肯，俊弗悦。又欲修楚州城为备，飞曰：当戮力以图恢复，岂可为退保计？俊变色。会世忠军吏耿著与总领胡纺言：二枢密若分世忠军，恐至生事。纺上闻之朝，桧捕著下大理，将以扇摇诬世忠。飞驰书告以桧意，世忠见帝自明，俊于是大憾飞，遂倡言飞议弃山阳，且密以飞报世忠事告桧，桧大怒。先是飞以恢复为己任，不肯附和议。尝读桧奏至德无常师，主善为师之语，曰：君臣大伦，根于天性，大臣而忍面欺其主耶？兀术遗桧书曰：汝朝夕以和请，而岳飞方为河北图，必杀飞，庶可和。桧亦谓飞不死，终梗和议，己必及祸，遂欲杀飞。飞亦自知不为桧、俊所容，屡请解兵避之，不许。改万寿观使。桧日召俊谋，密诱飞之部曲能告飞事者，优以重赏，卒无应者。俊闻飞尝欲斩都统制王贵，又尝杖之，乃诱贵告飞，贵不肯曰：为大将，宁免以赏罚用人？苟以为怨，将不胜其怨矣。俊因劫以私事，贵惧而从之。桧又闻飞统制王俊善告讦，号雕儿，以奸贪，屡为张宪所抑，使人谕王俊，即许诺。于是桧、俊谋，以张宪、王贵、王俊皆飞之部将，使其徒自攻发，因以及飞父子。庶上不疑。俊时在镇江，乃自为状付王俊，妄言副都统制张宪谋据襄阳，还飞兵柄，令告王贵，执宪赴镇江行枢密府鞫之。宪未至，俊预为狱待之。属吏王应求白俊，以为密院无推勘法。俊不听，亲行鞠炼，使宪自诬，谓得飞子云手书，命宪营还兵，计宪被掠无完肤，竟不伏。俊手自具狱，以狱之成告桧，械宪至行在，下大理寺狱。桧奏召飞父子证宪事，帝曰：刑所以止乱，勿妄追证，动摇人心。桧矫诏遣使召飞父子。使至，飞笑曰：皇天后土，可表此心。遂与云就大理狱。桧命中丞何铸、大理卿周三畏鞠之，引飞至庭，诘其反状，飞裂裳以背示铸，有旧涅尽忠报国四大字，深入肤理。铸察其冤，白于桧。桧曰：此上意也。铸曰：铸岂区区为一岳飞者？强敌未灭，无故戮一大将，失士卒心，非社稷长计。桧语塞，乃改命谏议大夫万俟卨，卨素与飞有隙，遂诬飞命于鹏、孙革致书张宪、王贵，虚申探报，以动朝廷。云与宪书，令措置使飞还军，且言其书已焚，飞坐系两月，无可证者。或教卨以台章所指淮西逗遛事为言。卨喜白桧，薄录飞家，以所赐御札与往来道途日月皆可考，乃取之藏南库，欲灭迹。卨又逼于鹏等证飞受诏逗遛，命评事元龟年取行军时日杂定之，傅会其狱。大理卿薛仁辅、寺丞李若扑、何彦猷皆言飞无辜。宗正卿士㒟请以百口保飞。无他，且曰：中原未靖，祸及忠义，是忘二圣不欲复中原也。皆不听。韩世忠不平，诣桧诘其实。桧曰：飞子云与张宪书，虽不明，其事体莫须有。世忠曰：莫须有三字，何以服天下？会岁暮，竟不成。桧一日自都堂出，径入小合，危坐终日。已而食柑，以爪画其皮几尽。良久，手书小纸，令老吏付狱中，遂报飞死矣。盖十二月二十九日也，年三十有九。其具狱，但称以众证结案，而飞竟无服辞云，云与张宪皆弃市。于鹏等从坐者六人，籍飞家赀，徙之岭南。于是薛仁辅、李若扑、何彦猷皆被黜。布衣刘允升上书讼飞冤，下大理狱死，凡傅成其狱者，皆进秩。洪皓在金，以蜡书奏言金人所畏伏者惟飞，至以父呼之。及闻其死，诸酋酌酒相贺云：和议自此坚矣。飞事亲孝，立志慷慨，以必取中原、灭雠虏、还二圣为念。自奉甚薄，少饮酒，至数斗不乱。帝尝戒之曰：卿异时到河朔乃可饮。遂绝不饮。家无姫侍，吴玠素服飞，愿与交驩，乃饰名姝遗之。飞曰：主上宵旰，岂大将宴安取乐时耶？却不受。玠益敬服。帝尝欲为飞营第，飞辞曰：金虏未灭，何以家为？或问：天下何时太平？飞曰：文官不爱钱，武官不惜死，天下太平矣。卒有取民麻一缕以束刍者，立斩以徇。卒夜宿，民开门愿纳，无敢入者。军号冻死不拆屋，饿死不卤掠。卒有疾，飞躬为调药。诸将远戍，飞遣妻问劳，其家死事者，哭之而育其孤，或以子婿其女，凡有颁犒，均给军吏，秋毫不私。善以少击众，有所举，尽召诸统制与谋，谋定而后战，故有胜无败。猝遇敌不动，故敌为之语曰：撼山易，撼岳家军难。张俊常问用兵之术，飞曰：仁信智勇严，缺一不可。飞好贤礼士，博览经史，雅歌投壶，恂恂如书生。每辞官，必曰：将士效力，飞何功之有？然忠愤激烈，议论持正，不挫于人，卒以此得祸。盖飞与桧势不并存者也。
武穆御军六术
一曰重搜选。贵精不贵多，背嵬所向，一皆当百。上初以韩京、吴锡二军付飞，皆不习战斗，且多老弱，飞择其可用者不满千人，余皆罢归，不数月，遂为精卒。
二曰谨训习。止兵休舍，辄课其艺，暇日尤详，至过门不入，视无事时如有事时，如注坡、跳壕等艺，皆被重铠，精熟安习，人望之以为神。
三曰公赏罚。待千万人如待一人。张宪之部卒郭进有功，顿解金束带及银器以赏其子。云尝以重铠习注坡，马踬而踣，飞怒曰：前驱大敌，亦如是耶？遽命斩之。诸将恳求，犹杖之百，乃释之。
四曰明号令。授兵指画，约束明简，使人易从，违者必罚。
五曰严纪律。行师用众，秋毫不犯。有践民稼、伤农功、市物售直不如民欲之类，其死不贰。卒有取麻一缕以束刍者，诘其所自得，立斩之。
六曰同甘苦。待人以恩，常与士卒同食，樽酒脔肉，必均及其下。酒少不能遍，则益之以水，人受一啜。民见他将兵遁亡灭形，惟岳家军过，则相帅共观，举手加额，感慕至泣。
武穆诸子
云年十二，从张宪战，宪得其力，大捷，号曰赢官人，军中皆呼焉。飞征伐未尝不与。京西之役，手握两铁锤，重八十斤，先诸军登城，攻下邓州，又攻破随州。颖昌之役，大战无虑十数合，出入虏阵，甲裳为赤，体被百余创。然每战捷，飞独不上，故其功多不闻。历任飞机幕、带御器械、提举醴泉观，官至左武大夫、忠州防御使。死之日，年二十三，赠安远军承宣使。
雷故任忠训郎、合门祇候，赠武略郎。
霖故任朝请大夫、敷文阁待制，致仕赠太中大夫。
震故任朝奉大夫、提举江南东路常平茶盐公事。
霆故名霭，孝宗皇帝改赐今名，任修武郎、合门祇候。
吕东莱先生评曰：飞之死，尤不厌众心。飞忠孝出于天性，自结发从戎，凡历数百战，内平剧贼，外抗强胡，其用兵也，尤善以寡胜众。其从杜充也，以百人破群盗五十万众于南薰门外。其破曹成也，以八千人破其十万众于桂岭。其战兀术也，于颖昌则以背嵬八百，于朱仙镇则以背嵬五百，皆破其众十余万。虏人所畏服，不敢以名称，至以父呼之。自兀术有必杀飞而后可和之言，桧之心与虏合，而张俊之心又与桧合，媒孽横生，不置之死地，不止莫须有三字以傅会，欲加之罪，其无辞乎？千载而下，每念岳武穆之冤，直欲吁天而无从也。
会纂宋岳鄂武穆王精忠录卷之二

[book_title]会纂宋岳鄂武穆王精忠录卷之三
武穆著述
靖康初，二圣蒙尘，中原之地多为金人所据。武穆王岳飞，以忠义自许，屡见于词翰之间，惜乎未遂恢复，而卒为权奸所诬。使人千载之下，三复其词，未尝不击节叹恨。因采其著述之大者，与其孙珂所为诗，叙录于篇。
御书屯田三事跋
臣闻先正司马光有言：德胜才，谓之君子，才胜德，谓之小人。论人者，能审于才德之分，则无失人矣。曹操募百姓屯田许下，所在积粟，诸葛亮分兵屯田，而百姓安堵。羊祜怀远近，得江汉之心，亦以垦田获利。若三子者，知重本务农，使兵无艰食，其谋猷术略，皆不在人下，才有足称者。然操酷虐变诈，揽申、商之法术，虽号超世之杰，岂正直中和者所为乎？许劭谓清平之奸贼，乱世之英雄，其德有贬云。亮开诚心，布公道，邦域之内畏而爱之。祜增修德言，以怀柔初附，则德过于操远矣。观亮素志，欲龙骧虎视，包括四海，以兴汉室，天不假以年，遽有渭南之恨。祜辅晋武，慨然有并吞之心，后平吴，身不及见。二子有意于功名，而志弗克伸，惜哉！臣庸德薄才，诚不敢妄论古人。伏蒙陛下亲洒宸翰，铺述二三子屯田足食之事，俯以赐臣，臣敢不策驽砺钝，仰副圣意万一。夫服田力穑，乃亦有秋，农夫职尔，用屯田以足兵食，诚不为难。臣不揆，愿迟之岁月，敢以奉诏。要使忠信以进德，不为君子之弃，则臣将勉其以不逮焉。若夫鞭挞四夷，尊强中国，扶宗社于再安，辅明天子，以享万世无疆之休。臣窃有区区之志，不知得伸欤否也。绍兴十年正月初一日，武胜定国军节度使、开府仪同三司、湖北京西路宣抚使兼营田大使、武昌郡开国公、食邑四千户，实封一千七百户臣岳飞谨书。
奉诏移伪齐檄
契勘伪齐僭号，窃据汴都，旧忝台臣，累蒙任使，是宜执节效死，图报国恩。乃敢背弃君父，无天而行。以祖宗涵养之泽，翻为仇怨，率华夏礼义之俗，甘事腥膻，紫色余分，拟乱正统，想其面目，何以临人？方且妄图襄、汉之行，欲窥川、蜀之路，专犯不韪，自速诛夷。我国家厄运已销，中兴在即，天时既顺，人意悉谐，所在皆贾勇之夫，思共快不平之忿。今王师已尽压淮泗，东过海沂，驲骑交驰，羽檄叠至，故我得兼收南阳智谋之士，提大河忠孝之人，仗义以行，乘时而动。金洋之兵出其西，荆湖之师继其后，虽同心一德，足以吞彼国之枭群，然三令五申，岂忍残吾宋之赤子尔。应陷没州县官吏兵民等，元非本意，谅皆胁从，屈于贼威，归逃无路。我今奉辞伐罪，拯溺苏枯，惟务安集，秋毫无犯。傥能开门纳款，肉𥘵迎降，或愿倒戈以前驱，或列壶浆而在道，自应悉仍旧贯，不改职业，尽除戎索，咸用汉条。如或执迷不悟，甘为叛人，嗾桀犬以吠尧，詈猎师以哭虎，议当躬行天罚，玉石俱焚，祸并宗亲，辱及父祖，挂今日之逆党，遗千载之恶名。顺逆二途，蚤宜择处。兵戈既逼，虽悔何追。谨连黄榜在前，各令知悉。
五岳祠盟记
自中原板荡，夷狄交侵，余发愤河朔，起自相台。总发从军，历二百余战，虽未能远入夷荒，洗荡巢穴，亦且快国雠之万一。今又提一旅孤军，振起宜兴、建康之城，一鼓败虏，恨未能使匹马不回耳。故且养兵休卒，蓄锐待敌，嗣当激厉士卒，功期再战，北逾沙漠，蹀血虏廷，尽屠夷种，迎二圣归京阙、取故地、上版图，朝廷无虞，主上奠枕，余之愿也，河朔岳飞题。
广德军金沙寺璧题记
余驻大兵宜兴，沿干王事，过此陪僧僚谒金仙，徘徊暂憩，遂拥铁骑千余，长驱而往。然俟立奇功、殄丑虏、复三关、迎二圣，使宋朝再振，中国安强，他时过此，得勒金石，不胜快哉！建炎四年四月十二日，河朔岳飞题。
东松寺题记
余自江阴军提兵起发，前赴饶郡，与张招讨会合，崎岖山路，殆及千里。过祈门西，约一舍余，当途有庵一所，问其僧曰东松。遂邀后军王团练并幕属随嬉焉。观其基址，乃凿山开地，创立庙庑。三山环耸，势凌碧落，万木森郁，密掩烟甍，胜景潇洒，实为可爱。所恨不能款曲，进程遄速，俟他日殄灭盗贼，凯旋回归，复得至此，即当酬结善缘，以慰庵僧。绍兴改元仲春十有四日，河朔岳飞题。
永州祈阳县大营驿题记
权湖南帅岳飞，被旨讨贼曹成，自桂岭平荡巢穴，二广、湖湘悉皆安妥。痛念二圣远狩沙漠，天下靡宁，誓竭忠孝，赖社稷威灵，君相贤圣，他日扫清胡虏，复归故国，迎两宫还朝，宽天子宵肝之忧，此所志也。顾蜂蚁之群，岂足为功？过此因留于壁。绍兴二年七月初七日。
律诗
题翠岩寺
秋风江上驻王师，暂向云山蹑翠微。
忠义必期清塞水，功名直欲镇边圻。
山林啸聚何劳取，沙漠群凶定破机。
行复三关迎二圣，金酋席卷尽擒归。
寄浮屠慧海
湓浦庐山几度秋，长江万折向东流。
男儿立志扶王室，圣主专师灭虏酋。
功业要刊燕石上，归休终伴赤松游。
丁宁寄语东林老，莲社从今著力修。
送紫岩张先生北伐
号令风霆迅，天声动北陬。
长驱渡河洛，直捣向燕幽。
马蹀阏氏血，旗枭可汗头。
归来报明主，恢复旧神州。
词
满江红
怒发冲冠，凭栏处，萧萧雨歇。抬望眼，仰天长啸，壮怀激烈。三十功名尘与土，八千里路云和月。莫等闲！白了少年头，空悲切。
靖康耻，犹未雪，臣子恨，何时灭？驾长车，踏破贺兰山缺。壮志饥餐胡虏肉，笑谈渴饮匈奴血。待从头，收拾旧山河，朝天阙。
小重山
昨夜寒蛩不住鸣，惊回千里梦，已三更。起来独自绕阶行。人悄悄，帘外月笼明。
白首为功名，旧山松竹老。阻归程，欲将心事付瑶琴。知音少，弦断有谁听？
岳珂经进百韵诗
臣一介孱庸，滥饕世禄，每念沉冤未雪，直笔久污，一意纂修，五年勤瘁，上干宸览，误简渊衷，万死尚宽，九殒莫报。今因追感先臣飞事，辄赋百韵诗一篇，缮写躬诣天庭投进。伏望圣慈，特赐睿察，昭白而施行之。干冒天威，臣下情无任惶惧震越屏营之至。
永祐当临御，重熙极泰亨。
物穷隍土复，地大孽牙萌。
蠢尔戎真裔，违吾海上盟。
腥膻盘九土，氛雾塞三精。
于赫中兴主，初专九伯征。
赤符观炳炳，喜兆得庚庚。
四七膺休运，三千协一诚。
乾坤恢辟阖，日月洗明清。
天授睢坛策，风兴渭水英。
维时臣大父，韬迹圣廛氓。
宝匣鸣长剑，雄冠彯曼缨。
衣裘供羿射，灯火近韩檠。
圣世方求骏，明神岂舍骍。
始从鱼钥守，小析羽林兵。
尝虏无车乘，麾军不鼓钲。
薰门摧彦政，汜水从闾勍。
驿召班龙节，犀军下雀桁。
王师俱蓄缩，胡骑愈纵横。
马渡朝迎敌，钟山夜驻营。
狂澜身砥柱，大厦手支撑。
虏熖犹繁炽，吴都忽震惊。
东巡传警跸，右袒半公卿。
愤起宜兴旅，追收建邺城。
大江谁饮马，五岳更刑牲。
一荡西江李，重歼固石彭。
利兵驱虎豹，杰观筑鲵鲸。
玉帐旋平广，铜符遂帅荆。
皇灵期濯濯，王事分傍傍。
沙漠逋封豕，山林息聚虻。
神州宜亟复，六郡乃先争。
桀犬徒凭垒，苖民敢抗衡？
锐师掀狡窟，高堞覆坚棚。
鼎澧兵方进，湖湘寇辄平。
几年凶祸结，八日骏功成。
叛将因资用，降人岂畏坑。
开疆下商虢，结约到磁洛。
谋帅难张俊，还兵虑郦琼。
但虞遗后患，初匪厌纷更。
沔鄂重归镇，齐刘尚据京。
且羞离楚馔，未用渡河罂。
细柳千屯灶，柔桑万瓦甍。
流民俱授亩，战士亦从耕。
夫浍萦如带，原田画若枰。
连云登美稼，浙玉饭香粳。
刍挽从今省，兵储亦顿赢。
吏贪无鼠硕，民佚异鲂赪。
姑定鸿沟约，交驰绝域伻。
邻欢新玉帛，宴衎乐簧笙。
未几边摇草，恶知野食苹。
礼容方济济，革乘忽軿軿。
睿断昭雄赳，天威震隐谹。
六师纷雾集，四校盛雷轰。
戎驾爰方启，神锋莫敢撄。
童髫欣再见，父老喜前迎。
义气通诸夏，讴声沸八纮。
官兵飏隼鸷，胡穴泣鼯猩。
跬步临京阙，朝衣诣寝楹。
晋军传鹤唳，楚幕听乌鸣。
机会乘今日，雌雄决此行。
幸成十载绩，归捧万年觥。
何事东来诏，遄追北指旌。
抚膺皆壮士，牵袂有啼婴。
嶪岌登枢极，雍容俨佩珩。
身虽处廊庙，志则在幽并。
岂意中原略，深违时相情。
和戎徒效敬，投几不闻䓨。
正尔先鞭着，居然谤箧盈。
凶威摇吏椟，风旨动台评。
枭虺饥吞噬，鹰獒乐使令。
众髽常忌冠，同浴不讥程。
远虑为徼福，先驱谓缓程。
一言鸣仗马，千丈下乔莺。
盍考谢赦表，兼观赐札抨。
许身无少愧，忧国甚于醒。
彼谮宜投虎，能言不离鹦。
鸟翾身蚤箙，兔健足先烹。
有客悲用道，何人归鲁祊。
同时惟功齿，来者但惩羹。
长夜何时朝，沉阴几日晴。
是非从久定，祸否待终倾。
先帝资神武，深仇怆父兄。
每怀得颇牧，胡忍弃韩黥。
哲鉴何尝惑，孤忠果渐明。
岳阳还旧号，岭表返诸惸。
故垒营新祀，畿封辟赐茔。
用心传舜子，述事广文声。
甘雨兴余槁，青天豁久盲。
先臣死不朽，圣德浩难名。
陛下今汤禹，王臣昔散闳。
令图天广大，盛烈日铿鍧。
心术参尧运，规模绍汉宏。
遗形高阁绘，良股盛朝赓。
故将幸非远，微臣矧敢轻。
传讹稽史谬，败俗订言詝。
日系无虚笔，云章有满籯。
竹书皆历历，玉训尚铿铿。
愿辍清朝暇，叨承一夜呈。
作诗哀寺孟，览奏念缇萦。
恩锡茅封宠，光昭衮字荣。
誓怀如皎日，忠报毕余生。
岳珂 吁天辨诬通叙
王奋自单平，宣政之间，已著功于河朔。高宗皇帝受密诏开霸府，而王首被识擢，盖自是而历位孤卿，专制闻外，未尝有蚍蜉蚁子之援，独以孤忠结知明主，自信不疑，勋名既高，谗惎横出，而王之迹始危矣。是时，城狐负恃，势可炙手，天下之士，莫敢一撄其锋，而王之加罪也，何铸、薛仁辅以不愿推鞫而逐，李君朴、何彦猷以辨其非辜而罢，士㒟以百口保任而幽之闽，韩世忠以莫须有三字何以服天下为问而夺之柄。最后而刘允升以布衣扣阍而坐极典矣。一时附会之徒，如万俟卨则以愿备鍜炼，自谏议而得中丞，王俊则以希旨诬告，自遥防而得廉车。姚政、庞荣、傅选之流，亦以阿附而并沐絫迁之宠矣。王薨之后，复有程宏图者，大书直指，以明王之冤。幸以大明当天，宏图之言适合圣意，宏图盖未敢逆为此望也。然则是理之在人心，盖如何哉？绍兴更化，逐谗党，复纯州，还诸孤之在岭峤者，重以念王不忘之德意属之。孝宗皇帝嗣位之初，首加昭雪，既复其官爵，又锡之蒙地，疏以宠命而禄其孙子，予以缗钱而恤其家族，给以元业而使之不糊口于四方，旌以庙貌，而俾有以慰部曲三军之心。日月照临，下烛幽隐，雨露沾溉，徧及死生，圣恩洋洋，夐出史牒。盖自汉、魏以来，功臣被诬，诞谩无实，未有如王之抑。及其昭雪之际，眷渥有加，亦未有如王之荣者也。而其所以为冤者，不容不辨。盖王之祸端造乎张俊，而秦桧者实成之。俊之怨王，不一也，而大者有三焉。淮西俊之分地，赵鼎命之，㤼敌不行，迨王一战而捷，俊则耻之。一也。视韩世忠军，俊迎桧意，欲分其背嵬，王执义不可。比行楚州城，俊欲兴版筑，王又曰：吾曹当戮力图克复，岂可为退保计耶？俊则怒之，二也。强虏大寇，俊等不能制，而王谈笑取之，主上眷宠加厚，逾于诸将，王于俊为后辈，不数十年，爵位相捊，俊则嫉之，三也。桧之怨王，尤不一也，而大者亦有三焉：全家南还，已莫揜于挞辣纵归之迹；草檄辱国，复汗腼于室橪寄声之问。以至二策之合，不得辄易大臣之盟。桧之和虏如此，则主和之际，岂容有异议？然王一则曰恢复，二则曰恢复，犯其所甚讳。一也。昔王之诸孙名甫者守鄞，会稽文惠王史浩谓之曰：方代邸侍燕闲，尝一及时事，桧怒，辄损一月之捧。赵鼎以资善之议忤桧，卒以贬死，其谋危国本之意，非一日矣。然王首进建储之议，犯其所不欲。二也。韩世忠谋劫使者败和议，得罪于桧，桧命王使山阳，以裙摭世忠军事，且戒令备反侧，托以上意。王曰：主上幸以世忠升宥府，楚之军则朝廷军也，公相命某以自卫，果何为者？若使某桾摭同刊之私，尤非所望于公相者。及兴耿著狱，将究分军之说，连及世忠。王叹曰：某与世忠同王事，而使之不辜被罪，吾为负世忠。乃驰书告以桧意，世忠亟奏求见，上惊谕之曰：安有是！既而以诘桧，且促其著狱，著得减死，犯其所深恶。三也。夫俊以其憾王之心而謟事于桧，桧之憾王者，视俊为尤切，倡和一辞，遂启大狱。况当是时，辅之以罗汝楫之迎合，王雕儿之告讦，万俟卨挟故怨而助虐，王贵劫于私而强从，则王固非以淮西之逗遛，而王之子云非以通书而致变，张宪亦非以谋复王掌军而得罪也。虽然，淮西之事，御札可考也；通书之迹，书已焚矣，惟鍜炼之是从矣。复掌军之谋，则又取信于仇人之说，而必成于狴犴之内。甚而陈首之事，自甘军法以实其言。至行府兴狱，虽张俊极力以文致，而其半亦自云亡矣。呜呼冤哉！洪皓尝奏事而论及王，不觉为恸，以为虏中所大畏服，不敢以名称者惟王，至号之为岳爷爷。及王之死，虏之诸酋莫不酌酒相贺，以为和议自是可坚。而查籥尝谓入曰：虏自叛河南之盟，王深入不已，桧私于金人，劝上班师。兀术遗桧书曰：尔朝夕以和请，而岳某方为河北图，且杀吾壻，不可以不图，必杀岳某而后和可成也。桧于是杀王以为信。即皓之所奏而观之，籥之言，其不妄也。若夫辨冤之说，金诧稡编，编之详矣，不欲复赘。
会纂宋岳鄂武穆王精忠录卷之三

[book_title]会纂宋岳鄂武穆王精忠录卷之四
古今褒典
宋谥武穆王议
淳熙四年，前太常少卿颜度奏请定谥，太常议：以宗社再安，远尔率服。猛虎在山，藜藿不采，为折冲御侮，定乱安民，秋毫无犯；危身奉上，确然不移，为布德执义，请谥曰武穆。
宋追封鄂王诰
宁宗嘉泰四年六月二十日。
敕：人主无私，予夺一归万世之公；天下有真，是非不待百年而定。眷言名将，夙号尽臣，虽勋业不究于生前，而誉望益彰于身后。缅怀英槩，申畀愍章。故追复少保、武胜定国军节度使、武昌郡开国公，食邑六千一百户，食实封二千四百户，赠太师，谥武穆。岳飞，蕴盖世之材，负冠军之勇，方略如霍嫖姚，志灭匈奴；意气如祖豫州，誓清冀朔。屡执讯而获丑，亦舍爵而策勋。外憺威灵，内殚谟画。属时方讲好，将归马华山之阳，而尔独奋身，欲鸣剑伊吾之北，遂致樊蝇之集，寝成市虎之疑。虽怀子仪贯日之忠，曾无其福；卒堕林甫偃月之计，孰拯其冤。逮国论之既明，果邦诬之自辨。中兴之主，恩念不忘；重华之君，追褒特厚。肆眇冲之在御，相风烈以如存。是用须我恩纶，禭之王爵。裂熊渠之故壤，超敬德之旧封。岂特慰九原之心，盖以作六军之气。於戏！修车备械，适当闲暇之时；显忠遂良，罔间幽冥之际。谅惟泉穸，歆此宠光。可特追封鄂王，余如故。
御制孝顺事实书载岳飞忠孝
永乐十八年。
岳飞字鹏举，相州汤阴人。小负气节，沈厚寡言。家贫力学，尤好左氏春秋。性至孝。宋高宗时为将，母留河北，遣人求访迎归。母有痼疾，药饵必亲。及卒，水浆不入口者三日，扶榇还葬，累诏起复，飞连表乞终丧，庐母墓侧，哀毁过人，复诏就军。幕属诣庐以死请，乃入见，高宗慰遣之。飞诚信任人，爱养士卒，行兵有纪律，能以少击众，有胜无败，力平群盗，建议恢复，慨然以雪国耻为己任。用师中原，金人畏之，至呼为父，望其旗，亦不敢近焉。尝自涅其背为尽忠报国四字，深入肤理。张浚谓人曰：岳飞忠孝人也。张宗元尝监其军，还，奏曰：将和士锐，人怀忠孝，皆飞训养所致。高宗大悦，赐精忠旗以嘉异焉。
君亲人之大伦，忠孝人之至行。能孝于亲，必忠于君，忠孝之道两尽，臣子之职无愧者，岳飞其人焉。方兵难相仍之际，母子间绝，遣人求访以归。母病而药饵必亲，母殁而饮食不御，居丧哀毁，力乞终制。是疾有以致其忧，丧有以致其哀，而孝亲之道备矣。至其抚士善战，屡立显功，规取中原，誓雪宋耻，慨然以身徇国，至涅其体，忠君之心，何其至欤！莫非本于事亲之孝也。当时名称于公卿，教行于部曲，至于人主亦褒异之，飞之忠孝，盖昭然也。昔温峤绝裾于母，兴晋江左，不为无功，终以不及北归为恨。是峤忠君大节，可同于飞，事亲之孝，殆有愧焉。为臣子者，可不以飞为则尽孝于亲，而移其忠于君哉？诗曰：遣人求母向兵中，孝道深期尽始终。遭值时危能济世，墨缞征起复从戎。又，不教胡马渡长江，誓取中原复故邦。移孝为忠全大节，中兴名将更无双。
皇朝敕赐忠烈庙公移
祭祀礼文附
浙江杭州府为申明祀典事，承奉本布政司札付，承准礼部以字四百四十七递勘，合于礼科抄出浙江杭州府同知马伟等奏，该臣关前事。臣惟褒功者，崇报之常典，表忠者，激劝之大端。古昔圣帝明王之治天下，于凡人臣有功于民、有劳于国者，生或未及乎爵封，没必详载于祀典，无非彰崇报之礼，而示激劝之道也。洪惟我朝太祖高皇帝混一区宇，定鼎金陵，既设庙以报当世有功之臣，复建祠以祀前代忠义之士，其所以崇报于已往，激劝于将来意甚至矣。臣窃见有宋中兴名将岳飞之墓，坐落本处郡城之西，墓侧旧有祠宇一所，原无庙额，近因岁深坍损，臣用己俸，陆续修理将完。及照本府率由常例，止是每岁十二月二十九日祭其忌辰。今访知河南彰德府汤阴县，见遵承礼部正字二百二十三号勘合，钦蒙敕赐庙额，颁降祭文，定以品物，春秋二祭。臣以为宋将岳飞生于汤阴，葬于杭郡，所生之邑，既蒙圣朝，岁两其祭，以葬之地，岂宜异等？伏望圣上扩天地之量，广一视之仁。乞赐庙额祭文，仍敕礼部合无除免忌辰之祭，照例一体春秋致祭。如此，则忠于前代者不没其善，而阴沐祀享之恩生于方来者有所感激，而莫不奋励其忠义之心矣。缘系申明祀典事理，未敢擅便。天顺元年九月二十七日，通政使司官于奉天门奏，奉圣旨：礼部知道。钦此，钦遵。抄出到部。查得先该翰林院侍讲徐珽题：河南彰德府汤阴县造宋将岳飞庙宇完备乞赐庙额，仍命本县春秋依例祭祀，以表忠义，激劝人心。本部议拟，行移翰林院撰祭文。该县春秋择日祭祀，以劝忠义。将祭祀品物开坐具题。景泰二年正月二十五日奏奉。钦依是，题做精忠之庙。除钦遵外，今照杭州府同知马伟奏称：岳飞生于汤阴，葬于杭郡，墓在郡城之西，旧有祠宇，陆续修理将完，每岁止是祭其忌辰。伏望恩赐庙额、祭文，一体春秋致祭，感激忠义一节。看得岳飞之在当时，忠孝两全，观其誓心涅背，尽忠报国，其忠义奋烈，贯乎金石。以故洪武初于京都建立历代帝王之庙，特以岳飞从祀宋太祖神位。其汤阴县止是岳飞生身之处，别无遗迹。今杭州府城西，岳飞坟所在焉。洪武四年，本部定拟：岳飞乃宋中兴名将，忠而冤死，宜在祀典，拟称为宋少保鄂国武穆王，每岁十二月二十九日致祭。今奏要除免忌辰之祭，乞赐庙额，及照例春秋祭祀，系是表扬忠义。合无准其所奏，以彰国家褒忠之典，未敢擅便。天顺元年十月初八日，掌部事兴济伯兼本部尚书杨善等于奉天门奏奉。圣旨是准他说，与做忠烈庙，著有司春秋祭祀。钦此钦遵。合行本司，转行杭州府，著落当该官吏，照依本部奏奉钦依内事理，钦遵施行。承此，札仰本府照依勘合内事理，遵奉施行。
品物：猪一口，羊一腔，酒一瓶，馒头一分，粉汤三碗，果子五色（每色重一斤）。香一炷，纸一百张，烛一对。
祭文
维天顺某年，岁次某甲子二八月某朔，越某日甲子，浙江杭州府某官某等昭告于宋少保鄂国武穆王曰惟神文武全才，忠义大节，如日之光，如玉之洁。中兴名将，百胜无前，以劳定国，祀典攸先。时维仲春（秋），式修常事，英爽如存，肃然而至。尚飨。
古今论述
纪事实录本末序
谢起岩，宋景定太学生。
王忠孝出于天资，功业存乎社稷，万古在后，谅亦知其烈也。谁欤厄之？我国家思所以雪澡而日熙者，直与巍然衮冕，不祀威魋同科，厄果终厄乎哉？今皇帝䌷功绎德，阐幽焕懿，辟雍汤汤，貌像堂堂，彼得祠于他所者，莫之与京，且畅其忠义之气，充之以脉斯文，忠文徽号，视畴昔武穆为有加，意向所寓，亦可睹矣。盖欲合光岳之首，有相之道，一是全材，以副时需，岂止使之能撢礼乐，以陶吾民于天下治而已。故事实之有本末，王所以垂竹帛而诏今传后者，窃志之久矣。尝叹其在国史者不易见，在家集者不及见，在将传者不多见。幸感。昨得忠文诸孙同笔砚交，见其鄂国金佗有编，裒类浩繁，僭躐仍其纂记，而为要之，提誓书一通，以置之侧笔。甫既自念王之行事，在国史，在人心，固不增损于是集之有无也。然有忠义于肝胆者，庶其一阅于目，则必将有激于衷，而为之怃然。
纪事实录后序
吴安朝，宋咸淳齐谕生。
太学，岳鄂王故宅也，今司土之神，或曰即王焉。公朝申锡，庙号爵封，徽章具存。王血忱卫社，恭天命而立民彝，忠在令典。乃今佑我多士，扶持名教，威灵凛凛，犹生时敌忾之忠，何拳拳斯文如此。孝悌忠信，自有挞甲兵之道，声明文物，仁义礼乐所暨，可以化夷为华。我朝中天之祸烈矣，实自当时诸人不知乎此，有以启之，所以诒王之忧也。王赍志地下，有时神游故宅，幸其今为斯文之所聚也，所以卫之甚力者，盖谓六籍之教不坠，五帝三王之学常明，天理人伦常不晦蚀，夷狄其能侵中国乎？其视唐张睢阳志于为厉鬼以击贼者，又万万矣。夫为厉鬼以击贼，孰愈乎贻义理，畅声教而使贼自慑服者乎？此王所以宜食于故宅。景定壬戌年间，本斋同舍庐陵谢起岩葺王世系勋阀，凡旗鼎以铭、册书所著，奉常所议，考功所录，州志、家乘、野史所纪，其涉于王者，辑为一书，计若干卷，目曰纪事实录，不特使囿神贶者有考，抑以示妥安灵神之意。又十年，为咸淳七年，乃相率裒金而寿之木，书之篇末，极知其僭。
金佗稡编序
陈初庵
宋高宗承祖宗之绪，虽间关播越，退保江南，然与汉光武不阶尺土者异矣。而靖康之敌，又非新室赤眉之比，南渡将相肺腑爪牙之臣，亦非若曩时冯异仗剑而崛起者。加以重熙累洽之仁，渐磨浸渍，沦肤浃髓，垂二百年。一朝两宫蒙尘，宗社为墟，中原父老日夜欷歔，思宋不减三辅。然光武弟兄徒步南阳，左袒一呼，尽复高皇帝旧物，其故何哉？盖光武知人明见万里，高宗举国听于权臣，故回溪之败，冯异之罪小；朱仙镇之捷，岳飞之功大。光武不以一挫之失忘远图，故异卒以再造之功兴汉室。高宗不能因战胜之锋用岳飞，而徇主和之议任秦桧。故以恢复自任者，适足以媒忌嫉之口；以忠贞许国者，卒无以逃鍜炼之祸。夫所贵乎中兴之主者，不以其能雪父兄之耻，光祖考之烈乎？今举垂成之业而弃之，使冯异君臣专美于千载，岳飞父子衔冤于地下，此孝子忠臣所以读金佗稡编者，未尝不为高宗惜也。飞父子没余二十年，孝宗受禅，其孙珂实始以吁天辨诬录诣阙诉上，由是诏赐坟庙、复爵位、颁封谥、禄遗孤。时高宗为太上皇，犹及见之。吾意其北望旧京，必恨不诛秦桧以谢天下，呜呼，已无及矣！编总若干卷。今江浙行中书平章政事兼同知行枢密院事吴陵张公，命断事官经历吴郡朱元佑重刻，且曰：西湖书院，岳氏故第也，宜序而藏诸。
又       戴洙
岳鄂忠武王之孙有名珂者，汇集王之丰功茂绩，著为金诧稡编，凡若干卷。其版旧刊之嘉禾，岁久版脱坏无存，其文藏诸民间者，又遗阙而无全书。宥府经历朱君佑之，乃为之徧求四方，得其残编断简，参互孜订，合其次第，始克成书。复得续集五卷于平江，盖江西本也，通为若干卷，比前尤详。于是将刻梓于平章相国大新祠宇之后，郎中陈君初庵为之序。予惟是编视宋史加详，而王之丰功茂绩，虽昭如日星，得此编宜无遗憾矣。窃尝因是而论之，宋高宗之有忠武王，犹周宣之有方、召、汉光之有邓、冯也。奈何高宗非宣、光之匹，优柔而不能断，卒俾死于奸桧窃弄神器之手，可胜惜哉！呜呼，高宗岂真不知也耶？向使王之事迹不显著，忠心不明白，则寝合之命，亦岂无谗佞之人之可入哉？当是时，金人兀术正强，而诸将若张、韩、杨、王辈，莫敢与敌，独挫于王之手，若乳子耳，胥此以复中原，卓有赖者。特以车驾南行，倦于北顾，虽王屡有事机之可复，朝廷未尝不嘉之，而亦未尝不阻之，此其所以为可惜也。所大可惜者，朱仙镇之役，一鼓渡河，则金人束手就擒，两河望风，待天下之定，固在此举者。以此振兵，而班师之命已至，岂奸桧者果有措天下之谋哉？特以循常猥琐而不能有所为耳。吁！中原之地自此不可复，父兄之雠自此不可报。太行忠义之社，两河归戴之民，遮道而哭，从师而南，朝廷其果忍闻之哉？曾不此之料而生彼之图，宜乎符洛下书生之言，而终为秦桧之所诬也。吁！宋德至此亦凉矣。然桧者虽能逞志于一时，不能免诛于千载，此王之事业所以愈远而愈光，宜乎刻之金石，传之竹帛者，代有仁人君子之所相崇尚也。观是编者，必有感于斯。
跋宋高宗亲札赐岳飞
虞集，字伯生，元集贤殿学士。
大元故翰林承旨魏国公谥文敏赵公孟𫖯怀古之诗曰：南渡君臣轻社稷，中原父老望旌旗。集承乏国史，尝读其诗而悲之，以为当时遗臣志士，区区海隅，犹不忘其君父，何敢有轻之之心也哉？今见思陵赐岳飞亲札，则其奏功郾城时所被受者。观亲札所谓杨沂中、刘锜立功之事，则绍兴十年七月也。是时秦桧方定和议，而飞锐然以恢复自任，所向有功。飞之裨将杨再兴，则邦乂之子也，单骑入阵，几殪兀术，身被数十创，犹杀数十人而还，一时声势可知矣。是以郾城之役，恢复之业系焉。飞之师乘势薄朱仙，与兀术战，破汴在顷刻，而桧亟罢兵，诏飞赴行在，而沂中、刘光世、锜皆以其兵南归，自是不复出师。明年十二月，桧遂杀飞父子，而兀术无复忧色。洪皓区区蜡书虽至，而中原无复余望矣。乃知文敏之诗，其为斯时而发也欤？
题岳飞墨迹
虞集
武灵汤盘藏其先世文林君军中文书，岳武穆王绍兴元年所著也。文林始以太学生上书论备御之策，崎岖兵间，以功致文林之命。观此牒，知文林倡忠义、击叛溃、保乡里，甚直而壮。噫！可以见其人心之一，士气之盛，而其将又有若武穆者，宜其足立国于摧败危亡之余也。盘言武穆之死，文林上书论列，遂并受害。文丞相尝题其家之堂曰忠节，遗墨故在，而张循王、刘太尉以署别为卷，俯仰二百年，而感慨系之矣。近年集在馆中，将纂修辽、金、宋史，馆中皆以遗书亡轶为说。若此者，可征尚多乎哉？
叙岳武穆王墓
陶宗仪，字九成，元末人。
岳武穆王飞墓在杭栖霞岭下，王之子云祔焉。自国初以来，坟渐倾圮，江州岳氏讳士迪者，于王为六世孙，与宜兴州岳氏通谱，合力以起废，庙与寺复完美。久之，王之诸孙有为僧者，居坟之西，为其废坏，庙与寺靡有孑遗。天台僧可观以诉于官。时何君颐贞为湖州推官，柯君仲敬九思以书白其事，田之没于人者复归，然庙与寺无寸椽片瓦。会李君全初为杭绤管府经历，慨然以兴废为己任，而郑君元祐为作疏语曰：西湖北山，褒忠演福禅寺，窃见故宋太师武穆岳鄂王，忠孝绝人，功名盖世，方略似霍嫖姚，不逢汉武，徒结志于亡家；意气如祖豫州，乃遇晋元，空誓言于击楫。赐墓田栖霞岭下。建祀祠秋水观西落。日鼓钟，长为声冤于草木。空山香火，犹将荐爽于渊泉。岂期破荡子孙尽坏久长规制，典初田，隳佛宇，春秋无所烝尝。塞墓道，毁神栖，风雨遂颓庙貌。鸺鹠夜啼拱木，踯躅春开断垣，泪落路人，事关世教。盖忠臣烈士，每诏条有致祭之文，岂狂子野僧，搀国典出募缘之疏。望明有司，告之台省，冀圣天子锡之圭璋。褒忠义在天之灵，徼死生为臣之劝。周武封比干墓，事著遗经；唐太宗建白起祠，恩覃异代。疏成，郡人王华父一力兴建，于是寺与庙又复完美。且杭州路申明浙省，转咨中书，以求褒赠。适赵公子期在礼部倡议奏闻，降命敕封并如宋，止加保义二字。自我元统一函夏以来，名人士多有诗吊之，不下数十百篇。其最脍炙人口者，如叶靖逸先生绍翁云：万古知心只老天，英雄堪恨亦堪怜。如公更缓须臾死，此虏安能八十年。漠漠凝尘空偃月，堂堂遗像在凌烟。早知埋骨西湖上，学取鸱夷理钓船。赵魏公孟頫云：岳王坟上草离离，秋日荒凉石兽危。南渡君臣轻社稷，中原父老望旌旗。英雄已死嗟何及，天下中分遂不支。莫向西湖歌此曲，水光山色不胜悲。高则成先生明云：莫向中州叹黍离，英雄生死系安危。内廷不下班师诏，绝漠全收大将旗。父子一门甘伏节，山河万里竟分支。孤臣尚有埋身地，二帝游魂更可悲。潘子素先生纯云：海门寒日澹无辉，偃月堂深昼漏迟。万灶貔貅江上老，两宫环佩梦中归。内园羯鼓催花发，小殿珠帘看雪飞。不道帐前胡旋舞，有人行酒著青衣。林清源先生泉云：谁收将骨葬西湖，已卜他年必诏吴。孤冢有人来下马，六陵无树可栖乌。庙堂短计惭嫠妇，宇宙惟公是丈夫。往事重观如败局，一龛灯火属浮屠。读此数诗而不堕泪者几？希然贼桧欺君卖国，虽擢发不足以数其罪，翻四海之波，不足以湔其恶，而武穆之精忠，霭然与天地相终始，死犹生也。彼思陵者，信任奸邪，竟无父兄之念，亦独何心哉？故余亦有诗云：精忠祠字西湖上，再拜荒坟感昔游。断碣草深蒙贔屃，空山日落叫钩辀。天移宋祚难恢复，帝幸燕云困虏囚。逆桧阴图倾大业，思陵无意问神州。偷安甫遂邦家志，饮痛甘忘父母雠。信使北和怜屈膝，策文南驻忍含羞。两宫五国瞻征帜，丹诏班师下节楼。万里长城真自坏，中兴武绩遂云休。呜呼竟死奸邪手，颠沛谁为社稷忧？黯黯冤魂游狴犴，纷纷雨泪泣貔貅。唯余满地苌弘血，不见中流祖逖舟。气蜚已尘金匼匝，冕旒终换銕兜鍪。姓名竹帛书千载，父子英雄土一垢。老树尚知朝禹穴，遗黎绝解说王猷。复田起废怜僧寺，移檄褒嘉赖省侯。圣世即今崇祀典，伫看宠渥到松楸。精忠，宋所赐庙额，此诗在未曾加封前作，故云时至正巳丑也。
叙岳鄂王墓
瞿佑，字宗吉，国初人。
岳王墓诗自叶靖逸“如公更缓须臾死，此虏安能八十年”之后，赵子昂“南渡君臣轻社稷，中原父老望旋旗。”，世皆称诵。和者二人，亦杰作也。徐孟岳云：童大王回事已离，岳将军死势尤危。直教万岁山头雀，去绕黄龙塞上旗。饮马徒闻腥巩洛，洗兵无复望条支。湖边一把摧残骨，盖世功成百世悲。高则成云：莫向中州叹黍离，英雄生死系安危。内庭不下班师诏，绝漠全收大将旗。父子一门甘伏节，山河千里竟分支。孤臣尚有埋身地，二帝游魂更可悲。少日过葛岭，忆有人和韵题墓上云：山前有客祠彭越，塞上无人斩郅支。和年字韵亦佳，当时不能全记，再过之，则已漫之矣。又有人为排律一首云：北狩君亲远，南迁将相夸。偷安依凤𪩘，抱恨寄龙沙。咨岳归神器，遭秦载鬼车。结句云：太师坟上土，遗臭遍天涯。盖江海自蔡州回，驻军牧牛，高命军士于秦桧塚上便溺以快意，人因谓之遗臭塚云。
汤阴鄂王庙碑
徐有贞，字文玉，封武功伯。
国之有忠义，犹天地之有元气也。天地非元气不运，国非忠义不立。彼其所以系星辰、行日月、载华岳、振河海者惟元气，元气在，则虽时有陨蚀骞荡之变，而终不易乎常运。所以安社稷，尊主庇民者惟忠义，忠义在，则虽时有寇难祸乱之虞，而可以捄乎灭亡。然天地之主以道，国之主以人，道无私而人多欲，故天地不自害其元气，而国有自害其忠义者。至要其终，则亦有万世之公论存焉，如宋岳鄂武穆王之事是已。当夫徽、钦之既北狩，而高宗南渡也，华风几殆，戎祸方炽，不翅天柱崩而地维坼，宋之不亡，仅如一线之属旒。国无其人，谁与复立？王于时奋自徒步，应募而起，历裨校至大将，小战百余，大战数十，锋不少挫而益劲，遂平南北群盗，倾伪齐以戏金人。盖王之忠义勇智，皆得之天，非矫伪而为者，故能始终以恢复为已任，才与志副，名与实称，南渡以来，一人而已。当是时，女真几灭，中原几复，奈何主蔽于奸，忘雠忍耻，自弃其土，而不能成中兴之大功，此则宋之不幸，中国之不幸，而岂独王之不幸哉？论者谓方郾城战胜，进军朱仙镇，兀术将弃洛遁，而诏趣班师，使王以将在军，君命有所不受之义，坚执北伐，乘屡捷之势，逼技穷之虏而灭之，尽收拾故疆，措置已定，然后奏凯旋师，归身谢罪，顾不愈于束手就僇而志不得伸耶？此亦一义，然未得其当也。夫将不专制久矣，惟赵充国之破西羌，尝违诏而伸己策，以上有孝宣之明，下有魏相之忠与协耳。不然，则必如孔明之受托昭烈，桓温、刘裕之专制晋权，乃可以拜表而即行。彼高宗之去孝宣远矣，又济之以奸桧之贼。王既无孔明君臣之契，而温、裕之所为，又非王之所肯为者，此其所以宁死而不敢专制也欤！呜呼，于此益可以见王忠义之诚矣。是以自宋及今，天下之人，所共扼腕伤叹，声其害王者之罪，而诵王之烈不已，非所谓公论之存于万世者乎？岁巳巳之八月皇帝初即大位，以统幕师熸上皇未复，寇方内逼，乃命侍讲臣珵等十有余人，分镇要地，遏乱略，紏义旅，以为京师声援。而臣珵实来彰德。彰德，古相州也，汤阴为其属邑，邑之周流社，王之所生地也。间因行县至焉，既临祭王之父祖墓而封守之，乃集郡县僚吏、师生、父老于庭而谕之忠义，因及王之祠事，皆憙跃愿效力。其明年春，珵以召还，乃具列王之功于礼当祀者以闻，诏可。祠既成，敕赐榜曰精忠之庙，而俾有司春秋祭享如制。于是书其事于丽牲之碑，而识其相事者之职名。碑阴，又为迎送神之辞，使歌以侑享，既以慰王之灵于冥漠，且以为天下忠义之劝云。其辞曰：王归来兮毋夷犹，宁不怀号旧丘。昔仗剑兮南游，刷国耻号复君雠。王之烈兮盖九州，羌彼奸兮忠是訧，神胡为兮滞留。驾风鹏兮骖云虬，婘乡邑兮少休。斝有醴兮俎有羞，式燕享兮春与秋。王将去兮之何方，胡不眷兮故乡。爰弭节兮回旌，肆容与兮翱翔，肃羽骑兮成行。弯强弧兮射天狼，福我民兮佑我皇。干戈载戢兮无水旱伤，蠲我祀兮烝与尝。江之南兮河之阳，往复还兮乐未央。
祭武穆王文
维某年月日，浙江杭州府某官某等敢昭告于宋少保鄂国武穆王之神曰：惟神义胆忠肝，贯乎日月。宋室未宁，遂遭谗噘，千载之下，扼腕痛绝。坟茔所在，典祀不缺。今某钦承上命，忝职兹土，适当忌辰，谨具牲醴庶品，用伸常祭尚飨。
又
维景泰年月日，河南彰德府汤阴县某官等敢昭告于鄂国武穆王之神曰：惟神诞育兹土，佐宋中兴，大义精忠，贯乎金石。一世之短，百世之长，于兹庙貌，景仰纲常。兹惟仲春/秋，谨以牲醴庶品，用伸常祭尚飨。
重修
敕赐忠烈庙记
屠滽（吏部尚书）
宋少保岳鄂武穆王旧有祠，在杭之西湖栖霞岭下，元时已废。皇朝洪武初，正祀典，始建庙。至宣德间毁于火，吾浙右布政使黄公敷仲尝新之。天顺巳卯。岁久寝敝，杭郡倅马君伟又新之，遂以庙额请于朝，赐曰忠烈。仍命有司春秋祀之。弘治戊午，凡四十余稔矣，而庙复敝。是年冬，钦命司设监太监麦公来镇两浙。公先有事于此，㢘静寡欲，素惬民情。及莅任，剔蠹澣汙，兴废举坠，凡职分之所当为者，靡不究心。尝谒忠烈庙，叹曰：庙弛至此，何以安神灵乎？遂以缮修为己任。庚申适，御马监太监李公、司设监太监李公，奉命使江右，道经杭城，同谒忠烈，闻有缮修之举，遂仰体圣天子褒忠之意，出所赍内帑白金二十镒以助其费，甚盛心也。于是麦公语诸同官，则奉命提督织造，尚衣监太监韩公、鿄公，提督市舶、印绶监太监张公，无不协从。语诸朝使，则巡按监察御史陈公、任公、方公，工部员外朗张公，主事郑公，户部主事田公，亦无不从。语诸藩臬，则左布政使孙公，按察使朱公，都指挥同知白公，洎各寮宷，皆与诸公脗合无间，或出己赀，或捐俸廪，或发公府羡财以助之。既而转运司、府县等官闻之，莫不忻然，助工趋事，惟恐或后。经始其年十一月，讫工于明年八月。殿堂、廊序、厅豪、庖湢及库斋、门墙、道路、级砖之类，有仍其旧而增饰之者，有病其庳而鼎建之者。至于器皿诸物，兄庙中所需，无一不备。金碧辉煌，制度精密。及新像设，具仪从，图前后战陈于璧间，英气凛凛，俨然如生。规模视旧什百矣。落成，乃致书于滽，俾记其事。谨按：王名飞，河南汤阴人，忠孝文武，为中兴名将。靖康初，二圣北行，高宗南渡，王誓心涅背，慨然以雪国耻为己任，内平剧贼，外抗强胡，前后数百战，未尝挫衄，至于朱仙镇之役，尤为隽伟。若一鼓渡河，则金人可擒，二圣可复，奈何奸臣秦桧力主和议，累诏班师，王十年之功，废于一朝，而桧犹谓飞不死，终梗和议，己必及祸，遂与张俊谋杀王，竟死于狱，其子云亦遇害。呜呼冤哉！论者多以为天不祚宋所致。然王之存亡，系宋之兴废。当时在廷之臣，若能合辞面诤，斥桧之奸，暴王之忠，脱有不从，则至于再，至于三，高宗之意未必不回，而王之冤未必不雪。然何铸、周三畏有无故杀大将之言，韩世忠有莫须有之辨，皆止与桧言之，而不达于君。薜仁辅、李若朴、何彦猷皆言王无辜，士㒟以百口保王无它，虽已达于君，亦一言而止，此外皆缄默无辞。厥后刘允升以一布衣扣阍极谏，翊忠之功，虽与何铸等有轻重之殊，然已犯未信厉已之戒，徒自取祸，何益于事？此君子所以谓王之死乃人事未尽，难委之于天，诚确论也。噫！王卒之时，方年三十有九，若非奸臣害之，其功岂止如前所云。必将箠挞四夷，肃清九有，中原无腥膻之气，蒙古无觊觎之心。然诬狱一成，贻患深远。幸而我太祖高皇帝用夏变夷，创业垂统，显忠遂良，发潜焕懿，而王之庙貌废而复兴，王之忠义久而益著，此天理民彝之公，至是而愈明矣。同是心者，宁不知所景仰乎兹役也，内外群臣，上承朝廷褒忠之意，下并前贤翊忠之功，其有益于世教也不浅，是不可以不传。铭曰：维王之德，忠孝为先；维王之才，文武两全。摧锋陷陈，所向无敌。将帅如此，孰能为匹？溯而上之，汉有孔明。绛、灌之俦，谁许齐名？志吞北虏，恢复中原。奸桧衔之，竟死于冤。芳名不泯，有庙翼翼，轮奂聿新，伊谁之力。明明天子，恩出九重。圣圣相承，褒典并隆。贤哉守臣，复倡斯议。（麦公秀）同官一心，崇尚忠义。（二李公名瑾，名珍，韩公羲、梁公裕、张公和）豸史叶谋，期复前规。（陈公铨、任公文献，方公溢）冬官地官，参酌攸宜。（张公天爵、田公嵓、郑公良佐）藩垣济济，是经是营。（孙公需，右布政使林公符，参政驱公信，参议吴公纪）宪台肃肃，力董其程。（朱公钦、副使赵公宽、吕公璋、张公鸾、林公廷选、张公宾、佥事郝公天成、箫公翀、范公铺、陈公辅、洪公远）都阃桓桓，防之护之。（白公弘，都指挥佥事黄公华、熊公冈、吴公邈、牛公洪、戴公恩）都运闻风，悉心助之。（宋君明）专城寄重，独任其繁。（梁君万锺）花封秉诚，不惮其难。（李令师儒，胡令道）舆情既翕，厥用裕如。厥功告成，以妥神栖。我铭斯石，以警将来。苟同此心，毋俾或隳。
会纂宋岳鄂武穆王精忠录卷之四

[book_title]会纂宋岳鄂武穆王精忠录卷之五
古今赋咏
吊岳将军赋
刘基，字伯温，国朝开国功臣，诚意伯。
木之颠兮，其根必伤；人之将死兮，俞扁以为不祥。呜呼将军，夫何为哉！天地易位兮，江河倒流。凤凰夭殈兮，豺狼冕旒。臣不知有其君兮，子不知有其父。呜呼将军兮，独䘖冤而怀苦。雠何爱而可亲兮，忠何辜而可戮。父兄且犹不顾兮，何忠良之能育。臣竭心以为主兮，又何可以为仇也。天之所废不可植兮，亦将军之尤也。乌伤弓而欲殒兮，群哑哑而拊翼；猿狖縻于机槛兮，羁悲鸣而不食。相伊人之有心兮，曾鸟兽之不如。忘戴天之大耻兮，安峻宇而高居。信谗邪之矫枉兮，委九庙于狐狸。甘卑辞以臣妾兮，苟残喘以娱嬉。焚舟楫于洪流兮，烹骅骝于中路。庸夫亦知其至愚兮，羌独迷而弗寤。捐薄躯以报主兮，乃忠臣之素心。纵狂瞽之弗思兮，又何必以之为禽？屈原贞而见逐兮，伍子忠而获戻。固将军之不辰兮，哀中原之芜秽。吊孤坟于湖滨兮，见思陵之牛羊。寄遥情于悲歌兮，识忘亲之不臧。
岳武穆王像赞
王文宪公，柏
赫赫武穆，天开骏功。声震河洛，威吞犬戎。枭桧忌武，乌台勘忠。齐名诸将，愧死英风。
古诗
题精忠庙（有序）
陈贽，太常少卿
先正有以诸葛武侯、岳鄂武穆王、文丞相三传合为一编，名曰三忠传，板行于世者。然三人忠君报国，竭诚尽瘁，始终一节，死而后已，其心若合符契。合三传为一编，固宜无可议者矣。然予窃有感焉，大抵人事尽，然后可以委之于天命。苟于人事未之能尽，而一切委之于天，曰有命，是诬天也。可乎哉？夫孔明当汉祚已尽，文山丁宋运迄簏，天命已去，人心已离，虽极力挽之，莫可复回。如此委之天命犹可，后世尚有孔明不死，礼乐其可兴乎之叹。况乎南宋之际，天命未去，人心未离，正当尽夫人事，奋发有为之时，如之何其可委之天命耶？盖高宗以孱弱之资，畏金之逼，播迁南渡，偷安钱塘，不复以父兄宗社为念。然当时则有李纲、宗泽、赵鼎、刘锜、韩世忠、张浚，皆一时之杰，诚能以军权国柄，挈而委之，以图兴复，可计日而待也。奈何为黄、汪二奸沮之于内，使诸公志莫能伸，此诚人事之未尽，果可委之天命耶？及武穆王奋起应募，用兵如神，所向克捷。金兵累败，中原大震，兵已进至朱仙镇，去汴京仅四十五里，兀术惧，将北遁，克复中原，扫清朔漠，迎还两宫，功在朝夕，又为奸桧所沮，连诏班师，此果天命耶？抑人事之未尽耶？余故曰：人事未尽，而欲委之于天，曰有命，是诬天也，岂虚语哉！噫！彼小人之存心，惟一己之私是营，而侥幸目前之富贵，虽君父社稷之重，数百万生灵之性命，皆不暇顾。不独秦桧为然。若唐玄宗之专任李林甫、杨国忠，德宗之专听卢杞，虽至亡家丧国，尚不觉悟。由是而观，朝廷之上，人君之侧，君子不可一日而无，小人不可一日而有也。易曰：开国承家，小人勿用。圣人之言，其为万世虑也远矣。岳王庙与墓俱在杭之西湖栖霞岭之侧，历岁滋久，兴废不一，而废必有兴之者。宣德间，庙毁于火，浙江左布政使三山黄公敷仲捐俸为之倡。俾父老新之。初，庙在墓之西南，乃迁于墓之东北爽垲之地，比旧益加，宏伟壮丽，象设尊严，过者起敬。每年岁暮，杭守率属以少牢致祭，遵彝典也。王所生之处，在河南彰德府汤阴县之周流社，祖墓存焉。正统己巳，翰林侍讲徐先生有贞以使事过其处，询诸父老，知其为王生长于斯无疑也。
疏闻于朝，请建祠，赐额为精忠之庙。有司春秋二祭。先生又恐劳民，乃以义劝率有司官寮、庠校师生，境内父老愿出已赀助建者听。人心好义者众，欢然趋之。不日庙成，而始终专任其事者，汤阴典教袁君纯也。景泰六年，先生由春坊谕德进升佥都御史，出抚山东，董治张秋溃堤既就绪，因过汤阴，撰文立石，用纪建庙之岁月。而袁君又裒集诸荐绅题咏新庙之作，缮写成帙，题曰精忠录。兹君以考满上吏部，选拜监察御史，以余有同浙之雅，以精忠录见示，且畀校正，将欲锓梓以广其传。君与都宪公之用心，可谓勤矣，盖欲表章前人之勋烈，亦所以激劝后人也欤。君复征余赋诗于录后。昔在杭时，尝赋七言长律，题于王之庙，颇为详备。兹欲再赋，意无出此者。姑书旧作于左，并论而序之，以求是正于大方云。诗曰：
春秋一部贯胸中，神力千斤八石弓。
弱宋仓皇抛社稷，老天特地产英雄。
杨么殄灭同蝼蚁，兀术看来等蠛蠓。
二帝终期回紫盖，一心直欲破黄龙。
笑谈可使中原复，扫荡须教朔漠空。
十二金牌宣太早，两河赤子望徒浓。
谁知误国遮天手，竟坏虞渊取日功。
当宁可怜甘退缩，赐旗何必绣精忠。
痛心雠耻宜舒雪，彻国奸邪苦蔽蒙
。屈膝无惭拜胡虏，生才端的负天公。
传书白雁音尘绝，行酒青衣泪血红。
万里山河归左衽，两轮日月照丹衷。
渠凶一夕潜诬害，信史千年见始终
诸葛大名虽可并，汾阳伟烈竟难同。
休言宋将非唐将，自是高宗愧肃宗。
皎矣此心悬白日，冤哉愤气贯晴虹。
旧祠虽在荒山下，往事已随流水东。
亘古人心知不死，如今庙貌再兴崇。
巍巍画栋松杉映，岌岌穹碑苔藓封。
僧衲焚修香霭霭，邦侯祭奠鼓韸韸。
忠臣像在咸来拜，奸相家歼杳没踪。
北岭哀猿啼落月，南枝宰木起悲风。
天荒地老名难泯，物换星移恨不穷。
回首西湖湖上路，欲将兴废问渔翁。
邵玉，河间教授
宋主当年为金虏，豪杰奋兴阚彪虎。
仗义图报君父雠，挺身誓复中原土。
父子戮力仍同心，累战累捷摧强金。
谁知权奸主和议，倾陷忠良用计深。
金牌亟召班师急，父老闻之皆感泣。
十载勋功一朝隳，大事已去嗟何及。
子身弃市父死囚，悠悠哀怨何时休。
桧贼万年遗臭在，我王百世芳名流。
死王之地已庙食，生王之地犹岑寂。
赖有儒臣闻帝聪，重表精忠贯天日。
袁忠彻，尚宝司卿
呜呼！
国家靖难犹救焚，忠臣徇国忘其身。
此身可死奸权手，英灵千古谁能泯？
伊昔两宫巡朔土，泥马磁城汗如雨。
一时枢辖付憸人，强半山河入强虏。岳
王崛起提精兵，先声瓦振旄头营。
背嵬长驱扫凶域，誓迎钦庙还神京。
岂料奸臣中卖国，疑杀英雄快胸臆。
硕鼠方持割地谋，疑狐竟夺回天力。
忠肝义胆天实临，举家就戮诚何心？
桧直狗彘不足数，俊为媒孽良亦深。
建炎愤志中兴者，百万雄师孰云寡？
区区底事画江淮，乐处东南小天下。
浪说春秋大复雠，且图看雪钱塘楼。
怒涛空余白骨恨，横波莫洗青衣羞。
眷兹埋玉西湖上，宝剑龙光犹在望。
垄树何缘亦炳灵，至今枝叶皆南向。
乃知王心如日悬，忍堪北面闻腥膻。
假令少缓须臾死，肯信金人能自全？
鲰生展谒祠堂下，一读穹碑泪盈把。
题诗永激贼桧徒，不独伤哉宋宗社。
方质，洪武间征士
妖星流光射天裂，女娲炼云手才艺。
銮舆背哭洛水寒，十万降兵化为血。
鄂州将军天下雄，锦袍坐挽乌号弓。
大鹏南来作人语，夜夜吐气如长虹。
眼看九庙成焦土，指日金戈破戎虏。
皇天不为苍生忧，空使人间望甘雨。
归来叫阍诉上帝，天门九重戟如蚁。
盘瓠啮人不得入，一朝秋郊泣新鬼。
漫漫长夜金井深，万古白日同丹心。
陈政德
炎祚方中微，衣冠渺南渡。
危构无崇基，奸庸柄台辅。
腥膻徧河洛，僭窃列齐楚。
桓桓岳武穆，义声慑夷虏。
遗黎望旌麾，大壑水奔赴。
用兵韩白俦，鄜张敢等伍。
功高众所忌，狱吏乃余侮。
忠魂在青天，冤血渍碧土
。谓宜斩渠魁，持首祭诸墓。
疏封亦何荣，愤气终莫吐。
屈己事和戎，西湖乐歌舞。
黄旗映青盖，遥遥赴征路。
江山忽已非，荒阡舞狐兔。
山僧能起废，荆棘化堂宇。
激义乐众成，旧欢快新睹。
吾闻忠烈士，英灵所钟聚。
弧昴感萧张，嵩岳降申吕。
会复下人间，功名更轩翥。
故国倘神游，宫室怅禾黍。
应同伍胥魂，秋涛贾余怒。

✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:40:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>