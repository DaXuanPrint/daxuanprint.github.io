<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御制古列女传序,提要,目录,崇文总目序,卷一,卷二,卷三,卷四,卷五,卷六,卷七,续古列女传卷八,古列女传【四库本】全文在线阅读,古列女传【四库本】全文在线下载,大玄古籍书库">
<meta name="description" content="中国古代第1部记载妇女事迹的传记性史书。刘向著。本书文献著录始见《汉书·艺文志·儒家》。后屡经传写,至宋代已不是原本,有后人增加的内容。宋人王回将其中传后无颂的20篇分离出来,另立一卷,题为《续列女传》附于书后。现存最早的刊本是宋建安余化勤有堂本。明清有多种刊本存世:明黄省曾刊本、张溥刊本、万历三十四年刊本;清阮刻仿宋本、乾隆知不足斋刊本,崇文书局汇刻本、四部丛刊本等,以顾抱冲仿宋刻本较好,附有考证1卷。本书今本《古列女传》7卷,后附《续列女传》1卷。其中《古列女传》,约4.5万字,有图103幅。每卷1类">
<title>古列女传【四库本】_刘向_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">古列女传【四库本】</span> <br/>
          作者： <span class="inputVal" id="bkauthor">刘向</span> <br/>
          朝代： <span class="inputVal" id="bkdate">汉代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,传记,女教,完结</span> <br/>
          字数： <span class="inputVal" id="bknum">[book_length]50199</span> <br/>
          说明： <span class="inputVal" id="bkdec">中国古代第1部记载妇女事迹的传记性史书。刘向著。本书文献著录始见《汉书·艺文志·儒家》。后屡经传写,至宋代已不是原本,有后人增加的内容。宋人王回将其中传后无颂的20篇分离出来,另立一卷,题为《续列女传》附于书后。现存最早的刊本是宋建安余化勤有堂本。明清有多种刊本存世:明黄省曾刊本、张溥刊本、万历三十四年刊本;清阮刻仿宋本、乾隆知不足斋刊本,崇文书局汇刻本、四部丛刊本等,以顾抱冲仿宋刻本较好,附有考证1卷。本书今本《古列女传》7卷,后附《续列女传》1卷。其中《古列女传》,约4.5万字,有图103幅。每卷1类,分《母仪》、《贤明》、《仁智》、《贞顺》、《节义》、《辨通》、《孽嬖》7类。每类前有小序,解释篇题。除《母仪》有14篇, 《节义》有16篇外,其余各类均分为15篇,每篇之后有颂,均由四字一句的韵文写成。全书以人物传记的形式记载了古代105位妇女的事迹。如《母仪·邹孟轲母传》写孟母教化其子,三次搬家,注意环境对孩子的影响;《仁智·鲁漆室女传》写漆室女的计虑远见和关心生活,关心政治。书中既有通才卓识、奇节异行的妇女,也有死守封建礼教的妇女。《续列女传》,约7200字,有图20幅,记载20个古代妇女的故事。其中《周郊妇人》、《陈辨女》、《聂政姊》、《王孙氏母》4篇记载的是春秋战国时人,其余16篇均是汉代妇女的事迹,最后《梁夫人媳》是东汉和帝时人,所以这部分不是刘向所作,而是后人增补的。本书是封建社会妇女的教育用书。其中也保留了一些好的言行,能给人以启发和教育。在刘向以前,没有如此广泛搜集详尽叙述妇女事迹的专书。因而本书在传记史籍中有一定的地位,对后世史家撰述颇有影响。</span> <br/>
          封面： <span class="inputVal" id="bkimg">Z_5698.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]古列女传【四库本】
[book_author]刘向
[book_date]汉代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,传记,女教,完结
[book_length]50199
[book_dec]中国古代第1部记载妇女事迹的传记性史书。刘向著。本书文献著录始见《汉书·艺文志·儒家》。后屡经传写,至宋代已不是原本,有后人增加的内容。宋人王回将其中传后无颂的20篇分离出来,另立一卷,题为《续列女传》附于书后。现存最早的刊本是宋建安余化勤有堂本。明清有多种刊本存世:明黄省曾刊本、张溥刊本、万历三十四年刊本;清阮刻仿宋本、乾隆知不足斋刊本,崇文书局汇刻本、四部丛刊本等,以顾抱冲仿宋刻本较好,附有考证1卷。本书今本《古列女传》7卷,后附《续列女传》1卷。其中《古列女传》,约4.5万字,有图103幅。每卷1类,分《母仪》、《贤明》、《仁智》、《贞顺》、《节义》、《辨通》、《孽嬖》7类。每类前有小序,解释篇题。除《母仪》有14篇, 《节义》有16篇外,其余各类均分为15篇,每篇之后有颂,均由四字一句的韵文写成。全书以人物传记的形式记载了古代105位妇女的事迹。如《母仪·邹孟轲母传》写孟母教化其子,三次搬家,注意环境对孩子的影响;《仁智·鲁漆室女传》写漆室女的计虑远见和关心生活,关心政治。书中既有通才卓识、奇节异行的妇女,也有死守封建礼教的妇女。《续列女传》,约7200字,有图20幅,记载20个古代妇女的故事。其中《周郊妇人》、《陈辨女》、《聂政姊》、《王孙氏母》4篇记载的是春秋战国时人,其余16篇均是汉代妇女的事迹,最后《梁夫人媳》是东汉和帝时人,所以这部分不是刘向所作,而是后人增补的。本书是封建社会妇女的教育用书。其中也保留了一些好的言行,能给人以启发和教育。在刘向以前,没有如此广泛搜集详尽叙述妇女事迹的专书。因而本书在传记史籍中有一定的地位,对后世史家撰述颇有影响。
[book_img]Z_5698.jpg


[book_title]御制古列女传序
刘向列女传宋嘉定间闽中所刋图书并列殆古遗制大内有顾恺之女史箴图旁书箴文即董其昌所刻入鸿堂帖者不知苏子容所见列女传画为墨迹耶抑刻本也
乾隆甲子秋九月

[book_title]提要
钦定四库全书　　　　　　史部七
古列女传　　　　　　　　　传记类三【总录之属】提要
【臣】等谨案古列女传七卷续一卷列女传汉刘向撰向字子政本名更生楚元王之後以父任为辇郎历中垒校尉事蹟具汉书本传汉书艺文志儒家类传向所序六十七篇注曰新序说苑世说列女传颂图也隋书经籍志杂传类载列女传十五卷注曰刘向撰曹大家注其书屡经传写至宋代已非复古本故曾巩序录称曹大家所注离其七篇为十四与颂义凡十五篇而益以陈婴毋及东汉以来凡十六事非向本书然也嘉佑中集贤校理苏颂始以颂义篇次复定其书为八篇与十五篇者并藏於馆阁是巩校录时已有二本也又王回序曰此书有母仪贤明仁智贞节慎义辨通嬖孽等目而各颂其义图其状总为卒篇传如太史公记颂如诗之四言而图为屏风然世所行向书乃分传每篇上下并颂为十五卷其十二卷无颂三传同时人五传其後人通题曰向撰题其颂曰向子歆撰与汉史不合故崇文总目以陈婴母等十六传为後人所附予以颂考之每篇皆十五传耳则凡无颂者宜皆非向所奏书不特自陈婴母为断也向所序书多散亡独此幸存而复为他手所乱故并录其目而以颂证之删为八篇号古列女传余十二传其文亦奥雅可喜故又以时次之别为一篇号续列女传又称直秘阁吕缙叔集贤校理苏子容象山令林次中各言尝见母仪贤明四传於江南人家其书为古佩服而各题其颂像侧是回所见一本所闻一本所删定又一本也钱曾读书敏求记曰此本始於有虞二妃至赵悼后号古列女传周郊妇人至东汉梁嬺等以时次之别为一篇号续列女传颂义大序列於目录前小序七篇散见目录中间颂见各人传後而传各有图卷首标题晋大司马参军顾恺之图画苏子容尝见江南人家旧本其画为古佩服各题其颂像侧者与此恰相符合定为古本无疑云云此本即曾家旧物题识印记并存验其板式纸色确为宋椠诚希觏之珍笈惟苏颂等所见江南本在王回删定以前而此本八篇之数与回本合古列女传续列女传之目亦与回本合即嘉佑八年回所重编之本曾据以为江南旧本则稍失之耳其颂本向所作曾巩及回所言不误而晁公武读书志乃执隋志之文诋其误信顔籀之注不知汉志旧注凡称师古曰者乃籀注其不题姓氏者皆班固之自注以颂图属向乃固说非籀说也考顔氏家训称列女传刘向所造其子歆又作颂是讹传颂为歆作始於六朝修隋志时去之推仅四五十年袭其误耳岂可遽以驳汉书乎续传一卷曾巩以为班眧作其说无证特以意为之晁公武竟以为项原作舛谬弥甚隋志载项原列女後传十卷非一卷也必牵引旁文曲相符会则隋志又有赵母注列女传七卷高氏列女传八卷皇甫谧列女传六卷綦母邃列女传七卷又有曹植列女传颂一卷缪袭列女讃一卷将续传亦可牵为赵母等颂亦可牵为曹植等矣又岂止刘歆班昭项原乎今前七卷及颂题向名续传一卷则不署撰人庶几核其实而阙所疑焉乾隆四十六年十一月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]目录
钦定四库全书
古列女传目録
卷一
母仪传【古列女传颂义大序一篇小序七章颂一百单五章云刘歆撰大序见前】惟若母仪贤圣有智行为仪表言则中义胎养子孙以渐教化既成以德致其功业姑母察此不可不法
右系颂义小序颂见逐传篇末
有虞二妃　　　　　弃母姜嫄
契母简狄　　　　　啓母涂山
汤妃有?　　　　　周室三母
卫姑定姜　　　　　齐女傅母
鲁季敬姜　　　　　楚子发母
邹孟轲母　　　　　鲁之母师
魏芒慈母　　　　　齐田稷母
卷二
贤明传
惟若贤明亷正以方动作有节言成文章咸晓事理知世纪纲循法兴居终身无殃妃后贤焉名号必扬
右颂义小序
周宣姜后　　　　　齐桓卫姬
晋文齐姜　　　　　秦穆公姬
楚庄樊姬　　　　　周南之妻
宋鲍女宗　　　　　晋赵衰妻
陶荅子妻　　　　　柳下惠妻
鲁黔娄妻　　　　　齐相御妻
楚接舆妻　　　　　楚老莱妻
楚於陵妻
卷三
仁智传
惟若仁智豫识难易原度天道祸福所移归义从安危险必避专专小心永惧匪懈夫人省兹荣名必利
密康公母　　　　　楚武邓曼
许穆夫人　　　　　曹僖氏妻
孙叔敖母　　　　　晋伯宗妻
卫灵夫人　　　　　齐灵仲子
鲁臧孙母　　　　　晋羊叔姬
晋范氏母　　　　　鲁公乘姒
鲁漆室女　　　　　魏曲沃妇
赵将括母
卷四
贞顺传
惟若贞顺修道正进避嫌远别为必可信终不更二天下之俊勤正洁行精专谨慎诸姬观之以为法训
召南申女　　　　　宋恭伯姬
卫宣夫人　　　　　蔡人之妻
黎庄夫人　　　　　齐孝孟姬
息君夫人　　　　　齐?梁妻
楚平伯嬴　　　　　楚昭贞姜
楚白贞姬　　　　　卫宗二顺
鲁寡陶婴　　　　　梁寡高行
陈寡孝妇
卷五
节义传
惟若节义必死无避好善慕节终不背义诚信勇敢何有险詖义之所在赴之不疑姜姒法斯以为世基
鲁孝义保　　　　　楚成郑瞀
晋圉怀嬴　　　　　赵昭越姬
盖将之妻　　　　　鲁义姑姊
代赵夫人　　　　　齐义继母
鲁秋洁妇　　　　　周主忠妾
魏节乳母　　　　　梁节姑姊
珠崖二义　　　　　合阳友娣
京师节女
卷六
辩通传
惟若辩通文辞可从连类引譬以投祸凶推摧一切後不复重终能一心开意甚公妻妾则焉为世所诵
齐管妾倩　　　　　楚江乙母
晋弓工女　　　　　齐伤槐女
楚野辩女　　　　　阿谷处女
赵津女娟　　　　　赵佛肸母
齐锺离春【无盐】　　　　齐威虞姬
齐宿瘤女　　　　　齐孤逐女
楚处庄侄　　　　　齐女徐吾
齐太仓女
卷七
孽嬖传
惟若孽嬖亦甚嫚易淫妬荧惑背节弃义指是为非终被祸败
夏桀末喜　　　　　殷纣妲巳
周幽襃姒　　　　　卫宣公姜
鲁桓文姜　　　　　鲁庄哀姜
晋献骊姬　　　　　鲁宣穆姜
陈女夏姬　　　　　齐灵声姬
齐东郭姬　　　　　卫二乱女
赵灵吴女　　　　　楚考李后
赵悼倡女
卷八
续列女传
周郊妇人【续仁智第十二】　　陈国辩女【续辩通第七】聂政之姊【续节义第十三】　　王孙氏母【续节义第十四】陈婴之母【续贤明第十六】　　王陵之母【续节义第十九】张汤之母【续仁智第十八】　　隽不疑母【续母仪第十七】汉杨夫人【续贤明第十八】　　汉霍夫人【绮孽嬖第十七】严延年母【续仁智第十七】　　汉冯昭仪【续节义第十八】右十二传汉成帝前人而无颂
王章妻女【续仁智第十九】　　班女媫妤【续辩通第十七】汉赵飞燕【续孽嬖第四】　　孝平王后【续贞顺第十一】更始夫人【续孽嬖第十八】　　梁鸿之妻【续贤明第十七】明德马后【续母仪第七】　　梁夫人嬺【续辩通第十八】右三传成帝同时人五传後时人而皆班氏前人或同时人并无颂

[book_title]崇文总目序
右列女传刘向撰後汉班氏注按向作列女传八篇一曰母仪二曰贤明三曰仁智四曰贞顺五曰节义六曰辩通七曰孽嬖八曰传颂
谨按列女传颂义大序小序及颂或者皆以为刘向子刘歆作骥谨按隋书崇文总目及本朝曾校书序则非歆作明矣然崇文总目则以续二十传无颂附入向七篇中分上下为一十四篇并传颂一篇共成一十五篇今人则以向所撰列女传七篇并续列女传二十传为一篇共计八篇今止依此将颂义大序列於目录前小序七篇散见目录中间颂见各人传後观者宜详察焉嘉定七年甲戌十二月初五日武夷蔡骥孔良拜手谨书

[book_title]卷一
钦定四库全书
古列女传卷一　　　　　　汉　刘向　撰
母仪传
有虞二妃
有虞二妃者帝尧之二女也长娥皇次女英舜父顽母嚚父号瞽瞍弟曰象敖游於嫚舜能谐柔之承事瞽?以孝母憎舜而爱象舜犹内治靡有奸意四岳荐之於尧尧乃妻以二女以观厥内二女承事舜於畎亩之中不以天子之女故而骄盈怠嫚犹谦谦恭俭思尽妇道瞽瞍与象谋杀舜使涂廪舜归告二女曰父母使我涂廪我其往二女曰往哉舜既治廪乃捐阶瞽瞍焚廪舜往飞出象复与父母谋使舜浚井舜乃告二女二女曰俞往哉舜往浚井格其出入从掩舜潜出时既不能杀舜瞽瞍又使舜饮酒醉将杀之舜告二女二女乃与舜药浴汪遂往舜终日饮酒不醉舜之女弟系怜之与二嫂谐父母欲杀舜怒之不已舜犹不怨舜往于田号泣日呼旻天呼父母惟害若兹思慕不巳不怨其弟笃厚不怠既纳于百揆宾于四门选于林木入于大麓尧试之百方每事常谋于二女舜既嗣位升为天子娥皇为后女英为妃封象于有庳事瞽瞍犹若焉天下称二妃聪明贞仁舜陟方死於苍梧号曰重华二妃死於江湘之间俗谓之湘君君子曰二妃德纯而行笃诗云不显惟德百辟其型之此之谓也
颂曰元始二妃帝尧之女嫔列有虞承舜於下以尊事卑终能劳苦瞽瞍和宁卒享福佑
弃母姜嫄
弃母姜嫄者邰侯之母也当尧之时行见巨人迹好而履之归而有娠浸以益大心怪恶之卜筮禋祀以求无子终生子以为不祥而弃之隘巷牛羊避而不践乃送之平林之中後伐平林者咸荐之覆之乃取置寒氷之上飞鸟伛翼之姜嫄以为异乃收以归因命曰弃姜嫄之性清静专一好种稼穑及弃长而教之种树桑麻弃之性明而仁能育其教卒致其名尧使弃居稷官更国邰地遂封弃於邰号曰后稷及尧崩舜即位乃命之曰弃黎民阻饥汝后稷播时百谷其後世世居稷至周文武而兴为天子君子谓姜嫄静而有化诗云赫赫姜嫄其德不囘上帝是依又曰思文后稷克配彼天立我蒸民此之谓也
颂曰弃母姜嫄清静专一履迹而孕惧弃於野鸟兽覆翼乃复收恤卒为帝佐母道既毕
契母简狄
契母简狄者有娀氏之长女也当尧之时与其妹娣浴於玄丘之水有玄鸟衘卵过而坠之五色甚好简狄与其妹娣竞往取之简狄得而含之误而吞之遂生契焉简狄性好人事之治上知天文乐於施惠及契长而教之理顺之序契之性聪明而仁能育其教卒致其名尧使为司徒封之於亳及尧崩舜即位乃勅之曰契百姓不亲五品不逊汝作司徒而敬敷五教在寛其後世世居亳至殷汤兴为天子君子谓简狄仁而有礼诗云有娀方将立子生商又曰天命玄鸟降而生商此之谓也颂曰契母简狄敦仁励翼吞卵产子遂自修饰教以事理推恩有德契为帝辅盖母有力
啓母涂山
啓母者涂山氏长女也夏禹娶以为妃既生啓辛壬癸甲啓呱呱泣禹去而治水惟荒度土功三过其家不入其门涂山独明教训而致其化焉及啓长化其德而从其教卒致令名禹为天子而啓为嗣持禹之功而不殒君子谓涂山强於教诲诗云厘尔士女从以孙子此之谓也
颂曰啓母涂山维配帝禹辛壬癸甲禹往敷土啓呱呱泣母独论序教训以善卒继其父
汤妃有?
汤妃有?者有?氏之女也殷汤娶以为妃生仲壬外丙亦明教训致其功有?之妃汤也统领九嫔後宫有序咸无妬媢逆理之人卒致王功君子谓妃明而有序诗云窈窕淑女君子好逑言贤女能为君子和好衆妾其有?之谓也
颂曰汤妃有?质行聪明媵从伊尹自夏适殷勤慤洽中九嫔有行化训内外亦无愆殃
周室三母
三母者太姜太任太姒　太姜者王季之母有吕氏之女太王娶以为妃生太伯仲雍王季贞顺率导靡有过失太王谋事迁徙必与太姜君子谓太姜广於德教太任者文王之母挚任氏中女也王季娶为妃太任之性端一诚庄惟德之行及其有娠目不视恶色耳不听淫声口不出敖言能以胎教溲於豕牢而生文王文王生而明圣太任教之以一而识百君子谓太任为能胎教古者妇人姙子寝不侧坐不边立不跸不食邪味割不正不食席不正不坐目不视於邪色耳不听於淫声夜则令瞽诵诗道正事如此则生子形容端正才德必过人矣故姙子之时必慎所感感於善则善感於恶则恶人生而肖万物者皆其母感於物故形音肖之文王母可谓知肖化矣　太姒者武王之母禹後有莘姒氏之女仁而明道文王嘉之亲迎於渭造舟为梁及入太姒思媚太姜太任旦夕勤劳以进妇道太姒号曰文母文王治外文母治内太姒生十男长伯邑考次武王发次周公旦次管叔鲜次蔡叔度次曹叔振铎次霍叔武次成叔处次康叔封次聃季载太姒教诲十子自少及长未尝见邪僻之事及其长文王继而教之卒成武王周公之德君子谓太姒仁明而有德诗曰大邦有子俔天之妹文定厥祥亲迎於渭造舟为梁不显其光又曰太姒嗣徽音则百斯男此之谓也
颂曰周室三母太姜任姒文武之兴盖由斯起太姒最贤号曰文母三姑之德亦甚大矣
卫姑定姜
卫姑定姜者卫定公之夫人公子之母也公子既娶而死其妇无子毕三年之丧定姜归其妇自送之至於野恩爱哀思悲心感恸立而望之挥泣埀涕乃赋诗曰燕燕于飞差池其羽之子于归远送于野瞻望弗及泣涕如雨送去妇泣而望之又作诗曰先君之思以畜寡人君子谓定姜为慈姑过而之厚定公恶孙林父孙林父奔晋晋侯使郤犫为请还定公欲辞定姜曰不可是先君宗卿之嗣也大国又以为请而弗许将亡虽恶之不犹愈於亡乎君其忍之夫安民而宥宗卿不亦可乎定公遂复之君子谓定姜能远患难诗曰其仪不忒正是四国此之谓也定公卒立敬姒之子衎为君是为献公献公居丧而慢定姜既哭而息见献公之不哀也不内食饮叹曰是将败卫国必先害善人夫祸卫国也夫吾不获鱄也使主社稷大夫闻之皆惧孙文子自是不敢舍其重器於卫鱄者献公弟子鲜也贤而定姜欲立之而不得後献公暴虐慢侮定姜卒见逐走出亡至境使祝宗告亡且告无罪於庙定姜曰不可若令无神不可诬有罪若何告无罪也且公之行舍大臣而与小臣谋一罪也先君有家卿以为师保而蔑之二罪也余以巾栉事先君而暴妾使余三罪也告亡而已无告无罪其後赖鱄力献公复得反国君子谓定姜能以辞教诗云我言惟服此之谓也郑皇耳率师侵卫孙文子卜追之献兆於定姜曰兆如山林有夫出征而丧其雄定姜曰征者丧雄御寇之利也大夫图之卫人追之获皇耳於大丘君子谓定姜达於事情诗云左之左之君子宜之此之谓也
颂曰卫姑定姜送妇作诗恩爱慈惠泣而望之数谏献公得其罪尤聪明远识丽於文辞
齐女傅母
傅母者齐女之傅母也女为卫庄公夫人号曰庄姜姜交好始往行衰惰有冶容之行淫泆之心傅母见其妇道不正谕之云子之家世世尊荣当为民法则子之质聪达於事当为人表式仪貌壮丽不可不自修整衣锦絅裳饰在舆马是不贵德也乃作诗曰硕人其颀衣锦絅衣齐侯之子卫侯之妻东宫之妹邢侯之姨谭公维私砥厉女之心以高节以为人君之子弟为国之夫人尤不可有邪僻之行焉女遂感而自修君子善傅母之防未然也庄姜者东宫得臣之妹也无子姆戴妫之子桓公公子州吁嬖人之子也有宠骄而好兵庄公弗禁後州吁果杀桓公诗曰无教猱升木此之谓也颂曰齐女傅母防女未然称列先祖莫不尊荣作诗明指使无辱先庄姜姆妹卒能修身
鲁季敬姜
鲁季敬姜者莒女也号戴巳鲁大夫公父穆伯之妻文伯之母季康子之从祖叔母也博达知礼穆伯先死敬姜守养文伯出学而还归敬姜侧目而盼之见其友上堂从後堦降而却行奉劒而正履若事父兄文伯自以为成人矣敬姜召而数之曰昔者武王罢朝而结丝?絶左右顾无可使结之者俯而自申之故能成王道桓公坐友三人谏臣五人日举过者三十人故能成霸业周公一食而三吐哺一沐而三握髪所执贽而见於穷闾隘巷者七十余人故能存周室彼二圣一贤者皆霸王之君也而下人如此其所与游者皆过已者也是以日益而不自知也今以子年之少而位之卑所与游者皆为服役子之不益亦以明矣文伯乃谢罪於是乃择严师贤友而事之所与游处者皆黄耄倪齿也文伯引祍攘卷而亲馈之敬姜曰子成人矣君子谓敬姜备於教化诗云济济多士文王以宁此之谓也文伯相鲁敬姜谓之曰吾语汝治国之要尽在经矣夫幅者所以正曲枉也不可不强故幅可以为将画者所以均不均服不服也故画可以为正物者所以治芜与莫也故物可以为都大夫持交而不失出入不絶者梱也梱可以为大行人也推而往引而来者综也综可以为关内之师主多少之数者均也均可以为内史服重任行远道正直而固者轴也轴可以为相舒而无穷者摘也摘可以为三公文伯再拜受教文伯退朝朝敬姜敬姜方绩文伯曰以?之家而主犹绩惧干季孙之怒其以?为不能事主乎敬姜叹曰鲁其亡乎使吾子备官而未之闻耶居吾语女昔圣王之处民也择瘠土而处之劳其民而用之故长王天下夫民劳则思思则善心生逸则淫淫则忘善忘善则恶心生沃土之民不材淫也瘠土之民向义劳也是故天子大采朝日与三公九卿祖识地德日中考政与百官之政事使师尹维旅牧宣敬民事少采夕月与太史司载纠?天刑日入监九御使洁奉禘郊之粢盛而後即安诸侯朝修天子之业令昼考其国夕省其典刑夜儆百工使无慆淫而後即安卿大夫朝考其职昼讲其庶政夕序其业夜庀其家事而後即安士朝而受业昼而讲肄夕而习复夜而计过无憾而後即安自庶人巳下明而动晦而休无日以怠王后亲织玄紞公侯之夫人加之以紘綖卿之内子为大带命妇成祭服列士之妻加之以朝服自庶士以下皆衣其夫社而赋事烝而献功男女効绩否则有辟古之制也君子劳心小人劳力先王之训也自上以下谁敢淫心舍力今我寡也尔又在下位朝夕处事犹恐忘先人之业况有怠惰其何以辟吾冀汝朝夕修我曰必无废先人尔今也曰胡不自安以是承君之官余惧穆伯之絶祀也仲尼闻之曰弟子记之季氏之妇不淫矣诗曰妇无公事休其蚕织言妇人以蚕织为公事者也休之非礼也文伯饮南宫敬叔酒以露堵父为客羞鼈焉小堵父怒相延食鼈堵父辞曰将使鼈长而食之遂出敬姜闻之怒曰吾闻之先子曰祭养尸飨养上宾鼈於人何何有而使夫人怒遂逐文伯五日鲁大夫辞而复之君子谓敬姜为慎微诗曰我有旨酒嘉宾式燕以乐言尊宾也文伯卒敬姜戒其妾曰吾闻之好内女死之好外士死之今吾子夭死吾恶其以好内闻也二三妇之辱共祀先祀者请毋瘠色毋挥涕毋陷膺毋忧容有降服毋加服从礼而静是昭吾子仲尼闻之曰女知莫如妇男知莫如夫公父氏之妇知矣欲明其子之令德诗曰君子有谷贻厥孙子此之谓也敬姜之处丧也朝哭穆伯暮哭文伯仲尼闻之曰季氏之妇可谓知礼矣爱而无私上下有章敬姜尝如季氏康子在朝与之言不应从之及寝门不应而入康子辞於朝而入见曰肥也不得闻命毋乃罪耶敬姜对曰子不闻耶天子及诸侯合民事於内朝自卿大夫以下合官职於外朝合家事於内朝寝门之内妇人治其职焉上下同之夫外朝子将业君之官职焉内朝子将庀季氏之政焉皆非吾所敢言也康子尝至敬姜?门而与之言皆不踰阈祭悼子康子与焉酢不受彻俎不讌宗不具不绎绎不尽饮则不退仲尼谓敬姜别於男女之礼矣诗曰女也不爽此之谓也
颂曰文伯之母号曰敬姜通达知礼德行光明匡子过失教以法理仲尼贤焉列为慈母
楚子发母
楚将子发之母也子发攻秦絶粮使人请於王因归问其母母问使者曰士卒得无恙乎对曰士卒并分菽粒而食之又问将军得无恙乎对曰将军朝夕刍豢黍粱子发破秦而归其母闭门而不内使人数之曰子不闻越王勾践之伐吴客有献醇酒一器王使人注江之上流使士卒饮其下流味不及加美而士卒战自五也异日有献一?糗糒者王又以赐军士分而食之甘不踰嗌而战自十也今子为将士卒并分菽粒而食之子独朝夕刍豢黍粱何也诗不云乎好乐无荒良士休休言不失和也夫使人入於死地而自康乐於其上虽有以得胜非其术也子非吾子也无入吾门子发於是谢其母然後内之君子谓子发母能以教诲诗云教诲尔子式谷似之此之谓也
颂曰子发之母刺子骄泰将军稻粱士卒菽粒责以无礼不得人力君子嘉焉编於母德
邹孟轲母
邹孟轲之母也号孟母其舍近墓孟子之少也嬉游为墓间之事踊跃筑埋孟母曰此非吾所以居处子乃去舍市傍其嬉戱为贾人衒卖之事孟母又曰此非吾所以居处子也复徙舍学宫之旁其嬉游乃设俎豆揖让进退孟母曰真可以居吾子矣遂居及孟子长学六艺卒成大儒之名君子谓孟母善以渐化诗云彼姝者子何以予之此之谓也孟子之少也既学而归孟母方绩问曰学所至矣孟子曰自若也孟母以刀断其织孟子惧而问其故孟母曰子之废学若吾断斯织也夫君子学以立名问则广知是以居则安宁动则远害今而废之是不免於厮役而无以离於祸患也何以异於织绩而食中道废而不为宁能衣其夫子而长不乏粮食哉女则废其所食男则堕於修德不为窃盗则为虏役矣孟子惧旦夕勤学不息师事子思遂成天下之名儒君子谓孟母知为人母之道矣诗云彼姝者子何以告之此之谓也孟子既娶将入私室其妇袒而在内孟子不悦遂去不入妇辞孟母而求去曰妾闻夫妇之道私室不与焉今者妾窃惰在室而夫子见妾勃然不悦是客妾也妇人之义盖不客宿请归父母於是孟母召孟子而谓之曰夫礼将入门问孰存所以致敬也将上堂声必扬所以戒人也将入户视必下恐见人过也今子不察於礼而责礼於人不亦远乎孟子谢遂留其妇君子谓孟母知礼而明於姑母之道孟子处齐而有忧色孟母见之曰子若有忧色何也孟子曰不敢异日闲居拥楹而叹孟母见之曰乡见子有忧色曰不也今拥楹而叹何也孟子对曰轲闻之君子称身而就位不为苟得而受赏不贪荣禄诸侯不听则不达其土听而不用则不践其朝今道不用於齐愿行而母老是以忧也孟母曰夫妇人之礼精五飰羃酒浆养舅姑缝衣裳而已矣故有闺内之修而无境外之志易曰在中馈无攸遂诗曰无非无仪惟酒食是议以言妇人无擅制之义而有三从之道也故年少则从乎父母出嫁则从乎夫夫死则从乎子礼也今子成人也而我老矣子行乎子义吾行乎吾礼君子谓孟母知妇道诗云载色载笑匪怒伊教此之谓也
颂曰孟子之母教化列分处子择艺使从大伦子学不进断机示焉子遂成德为当世冠
鲁之母师
母师者鲁九子之寡母也腊日休作者岁祀礼事毕悉召诸子谓曰妇人之义非有大故不出夫家然吾父母家多幼稚岁时礼不理吾从汝谒往监之诸子皆顿首许诺又召诸妇曰妇人有三从之义而无专制之行少系父母长系於夫老系於子今诸子许我归视私家虽踰正礼愿与少子俱以备妇人出入之制诸妇其慎房户之守吾夕而返於是使少子仆归办家事天隂还失早至闾外而止夕而入鲁大夫从台上见而怪之使人间视其居处礼节甚修家事甚理使者还以状对於是大夫召母而问之曰一日从北方来至闾而止良久乃入吾不知其故甚怪之是以问也母对曰妾不幸早失夫独与九子居腊月礼毕事闲从诸子谒归视私家与诸妇孺子期夕而返妾恐其酺醵醉饱人情所有也妾返太早不敢复返故止闾外期尽而入大夫美之言於穆公赐母尊号曰母师使明请夫人夫人诸姬皆师之君子谓母师能以身教夫礼妇人未嫁则以父母为天既嫁则以夫为天其丧父母则降服一等无二天之义也诗云出宿于济饮饯于祢女子有行远父母兄弟颂曰九子之母诚知礼经谒归还反不揜人情德行既备卒蒙其荣鲁君贤之号以尊名
魏芒慈母
魏芒慈母者魏孟阳氏之女芒卯之後妻也有三子前妻之子有五人皆不爱慈母遇之甚异犹不爱慈母乃令其三子不得与前妻子齐衣服饮食起居进退甚相远前妻之子犹不爱於是前妻中子犯魏王令当死慈母忧戚悲哀带围减尺朝夕勤劳以救其罪人有谓慈母曰人不爱母至甚也何为勤劳忧惧如此慈母曰如妾亲子虽不爱妾犹救其祸而除其害独於假子而不为何以异於凡母其父为其孤也而使妾为其继母继母如母为人母而不能爱其子可谓慈乎亲其亲而偏其假可谓义乎不慈且无义何以立於世彼虽不爱妾安可以忘义乎遂讼之魏安厘王闻之高其义曰慈母如此可不救其子乎乃赦其子复其家自此五子亲附慈母雍雍若一慈母以礼义之渐率导八子咸为魏大夫卿士各成於礼义君子谓慈母一心诗云尸鸠在桑其子七兮淑人君子其仪一兮其仪一兮心如结兮言心之均一也尸鸠以一心养七子君子以一仪养万物一心可以事百君百心不可以事一君此之谓也
颂曰芒卯之妻五子後母慈惠仁义扶养假子虽不吾爱拳拳若亲继母若斯亦诚可尊
齐田稷母
齐田稷子之母也田稷子相齐受下吏之货金百镒以遗其母母曰子为相三年矣禄未尝多若此也岂修士大夫之费哉安所得此对曰诚受之於下其母曰吾闻士修身洁行不为苟得竭情尽实不行诈伪非义之事不计於心非理之利不入於家言行若一情貌相副今君设官以待子厚禄以奉子言行则可以报君夫为人臣而事其君犹为人子而事其父也尽力竭能忠信不欺务在効忠必死奉命亷洁公正故遂而无患今子反是远忠矣夫为人臣不忠是为人子不孝也不义之财非吾有也不孝之子非吾子也子起田稷子慙而出反其金自归罪於宣王请就诛焉宣王闻之大赏其母之义遂舍稷子之罪复其相位而以公金赐母君子谓稷母亷而有化诗曰彼君子兮不素飱兮无功而食禄不为也况於受金乎
颂曰田稷之母亷洁正直责子受金以为不德忠孝之事尽材竭力君子受禄终不素食
古列女传卷一

[book_title]卷二
钦定四库全书
古列女传卷二　　　　　　汉　刘向　撰
贤明传
周宣姜后
周宣姜后者齐侯之女也贤而有德事非礼不言行非礼不动宣王常早卧晏起后夫人不出房姜后脱簪珥待罪於永巷使其傅母通言於王曰妾之不才妾之淫心见矣至使君王失礼而晏朝以见君王乐色而忘德也夫苟乐色必好奢穷欲乱之所兴也原乱之兴从婢子起敢请婢子之罪王曰寡人不德实自生过非夫人之罪也遂复姜后而勤於政事早朝晏退卒成中兴之名君子谓姜后善於威仪而有德行夫礼后夫人御於君以烛进至於君所灭烛适房中脱朝服衣?服然後进御於君鸡鸣乐师击鼓以告旦后夫人鸣佩而去诗曰威仪抑抑德音秩秩又曰隰桑有阿其叶有幽既见君子德音孔胶夫妇人以色亲以德固姜氏之德行可谓孔胶也
颂曰嘉兹姜后厥德孔贤由礼动作匹配周宣引过推让宣王悟焉夙夜崇道为中兴君
齐桓卫姬
卫姬者卫侯之女齐桓公之夫人也桓公好淫乐卫姬为之不听郑卫之音桓公用管仲甯戚行霸道诸侯皆朝而卫独不至桓公与管仲谋伐卫罢朝入闺卫姬望见桓公脱簪珥解环佩下堂再拜曰愿请卫之罪桓公曰吾与卫无故姬何请耶对曰妾闻之人君有三色显然喜乐容貌淫乐者钟鼓酒食之色寂然清静意气沈抑者丧祸之色忿然充满手足矜动者攻伐之色今妾望君举趾高色厉音扬意在卫也是以请之桓公许诺明日临朝管仲趋进曰君之?朝也恭而气下言则徐无伐国之志是释卫也桓公曰善乃立卫姬为夫人号管仲为仲父曰夫人治内管仲治外寡人虽愚足以立於世矣君子谓卫姬信而有行诗曰展如之人兮邦之媛也
颂曰齐桓卫姬忠欵诚信公好淫乐姬为修身望色请罪桓公嘉焉厥使治内立为夫人
晋文齐姜
齐姜者齐桓公之宗女晋文公之夫人也初文公父献公纳骊姬譛杀太子申生文公号公子重耳与舅犯奔狄适齐齐桓公以宗女妻之遇之甚善有马二十乘将死於齐曰人生安乐而已谁知其他子犯知文公之安齐也欲行而患之与从者谋於桑下蚕妾在焉妾告姜氏姜杀之而言於公子曰从者将以子行闻者吾巳除之矣公子必从不可以贰贰无成命自子去晋晋无宁岁天未亡晋有晋国非子而谁子其勉之上帝临子贰必有咎公子曰吾不动必死於此矣姜曰不可周诗曰莘莘征夫每怀靡及夙夜征行犹恐无及况欲怀安将何及矣人不求及其能及乎乱不长世公子必有晋公子不听姜与舅犯谋醉载之以行酒醒公子以戈逐舅犯曰若事有济则可无所济吾食舅氏之肉岂有餍哉遂行过曹宋郑楚而入秦秦穆公乃以兵内之於晋晋人杀怀公而立公子重耳是为文公迎齐姜以为夫人遂霸天下为诸侯盟主君子谓齐姜洁而不渎能育君子於善诗云彼美孟姜可与寤言此之谓也
颂曰齐姜公正言行不怠劝勉晋文反国无疑公子不听姜与犯谋醉而载之卒成霸基
秦穆公姬
穆姬者秦穆公之夫人晋献公之女太子申生之同母姊与惠公异母贤而有义献公杀太子申生逐羣公子惠公号公子夷吾奔梁及献公卒得因秦立始即位穆姬使纳羣公子曰公族者君之根本惠公不用又背秦赂晋饥请粟於秦秦与之秦饥请粟於晋晋不与秦遂兴兵与晋战获晋君以归秦穆公曰扫除先人之庙寡人将以晋君见穆姬闻之乃与太子罃公子弘与简璧衰絰履薪以迎且告穆公曰上天降灾使两君匪以玉帛相见乃以兴戎婢子娣姒不能相教以辱君命晋君朝以入婢子夕以死惟君其图之公惧乃舍诸灵台大夫请以入公曰获晋公以功归今以丧归将焉用遂改馆晋君馈以七牢而遣之穆姬死穆姬之弟重耳入秦秦送之晋是为晋文公太子罃思母之恩而送其舅氏也作诗曰我送舅氏曰至渭阳何以赠之路车乘黄君子曰慈母生孝子诗云敬慎威仪维民之则穆姬之谓也
颂曰秦穆夫人晋惠之姊秦执晋君夫人流涕痛不能救乃将赴死穆公义之遂释其弟
楚庄樊姬
樊姬楚庄王之夫人也庄王即位好狩猎樊姬谏不止乃不食禽兽之肉王改过勤於政事王尝听朝罢晏姬下殿迎曰何罢晏也得无饥倦乎王曰与贤者语不知饥倦也姬曰王之所谓贤者何也曰虞丘子也姬掩口而笑王曰姬之所笑何也曰虞丘子贤则贤矣未忠也王曰何谓也对曰妾执巾栉十一年遣人之郑卫求美人进於王今贤於妾者二人同列者七人妾岂不欲擅王之爱宠哉妾闻堂上兼女所以观人能也妾不能以私蔽公欲王多见知人能也今虞丘子相楚十余年所荐非子弟则族昆弟未闻进贤退不肖是蔽君而塞贤路知贤不进是不忠不知其贤是不智也妾之所笑不亦可乎王悦明日王以姬言告虞丘子丘子避席不知所对於是避舍使人迎孙叔敖而进之王以为令尹治楚三年而庄王以霸楚史书曰庄王之霸樊姬之力也诗曰大夫夙退无使君劳其君者谓女君也又曰温恭朝夕执事有恪此之谓也
颂曰樊姬谦让靡有嫉妬荐进美人与巳同处非刺虞丘蔽贤之路楚庄用焉功业遂霸
周南之妻
周南之妻者周南大夫之妻也大夫受命平治水土过时不来妻恐其懈於王事盖与其邻人陈素所与大夫言国家多难惟勉强之无有谴怒遗父母忧昔舜耕於历山渔於雷泽陶於河滨非舜之事而舜为之者为养父母也家贫亲老不择官而仕亲操井臼不择妻而娶故父母在当与时小同无亏大义不罹患害而已夫凤凰不离於蔚罗麒麟不入於陷穽蛟龙不及於枯泽鸟兽之智犹知避害而况於人乎生於乱世不得道理而迫於暴虐不得行义然而仕者为父母在故也乃作诗曰鲂鱼赬尾王室如毁虽则如毁父母孔迩盖不得已也君子以是知周南之妻而能匡夫也
颂曰周大夫妻夫出治土维戒无怠勉为父母凡事远虑为亲之在作诗鲂鱼以敕君子
宋鲍女宗
女宗者宋鲍苏之妻也养姑甚谨鲍苏仕卫三年而娶外妻女宗养姑愈敬因往来者请问其夫赂遗外妻甚厚女宗姒谓曰可以去矣女宗曰何故姒曰夫人既有所好子何留乎女宗曰妇人一醮不改夫死不嫁执麻枲治丝茧织紝组紃以供衣服以事夫室澈漠酒醴羞馈食以事舅姑以专一为贞以善从为顺岂以专夫室之爱为善哉若其以淫意为心而扼夫室之好吾未知其善也夫礼天子十二诸侯九卿大夫三士二今吾夫诚士也有二不亦宜乎且妇人有七见去夫无一去义七去之道妬正为首淫僻窃盗长舌骄侮无子恶病皆在其後吾姒不教吾以居室之礼而反欲使吾为见弃之行将安所用此遂不听事姑愈敬宋公闻之表其闾号曰女宗君子谓女宗谦而知礼诗云令仪令色小心翼翼古训是式威仪是力此之谓也
颂曰宋鲍女宗好礼知理夫有外妻不为变巳称引妇道不听其姒宋公贤之表其闾里
晋赵衰妻
晋赵衰妻者晋文公之女也号赵姬初文公为公子时与赵衰奔狄狄人入其二女叔隗季隗於公子公以叔隗妻赵衰生盾及返国文公以其女赵姬妻赵衰生原同屏括楼婴赵姬请迎盾与其母而纳之赵衰辞而不敢姬曰不可夫得宠而忘旧舍义好新而嫚故无恩与人勤於隘厄富贵而不顾无礼君弃此三者何以使人虽妾亦无以侍执巾栉诗不云乎采葑采菲无以下体德音莫违及尔同死与人同寒苦虽有小过犹与之同死而不去况於安新忘旧乎又曰讌尔新婚不我屑以盖伤之也君其逆之无以新废旧赵衰许诺乃逆叔隗与盾来姬以盾为贤请立为嫡子使三子下之以叔隗为内妇姬亲下之及盾为正卿思赵姬之让恩请以姬之中子屏括为公族大夫曰君姬氏之爱子也微君姬氏则臣狄人也何以至此成公许之屏括遂以其族为公族大夫君子谓赵姬恭而有让诗曰温温恭人维德之基赵姬之谓也
颂曰赵衰姬氏制行分明身虽尊贵不妬偏房躬事叔隗子盾为嗣君子美之厥行孔备
陶答子妻
陶大夫荅子妻也答子治陶三年名誉不兴家富三倍其妻数谏不用居五年从车百乘归休宗人击牛而贺之其妻独抱儿而泣姑怒曰何其不祥也妇曰夫子能薄而官大是谓婴害无功而家昌是谓积殃昔楚令尹子文之治国也家贫国富君敬民戴故福结於子孙名埀於後世今夫子不然贪富务大不顾後害妾闻南山有玄豹雾雨七日而不下食何也欲以泽其毛而成文章也故藏而远害犬彘不择食以肥其身坐而须死耳今夫子治陶家富国贫君不敬民不戴败忘之徵见矣愿与少子俱脱姑怒遂弃之处期年答子之家果以盗诛唯其母老以免妇乃与少子归养姑终卒天年君子谓答子妻能以义易利虽违礼求去终以全身复礼可谓远识矣诗曰百尔所思不如我所之此之谓也颂曰答子治陶家富三倍妻谏不听知其不改独泣姑怒送厥母家答子逢祸复归养姑
柳下惠妻
鲁大夫柳下惠之妻也柳下惠处鲁三黜而不去忧民救乱妻曰无乃渎乎君子有二耻国无道而贵耻也国有道而贱耻也今当乱世三黜而不去亦近耻也柳下惠曰油油之民将陷於害吾能巳乎且彼为彼我为我彼虽祼?安能汚我油油然与之处仕於下位柳下既死门人将诔之妻曰将诔夫子之德耶则二三子不如妾知之也乃诔曰夫子之不伐兮夫子之不竭兮夫子之信诚而与人无害兮屈柔从俗不强察兮蒙耻救民德弥大兮虽遇三黜终不蔽兮恺悌君子永能厉兮嗟呼惜哉乃下世兮庶几遐年今遂逝兮呜呼哀哉魂神泄兮夫子之諡宜为惠兮门人从之以为诔莫能窜一字君子谓柳下惠妻能光其夫矣诗曰人知其一莫知其他此之谓也
颂曰下惠之妻贤明有文柳下既死门人必存将诔下惠妻为之辞陈列其行莫能易之
鲁黔娄妻
鲁黔娄先生之妻也先生死曾子与门人往吊之其妻出户曾子吊之上堂见先生之尸在牖下枕墼席槀緼袍不表覆以布被手足不尽敛覆头则足见覆足则头见曾子曰斜引其被则敛矣妻曰斜而有余不如正而不足也先生以不斜之故能至於此生时不邪死而邪之非先生意也曾子不能应遂哭之曰嗟乎先生之终也何以为諡其妻曰以康为諡曾子曰先生在时食不充口衣不盖形死则手足不敛旁无酒肉生不得其美死不得其荣何乐於此而諡为康乎其妻曰昔先生君尝欲授之政以为国相辞而不为是有余贵也君尝赐之粟三十锺先生辞而不受是有余富也彼先生者甘天下之淡味安天下之卑位不戚戚於贫贱不忻忻於富贵求仁而得仁求义而得义其諡曰康不亦宜乎曾子曰唯斯人也而有斯妇君子谓黔娄妻为乐贫行道诗曰彼美淑姬可与寤言此之谓也
颂曰黔娄既死妻独主丧曾子吊焉布衣褐衾安贱甘淡不求丰美尸不揜蔽犹諡曰康
齐相御妻
齐相晏子仆御之妻也号曰命妇晏子将出命妇窥其夫为相御拥大盖策驷马意气洋洋甚自得也既归其妻曰宜矣子之卑且贱也夫曰何也妻曰晏子长不满三尺身相齐国名显诸侯今者吾从门间观其志气恂恂自下思念深矣今子身长八尺乃为之仆御耳然子之意洋洋若自足者妾是以去也其夫谢曰请自改何如妻曰是怀晏子之智而加以八尺之长也夫躬仁义事明主其名必扬矣且吾闻宁荣於义而贱不虚骄以贵於是其夫乃深自责学道谦逊常若不足晏子怪而问其故具以实对於是晏子贤其能纳善自改升诸景公以为大夫显其妻以为命妇君子谓命妇知善故贤人之所以成者其道博矣非特师傅朋友相与切磋也妃匹亦居多焉诗云高山仰止景行行止言当常向为其善也
颂曰齐相御妻匡夫以道明言骄恭恂恂自效夫改易行学问靡巳晏子升之列於君子
楚接舆妻
楚狂接舆之妻也接舆躬耕以为食楚王使使者持金百镒车二驷往聘迎之曰王愿请先生治淮南接舆笑而不应使者遂不得与语而去妻从市来曰先生少而为义岂将老而遗之哉门外车迹何其深也接舆曰王不知吾不肖也欲使我治淮南遣使者持金驷来聘其妻曰得无许之乎接舆曰夫富贵者人之所欲也子何恶我许之矣妻曰义士非礼不动不为贫而易操不为贱而改行妾事先生躬耕以为食亲绩以为衣食饱衣暖据义而动其乐亦自足矣若受人重禄乘人坚良食人肥鲜而将何以待之接舆曰吾不许也妻曰君使不从非忠也从之又违非义也不如去之夫负釜甑妻戴红器变名易姓而远徙莫知所之君子谓接舆妻为乐道而远害夫安贫贱而不怠於道者唯至德者能之诗曰肃肃?置?之丁丁言以怠於道也
颂曰接舆之妻亦安贫贱虽欲进仕见时暴乱楚聘接舆妻请避馆载紝易姓终不遭难
楚老莱妻
楚老莱子之妻也莱子逃世耕於蒙山之阳葭墙蓬室木牀蓍席衣緼食菽垦山播种人或言之楚王曰老莱贤士也王欲聘以璧帛恐不来楚王驾至老莱之门老莱方织畚王曰寡人愚陋独守宗庙愿先生幸临之老莱子曰仆山野之人不足守政王复曰守国之孤愿变先生之志老莱子曰诺王去其妻戴畚菜挟薪樵而来曰何车迹之衆也老莱子曰楚王欲使吾守国之政妻曰许之乎曰然妻曰妾闻之可食以酒肉者可随以鞭捶可授以官禄者可随以鈇钺今先生食人酒肉受人官禄为人所制也能免於患乎妾不能为人所制投其畚菜而去老莱子曰子还吾为子更虑遂行不顾至江南而止曰鸟兽之解毛可绩而衣之据其遗粒足以食也老莱子乃随其妻而居之民从而家者一年成落三年成聚君子谓老莱妻果於从善诗曰衡门之下可以栖迟泌之洋洋可以疗饥此之谓也
颂曰老莱与妻逃世山阳蓬蒿为室莞葭为盖楚王聘之老莱将行妻曰世乱乃遂逃亡
楚於陵妻
楚於陵子终之妻也楚王闻於陵子终贤欲以为相使使者持金百镒往聘迎之於陵子终曰仆有箕箒之妾请入与计之即入谓其妻曰楚王欲以我为相遣使者持金来今日为相明日结驷连骑食方丈於前可乎妻曰夫子织屦以为食非与物无治也左琴右书乐亦在其中矣夫结驷连骑所安不过容膝食方丈於前甘不过一肉今以容膝之安一肉之味而怀楚国之忧其可乎乱世多害妾恐先生之不保命也於是子终出谢使者而不许也遂相与逃而为人灌园君子谓於陵妻为有德行诗云愔愔良人秩秩德音此之谓也
颂曰於陵处楚王使聘焉入与妻谋惧世乱烦进往遇害不若身安左琴右书为人灌园
古列女传卷二

[book_title]卷三
钦定四库全书
古列女传卷三　　　　　　汉　刘向　撰
仁智传
密康公母
密康公之母姓魏氏周共王游於泾上康公从有三女奔之其母曰必致之王夫兽三为羣人三为衆女三为粲王田不取羣公行下衆王御不参一族夫粲美之物归汝而何德以堪之王犹不堪况尔小丑乎康公不献王灭密君子谓密母为能识微诗曰无已太康职思其忧此之谓也
颂曰密康之母先识盛衰非刺康公受粲不归公行下衆物满则损俾献不听密果灭殒
楚武邓曼
邓曼者武王之夫人也王使屈瑕为将伐罗屈瑕号莫敖与羣帅悉楚师以鬪伯比谓其御曰莫敖必败举趾高心不固矣见王曰必济师王以告夫人邓曼曰大夫非衆之谓也其谓君抚小民以信训诸司以德而威莫敖以刑也莫敖狃於蒲骚之役将自用也必小罗君若不镇抚其不设备乎於是王使赖人追之不及莫敖令於军中曰谏者有刑及鄢师次乱济至罗罗与卢戎击之大败莫敖自经荒谷羣帅囚於冶父以待刑王曰孤之罪也皆免之君子谓邓曼为知人诗曰曾是莫听大命以倾此之谓也王伐随且行告邓曼曰余心荡何也邓曼曰王德薄而禄厚施鲜而得多物盛必衰日中必移盈而荡天之道也先王知之矣故临武事将发大命而荡王心焉若师徒毋亏王薨於行国之福也王遂行卒於樠木之下君子谓邓曼为知天道易曰日中则昃月盈则亏天地盈虚与时消息此之谓也
颂曰楚武邓曼见事所兴谓瑕军败知王将薨识彼天道盛而必衰终如其言君子扬称
许穆夫人
许穆夫人者卫懿公之女许穆公之夫人也初许求之齐亦求之懿公将与许女因其傅母而言曰古者诸侯之有女子也所以苞苴玩弄系援於大国也言今者许小而远齐大而近若今之世强者为雄如使边境有寇戎之事维是四方之故赴告大国妾在不犹愈乎今舍近而就远离大而附小一旦有车驰之难孰可与虑社稷卫侯不听而嫁之於许其後翟人攻卫大破之而许不能救卫侯遂奔走涉河而南至楚丘齐桓往而存之遂城楚丘以居卫侯於是悔不用其言当败之时许夫人驰驱而吊唁卫侯因疾之而作诗云载驰载驱归唁卫侯驱马悠悠言至於漕大夫跋涉我心则忧既不我嘉不能旋反视尔不臧我思不远君子善其慈惠而远识也
颂曰卫女未嫁谋许与齐女讽母曰齐大可依卫君不听後果遁逃许不能救女作载驰
曹僖氏妻
曹大夫僖负羁之妻也晋公子重耳亡过曹恭公不礼焉闻其骈胁近其舍伺其将浴薄而观之负羁之妻言於夫曰吾观晋公子其从者三人皆国相也以此三人者皆善戮力以辅人必得晋国若得反国必霸诸侯而讨无礼曹必为首若曹有难子必不免子胡不早自贰焉且吾闻之不知其子者视其父不知其君者视其所使今其从者皆卿相之仆也则其君必霸王之主也若加礼焉必能报施矣若有罪焉必能讨过子不早图祸至不久矣负羁乃遗之壶飡加璧其上公子受飡反璧及公子反国伐曹乃表负羁之闾令兵士无敢入士民之扶老擕弱而赴其闾者门外成市君子谓僖氏之妻能远识诗曰旣明且哲以保其身此之谓也
颂曰僖氏之妻厥智孔白见晋公子知其兴作使夫馈飡且以自托文伐曹国卒独见释
孙叔敖母
楚令尹孙叔敖之母也叔敖为婴儿之时出游见两头虵杀而埋之归见其母而泣焉母问其故对曰吾闻见两头虵者死今者出游见之其母曰虵今安在对曰吾恐他人复见之杀而埋之矣其母曰汝不死矣夫有隂德者阳报之德胜不祥仁除百祸天之处高而听卑书不云乎皇天无亲惟德是辅尔嘿矣必兴於楚及叔敖长为令尹君子谓叔敖之母知道德之次诗云母氏圣善此之谓也
颂曰叔敖之母深知天道叔敖见虵两头岐首杀而埋之泣恐不及母曰隂德不死必夀
晋伯宗妻
晋大夫伯宗之妻也伯宗贤而好以直辩凌人每朝其妻常戒之曰盗憎主人民恶其上有爱好人者必有憎妬人者夫子好直言枉者恶之祸必及身矣伯宗不听朝而以喜色归其妻曰子貌有喜色何也伯宗曰吾言於朝诸大夫皆谓我知似阳子妻曰实谷不华至言不饰今阳子华而不实言而无谋是以祸及其身子何喜焉伯宗曰吾欲饮诸大夫酒而与之语尔试听之其妻曰诺於是为大会与诸大夫饮既饮而问妻曰何若对曰诸大夫慕子若也然而民之不能戴其上久矣难必及子子之仕固不可易也且国家多贰其危可立待也子何不预结贤大夫以托州犂焉伯宗曰诺乃得毕羊而交之及栾不忌之难郤害伯宗譛而杀之毕羊乃送州犂於荆遂得免焉君子谓伯宗之妻知天道诗云多将熇熇不可救药伯宗之谓也
颂曰伯宗凌人妻知其亡数谏伯宗厚许毕羊属以州犂以免咎殃伯宗遇祸州犂奔荆
卫灵夫人
卫灵公之夫人也灵公与夫人夜坐闻车声辚辚至阙而止过阙复有声公问夫人曰知此为谁夫人曰此蘧伯玉也公曰何以知之夫人曰妾闻礼下公门式路马所以广敬也夫忠臣与孝子不为昭昭变节不为冥冥惰行蘧伯玉卫之贤大夫也仁而有智敬於事上此其人必不以闇昧废礼是以知之公使视之果伯玉也公反之以戏夫人曰非也夫人酌觞再拜贺公公曰子何以贺寡人夫人曰始妾独以卫为有蘧伯玉耳今卫复有与之齐者是君有二臣也国多贤臣国之福也妾是以贺公惊曰善哉遂语夫人其实焉君子谓卫夫人明於知人道夫可欺而不可罔者其明智乎诗曰我闻其声不见其人此之谓也
颂曰卫灵夜坐夫人与存有车辚辚中止阙门夫人知之必伯玉焉维知识贤问之信然
齐灵仲子
齐灵仲子者宋公之女齐灵公之夫人也初灵公娶於鲁声姬生子光以为太子夫人仲子与其娣戎子皆嬖於公仲子生子牙戎子请以牙为太子代光公许之仲子曰不可夫废常不祥闻诸侯之难失谋夫光之立也列於诸侯矣今无故而废之是专绌诸侯而以难犯不祥也君心悔之在我而已仲子曰妾非让也诚祸之萌也以死争之公终不听遂逐太子光而立牙为太子高厚为傅灵公疾高厚微迎光及公薨崔杼立光而杀高厚以不用仲子之言祸至於此君子谓仲子明於事理诗云听用我谋庶无大悔仲子之谓也
颂曰齐灵仲子仁智显明灵公立牙废姬子光仲子强谏弃适不祥公旣不听果有祸殃
鲁臧孙母
臧孙母者鲁大夫臧文仲之母也文仲将为鲁使至齐其母送之曰汝刻而无恩好尽人力穷人以威鲁国不容子矣而使子之齐凡奸将作必於变动害子者其於斯发事乎汝其戒之鲁与齐通壁壁邻之国也鲁之宠臣多怨汝者又皆通於齐高子国子必使齐图鲁而拘汝留之难乎其免也汝必施恩布惠而後出以求助焉於是文仲托於三家厚士大夫而後之齐齐果拘之而兴兵欲袭鲁文仲微使人遗公书恐得其书乃谬其辞曰敛小器投诸台食猎犬组羊裘琴之合甚思之臧我羊羊有母食我以同鱼冠缨不足带有余公及大夫相与议之莫能知之人有言臧孙母者世家子也君何不试召而问焉於是召而语之曰吾使臧子之齐今持书来云尔何也臧孙母泣下襟曰吾子拘有木治矣公曰何以知之对曰敛小器投诸台者言取郭外萌内之於城中也食猎犬组羊裘者言趣飨战鬪之士而缮甲兵也琴之合甚思之者言思妻也臧我羊羊有母是盖告妻善养母也食我以同鱼同者其文错错者所以治锯锯者所以治木也是有木治繋於狱矣冠缨不足带有余者头乱不得梳饥不得食也故知吾子拘而有木治者於是以臧孙母之言军於境上齐方发兵将以袭鲁闻兵在境上乃还文仲而不伐鲁君子谓臧孙母识微见远诗云陟彼屺兮瞻望母兮此之谓也
颂曰臧孙之母刺子好威必且遇害使援所依旣厚三家果拘於齐母说其书子遂得归
晋羊叔姬
叔姬者羊舌子之妻也叔向叔鱼之母也一姓杨氏叔向名肸叔鱼名鲋羊舌子好正不容於晋去而之三室之邑三室之邑人相与攘羊而遗之羊舌子不受叔姬曰夫子居晋不容去之三室之邑又不容於三室之邑是於夫子不容也不如受之羊舌子受之曰为肸与鲋亨之叔姬曰不可南方有鸟名曰乾吉食其子不择肉子常不遂今肸与鲋童子也随大夫而化者不可食以不义之肉不若埋之以明不与於是乃盛以瓮埋垆隂後二年攘羊之事发都吏至羊舌子曰吾受之不敢食也发而视之则其骨存焉都吏曰君子哉羊舌子不与攘羊之事矣君子谓叔姬为能防害远疑诗曰无曰不显莫予云觏此之谓也叔向欲娶于申公巫臣氏夏姬之女美而有色叔姬不欲娶其族叔向曰吾母之族贵而无庶吾惩舅氏矣叔姬曰子灵之妻杀三夫一君一子而亡一国两卿矣尔不惩此而反惩吾族何也且吾闻之有奇福者必有奇祸有甚美者必有甚恶今是郑穆少妃姚子之子子貉之妹也子貉早死无後而天锺美於是将必以是大有败也昔有仍氏生女髪黑而甚美光可监人名曰玄妻乐正蘷娶之生伯封实有豕心贪惏毋期忿戾无餍谓之封豕有穷后羿灭之蘷是用不祀且三代之亡及恭太子之废皆是物也汝何以为哉夫有美物足以移人苟其德义则必有祸也叔向惧而不敢娶平公强使娶之生杨食我食我号曰伯硕伯硕生时侍者谒之叔姬曰长姒产男叔姬往视之及堂闻其号也而还曰豺狼之声也狼子野心今将灭羊舌氏者必是子也遂不肯见及长与祁胜为乱晋人杀食我羊舌氏由是遂灭君子谓叔姬为能推类诗云如彼泉流无沦胥以败此之谓也叔姬之始生叔鱼也而视之曰是虎目而豕喙鸢肩而牛腹谿壑可盈是不可餍也必以赂死遂不见及叔鱼长为国赞理邢侯与雍子争田雍子入其女於叔鱼以求直邢侯杀叔鱼与雍子於朝韩宣子患之叔向曰三奸同罪请杀其生者而戮其死者遂族邢侯氏而尸叔鱼与雍子于市叔鱼卒以贪死叔姬可谓智矣诗云贪人败类此之谓也颂曰叔向之母察于情性推人之生以穷其命叔鱼食我皆贪不正必以货死果卒分争
晋范氏母
晋范氏母者范献子之妻也其三子游於赵氏赵简子乘马园中园中多株问三子曰奈何长者曰明君不问不为乱君不问而为中者曰爱马足则无爱民力爱民力则无爱马足少者曰可以三德使民设令伐株於山将有马为也已而开囿示之株夫山远而囿近是民一悦矣去险阻之山而伐平地之株民二悦矣旣毕而贱卖民三悦矣简子从之民果三悦少子伐其谋归以告母母喟然叹曰终?范氏者必是子也夫伐功施劳鲜能布仁乘伪行诈莫能久长其後智伯?范氏君子谓范氏母为知难本诗曰无念尔祖式救尔讹此之谓也颂曰范氏之母贵德尚信少子三德以谏与民知其必?鲜能布仁後果遭祸身死国分
鲁公乘姒
鲁公乘姒者鲁公乘子皮之姒也其族人死姒哭之甚悲子皮止姒曰安之吾今嫁姊矣已过时子皮不复言也鲁君欲以子皮为相子皮问姒曰鲁君欲以我为相为之乎姒曰勿为也子皮曰何也姒曰夫临丧而言嫁一何不习礼也後过时而不言一何不达人事也子内不习礼而外不达人事子不可以为相子皮曰姒欲嫁何不早言姒曰妇人之事唱而後和吾岂以欲嫁之故数子乎子诚不习於礼不达於人事以此相一国据大衆何以理之譬犹揜目而别黑白也揜目而别黑白犹无患也不达人事而相国非有天咎必有人祸子其勿为也子皮不聼卒受为相居未期年果诛而死君子谓公乘姒缘事而知弟之遇祸也可谓智矣待礼而後动不苟触情可谓贞矣诗云箨兮箨兮风其吹女叔兮伯兮唱予和女又曰百尔所思不如我所之此之谓也颂曰子皮之姊缘事分理子皮相鲁知其祸起姊谏子皮殆不如止子皮不听卒为宗耻
鲁漆室女
漆室女者鲁漆室邑之女也过时未适人当穆公时君老太子幼女倚柱而笑旁人闻之莫不为之惨者其邻人妇从之游谓曰何啸之悲也子欲嫁耶吾为子求偶漆室女曰嗟乎始吾以子为有知今无识也吾岂为不嫁不乐而悲哉吾忧鲁君老太子幼邻妇笑曰此乃鲁大夫之忧妇人何与焉漆室女曰不然非子所知也昔晋客舍吾家系马园中马佚驰走践吾葵使我终岁不食葵邻人女奔随人亡其家倩吾兄行追之逢霖水出溺流而死今吾终身无兄吾闻河润九里渐洳三百步今鲁君老悖太子少愚愚伪日起夫鲁国有患者君臣父子皆被其辱祸及衆庶妇人独安所避乎吾甚忧之子乃曰妇人无与者何哉邻妇谢曰子之所虑非妾所及三年鲁果乱齐楚攻之鲁连有寇男子战鬪妇人转输不得休息君子曰远矣漆室女之思也诗云知我者谓我心忧不知我者谓我何求此之谓也
颂曰漆室之女计虑甚妙维鲁且乱倚柱而啸君老嗣幼愚悖奸生鲁果扰乱齐伐其地
魏曲沃负
曲沃负者魏大夫如耳母也秦立魏公子政为魏太子魏哀王使使者为太子纳妃而美王将自纳焉曲沃负谓其子如耳曰王乱于无别汝胡不匡之方今战国强者为雄义者显焉今魏不能强王又无义何以持国乎王中人也不知其为祸耳汝不言则魏必有祸矣有祸必及吾家汝言以尽忠忠以除祸不可失也如耳未遇间会使於齐负因欵王门而上书曰曲沃之老妇也心有所怀愿以闻於王王召入负曰妾闻男女之别国之大节也妇人脆於志窳於心不可以邪开也是故必十五而笄二十而嫁早成其号諡所以就之也聘则为妻奔则为妾所以开善遏淫也节成然後许嫁亲迎然後随从贞女之义也今大王为太子求妃而自纳于後宫此毁贞女之行而乱男女之别也自古圣王必正妃匹妃匹正则兴不正则乱夏之兴也以涂山亡也以妺喜殷之兴也以有?亡也以妲已周之兴也以太姒亡也以褒姒周之康王夫人晏出朝关雎起兴思得淑女以配君子夫雎鸠之鸟犹未尝见乘居而匹处也夫男女之盛合之以礼则父子生焉君臣成焉故为万物始君臣父子夫妇三者天下之大纲纪也三者治则治乱则乱今大王乱人道之始弃纲纪之务敌国五六南有从楚西有横秦而魏国居其间可谓仅存矣王不忧此而从乱无别父子同女妾恐大王之国政危矣王曰然寡人不知也遂与太子妃而赐负三十锺如耳还而爵之王勤行自修劳来国家而齐楚强秦不敢加兵焉君子谓魏负知礼诗云敬之敬之天惟显思此之谓也颂曰魏负聪达非刺哀王王子纳妃礼别不明负欵王门陈列纪纲王监自修卒却敌兵
赵将括母
赵将马服君赵奢之妻赵括之母也秦攻赵孝成王使括代亷颇为将将行括母上书言于王曰括不可使将王曰何以曰始妾事其父父时为将身所奉饭者以十数所友者以百数大王及宗室所赐币者尽以与军吏士大夫受命之日不问家事今括一旦为将东向而朝军吏吏无敢仰视之者王所赐金帛归尽藏之乃日视便利田宅可买者王以为若其父乎父子不同执心各异愿勿遣王曰母置之吾计已决矣括母曰王终遣之即有不称妾得无随坐王曰不也括既行代亷颇三十余日赵兵果败括死军覆王以括母先言故卒不加诛君子谓括母为仁智诗曰老夫灌灌小子蹻蹻匪我言耄尔用忧谑此之谓也
颂曰孝成用括代颇距秦括母献书知其覆军愿止不得请罪止身括死长平妻子得存
古列女传卷三

[book_title]卷四
钦定四库全书
古列女传卷四　　　　　　汉　刘向　撰
贞顺传
召南申女
召南申女者申人之女也既许嫁於酆夫家礼不备而欲迎之女与其人言以为夫妇者人伦之始也不可不正传曰正其本则万物理失之毫厘差之千里是以本立而道生源治而流清故嫁娶者所以传重承业继续先祖为宗庙主也夫家轻礼违制不可以行遂不肯往夫家讼之於理致之於狱女终以一物不具一礼不备守节持义必死不往而作诗曰虽速我狱室家不足言夫家之礼不备足也君子以为得妇道之仪故举而扬之传而法之以絶无礼之求防淫慾之行焉又曰虽速我讼亦不汝从此之谓也
颂曰召南申女贞一修容夫礼不备终不肯从要以必死遂至狱讼作诗明意後世称诵
宋恭伯姬
伯姬者鲁宣公之女成公之妹也其母曰缪姜嫁伯姬於宋恭公恭公不亲逆伯姬迫於父母之命而行既入宋三月庙见当行夫妇之道伯姬以恭公不亲逆故不肯听命宋人告鲁鲁使大夫季文子如宋致命於伯姬还复命公享之缪姜出於房再拜曰大夫勤劳於远道辱送小子不忘先君以及後嗣使下而有知先君犹有望也敢再拜大夫之辱伯姬既嫁於恭公十年恭公卒伯姬寡至景公时伯姬常遇夜失火左右曰夫人少避火伯姬曰妇人之义保傅不俱夜不下堂待保传来也保母至矣傅母未至也左右又曰夫人少避火伯姬曰妇人之义傅母不至夜不可下堂越义而生不如守义而死遂逮於火而死春秋详录其事为贤伯姬以为妇人以贞为行者也伯姬之妇道尽矣当此之时诸侯闻之莫不痛悼以为死者不可以生财物犹可复故相与聚会於澶渊偿宋之所丧春秋善之君子曰礼妇人不得傅母夜不下堂行必以烛伯姬之谓也诗云淑慎尔止不愆於仪伯姬可谓不失仪矣
颂曰伯姬心专守礼一意宫夜失火保傅不备逮火而死厥心靡悔春秋贤之详录其事
卫宣夫人
夫人者齐侯之女也嫁於卫至城门而卫君死保母曰可以还矣女不听遂入持三年之丧毕弟立请曰卫小国也不容二庖请愿同庖终不听卫君使人愬於齐兄弟齐兄弟皆欲与君使人告女女终不听乃作诗曰我心匪石不可转也我心匪席不可卷也厄穷而不闵劳辱而不苟然後能自致也言不失也然後可以济难矣诗曰威仪棣棣不可选也言其左右无贤臣皆顺其君之意也君子美其贞壹故举而列之於诗也
颂曰齐女嫁卫厥至城门公薨不反遂入三年後君欲同女终不浑作诗讥刺卒守死君
蔡人之妻
蔡人之妻者宋人之女也既嫁於蔡而夫有恶疾其母将改嫁之女曰夫不幸乃妾之不幸也奈何去之适人之道壹与之醮终身不改不幸遇恶疾不改其意且夫采采芣苢之草虽其臭恶犹始於捋采之终於怀撷之浸以益亲况於夫妇之道乎彼无大故又不遣妾何以得去终不听其母乃作芣苢之诗君子曰宋女之意甚贞而壹也
颂曰宋女专静持心不倾夫有恶疾意犹一精母劝去归作诗不听蔡人美之以为顺贞
黎庄夫人
黎庄夫人者卫侯之女黎庄公之夫人也既往而不同欲所务者异未尝得见甚不得意其傅母闵夫人贤公反不纳怜其失意又恐其巳见遣而不以时去谓夫人曰夫妇之道有义则合无义则去今不得意胡不去乎乃作诗曰式微式微胡不归夫人曰妇人之道壹而已矣彼虽不吾以吾何可以离於妇道乎乃作诗曰微君之故胡为乎中路终执贞壹不违妇道以俟君命君子故序之以编诗
颂曰黎庄夫人执行不衰庄公不偶行节及乖傅母劝去作诗式微夫人守壹终不肯归
齐孝孟姬
孟姬者华氏之长女齐孝公之夫人也好礼贞壹过时不嫁齐中求之礼不备终不往蹑男席语不及外远别避嫌齐中莫能备礼求焉齐国称其贞孝公闻之乃修礼亲迎於华氏之室父母送孟姬不下堂母醮房之中结其衿缡诫之曰必敬必戒无违宫事父诫之东阶之上曰必夙兴夜寐无违命其有大妨於王命者亦勿从也诸母诫之两阶之间曰敬之敬之必终父母之命夙夜无怠视之衿缡父母之言谓何姑姊妹诫之门内曰夙夜无愆尔之衿鞶无忘父母之言孝公亲迎孟姬於其父母三顾而出亲迎之绥自御轮三曲顾姬与遂纳於宫三月庙见而後行夫妇之道既居久之公游於琅邪华孟姬从车奔姬堕车碎孝公使驷马立车载姬以归姬使侍御者舒帷以自障蔽而使傅母应使者曰妾闻妃后踰阈必乘安车辎輧下堂必从傅母保阿进退则鸣玉环佩内饰则结纽绸缪野处则帷裳拥蔽所以正心壹意自歛制也今立车无軿非所敢受命也野处无卫非所敢久居也二者失礼多矣夫无礼而生不若早死使者驰以告公更取安车比其反也则自经矣傅母救之不絶傅母曰使者至辎輧巳具姬氏苏然後乘而归君子谓孟姬好礼礼妇人出必辎輧衣服绸缪既嫁归问女昆弟不问男昆弟所以远别也诗曰彼君子女绸直如发此之谓也
颂曰孟姬好礼执节甚公避嫌远别终不冶容载不
并乘非礼不从君子【阙】　　　　同
息君夫人
夫人者息君之夫人也楚伐息破之虏其君使守门将妻其夫人而纳之於宫楚王出游夫人遂出见息君谓之曰人生要一死而已何至自苦妾无须臾而忘君也终不以身更贰醮生离於地上岂如死归於地下哉乃作诗曰谷则异室死则同穴谓予不信有如皦日息君止之夫人不听遂自杀息君亦自杀同日俱死楚王贤其夫人守节有义乃以诸侯之礼合而葬之君子谓夫人说於行善故序之於诗夫义动君子利动小人息君夫人不为利动矣诗云德音莫违及尔同死此之谓也颂曰楚虏息君纳其适妃夫人持固弥久不衰作诗同穴思故忘新遂死不顾列於贞贤
齐杞梁妻
齐杞梁殖之妻也庄公袭莒殖战而死庄公归遇其妻使使者吊之於路杞梁妻曰今殖有罪君何辱命焉若令殖免於罪则贱妾有先人之敝庐在下妾不得与郊吊於是庄公乃还车诣其室成礼然後去杞梁之妻无子内外皆无五属之亲既无所归乃枕其夫之屍於城下而哭内诚动人道路过者莫不为之挥涕十日而城为之崩既葬曰吾何归矣夫妇人必有所倚者也父在则倚父夫在则倚夫子在则倚子今吾上则无父中则无夫下则无子内无所倚以见吾诚外无所倚以立吾节吾岂能更二哉亦死而已遂赴淄水而死君子谓杞梁之妻贞而知礼诗云我心伤悲聊与子同归此之谓也
颂曰杞梁战死其妻收丧齐庄道吊避不敢当哭夫於城城为之崩自以无亲赴淄而薨
楚平伯嬴
伯嬴者秦穆公之女楚平王之夫人昭王之母也当昭王时楚与吴为柏举之战吴胜楚遂入至郢昭王亡吴王阖闾尽妻其後宫次至伯嬴伯嬴持刃曰妾闻天子者天下之表也公侯者一国之仪也天子失制则天下乱诸侯失节则其国危夫妇之道固人伦之始王教之端是以明王之制使男女不亲授坐不同席食不共器殊椸枷异巾栉所以施之也若诸侯外淫者絶卿大夫外淫者放士庶人外淫者宫割夫然者以为仁失可复以义义失可复以礼男女之失乱亡兴焉夫造乱亡之端公侯之所絶天子之所诛也今君王弃仪表之行纵乱亡之欲犯诛絶之事何以行令训民且妾闻生而辱不若死而荣若使君王弃其仪表则无以临国妾有淫端则无以生世一举而两辱妾以死守之不敢承命且凡所欲妾者为乐也近妾而死何乐之有如先杀妾又何益於君王於是吴王慙遂退舍伯嬴与其保阿闭永巷之门皆不释兵三旬秦救至昭王乃复矣君子谓伯嬴勇而精一诗曰莫莫葛累施于条梅岂弟君子求福不囘此之谓也
颂曰阖闾胜楚入厥宫室尽妻後宫莫不战栗伯嬴自守坚固专一君子美之以为有节
楚昭贞姜
贞姜者齐侯之女楚昭王之夫人也王出游留夫人渐台之上而去王闻江水大至使使者迎夫人忘持其符使者至请夫人出夫人曰王与宫人约令召宫人必以符今使者不持符妾不敢从使者行使者曰今水方大至还而取符则恐後矣夫人曰妾闻之贞女之义不犯约勇者不畏死守一节而已妾知从使者必生留必死然弃约越义而求生不若留而死耳於是使者取符则水大至台崩夫人流而死王曰嗟夫守义死节不为苟生处约持信以成其贞乃号曰贞姜君子谓贞姜有妇节诗云淑人君子其仪不忒此之谓也
颂曰楚昭出游留姜渐台江水大至无符不来夫人守节流死不疑君子序焉上配伯姬
楚白贞姬
贞姬者楚白公胜之妻也白公死其妻纺绩不嫁吴王闻其美且有行使大夫持金百镒白璧一双以聘焉以辎軿三十乘迎之将以为夫人大夫致币白妻辞之曰白公生之时妾幸得充後宫执箕箒掌衣履拂枕席托为妃匹白公不幸而死妾愿守其坟墓以终天年今王赐金璧之聘夫人之位非愚妾之所闻也且夫弃义从欲者汚也见利忘死者贪也夫贪污之人王何以为哉妾闻之忠臣不借人以力贞女不假人以色岂独事生若此哉於死者亦然妾既不仁不能从死今又去而嫁不亦太甚乎遂辞聘而不行吴王贤其守节有义号曰贞姬楚君子谓贞姬廉洁而诚信夫任重而道远仁以为巳任不亦重乎死而後巳不亦远乎诗云彼美孟姜德音不忘此之谓也
颂曰白公之妻守寡纺绩吴王美之聘以金璧妻操固行虽死不易君子大之美其嘉绩
卫宗二顺
卫宗二顺者卫宗室灵王之夫人而及其傅妾也秦灭卫君乃封灵王世家使奉其祀灵王死夫人无子而守寡傅妾有子傅妾事夫人八年不衰供养愈谨夫人谓傅妾曰孺子养我甚谨子奉祀而妾事我我不聊也且吾闻主君之母不妾事人今我无子於礼斥绌之人也而得留以尽其节是我幸也今又烦孺子不改故节我甚内慙吾愿出居外以时相见我甚便之傅妾泣而对曰夫人欲使灵氏受三不祥耶不幸早终是一不祥也夫人无子而婢妾有子是二不祥也夫人欲出居外使婢子居内是三不祥也妾闻忠臣事君无懈倦时孝子养亲患无日也妾岂敢以少贵之故变妾之节哉供养固妾之职也夫人又何勤乎夫人曰无子之人而辱主君之母虽子欲尔衆人谓我不知礼也吾终愿居外而已傅妾退而谓其子曰吾闻君子处顺奉上下之仪修先古之礼此顺道也今夫人难我将欲居外使我居内此逆也处逆而生岂若守顺而死哉遂欲自杀其子泣而守之不听夫人闻之惧遂许傅妾留终年供养不衰君子曰二女相让亦诚君子可谓行成於内而名立於後世矣诗云我心匪石不可转也此之谓也
颂曰卫宗二顺执行成固【阙】子虽成供养如故主妇慙退请求出舍终不肯听【阙】甚
鲁寡陶婴
陶婴者鲁陶门之女也少寡养幼孤无强昆弟纺绩为产鲁人或闻其义将求焉婴闻之恐不得免作歌明巳之不更二也其歌曰黄鹄之早寡兮七年不双鵷颈独宿兮不与衆同夜半悲鸣兮想其故雄天命早寡兮独宿何伤寡妇念此兮泣下数行呜呼哀哉兮死者不可忘飞鸟尚然兮况於贞良虽有贤雄兮终不重行鲁人闻之曰斯女不可得巳遂不敢复求婴寡终身不改君子谓陶婴贞一而思诗云心之忧矣我歌且謡此之谓也颂曰陶婴少寡纺绩养子或欲取焉乃自修理作歌自明求者乃止君子称扬以为女纪
梁寡高行
高行者梁之寡妇也其为人荣於色而美於行夫死早寡不嫁梁贵人多争欲娶之者不能得梁王闻之使相聘焉高行曰妾夫不幸早死先狗马填沟壑妾守养其幼孤曾不得专意贵人多求妾者幸而得免今王又重之妾闻妇人之义一往而不改以全贞信之节念忘死而趋生是不信也贵而忘贱是不贞也弃义而从利无以为人乃援镜持刀以割其鼻曰妾巳刑矣所以不死者不忍幼弱之重孤也王之求妾者以其色也今刑余之人殆可释矣於是相以报王大其义高其行乃复其身尊其号曰高行君子谓高行节礼专精诗云谓予不信有如皦日此之谓也
颂曰高行处梁贞专精纯不贪行贵务在一信不受梁聘劓鼻刑身君子高之显示後人
陈寡孝妇
孝妇者陈之少寡妇也年十六而嫁未有子其夫当行戌夫且行时属孝妇曰我生死未可知幸有老母无他兄弟若吾不还汝肯养吾母乎妇应曰诺夫果死不还妇养姑不衰慈爱愈固纺绩以为家业终无嫁意居丧三年其父母哀其年少无子而早寡也将取而嫁之孝妇曰妾闻之信者人之干也义者行之节也妾幸得离襁褓受严命而事夫夫且行时属妾以其老母既许诺之夫受人之托岂可弃哉弃托不信背死不义不可也母曰吾怜汝少年早寡也孝妇曰妾闻宁载於义而死不载於地而生且夫养人老母而不能卒许人以诺而不能信将何以立於世夫为人妇固养其舅姑者也夫不幸先死不得尽为人子之礼今又使妾去之莫养老母是明夫之不肖而着妾之不孝不孝不信且无义何以生哉因欲自杀其父母惧而不敢嫁也遂使养其姑二十八年姑死葬之终奉祭祀淮阳太守以闻汉孝文皇帝高其义贵其信美其行使使者赐之黄金四十斤复之终身号曰孝妇君子谓孝妇备於妇道诗云匪直也人秉心塞渊此之谓也
颂曰孝妇处陈夫死无子比将嫁之终不听母专心养姑一醮不改圣王嘉之号曰孝妇
古列女传卷四

[book_title]卷五
钦定四库全书
古列女传卷五　　　　　　汉　刘向　撰
节义传
鲁孝义保
孝义保者鲁孝公称之保母臧氏之寡也初孝公父武公与其二子长子括中子戏朝周宣王宣王立戏为鲁太子武公薨戏立是为懿公孝公时号公子称最少义保与其子俱入宫养公子称括之子伯御与鲁人作乱攻杀懿公而自立求公子称於宫将杀之义保闻伯御将杀称乃衣其子以称之衣卧於称之处伯御杀之义保遂抱称以出遇称舅鲁大夫於外舅问称死乎义保曰不死在此舅曰何以得免义保曰以吾子代之义保遂以逃十一年鲁大夫皆知称之在保於是请周天子杀伯御立称是为孝公鲁人高之论语曰可以托六尺之孤其义保之谓也
颂曰伯御作乱由鲁宫起孝公乳保臧氏之母逃匿孝公易以其子保母若斯亦诚足恃
楚成郑瞀
郑瞀者郑女之嬴媵楚成王之夫人也初成王登台临後宫宫人皆倾观子瞀直行不顾徐步不变王曰行者顾子瞀不顾王曰顾吾以女为夫人子瞀复不顾王曰顾吾又与女千金而封若父兄子瞀遂一顾於是王下台而问曰夫人重位也封爵厚禄也一顾可以得之已得而遂不顾何也子瞀曰妾闻妇人以端正和顔为容今者大王在台上而妾顾则是失仪节也不顾告以夫人之尊示以封爵之重而後顾则是妾贪贵乐利以忘义理也苟忘义理何以事主王曰善遂立以为夫人处期年王将立公子商臣以为太子王问之於令尹 子上子上曰君之齿末也而又多宠子既置而黜之必为乱矣且其人蜂目而豺声忍人也不可立也王退而问於夫人子瞀曰令尹之言信可从也王不听遂立之其後商臣以子上救蔡之事谮子上而杀之子瞀谓其保曰吾闻妇人之事在於馈食之间而已虽然心之所见吾不能藏夫昔日子上言太子之不可立也太子怨之谮而杀之王不明察遂辜无罪是白黑颠倒上下错谬也王多宠子皆欲得国太子贪忍恐失其所王又不明无以照之庶嫡分争祸必兴焉後王又欲立公子职职商臣庶弟也子瞀退而与其保言曰吾闻信不见疑今者王必将以职易太子吾惧祸乱之作也而言之于王王不吾应其以太子为非吾子疑吾谮之者乎夫见疑而生衆人孰知其不然与其无义而生不如死以明之且王闻吾死必寤太子之不可释也遂自杀保母以其言通於王是时太子知王之欲废之也遂兴师作乱围王宫王请食熊蹯而死不可得也遂自经君子曰非至仁孰能以身让诗曰舍命不渝此之谓也
颂曰子瞀先识执节有常兴於不顾卒配成王知商臣乱言之甚强自让非子以杀身盟
晋圉怀嬴
怀嬴者秦穆之女晋惠公太子之妃也圉质於秦穆公以嬴妻之六年圉将逃归谓嬴氏曰吾去国数年子父之接忘而秦晋之友不加亲也夫鸟飞反乡狐死首丘我其首晋而死子其与我行乎嬴氏对曰子晋太子也辱于秦子之欲去不亦宜乎虽然寡君使婢子侍执巾栉以固子也今吾不足以结子是吾不肖也从子而归是弃君也言子之谋是负妻之义也三者无一可行虽吾不从子也子行矣吾不敢泄言亦不敢从也子圉遂逃归君子谓怀嬴善处夫妇之间
颂曰晋圉质秦配以怀嬴圉将与逃嬴不肯听亦不泄言操心甚平不告所从无所阿倾
楚昭越姬
楚昭越姬者越王句践之女楚昭王之姬也昭王讌游蔡姬在左越姬参右王亲乘驷以驰逐遂登附社之台以望云梦之囿观士大夫逐者既驩乃顾谓二姬曰乐乎蔡姬对曰乐王曰吾愿与子生若此死又若此蔡姬曰昔弊邑寡君固以其黎民之役事君王之马足故以婢子之身为苞苴玩好今乃比于妃嫔固愿生俱乐死同时王顾谓史书之蔡姬许从孤死矣乃复谓越姬越姬对曰乐则乐矣然而不可久也王曰吾愿与子生若此死若此其不可得乎越姬对曰昔吾先君庄公淫乐三年不听政事终而能改卒霸天下妾以君王为能法吾先君将改斯乐而勤於政也今则不然而要婢子以死其可得乎且君王以束帛乘马取婢子於弊邑寡君受之太庙也不约死妾闻之诸姑妇人以死彰君之善益君之宠不闻其以苟从其闇死为荣妾不敢闻命於是王寤敬越姬之言而犹亲嬖蔡姬也居二十五年王救陈二姬从王病在军中有赤云夹日如鸟飞王问周史史曰是害王身然可以移于将相将相闻之将请以身祷於神王曰将相之於孤犹股肱也今移祸焉庸为去是身乎不听越姬曰大哉君王之德以是妾愿从王矣昔日之游淫乐也是以不敢许及君王复於礼国人皆将为君王死而况於妾乎请愿先驱狐狸於地下王曰昔之游乐吾戱耳若将必死是彰弧之不德也越姬曰昔日妾虽口不言心既许之矣妾闻信者不负其心义者不虚设其事妾死王之义不死王之好也遂自杀王病甚让位於三弟三弟不听王薨於军中蔡姬竟不能死王弟子闾与子西子期谋曰母信者其子必仁乃伏师闭壁迎越姬之子熊章立是为惠王然後罢兵归葬昭王君子谓越姬信能死义诗曰德音莫违及尔同死越姬之谓也
颂曰楚昭游乐要姬从死蔡姬许王越姬执礼终独死节羣臣嘉美维斯两姬其德不比
盖将之妻
盖之偏将丘子之妻也戎伐盖杀其君令於盖羣臣曰敢有自杀者妻子尽诛丘子自杀人救之不得死既归其妻谓之曰吾闻将节勇而不果生故士民尽力而不畏死是以战胜攻取故能存国安君夫战而忘勇非孝也君忘不死非忠也今军败君死子独何生忠孝忘於身何忍以归丘子曰盖小戎大吾力毕能尽君不幸而死吾固自杀也以救故不得死其妻曰曩日有救今又何也丘子曰吾非爱身也戎令曰自杀者诛及妻子是以不死死又无益於君其妻曰吾闻之主忧臣辱主辱臣死今君死而子不死可谓义乎多杀士民不能存国而自活可谓仁乎忧妻子而忘仁义背故君而事暴强可谓忠乎人无忠臣之道仁义之行可谓贤乎周书曰先君而後臣先父母而後兄弟先兄弟而後交友先交友而後妻子妻子私爱也事君公义也今子以妻子之故失人臣之节无事君之礼弃忠臣之公道荣妻子之私爱偷生苟活妾等耻之况於子乎吾不能与子蒙耻而生焉遂自杀戎君贤之祠以太牢而以将礼葬之赐其弟金百镒以为卿而使别治盖君子谓盖将之妻洁而好义诗曰淑人君子其德不回此之谓也
颂曰盖将之妻据节鋭精戎既灭盖丘子独生妻耻不死陈设【阙】荣为夫先死卒遗显名
鲁义姑姊
鲁义姑姊者鲁野之妇人也齐攻鲁至郊望见一妇人抱一儿携一儿而行军且及之弃其所抱抱其所携而走於山儿随而啼妇人遂行不顾齐将问儿曰走者尔母耶曰是也母所抱者谁也曰不知也齐将乃追之军士引弓将射之曰止不止吾将射尔妇人乃还齐将问所抱者谁也所弃者谁也对曰所抱者妾兄之子也所弃者妾之子也见军之至力不能两护故弃妾之子齐将曰子之於母其亲爱也痛甚於心今释之而反抱兄之子何也妇人曰己之子私爱也兄之子公义也夫背公义而向私爱亡兄子而存妾子幸而得幸则鲁君不吾畜大夫不吾养庶民国人不吾与也夫如是则胁肩无所容而累足无所履也子虽痛乎独谓义何故忍弃子而行义不能无义而视鲁国於是齐将按兵而止使人言于齐君曰鲁未可伐也乃至於境山泽之妇人耳犹知持节行义不以私害公而况於朝臣士大夫乎请还齐君许之鲁君闻之赐妇人束帛百端号曰义姑姊公正诚信果於行义夫义其大哉虽在匹妇国犹赖之况以礼义治国乎诗云有觉德行四国顺之此之谓也颂曰齐君攻鲁义姑有节见军走山弃子抱侄齐将问之贤其推理一妇为义齐兵遂止
代赵夫人
代赵夫人者赵简子之女襄子之姊代王之夫人也简子既葬襄子未除服地登夏屋诱代王使厨人持斗以食代王及从者行斟隂令宰人各以一斗击杀代王及从者因举兵平代地而迎其姊赵夫人夫人曰吾受先君之命事代之王今十有余年矣代无大故而主君残之今代巳亡吾将奚归且吾闻之妇人执义无二夫吾岂有二夫哉欲迎我何之以弟慢夫非义也以夫怨弟非仁也吾不敢怨然亦不归遂泣而呼天自杀於靡笄之地代人皆怀之君子谓赵夫人善处夫妇之间诗云不僭不贼鲜不为则此之谓也
颂曰惟赵襄子代夫人弟袭灭代王迎取其姊姊引义理称引节礼不归不怨遂留野死
齐义继母
齐义继母者齐二子之母也当宣王时有人鬪死於道者吏讯之被一创二子兄弟立其傍吏问之兄曰我杀之弟曰非兄也乃我杀之期年吏不能决言之於相相不能决言之於王王曰今皆赦之是纵有罪也皆杀之是诛无辜也寡人度其母能知子善恶试问其母听其所欲杀活相召其母问之曰母之子杀人兄弟欲相代死吏不能决言之於王王有仁惠故问母何所欲杀活其母泣而对曰杀其少者相受其言因而问之曰夫少子者人之所爱也今欲杀之何也其母对曰少者妾之子也长者前妻之子也其父疾且死之时属之于妾曰善养视之妾曰诺今既受人之托许人以诺岂可以忘人之托而不信其诺耶且杀兄活弟是以私爱废公义也背言忘信是欺死者也夫言不约束已诺不分何以居於世哉子虽痛乎独谓行何泣下沾襟相入言於王王美其义高其行皆赦不杀而尊其母号曰义母君子谓义母信而好义洁而有让诗曰恺悌君子四方为则此之谓也
颂曰义继信诚公正知礼亲假有罪相让不已吏不能决王以问母据信行义卒免二子
鲁秋洁妇
洁妇者鲁秋胡子妻也既纳之五日去而官于陈五年乃归未至家见路傍妇人采桑秋胡子悦之下车谓曰若曝采桑吾行道远愿托桑?下飡下齎休焉妇人采桑不辍秋胡子谓曰力田不如逢丰年力桑不如见国卿吾有金愿以与夫人妇人曰嘻夫采桑力作纺绩织紝以供衣食奉二亲养夫子吾不愿金所愿卿无有外意妾亦无淫泆之志收子之齎与笥金秋胡子遂去至家奉金遗母使人唤妇至乃向采桑者也秋胡子惭妇曰子束发辞亲往仕五年乃还当所居驰骤扬尘疾至今也乃悦路傍妇人下子之粮以金予之是忘母也忘母不孝好色淫泆是污行也污行不义夫事亲不孝则事君不忠处家不义则治官不理孝义并亡必不遂矣妾不忍见子改娶矣妾亦不嫁遂去而东走投河而死君子曰洁妇精於善夫不孝莫大于不爱其亲而爱其人秋胡子有之矣君子曰见善如不及见不善如探汤秋胡子妇之谓也诗云惟是褊心是以为刺此之谓也颂曰秋胡西仕五年乃归遇妻不识心有淫思妻执无二归而相知耻夫无义遂东赴河
周主忠妾
周主忠妾者周大夫妻之媵妾也大夫号主父自卫仕於周二年且归其妻淫于邻人恐主父觉其淫者忧之妻曰无忧也吾为毒酒封以待之矣三日主父至其妻曰吾为子劳封酒相待使媵婢取酒而进之媵婢心知其毒酒也计念进之则杀主父不义言之又杀主母不忠犹豫因阳僵覆酒主大怒而笞之既已妻恐媵婢言之因以他过笞欲役之媵知将死终不言主父弟闻其事具以告主父主父惊乃免媵婢而笞杀其妻使人隂问媵婢曰汝知其事何以不言而反几死乎媵婢曰杀主以自生又有辱主之名吾死则死耳岂言之哉主父高其义贵其意将纳以为妻媵婢辞曰主辱而死而妾独生是无礼也代主之处是逆理也无礼逆理有一犹愈今尽有之难以生矣欲自杀主闻之乃厚币而嫁之四邻争娶之君子谓忠妾为仁厚夫名无细而不闻行无隐而不彰诗云无言不醻无德不报此之谓也颂曰周主忠妾慈惠有序主妻淫僻药酒毒主使妾奉进僵以除贼忠全其主终蒙其福
魏节乳母
魏节乳母者魏公子之乳母秦攻魏破之杀魏王瑕诛诸公子而一公子不得令魏国曰得公子者赐金千镒匿之者罪至夷节乳母与公子俱逃魏之故臣见乳母而识之曰乳母无恙乎乳母曰嗟乎吾奈公子何故臣曰今公子安在吾闻秦令曰有能得公子者赐金千镒匿之者罪至夷乳母傥言之则可以得千金知而不言则昆弟无赖矣乳母曰吁我不知公子之处故臣曰我闻公子与乳母俱逃母曰我虽知之亦终不可以言故臣曰今魏国已破亡族灭子匿之尚谁为乎母吁而言曰夫见利而反上者逆也畏死而弃义者乱也今持逆乱而以求利吾不为也且夫凡为人养子者务生之非为杀之也岂可利赏畏诛之故废正义而行逆节哉妾不能生而令公子擒也遂抱公子逃于深泽之中故臣以告秦军秦军追见争射之乳母以身为公子蔽矢着身者数十与公子俱死秦王闻之贵其守忠死义乃以卿礼葬之祠以太牢宠其兄为五大夫赐金百镒君子谓节乳母慈惠敦厚重义轻财礼为孺子室於宫择诸母及阿者必求其寛裕慈惠温良恭敬慎而寡言者使为子师次为慈母次为保母皆居子室以养全之他人无事不得往夫慈故能爱乳狗?虎伏鷄搏狸恩出于中心也诗云行有死人尚或墐之此之谓也
颂曰秦既灭魏购其子孙公子乳母与俱遁逃守节执事不为利违遂死不顾名号显遗
梁节姑姊
梁节姑姊者梁之妇人也因失火兄子与其己子在内中欲取兄子辄得其子独不得兄子火盛不得复入妇人将自趣火其友止之曰子本欲取兄之子惶恐卒误得尔子中心谓何何至自赴火妇人曰梁国岂可户告人晓也被不义之名何面目以见兄弟国人哉吾欲复投吾子为失母之恩吾势不可以生遂赴火而死君子谓节姑姊洁而不汚诗曰彼其之子舍命不渝此之谓也
颂曰梁节姑姊据义执理子侄同内火大发起欲出其侄辄得厥子火盛自投明不私己
珠崖二义
二义者珠崖令之後妻及前妻之女也女名初年十三珠崖多珠继母连大珠以为系臂及令死当送丧法内珠入於关者死继母弃其系臂珠其子男年九岁好而取之置之母镜奁中皆莫之知遂奉丧归至海关关侯士吏搜索得珠十枚于继母镜奁中吏曰嘻此值法无可奈何谁当坐者初在左右顾心恐母云置镜奁中乃曰初当坐之吏曰其状何如对曰君不幸夫人解系臂弃之初心惜之取而置夫人镜奁中夫人不知也继母闻之遽疾行问初初曰夫人所弃珠初复取之置夫人奁中初当坐之母意亦以初为实然怜之乃因谓吏曰愿且待幸无劾儿儿诚不知也此珠妾之系臂也君不幸妾解去之而置奁中迫奉丧道远与弱小俱忽然忘之妾当坐之初固曰实初取之继母又曰儿但让耳实妾取之因涕泣不能自禁女亦曰夫人哀初之孤欲强活初身夫人实不知也又因哭泣泣下交颈送葬者尽哭哀恸傍人莫不为酸鼻挥涕关吏执笔书劾不能就一字关侯垂泣终日不能忍决乃曰母子有义如此吾宁坐之不忍加文且又相让安知孰是遂弃珠而遣之既去後乃知男独取之也君子谓二义慈孝论语曰父为子隐子为父隐直在其中矣若继母与假女推让争死哀感傍人可谓直耳
颂曰珠崖夫人甚有母恩假继相让维女亦贤纳珠於关各自伏愆二义如此为世所传
合阳友娣
友娣者合阳邑任延寿之妻也字季儿有三子季儿兄季宗与延寿争葬父事延寿与其友田建隂杀季宗建独坐死延寿会赦乃以告季儿季儿曰嘻独今乃语我乎遂振衣欲去问曰所与共杀吾兄者为谁延寿曰田建田建已死独我当坐之汝杀我而已季儿曰杀夫不义事兄之讐亦不义延寿曰吾不敢留汝愿以车马及家中财物尽以送汝听汝所之季儿曰吾当安之兄死而讐不报与子同枕席而使杀吾兄内不能和夫家又纵兄之仇何面目以生而戴天履地乎延寿惭而去不敢见季儿季儿乃告其大女曰汝父杀吾兄义不可以留又终不复嫁矣吾去汝而死善视汝两弟遂以繦自经而死冯翊王让闻之大其义令县复其三子而表其墓君子谓友娣善复兄仇诗曰不僭不贼鲜不为则季儿可以为则矣
颂曰季儿树义夫杀其兄欲复兄讐义不可行不留不去遂以自殃冯翊表墓嘉其义明
京师节女
京师节女者长安大昌里人之妻也其夫有仇人欲报其夫而无道径闻其妻之仁孝有义乃劫其妻之父使要其女为中谲父呼其女告之女计念不听之则杀父不孝听之则杀夫不义不孝不义虽生不可以行于世欲以身当之乃且许诺曰旦日在楼上新沐东首卧则是矣妾请开户牖待之还其家乃告其夫他卧他所因自沐居楼上东首开户牖而卧夜半仇家果至断头持去明而视之乃其妻之头也仇人哀痛之以为有义遂释不杀其夫君子谓节女仁孝厚于恩义也夫重仁义轻死亡行之高者也论语曰君子杀身以成仁无求生以害仁此之谓也
颂曰京师节女夫仇劫父要女间之不敢不许期处既【阙】乃易其所杀身成仁义冠天下
古列女传卷五

[book_title]卷六
钦定四库全书
古列女传卷六　　　　　　汉　刘向　撰
辩通传
齐管妾婧
妾婧者齐相管仲之妾也甯戚欲见桓公道无从乃为人仆将车宿齐东门之外桓公因出甯戚击牛角而商歌甚悲桓公异之使管仲迎之甯戚称曰浩浩乎白水管仲不知所谓不朝五日而有忧色其妾婧进曰今君不朝五日而有忧色敢问国家之事耶君之谋也管仲曰非汝所知也婧曰妾闻之也毋老老毋贱贱毋少少毋弱弱管仲曰何谓也婧曰昔者太公望年七十屠牛於朝歌市八十为天子师九十而封於齐由是观之老可老耶夫伊尹有?氏之媵臣也汤立以为三公天下之治太平由是观之贱可贱耶睾子生五岁而赞禹由是观之少可少耶駃騠生七日而超其母由是观之弱可弱耶於是管仲乃下席而谢曰吾请语子其故昔日公使迎甯戚甯戚曰浩浩乎白水吾不知其所谓是故忧之其妾笑曰人已语君矣君不知识耶古有白水之诗诗不云乎浩浩白水鯈鯈之鱼君来召我我将安居国家未定从我焉如此甯戚之欲得仕国家也管仲大悦以报桓公桓公乃修官府齐戒五日见甯子因以为佐齐国以治君子谓妾婧为可与谋诗曰先民有言询於刍荛此之谓也
颂曰桓遇甯戚命管迎之甯称白水管仲忧疑妾进问焉为说其诗管嘉报公齐得以治
楚江乙母
楚大夫江乙之母也当恭王之时乙为郢大夫有入王宫中盗者令尹以罪乙请於王而绌之处家无几何其母亡布八寻乃往言於王曰妾夜亡布八寻令尹盗之王方在小曲之台令尹侍焉王谓母曰令尹信盗之寡人不为其富贵而不行法焉若不盗而诬之楚国有常法母曰令尹不身盗之也乃使人盗之王曰其使人盗奈何对曰昔孙叔敖之为令尹也道不拾遗门不闭关而盗贼自息今令尹之治也耳目不明盗贼公行是故使盗得盗妾之布是与使人盗何以异也王曰令尹在上寇盗在下令尹不知有何罪焉母曰吁何大王之言过也昔日妾之子为郢大夫有盗王宫中之物者妾子坐而绌妾子亦岂知之哉然终坐之令尹独何人而不以是为过也昔者周武王有言曰百姓有过在予一人上不明则下不治相不贤则国不宁所谓国无人者非无人也无理人者也王其察之王曰善非徒讥令尹又讥寡人命吏偿母之布因赐金千镒母让金布曰妾岂贪货而矢大王哉怨令尹之治也遂去不肯受王曰母智若此其子必不愚乃复召江乙而用之君子谓乙母善以徵喻诗云猷之未远是用大谏此之谓也
颂曰江乙失位乙母动心既归家处亡布八寻指责令尹辞甚有度王复用乙赐母金布
晋弓工妻
弓工妻者晋繁人之女也当平公之时使其夫为弓三年乃成平公引弓而射不穿一札平公怒将杀弓人弓人之妻请见曰繁人之子弓人之妻也愿有谒於君平公见之妻曰君闻昔者公刘之行乎羊牛践葭苇恻然为民痛之恩及草木岂欲杀不辜者乎秦穆公有盗食其骏马之肉反饮之以酒楚庄王臣援其夫人之衣而絶缨与饮大乐此三君者仁着於天下卒享其报名埀至今昔帝尧茅茨不剪采椽不斵土阶三等犹以为为之者劳居之者逸也今妾之夫治造此弓其为之亦劳其干生於太山之阿一日三覩隂三覩阳传以燕牛之角纒以荆麋之筋糊以阿鱼之胶此四者皆天下之妙选也而君不能以穿一札是君之不能射也而反欲杀妾之夫不亦谬乎妾闻射之道左手如拒右手如附枝右手发之左手不知此盖射之道也平公以其言而射穿七札繁人之夫立得出而赐金三镒君子谓弓工妻可与处难诗曰敦弓既坚舍矢既钧言射有法也颂曰晋平作弓三年乃成公怒弓工将加以刑妻往说公陈其干材列其劳苦公遂释之
齐伤槐女
齐伤槐女者伤槐衍之女也名倩景公有所爱槐使人守之植木悬之下令曰犯槐者刑伤槐者死於是衍醉而伤槐景公闻之曰是先犯我令使吏拘之且加罪焉倩惧乃造於相晏子之门曰贱妾不胜其欲愿得备数於下晏子闻之笑曰婴其有淫色乎何为老而见奔殆有说内之至哉既入门晏子望见之曰怪哉有深忧进而问焉对曰妾父衍幸得充城郭为公民见隂阳不调风雨不时五谷不滋之故祷祠於名山神水不胜麴糵之味先犯君令醉至於此罪故当死妾闻明君之莅国也不损禄而加刑又不以私恚害公法不为六畜伤民人不为野草伤禾苗昔者宋景公之时大旱三年不雨召太卜而卜之曰当以人祀之景公乃降堂北面稽首曰吾所以请雨者乃为吾民也今必当以人祀寡人请自当之言未卒天大雨方千里所以然者何也以能顺天慈民也今吾君树槐令犯者死欲以槐之故杀倩之父孤妾之身妾恐伤执政之法而害明君之义也邻国闻之皆谓君爱树而贱人其可乎晏子惕然而悟明日朝谓景公曰婴闻之穷民财力谓之暴崇玩好威严令谓之逆刑杀不正谓之贼夫三者守国之大殃也今君穷民财力以美饮食之具繁钟鼓之乐极宫室之观行暴之大者也崇玩好威严令是逆民之明者也犯槐者刑伤槐者死刑杀不正贼民之深者也公曰寡人敬受命晏子出景公即时命罢守槐之役拔植悬之木废伤槐之法出犯槐之囚君子曰伤槐女能以辞免诗云是?是图亶其然乎此之谓也
颂曰景公爱槐民醉折伤景公将杀其女悚惶奔吿晏子称说先王晏子为言遂免父殃
楚野辩女
楚野辩女者昭氏之妻也郑简公使大夫聘於荆至於狭路有一妇人乘车与大夫毂击而折大夫车轴大夫怒将执而鞭之妇人曰君子不迁怒不贰过今於狭路之中妾巳极矣而子大夫之仆不肯少引是以败子大夫之车而反执妾岂不迁怒哉既不怒仆而反怨妾岂不贰过哉周书曰毋侮鳏寡而畏高明今子列大夫而不为之表而迁怒贰过释仆执妾轻其微弱岂可谓不侮鳏寡乎吾鞭则鞭耳惜子大夫之丧善也大夫惭而无以应遂释之而问之对曰妾楚野之鄙人也大夫曰盍从我於郑乎对曰既有狂夫昭氏在内矣遂去君子曰辩女能以幸免诗云惟号斯言有伦有脊此之谓也颂曰辩女独乘遇郑使者郑使折轴执女忿怒女陈其寃亦有其序郑使慙去不敢谈语
阿谷处女
阿谷处女者阿谷之隧浣者也孔子南游过阿谷之隧见处子佩瑱而浣孔子谓子贡曰彼浣者其可与言乎抽觞以授子贡曰为之辞以观其志子贡曰我北鄙之人也自北徂南将欲之楚逢天之暑我思【阙】　愿乞一饮以伏我心处子曰阿谷之阳隐曲之地其水一清一浊流入於海欲饮则饮何问乎婢子授子贡觞迎流而挹之投而弃之从流而挹之满而溢之跪置沙上曰礼不亲授子贡还报其辞孔子曰丘已知之矣抽琴去其轸以授子贡曰为之辞子贡往曰向者闻子之言穆如清风不拂不寤私复我心有琴无轸愿借子调其音处子曰我鄙野之人也陋固无心五音不知安能调琴子贡以报孔子孔子曰丘巳知之矣遇贤则宾抽絺綌五两以授子贡曰为之辞子贡往曰吾北鄙之人也自北徂南将欲之楚有絺綌五两非敢以当子之身也愿注之水旁处子曰行客之人流连永久分其资财弃於野鄙妾年甚少何敢受子子不早命窃有狂夫名之者矣子贡以吿孔子孔子曰丘巳知之矣斯妇人逹於人情而知礼诗云南有乔木不可休息汉有游女不可求思此之谓也
颂曰孔子出游阿谷之南异其处子欲观其志子贡三反女辞辨深子曰达情知礼不淫
赵津女娟
赵津女娟者赵河津吏之女赵简子之夫人也初简子南击楚与津吏期简子至津吏醉卧不能渡简子欲杀之娟惧持檝而走简子曰女子走何为对曰津吏息女妾父闻主君来渡不测之水恐风波之起水神动骇故祷祀九江三淮之神供具备礼御厘受福不胜至祝杯酌余沥醉至於此君欲杀之妾愿以鄙躯易父之死简子曰非女之罪也娟曰主君欲因其醉而杀之妾恐其身之不知痛而心不知罪也若不知罪杀之是杀不辜也愿醒而杀之使知其罪简子曰善遂释不诛简子将渡用檝者少一人娟攘卷掺檝而请曰妾愿备父持檝简子曰不谷将行选士大夫斋戒沐浴义不与妇人同舟而渡也娟对曰妾闻昔者汤伐夏左骖骊右骖牝靡而遂放桀武王伐殷左骖牝骐右骖牝?而遂克纣至於华山之阳主君不欲渡则巳与妾同舟又何伤乎简子悦遂与渡中流为简子发河邀之歌其辞曰升彼阿兮面观清水扬波兮杳冥冥祷求福兮醉不醒诛将加兮妾心惊罚既释兮凟乃清妾持檝兮操其维蛟龙助兮主将归呼来櫂兮行勿疑简子大悦曰昔者不谷梦娶妻岂此女乎将使人祝祓以为夫人娟乃再拜而辞曰夫妇人之礼非媒不嫁严亲在内不敢闻命遂辞而去简子归乃纳币於父母而立以为夫人君子曰女娟通典而有辞诗云来游来歌以矢其音此之谓也颂曰赵简渡河津吏醉荒将欲加诛女娟恐惶操檝进说父得不丧维女难蔽终遂发扬
赵佛肹母
赵佛肹母者赵之中牟宰佛肹之母也佛肹以中牟畔赵之法以城叛者身死家收佛肹之母将论自言曰我不当死士长问其故母曰为我通於主君乃言不通则老妇死而已士长为之言於襄子襄子出问其故母曰不得见主君则不言於是襄子见而问之曰不当死何也母曰妾之当死亦何也襄子曰而子反母曰子反母何为当死襄子曰母不能教子故使至於反母何为不当死也母曰吁以主君杀妾为有说也乃以母无教耶妾之职尽久矣此乃在於主君妾闻子少而慢者母之罪也长而不能使者父之罪也今妾之子少而不慢长又能使妾何负哉妾闻之少则为子长则为友夫死从子妾能为君长子君自择以为臣妾之子与在论中此君之臣非妾之子君有暴臣妾无暴子是以言妾无罪也襄子曰善夫佛肹之反寡人之罪也遂释之君子曰佛肹之母一言而发襄子之意使行不迁怒之德以免其身诗云既见君子我心写兮此之谓也
颂曰佛肹既叛其母任理将就於论自言襄子陈列母职子长在君襄子说之遂释不论
齐威虞姬
虞姬者名娟之齐威王之姬也威王即位九年不治委政大臣佞臣周破胡专权擅势嫉贤妬能即墨大夫贤而日毁之阿大夫不肖反日誉之虞姬谓王曰破胡谗谀之臣也不可不退齐有北郭先生者贤明有道可置左右破胡闻之乃恶虞姬曰其幼弱在於闾巷之时尝与北郭先生通王疑之乃闭虞姬於九层之台而使有司即穷验问破胡赂执事者使竟其罪执事者诬其辞而上之王视其辞不合於意乃召虞姬而自问焉虞姬对曰妾娟之幸得蒙先人之遗体生於天壤之间去蓬庐之下侍明王之讌泥附王着荐牀蔽席供职扫除掌奉汤沐至今十余年矣惓惓之心冀幸补一言而为邪臣所挤湮於百重之下不意大王乃复见而与之语妾闻玉石坠泥不为汚柳下覆寒女不为乱积之於素雅故不见疑也经瓜田不蹑履过李园不正冠妾不避此罪一也既陷难中有司受赂聼用邪人卒见覆冒不能自明妾闻寡妇哭城城为之崩亡士叹市市为之罢诚信发内感动城市妾之寃明於白日虽独号於九层之内而衆人莫为毫厘此妾之罪二也既有汚名而加此二罪义固不可以生所以生者为莫白妾之汚名也且自古有之伯奇放野申生被患孝顺至明反以为残妾既当死不复重陈然愿戒大王羣臣为邪破胡最甚王不执政国殆危矣於是王大寤出虞姬显之於朝市封即墨大夫以万户烹阿大夫与周破胡遂起兵收故侵地齐国震惧人知烹阿大夫不敢饰非务尽其职齐国大治君子谓虞姬好善诗云既见君子我心则降此之谓也
颂曰齐威惰政不治九年虞姬讥刺反害其身姬列其事上指皇天威王觉寤卒距强秦
齐锺离春
锺离春者齐无盐邑之女宣王之正后也其为人极丑无双臼头深目长指大节卬鼻结喉肥顶少发折腰出胸皮肤若漆行年四十无所容入衒嫁不售流弃莫执於是乃拂拭短褐自诣宣王谓谒者曰妾齐之不售女也闻君王之圣德愿备後宫之扫除顿首司马门外唯王幸许之谒者以闻宣王方置酒於渐台左右闻之莫不掩口大笑曰此天下强顔女子也岂不异哉於是宣王乃召见之谓曰昔者先王为寡人娶妃匹皆巳备有列位矣今夫人不容於乡里布衣而欲干万乘之主亦有何奇能哉锺离春对曰无有特窃慕大王之美义耳王曰虽然何喜良久曰窃尝喜隐宣王曰隐固寡人之所愿也试一行之言未卒忽然不见宣王大惊立发隐书而读之退而推之又未能得明日又更召而问之不以隐对但扬目衘齿举手拊膝对曰今大王之君国也西有衡秦之患南有强楚之雠外有二国之难内聚奸臣衆人不附春秋四十壮男不立不务衆子而务衆妇尊所好忽所恃一旦山陵崩弛社稷不定此一殆也渐台五重黄金白玉琅玕笼疏翡翠珠玑幕络连饰万民罢极此二殆也贤者匿於山林谄谀强於左右邪伪立於本朝谏者不得通入此三殆也饮酒沈湎以夜继昼女乐俳优纵横大笑外不修诸侯之礼内不秉国家之治此四殆也故曰殆哉殆哉於是宣王喟然而叹曰痛乎无盐君之言乃今一闻於是拆渐台罢女乐退谄谀去雕琢选兵马实府库四辟公门招进直言延及侧陋卜择吉日立太子进慈母拜无盐君为后而齐国大安者丑女之力也君子谓锺离春正而有辞诗云既见君子我心则喜此之谓也
颂曰无盐之女干说齐宣分别四殆称国乱烦宣王从之四辟公门遂立太子拜无盐君
齐宿瘤女
宿瘤女者齐东郭采桑之女闵王之后也项有大瘤故号曰宿瘤初闵王出游至东郭百姓尽观宿瘤采桑如故王怪之召问曰寡人出游车骑甚衆百姓无少长皆弃事来观汝采桑道旁曾不一视何也对曰妾受父母教采桑不受教观大王王曰此奇女也惜哉宿瘤女曰婢妾之职属之不二予之不忘中心谓何宿瘤何伤王大悦之曰此贤女也命後乘载之女曰赖大王之力父母在内使妾不受父母之教而随大王是奔女也大王又安用之王大慙曰寡人失之又曰贞女一礼不备虽死不从於是王遣归使使者加金百镒往聘迎之父母惊惶欲洗沐加衣裳女曰如是见王则变容更服不见识也请死不往於是如故随使者闵王归见诸夫人吿曰今日出游得一圣女今至斥汝属矣诸夫人皆怪之盛服而卫迟其至也宿瘤骇宫中诸夫人皆掩口而笑左右失貌不能自止王大慙曰且无笑不饰耳夫饰与不饰固相去十百也女曰夫饰相去千万尚不足言何独十百也王曰何以言之对曰性相近习相远也昔者尧舜桀纣俱天子也尧舜自饰以仁义虽为天子安於节俭茅茨不剪采椽不斵後宫衣不重采食不重味至今数千岁天下归善焉桀纣不自饰以仁义习为苛文造为高台深池後宫蹈绮縠弄珠玉意非有餍时也身死国亡为天下笑至今千余岁天下归恶焉由是观之饰与不饰相去千万尚不足言何独十百也於是诸夫人皆大慙闵王大感瘤女以为后出令卑宫室填池泽损膳减乐後宫不得重采期月之间化行邻国诸侯朝之侵三晋惧秦楚一立帝号闵王至於此也宿瘤女有力焉及女死之後燕遂屠齐闵王逃亡而弑死於外君子谓宿瘤女通而有礼诗云菁菁者莪在彼中阿既见君子乐且有仪此之谓也
颂曰齐女宿瘤东郭采桑闵王出游不为变常王召与语谏辞甚明卒升后位名声光荣
齐孤逐女
孤逐女者齐即墨之女齐相之妻也初逐女孤无父母状甚丑三逐於乡五逐於里过时无所容齐相妇死逐女造襄王之门而见谒者曰妾三逐於乡五逐於里孤无父母摈弃於野无所容止愿当君王之盛顔尽其愚辞左右复於王王辍食吐哺而起左右曰三逐於乡者不忠也五逐於里者少礼也不忠少礼之人王何为遽王曰子不识也夫牛鸣而马不应非不闻牛声也异类故也此人必有与人异者矣遂见与之语三日始一日曰大王知国之柱乎王曰不知也逐女曰柱相国是也夫柱不正则栋不安栋不安则榱橑堕则屋几覆矣王则栋矣庶民榱橑也国家屋也夫屋坚与不坚在乎柱国家安与不安在乎相今大王既有明知而国相不可不审也王曰诺其二日王曰吾国相奚若对曰王之国相比目之鱼也外比内比然後能成其事就其功王曰何谓也逐女曰朋其左右贤其夫妻是外比内比也王曰吾相其可易乎逐女对曰中才也求之未可得也如有过之者何为不可也今则未有妾闻明王之用人也推一而用之故楚用虞丘子而得孙叔敖燕用郭隗而得乐毅大王诚能厉之则此可用矣王曰吾用之奈何逐女对曰昔者齐桓公尊九九之人而有道之士归之越王敬螳蜋之怒而勇士死之叶公好龙而龙为暴下物之所徵固不须顷王曰善遂尊相敬而事之以逐女妻之齐国以治诗曰既见君子并坐歌瑟此之谓也颂曰齐孤逐女造襄王门女虽五逐王犹见焉谈国之政亦甚有文与语三日遂配相君
楚处庄侄
楚处庄侄者楚顷襄王之夫人县邑之女也初顷襄王好台榭出入不时行年四十不立太子谏者蔽塞屈原放逐国既殆矣秦欲袭其国乃使张仪间之使其左右谓王曰南游於唐五百里有乐焉王将往是时庄侄年十二谓其母曰王好淫乐出入不时春秋既盛不立太子今秦又使人重赂左右以惑我王使游五百里之外以观其势王巳游奸臣必倚敌国而发谋王必不能反国侄愿往谏之其母曰汝婴儿也安知谏不遣侄乃逃以缇竿为帜侄持帜伏南郊道旁王车至侄举其帜王见之而止使人往问之使者报曰有一女童伏於帜下愿有谒於王王曰召之侄至王曰女何为者也侄对曰妾县邑之女也欲言隐事於王恐壅阏蔽塞而不得见闻大王出游五百里因以帜见王曰子何以戒寡人侄对曰大鱼失水有龙无尾墙欲内崩而王不视王曰不知也侄对曰大鱼失水者王离国五百里也乐之於前不思祸之起於後也有龙无尾者年既四十无太子也国无强辅必且殆也墙欲内崩而王不视者祸乱且成而王不改也王曰何谓也侄曰王好台榭不恤衆庶出入不时耳目不聪明春秋四十不立太子国无强辅外内崩坏强秦使人内间王左右使王不改滋日以甚今祸且构王游於五百里之外王必遂往国非王之国也王曰何也侄曰王之致此三难也以五患王曰何谓五患侄曰宫室相望城郭濶逹一患也宫垣衣綉民人无褐二患也奢侈无度国且虚竭三患也百姓饥饿马有余秣四患也邪臣在侧贤者不逹五患也王有五患故及三难王曰善命後车载之立还反国门已闭反者巳定王乃发鄢郢之师以击之仅能胜之乃立侄为夫人位在鄠子袖之右为王陈节俭爱民之事楚国复强君子谓庄侄虽违於礼而终守以正诗云北风其喈雨雪霏霏惠而好我携手同归此之谓也
颂曰楚处庄侄虽为女童以帜见王陈国祸凶设王三难五患累重王载以归终卒有功
齐女徐吾
齐女徐吾者齐东海上贫妇人也与邻妇李吾之属会烛相从夜绩徐吾最贫而烛数不属李吾谓其属曰徐吾烛数不属请无与夜也徐吾曰是何言与妾以贫烛不属之故起常先息常後洒扫陈席以待来者自与蔽薄坐常处下凡为贫烛不属故也夫一室之中益一人烛不为暗损一人烛不为明何爱东壁之余光不使贫妾得蒙见哀之恩长为妾役之事使诸君常有惠施於妾不亦可乎李吾莫能应遂复与夜终无後言君子曰妇人以辞不见弃於邻则辞安可以巳乎哉诗曰辞之辑矣民之洽矣此之谓也
颂曰齐女徐吾会绩独贫夜托烛明李吾絶焉徐吾自列辞语甚分卒得容人终没後言
齐太仓女
齐太仓女者汉太仓令淳于公之少女也名缇萦淳于公无男有女五人孝文皇帝时淳于公有罪当刑是时肉刑尚在诏狱系长安当行会逮公骂其女曰生子不生男缓急非有益缇营自悲泣而随其父至长安上书曰妾父为吏齐中皆称亷平今坐法当刑妾伤夫死者不可复生刑者不可复属虽欲改过自新其道无由也妾愿入身为官婢以赎父罪使得自新书奏天子怜悲其意乃下诏曰盖闻有虞之时画衣冠异章服以为戮而民不犯何其至治也今法有肉刑三而奸不止其咎安在非朕德薄而教之不明欤吾甚自媿夫训道不纯而愚民陷焉诗云恺悌君子民之父母今人有过教未施而刑巳加焉或欲改行为善而其道毋繇朕甚怜之夫刑者至断支体刻肌肤终身不息何其痛而不德也岂称为民父母之意哉其除肉刑自是之後凿颠者髠抽胁者笞刖足者钳淳于公遂得免焉君子谓缇萦一言发圣王之意可谓得事之宜矣诗云辞之怿矣民之莫矣此之谓也
颂曰缇萦讼父亦孔有识推诚上书文雅甚备小女之言乃感圣意终除肉刑以免父事
古列女传卷六

[book_title]卷七
钦定四库全书
古列女传卷七　　　　　　汉　刘向　撰孽嬖传
夏桀末喜
末喜者夏桀之妃也美於色薄於德乱孽无道女子行丈夫心佩劒带冠桀既弃礼义淫於妇人求美女积之於後宫收倡优侏儒狎徒能为奇伟戏者聚之於旁造烂漫之乐日夜与末喜及宫女饮酒无有休时置末喜於膝上听用其言昏乱天道骄奢自恣为酒池可以运舟一鼓而牛饮者三千人?其头而饮之於酒池醉而溺死者末喜笑之以为乐龙逢进谏曰君无道必亡矣桀曰日有亡乎日亡而我亡不聼以为妖言而杀之造琼室瑶台以临云雨殚财尽币意尚不餍召汤囚之於夏台巳而释之诸侯大叛於是汤受命而伐之战於鸣条桀师不战汤遂放桀与末喜嬖妾同舟流於海死於南巢之山诗曰懿厥哲妇为枭为鸱此之谓也
颂曰末喜配桀维乱骄扬桀既无道又重其荒奸轨是用不恤法常夏后之国遂反为商
殷纣妲己
妲己者殷纣之妃也嬖幸於纣纣材力过人手格猛兽智足以拒谏辩足以饰非矜人臣以能高天下以声以为人皆出己之下好酒淫乐不离妲己妲己之所誉贵之妲己之所憎诛之作新淫之声北鄙之舞靡靡之乐收珍物积之於後宫谀臣羣女咸获所欲积糟为丘流酒为池悬肉为林使人祼形相逐其间为长夜之饮妲己好之百姓怨望诸侯有畔者纣乃为炮烙之法膏铜柱加之炭令有罪者行其上辄堕炭中妲己乃笑比干谏曰不修先王之典法而用妇言祸至无日纣怒以为妖言妲己曰吾闻圣人之心有七窍於是剖心而观之囚箕子微子去之武王遂受命兴师伐纣战於牧野纣师倒戈纣乃登鹿台衣宝玉衣而自杀於是武王遂致天之罚斩妲己头悬於小白旗以为亡纣者是女也书曰牝鸡无晨牝鸡之晨惟家之索诗云君子信盗乱是用暴匪其止共维王之卭此之谓也
颂曰妲己配纣惑乱是修纣既无道又重相谬指笑炮炙谏士刳囚遂败牧野反商为周
周幽褒姒
褒姒者童妾之女周幽王之后也初夏之衰也褒人之神化为二龙同於王庭而言曰余褒之二君也夏后卜杀之与去莫吉卜请其漦藏之而吉乃布币焉龙忽不见而藏漦椟中乃置之郊至周莫之敢发也及周厉王之末发而观之漦流於庭不可除也王使妇人祼而噪之化为玄鼋入後宫宫之童妾未齓而遭之既笄而孕当宣王之时产无夫而乳惧而弃之先是有童謡曰檿弧箕服实亡周国宣王闻之後有人夫妻卖檿弧箕服之器者王使执而戮之夫妻夜逃闻童妾遭弃而夜号哀而取之遂窜於褒长而美好褒人姁有狱献之以赎幽王受而嬖之遂释褒姁故号曰褒姒既生子伯服幽王乃废后申侯之女而立褒姒为后废太子宜臼而立伯服为太子幽王惑於褒姒出入与之同乘不恤国事驱驰弋猎不时以适褒姒之意饮酒流湎倡优在前以夜续昼褒姒不笑幽王乃欲其笑万端故不笑幽王为熢燧大鼓有寇至则举诸侯悉至而无寇褒姒乃大笑幽王欲悦之数为举熢火其後不信诸侯不至忠谏者诛唯褒姒言是从上下相间百姓乖离申侯乃与缯西夷犬戎共攻幽王幽王举熢燧徵兵莫至遂杀幽王於骊山之下虏褒姒尽取周赂而去於是诸侯乃即申侯而共立故太子宜臼是为平王自是之後周与诸侯无异诗云赫赫宗周褒姒烕之此之谓也
颂曰褒神龙变实生褒姒与配幽王废后太子举烽致兵笑寇不至申侯伐周果灭其祀
卫宣公姜
宣姜者齐侯之女卫宣公之夫人也初宣公夫人夷姜生汲子以为太子又娶於齐曰宣姜生夀及朔夷姜既死宣姜欲立夀乃与夀弟朔谋构汲子公使汲子之齐宣姜乃隂使力士待之界上而杀之曰有四马白旄至者必要杀之夀闻之以告太子曰太子其避之汲子曰不可夫弃父之命则恶用子也夀度太子必行乃与太子饮夺之旄而行盗杀之汲子醒求旄不得遽往追之夀巳死矣汲子痛夀为己死乃谓盗曰所欲杀者乃我也此何罪请杀我盗又杀之二子既死朔遂立为太子宣公薨朔立是为惠公竟终无後乱及五世至戴公而後宁诗云乃如之人德音无良此之谓也
颂曰卫之宣姜譛危太子欲立子夀隂设力士夀乃俱死卫果危殆五世不宁乱由姜起
鲁桓文姜
文姜者齐侯之女鲁桓公之夫人也内乱其兄齐襄公桓公将伐郑纳厉公既行与夫人俱将如齐也申繻曰不可女有家男有室无相渎也谓之有礼易此必败且礼妇人无大故则不归桓公不聼遂与如齐文姜与襄公通桓公怒禁之不止文姜以告襄公襄公享桓公酒醉之使公子彭生抱而乘之因拉其胁而杀之遂死於车鲁人求彭生以除耻齐人杀彭生诗曰乱匪降自天生自妇人此之谓也
颂曰文姜淫乱配鲁桓公与俱归齐齐襄淫通俾厥彭生摧干拉胷维女为乱卒成祸凶
鲁庄哀姜
哀姜者齐侯之女庄公之夫人也初哀姜未入时公数如齐与哀姜淫既入与其弟叔姜俱公使大夫宗妇用币见大夫夏甫不忌曰妇贽不过枣栗以致礼也男贽不过玉帛禽鸟以彰物也今妇贽用币是男女无别也男女之别国之大节也无乃不可乎公不聼又丹其父桓公庙宫之楹刻其桷以夸哀姜哀姜骄淫通於二叔公子庆父公子牙哀姜欲立庆父公薨子般立庆父与哀姜谋遂杀子般於党氏立叔姜之子是为闵公闵公既立庆父与哀姜淫益甚又与庆父谋杀闵公而立庆父遂使卜齮袭弑闵公於武闱将自立鲁人谋之庆父恐奔莒哀姜奔邾齐桓公立僖公闻哀姜与庆父通以危鲁召哀姜酖而杀之鲁遂杀庆父诗云啜其泣矣何嗟及矣此之谓也
颂曰哀姜好邪淫於鲁庄延及二叔骄妬纵横庆父是依国适以亡齐桓征伐酖杀哀姜
晋献骊姬
骊姬者骊戎之女晋献公之夫人也初献公娶於齐生秦穆夫人及太子申生又娶二女於戎生公子重耳夷吾献公伐骊戎克之获骊姬以归生奚齐卓子骊姬嬖於献公齐姜先死公乃立骊姬以为夫人骊姬欲立奚齐乃与弟谋曰一朝不朝其间容刀逐太子与二公子而可间也於是骊姬乃说公曰曲沃君之宗邑也蒲与二屈君之境也不可以无主宗邑无主则民不畏边境无主则开寇心夫寇生其心民嫚其政国之患也若使太子主曲沃二公子主蒲与二屈则可以威民而惧寇矣遂使太子居曲沃重耳居蒲夷吾居二屈【阙】
骊姬既远太子乃夜泣公问其故对曰吾闻申生为人甚好仁而强甚寛惠而慈於民今谓君惑於我必乱国无乃以国民之故行强於君君未终命而殁君其奈何胡不杀我无以一妾乱百姓公曰惠其民而不惠其父乎骊姬曰为民与为父异夫杀君利民民孰不戴苟民利而得宠除乱而衆说孰不欲焉虽其爱君欲不胜也若纣有良子而先杀纣毋彰其恶钧死也毋必假手於武王以废其祀自吾先君武公兼翼而楚穆弑成此皆为民而不顾亲君不早图祸且及矣公惧曰奈何而可骊姬曰君何不老而授之政彼得政而治之殆将释君乎公曰不可吾将图之由此疑太子骊姬乃使人以公命告太子曰君梦见齐姜亟往祀焉申生祭於曲沃归福於绦公田不在骊姬受福乃寘鸩於酒施毒於脯公至召申生将胙骊姬曰食自外来不可不试也覆酒於地地坟申生恐而出骊姬与犬犬死与小臣小臣亦死骊姬乃仰天叩心而泣见申生哭曰嗟乎国子之国子何迟为君有父恩忍之况国人乎弑父以求利人孰利之献公使人谓太子曰尔其图之太傅里克曰太子入自明可以生不则不可以生太子曰吾君老矣若入而自明则骊姬死吾君不安遂自经於新城庙遂杀少傅杜原欵使阉楚刺重耳重耳奔狄使贾华刺夷吾夷吾奔梁尽逐羣公子乃立奚齐献公卒奚齐立里克杀之卓子立又杀之乃戮骊姬鞭而杀之於是秦立夷吾是为惠公惠公死子圉立是为怀公晋人杀怀公於高梁立重耳是为文公乱及五世然後定诗曰妇有长舌惟厉之阶又曰哲妇倾城此之谓也
颂曰骊姬继母惑乱晋献谋譛太子毒酒为【阙】果杀申生公子出奔身又伏辜五世乱昏
鲁宣缪姜
缪姜者齐侯之女鲁宣公之夫人成公母也聪惠而行乱故諡曰缪初成公幼缪姜通於叔孙宣伯名乔如乔如与缪姜谋去季孟而擅鲁国晋楚战於鄢陵公出佐晋将行姜告公必逐季孟是背君也公辞以晋难请反聼命又货晋大夫使执季孙行父而止之许杀仲孙蔑以鲁士晋为内臣鲁人不顺乔如明而逐之乔如奔齐鲁逐摈缪姜於东宫始往缪姜使筮之遇艮之六史曰是为艮之随随其出也君必速出姜曰亡是於周易曰随元亨利贞无咎元善之长也亨嘉之会也利义之和也贞事之干也终故不可诬也是以虽随无咎今我妇人而与於乱固在下位而有不仁不可谓元不靖国家不可谓亨作而害身不可谓利弃位而放不可谓贞有四德者随而无咎我皆无之岂随也哉我则取恶能无咎乎必死於此不得出矣卒薨於东宫君子曰惜哉缪姜虽有聪慧之质终不得掩其淫乱之罪诗曰士之躭兮犹可说也女之躭兮不可说也此之谓也
颂曰缪姜淫泆宣伯是阻谋逐季孟欲使专鲁既废见摈心意摧下後聼善言终不能补
陈女夏姬
陈女夏姬者大夫夏徵舒之母也其状美好无匹内挟伎术盖老而复壮者三为王后七为夫人公侯争之莫不迷惑失意夏姬之子徵舒为大夫公孙宁仪行父与陈灵公皆通於夏姬或衣其衣以戏於朝泄冶见之谓曰君有不善子宜掩之今自子率居而为之不待幽间於朝廷以戏士民其谓尔何二人以吿灵公灵公曰衆人知之吾不善无害也泄冶知之寡人耻焉乃使人徵贼泄冶而杀之灵公与二子饮於夏氏召徵舒灵公戱二子曰徵舒似汝二子亦曰不若其似公也徵舒疾此言灵公罢酒出徵舒伏弩廐门射杀灵公公孙宁仪行父皆奔楚灵公太子午奔晋其明年楚庄王举兵诛徵舒定陈国立午是为成公庄王见夏姬美好将纳之申公巫臣谏曰不可王讨罪也而纳夏姬是贪色也贪色为淫淫为大罚愿王图之王从之使坏後垣而出之将军子反见美又欲取之巫臣谏曰是不祥人也杀御叔弑灵公戮夏南出孔仪丧陈国天下多美妇女何必取是子反乃止庄王以夏姬与连尹襄老襄老死於邲亡其尸其子黑要又通於夏姬巫臣见夏姬谓曰子归我将娉汝及恭王即位巫臣娉於齐尽与其室俱至郑使人召夏姬曰尸可得也夏姬从之巫臣使介归币於楚而与夏姬奔晋大夫子反怨之遂与子重杀巫臣之族而分其室诗云乃如之人兮怀婚姻也大无信也不知命也言嬖色殒命也
颂曰夏姬好美?国破陈走二大夫杀子之身殆误楚庄败乱巫臣子反悔惧申公族分
齐灵声姬
声姬者鲁侯之女灵公之夫人太子光之母也号孟子淫通於大夫庆尅与之蒙衣乘辇而入於闳鲍牵见之以告国佐国佐召庆尅将询之庆尅久不出以告孟子曰国佐非我孟子怒时国佐相灵公会诸侯於柯陵高子鲍子处内守及还将至闭门而索客孟子诉之曰高鲍将不内君而欲立公子角国佐知之公怒刖鲍牵而逐高子国佐佐入奔莒更以崔杼为大夫使庆尅佐之乃帅师围莒不胜国佐使人杀庆尅灵公与佐盟而复之孟子又愬而杀之及灵公薨高鲍皆复遂杀孟子齐乱乃息诗云匪教匪诲时维妇寺此之谓也
颂曰齐灵声姬厥行乱失淫於庆尅鲍牵是疾譛愬高鲍遂以奔亡好祸用亡亦以事丧
齐东郭姜
齐东郭姜者棠公之妻齐崔杼御东郭偃之姊也美而有色棠公死崔子吊而说姜遂与偃谋娶之既居其室比於公宫庄公通焉骤如崔氏崔子知之异日公以崔子之冠赐侍人崔子愠告有疾不出公登台以临崔子之宫由台上与东郭姜戏公下从之东郭姜奔入户而闭之公推之曰开余东郭姜曰老夫在此未及收髪公曰余闻崔子之疾也不闻崔子与姜自侧亡出闭门聚衆鸣鼓公恐拥柱而歌公请于崔氏曰孤知有罪矣请改心事吾子若不信请盟崔子曰臣不敢闻命乃避之公又请於崔氏之宰曰请就先君之庙而死焉崔氏之宰曰君之臣杼有疾不在侍臣不敢闻命公踰墙而逃崔氏射公中踵公反堕遂弑公先是时东郭姜与前夫子棠毋咎俱入崔子爱之使为相室崔子前妻子二人大子城少子强及姜入後生二子明成成有疾崔子废成而以明为後成使人请崔邑以老崔子哀而许之棠毋咎与东郭偃争而不与成与强怒将欲杀之以告庆封庆封齐大夫也隂与崔氏争权欲其相灭也谓二子曰杀之於是二子归杀棠毋咎东郭偃於崔子之庭崔子怒愬之於庆氏曰吾不肖有子不能教也以至於此吾事夫子国人之所知也唯辱使者不可以巳庆封乃使卢蒲嫳帅徒衆与国人焚其库廐而杀成强崔子之妻曰生若此不若死遂自经而死崔子归见库廐皆焚妻子皆死又自经而死君子曰东郭姜杀一国君而灭三室又残其身可谓不祥矣诗曰枝叶未有害本寔先拨此之谓也
颂曰齐东郭姜崔杼之妻惑乱庄公毋咎是依祸及明成争邑相杀父母无聊崔氏遂灭
卫二乱女
卫二乱女者南子及卫伯姬也南子者宋女卫灵公之夫人通於宋子朝太子蒯瞶知而恶之南子谗太子於灵公曰太子欲杀我灵公大怒蒯瞶蒯瞶奔宋灵公薨蒯瞶之子辄立是为出公卫伯姬者蒯瞶之姊也孔文子之妻孔悝之母也悝相出公文子卒姬与孔氏之竖浑良夫淫姬使良夫於蒯瞶蒯瞶曰子苟能内我於国报子以乘轩免子三死与盟许以姬为良夫妻良夫喜以告姬姬大悦良夫乃与蒯瞶入舍孔子之圃昏时二人蒙衣而乘遂入至姬所巳食姬杖戈先太子与五介胄之士迫其子悝於厠强盟之出公奔鲁子路死之蒯瞶遂立是为庄公杀夫人南子又杀浑良夫庄公以戎州之乱又出奔四年而出公复入将入大夫杀孔悝之母而迎公二女为乱五世至悼公而後定诗云相鼠有皮人而无仪人而无仪不死何为此之谓也
颂曰南子惑淫宋朝是亲譛彼蒯瞶使之出奔悝母亦嬖出入两君二乱交错咸以灭身
赵灵吴女
赵灵吴女者号孟姚吴广之女赵武灵王之后也初武灵王娶韩王女为夫人生子章立以为后章为太子王尝梦见处女鼓瑟而歌曰美人荧荧兮顔若苕之荣命兮命兮逢天时而生曾莫我嬴嬴异日王饮酒乐数言所梦想见其人吴广闻之乃因后而入其女孟姚甚有色焉王爱幸之不能离数年生子何孟姚数微言后有淫意太子无慈孝之行王乃废后与太子而立孟姚为惠后以何为王是为惠文王武灵王自号主父封章於代号安阳君四年朝羣臣安阳君来朝主父从旁观窥羣臣宗室见章儽然也反屈於弟心怜之是时惠后死久恩衰乃欲分赵而王章於代计未决而辍主父游沙丘宫章以其徒作乱李兑乃起四邑之兵击章章走主父主父闭之兑因围主父宫既杀章乃相与谋曰以章围主父即解兵吾属夷矣乃遂围主父主父欲出不得又不得食乃探雀鹰而食之三月余遂饿死沙丘宫诗曰流言以对寇攘式内言不善之从内出也
颂曰吴女苕顔神寤赵灵既见嬖近惑心乃生废后兴戎子何是成主闭沙丘国以乱倾
楚考李后
楚考李后者赵人李园之女弟楚考烈王之后也初考烈王无子春申君患之李园为春申君舍人乃取其女弟与春申君知有身园女弟承间谓春申君曰楚王之贵幸君虽兄弟不如今君相楚三十余年而王无子即百岁後将立兄弟兄弟诚立祸且及身何以保相印江东之封乎今妾知有身矣而人莫知妾之幸君未久诚以君之重而进妾於楚王楚王必幸妾妾赖天有子男则是君之子为王也楚国尽可得孰与身临不测之罪乎春申君大然之乃出园女弟谨舍之言之考烈王考烈王召而幸之生子悼立为太子园女弟为后而李园贵用事养士欲杀春申君以灭口及考烈王死园乃杀春申君灭其家悼立是为幽王后有考烈王遗腹子犹立是为哀王考烈王弟公子负刍之徒闻知幽王非考烈王子疑哀王乃袭杀哀王及太后尽灭李园之家而立负刍为王五年而秦灭之诗云盗言孔甘乱是用餤此之谓也
颂曰李园女弟发迹春申考烈无子果得纳身知重而入遂得为嗣既立畔本宗族灭弑
赵悼倡后
倡后者赵悼襄王之后也【阙】　而乱一宗之族既寡悼襄王以其美而取之李牧谏曰不可女之不正国家所以覆而不安也此女乱一宗大王不畏乎王曰乱与不乱在寡人为政遂娶之初悼襄王后生子嘉为太子倡后既入为姬生子迁倡后既嬖幸於王隂譛后及太子於王使人犯太子而陷之於罪王遂废嘉而立迁黜后而立倡姬为后及悼襄王薨迁立是为幽闵王倡后淫泆不正通於春平君多受秦赂而使王诛其良将武安君李牧其後秦兵径入莫能距迁遂见虏於秦赵亡大夫怨倡后之譛太子及杀李牧乃杀倡后而灭其家共立嘉於代七年不能胜秦赵遂灭为郡诗云人而无礼不死何俟此之谓也
颂曰赵悼倡后贪饕无足隳废后适执诈不慤淫乱春平穷意所欲受赂亡赵身死灭国
古列女传卷七

[book_title]续古列女传卷八
钦定四库全书
续古列女传卷八　　　　　汉　刘向　撰
周郊妇人
周郊妇人者周大夫尹固所遇於郊之妇人也周敬王之时王子朝怙宠为乱与敬王争立敬王不得入尹固与召伯盈原伯鲁附於子朝春秋鲁昭二十六年晋师纳王尹固与子朝奉周之典籍出奔楚数日道还周郊妇人遇郊尤之曰处则劝人为祸行则数日而反是其过三岁乎至昭公二十九年京师果杀尹固君子谓周郊妇人恶尹氏之助乱知天道之不佑示以大期终如其言诗云取辟不远昊天不忒此之谓也
陈辩女
辩女者陈国采桑之女也晋大夫解居甫使于宋道过陈遇采桑之女止而戏之曰女为我歌我将舍汝采桑女乃为之歌曰墓门有棘斧以斯之夫也不良国人知之知而不已谁昔然矣大夫又曰为我歌其二女曰墓门有梅有鴞萃止夫也不良歌以讯之讯予不顾颠倒思予大夫曰其梅则有其鴞安在女曰陈小国也摄乎大国之间因之以馑饥加之以师旅其人且亡而况鴞乎大夫乃服而释之君子谓辩女勇正而有辞柔顺而有守诗云既见君子乐且有仪此之谓也
聂政姊
齐勇士聂政之姊也聂政母既终独有姊在及为濮阳严仲子刺韩相侠累所杀者数十人恐祸及姊因自破其面抉其目自屠肠而死韩暴其尸于市购问以千金莫知为谁姊曰弟至贤爱妾之躯灭吾之弟名非弟意也乃之韩哭聂政尸谓吏曰杀韩相者妾之弟轵深井里聂政也亦自杀于尸下晋楚齐卫闻之曰非独聂政之勇乃其姊者烈女也君子谓聂政姊仁而有勇不去死以灭名诗云死丧之威兄弟孔怀言死可畏之事唯兄弟甚相怀此之谓也
王孙氏母
王孙氏之母者齐大夫王孙贾之母也贾年十五事齐闵王国乱闵王出见弑国人不讨贼王孙母谓贾曰汝朝出而晚来则吾倚门而望汝汝暮出而不还则吾倚闾而望汝今汝事王王出走汝不知其处汝尚何归乎王孙贾乃入市中而令百姓曰淖齿乱齐国弑闵王欲与我诛之者袒右市人从者四百人与之诛淖齿刺而杀之君子谓王孙母义而能教诗云教诲尔子式谷似之此之谓也
陈婴母
汉棠邑侯陈婴之母也始婴为东阳令史居县素信为长者秦二世之时东阳少年杀县令相聚数千人欲立长帅未有所用乃请陈婴婴谢不能遂强立之县中从之得一万人欲立婴为王婴母曰我为子家妇闻先故不甚贵今暴得大名不祥不如以兵有所属事成犹得封侯败则易以亡可无为人所指名也婴从其言以兵属项梁梁以为上柱国後项氏败婴归汉以功封棠邑侯君子曰婴母知天命又能守先故之业流祚後世谋虑深矣诗曰贻厥孙谋以燕翼子此之谓也
王陵母
汉丞相安国侯王陵之母也陵始为县邑豪高祖微时兄事陵及高祖起沛陵亦聚党数千以兵属汉王项羽与汉为敌国得陵母置军中陵使至则东向坐陵母欲以招陵陵母既而私送使者泣曰为老妾语陵善事汉王汉王长者无以老妾故怀二心言妾已死也乃伏剑而死以固勉陵项羽怒烹之陵志益感终与高祖定天下位至丞相封侯传爵五世君子谓王陵母能弃身立义以成其子诗云我躬不閲遑恤我後终身之仁也陵母之仁及五世矣
张汤母
汉御史大夫张汤之母也汤以文法事汉孝武帝为御史大夫好胜陵人母数责怒性不能悛改後果为丞相严青翟及三长史所怨会赵王上书言汤罪系廷尉丞相及三长史共致其罪遂自杀昆弟诸子欲厚葬之母曰汤为天子大臣被恶言而死亦何厚葬载以牛车有棺而无椁天子闻之曰非此母不生此子乃尽案诛三长史丞相严青翟自杀君子谓张汤母能克己感悟时主诗云彼美孟姜德音不忘此之谓也
隽不疑母
汉京兆尹隽不疑之母也仁而善教不疑为京兆尹行县录囚徒还其母辄问所平反活几何人即不疑多所平反母喜笑饮食言语异于他时或无所出母怒为之不食由是故不疑为吏严而不残君子谓不疑母能以仁教诗云昊天疾威敷于下土言天道好生疾威虐之行於下土也
杨夫人
杨夫人者汉丞相安平侯杨敞之妻也汉昭帝崩昌邑王贺即帝位淫乱大将军霍光与车骑将军张安世谋欲废贺更立帝议已定使大司农田延年报敞敞惊惧不知所言汗出浃背徒曰唯唯而已延年出更衣夫人遽从东厢谓敞曰此国之大事今大将军议已定使九卿来报君侯君侯不疾应与大将军同心犹与无决先事诛矣延年从更衣还敞夫人与延年参语许诺请奉大将军教令遂共废昌邑王立宣帝居月余敞薨益封三千五百户君子谓敞夫人可谓知事之机者矣诗云辰彼硕女令德来教此之谓也
霍夫人显
霍夫人显者汉大将军博陆侯霍光之妻也奢淫虐害不循轨度光以忠慎受孝武皇帝遗诏辅翼少主当孝宣帝时又以立帝之功甚见尊宠人臣无二显有小女字成君欲贵之其道无由会宣帝许后当产疾显乃谓女监淳於衍曰妇人?乳大故十死一生今皇后当?身可因投药去之使我女得为后富贵共之衍承其言捣附子碎太医大丸中持入遂药弑许后事急显以情告光光惊愕业已治衍奏因令上署勿论显遂为成君衣补治入宫具果立为后是时许后之子以正适立为太子显怒欧血不食曰此乃帝在民间时子安得为太子即我女有子反当为王耶复教皇后令毒杀太子皇后数召太子食保阿辄先尝之光既薨子禹嗣为博陆侯显改更光时所造茔而侈大之筑神道为辇阁幽闭良人奴婢又治第宅作乘舆辇尽绣絪□黄金涂为荐轮侍婢以五采系挽显游戏又与监奴冯子都淫乱禹等纵弛日甚宣帝既闻霍氏不道又弑许后事泄显恐怖乃谋为逆欲废天子而立禹发觉霍氏中外皆腰斩而显弃市后废处昭台宫诗云废为残贼莫知其尤言习於恶不知其为过霍夫人显之谓也
严延年母
河南太守东海严延年之母也生五男皆有吏材至二千石东海号曰万石严妪延年为河南太守所在名为严能冬月传属县囚论府下流血数里河南号曰屠伯其母常从东海来欲就延年腊到洛阳适见报囚母大惊便止都亭不肯入府延年出至都亭谒母闭阁不见延年免冠顿首合下母乃见之因责数延年曰幸备郡守专治千里不闻仁义教化有以全安愚民顾乘刑罚多刑杀人欲以致威岂为民父母之意哉延年服罪顿首谢因为御归府舍母毕正腊己谓延年曰天道神明人不可独杀我不自意老当见壮子被刑戮也行矣去汝东归扫除墓地耳遂去归郡见昆弟宗族复为言之後岁余为府丞疏章结延年罪名十事下御史案验遂弃延年於市东海莫不称母贤智君子谓严母仁智信道诗云心之忧矣宁自今矣其严母之谓也
汉冯昭仪
汉冯昭仪者孝元帝之昭仪右将军光禄勲冯奉世之女也元帝二年昭仪以选入後宫始为长使数月为美人生男是为中山孝王美人为婕妤建昭中上幸虎圈鬪兽後宫皆从熊逸出圈攀槛欲上殿左右贵人傅昭仪皆惊走而冯婕妤直当熊而立左右格杀熊天子问媫妤人情皆惊惧何故当熊对曰妾闻猛兽得人而止妾恐至御坐故以身当之元帝嗟叹以此敬重焉傅昭仪等皆惭明年中山王封乃立媫妤为昭仪随王之国号中山太后君子谓昭仪勇而慕义诗云公之媚子从公于狩论语曰见义不为无勇也昭仪兼之矣
王章妻女
王章妻女汉京兆尹王仲卿之妻及其女也仲卿为书生学於长安独与妻居疾病无被卧牛衣中与妻诀泣涕妻呵怒曰仲卿尊贵在朝廷谁愈於仲卿者今疾病困厄不自激昂乃反涕泣何鄙也後章仕宦至京兆尹成帝舅大将军王凤秉政专权章虽为凤所举意不肯附会有日食之变章上封事言凤不可任用事成当上妻止之曰人当知足独不念牛衣中流涕时耶章曰非女子所知书遂上天子不忍退凤章由是为凤所陷事至大逆收系下狱章有小女年十二夜号哭曰平日坐狱上闻呼囚数常至九今八而止我君素刚先死者必我君也明日问之果死妻子皆徙合浦凤薨後成都侯王商为大将军闵章无罪白还其妻子财产田宅衆庶给之君子谓王章妻知卷舒之节诗云昊天已威予慎无罪言王为威虐之政则无罪而遘咎也
班婕妤
班婕妤者左曹越骑班况之女汉孝成皇帝之婕妤也贤才通辩始选入後宫为小使俄而大幸为婕妤成帝游於後庭尝欲与婕妤同辇辞曰观古图画贤圣之君皆有名臣在侧三代之末主乃有女嬖今欲同辇得无似之乎上善其言而止太后闻而喜曰古有樊姬今有班婕妤每诵诗及窈窕德家女师之篇必三复之每进见上疏依古礼自鸿嘉之後成帝稍隆于女宠婕妤进侍者李平平得幸立为婕妤帝曰始卫皇后亦从微起乃赐平姓曰卫所谓卫婕妤也其後赵飞燕姊妹有宠骄妬谮诉班婕妤云挟邪诅祝上考问班婕妤曰妾闻死生有命富贵在天修正尚未蒙福为邪欲以何望且使鬼神有知不受不臣之诉如其无知诉之何益故弗为也上善其对而怜悯之赐黄金百斤时飞燕骄妬婕妤恐久见危求供养皇太后於长信宫上许焉婕妤退处东宫作赋自伤曰承祖考之遗德兮荷性命之淑灵登薄躯於宫阙兮充下陈於後庭蒙圣皇之渥惠兮当日月之盛明扬光烈之翕赫兮奉隆宠於层城既过幸於非位兮窃庶几乎嘉时每寤寐而累息兮申佩离以自思陈女图而镜监兮顾女史而问诗悲晨妇之作戒兮哀褒妃之为尤美皇英之女舜兮荣任姒之母周虽愚陋其靡及乎敢舍心而忘兹历年岁而悼惧兮闵繁华之不滋痛阳禄与佑覩兮仍襁褓而离灾岂妄人之殃咎兮将天命之不可求白日忽以移光兮遂奄莫而昧幽犹被覆载之厚德兮不废捐於罪尤奉供养於东宫兮托长信之末流供洒扫於帷幄兮永终死以为期愿归骨於山足兮依松栢之余休重日潜玄宫兮幽以清应门闭兮禁闼扃华殿尘兮玉阶苔中庭萋兮緑草生广屋?兮幨帷腌房栊虚兮风泠泠感帷裳兮发红罗纷綷縩兮纨素声神眇眇兮密靖处君不御兮谁为荣俯视兮丹墀思君兮履綦仰视兮云屋双涕下兮横流顾左右兮和顔酌羽觞兮销忧惟人生兮一世忽一过兮若浮已独向兮高明处生民兮极休勉娱情兮极乐与福禄兮无期緑衣白华自古兮有之至成帝崩婕妤充奉园陵薨因葬园中君子谓班婕妤辞同辇之言盖宣后之志也进李平於同列樊姬之德也释诅祝之谮定姜之知也求供养於东宫寡李之行也及其作赋哀而不伤归命不怨诗云有斐君子如切如瑳如琢如磨瑟兮僴兮赫兮喧兮有斐君子终不可谖兮其班婕妤之谓也
赵飞燕姊娣
赵飞燕姊娣者成阳侯赵临之女孝成皇帝之宠姬也飞燕初生父母不举三日不死乃收养之成帝常微行出过河阳主乐作上见飞燕而悦之召入宫大幸有女弟复召入俱为婕妤贵倾後宫乃封父临为成阳侯有顷立飞燕为皇后其弟为昭仪飞燕为后而宠衰昭仪宠无比居昭阳舍其中廷彤朱殿上漆砌皆铜?黄金涂白玉阶壁往往为黄金釭函蓝田璧玉明珠翠羽饰之後宫未尝有焉姊娣专宠而悉无子娇媚不逊嫉妬後宫帝幸许美人有子昭仪闻之谓帝曰常绐我从中宫来今许美人子何从生怼手自捣以头击壁从牀上自投地涕泣不食曰今当安置我我欲归尔帝曰我故语之反怒为亦不食昭仪曰陛下自知食不食何为陛下常言约不负汝今许美人有子竟负约谓何帝曰约以赵氏故不立许氏使人不无出赵氏之上者无忧也乃诏许氏夫人令杀所生儿革箧盛缄之帝与昭仪共视复缄封以御史中丞印出埋狱垣下中宫史曹宫字伟能御幸生子复用昭仪之言勿问男女杀之宫未杀昭仪怒掖庭狱丞籍武因中黄门奏事曰陛下无继嗣子无贵贱唯留意帝不听时儿生八九日遂取去杀之昭仪与伟能书及药令自死伟能得书曰果欲姊娣擅天下且我儿额上有壮髪似元帝今儿安在已杀之乎乃饮药死自後御幸有子者辄死或饮药自堕由是使成帝无嗣成帝既崩援立外蕃仍不繁育君子谓赵昭仪之凶嬖与褒姒同行成帝之惑乱与周幽王同风诗云池之竭矣不云自滨泉之竭矣不云自中成帝之时舅氏擅外赵氏专内其自竭极盖亦池泉之势也
汉孝平皇后
汉孝平皇后者安汉公太傅大司马王莽之女孝平皇帝之后也为人婉淑有节行平帝即位后年九岁莽秉政欲只依霍光故事以女配帝设诈以成其礼讽皇太后遣长乐少府宗政尚书令纳采太师大司徒大司空以下四十人皮弁素积而告宗庙明年春遣司徒司空左右将军奉乘轝法驾迎皇后於安汉公第司徒授玺绶登车称警跸时自上林延寿门入未央前殿羣臣就位行礼毕大赦天下赐公卿下至驺宰执事等有差后立岁余平帝崩後数年莽簒汉位后年十八自刘氏废常称疾不朝会莽敬惮哀伤意欲嫁之令立国将军孙建世子豫将医往问疾后大怒笞鞭旁侍御因废疾不肯起莽遂不敢强也及汉兵诛莽燔烧未央后曰何面目以见汉家自投火中而死君子谓平后体自然贞淑之行不为存亡改意可谓节行不亏污者矣诗曰髧彼两髦实惟我仪之死矢靡他此之谓也
更始韩夫人
汉更始韩夫人者更始皇帝刘圣公之夫人也佞谄邪媚嗜酒无礼初王莽之末更始以新市平林下江之衆起自立为更始将军兵威日甚遂自立为帝以绍汉统及申屠建讨莽首诣宛更始视之曰不如此当与霍光等韩夫人曰不如此帝那得之其佞巧得更始意如此更始既隳於政事而韩夫人嗜酒淫色日与更始醉饱沈湎乃令侍中於帏幕之内诈为更始与羣臣语羣臣知非更始声莫不怨恨尚书奏事韩夫人曰帝方对我饮乐正用是时来奏事由是纲纪不摄诸侯离叛赤眉入关不能制乃将妻子奉天子玺绶降於赤眉为赤眉所杀诗云彼昏不知一醉日富其更始与韩夫人之谓也
梁鸿妻
梁鸿妻者右扶风梁伯鸾之妻同郡孟氏之女其姿貌甚丑而德行甚修乡里多求者而女辄不肯行年三十父母问其所欲对曰欲节操如梁鸿者时鸿未娶扶风世家多愿妻者亦不许闻孟氏女言遂求纳之孟氏盛饰入门七日而礼不成妻跪问曰窃闻夫子高义斥数妻妾亦已偃蹇数夫今来而见择请问其故鸿曰吾欲得衣裘褐之人与共逃世避时今若衣绮綉傅粉墨非鸿所愿妻曰幸有隐居之具矣乃更麄衣椎髻而前鸿喜曰若此者诚鸿妻也字之曰德曜名孟光自名曰运期字俟光共遯逃霸陵山中此时王莽新败之後也鸿与妻深隐耕耘织作以供衣食诵书弹琴忘富贵之乐後复相将至会稽赁舂为事虽杂庸保之中妻每进食举案齐眉不敢正视以礼修身所在敬而慕之君子谓梁鸿妻好道安贫不汲汲於荣乐论语曰不义而富且贵於我如浮云此之谓也
明德马后
明德马后者汉明帝之后伏波将军新息忠成侯马援之女也少有岐薿之性年十三以选入太子家接待同列如承至尊先人後己发於至诚由此见宠时及政事后推心以对无不当理意有所未安则明陈其故是时後宫未有妊育者常言继嗣当时而立荐达左右如恐弗及其後宫有进见者辄奉养慰纳之其宠益进者与之愈隆是时宫中尚无人事皆自为舞衣袿裁成手皆瘃裂终未尝与侍御者私语防僮御杂错或因有所诉恐万分见於顔色故预絶其渐其慎微如是永平三年有司奏立长秋官以率八妾上未有所言皇太后曰马贵人德冠後宫即其人也遂登后位身衣大练御者秃裙不缘率皆羌胡倭越未尝请旧人僮使诸王亲家朝请望见后袍极麄疏及以为绮就视乃笑后曰此缯染色好故用之耳老人知者无不嗟息性不喜出入游观未尝临御窗又不好音乐上时幸苑囿离宫以故希从辄戒言不宜晨起及禽因陈风邪雾露之戒辞意甚备上纳焉诵易经习诗论春秋略说大义读楚辞不竟赋诵过耳疾浮华听言观论辄擿发其要读光武皇帝本纪至於献千里马宝剑者上以马驾鼓车剑赐骑士手不持珠玉后未尝不叹息时有楚狱因证相引系者甚多后恐有单辞妄相覆冒承间为上言之恻然感动於是上衣夜起彷徨思论所纳非臣下得闻后志在克己辅佐不以私家干朝廷兄为虎贲中郎弟黄门侍郎讫永平世不迁明帝体不安召黄门侍郎防奉参医药夙夜勤劳及帝崩后作起居注省去防参医药事公卿诸侯上书言宜遵旧典封舅氏太后诏曰外戚横恣为世所传永平中帝自简练知舅氏不可恣不令在枢机之位今水旱连年民流满道至有饥饿而死封拜失宜不可且先帝言诸王封令半楚淮阳王吾子不当与光武帝子等今奈何欲以马氏比隂氏乎吾自束修异欲上不负先帝下不亏先人之德身服大练缣裙食不求所甘左右傍人皆无香薰之饰但布帛耳如是者欲身帅衆也以为外亲见之当伤心自克但反共言太后素自喜俭前过濯龙门上见外家问起居车如流水马如游龙所随从苍头皆衣緑褠领袖正白顾视旁御者远不及也亦不遣怒但絶其岁用冀以默止讙耳知臣莫若君况亲属乎人之所以欲封侯者欲以禄食养其亲奉修祭祀身温饱耳今祭祀则受太官之牲郡国既珍司农黍稷身则衣御府之余缯尚未足耶必当得一县上令长乐官有负言之责内亦不愧於世俗乎是时城门越骑校尉治母丧起坟微大後太后以为言惶惧即时削减成坟上下相承俱奉法度王主诸家莫敢犯禁广平钜鹿乐成王入间起居见车骑鞍勒皆纯黑无金银采饰马不踰六尺章帝缘太后意白赐钱五百万新平主衣组缟直领讁以不得厚赐於是亲戚被服如一教化不严而从以躬亲率先之故也置织室蚕室濯龙中后亲往来观视於内以为娱乐教诸小王试其诵论衎衎和乐日夕论道以终厥身其视养章帝过所生章帝奉之竭尽孝道君子谓德后在家则可为衆女师范在国则可为皇后表仪诗云惟此惠君民人所瞻秉心宣猷考慎其相此之谓也
梁夫人嬺
梁夫人嬺者梁竦之女樊调之妻汉孝和皇帝之姨恭怀皇后之同产姊也初恭怀后以选入掖庭进御於孝章皇帝有宠生和帝立为太子窦后母养焉和帝之生梁氏喜相庆贺闻窦后窦后骄恣欲专恣害外家乃诬陷梁氏时竦在本郡安定诏书收杀之家厉移九真後和帝立窦后崩诸窦以罪恶诛放嬺从民间上书自讼曰妾同产女弟贵人前充後宫蒙先帝厚恩得见乘龙皇天授命育生明圣托体陛下为窦宪兄弟所谮诉而破亡父竦寃死於狱体骨不掩老母孤弟远徙万里独妾脱身窜伏草野尝恐殁命无由自达今遭陛下神圣之德揽统万里宪兄弟奸恶伏诛海内旷然各得其所妾幸苏息拭目更视敢昧死自陈父既湮没不可复生母埀年七十弟棠等远在絶域不知死生愿乞母弟还本郡收葬竦枯骨妾闻文帝即位薄氏蒙达宣帝纪
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:40:56-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>