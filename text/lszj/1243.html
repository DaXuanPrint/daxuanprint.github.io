<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="甲申沧州纪事,甲申沧州纪事全文在线阅读,甲申沧州纪事全文在线下载,大玄古籍书库">
<meta name="description" content="一卷。明末清初人程正揆撰。程正揆初名程葵,字端伯,号鞠陵,又号清溪道人,湖北孝感人,为明崇祯进士、翰林,书画家。程正揆弘光时以谕德降清,授光禄寺丞,官至工部侍郎。著有《清溪遗稿》、《读书偶然录》。《甲申沧州纪事》记崇祯末年程正揆奉诏出使南京,路至沧州,闻李自成攻占北京,踉跄南逃,狼狈不堪。逃至德州遇阻,被大顺军四处搜捕,遂潜回沧州,纠集旧明故臣反叛。反叛之日假托太子名,以诏书为号召,借吴三桂声势,纠众杀害大顺守官,祭奠崇祯帝灵位,缴印符十七件,据沧州近月余。后闻清下递发令,遂渡归南京。《甲申沧州纪事》所记">
<title>甲申沧州纪事_程正揆_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">甲申沧州纪事</span> <br/>
          作者： <span class="inputVal" id="bkauthor">程正揆</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]6437</span> <br/>
          说明： <span class="inputVal" id="bkdec">一卷。明末清初人程正揆撰。程正揆初名程葵,字端伯,号鞠陵,又号清溪道人,湖北孝感人,为明崇祯进士、翰林,书画家。程正揆弘光时以谕德降清,授光禄寺丞,官至工部侍郎。著有《清溪遗稿》、《读书偶然录》。《甲申沧州纪事》记崇祯末年程正揆奉诏出使南京,路至沧州,闻李自成攻占北京,踉跄南逃,狼狈不堪。逃至德州遇阻,被大顺军四处搜捕,遂潜回沧州,纠集旧明故臣反叛。反叛之日假托太子名,以诏书为号召,借吴三桂声势,纠众杀害大顺守官,祭奠崇祯帝灵位,缴印符十七件,据沧州近月余。后闻清下递发令,遂渡归南京。《甲申沧州纪事》所记为作者亲身经历,可见明末官僚对大顺政权的仇视与反抗。李慈铭《越缦堂日记》称《甲申沧州纪事》为《沧州纪事》,并考订其为程正揆《先朝遗事》之下半篇。《甲申沧州纪事》有《荆驼逸史》本。</span> <br/>
          封面： <span class="inputVal" id="bkimg">Z_6711.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]甲申沧州纪事
[book_author]程正揆
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]6437
[book_dec]一卷。明末清初人程正揆撰。程正揆初名程葵,字端伯,号鞠陵,又号清溪道人,湖北孝感人,为明崇祯进士、翰林,书画家。程正揆弘光时以谕德降清,授光禄寺丞,官至工部侍郎。著有《清溪遗稿》、《读书偶然录》。《甲申沧州纪事》记崇祯末年程正揆奉诏出使南京,路至沧州,闻李自成攻占北京,踉跄南逃,狼狈不堪。逃至德州遇阻,被大顺军四处搜捕,遂潜回沧州,纠集旧明故臣反叛。反叛之日假托太子名,以诏书为号召,借吴三桂声势,纠众杀害大顺守官,祭奠崇祯帝灵位,缴印符十七件,据沧州近月余。后闻清下递发令,遂渡归南京。《甲申沧州纪事》所记为作者亲身经历,可见明末官僚对大顺政权的仇视与反抗。李慈铭《越缦堂日记》称《甲申沧州纪事》为《沧州纪事》,并考订其为程正揆《先朝遗事》之下半篇。《甲申沧州纪事》有《荆驼逸史》本。
[book_img]Z_6711.jpg


[book_title]甲申沧州纪事
甲申岁，予以玺丞奉诏南京湔除。
三月初六日，陛辞，抵通。
二十四日，至沧洲。内监高某重兵驻防，城守戒严。次日五鼓，传大府宵遁，兵皆鸟兽散。予便服入城探之，无市亦无人；乡绅家皆摘去门额，商贾争以泥塞其闾。至州署，知州罗爌长跪而号曰：「大事去矣！」十九日京外城溃，内城定不保，内监既夜半潜去。今早有本州大秀才王某某等七、八人来强索州印去，云往迎顺朝矣。爌惟待死。因与予抚膺大哭，各珍重以别。有沧州同年贾永迪，访之已没；子四人皆丈夫，感慨时事。予以奉诏逗留为非礼，持不可；是夜遂行。见南来小船，云德州以上皆顺兵，差船某官劫、某官掳；舟子惧不前。家人相视而啼，至有投水者。子女凡七人，皆十岁以下；男妇二十馀人，痛哭不欲生。予曰：哭无益，闻贼杀官不掳商。若我在，若辈必死。可择四仆以家眷子女分托之，诈为客装，各觅小船前后载之，可免于难。我从此以壹身亡，汝辈不必问所向也。凡簪珥器具，悉毁之；衣服艳色，裂而毁之；公服带笏之类，悉付舟工。再命检小敝衣数件；于易舟时，各挂篷桅间为信，以便认识。是日未举火，日晡方进粥数匙。少假寐，四更月起，予潜出，呼马夫程贵登岸；诡云探贼，遂偕亡，惟携碎银二两钱五百文。是日，匿古庙中。
嗣后，日行成三十里、四五十里。数日，至德州。询知已有新令，查究逃官，借端搜索；若近关厢、成投旅店，便执报官矣。予自此但野宿，连日步行，足跛村落中又不得饮食。
壹日，至茶棚，困惫不能兴，僧以粥二具餐。予夜宿栅下。次日，行里许，有乡人负米归者，老病不胜任；予命贵代肩。行二十里，乡人授予二面饼，食之有起色。晚至四女寺，坐树阴下，忽闻舟中有楚音者；讯之，乃年家王士誉，新升潮州守。相见惊异，问计将安出？予告以捕捉明官事，君宜从陆兼程。王首肯，赠路费十金；予止索钱壹串，遂别，仍卧树下。
壹日，至郑家口。聚族数千户，环以土垣，止壹穴，高三尺许；予入焉。有老者，方巾布袍；倚杖见予窭态，问乞乎？予曰：谓之乞亦可。老人曰：当是读书人不遇时者。引人馆坐，乃是学究先生，授董子数辈。桉头见孤臣孽子章刻文壹首，乃予旧稿，为之感慨。老人曰：知文耶？予指桉牍曰：此少时所作。老人惊起，曰：即程君矣！予曰：非也。程与予同里人，盖攘以成名耳。老人曰：敝地有苏氏兄弟，文学好客，当报之。命童子疾驰去。少顷，苏至，遂邀去庄所。庄形若设险备寇者，就其外馆，执礼甚恭。予亦不讳姓名；具馔，予与仆此日方饱肉食。苏伟丈夫，彷佛豪侠气，云俗多盗，有奸宄十数辈，夜无甯宇，乘乱抢劫，势愈横；乡村之深沟高垒，为若辈设也。惟敝庄能与之敌，不敢犯。因屈指某日被围、某日打仗若干次矣，并出所备火器枪棒。庄丁之勐勇肥长者十馀人，立阶下。云此善射、此善拳、此能飞戟刺人于阵、此能跃数丈墙获贼于野，口若不尽其技。而阶下人眉目手足各跃跃欲动，以示可用。予大为壮之，谓苏曰：君殆范、韩之流亚也。苏谢不敏。予宿其家，夜分谈不辍，叙述患难眷属流离。苏矍然曰：某虽不才，愿为知己者用。君既以王命不可留，当速去；作手字数行付某，俟宝眷至，当留与老母同住。君去后，但有北行人，问郑庄在，君室自无恙。若苏氏宅化为平地，某阖家百馀口并君室总付壹烬，勿贻君羞。予感其言，拜而谢曰：古义侠不足道也；敬受教。苏兄弟二人，长之祥、次之中，武城县庠生。
壹日。至故城，传言僞官布满州邑，盘劫行人。多遭毒手；不敢前。夜静月明，始发。三更许，黑林中见壹人牵驴出，因随之。问何往？答曰：闸上有粮船数十号，以筑坝不可前，南客觅车骑起旱；予往售此驴耳。先是，抚甯侯朱国弼、忻城伯赵之龙，先帝特旨召对，命朱总督漕务、赵守御南京，各赐御监马百匹。朱已星趋往淮，赵从潞河发，意必忻城也。因假其驴乘之，疾驰十里许，抵舟所，天明矣。舟大小约百馀，亘壹、二里；人马杂踏，男女束装，趋者、卧者、病而嘘、仰而号者，多无生气。予无从见忻城，卖驴人亦不知所向。又有车七八十辆，空载相半。推车人饮食若流，予就买米糕啖之，因问车夫装载何处？曰：至宿迁。途中无虞耶？曰：但得钱耳，岂管地远。久之，见壹舟，前架大抱壹门，旁有壮丁数人，军装者指挥数四，乃赵忻城所居也。诣后舱，赵与其婿及抚甯子、客二人偕见予，但硬咽言株守无了日，临关筑坝不能渡，唯有车行壹策。予曰：殆非万全。能依愚见，不独免难，且有奇功。赵喜，趣言之。予曰：赐马尚全否？曰：然。兵丁几何？曰：百五十人。各船水手几何？曰：近千人。予曰：贼大头目皆往北京，惟济南有镇守，皆山东新降将。临清僞官防御使壹人、知州壹人、守备壹人，子可与我三十骑，今晚驰临，待五更夺门入，擒获僞官。若抱响，事济矣。子即带七十骑至，招抚百姓，为恢复计。然后雇船抵临，以千人掘数丈之坝，顷刻可通；兼程二昼夜达济甯下水，再索小船轻便者载家属先行。我与君号召山东义勇，可成壹旅城守，以待淮泗史道陵、马瑶草声息相应，事有可图。况君奉敕，谁敢不从？世臣休戚，在此壹举；岂不胜鼠窜万倍耶？赵吐舌曰：此等事，子饶为之，弟无此胆。盖赵本纨裤，不知兵。予作色詈曰：真懦夫也！遂告别。后车行数日即遇贼，妇女、玉帛尽驱入济南；兵马俱降，赵仅以身逃。伤哉！河上无安身处，临清又不可住，反故城已暮，诣野舟宿。晨兴，有北来船，予问水路安静否？客言前数日颇甯，后有贼兵搜检，亲见陈侍郎益吾家眷夹拷垂死，后跳入水；又遍索程翰林（即予旧衔）家眷，想亦遇害矣。予闻胆裂，沿河探信。行二十里许，忽闻吼声若雷，林木为动。望之，见西北角白云崒起，宽广百丈，若天际五老奇峰，层峦岳峙历历可数，从东南来如步。渐近，悉成红紫，光若五彩琉璃，屏障中有形似神鸟戈戟状。又近，变黑气横蔽，天日俱隐；砂抱随之，不能开目。予伏土坡下，白昼顿晦；耳边但闻铃铎声，雨电雷雹悉下。少顷过尽，河舟篷桅及居房瓦木皆为壹空，云有飞堕数十里外。又闻壹妇吹过河，小童吹至二里始定者。盖风异也，或者杀气自北而南耳。
行二日，见船，有敝衣，乃向所识为记者，泊对岸；命贵招之，果然。因入舟，止见家属之半。仆具述分别时，止觅二小舟载之；行至老君堂，忽遇三、四贼，舟中人悉赴水逃，惟妾三人匿板下、二子二女坐舱中。贼登舟，便执舟妇，问程翰林何在？妇对非是，不知。以刀加颈欲砍之；妇曰：岂有揽官载无人口行李者乎？贼周视无所有，觅火吃烟方去。盖贼拷问予亲戚之仆得实而来，向使举手啓板或儿啼叫，即无噍类。幸而获免，天乎人与！当夜得脱，即星驰至此；彼壹舟不知去向。予且喜得全半属。是夜，宿篷上。舟人私语其妇，意欲首官，希给赏。妇遽止之曰：何为送人壹家性命？不可坏心！夫语塞。予闻，即舍舟潜行。至德州境，访向施茶僧舍。僧具言德僞知州暴残非人类：乡绅富户皆追赃助饷，视其家赀，十欲得七；不应者辄截人手指殆尽，又割其筋。闭门逃匿者，以火燎之，大家立烬；四散兵丁，于要路咨行掳掠。君行恐不能免，我当著壹弟子同伴，谬称为贫僧亲故。予赖得全。后德州义兵起，执僞州审之，竟不识壹字，口供系红旗手，押解山西生员赴本州任；生员以盘费百两相赠，遂代往焉。德人脔而食之，亦骇异也。至泊头，又遇家眷后船；乃复至沧，投贾氏。赖贾作居停，权息旦夕；虽有僞官，颇与地方相安。
后有威武将军白驹，以督漕突至，马步百馀，传令取娼妇百口；防御大索不满百，以良家女及新寡充数。又令：夜不收。向旧巡抚王梅和公弼家索歌妓，王无以应；将军大怒，淩辱不堪。因出示：军民有被乡宦害，许告发；意盖在王也。于是，群小以报复诈吓为事，沧城鼎沸。贾大郎曾以马易同学生屋壹间；同学素无赖，来语大郎云：汝使乡宦势，以羸马夺我华居，宜补善价！否则，诉之将军。贾兄弟弗应，无赖子忿然曰：汝藏匿明官程某，罪当族；我往首。遂攘袂去。贾兄弟大恐，请予匿地窖中。予不可；欲行，乃索方巾色衣以往。贾曰：亡命奚用此？予曰：仇人知变服已久，必不向衣冠中物色；所谓反客为主者也。遂出城，四望无路，因思古语云「避暑须向汤获里、避难亦须向兵火中」，于是诣将军营所。会审王巡抚，见将军长髯赤脚，踞胡床上；王青袍坐其左。予不得出，赂其旗鼓，方得释。将军五更拔营起；予复归贾，相见如再生。复与贾计曰：出首人虽不及行，然隙已成矣，僞官尚在，终非了局。不若挺身出，往拜僞官；岂有既出见而尚称逃官者乎？贾称善。防御、盐运、知州俱山西人，因持刺往。防御迎于馆，讶曰：初闻有求多先生者，误程为陈。今见尊刺，乃私淑已久；房稿熟读，尚记忆可诵。几得罪！意若恨相见晚。又叙官实非本意，语多感怆。旋答拜。州与盐运如之。沧人竞传予与防御为素交。身虽苟安，念世受国恩，身蒙主眷，不能殉难，又每见庙额碑石皆削去崇祯字，恨痛骨髓。有山东参将王桢、游击刘孔和者，将马步兵五、六百赴京投顺，过沧——桢，淄阳人，曾以报仇杀人于市，自诣官请死，成狱；同年王厈为淄令，予告以故，释之。孔和乃长山相公次子，有通家谊。因见予，予欲借彼以备不时，因谓二将曰：闻贼破京后，文武皆幽囚追饷，多毕命者。此行不异蛾之投火，喝若留此，进退裕如。刘然之，遂住沧十里外。又绍兴人陈捷，原领兵二百人守备沧城，降贼；负义气，饶勇略。每与余谈时事，辄作不平语。予壹日往说陈曰：闻吴平西入关，闯王将各路兵俱调赴永平；乘隙南走，可还故土，君意如何？陈曰：某志此已久，不敢告君。昨遣人觅得海船，旬日可到淮；备车二辆，为君家眷计。君可诡言入京，走天津间道，旦夕可扬帆也。予曰：虽然，与其托命风波，徒饱鱼腹；何若做壹番轰烈事业，传名万古。陈曰：予武夫，不知大计，惟命。予曰：我从临清来，沿河壹带所设官皆书生强逼来者，无能为守；兵亦乌合衆。今沧州僞官不过五、六人，兵皆君标下；我两家亲信勇力之士可得二十人，又有王、刘二将为声应。壹举擒贼，出其不意，可以成功；勤王而北，岂非第壹义举乎！陈忻然受教。遂与订盟。生员王立贤者，固所为大秀才其壹也（？）。与予交，每夸赍印迎降事为首功。予造其庭，王曰：北行何时？予曰：且欲南，何暇北哉！王惊问再三，予故聂嚅不语。曰：与君且闲步从容言之。因执手出城；与陈寓相近，坐诸野，为班荆语。问王曰：知平西乎？曰：知之。彼安能敌顺朝哉！予曰：否否。闯已大败，平西拥护太子南征，不日到沧驻兵，已有票下陈守备查各官职名。王愕然，不能语。予曰：何不往守备处看票耶！遂拉至陈寓，予谬语曰：昨所问王立贤，即是此兄。挟印投贼，不止壹人；若查报平西，望为保全！陈会意，佯怒；王遂跪，乞饶命，云俟吴平西至，情愿缚僞官以献。予曰：君起，当告之。已有太子密旨擒各处僞官，大兵即日临城矣。拏贼时，汝大呼「奉有诏旨，杀贼不杀民，百姓各自生理，不得惊恐」；即是汝功。否则，先斩汝首。王连声诺，不敢违。因以二丁守之。予与捷私约，明日初壹日属官例入道署参见，带心腹家丁十人当堂擒之，即请龙亭至察院开诏可也。议定，返贾宅，遣家人数辈出助陈。又预书告示二张，壹晓谕剿贼安民，不许惊动；壹传文武军民人等俱易孝服，诣龙亭为先皇帝、皇后发丧颁诏。是夜，贾氏伯仲集宾客，谈笑达旦。忽报道前鼓噪矣；又报城闭不啓矣；座客悉奔。少顷，王立贤大呼排闼入，曰：贼已尽擒矣！请予行。时城内喧声四起，随予者若蜂蚁，街市填塞，或从屋上行。油油然至道门，诸僞官已锁械揭之竿矣。予出袖中二示悬之，人心始定。入道署，即檄王桢、刘孔和各带马步兵五十人入城，馀俱扎营关外听令。乡绅、举贡十馀人，揖于后堂。予曰：今日之事，实属义举，诸君有异议乎？衆齐声称快曰：誓无二心。予曰：此祖宗之灵、社稷之福，诸君子大忠、大孝也。且退，俟龙亭至，当缟衣旅进如朝礼。行礼毕，方再议守御。衆诺而出。是日，设御座于堂上，诸生赞礼，喝文武官、进士、举、贡、监、生员等、里老、庶民进，分东西班立两墀下，行五拜三叩头礼。予服衰绖，立御座东首，展先所领前除诏书，以玺向外，意拟诏辞开读曰：具官臣某，奉皇帝遗诏、太子敕谕，闯贼李自成悖天行逆，淩逼君后、毒虐臣民，宗社震惊，神人忿怒。平西伯吴三桂奋勇大战，贼覆全军；乘胜追奔，行歼馀孽。兹敕尔尚宝司卿程正揆以某衔统领王祯等各路兵马前来会剿，仍招练乡勇，恢复几辅，擒斩僞官；戮力勤王，以奏肤凯。乡宦士庶，咸赦除既往之罪；赴义者录，从逆者诛。务在靖乱安民，勿纵、勿扰，钦哉！特谕。宣毕下阶，亦行礼如前，呼万岁者三；群臣亦三呼。予举哀大哭，群臣亦大哭。自署以内及街市尽沧之人，皆伏地，哭声彻云表，真可寒天地、泣鬼神矣。呜呼痛哉！此五月初壹日事。随命王桢等客兵守关、各衙役守城。旧州守罗爌仍理州事，封长芦运司库，并追缴僞印讫。予归贾宅，以王立贤等四士人各付朱檄，分往兴济、东光、清县、献县四处谕彼处士民书吏，即擒僞官解军前者，以功论。如隐匿纵逃，发兵屠剿。是夜，官皆就缚。初三日夜，俱逮至沧，斩之。
初六日，闻贼大败，焚宫室西遁，传太子入平西营。又数日，忽闻摄政王剃头告示，人心复惊惧。久之，旋得免剃令。
予以既经鼎革，战守靡施；且诏命在身，当图竣事。欲行，沧人不强留。盖予在沧城守匝月，未尝派壹饷、戮壹人、动壹官库，兵民颇德之。予于二十八日啓行，抵临清，与眷属会。先是，老君堂之厄，踉跄南窜，贼遍河上，舟子尚未忘情，时侧目焉。至临清坝，塞不能行。二更时，家人偶往岸，忽舟子大呼曰：将军令，凡妇女掳入官；汝辈速逃命。悉驱入水，几溺；遂摇舟去。子女不能携，啼不休；恐为贼觉，皆弃置乱石中，妇辈往土墙内匿。仆反失舟，大惊无所措。徐闻啼哭声，始得所在，借寓旧交徽人范监生家。予至临，亦假馆于此。癸未进士淩駉，以起义驻临；闻予至，如获右臂，谓曰：西北已矣，东南尚可为！清源乃漕运咽喉，有标兵勇悍可用；予当此壹面，君当往济南招集诸郡义丁，可成壹旅。我两人如左右手，不能脱然付理乱于不闻也。予曰：度力识时，河以北非我有也。壹木之支，徒费心力；不若渡河议大事，尚有万全。旬日后，募马兵百二十人、步兵八十人南发。
七月，过淮上。八月，至南京，仍宣诏旨前除讫，具疏闻沧州事，缴僞印、僞符共十七件。王桢等下部优叙；惟刘孔和与刘泽清通谱交善，泽清招饮夜醉，论诗不合，遂被杀，惜哉！
野史氏邹漪曰：端伯先生以奉诏闲曹而倡复仇义举，斩十八员从逆贼首、奠四十日抱恫皇灵；忠孝慷慨，固不待言矣。而予读其沧州纪事，纚纚千言，层折流连，情事如画。于其餐风宿露，见先生之履险全身；于其易服分舟，见先生之知几通变；于其用贼攻贼，见先生之智深勇沈；于其宿北渡南，见先生之识时观变。然则先生殆文武全才，上马杀贼、下马赋诗，而非可仅以绣虎凋龙目之也。至若舟人之妇，壹言而弭杀机；苏氏之子，倾盖而多侠气；与夫茶亭之僧、居停之贾氏伯仲，尤为可嘉，远过忻城辈万万矣。

        </div>
      </div>
    </div>
  </div>
</div>
<!--update:2025-08-30 09:45:58-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>