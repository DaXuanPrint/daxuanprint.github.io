<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,卷一,卷二,卷三,卷四,卷五,卷六,卷七,卷八,卷九,卷十,跋,蜀鉴全文在线阅读,蜀鉴全文在线下载,大玄古籍书库">
<meta name="description" content="十卷。不著撰人。书前方孝孺序称，宋端平中，邵武李文子尝仕于蜀，搜采史传，起秦取南郑，至宋平孟昶，上下二千年事之系乎蜀者，为书十卷云云，世遂题为李文子撰。又，宋端仪《考亭渊源录》有李文子，字公瑾，光泽(今属福建省)人，李方子之弟，绍兴四年进士，官至知太安军、绵阆州、潼川府，著《蜀鉴》十卷。然书前端平三年(1236年)李文子序称，燕居深念，紬绎前闻，因俾资中郭允蹈缉为一编。据此，则该书为郭允蹈所撰，李文子特总其事，故世以李文子撰。其书每事各标总题，如《通鉴纪事本末》;每事有纲有目有论，如。《通鉴纲目》，兼以考">
<title>蜀鉴_郭居仁_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">蜀鉴</span> <br/>
          作者： <span class="inputVal" id="bkauthor">郭居仁</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]67315</span> <br/>
          说明： <span class="inputVal" id="bkdec">十卷。不著撰人。书前方孝孺序称，宋端平中，邵武李文子尝仕于蜀，搜采史传，起秦取南郑，至宋平孟昶，上下二千年事之系乎蜀者，为书十卷云云，世遂题为李文子撰。又，宋端仪《考亭渊源录》有李文子，字公瑾，光泽(今属福建省)人，李方子之弟，绍兴四年进士，官至知太安军、绵阆州、潼川府，著《蜀鉴》十卷。然书前端平三年(1236年)李文子序称，燕居深念，紬绎前闻，因俾资中郭允蹈缉为一编。据此，则该书为郭允蹈所撰，李文子特总其事，故世以李文子撰。其书每事各标总题，如《通鉴纪事本末》;每事有纲有目有论，如 《通鉴纲目》，兼以考证附目末，较《纲目》为详赡。书中所记，皆战守胜败之迹，于用兵之得失、地形之险易尤为着意。凡古人用兵故道，必详其宋代所在。其于地理考证，亦颇精核。如陈仓马呜阁，引《三国志·蜀志》以证《太平寰宇记》之误;斜谷之遮要，引《兴元记》以补裴松之注所阙;诸葛亮筑乐城，引 《通鉴》以辨《华阳国志》、《太平寰宇记》之异同。它如罗尚抗李雄、张罗据犍等，亦较《晋书·载记》、《十六国春秋》为详。末二卷，叙西南夷始末，疏漏稍多。传本有《四库全书》本、《守山阁丛书》本、《丛书集成》本。后两种版本，则直接署其撰人为郭允蹈。</span> <br/>
          封面： <span class="inputVal" id="bkimg">Z_6901.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]蜀鉴
[book_author]郭居仁
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]67315
[book_dec]十卷。不著撰人。书前方孝孺序称，宋端平中，邵武李文子尝仕于蜀，搜采史传，起秦取南郑，至宋平孟昶，上下二千年事之系乎蜀者，为书十卷云云，世遂题为李文子撰。又，宋端仪《考亭渊源录》有李文子，字公瑾，光泽(今属福建省)人，李方子之弟，绍兴四年进士，官至知太安军、绵阆州、潼川府，著《蜀鉴》十卷。然书前端平三年(1236年)李文子序称，燕居深念，紬绎前闻，因俾资中郭允蹈缉为一编。据此，则该书为郭允蹈所撰，李文子特总其事，故世以李文子撰。其书每事各标总题，如《通鉴纪事本末》;每事有纲有目有论，如 《通鉴纲目》，兼以考证附目末，较《纲目》为详赡。书中所记，皆战守胜败之迹，于用兵之得失、地形之险易尤为着意。凡古人用兵故道，必详其宋代所在。其于地理考证，亦颇精核。如陈仓马呜阁，引《三国志·蜀志》以证《太平寰宇记》之误;斜谷之遮要，引《兴元记》以补裴松之注所阙;诸葛亮筑乐城，引 《通鉴》以辨《华阳国志》、《太平寰宇记》之异同。它如罗尚抗李雄、张罗据犍等，亦较《晋书·载记》、《十六国春秋》为详。末二卷，叙西南夷始末，疏漏稍多。传本有《四库全书》本、《守山阁丛书》本、《丛书集成》本。后两种版本，则直接署其撰人为郭允蹈。
[book_img]Z_6901.jpg


[book_title]提要
【臣】等谨案蜀监十卷不着撰人名氏前有方孝孺序称宋端平中绍武李文子尝仕於蜀蒐采史传起秦取南郑至宋平孟昶上下千二百年事之系乎蜀者为书十卷云云世遂题为文子作考亭渊源録亦载李文子字公谨光泽人【案光泽即绍武之属县今尚仍古名】李方子之弟绍兴四年进士官至知太安军绵阆州潼川府着蜀监十卷然考端平三年文子所作序中称燕居深念紬绎前闻因俾资中郭允蹈缉为一编云云则此书为资州郭允蹈所撰文子特总其事耳世即以为文子作亦犹大易粹言本曾穜命方闻一作而直斋书録解题遂误以为穜作也其书每事各标总题如袁枢通监纪事本末之例其兼以考证附目末则较纲目为详赡焉宋自南渡後以荆襄为前障以兴元汉中为後户天下形势恒在楚蜀故允蹈是书所述皆战守胜败之迹於军事之得失地形之险易恒三致意而於古人用兵故道必评其今在某处其经营擘画用意颇深他如辨荆门之浮桥引水经注以证荆州记之误陈仓之马鸣阁引蜀志以纠寰宇记之误斜谷之遮要引兴元记以补裴松之注之缺诸葛亮之筑乐城引通监以辨华阳国志寰宇记之异同於地理亦颇精核又所载罗尚之抗李雄张罗之据犍为亦较晋书载记及十六国春秋为详皆足禆史乘之考证唯所论蜀之地势可以北取中原引汉高祖为证则与李舜臣江东十监同意姑以励恢复之气耳诸葛亮所不能为而谓後人能之乎末二卷叙西南夷始末其载犍为郡之置始於汉代不知唐之庄琰播郎等州即其故地又所载南诏始末谓骠信败於韦臯而南蛮始衰不知实败於高骈而蛮乃不振所记未免稍略然其时方虑内讧无暇外攘着书之志主於扞拒秦陇之师振控巴渝之险其他边徼之事固在所略亦其时势为之矣乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
宋端平中昭武李文子尝仕于蜀蒐择史传自秦取南郑至宋平孟昶上下千二百年事之系乎蜀者为书拾卷凡一统之离合地势之险易贤才之衆寡攻守之得失与夫忠顺致福之基逆乱取祸之原莫不毕举而详之名曰蜀监殿下受封兹土既笃志二帝三王之典以明道立德复纵观史策考论臧否以为劝戒暇日览是书而有取焉俾臣序之将重锓而传於世臣惟流峙不易者山川之形也变迁靡常者古今之事也形势得之而後固事变得之而後安君不得之则无以守其国臣不得之则无以守其身者万世当行之道也蜀之形势天下之险莫先焉然惟有道者处之行仁义之政尽忠顺之礼惟持人心之具胶结而不可解范防外患之方巩固而不可陵则山若为之益高江若为之弥深关门不加讥呵而衆庶乐业福祥自至苟不循道上无以得乎君下无以宜乎民而欲恃江山以为守其果足恃乎是非成败之已然者槩可见於此书矣恭惟殿下之国甫五载寛大仁厚之政洽乎夷蛮忠孝慎恭之德闻於四方不怒而羣臣知耻不杀而万民畏威固已超乎千载之表尚何俟此书以为监抑书之意亦何俟臣之言而後明哉然圣智之虑不止於善一身安一时而必欲埀法子孙黎民以传示後世夫後世至远也子孙黎民至衆也欲至远与至衆者皆若殿下之心以保邦家於无穷则示之以往古之监非过也而臣承命而有言焉虽自知其过而亦不敢辞也汉中府学教授方孝孺譔

[book_title]卷一
钦定四库全书
蜀监卷一
宋　郭允蹈　撰
秦人取南郑
秦厉公二十六年秦左庶长城南郑
秦躁公二年南郑反
秦惠公十三年秦伐蜀取南郑
南郑本古褒国按郦道元水经注云东周之初郑桓公死於犬戎其民南奔居此因曰南郑後为蜀所并至是秦始取之
论曰常璩谓蜀以褒斜为前门则南郑者蜀之扞蔽也南郑既入秦七十二年而蜀遂亡唇亡齿寒也久矣後之经理蜀者可不鍳乎
秦人取蜀
秦惠文王初更九年司马错伐蜀灭之
常璩华阳国志曰蜀王封弟葭萌号苴侯命其邑曰葭萌苴侯与巴王为好巴与蜀讐故蜀王怒伐苴侯苴侯奔巴求救於秦惠王方欲谋楚羣臣议曰夫蜀西僻之国戎翟为邻不如伐楚司马错曰蜀国富饶得其布帛金银足给军用水通於楚有巴之劲卒浮大舶船以乘向楚楚地可得得蜀则得楚楚亡则天下并矣秋秦张仪司马错从石牛道伐蜀蜀王自於葭萌拒之败绩开明氏遂亡凡王蜀十二世司马错等因取苴与巴焉又战国策曰司马错欲伐蜀张仪曰不如伐韩王曰请闻其说对曰今夫蜀西僻之国而戎狄之长也弊兵劳衆不足以成名得其地不足以为利争名者於朝争利者於市三川周室天下之市朝也而顾争於戎狄去王业远矣错曰不然富国者务广其地强兵者务富其民以秦攻蜀譬以狼逐羊也取其地足以广国得其财足以富民缮兵不伤衆而彼已服矣故拔一国而天下不以为暴利尽四海诸侯不以为贪是我一举而名实两附也今攻韩刼天子恶名也而未必利也不如伐蜀之完也惠王曰善起兵伐蜀取之蜀既属秦益强富厚轻诸侯葭萌在今利州石牛即今大安军金牛镇
秦惠文王十一年封子通国为蜀侯以陈壮为相置巴郡以张若为蜀国守移秦民万家实之
秦惠文王十四年陈壮反杀蜀侯通国秦遣甘茂张仪司马错复伐蜀诛陈壮
秦武王元年封子恽为蜀侯
秦昭襄王六年蜀侯恽反司马错定蜀封子绾为蜀王秦昭襄王二十二年王诛蜀侯绾但置蜀守张若取筰及江南地
论曰秦人取蜀以王其亲子弟三而卒皆杀之历三十二年而始定其取之不亦难乎初置守张若而定黔中继用李氷而始平水害蜀自是安寜而汉高帝用之以取三秦其所系不亦重乎
秦人取汉中
秦惠文王十三年秦庶长章攻楚汉中取地六百里分巴蜀置汉中郡
秦孝公初楚自汉中南有巴黔之地孝公招战士明功赏国以富强至是惠文王既取蜀遂乘胜取楚地六百里又分巴蜀置汉中焉
论曰按南郑自南郑汉中自汉中南郑乃古褒国秦未得蜀以前先取之汉中乃今金洋均房等州六百里是也秦既得汉中乃分南郑以隶之而置郡焉南郑与汉中为一自此始春秋楚人秦人巴人灭庸即今金房两州地西汉地理志汉中郡治西地今金州上庸郡是也汉中乃秦楚巴蜀必争之地秦得之而全据上流以谋楚矣
昭襄王十三年任鄙为汉中守
昭襄王二十年王之汉中
秦人自蜀伐楚
昭襄王二十七年司马错发陇西因蜀伐楚黔中拔之昭襄王三十年蜀守张若伐楚取巫郡及江南为黔中郡
华阳国志云错率巴蜀衆十万大舶船万艘米六百万斛浮江伐楚　巫郡在今巫山县及施州黔中郡即今涪黔鼎澧诸郡皆黔中地
论曰秦并六国自得蜀始盖与秦为怨者楚也秦既取蜀取汉中又取黔中则断楚人之右臂而楚之势孤矣刼质怀王操纵予夺无不如意於是灭六雄而一天下岂偶然哉由得蜀故也
汉高帝由蜀汉定三秦
汉元年春正月沛公为汉王王巴蜀汉中都南郑秦始皇分天下为三十六郡巴蜀汉中居其三割南郑以隶汉中汉因建都於此
汉王欲攻项羽萧何谏曰虽王汉中之恶不犹愈於死乎语曰天汉其称甚美臣愿大王王汉中养其民以致贤人收用巴蜀还定三秦天下可图也
汉王令张良厚遗项伯使尽请汉中地项王许之汉王从杜南入蚀中张良送至褒中良说汉王烧絶栈道
杜南在今京兆府万年县古杜伯国也蚀中入汉中道川谷名寰宇记曰褒口在褒城县北北口曰斜南口曰褒同为一谷自褒谷至凤州界一百三十里始通斜谷斜口在凤翔府郿县谷中褒水所流穴山架木以行张良劝汉王烧絶栈道以备诸侯盗兵且示项羽无东意今地名石门
汉王至南郑拜韩信为大将
诸将及士卒皆歌思东归多道亡韩信亦去萧何追之信说汉王还定三秦遂听信计今兴元南郑县米仓山有截贤岭韩信庙或云萧何追信於此
汉王留萧何收巴蜀租给军粮食秋八月引兵从故道出袭雍章邯迎战陈仓败走止战好畤又败走遂定雍地
华阳国志曰汉祖自汉中出三秦伐楚萧何发蜀汉米万船而给助军粮又曰巴郡有賨民多居渝水左右天性劲勇初为汉前锋?阵锐气喜鬬帝善之曰此武王伐纣之歌也令乐人习学之谓之巴渝舞故道在今凤州两当县陈仓在凤翔府宝鸡县好畤在凤翔府天兴县
论曰汉高帝留汉中未几反其锋以向关中足迹虽未尝至蜀然所漕者巴蜀之军粮?阵者巴渝之劲勇由故道战陈仓定雍地而王业成矣孰谓由蜀出师不可以取中原哉
公孙述尽有蜀地
汉更始元年公孙述自称益州牧
述茂陵人王莽以为导江卒正治临卭高阳宗成等起兵狥汉中以应汉述遣使迎成等选精兵迎撃杀之并其衆假汉使者自称益州牧按王莽改蜀郡为导江太守为卒正
更始将李宝张忠狥蜀汉述遣其弟恢击宝忠於绵竹大破之述自立为蜀王都成都
光武建武元年述遣其将侯丹取南郑
南郑人延岑反围南郑更始所立汉中王嘉初击败之岑复反嘉兵败走岑遂据汉中进兵武都为更始将李宝所破岑走天水述遂遣其将侯丹取南郑嘉收散卒数万人以李宝为相从武都南击侯丹不利还军河池下辨复与延岑连战岑引北入散关至陈仓嘉追击破之岑屯杜陵与赤眉将逢安战大破之汉中王嘉亦与赤眉将廖湛战於谷口大破之光武令邓禹招嘉嘉因来歙请降延岑自武关走南阳述遂有汉中地
武都今阶州天水今秦州河池今凤州下辨今成州散关今大散关谷口在今凤翔府郿县武关今商州南阳今登州
述遣其将任满据扞关
李熊说述东拒扞关述遣满从阆中下江州据之史记张仪说楚曰秦西有巴蜀大船下水而浮一日行三百余里不至十日而拒扞关扞关惊则黔中巫郡非王之有矣史记索隐以为扞关即鱼复江关今瞿唐关顔师古注舆地广记郡县志皆仍其说惟後汉史注扞关在今峡州巴山县乐史寰宇记峡州长杨县有古扞关城存即巴山县地此为得之扞关实楚地史记称楚肃王所筑今巫郡江关则乃属巴地故张仪云拒扞关则黔中巫郡非秦有拒抵也至若黔中巫郡皆在楚扞关之外也盖扞关乃楚之扞关江关乃巴蜀之江关也述据扞关则荆门虎牙在扞关之内皆其设险之地岂肯先自隘而但守鱼复之江关哉故辨之以正地理之关江州县名今重庆府阆中今阆中
述遣其将李育程乌屯陈仓冯异迎击大破之
述聚兵数十万人积粮汉中遣李育程乌将数万衆出屯陈仓狥三辅冯异击走之育乌俱奔汉中　陈仓在凤翔宝鸡县
光武得陇望蜀
建武八年来歙伐隗嚣拔略阳
隗嚣据陇右歙将二千余人袭略阳斩守将金梁嚣大惊曰何其神也帝闻得略阳甚喜曰略阳嚣所依阻心腹已坏则制其支体易矣　略阳在今秦州陇城县
隗嚣围略阳公孙述遣将李育田弇助之
嚣尽锐攻略阳累月不能下
夏四月帝自征隗嚣至高平河西窦融来朝
高平今镇戎军高平寨古安定地
隗嚣将妻子奔西城
西城今金州西城县
吴汉岑彭围西城耿弇盖延围上邽九月乙卯车驾还宫
帝自上邽晨夜东驰赐岑彭等书曰两城若下便可将兵南击蜀虏人苦不知足既平陇复望蜀每一发兵头须为白岑彭拥谷水灌西城城未没丈余会王元等将蜀救兵五千乘高卒至鼓噪大呼曰百万之衆方至汉军大惊元等决围死战遂得入城迎嚣归冀城冀城在今秦州陇城县上邽在今秦州
隗嚣病死子纯立
帝使来歙护诸将屯长安遂讨隗纯天水十月攻破之纯降
歙上书曰公孙述以陇西天水为藩蔽故得延命假息今二郡平荡则述智计穷矣
公孙述使王元拒河池来歙盖延进攻大破之遂克下辨
隗嚣将王元降述述使拒河池歙与盖延等破之遂克下辨乘胜而进蜀人大惧　河池今凤州下辨今成州同谷县
盗杀来歙
王元遣刺客杀歙歙以盖延领其军
岑彭吴汉由江道取蜀
建武五年岑彭自夷陵屯津乡
田戎据夷陵岑彭攻拔之获其衆万余人戎亡入蜀述以戎为异江王岑彭谋伐蜀以夹川谷少水险难漕留冯骏军江州田鸿军夷陵李玄军夷道自引兵还屯津乡当荆州要会喻告诸蛮夷降者奏封其君长　夷陵今峡州夷陵县夷道今峡州宜都县津乡左氏传曰楚子大败於津後汉志云江陵有津乡寰宇记云津乡故城在今江陵县东渚宫即其地
建武六年公孙述使田戎出江关招其故衆欲取荆州不克
江关汉地理志云江关都尉理鱼复水经注云白帝山北缘马岭接赤甲山南北相去八十五丈东西七十丈东傍瀼溪西南临大江瞰之眩目惟马岭小差逶迤犹斩山为路羊肠数转然後得上公孙述据蜀自以金承土运故号曰白帝城寰宇记云赤甲城公孙述筑不生树木土石悉赤如人袒臂故曰赤甲与旧白帝城相连皆在县北即江关之要也在今夔州奉节县
建武九年春述遣田戎下江关据荆门虎牙
述遣其将田戎任满程泛将数万人下江关击破冯骏等军遂拔巫及夷道夷陵因据荆门虎牙横江水起浮桥鬬楼立櫕柱以絶水道结营跨山以塞陆路拒汉兵　荆州记云南荆门北虎牙二山临江楚之西塞郦道元注水经云公孙述依二山作浮桥拒汉师下有急滩名虎牙滩郭璞江赋曰虎牙桀立以屹崒荆门阙竦而盘礴圆渊九回以悬腾湓流雷呴而电激寰宇记云虎牙山有石壁其色黄间有白文亦有牙齿形夷陵志云上有城下有十二碚有滩甚恶在今峡州
建武十一年春岑彭破夷陵入江关上垫江冯骏守江州
岑彭数攻田戎等不克帝遣吴汉率刘隆等三将发荆州兵凡六万余人骑五千匹与彭会荆门彭装战船数十艘吴汉以棹卒多费粮谷欲罢之彭以为蜀兵盛不可遣上书言状帝曰大司马不晓水战荆门之事由公而已闰月彭募攻浮桥先登者赏於是偏将军鲁奇应募而前东风狂急奇船逆流直冲浮桥櫕柱有反把钩奇船不得去奇等乘势殊死战因飞炬焚之风怒火盛楼桥崩烧彭悉军顺风并进所向无前蜀兵溺死者数千人斩任满擒程泛而田戎走保江州彭率臧宫刘歆长驱入江关彭到江州以其城固粮多难卒拔留冯骏守之自引兵乘利直指垫江攻破平曲收其米数十万石吴汉留夷陵装露桡继进　垫江即今忠州平曲未详然彭既指垫江从浯水上平曲则在今遂寜潼川之境也
述使其将延岑吕鲔王元公孙恢拒广汉及资中又遣侯丹拒黄石
汉立广汉郡资中今资州资阳县乃平水经历之地寰宇记云黄石在今涪州涪陵县有横石滩岑彭已上垫江则述拒广汉以备涪水屯资中以备江阳又先遣侯丹率二万人以拒黄石则逆拒於江州之竟也
岑彭自垫江还江州泝都江袭击侯丹大破之使臧宫拒延岑於涪水大破之彭遂进拔武阳
彭使臧宫将降卒五万从涪水上平曲拒延岑自分兵浮江下还江州泝都江而上袭击侯丹大破之因晨夜倍道兼行二千余里径拔武阳使精骑驰广都去成都数十里势若风雨所至皆奔散初述闻汉兵在平曲故遣大兵逆之及彭至武阳绕出延岑军後蜀地震骇述大惊以杖击地曰是何神也延岑盛兵於沅水臧宫以转输不继降者欲散畔会帝遣谒者将兵诣岑彭有马七百匹宫矫制取以自益晨夜进兵多张旗帜登山鼓噪右步左骑挟船而引呼声动山谷岑大震恐因纵击大破之斩首溺死者万余人延岑奔成都其衆悉降自是降者以十万数王元举衆降　後汉志沅水当为沈水水经注云沈水自广汉郡入涪江今按中江县有一水入涪臧宫旋平绵竹必自今中江水也
论曰延岑自广汉入涪水以拒垫江【今合州】而岑彭下垫江由江州复上都江拔武阳【武阳今彭山县由今洌州复囘重庆府上泸叙嘉眉】此蜀人所以为神也史谓自都江倍道兼行二千里至武阳盖夸张之误矣
冬十月盗杀岑彭於武阳十有二月吴汉将三万人泝江而上
述使刺客诈为亡奴降岑彭刺杀彭监军郑兴领其营以俟吴汉至而授之
建武十二年春正月吴汉进拔广都
吴汉破述余党於武阳帝诏汉直取广都据其心腹汉乃进军攻广都拔之
秋七月冯骏拔江州获田戎臧宫拔绵竹破涪城斩公孙恢
吴汉入成都述自杀诛延岑
论曰光武得陇望蜀其势若易矣而功反难岑彭泝流讨蜀其势若难矣而功反易何耶以下辨河池皆武都之厄塞述能守之诚未易窥而瞿唐为蜀之天险述不之守而远恃荆门虎牙以为固浮桥一燎而述之技穷矣然光武中兴复汉旧物述犹陆梁一隅斗絶之蜀此其见与井蛙何异身死旋灭非不幸也
蜀监卷一

[book_title]卷二
钦定四库全书
蜀监卷二
宋　郭允蹈　撰
曹操平张鲁取汉中
汉献帝初平二年益州牧刘焉遣张鲁袭汉中刘焉在益州隂图异计沛人张鲁自祖父陵以来为五斗米道居於蜀焉乃以鲁为督义司马掩杀汉中太守苏固断絶阁道杀害汉使建安五年刘璋袭父焉位鲁以璋闇懦不复承顺袭别部司马张修杀之而并其衆鲁遂据汉中与璋为敌
建安二十年曹操击张鲁自武都入氐氐人塞道遣张合朱灵攻破之
武都今阶州同谷武兴等地旧有白马氐据之
操自陈仓出散关至河池屠氐王窦茂衆万余人秋七月操至阳平鲁遣其弟卫等据阳平关操遣将夜袭破之鲁溃奔巴中操遂入南郑
军自武都山行千里升降险阻操於是大飨军士七月至阳平鲁使弟卫与将杨昂等据阳平关横山筑城十余里攻之不能拔操乘险夜袭大破之鲁溃奔巴中操入南郑尽得府库珍宝　阳平後汉史注周地图记曰褒谷西北有古阳平关其地在今梁州褒城县西北也又按寰宇记褒城县有汉阳关在县西北汉时所立也先主破夏侯渊於其地水经又注云白马城亦名濜口有阳平关在今西县西县乃古沔阳去褒城县七十里邑名迁徙未可知也郡县志因谓曹操昭烈孔明皆尝至关下未尝越关则误矣今大安军五里亦有阳平关颇险要然非旧迹也
十二月操留夏侯渊张合守汉中
操之留渊合也以鸡肋示外人外人莫察主簿杨修独曰夫鸡肋弃之如可惜食之无所得也
论曰曹操芟夷羣雄伪定一时再入汉中而不能下殆强弩之末非真不可向也抑天留以遗昭烈孔明使万世之三纲赖以不冺耶
昭烈君臣由江道入蜀
建安十六年昭烈自荆州将数万人入蜀至江州北由垫江水诣涪
昭烈帝在荆州三顾诸葛亮於草庐问以计策亮曰荆州北据汉沔利尽南海东连吴会西通巴蜀此用武之国而其主不能守此殆天所以资将军将军岂有意乎益州险塞沃野千里天府之土高祖因之以成帝业刘璋暗弱张鲁在北民殷国富而不知存恤智能之士思得明君将军既帝室之胄信义着於四海?揽英雄思贤如渇若跨有荆益保其岩阻西和诸戎南抚夷越天下有变则命一上将将荆州之军以向宛洛将军身率益州之衆出於秦川百姓孰敢不箪食壶浆以迎将军者乎诚如是则覇业可成汉室可兴矣昭烈既破曹操张松说璋遣法正迎昭烈於荆州法正隂劝昭烈取益州昭烈疑未决龎统复赞之昭烈乃留诸葛亮守荆州以赵云领留营司马昭烈将步卒数万人入益州自江州北由垫江水诣涪去成都三百六十里璋率步骑三万人往会之欢饮百余日
按昭烈自今重庆府入合州江路上水至涪即今绵州唐乾符间王助绵州富乐山碑云昭烈入蜀刘璋延之此山望见蜀之富盛饮食乐甚故得名
璋推昭烈为大司马使击张鲁昭烈至葭萌
璋增昭烈兵厚加资给使击张鲁又令督白水军璋还成都昭烈北到葭萌未即讨鲁　白水军按後汉史注公孙述将侯丹开白水関城西南有水关葭萌在今利州
昭烈自葭萌袭蜀进据涪城
刘璋斩张松昭烈大怒召白水军督杨怀高沛责以无礼斩之勒兵径至关头并其兵遂进据涪城　涪城今绵州
建安十八年昭烈围雒城
雒城今雒县
建安十九年诸葛亮留关羽守荆州遂与张飞赵云沂流克巴东至江州破巴郡太守顔严生获之分遣赵云从外水定江阳犍为飞定巴西德阳
法正与刘璋书曰今张益德数万之衆已定巴东入犍为界分平资中德阳三道并进将何以御之又鱼复与关头实为益州祸福之门今二门悉开数道并进已入心腹愚以为可图变化以保尊门　秦灭巴置巴郡治江州江州县名今重庆府巴县是也刘焉分巴为三垫江已上为巴西治安汉今果州垫江以下为巴东治江州垫江今合州是也江阳今泸州犍为今资荣嘉眉等地德阳今遂寜府赵云自外水至泸州分定资中嘉眉等地张飞自重庆入合州定遂寜果州等地今按法正称益德入犍为界分平资中德阳时正在雒城与璋书非能遥度於千里之外者飞自垫江上未尝入犍为资中也
昭烈进围成都刘璋出降
雒城溃进围成都诸葛亮张飞赵云引兵来会马超自武都密书请降昭烈令引兵屯城北城中震怖围城数十日璋遂出降
吴蜀分荆州
建安二十年关羽屯江陵吴孙权遣诸葛瑾求荆州诸郡昭烈不许吕蒙取长沙桂阳三郡零陵太守郝普固守
权令诸葛瑾从备求荆州诸郡昭烈不许曰吾方图凉州凉州定乃尽以荆州相与耳权曰此假而不反欲以虚辞引岁者也遂置长沙零陵桂阳三郡长吏关羽尽逐之权遣吕蒙督兵二万以取三郡长沙桂阳皆望风归服惟零陵太守郝普城守不降　长沙在今潭州零陵在今永州桂阳在今郴州
昭烈至公安遣关羽至益阳争三郡吴孙权进住陆口鲁肃屯益阳以拒羽郝普以零陵降吕蒙
权遣书召吕蒙舍零陵急还助鲁肃蒙得书秘之夜召诸将授以方畧晨当攻零陵遣客语郝普以昭烈在汉中关羽在南郡无外援可恃普惧出降蒙即日引军赴益阳　公安在今江陵府陆口在今鄂州蒲圻县寰宇记有孙权城益阳在今潭州益阳县寰宇记云有鲁肃城常德府沅江县有关羽屯兵之处名曰关州沅江亦益阳县境鲁肃关羽会语於此
昭烈求和於吴遂分荆州以湘水为界长沙江夏桂阳以东属吴南郡零陵武陵以西属汉
昭烈闻曹操攻汉中遣使通好於权遂中分荆州江夏在今鄂州南郡今江陵府武陵今常德府论曰荆州首吴尾蜀据腹心之会合二长以向中原可也跨有荆益保其岩阻次也若中分而与吴共之则吴可以攻而蜀不可以守公孙述之困於夷陵是已惜哉昭烈君臣奋兴之晩而三分天下仅有区区之一隅也
昭烈取汉中
建安二十一年张飞大破张合军於宕渠
曹操既定汉中留夏侯渊张合守之黄权言於昭烈曰若失汉中则三巴不振此为割蜀之股臂也操使张合督诸军狥三巴欲徙其民於汉中进军宕渠巴西太守张飞与合相拒五十余日飞袭击合大破之合走还南郑
建安二十二年昭烈率诸将进兵汉中遣张飞马超吴兰等屯下辨曹洪拒之
法正说昭烈曰曹操一举而降张鲁定汉中不因此以图巴蜀必有内忧故耳今举衆取汉中必可克之克之之日广农积谷观衅伺隙上可以倾覆寇敌中可以广拓境土下可以固守要害此不可失也昭烈从之　下辨今成州同谷县
建安二十三年魏曹洪及吴兰战於固山兰败死之洪将击吴兰张飞屯固山声言欲断军後衆议狐疑曹休曰贼实断道者当伏兵潜行今乃先张声势此其不能明矣宜乘其未集促击兰兰破飞自走矣洪从之进击破兰杀之张飞马超走　固山未详
昭烈屯阳平关
夏侯渊张合徐晃等与之相拒昭烈遣陈式等絶马鸣阁道徐晃击破之张合屯广石昭烈攻之不能克急书发益州兵诸葛亮以问杨洪洪曰汉中益州咽喉存亡之机会若无汉中则无蜀矣此家门之祸也男子当战女子当运发兵何疑　马鸣阁寰宇记曰在今利州昭化县按蜀志曹操曰此阁道乃汉中之险要咽喉按此恐非昭化也广石阳平关西有矿石关
建安二十四年昭烈自阳平破夏侯渊於定军山斩渊首
昭烈与夏侯渊相拒踰年昭烈自阳平南渡沔水缘山稍前营於定军兴势渊引兵争之法正曰可击矣遂使黄忠乘高鼓噪攻斩渊及赵顒张合引军还阳平明日昭烈欲渡汉水攻合诸将以衆寡不敌依水为陈以拒之郭淮谓合曰不如远水为陈引而致之半济而後击之可破也既陈昭烈疑不渡淮遂固守定军山在今兴元府西县兴势在今洋州兴道县
有兴势山
三月曹操自长安出斜谷至汉中赵云破其军於汉水操自长安出斜谷军遮要以临汉中昭烈曰曹操虽来无能为也我必有汉川矣乃歛衆拒险终不交锋操运米北山下黄忠引兵欲取之过期不还赵云将数十骑出营视之值操扬兵大出云猝与相遇遂前突其陈且鬬且却魏兵散而复合追至营下云入营更大开门偃旗息鼓魏兵疑云有伏引兵还云擂鼓震天惟以劲弩於後射魏兵魏兵惊骇堕汉水中死者甚多明旦昭烈自来至云营视昨战处曰子龙一身都是胆也　遮要兴元记云曹操城在县西北十二里斜谷口遮要置军处
夏五月操与汉中诸军还长安
操後尝语人曰南郑直为天狱中斜谷道为五百里石穴耳
昭烈遣孟达从秭归北攻房陵下之遣刘封乘沔水与达会攻上庸太守申耽举郡降
以耽为上庸太守耽弟仪为西城太守定汉中地秭归今归州房陵今房州上庸西城皆今金州地即汉地理志汉中诸郡也
秋七月昭烈即汉中王位於沔阳以魏延领汉中太守沔阳今兴元府西县
孙权袭荆州
建安二十四年关公自江陵攻樊大破于禁龎惪於汉水
关公使糜芳守江陵傅士仁守公安自率衆攻曹仁於樊仁使于禁龎惪等屯樊北八月大霖雨汉水溢平地数丈于禁等七军皆没禁等登高避水公乘大船就攻之于禁遂降杀龎惪　樊城在今襄阳府
公围樊城
公急攻樊城城得水往往崩坏衆皆汹惧满宠谓曹仁曰今若遁去洪河以南非复国家有也乃杀白马为盟同心固守公乘船临城立围数重外内断絶公又遣别将围吕常於襄阳荆州刺史胡修南阳太守傅方皆降於公公威震华夏操议徙都以避其锐
吕蒙袭江陵取之关公退走死於章乡孙权遂定荆州吕蒙屯陆口劝孙权取蜀全据长江蒙遂称病笃权檄蒙至芜湖隂与图计遣陆逊代蒙屯陆口逊深自谦抑为尽忠自托之意於公公意大安稍撤兵以赴樊公得于禁等人马数万粮食乏絶擅取权湘关米权闻之遂发兵袭公以吕蒙为大都督又上表曹操请讨蜀自效公闻之犹豫不能去会傅方胡修皆死公遂撤樊城之围吕蒙至寻阳公所置江陵守麋芳公安守傅士仁皆降蒙入江陵抚其将士封府库以俟权至公闻南郡破即走南还权至江陵荆州将吏悉皆归附独治中从事潘濬称疾不见权舆致之即遣濬平武陵斩其从事樊佃以陆逊领宜都太守关公西保麦城权命朱然断其径路得公及其子平於章乡害之遂定荆州　陆口今鄂州蒲圻县芜湖今太平州寻阳今江州武陵今鼎州宜都今峡州宜都县麦城在沮水上水经注沮水又迳麦城西荆州记云麦城东有驴城西有磨城伍子胥造此二城攻麦城俗谚云东驴西磨麦自破章乡在漳水上水经注漳水出临沮县东荆山又东过章乡南荆州记云即楚交城古老相传楚昭王所筑并在今荆门军当阳县蜀失汉中三郡
蜀汉章武元年孟达以上庸降魏
将军孟达屯上庸与刘封不协封侵凌之达率部曲四千余家来降魏主丕合房陵上庸西城三郡为新城以达领新城太守委以西南之任行军长史刘晔曰达有苟得之心而恃才好术新城与刘孙接连若有变态为国生患达与夏侯尚等共袭刘封上庸太守申耽叛封降魏封破走还成都丞相亮劝昭烈除之遂赐封死达後入城登白塞叹曰刘封申耽据金城千里而失之乎　上庸西城今荆州县房陵今房州
昭烈攻荆州不利
章武元年昭烈自率诸军击孙权张飞自阆中会江州飞将张达范疆杀飞以奔孙权
章武三年昭烈至秭归遣黄权督江北诸军昭烈屯於夷道猇亭
昭烈自秭归将进击吴黄权谏曰吴人悍战而水军沿流进易退难请为先驱以当敌昭烈不从以权为镇北将军自率诸将自江南缘山截岭军於夷道猇亭吴将皆欲迎击之陆逊曰蜀军缘山行军势不得展自当罢於木石之间徐制其敝矣汉人自佷山通武陵使马良以金银赐五溪诸蛮夷授以官爵　猇亭在今峡州夷陵县踪迹夷灭已不可考佷山在今峡州长扬县武陵今常德府
昭烈败绩於猇亭
汉人自巫峡建平连营至夷陵界立数十屯以冯习为大督张南为前部督自正月与吴相拒至六月不决陆逊上疏於孙权曰夷陵要害国之关限虽为易得亦复易失失之非徒损一郡之地荆州可忧今敌师舍船就步处处结营察其布置必无他变诸将先进攻一营不利逊曰吾已晓破之之术乃敇各持一把茅以火攻拔之通率诸军同时俱攻斩张南冯习等首破其四十余营昭烈升马鞍山陈兵自绕逊督促诸军四面蹙之死者万数昭烈夜遁驿人自担烧铙铠断後仅得入白帝城傅彤为後殿死之马良亦死於五溪黄权在江北率其衆降魏　建平在今归州马鞍山在猇亭夷陵志云夷陵要害南有石鼻马鞍猇亭寰宇记云今归州巴东县有石门山山有石径深若重门刘主为陆逊所破烧铠断道然後得免论曰关云长以万人之敌卧护荆州昭烈君臣以为长城而堕吕蒙之诡计昭烈勇於一决以争荆州君臣於是俱失之矣或谓是役也昭烈不自将而孔明长啸以下荆州则何如曰非孔明之志也孔明固谓孙权可与为援而不可图又谓国贼曹操非孙权又谓法孝直在必能谏上此行孔明盖亦难之矣曰然则荆州遂可置之度外乎曰向使云长自江陵出襄阳而益得黄权有一人焉为居守之计则固可震撼中原而无後顾之忧矣云长既死虽孔明亦末如之何也
巴西太守阎芝遣马忠将五千人至永安
章武四年诸葛亮至永安昭烈崩於永安
永安今夔州奉节县
蜀监卷二

[book_title]卷三
钦定四库全书
蜀监卷三
宋　郭允蹈　撰
汉诸葛忠武侯北伐
蜀汉建兴五年丞相亮出屯汉中营沔北阳平石马阳平沔之北石马或云阳平关北有白马山石当作白字之误也
建兴六年丞相亮出师攻祁山天水南安安定皆降亮与羣下谋之丞相司马魏延请假精兵五千负粮五千直从褒中出循秦岭而东当子午而北不过十日可到长安公从斜谷来亦足以达亮以为此危计不如安从坦道可以平取陇右不用延计亮扬声由斜谷取郿使赵云邓芝为疑军据箕谷亮身率大军攻祁山戎阵整齐号令明肃於是天水南安安定皆叛应亮关中响震　祁山在今岷州长道县东寰宇记云上有城极严固开山图云祁山九州之名阻天下之奇峻又云南岈北岈万有余家诸葛亮表云祁山县去沮五百里有人万户沮在今沔州天水南安今秦州地安定今泾州地三郡即陇右也郿今凤翔府郿县箕谷今凤翔府宝鸡县子午谷王莽所通从杜陵直絶南山径汉中从今洋州路
魏遣将张合拒亮马谡与合战於街亭败绩天水三郡复入於魏
亮以马谡督诸军在前与张合战於街亭谡违亮节度举措烦扰舍水上山不下据城张合絶其汲道击大破之亮乃拔西县千余家还汉中收谡下狱杀之赵云邓芝亦败於箕口天水三郡复入於魏　街亭今秦州陇城县有街泉亭即马谡所败之地寰宇记云南郑载之误矣西县陇西郡有西县今兴元府有诸葛亮城乐史云亮拔陇西千余家筑城以处之
冬丞相亮出散关围陈仓不克师还魏将王双追亮亮破其师斩之
亮上言曰汉贼不两立王业不偏安以先帝之明固知臣伐贼才弱敌强然不伐贼王业亦亡与其坐而待亡孰与伐之今民穷兵疲而事不可息事不可息则住之与行劳费正等臣鞠躬尽瘁死而後已至於成败利钝非臣之明所能逆睹魏使郝昭守陈仓亮不能克粮尽引去　散关今大散关陈仓今凤翔宝鸡县城是也寰宇记云陈仓有二城相连上城是秦文公筑下城郝昭筑
八年丞相亮攻武都隂平二郡拔之
亮遣其将陈式攻武都隂平二郡郭淮引兵救之亮自出至建威淮退遂拔二郡以归　曹操尝徙武都氐五万余落於秦州故丞相亮得取其地　建威水经注汉水又西建安川入焉导源建威西北凤州图经云梁泉县有武侯城又有思计台在城南武侯登台筹画因以为名华阳国志武都郡治下辨今成州一名武街有故道县河池县即凤州也盖武都乃今阶成凤州之地南郑之喉襟武侯所必争也隂平今文龙等州
丞相亮徙府营於南山原上筑汉城於沔阳筑乐城於城固
昭烈即位於沔阳故汉中治沔阳今西县是也以沔阳为汉城城固为乐城通监所书据华阳国志寰宇记云西县有乐城在山上周三十里亮筑以防边当考
魏使司马懿由西城张合由子午曹真由斜谷来攻丞相亮次於城固赤坂
会天大雨栈道断絶真等皆还　西城今金州子午在万年县斜谷今凤翔府城固在兴元府
建兴九年春丞相亮出军围祁山始以木牛运魏司马懿张合救祁山夏六月师还合追至青封破之合中箭死
亮分兵留攻祁山自逆司马懿於上邽郭淮等徼亮亮破之因大芟刈其麦与懿遇於上邽之东懿歛军依险兵不得交亮引还懿等寻亮至於卤城亮既至又登山掘围不肯战贾诩魏平数请战因曰公畏蜀如虎柰天下笑何懿病之乃使张合向亮亮使魏延等逆战魏兵大败汉人获甲首三千懿还保营六月亮以粮尽退军懿遣张合追之合进至木门与亮战蜀人乘高布伏弓弩乱发飞矢中合右膝而卒　上邽卤城皆在今秦州青封通监云在今木门未详
建兴十年亮休士劝农於黄沙作流马运黄沙
寰宇记云汉水之东黄沙水注之水侧有黄沙屯亮所开也今兴元府有黄沙仓
建兴十一年丞相亮使诸军运米集斜谷伐魏夏四月至郿军於渭水之南屯五丈原
司马懿引军渡渭背水为垒以拒之谓诸将曰亮若出武功依山而东诚为可忧若上五丈原诸将无事矣亮果屯五丈原郭淮言於懿曰亮必争北原若跨渭登原连兵北向隔絶陇道揺荡民夷非我之利也乃使淮屯北原汉兵大至淮逆击却之亮以前者数出皆以粮运不继使已志不伸乃分兵屯田为久驻之基耕者杂於渭滨居民之间百姓安堵军无私焉五丈原在武功故县今在凤翔府郿县水经注云
积石原在渭水北即郭淮所据北原也
八月丞相亮薨於渭南
亮数挑战懿不敢出亮遣遗巾帼懿患之上表请战魏主叡使辛毗杖节为军师以制之亮谓其下曰彼本无战情所以固请战者示武於其衆耳将在军君命有所不受苟能制吾岂千里而请战耶相持百余日亮疾病密授扬仪费禕等退师节度亮薨年五十四遗令葬定军山不封不树莫知所在　张宣公曰三代衰五伯起而功利之说盈天下谋国者不复知正谊明道之为贵三老董公独得宏纲以告汉高帝惜汉高帝未能尽其用也武侯当汉祚之季乃能执其机而用之其言曰汉贼不两立臣鞠躬尽力死而後已至於成败利钝非臣之明所能逆睹呜呼此夏少康四十年经营宗祀而卒以配天之本心也昭烈名义既正好贤之意又笃安得不以身许之侯恢复规模先务为根本之计务农训兵内治国事国事既定北向致讨军旅将发拜表纳忠尤为切至侯之虑深且远矣侯之规模至使耕者杂於渭滨军无私焉舆图之复已在目中不幸薨谢匪大数然欤或谓魏延之策惜侯不用不知天将昌汉以侯举措扫擒乱贼直余事耳行险侥幸非侯志也
蜀汉蒋琬费禕保蜀
後主延熙元年大将军蒋琬出屯汉中
丞相亮之薨至是五年
延熙五年将军姜维自汉中还屯涪县
延熙六年大司马蒋琬自汉中还住涪以王平督汉中先是蒋琬以丞相亮数出秦川粮运乏絶迄无成功乃多作舟船欲乘汉沔东下袭魏兴上庸会旧疾连动未时得行汉人或以为事有不捷还路甚难非常策也後主遣费禕姜维等喻指琬乃上言魏跨带九州未易速得志且当分裂蚕食摧其支党议以凉州胡塞之要进退有资且羌胡思汉如渇宜以维为凉州刺史若维征行衔制河右臣当帅军为维後继今涪水陆四通惟急是应若东北有虞赴之不难请徙屯涪从之维遂徙屯琬自汉中还住涪疾益甚以汉中太守王平督汉中吴步隲朱然亦上疏於吴王曰自蜀还者咸言蜀欲背盟与魏交通蒋琬守汉中闻司马懿南向不出兵乘虚以掎角之反委汉中还近成都事已彰灼无所复疑宜为之备　魏以西城为魏兴郡在今金州上庸今房州涪今绵州
论曰蒋琬委去南郑称疾屯涪无复远畧非但不足於攻且不足於守然则所谓乘汉沔以复汉中保凉州而役氐羌殆虚语耳蜀之不竞琬之罪也
延熙七年魏大将军曹爽由骆谷向汉中将军王平拒兴势遣大将军费禕往赴救魏师退禕还成都
爽西至长安发卒十万余人与夏侯玄自骆谷入汉中汉中守兵不满三万诸将皆恐欲守城不出以待涪兵王平曰汉中去涪垂千里贼若得关便为深祸今宜先遣刘敏据兴势平为後拒若贼分向黄金平率千人下自临之比尔间涪军亦至此计之上也遂率前领据兴势多张旗帜弥亘百余里遣大将军费禕督诸军救汉中爽兵距兴势不得进涪军及费禕兵继至遂引退禕进据三岭以截爽爽争险苦战仅乃得过失亡甚衆关中为之虚耗　骆谷在凤翔府盩厔县西南一百二十里寰宇记云汉魏通道也兴势今洋州兴道县有兴势山骆谷入洋州上屈曲八十里下屈曲八十四盘黄金戍在县西北张鲁所筑水陆艰险以黄金水得名三岭关名在蒻岭关南阳岭北
延熙八年大将军费禕至汉中行围守
延熙九年费禕还成都大司马蒋琬卒
延熙十年雍凉羌胡叛降汉汉姜维将兵出陇右以应之
延熙十一年大将军费禕出汉中
延熙十二年卫将军姜维出攻雍州不克而还
维至雍州依麴山筑二城使句安李歆等守之魏郭淮陈泰御之泰曰麴城虽固去蜀险远当须运粮可不血刃而拔其地也乃使泰率徐质邓艾进兵围麴城断其运道及城外流水安等挑战不许将士困窘分粮聚雪以引日月维引兵救之出自牛头山与泰相对泰曰兵法贵在不战而屈人今絶牛头维无反道则我之禽也遣使白淮使淮趣牛头截其还路淮从之进军洮水维惧遁走安等孤絶遂降邓艾留屯白水北维遣其将廖化自白水南向艾结营艾谓诸将曰维必自东袭取洮城洮城在水北去艾屯六十里艾即夜潜军径到维果来渡而艾先至据城得以不败汉军遂还
延熙十三年姜维复入西平不克
延熙十四年大司马费禕出屯汉寿
昭烈改葭萌为汉寿
延熙十五年盗杀大司马禕於汉寿
姜维出师陇右
延熙十六年姜维出师围狄道
姜维自以练西方风俗兼负其才武欲诱羌胡以为羽翼谓自陇以西可断而有每欲兴军大举费禕常裁制不从及禕死维得行其志乃将数万人围狄道司马师使郭淮陈泰拒之维粮尽退还　陈寿蜀书云维围南安狄道今熙州渭州南安今巩州
延熙十七年姜维出师陇西拔狄道河间临洮三县民居於绵竹繁县
狄道长李简密书请降於汉六月姜维出陇西自狄道进拔河间临洮徐质与维战杀将军张嶷汉兵乃还　狄道今熙州渭州临洮今洮州所治临潭县河间当作河关今西宁州龙支县
延熙十八年姜维出师至狄道与魏将王经战大破之经退保狄道城维驻兵锺题
维将数万人至枹?趣狄道魏陈泰敕其将王经进屯狄道须泰军到东西合势泰进军陈仓经所统诸军於故关与汉人战不利经辄渡洮水与维战於洮西大败以万余人还保狄道城维进围之邓艾与陈泰并力拒维泰谓诸将曰姜维提兵深入当挫其鋭气王经与战使贼得计经既破走维若进兵东向据栎阳积谷之实放兵收降招纳羌胡东争关陇传檄四郡此我之所恶也而乃以乘胜之兵挫峻城之下孤军远侨粮谷不继是我破贼之时也遂进军度高城岭潜行夜至狄道东南高山上多举烽火鸣鼓角维不意救兵卒至缘山急攻泰与交战维遁走退驻锺题　枹?今河州洮水源出西羌中北至抱?东入河狄道今熙渭坊州地锺题在古狄道县
延熙十九年姜维出师攻祁山趣上邽与邓艾战败绩姜维在锺题邓艾曰洮西之败非小失也今彼以船行吾以陆军劳逸不同狄道陇西南安祁山各当有守彼专为一我分为四彼从南安陇西困食羌谷若趣祁山熟麦千顷为之外仓贼有黠计其来必矣率衆出祁山闻艾已有备乃西从董亭趣南安艾据武城山以拒之维与艾争险不克其夜渡渭东山缘山趣上邽艾与战於段谷大破之　狄道今熙州陇西今渭州南安今巩州祁山今长道县渭水出今陇州渭州之间上邽今秦州段谷水出秦州清水县东山下
延熙二十年姜维出骆谷次於芒水
维闻魏分关中兵以赴淮南欲乘虚向秦川率数万人出骆谷至沈岭时长城积谷甚多邓艾进兵据之以拒维维壁於芒水数挑战艾不应　骆谷在盩厔县沈岭寰宇记云姜维岭在县南五十里长城在华城华隂县秦晋分界处芒水注水经云出南芒谷
景耀二年督汉中胡济屯汉寿将军王含守乐城护军蒋斌守汉城
初昭烈留魏延镇汉中实兵诸围以御外敌及姜维用事建议以为错守诸围适可御敌不获大利不若歛兵聚谷退就汉乐二城使敌不得入平且重关镇守以择之敌攻关不克千里运粮自然疲乏引退之日然後诸城并力抟之此殄敌之术也後主从之　汉城在沔阳今西县乐城在城固今洋州杜佑通典云洋州郡之西乡兴道洋源皆为汉成固旧地今非故境矣汉寿在今利州
论曰蜀之门尸汉中而已汉中之险要在汉魏则阳平而已武侯之用蜀也固阳平之围守而分二城以严前後之防其守也使之不可窥而後其攻也使之莫能御此敌所以畏之如虎也今姜维之退屯汉寿也彻汉中之备而为行险侥幸之计则根本先拨矣异时锺会长驱而入汉中曾无一人之守而敌已欣然得志初不必邓艾之出江油而蜀已不支不待知者而後解见呜呼姜维之亡蜀也殆哉
景耀五年姜维出师洮阳与邓艾战败於侯和维退住沓中
侯和城名其後苻秦使王抚守侯和
邓艾锺会取蜀
後主景耀六年魏遣邓艾锺会等伐蜀取之
魏大兴徒衆命邓艾锺会诸葛绪等数道并攻姜维先表後主闻锺会治兵关中欲规进取宜遣张翼廖化督诸军分护阳安关口及隂平之桥头以防汉主不听邓艾自狄道趣甘松沓中以连缀姜维雍州刺史诸葛绪督三万人自祁山趣武街桥头絶维归路锺会统十余万衆分从斜谷骆谷子午谷趣汉中汉人闻魏兵至乃遣廖化将兵诣沓中为姜维继援张翼董厥等诣阳安关口为诸围外助敕诸围皆不得战退保汉乐二城城中各有兵五千人翼厥比至隂平闻诸葛绪将向建威故住待之会率诸军行至汉中使李辅围王含於乐城荀恺围蒋斌於汉城会径过西出阳安口遣人祭诸葛亮墓锺会闻关口已下长驱而前邓艾遣天水太守王颀直攻姜维营维闻锺会诸军已入汉中引兵还颀等追蹑於漒川口大战维败走遂还至隂平合集士衆欲赴关城未到闻其已破退趣白水遇廖化张翼董厥等合兵守劔阁以拒会维列营守险会攻之不能克粮道险远军食乏欲引还邓艾上言贼已摧折宜遂乘之若从隂平由邪径经汉德阳亭趣涪出劔阁西百里去成都三百余里奇兵冲其腹心出其不意劔阁之守必还赴涪则会方轨而进劒阁之军不还则应涪之兵寡矣遂自隂平行无人之地七百余里凿山通道造作桥阁山高谷深至为艰险又粮运将匮濒於危殆艾以氊自裹推转而下将士皆攀木缘崖鱼贯而进先登至江由蜀守将马?降诸葛瞻督诸军拒艾至涪亭住不进艾遂长驱而前击破瞻前锋瞻退住绵竹列阵以待艾遂与子尚俱死之谯周劝後主出降後主从其计北地王谌哭於昭烈之庙先杀其妻子而後自杀後主又遣使喻姜维使降锺会维降将士以刃击石　阳安关口即阳平关隂平桥头即今文州桥头在白水上水经注云白水东北径桥头甘松城名在秦州其後乞伏国仁升以为郡今废松中是也沓中近甘松其後王澄自孱陵欲奔沓中
蜀监卷三

[book_title]卷四
<史部,纪事本末类,蜀监>
钦定四库全书
蜀监卷四
宋　郭允蹈　撰
晋王濬自蜀平吴
晋武帝泰始十年吴大司马陆抗卒
抗疾病上疏曰西陵建平国之蕃表既处下流受敌二境若敌?舟顺流星奔电迈非可恃援他部以救倒悬也此乃社稷安危之机非徒封疆侵凌小害也臣父逊昔在西垂上言西陵国之西门虽云易守亦复易失若有不守非但失一郡荆州非吴有也如其有虞当倾国争之乞特诏简閲使臣所部足满八万省息衆务倂力备御臣死之後乞以西方为属　西陵今峡州建平今归州
咸宁二年征南将军羊祜上疏请伐吴
祜镇襄阳与陆抗对境尝与抗连和会抗卒祜上疏曰蜀平之时皆谓吴当并亡十有三年矣蜀之为国非不险也皆云一夫荷戟千人莫当及进兵之日曾无藩篱之限乘胜席卷径至成都汉中诸城皆鸟栖而不敢出非无战心诚力不足相抗也及刘禅请降诸营堡索然俱散今江淮之险不如剑阁孙皓之暴过於刘禅吴人之困甚於巴蜀而大晋兵力盛於往时今若引梁益之兵水陆俱下荆楚之衆进临江陵平南豫州直指夏口徐扬青兖并会秣陵以一隅之吴当天下之衆势分形散所备皆急巴汉奇兵出其空虚一处倾坏则上下震荡虽有知者不能为吴谋矣咸宁四年祜病求入朝面陈伐吴之计且曰平吴之後当劳圣虑耳还镇举杜预为镇南将军都督荆州诸军事
咸宁五年益州刺史王濬上疏请伐吴
羊祜以王濬为益州太守濬大治舟舰木柹蔽江而下乃上疏曰孙皓荒淫凶虐宜速征伐臣作船七年日有朽败愿无失事机
太康元年王濬唐彬会杜预王浑诸军伐吴
大举伐吴王浑出江西杜预出江陵王濬唐彬下巴蜀王濬唐彬撃破丹阳吴人於江碛要害之处并以铁锁横截之又作铁锥长丈余暗置江中以逆拒舟舰濬作大筏数十方百余步缚草为人披甲持杖令善水者以筏先行遇铁锥锥辄着篾而去又作大炬长十余丈大数十围灌以麻油在船前遇锁然炬烧之须臾融液断絶於是船无所碍秭丹阳城属秭归
王濬克西陵克荆门夷道二城
杜预进攻江陵克之预等分兵以益濬攻武昌克之王濬自武昌径趣建业入於石头吴主皓请降
王濬既至西陵杜预与之书曰足下既摧其西藩便当径取建业讨累世之逋寇释吴人於涂炭亦旷世一事也濬自武昌径趣建业兵甲满江旌旗烛天威势甚盛吴潘濬入见吴主吴主问水军消息对曰蜀船皆小今得二万兵乘火船以战自足破之於是合衆授潘濬节钺明日当发其衆悉溃王浑遣信要王濬蹔过论事濬举帆直指建业报曰风利不得泊也是日濬戍卒八万方舟百里鼓噪入於石头吴主皓面缚舆榇诣军门降　建业建康府石头城在建康论曰秦自蜀伐楚未大得志也王濬以益州之力破丹阳克西陵下荆州攻武昌片帆而直指建业遂平江东其功伟矣蜀系於上流之安危亦大彰明较着矣晋武之平吴用蜀之力如此而子孙之偏安於江东者乃弃蜀弗顾可胜责哉
李特入蜀
晋惠帝元康八年巴氐流人李特等自略阳入蜀初张鲁在汉中賨人李氏自巴西宕渠往依之魏武克汉中李氏归之迁於略阳号曰巴氐其孙特庠流皆有材武关中荐饥略阳天水等六郡民流移就糓入汉川者数万家道路穷乏特兄弟振救之由是得衆心流民至汉中上书求寄食巴蜀诏书不听勅关禁之户曹李苾开关放入散在梁益不可禁止李特至剑阁太息曰刘禅有如此地而缚于人岂非庸才邪
永康九年李特入成都杀前益州刺史赵廞
赵廞隂有据蜀之志以李特兄弟材武厚遇之诏徵廞为大长秋以耿滕为益州刺史廞遂杀滕自称益州牧任用李庠庠骁勇得衆廞心忌之会庠劝廞称号廞斩之李特李流怨廞引兵军绵竹廞遣费远断北道屯绵竹之石亭李特收兵得七千余人袭远等军破之遂进攻成都廞走广都为从者所杀
罗尚讨李特
永宁元年诏罗尚为益州刺史
特等闻尚来甚惧以牛酒劳尚於绵竹牙门将王敦广汉太守辛冉劝尚诛特尚不从
符下秦雍召还流民入蜀者以李特为宣威将军朝廷符下秦雍使召还流民又遣御史督之李特兄辅自略阳至蜀言中国方乱不足复还特然之累遣天水阎式诣罗尚求权停至秋朝廷论讨赵廞功拜特宣威将军弟流奋威将军皆封侯玺书下益州条列流民与讨廞者将加封赏辛冉寝朝命不以实上衆咸怨之罗尚督流民限七月上道时流民布在梁益为人健力闻州郡逼遣人人愁怨不知所为特复遣阎式诣尚求停至冬辛冉李苾以为不可尚举秀才杜弢别驾式为弢说逼移利害弢亦欲寛流民一年尚不从冉苾与尚谋欲杀流民取其资货尚移书令梓潼太守张演於诸要施关摉索宝货特数为流民请留流民皆率归特特又以计激怒之旬月之间归特者二万人流亦聚衆数千人特又遣阎式诣尚尚谓式曰告诸流人今听寛矣式至绵竹谓尚言不可信劝特宜深为备特从之
广汉太守辛冉犍为太守李苾袭李特营不克特攻冉於广汉冉败奔江阳特据广汉遂攻罗尚於成都尚频为特所败乃阻长营缘郫水作营连延七百里与特相拒
太安元年以张徵为广汉太守军德阳特攻徵取德阳以其将骞硕守之李骧李流进攻成都
太安二年诏荆州刺史宋岱建平太守孙阜帅水军三万以救罗尚阜进逼德阳特遣任臧拒之
罗尚遣兵讨特斩之传首洛阳
孙阜破德阳获骞硕任臧退屯涪陵
李流至成都罗尚闭城自守
李雄袭击孙阜军大破之宋岱卒於垫江荆州军遂退雄特子德阳今遂寜府垫江今合州涪陵今涪州荆州之军自垫江上也
李雄入成都
太安二年李雄攻杀汶山太守陈图遂取郫城李流徙屯郫
汶山今茂州郫城今郫县
李流卒李雄自称益州牧治郫城
罗尚袭郫城不克退保大城
李骧攻犍为断罗尚运道获太守袭恢杀之
犍为特治武阳今犍为县舆地广记云即武阳县地犍为郡由特尝治此而得名也近世为江乡志者乃谓治今彭山非是
李雄攻罗尚尚由牛鞞水东下雄入成都
牛鞞今简州安阳县即中水也入江阳都江
罗尚抗李雄
永兴元年罗尚至江阳
尚遣使表状诏尚权统巴东巴郡延陵以供军赋尚遣别驾李兴诣荆州刘弘求粮弘纲纪以运道阻远且荆州自空乏欲以零陵米五千斛与尚弘曰天下一家彼此无异吾今给之则无西顾之忧矣又遣治中何松屯巴东为尚後继
巴东今归州
罗尚移屯巴郡遣兵击蜀获李骧妻昝氏及子夀巴郡治江州今夔州重庆府
永嘉元年尚施置关戍至汉安僰道
汉安今资州僰道今叙州戍汉安所以防中水戍僰道所以防大江尚在江州而设戍於此则犍为南安以西皆为雄有也
秦州流民邓定等据成固掠汉中李雄遣李离等助之遂?南郑离等引还尽徙汉中民於蜀汉中人句方伯落帅吏民还守南郑
永嘉二年雄遣将军李凤屯晋夀以寇汉中诏以张光为梁州刺史治新城
晋夀汉葭萌县昭烈改为汉夀晋泰始中改为晋夀新城魏文帝分汉中立新城郡治房陵
天水訇□琦杀雄太尉以梓潼降尚骧及琦等战败死永嘉四年荆州牧刘弘表谯登为梓潼内史登进攻宕渠杀雄巴西太守还据涪城
登谯周孙居巴西雄巴西太守马脱杀登父登诣刘弘请兵复雠弘表登为梓潼内史使募三巴蜀汉民为兵克复州郡登进攻宕渠杀马脱食其肝会梓潼降登进据浯城雄自攻之为登所败
涪城今绵州
雄以李国镇巴西帐下文硕杀国以巴西降尚
巴西治阆中晋志充国宕渠安汉皆属巴西郡
折冲将军张罗进据犍为之合水
华阳国志云巴蜀为语曰谯登治涪城文硕在巴西张罗守合水巴氐那得前
合水在今嘉定府龙游县青衣水出於卢山之徼外合於岷江故谓之合水
雄遣张宝袭梓潼訇琦等奔巴西
秋七月散骑常侍都督梁益二州夷陵侯罗尚薨论曰李特父子乘晋室之乱跳梁於蜀土一罗尚庸人耳徒以晋室方伯之权犹能诛特而抗雄雄虽僭号於蜀汉中三巴之地固非其有也当是时中原政乱刘弘虽死而琅琊在建业陶侃在武昌蜀之衣冠南下荆州者十余万谯登等犹能崛起以自立使江左君臣有跨有荆益之规模任陶侃以讨贼之责驱蜀土之人士西归以兴复则雄岂遂为逋诛不讨之寇哉惜乎茂弘士行为谋之不远而遂委蜀於蛮夷也
李雄伪定蜀地
永嘉四年以皮素为益州刺史罗宇杀素於巴郡建平都尉暴重杀宇官属表韩松为刺史治巴东
李雄遣李骧攻谯登於涪城罗尚之子宇恶登不给其粮皮素至巴郡欲治宇罪罗宇使人夜杀之暴重还杀宇巴郡乱官属表监军韩松为刺史
永嘉五年李骧拔涪城梓潼太守谯登死遂拔巴西太守文硕死之始定巴西梓潼地
骧攻登於涪城登食尽援絶骧攻之急士民皆薰鼠食之饿死甚衆无一人叛者正月拔之遂乘胜拔巴西杀文硕於是巴西梓潼为雄有雄大赦改元玉衡谯登至成都不屈雄杀之
雄遣师攻僰道犍为太守魏纪弃城走江阳太守姚袭死之
僰道今叙州犍为治今叙州犍为县资中牛鞞南安诸邑皆隶焉江阳今泸州雄始定其地
氐隗文等作乱暴重讨之重杀刺史韩松自领其事隗文等反於宜都在峡州
巴东将吏杀暴重表巴郡太守张罗行三府事罗与隗文等战死之表王异行刺史隗文等驱略吏民以降于雄
华阳国志曰巴中无复余种矣三府事谓平羌将军益州刺史西夷校尉
江阳太守张启杀刺史王异而代之啓卒官属表涪陵太守向沈代啓南保涪陵
愍帝建兴元年向沈卒蜀郡太守程融等表汶山太守兰维为西夷校尉维将吏民北出至巴东雄将李恭费黑等获之
於是自巴郡以东皆为雄有矣
涪陵李运巴西王建寇汉中梁州太守张光遣参军晋邈击杀之建子婿杨虎收余衆屯于厄水光遣子孟苌讨之不克
厄水在南郑县东
成都氐王杨难敌遣兵救杨虎击张孟苌孟苌败绩死之光卒州人立胡子序领梁州杨虎难敌攻序序弃城走
建兴二年汉中民张咸等逐杨难敌以其地降于雄遂定汉中
雄以李凤为梁州刺史任回为寜州刺史李恭为荆州刺史
以凤理汉中回谋南中恭控巴东也
蜀人杜等流徙荆湘
晋太安二年益州流民十余万户徙荆州
李特之乱三蜀民流迸南入东下城邑皆空野无烟火其入荆州者十余万户覊旅贫乏镇南将军刘弘大给其田及种粮擢其贤才随才授用流民稍安
永嘉五年蜀人李骧杀乐乡县令南平太守应詹醴陵令杜?撃破之
巴蜀流民布在荆州间数为土民所侵苦蜀人李骧聚衆据乐乡应詹与杜?击破之?字景文蜀郡成都人祖植有名蜀土?才学着称州举秀才为成都别驾巴氐流民入蜀罗尚督追之?劝尚寛流民一年尚不从?致秀才板归家李特反弢避地荆州应詹爱其才而礼之辟为醴陵令骧聚衆屯乐乡?击破之
荆州太守王澄讨骧骧请降澄许而袭之以其妻子为赏沉八千余人於江
益州流民起兵湘州奉杜?为主南破零桂东掠武昌李骧既死流民益怨恨杜畴蹇抚等复扰湘州参军冯素与流民汝班蹇硕不恊言於刺史荀眺曰流人皆欲反眺以为然欲尽诛流人班等惧死聚衆以应畴杜?时在湘中衆共推为主眺委城走攻下郡邑
征南将军山简镇夏口?具陈其事简寻卒
王澄遣王机击?不克澄徙治孱陵
永嘉六年以周顗为荆州刺史王敦遣陶侃寻阳太守甘卓共击?王敦杀王澄
顗始至州建平流民傅密等叛迎杜??遣别将王真袭沔阳顗狼狈失据王敦诬王澄与?通信缢杀之
建兴元年周顗屯浔阳?掠其人口陶侃遣朱伺救之伺大破?师於武昌拜侃荆州刺史
陶侃兵败於杜曾王敦表侃白衣领职侃帅周访等进击杜?大破之复侃官
建兴三年杜?遗书应詹请降於琅琊王王许之?遗应詹书曰天步艰难始自吾州州党流移在於荆土其所遇值蔑之如遗顿复死亡者略复过半备尝荼毒足下所鉴也客主难久嫌隙易结不谓乐乡起变出於不意时与足下思散疑结求擒其党帅惟恐算不经远力不?坚耳及在湘中惧死求生遂相结聚欲守善自卫天下小定然後输诚盟府寻山公镇夏口即具陈之此公鉴开塞之会察穷通之变纳吾於衆疑之中非高识玄覩孰能若此西州人士得沐浴於清流岂惟涤荡瑕秽乃骨肉之施此公薨逝斯事中废贤愚痛毒窃心自悼欲遣滕永文张休豫诣大府备列起事以来本末但恐贪功狥名之徒将谗间於圣主之听戮吾使於市朝以彰叛逆之罪故未敢遣之而甘陶卒至水陆十万旌旗曜於山泽舟舰侈於三川威则威矣然吾衆窃未以为惧晋文伐原以全信为本故能使诸侯归之陶侃宣赦书而继之以进讨岂所以崇奉明诏示轨宪於四海逼向义之夫以为叛逆之人踧思善之衆以极不赦之责非不战而屈人之筭也驱略乌合欲与必死者求一战未见争衡之机权也吾之赤心贯於神明西州人士卿粗悉之耳寜当令抱枉於时不证於大府耶昔虞卿不荣大国之相与魏齐同其安危司马迁明言救李陵虽刑残而无慨足下抗威千里声播岷衡进宜为国思静难之略退与旧交措枉直之正不亦绰然有余裕乎望卿腾吾牋令时达盟府遣大使之临使吾得披露肝胆没身何恨哉伏想盟府必结纽於纪纲为一匡於圣世使吾厠列义徒负戈前驱迎皇舆於阊阖扫长蛇於荒裔虽死之日犹生之年也若欲扫清方夏却定中原吾得一年之粮使泝流西归夷李雄之逋寇修禹贡之旧献展微劳以补往愆复州邦以谢邻国亦其志也惟所裁处耳吾远州寒士与足下出处殊伦诚不足感神交而济其倾危但显吾忠诚则汶岳荷忠顺之恕衡湘无伐叛之虞惟足下宏纳之望拯吾徒?溺之艰焉可金玉其音哉然顒顒十余万口亦劳瘁於警备思放逸於南亩矣衡岳江湘列吾左右若往言有贰血诚不亮益州受殃不惟鄙言而已詹甚哀之乃啓呈?书并上言曰?益州秀才素有清望文理既优干事兼美往因使流寓居詹郡界其贞心坚白詹所委悉李骧为变乐乡刼略良善?时出家财招募忠勇登坛?血义诚慷慨会骧攻烧南平?遂东流巴汉与湘中乡人相遇推其素望遂相凭结论?本情非首作乱阶者也然破湘川实?之罪亦由兵交其间遂使滋蔓按?今书血诚亦至矣昔朱鲔自疑於洛阳光武指河水以明心鲔感义归诚终展力报施受封侯之宠尚恕过録功也詹窃谓今者当厄运之会思弘远犹故齐赦射鈎之诛晋贳斩祛之戮用能济翼戴之高勲隆一匡之美誉况?等素无斯愆而稽?投命邪以为可遣大使宣扬圣旨云泽沾之於上百姓沐浴於下则上下交泰江左无风尘之虞矣　通监不载?与应詹书本末今具録如右蜀土流移十余万家离散不保此大事也岂宜略邪按此乃陶侃心惮王敦规模不大不能招纳?等欲讨?以论功耳晋史以成败论人乃谓?等请降於元帝帝不许观?与詹书则元未尝请降而不许也又谓?伪降於山简皆非其实读史者以意逆志可也
以?为巴东监军使前南海大守王运受其降诸将攻弢不已?遂杀运遣其将王真入武陵五谿断官军运道
?既受命诸将狥功者攻之不已?不胜愤怒杀运复反　武陵今韦德府路通五谿蛮
陶侃应詹进攻杜弢?将王真出降?遁走不知所在侃等诸军齐进弢乃逃遁不知所在城中金宝溢目应詹一无所取惟取图书莫不叹之　晋史应詹传称贼中金宝溢目应詹但取图书岂有贼而载图书者乎此皆梁益流徙之衣冠也悲夫
论曰蜀之流民十余万家流徙东下刘和季在江陵给其田畴山季伦在夏口接其归附庶乎招怀之略矣四方蹙蹙江左独安琅琊君臣念流离之及境随才授任授之甲兵及其锋而用之李雄僭号而鱼复江关曾莫之守固可长驱而复旧物合二长以图中原也王处仲刚愎猜忍不忠王室陶士行亦不知此乃以讨杜?为莫大之功振旅纪勲由此专任上流则亦陋矣哉愚观士行与温太真共讨苏峻独以不与顾命为歉且恃其区区之粮峙欲贰其勤王之诚心事之不纯抑亦可知是虽神机明鉴克勤小物功烈之在晋者如彼其卑也乌得为忠顺如孔明者乎然巴氐至蜀者二万人耳而蜀土衣冠不务纠乡闾为讨僭逆守坟墓之计乃轻诡易惊率然东下陨踣异乡?於诛死之罪杜?之事其亦蜀土之永鉴欤桓温讨李势
晋穆帝永和二年十一月荆州刺史桓温伐蜀拜表遂行
温将伐蜀将佐皆以为不可袁乔劝之曰李势无道臣民不附且恃其险远不修战备宜以精卒万人轻齎疾趋比其觉之我已出其险要可一战擒也蜀地富饶户口繁庶诸葛武侯用之抗衡中夏若得而有之国家之大利也温从之十一月辛未温帅益州刺史周抚南郡太守谯王无忌伐蜀拜表即行
温军泝鱼复
诸葛亮造八阵图於鱼复平沙之上垒石为八行行相去二丈温见之谓此常山蛇势也　鱼复今夔州奉节县
永和三年三月温军至青衣汉主势遣李福李权向彭模昝坚引兵向犍为
福等自山阳趣合水诸将欲设?於江南以待晋兵昝坚不从引兵自江北鸳鸯碕渡向犍为　青衣今嘉州山阳在广都合水今嘉定府龙游县鸳鸯碕华阳国志寰宇记并载在今叙州南溪县昝坚畏温故迂路怯懦引兵自鸳鸯碕向犍为也犍为今叙州府犍为县
温至彭模昝坚至犍为还自沙头济衆溃
温至彭模议欲分为两军异道俱进以分汉兵之势袁乔曰今悬军深入若分两军万一偏败大事去矣不如全军而进齎三日粮示无还心胜可必也乃自将步卒直诣成都李福进攻彭模孙盛等奋击走之温进遇李权三战三捷昝坚至犍为乃知与温异道还自沙头津後比至温已军成都之十里陌坚衆自溃　沙头在今崇庆府新津县彭模今眉州彭山县
温长驱至成都李势降
势悉衆出战於笮桥袁乔督士卒战大破之势舆榇出降　旧史称李势夜遁九十里至晋夀葭萌城然後出降通监亦言走之葭萌此俱误也成都去葭萌何但九十里势降表言即日到白水者晋史大抵舛误司马公辨之亦时有不精耳
四月温振旅还江陵
温留成都三十日李势降表以三月十七日降温也李特以惠帝元康八年入蜀特子雄雄传侄班子
期杀班李骧子夀杀期夀传子势六世至永和三年?凡五十年
论曰李雄之据蜀也比不得汉中而瞿唐灔预又无一夫之守二门悉开洞见堂奥桓温之泝鱼复也徘徊以观八阵之图如入无人之境而遂制蜀之死命矣呜呼然後知陶士行坐镇荆州四十年曾不加一矢於僭伪真不忠於晋室也哉
李夀纵獠於蜀
晋康帝建元元年蜀李夀从?柯引獠入蜀
李雄时尝遣李夀攻朱提遂有南中之地夀既篡位以郊甸未实都邑空虚乃徙傍郡户三丁巳上以实成都又徙?柯引獠入蜀境自象山以北尽为獠居蜀本无獠至是始出巴西宕渠广汉阳安资中犍为梓潼布在山谷十余万落时蜀人东下者十余万家獠遂依山傍谷与下人参居参居者颇输租赋在深山者不为编户种类滋蔓保据岩壑依林履险若履平地性又无知殆同禽兽诸夷之中难以道义招怀也　北史不载李夀纵獠而言獠自出未知首祸何因赖李膺益州记详着其始惜司马公之不及此也象山未知何地
论曰蜀之衣冠流徙荆湘而名郡乐郊皆为獠居矣至唐末而患犹未已也风物之不逮於两京几数百年职此之由自蜀通中国以来得祸未有如是之酷且久也可不鉴哉
蜀监卷四

[book_title]卷五
钦定四库全书
蜀监卷五
宋　郭允蹈　撰
江左不用蜀
晋咸康元年诏建威将军司马勲将兵安集汉中汉主夀撃败之夀遂置汉中守宰城南郑而还
永和三年荆州刺史桓温伐蜀取之蜀故将邓定隗文等反入据成都征虏将军杨谦弃涪城走保德阳涪城今绵州德阳今遂宁府
永和四年益州刺史周抚击范贲斩之益州平
贲范艮生之子隗文等立为帝
梁州刺史司马勲出骆谷破赵长城戍壁於悬鈎赵主石虎死国乱雍州豪杰遣使告晋司马勲帅衆赴之勲出骆谷破赵长城戍壁於悬鈎去长安二百里使治中刘焕攻长安斩京兆太守刘季离又拔贺城三辅豪杰多杀守令以应勲凡三十余壁衆五万余人　水经注渭水之东骆谷之水出其南山洛谷水北流迳长城西
司马勲释悬鈎拔宛城杀赵南阳太守袁景复还梁州宛城南阳县
永和十年桓温大举伐秦遣司马勲出子午道
温统步骑四万发江陵水军自襄阳入均口至南乡步兵自浙川趋武关　子午道从杜陵径汉中均口南乡浙川皆在今邓州武关今商州春秋左传哀公四年少习即武关也
司马勲掠秦西鄙
桓温别将进击青泥城破之凉秦州刺史王擢攻陈仓以应温秦主健遣太子苌等帅衆五万军於嶢柳以拒温夏四月己亥温与秦兵战於蓝田大败之桓冲又败秦丞相雄於白鹿原温至灞上秦太子苌退屯河南秦主健与老弱六千固守长安小城悉发精兵与苌合兵以拒温三辅郡县皆来降耆老有垂泣者曰不图今日复见官军　泥水水经注北历嶢柳城魏置青泥军於城内故谓之青泥城即嶢柳关亦名蓝田关白鹿原三秦记云周平王东迁之後有白鹿游此因得名并在京兆府蓝田县
秦丞相雄帅骑七千袭司马勲於子午谷破之勲退屯女娲堡
女娲堡寰宇记云蓝田山有女娲氏谷或云今金州有女娲山非也
秦丞相雄击司马勲於陈仓勲奔汉中
王猛谓温曰公不远数千里深入敌境长安咫尺而不度灞水百姓未知公心是以不至温兵不利温指秦麦以为粮既而秦人芟麦清野以待之温军乏食六月徙关中三千余户而归司马勲自陈仓中奔汉中凉秦州刺史王擢亦奔畧阳灞水出京兆府万年县灞城秦缪公所筑
哀帝兴宁三年益州刺史周抚卒以其子犍为太守楚代之
抚在益州三十余年甚有威惠
梁州刺史司马勲举兵反围周楚於成都大司马温遣朱序救之
勲常有据蜀之志惮周抚不敢发及抚卒遂举兵反引兵入剑阁围周楚於成都
海西公太和元年荆州刺史桓豁遣桓罴攻南郑讨司马勲朱序周楚击司马勲获之大司马温斩勲传首建康
简文帝咸安元年益州刺史周楚卒以寜州刺史周仲孙为益州刺史
大司马温以梁益多寇周氏世有威名乃以周仲孙代楚守蜀
孝武帝寜康元年秋七月大司马温薨
论曰晋室南渡中原非复晋有犹曰五胡崛起力未易支也若夫吴蜀唇齿之邦孙刘连衡用之以抗曹魏足矣桓温之取蜀也择忠信之长严毅之帅藩豢其生齿教诲其人民招集其流离驱逐其蟊贼庶几积年之污俗咸与惟新然後命一将以出秦川而自将以向宛洛孔明之志庶几少伸矣哉军至灞上徒出而归司马勲犄角之师曾何足仗西土之忧未艾也温死而苻坚得蜀矣坚氷之渐信乎
苻坚取蜀
晋寜康元年秦王坚使王统朱彤帅卒二万出汉川毛当徐成帅卒三万出剑门入寇梁益
梁州刺史杨亮帅巴獠万余拒之战於青谷亮兵败奔西城彤遂拔汉中徐成攻剑门克之
青谷未详西城今金州剑门今隆庆府
秦梁州刺史杨安进攻梓潼太守周虓守涪城母为朱彤所获虓遂降於安安克梓潼
荆州刺史桓豁遣江夏相竺瑶救梁益瑶闻广汉太守赵长死引兵退益州刺史周仲孙勒兵至绵竹帅骑五千奔於南中
秦遂取梁益二州卭笮夜郎皆附於秦仲孙坐失守免官
秦苻坚以杨安为益州牧镇成都毛当为梁州刺史镇汉中姚苌为寜州刺史屯垫江王统为南秦州刺史镇仇池
垫江今合州仇池今成州
桓冲以毛虎生为益州刺史领建平太守以虎生子球为梓潼太守虎生与球伐秦至巴西以粮乏退屯巴东建平今归州巴西治今阆州巴东治今夔州
寜康二年蜀人张育杨光起兵击秦遣使来请兵秦王坚遣邓羌讨之
益州刺史竺瑶威远将军桓石?帅衆二万及垫江姚苌兵败退屯五城瑶石?屯巴东
五城今潼州府中江县晋属广汉郡县有五城山故名臧宫破延岑亦於此地
张育与巴獠酋帅张重尹万等五万余人进围成都秦杨安邓羌袭育败之八月邓羌败晋兵於涪西杨安败张重尹万於成都南重死斩首二万三千级邓羌击张育杨光於绵竹皆斩之
益州复入於秦　苻坚虽得蜀而夔路未尝失所以晋不久复得之也
晋孝武太元三年秦梁州刺史韦锺围魏兴太守吉挹於西城
秦既得蜀遣长乐公丕等攻襄阳明年拔之韦锺遂围西城　魏兴在今金州治西城县
太元四年右将军毛虎生帅衆三万击巴中以救魏兴秦将张绍等败之虎生退屯巴东韦锺拔魏兴吉挹死之
寰宇记吉挹为梁州督为苻坚所败於县南九里依山筑城攻围不下名吉挹城巴中今夔路巴东今夔州
太元六年秦王坚以裴元畧为巴西梓潼郡太守使密具舟师
穆帝永和三年梓潼郡傐置巴西治今绵州苻坚因之
太元八年十一月苻坚入寇大败於淝水
晋复取蜀
太元八年夏五月元冲帅衆十万伐秦遣辅国将军杨亮攻蜀拔五城进攻涪城秦遣张蚝姚苌救涪城张蚝出斜谷亮引兵还桓冲数伐秦蜀无功而还但拔蜀两邑五城今潼州府中江县涪今绵州
太元九年梁州刺史杨亮帅衆五万伐蜀遣巴西太守费统等将水陆兵三万为前锋亮屯巴郡秦遣王广康回拒之
巴郡治今重庆府巴县
姚苌击秦王坚秦益州刺史王广遣将军王蚝帅蜀汉之衆三万北救长安
秦梁州刺史潘猛弃汉中奔长安
太元十年秦益州刺史王广以李丕为益州刺史守成都广帅所部奔还陇西蜀人随之者三万余人
丕蜀人为江阳太守　秦政方乱而蜀人之归秦者三万人以夷獠乱其城邑而晋不暇谋也
蜀郡太守任权攻拔成都斩秦刺史李丕复取益州以广州刺史罗友为益州刺史镇成都
裕讨谯纵
晋安帝元兴二年桓玄僭位益州刺史毛璩传檄远近讨之进屯白帝
玄僭位遣使加璩散骑常侍璩执留玄使不受其命玄以桓希戍三巴以备之璩传檄远近列玄罪状遣建平太守罗述征虏司马甄季之击破希等仍率衆次於白帝　白帝今夔州
毛修之及冯迁斩玄於江陵
玄以乘舆幸江陵将之汉中屯骑校尉毛修之璩之弟子也诱玄入蜀遂与毛佑之费恬击玄益州督护汉嘉人冯迁抽刀斩玄乘舆反正於江陵
桓振复?江陵
毛璩遣将攻汉中斩桓希
义熙元年毛璩帅衆三万顺流东下讨桓振璩遣其弟瑾出外水参军谯纵反杀毛瑾於涪城璩还成都为纵等所杀
毛璩遣其弟瑾瑗出外水参军谯纵侯晖出涪水蜀人不乐远征晖至五城水口谋作乱纵为人和谨蜀人爱之共逼纵为主纵不可走投於水引出之共逼纵登舆纵又投地固辞晖缚纵於舆袭毛瑾於涪城杀之璩至畧城闻变奔还成都益州营户李腾闻城纳纵共杀璩及弟瑗又外水今大江也庾仲雍云江州县对二水口右则涪内水左则蜀外水内外水之所以名也江州县即今重庆府涪水水经云出广魏涪县至小广魏南入於垫江所谓内水也涪今绵州垫江今合州内水之源委也五城水口在郪县今中江县水也中江县自有一水入於涪即广汉枝水广汉郡有沈水臧宫尝破延岑於此水水经注云江水又东絶绵洛迳五城界至广都北岸南入於江谓之五城水口此甚误江水未尝絶绵洛又迳五城而至广都涪水亦未尝迳五城与绵洛初无相干广都乃在五城之上非下流也舛误甚矣大抵蜀自後汉以来由广汉而下涪水多迳五城亦争战之地今中江县也
义熙二年益州刺史司马荣期击谯明子於白帝破之谯纵以弟洪为益州刺史明子为巴州刺史屯白帝
刘裕遣龙骧将军毛修之将兵与司马荣期等讨之修之至宕渠荣期为参军杨承祖所杀修之退还白帝宕渠宋於垫江置东宕渠郡今合州
义熙三年毛修之与汉嘉太守冯迁击杨承祖斩之冯迁汉嘉人手刃桓玄者为乡郡太守
刘裕表襄城太守刘敬宣伐蜀以刘道规为征蜀都督义熙四年刘敬宣与诸将至黄虎谯纵谯道福拒之敬宣引军还
刘敬宣既入峡遣巴东太守温祚以二千人出外水自帅益州刺史鲍陋及将军文处茂时延祖等由垫江转战而前谯纵求救於秦秦王兴遣姚赏王敏将兵二万赴之敬宣军至黄虎去成都五百里纵遣谯道福悉衆拒险相持六十余日敬宣不得进食尽军中疾疫死者大半乃引军还　黄虎在今潼州府通泉县寰宇记云有黄浒州
义熙六年谯纵遣桓谦谯道福寇荆州荆州刺史刘道规大破之於枝江
谦等大陈舟师兼以步骑战於枝江檀道济先进?陈谦等大败道规追斩谦　枝江今江陵府枝江县谯道福?巴东益州刺史鲍陋卒道福?巴东杀守将温祚时延祖　巴东今夔州
义熙八年太尉刘裕以朱龄石为益州刺史帅臧熹刘锺等伐蜀
义熙九年六月朱龄石从外水入成都?熹从中水入广汉
裕与龄石密谋进取曰刘敬宣往年出黄虎无功而退贼谓我今应从外水往而料我当出其不意犹从内水来也如此必以重兵守涪城以备内道若向黄虎正堕其计今以大衆自外水取成都疑兵出内水此制敌之奇也裕虑此声先驰贼知虚实别有函书封付龄石曰至白帝乃开朱龄石等至白帝发函书曰衆军悉从外水取成都?熹从中水取广汉老弱乘高舰十余从内水向黄虎於是诸军倍道兼行外水都江水自江阳南安平模入成都内水涪水自垫江德阳黄虎上涪中水发源为绵洛湔三水自江阳泝流上富义资中牛鞞上广汉
论曰刘裕之发函书即岑彭自垫江还江州泝都江上武阳之故智也
谯道福镇涪城
以备内外
谯纵遣侯晖谯诜帅衆万余屯平模朱龄石帅诸军攻克之
龄石至平模去成都二百里侯晖谯诜夹岸筑城以拒之龄石以天时甚热欲养鋭息兵刘锺曰不然贼阻兵守险者惧不敢战也尽鋭攻之其势必克若缓兵相守彼知人虚实谯道福以涪军来我求战不获军食无资二万余人悉为蜀虏矣龄石从之诸将以水北城地险兵多欲攻其南城龄石曰今屠南城不足以破北若尽鋭以拔北城则南城不麾自溃矣秋七月攻北城克之斩侯晖谯诜　平模今彭山县
谯抚之屯牛鞞谯小苟塞打鼻臧熹击抚之斩之小苟闻之亦溃
牛鞞今简州阳安县此中水所经由也打鼻寰宇记彭山县有鼎鼻山亦名打鼻谯小苟所据也
谯纵弃成都朱龄石入成都纵自杀获谯道福於獠中斩之
蜀监卷五

[book_title]卷六
钦定四库全书
蜀监卷六
宋　郭允蹈　撰
氐羌杨氏据武都
晋惠帝元康六年畧阳氐羌扬茂捜保仇池
初畧阳清水氐杨驹始居仇池仇池方百顷其旁平地二十余里四面斗絶而高为羊肠蟠道三十六回而上至其孙千万附魏封为百顷王千万孙飞龙复强盛徙居畧阳飞龙以其甥令狐茂捜为子茂捜避齐万年之乱十二月自畧阳帅部落四千家还保仇池自号辅国将军右贤王　仇池在今成州即武都地
愍帝建兴二年杨难敌杨虎攻汉中刺史张光子孟苌死之梁州人张咸起兵逐难敌
元帝建武二年氐王茂捜卒长子难敌立
茂捜长子难敌与少子坚头分领部曲难敌号左贤王屯下办坚头号右贤王屯河池　下办今成州河池今凤州
永昌元年赵王刘曜击杨难敌难敌逆战不胜退保仇池难敌称藩於赵
明帝太寜元年杨难敌与弟坚头奔汉中赵遣击之以田崧镇仇池难敌请降於蜀难敌还武都
秦州刺史陈安据陇右赵主曜击杀之难敌惧奔汉中曜以田崧镇仇池难敌既送降遂还武都据险不服雄遣李稚出白水李夀出隂平以击难敌难敌遣兵拒之夀不得进李稚及李琀长驱至下办难敌遣兵断其归路四面攻之稚琀深入无继皆为难敌所杀
太寜三年杨难敌袭仇池克之杀田崧
成帝咸和二年赵刘朗袭杨难敌於仇池弗克
朗掠三千户而归
咸和六年蜀李夀攻隂平武都杨难敌降之
咸和九年仇池王杨难敌卒子毅立
毅自称左贤王下办公以叔父坚头之子?为右贤王河池公遣使来称藩
咸康四年仇池氐杨初袭杀毅自立为仇池公
初毅族弟称臣於赵
穆帝永和九年秦攻杨初於仇池为初所败
永和十一年杨毅弟宋奴刺杀杨初初子杨国杀宋奴自立为仇池公桓温表国为镇北将军秦州刺史永和十二年仇池公杨国从父俊杀国自立国子安奔秦
升平四年仇池公杨俊卒子世立
海西公太和三年杨世称藩于晋以世为秦州刺史以世弟统为武都太守世又称臣於秦
太和五年杨世卒子纂立
世始与秦絶叔父武都太守统与之争国起兵相攻
简文帝咸安元年秦西县侯雅杨安姚苌等伐仇池杨统帅武都之衆降纂亦降秦以统为南秦州刺史
秦西县侯雅杨安姚苌等伐仇池杨纂帅五万之衆拒之晋梁州刺史杨亮遣兵助纂与秦兵战於峡中纂兵大败纂收散兵遁还西县侯雅进攻仇池杨统帅武都之衆降秦纂惧面缚出降雅送纂於长安以统为南秦州刺史以杨安镇仇池
孝武帝寜康元年晋梁州刺史杨亮遣其子广袭仇池不克
广与杨安战兵败沮水诸戍皆委城奔溃亮退守磬险九月安进攻汉川
秦王坚伐蜀?之以杨安镇成都王统镇仇池
太元十年杨定自称仇池公
秦以杨定为雍州牧杨定徙治历城置储蓄於百顷自称龙骧将军仇池公遣使来称藩因其所号假之其後又取天水畧阳之地
太元十九年杨定攻西秦兵败死定弟盛称仇池公遣使称藩
秦王苻崇为西秦王乾归所逐奔陇西王杨定乾归遣将杀定及崇定无子其叔父佛狗之子盛守仇池自称征西将军秦州刺史仇池公
太元二十一年封杨盛为仇池公
晋安帝义熙元年仇池王杨盛据汉中
谯纵反蜀大乱汉中空虚氐王杨盛遣其兄子平南将军抚据之
秦伐仇池攻汉中拔成固杨盛请降於秦
秦徙流民三千余家於关中
义熙三年杨盛遣苻宣入汉中刺史王敏攻之盛军濜口敏退屯武兴
盛复通於晋晋以大将军授之濜口在阳平关武兴今沔州
义熙十年後秦伐仇池不克
杨盛侵扰祁山秦主兴遣赵琨等攻之姚恢入鹫峡姚嵩入羊头峡胡翼度出汧城兴自雍赴之天水太守王松忩言曰先帝神畧无方再入仇池无功而还非杨氏智勇能全也直地势险固尔使君具悉形便何不表闻嵩不从琨衆寡不敌为盛所败
义熙十二年杨盛攻秦祁山拔之
宋武帝永初二年封杨盛为仇池王
宋文帝元嘉二年杨盛卒子玄立
盛闻晋亡不改义熙年号谓世子玄曰吾老矣终当为晋臣汝善事宋帝及玄立使来告丧始用元嘉年号
元嘉三年龎谘据武兴杨难当将兵拒谘不克
难当玄弟
元嘉四年杨玄围秦梁州刺史赫连辅政於赤水军粮尽民执辅政以降辅政至骆谷逃还　骆谷见上水经注云骆谷水南迳仇池郡
魏封杨玄为南秦王
魏遣公孙轨齎策拜玄玄不出境轨责让之玄惧而郊迎
元嘉六年杨玄卒弟难当废其子保宗而自立
元嘉九年难当以保宗镇宕昌以其子顺守上邽保宗谋袭难当难当囚之
宕昌西羌国名今西和州界後五年释保宗之囚使镇董亭
杨难当遣司马飞龙寇蜀逐隂平太守益州刺史刘道济击斩之
益州刺史刘道济聚歛刻虐流民许穆之变姓名称司马飞龙自云晋室近亲往依难当难当因民之怨资飞龙以兵使侵扰益州道济击斩之蜀人赵广等因是为乱攻道济以司马飞龙为名後参军裴方明讨平之踰年而後定
元嘉十年杨难当袭汉中据之
梁秦刺史甄法护刑政不治失氐羌之和宋帝乃自徒中起萧思话代之杨难当因思话未至法护将下举兵袭白马又攻葭萌法护弃城奔洋川之西城遂有汉中之地　水经沔水注洋川者汉戚夫人所生之地帝蠲复其乡更名曰县目曰洋川以表其祥
元嘉十一年萧思话讨杨难当破之复取汉中
萧思话至襄阳遣萧承之为前驱缘道收兵进据磝头难当焚掠汉中引衆西还留赵温守梁州薛健据黄金山思话遣隂平太守萧坦攻铁城戍拔之临川王义庆遣裴方明助承之拔黄金戍温弃州城思话击破之健甲子退保下桃难当遣其子和将兵与蒲甲子等共击萧承之相拒四十余日萧承之以矟击之氐不能当走据大桃追之斩获甚衆悉收汉中故地置戍於葭萌水甄法护赐死萧思话徙镇南郑初盛据汉中刺史范元之等皆治魏兴惟得魏兴上庸新城三郡及索邈为刺史乃治南城为氐所焚故思话徙焉　寰宇记云黄金城张鲁所筑水经汉水东迳小大黄金南注云山有黄金峭水北对黄金谷有黄金戍傍山依峭险折七里氐掠汉中阻此为戍与铁城相对一城在山上一城在下皆容百许人以其峻险故以金铁制名下桃城南城北城在城固皆今洋州贡符县地或言韩信所立或言张良创筑葭萌水华阳国志曰汉水有二源西源出陇西嶓冢山会泉迳葭萌入汉
元嘉十三年杨难当自称大秦王
改元建义然犹贡奉宋魏不絶其後复称武都王
魏伐杨难当於上邽降之
杨难当据上邽魏遣师讨之先遣崔赜齎诏书谕难当难当惧请奉诏摄上邽守兵还仇池难当以其子顺为雍州刺史守下辨
元嘉十六年杨难当寇魏上邽
魏主以玺书责让难当难当引还仇池
元嘉十八年杨难当寇汉川诏裴方明讨之
难当倾国入寇谋据蜀土遣苻冲出东洛以御梁州兵刘真道击冲斩之难当攻拔葭萌获晋夀太守申坦遂围涪城刘道锡婴城固守难当攻之十余日不克乃还诏裴方明讨之
元嘉十九年裴方明克杨难当难当奔魏以杨保炽守仇池
裴方明等至汉中与刘真道分兵攻武兴下辩白水皆取之杨难当遣苻弘祖守兰臯使其子和将重兵为後继方明与弘祖战於浊水大破之追和至赤亭又破之难当奔上邽获其兄子保炽又获子虎送建康斩之仇池平以胡崇之为北秦州刺史镇其地立保炽为杨玄後守仇池魏人迎难当诣平城真道方明竟坐匿金宝马下狱死　浊水水经注白水之异名也
元嘉二十年魏击仇池取之
杨保炽走
魏杀武都王杨保宗宋立杨文德为武都王屯葭芦城杨保宗谋叛魏魏河间公对镇雒谷诱保宗送平城杀之镇东司马苻达遂举兵立杨文德为主据白崖分兵取诸戍进围仇池自号仇池公魏遣古弼击杨文德文德退走皮豹子督关中诸军至下辩闻仇池解围欲还弼遣人谓豹子曰宋人耻败必将复来军还之後再举为难不如练兵蓄力以待之不出秋冬宋师必至豹子从之魏以豹子为仇池镇将杨文德遣使来求援秋七月诏以文德屯葭芦城武都隂平氐多归之　葭芦水经注羌水又迳葭芦城南寰宇记在文州曲水县城五十里
宋姜道盛杨文德合衆攻魏浊水城不克
魏皮豹子等救之道盛战死
元嘉二十四年魏人击杨文德败走汉中
杨文德据葭芦城招诱氐羌武都守五郡氐皆应之魏仇池镇将皮豹子帅诸军击之文德奔汉中宋人削其爵土
元嘉二十七年取隂平平武郡以杨头戍葭芦
起杨文德为辅国将军引兵自汉中西入揺动汧陇隂平平武悉平梁南秦刺史遣文德伐啖提氐不克执送荆州使文德从祖兄头戍葭芦
元嘉三十年萧道成等帅氐羌攻魏武都魏镇将苟莫干将突骑救之道成等引还南郑
孝武帝孝建二年以保宗子元和为征虏将军杨头为辅国将军
元和保宗子也宋以其幼弱未正位号部落无定主其族父头先戍葭芦母妻子弟并为魏所执而为宋坚守无贰心王玄谟请以头为西秦州刺史安辑其衆俟元和稍长使嗣故业若其不称即以授头必能藩扞汉川使无敌患若葭芦不守汉川亦不可立矣不从
明帝泰始二年以杨僧嗣为武都王
初武都王杨元和弃国奔魏从弟僧嗣复自立屯葭芦萧惠开复遣兵至梁州杨僧嗣帅羣氐断其道间使以闻以僧嗣为武都王惠开自益州举兵多任刑诛蜀人猜怨合兵围成都上赦其罪围亦解
苍梧王元徽元年杨僧嗣卒於葭芦弟文度立降魏魏以文度为武兴镇将
顺帝昇明元年杨文弘袭仇池?之魏皮欢喜等讨之文弘弃城走魏拔葭芦斩文度以其弟文弘为武都王魏皮欢喜拔葭芦斩文度魏以杨难当族弟广香为隂平公葭芦戍主仍诏欢喜筑骆谷城文弘奉表谢罪於魏遣子苟奴入侍
齐高帝建元元年魏葭芦镇主杨广香降於齐
建元二年齐以杨难当之孙後起马武都王镇武兴武帝永明四年氐王杨後起卒种人集始立
集始文弘之子也後起弟後明为白水太守魏亦以集始为武都王
永明十年杨集始寇汉中至白马梁州刺史隂智伯击破之
集始走还武兴请降於魏
明帝建武二年魏围蜀南郑不克
魏仇池镇将拓拔英围南郑梁州刺史萧懿诱仇池诸氐断其运道英全军还
建武四年氐帅杨灵珍来降遣其弟袭武兴王集始杀其二弟集同集衆集始亦来降魏遣李崇伐之克武兴杨灵珍奔齐
李崇槎山分道出氐不意表里袭之羣氐皆弃杨灵珍散归崇进据赤土灵珍遣从弟建屯龙门自帅精勇一万屯鹫峡龙门之北数十里中伐树塞路鹫峡之口积大木聚礌石临崖下之以拒魏兵崇命慕容拒从它路夜袭龙门破之崇自攻鹫峡灵珍连战败走获其妻子遂克武兴灵珍奔还汉中魏主闻之喜曰使朕无西顾之忧者李崇也以灵珍为仇池公武都王
齐东昏侯永元二年杨集始自齐降魏守武兴
集始将衆万余自汉中北出规复旧地魏梁州刺史杨椿遗集始书开以利害集始遂降魏魏人还其爵位使守武兴
梁武帝天监二年杨集始卒子绍先立
绍先幼国事决於二叔父集起集义
天监四年汉中太守夏侯道迁杀杨灵珍以汉中叛降於魏
夏侯道迁为南谯太守奔魏魏使道迁从王肃镇夀阳以道迁守合肥肃卒道迁弃戍来奔从梁州刺史庄丘黑镇南郑以道迁领汉中太守黑卒诏以王珍国为刺史未至道迁谋降於魏先是杨灵珍来奔以为假武都王助戍汉中有部曲六百余人道迁惮之发兵击灵珍父子斩之遂送於魏魏以邢峦都督梁益诸军事魏击诸城戍所向摧破晋夀太守王景胤据石亭峦遣将击走之巴西太守龎景民据郡不下郡民严玄思附於魏攻景民斩之杨集起集义闻魏克汉中而惧遂帅羣氐叛魏断汉中粮道峦屡遣军击破之梁遣孔陵戍深坑鲁方达戍南安仕僧襃等戍石同以拒魏邢峦遣王足将兵击破之遂入剑阁陵等退保梓潼梁州十四郡地东西七百里南北千里皆入於魏　石亭水经注汉水迳西石亭　深坑在今梁州北南安李膺记云宋置南安在今劒州　成县南石同在利州西今名石同谿按南郑非魏能取之乃夏侯道迁以之降魏也然魏得仇池则汉中亦渐孤矣
天监五年魏执杨绍先灭之置东益州
绍先称帝集起集义称王围魏关城邢峦使傅竖眼破之克武兴执杨绍先送洛阳杨集起集义亡走遂灭其国以为武兴镇又改为东益州　按武都郡即今阶城凤沔文五州之地也自晋惠帝元康六年丙辰杨茂捜据之至梁天监五年丙戍为後魏所灭凡二百一十一年论曰蜀长江之上流也褒斜汉中蜀之门户也武都又汉中之藩篱也江左君臣视蜀如土梗弁髦然自以为长江全势无俟乎蜀也蜀与汉中置之度外而区区氐羌遂得以据四州之险历二百年而后亡然无武都则无汉中无汉中则无蜀蜀非梁有一传为陈而江左之势孤矣已事之覆辙可不鉴乎虽然以武都四川之地而氐羌恃以立国者二百年曾谓以吴蜀之全力而不能守乎
蜀刺史始不专用武人
齐武帝永明二年始以始兴王监为益州刺史
晋代以来益州刺史皆以名将为之帝以始兴王监为刺史先是刼帅韩武方聚党千余人断流为暴郡县不能禁监行至境上韩武方出降僚佐咸请杀之监曰杀之失信且无以劝善乃宥之於是巴面蛮夷为寇暴者皆望风降附监时年十四喜文学器服如素士蜀人悦之　晋宋齐梁益州刺史　晋周抚周楚抚之子　周仲孙　罗友　司马轨之　鲍陋宋张茂度　刘道济激赵广之变　甄灋崇　周
籍之　萧惠开多任刑诛晋原一郡反　齐始兴王监年十四　刘悛为江淹奏赃货钜万在益州置金浴盆　梁刘季连反　鲁休烈　邓元起　萧渊猷　萧渊藻　武陵王纪十七年　见於史者十九人
论曰巽岩李氏曰自晋永和而桓温始平李氏讫梁承圣而蜀乃尽入於周跨历四代咸抚而有虽苻坚之侵?谯纵之盗窃声教暂阻而旋即讨平其职贡於江东者年所居多而蜀士未有光显者岂果无人当两汉之际蜀人文章节义足以冠冕海内柱石帝京夫岂足用於两汉而无用於晋宋齐梁者失在於不能招徕之也愚按蜀之士大夫狼狈於杜?之流徙空虚於蛮獠之冲突非复两汉之旧矣为益州刺史者类无岂弟之政一始兴王监乳臭少年粗好文学而蜀人已归之邢峦所谓蜀之民望文学风流亦为不少率居山谷不获仕进则流风余俗岂尽冺哉李文简公之论其亦深究当时之实矣
魏邢峦谋代蜀
梁天监四年魏统军王足进攻涪城
梁将鲁方达王景胤等三十九人皆败死蜀人震恐益州城戍降魏者梁州东西七百里南北千里流民自上名籍者五万余户
魏梁州刺史邢峦上表请戍蜀不报魏王足奔於梁巴西复降於梁
峦上表曰建康成都相去万里陆行既絶惟资水路水军西上非周年不达益州外无军援一可图也顷经刘季连反邓元起攻围资储空竭吏民无复固守之志二可图也萧渊藻裠屐少年未洽治务宿昔名将多见囚戮今之所任皆左右少年三可图也蜀之所恃惟在剑阁今既克南安已夺其险据彼境内三分已一自南安向涪方轨无碍前军累败後衆丧魄四可图也渊藻是萧衍骨肉至亲必无死理若克涪城渊藻安肯城中坐而受困必将望风逃矣若其出鬬庸蜀士卒驽怯弓矢寡弱五可图也臣内省文吏不习军旅赖将士竭力频有薄捷既克重阻民心怀服瞻望涪益旦夕可图正以兵少粮匮未宜前出今若不取後图便难况益州殷实户口十万比夀春义阳其利三倍朝廷若欲进取时不可失若欲保境寜民则臣居此无事乞归侍养魏主诏以平蜀之举当更聼後敕寇难未夷何得以养亲为辞峦又表称昔邓艾锺会帅十八万衆倾中国资储仅能平蜀所以然者闘实力也况臣才非古人何宜以二万之衆而希平蜀所以敢者正以据得要险士民慕义此往则易彼来则难任力而行理有可克今王足已逼涪城脱得涪则益州乃成擒之物但得之有早晚耳且梓潼已附民户数万朝廷岂可不守又剑阁天险得而弃之良可惜矣臣诚知战伐危事未易可为自军度剑阁以来鬓髪中白日夜战惧何可为心所以勉强者既得此地而自退不守恐负陛下之爵禄故也且臣之意算正欲先取涪城以渐而进若得涪城则中分益州之地断水陆之冲彼外无援军孤城自守何能复持久哉臣今欲使军军相次声势连接先为万全之计然後图功得之则大利不得则自全又巴西南郑相距千四百里去州迢逓常多扰动昔在南之日以其统绾势难增立巴州镇静夷獠梁州藉利因而表罢彼土民望严蒲何杨非惟一族虽率居山谷而豪右甚多文学风流亦为不少但以去州既远不获进仕至於州纲无由厠迹是以郁怏多生异途比道迁建义之始严玄思自号巴州刺史克城以来仍使行事巴西广袤千里户余四万若於彼立州镇摄华獠则大帖民情从垫江已还不劳征伐自为国有魏主不从先是魏主以王足行益州刺史梁遣张齐将兵救益州未至魏主更以羊祉为益州刺史王足闻之不悦辄引兵还遂不能定蜀久之足自魏奔梁邢峦在梁州接豪右以礼抚小民以惠州人悦之峦之克巴西也使军主李仲迁守之仲迁溺於酒色费散兵储公事谘承无能见者峦忿之切齿仲迁惧谋叛城人斩其首以城来降　南安今剑州普成县涪今绵州巴西县晋穆帝永和中於梓潼郡傐置巴西宋元嘉十五年割属益州为巴西梓潼二郡治故涪今名巴西县
梁魏争汉中
梁天监十三年魏遣高肇督步骑侵益州梁遣任大洪御之不克
肇将步骑十五万命傅竖眼出巴北羊祉出涪城奚康生出绵竹甄琛出剑阁游肇谏以为今频年水旱百姓不宜劳役往昔开拓皆因城主归欵故有征无战蜀地险隘镇戍无隙岂得虚动大军举不谨始悔将何及不从军至晋夀蜀人震恐傅竖眼将步兵三万击巴北梁遣任大洪自隂平间道入其州诏诱氐羌絶魏运路会魏大军北还大洪袭破魏东洛除口二戍进围关城竖眼遣姜喜等击大洪大破之大洪弃关城走还
天监十四年晋夀归於梁
傅竖眼性清素民獠怀之元法僧代之素无治干加以贪残王贾诸姓本州士族法僧皆召为兵葭萌民任令宗因衆心之怨魏也杀晋夀太守以城来降民獠多应之益州刺史鄱阳王恢遣巴西梓潼二郡太守张齐将兵三万迎之
天监十五年梁张齐围武兴魏击败之复取东益州元法僧遣其子景隆将兵拒张齐齐与战於葭萌大破之屠十余城遂围武兴法僧婴城自守境内皆叛遣使告急於魏魏遣傅竖眼赴之竖眼入境转战三日行二百里九遇皆捷张齐退保白水梓潼太守苟金龙领关城戍主梁兵至其妻刘氏拒战百有余日梁兵遂退张齐复去白水侵葭萌傅竖眼败之齐走还诸戍皆弃城走东益州复入於魏
普通六年梁萧渊猷围魏和安於小剑魏淳于诞击败之
渊猷围和安於小劔遣其将樊文炽置栅於龙须山上以防归路魏淳于诞焚其栅乘而击之文炽大败仅以身免
大同元年梁鄱阳王范樊文炽围晋夀魏东益州刺史傅敬和来降晋夀归於梁　敬和竖眼之子也
梁兰钦引兵败南郑魏梁州刺史元罗降南郑归於梁自天监四年汉中入於魏凡三十年而归於梁
梁简文帝大宝二年魏侵梁南郑
侯景之逼江陵也湘东王绎求援於魏命梁秦二州刺史宜丰侯循以南郑与魏循不可魏宇文泰遣达奚武取汉中循遣参军刘璠求救於武陵王纪纪遣潼州刺史杨乾运救之
梁元帝承圣元年梁遣兵救南郑魏人败之
杨乾运至劔北达奚武逆击破之刘璠还至白马西为武所获送长安宇文泰素闻其名待之如旧交时南郑久不下武请屠之泰将许之璠请之不许泣请不已泰曰事人当如是遂从其请
梁州刺史萧循以州叛降於魏
达奚武遣人入南郑说萧循曰足下所固者险所恃者援所保者民今险不足据援不可恃民不可保而宗国丧乱社稷无主欲谁为忠乎循乃请降魏贺兰德愿请攻之赫连达曰不战而获城策之上者岂可利其子女贪其货财而不爱民命乎且观其士马犹强城池尚固攻之不克必彼此俱伤如困兽犹闘则成败未可知也武曰公言是也乃受循降获男女二万口而还於是劒北皆入於魏　自大同元年汉中归於梁历二十七年而复入於魏
西魏尉迟迥取蜀
梁承圣元年武陵王纪称帝於成都
纪在蜀十七年南开寜州越嶲西通资陵吐谷浑内修耕桑塩铁之政外通商贾远方之利侯景之叛湘东王绎起兵纪遂称帝
承圣二年武陵王纪伐江陵魏尉迟?伐成都以救之纪帅诸军东下留萧撝守成都梁王绎甚惧与魏书曰子纠亲也诸侯君讨之宇文泰曰取蜀制梁在兹一举大将尉迟迥泰之甥也独以为可迥曰蜀 与中国隔絶百有余年恃其险远不虞我至若以铁骑兼行袭之无不克矣泰乃遣迥自散关伐蜀
魏师围成都武陵王纪还次於西陵纪衆败梁主杀之成都降魏魏以尉迟迥为益州刺史
尉迟迥围成都五旬萧撝屡战皆败乃请降诸将欲不许迥曰降之则将士全远人悦败之则将士伤远人惧矣受之魏以?为益州刺史　蜀自晋惠帝元康八年戊午李特乱至梁承圣元年壬申入於西魏凡二百四十五年
论曰蜀在江左历晋宋齐梁君若存若亡者凡二百年而夏侯道迁以汉中入於魏非魏能取之梁自亡之也历三十年据於魏而元罗又以汉中归於南又历二十七年归於梁而萧循复以汉中入於北亦非魏能取之梁自亡之也汉中既亡而魏人以涪城为重镇涪城今绵州武陵王纪空国东下尉迟?捣虚而来萧撝遂以成都降矣岂迥之威武足以加蜀哉蜀一也诸葛孔明以一隅之地抗衡中原而有余江左诸人以吴蜀之全保蜀而不足果在德不在险也
蜀监卷六

[book_title]卷七
<史部,纪事本末类,蜀监>
钦定四库全书
蜀监卷七
宋　郭允蹈　撰
唐明皇幸蜀
唐玄宗天宝十五载帝出奔蜀
安禄山反哥舒翰败绩贼遂入关杨国忠首倡幸蜀之策上然之乃御勤政楼下制云欲亲征闻者皆莫之信既夕命陈玄礼整比六军厚赐钱帛选闲廏马九百余疋黎明上独与贵妃姊妹皇子妃主皇孙杨国忠韦见素魏方进陈玄礼及亲近宦官宫人出延秋门妃主皇孙之在外者皆委之而去
次于马嵬杨国忠及贵妃杨氏伏诛
帝发马嵬留太子东讨贼
马嵬驿在兴平二十二里
帝至扶风
上至扶风士卒流言不逊会成都贡春绵十余万疋至上命陈之於庭召将士谕之曰朕衰老托任非人卿等从朕仓卒不得别父母妻子远涉至此劳苦至矣朕甚愧之蜀路阻长郡县褊小人马衆多或不能供今听卿等各还家朕独与子孙中宫前行入蜀亦自足逹衆皆哭曰臣等以死从陛下不敢有二扶风改为凤翔郡
帝至散关
分扈从将士为六军使頴王璬先行诣劎南寿王瑁等分将六军以次之
帝至河池郡
劎南节度使崔圆奉表迎车驾具陈蜀土丰稔
帝至普安房琯谒见以琯同平章事
普安今隆庆府
太子即位於灵武上皇至成都
江淮奏请贡献之蜀之灵武者皆自襄阳取上津路抵扶风
至德二载上遣太子太师韦见素入蜀奉迎上皇冬十月上皇发蜀郡
上皇至凤翔
上皇命悉以甲兵输郡库上发精骑三千奉迎
十二月丙午上皇至咸阳
论曰蜀蕞尔一隅耳汉高帝以布衣特起项羽王之汉中焚絶栈道示无还意矣徘徊南郑鬰鬰不欲久居明皇以英武之姿廼沉溺宴安召祸致寇不复坚守京师狼狈奔蜀使非李郭诸人辅肃宗以归关中唐之宗社亦岌岌矣哉厥後德宗至兴元而遽反中和之驾留蜀者三年朱温遂以簒唐唐人谓神尧以一旅取天下而後世不能以天下取河北夫岂知河北之失又基於明皇之弃京师而走蜀欤
高崇文讨刘辟
顺宗永正元年劎南西川支度副使刘辟自为留後节度使韦臯薨辟久佐臯幕自为留後使诸将表求节钺朝廷不许以袁滋为西川节度使徵辟为给事中辟不受徵阻兵自守袁滋畏其强不敢进上怒贬滋吉州刺史以辟为西川节度副使知节度事宪宗以初嗣位未能讨也谏议大夫韦丹上疏以为释辟不诛则朝廷可以指臂而使者惟两京耳此外谁不为叛上善其言以丹为东川节度使辟既得旌节志益骄求兼领三山上不许
刘辟围东川节度使李康於梓州
宪宗元和元年以神策军使高崇文将前军兵马李元奕将次军山南西道节度使严砺讨辟高崇文出斜谷李元奕出骆谷
上欲讨辟而重於用兵公卿议者亦以为蜀险固难取杜黄裳独曰辟狂戅书生取之如拾芥耳臣知神策军将高崇文勇略可用愿陛下专以军事委之勿置监军辟必可擒廼命高崇文将五千李元奕将二千与严砺同讨辟高崇文屯长武城练卒五千常如寇至卯时受诏辰时即行器械糗粮一无所阙崇文军至兴元军士有折人筋者崇文斩之以狥
刘辟陷梓州执李康严砺拔劒州斩其刺史文德昭辟据劒阁以抗王师
高崇文入屯梓州斩李康以崇文为东川节度使崇文引兵自阆州趋梓州辟归李康於崇文以求自雪崇文以康败军失守斩之严砺奏克梓州制削夺辟官爵韦丹至汉中表言崇文客军远鬬无所资若与梓州缀其士心必能有功以崇文为东川节度使
刘辟城鹿头关高崇文击败之又破辟於汉州严砺将严秦破辟衆万余人於石碑谷
辟城鹿头关连八栅屯兵万余人以拒崇文崇文击败之辟置栅於关东万胜堆崇文遣将高霞寓攻夺之崇文又破辟於德阳又破之於汉州严秦破辟衆万余人於绵州石碑谷　鹿头关在汉州德阳县万胜堆未详
高崇文破刘辟衆万人於玄武
诏凡西川继援之兵悉取崇文处分　玄武今潼川府中江县
高崇文又败刘辟於鹿头关严秦败刘辟之衆於神泉於是辟绵江栅将李文悦鹿头守将仇良辅皆以城降於崇文士卒降者万计
高崇文克成都擒辟槛送京师伏诛
崇文直指成都克之刘辟西奔吐蕃崇文使高霞寓等追之及於羊灌田辟赴江不死擒之卢文若先杀妻子乃系石自沉槛送京师斩之
以高崇文为西川节度使严砺为东川节度使
杜黄裳建议征蜀及指授高崇文方略皆合事宜於是始用兵讨蜀以至威行两河皆黄裳啓之也论曰河北连衡屡拒朝命地险势强诚未易支也区区之蜀岂得与之为比唐都关中蜀近在户限之外徒以贞元姑息吐蕃陆梁韦臯得以久任者二十余年刘辟一狂生遽欲踵臯之辙自为留後此而不讨何以为国宪宗任杜黄裳为相天诛一加而威行两河伟哉
唐僖宗幸蜀
唐僖宗广明元年黄巢入长安上走兴元
黄巢趋长安既入城田令孜帅神策兵五百奉帝自金光门出惟福穆泽寿四王及妃嫔数人从行百官皆莫之知晡时贼前锋入长安金吾将军张直方帅文武数十人迎於覇上上趋骆谷凤翔节度使郑畋谒於道次请留凤翔上曰朕不欲密迩巨寇且幸兴元徵兵以图救复卿可纠合邻道勉建大勲上至壻水诏陈敬瑄谕以京城不守且幸兴元若贼势犹盛将幸成都宜豫为备拟
帝至兴元诏诸道出兵收复京师
中和元年春正月发兴元至成都
陈敬瑄迎谒於鹿头关至绵州东川节度使杨师立谒见郑畋遣其子凝绩诣行在凝绩追及上於汉州车驾至成都馆於府舍
郑畋传檄天下合兵讨贼
时天子在蜀诏令不通天下谓朝廷不能复振及得畋檄争发兵应之
西川黄头军作乱讨平之
黄头军使郭琪帅所部作乱命诸军击之琪夜突围出奔广陵
杀左拾遗孟昭图
田令孜用事昭图上言曰天下者高祖太宗之天下非北司之天下天子者四海九州之天子非北司之天子北司未必尽可信南司未必尽无用疏入令孜屏不奏矫诏贬昭图嘉州司户遣人沉於蟇颐津闻者气塞而莫敢言　蟇颐津在眉州眉山县
中和二年卭州牙官阡能作乱押牙高仁厚讨平之陈敬瑄镇西川多遣人历县镇詗事谓之寻事多所求取有二人过资阳镇独无所求镇将谢弘让邀之不至自疑有罪夜亡入羣盗中而实无罪也捕盗使杨迁诱而执之以求功敬瑄不之问钉於西城煎油泼之备极惨酷卭州牙官阡能因公事违期亡命迁复诱之能方出首闻弘让之寃发愤为盗踰月衆至万人州县不能制敬瑄遣杨行迁将兵数千人讨之官军与战不利恐获罪多执村民为俘日数十百人敬瑄不问悉斩之其中亦有老弱妇人或问之皆曰我方治田绩麻官军忽入村系虏以来竟不知何罪蜀人罗浑擎句胡僧罗夫子韩求皆聚衆以应之阡能入蜀州境陈敬瑄以押牙高仁厚为都招讨指挥使往伐之未发前一日执阡能之谍者仁厚温言问之皆曰某村民阡能囚某父母妻子而曰汝詗事得实则免汝家不然皆死某非愿尔也仁厚曰诚如是我何忍杀汝汝归但语阡能云高尚书来日发所将止五百人无多兵也然我活汝一家汝为我潜语寨中人云仆射闵汝曹皆良人为贼所制使尚书求汝汝若投兵迎降当书汝背为归顺字遣汝复旧业所欲诛者阡能等五人耳谍曰此皆百姓心上事尚书尽知而赦之其谁不听命遂遣之明日引兵发至双流周视椠栅怒曰重复牢密如此宜其可以安眠饱食养寇邀功将斩之监军力救仅免命悉平椠栅贼伏兵千人於野桥箐以邀官军仁厚詗知之引兵围之下令勿杀遣人释戎服入贼中告谕贼大喜争弃甲兵请降仁厚悉抚谕之书其背使归寨中余衆争出降浑擎走其衆执之以来仁厚谓降者始欲即遣汝归为前诸寨未知吾心或有忧疑藉汝曹为我前行过诸寨示以背字告喻之乃取浑擎旗倒系之每五十人授以一旗使前走曰罗浑擎已擒大军行至汝曹速如我出降立得为良人无事矣至穿口新津延贡寨中皆争出降执句胡僧斩韩求罗夫子奔阡能寨与之谋悉衆决战未定执旗先驱者至能欲出兵衆皆不应明旦诸寨呼噪争出罗夫子自刭衆挈其首缚阡能驱之前迎官军见仁厚拥马首大呼泣拜曰百姓负寃日久无所控诉谍者还百姓引领度顷刻如朞年今遇尚书如出九泉睹白日已死而复生矣贼寨在他所者分遣诸将往降之仁厚出军凡六日五贼悉平敬瑄枭二首於市钉阡能罗浑擎句胡僧而呙之阡能孔目官张荣屡举进士不中第归於能为之谋主仁厚送府钉於马市自余不戮一人敬瑄榜卭州贼党皆释不问未几卭州刺史申捕获阡能叔父行全家请凖法敬瑄以闻孔目官唐溪对曰公已榜勿问而刺史复捕之此必有故今若杀之岂非使明公失大信窃恐阡能之党纷纷复起矣敬瑄从之因问其故果行全有良田刺史欲买之不与故陷之耳敬瑄召刺史将按之刺史以忧死他日行全密饷溪金百两溪怒曰此乃太师仁明何预吾事汝乃怀祸相饷乎还其金斥逐使去
胡氏曰唐溪明足以昭奸智足以守信亷足以提身若使处敬瑄之位阡能韩秀昇杨师立之祸无自起矣由是观之自古衰世人才之易地者岂特一唐溪哉经世之人所以汲汲於求贤惟恐不闻良有以也
涪州刺史韩秀昇反高仁厚讨平之
涪州刺史韩秀昇等聚衆寇江淮贡赋断絶云安淯井路不通乏盐敬瑄乃奏以高仁厚为行军司马将兵三千以讨平之　云安今隶夔州淯井今长宁军
中和四年东川节度使杨师立举兵反诏以高仁厚为留後将兵讨平之以仁厚为东川节度使
高仁厚之讨韩秀昇也陈敬瑄语之曰成功而还当以东川相赏师立闻之怒举兵反诏仁厚讨之仁厚屯德阳师立遣其将郑君雄据鹿头以拒之坚壁不出仁厚列寨围之夜二鼔君雄等出劲兵掩击城北副使寨杨茂言不能御帅衆走诸寨闻之皆走茂言走至张杷追及之诘旦仁厚斩以狥仁厚围梓州久不下乃为书射城中遗其将士曰仁厚不忍城中玉石俱焚为诸君缓师十日使诸君自成其功数日郑君雄斩师立出降诏以仁厚为东川节度使　张杷在潼川府
光启元年车驾发成都三月至京师
光启二年陈敬瑄杀东川节度使高仁厚
敬瑄疑仁厚欲去之会遂州刺史郑君立起兵陷成都敬瑄遣其将李顺之逆战君立败死敬瑄又发维茂羌军击仁厚杀之　司马公考异云张耆旧传不言仁厚所终惟数敬瑄六错云太师杀高仁厚一错高仆射权谋智勇累有大功於太师又极忠孝若在王司徒不过梓潼司徒谓王建也
论曰僖宗之幸蜀历三年之久而叛者亦三起非一高仁厚为之扫平则虽区区之蜀不容以一朝居也愚观仁厚忠诚智略虽古名将何以加诸呜呼世运虽衰而天之生才也未尝乏当僖宗之时有郑畋以为相有仁厚以为将使二子得伸其志而敬瑄令孜不遂其奸则唐宗未至於不可支也观仁厚之平阡能等吐露心腹於蚩蚩之氓而至於不戮一人亦可谓忠厚之至矣议者谓蜀民喜乱不为过乎彼唐溪卭州一孔目官耳其明智与廉为後世君子之所乐道而高仁厚之忠厚卓卓如此宋景文公乃略其事谓其不可与事天子惜夫
王建据蜀
唐僖宗光启三年利州刺史王建袭据阆州
山南节度使杨守亮忌王建骁勇屡召之建惧不往周庠说建曰唐祚将终立大功者非公而谁然葭萌四战之地难以久安阆州地僻人富刺史杨茂实不修职贡若表其罪兴兵讨之可一战而擒也建从之召募溪洞酋豪有衆八千沿嘉陵江而下袭阆州逐茂实自称防御使军势益盛
王建攻成都不克退保汉州
西川陈敬瑄惧王建与东川顾彦朗合谋图已田令孜曰建吾子也今折简召之可致麾下遣使召之建大喜帅精骑至鹿头关敬瑄悔遣人止之建怒破关而进败汉州刺史张顼於绵遂拔汉州进军学射山又败西川将句维立於蚕此又拔德阳顾彦朗以其弟彦晖为汉州刺史发兵助建急攻成都三日不克而退还屯汉州　学射山在成都蚕此属新繁县
文德元年王建攻彭山陈敬瑄救之而去
以韦昭度为西川节度使兼两川招抚使
王建表请讨陈敬瑄以赎罪因求卭州顾彦朗亦请赦建罪移敬瑄他镇以靖两川上素恶田令孜愤藩镇跋扈会得彦朗建表以令孜所恃者敬瑄耳以韦昭度镇西川杨守亮副之王建军新都绵竹土豪何义阳安仁费师懃等拥兵自保皆附於建
以王建为永平军节度使治卭州
割卭蜀黎雅置永平军以建为节度使削夺陈敬瑄官爵
昭宗大顺元年王建攻卭州拔之
简资嘉戎四州皆降又取蜀州
大顺二年诏顾彦朗王建罢兵王建逐韦昭度还攻成都周庠劝建请韦公还朝独攻成都克而有之建从之脔其亲吏昭度大惧以印节授建即日东还建送之出劒门即以兵守之不复内东军急攻成都环城烽堑亘五十里
王建克成都自称西川留後以王建为西川节度使田令孜以印节诣建陈敬瑄开门纳之建遂自称成都留後徙敬瑄居新津以县租赋给之
景福元年王建围彭州
陈敬瑄以其将杨晟守彭州王建围彭州踰年久不下民皆窜匿山谷诸寨日出俘掠有军士王先成者新津人本书生也世乱为兵度诸将惟王宗侃最贤往说之曰彭州本西川之廵属也陈田以授杨晟使拒朝命今陈田已平而晟犹据之州民皆知四川大府而司徒其主也故大军始至民皆入山谷以俟招安今军士掠之而司徒不恤彼将更思杨氏矣宗侃恻然不觉屡移其状前问之先成曰又有甚於此者今诸寨旦出淘虏薄暮乃返曾无守备之意城中万一有智者为之画策伏兵门内俟淘虏者稍远便出奋击又於三面城下各出耀兵诸寨咸自备御无暇相救能无败乎宗侃矍然曰此诚有之将若之何先成请条列为状以白王建凡七条一乞招安山中百姓二乞禁诸寨淘虏三乞置招安寨选部将谨干者执兵巡卫四乞招安之事愿降帖付宗侃专掌五乞悉索所虏彭州百姓集於营场有父子兄弟夫妇自相认者即便送招安寨敢匿者斩六乞置九陇行县於招安寨中抚理百姓给牒入山招其亲戚七乞彭土宜麻民未入山多沤藏者宜令县令晓谕各归田里出而鬻之以为资粮必渐复业建得之大喜即行之三日民出山赴寨如归市久之见村落无抄暴稍辞县令复其故业月余招安寨皆空
胡氏曰古人所以广取士之路者为贤才难知恐其遗也取之广然後贤才不在下而皆在上则下受其赐而乱无自起矣王茂先走卒也王建得之遂不用兵而下一州然则人才之隐伏于尘土草茅可胜计哉是宜表而用之俾尽见其所长而建不能宜所就之狭劣也
论曰昔先正吕汲公之叙华阳国志也其言曰自先汉至晋初踰四百岁士女可书者四百人可谓衆矣复自晋初至于周显德仅七百岁而史所书无几人忠魂义骨与游尘野马同没于邱原者多矣观唐溪卭州一孔目官王先成彭州一军士而致堂胡氏拳拳予而进之也如此蜀文才遗逸之久如汲公之言真可惜也
凤翔节度使李茂真取兴元杨守亮奔阆州
宦者杨复?奔兴元与山南节度使杨守亮拒王命茂真讨之遂取兴元守亮等奔阆州茂真表其子继密知兴元府事遂有汉中之地
王建遣兵击杨守亮於阆州破之
大顺二年王建杀陈敬瑄田令孜
建请於朝不许遂杀之
乾宁元年王建克彭州杀杨晟
建克彭州杨晟犹帅衆力战刀子都虞侯王茂权斩之获其马步使安师建建欲使为将帅建泣谢曰誓与杨司徒同生死不忍复戴日月再三谕之不从乃杀之礼葬而祭之　晟今有庙在彭州後圃
乾宁三年荆南将许存降於王建更名宗播
荆南节度使成汭遣存泝江畧地以存为万州刺史存遂降於建
乾宁四年王建遣王宗侃攻渝州王宗阮攻泸州取之宗侃取渝州降刺史牟宗厚宗阮拔泸州斩刺今马敬儒峡路通
王建遣华洪攻东川王宗谨败凤翔将李继徽等於玄武
顾彦晖代其兄彦朗为节度使杨守亮尝攻之求救於王建建尝遣华洪救彦晖因而执之彦晖觉其谋至是彭州既平建乃谋东川　玄武今中江县
凤翔将李继昭救东川留偏将守劒门王宗播击擒之王建自将攻东川克之顾彦晖自杀
以张琳守成都更华洪姓名曰王崇涤朝廷遣使和解两川遇建於张杷塞建指执旗者曰战士之情不可夺也建与彦晖五十余战遂围梓州用蜀州刺史周德权策遣使谕以外无救援彦晖势益孤知遂州侯绍知合州王仁威凤翔将李继溥皆以援兵降於王建建攻益急彦晖自杀城兵尚七万人命王宗绾分兵狥昌普等州以王宗涤为东川留後　彦晖兄弟有庙在潼川府子城
论曰王建以盗贼之质乘陈敬瑄田令孜斗筲盗窃之时遂假王命以逐元帅杨晟顾彦晖独撄其锋以死拒之然晟盖敬瑄之党而彦晖亦欲为建者非果忠於唐也以区区之蜀连兵蹀血数年乃定其祸也惨矣二州之人尸而祝之不亦异乎
天复二年王建取利州
西川兵至利州李继忠弃镇奔凤翔王建以王宗伟守之
王建取兴元
西川军至兴元李继密戍三泉以拒之王宗播遂破金牛黑水西县褒城西寨王宗绾破马盘寨继密战败奔还汉中西川军遂乘胜至城下王宗涤帅衆先登遂克之继密请降迁於成都得兵三万骑五千诏以王宗涤镇之宗涤有勇略得衆心王建忌之遂杀之以王宗贺权兴元留後　三泉今大安军金牛黑水西县褒城马盘并在今兴元府
王建取洋州兴州
李思敬以洋州降於建建攻拔兴州以王宗浩为兴州刺史
天复三年王建出攻秦陇遣判官韦庄入贡
建亦修好於朱全忠全忠遣押牙王殷报聘殷言蜀甲兵诚多但乏马耳建作色曰当道江山险阻骑兵无所施然马亦不乏乃集诸州马大閲於星宿山官马八千私马四千部队甚整殷叹服建本骑将故得蜀之後於文维黎茂州市边马十年之间遂及兹数
进王建爵蜀王
王建取夔忠万施四州屯军夔州
王宗本兵至夔州刺史侯矩以城降宗本遂定夔忠万施四州建复以矩为夔州刺史更姓名曰王宗矩蜀之议者以瞿唐蜀之险要乃弃归峡屯军夔州王建自光启三年丁未据阆州反至天复三年癸亥凡十七年然後取夔门尽有蜀地
天佑元年王建遣兵迎车驾
朱全忠刼上幸洛阳上遣间使以御札告难于王建建遣王宗佑将兵会凤翔至兴平遇汴兵不得进建始自用墨制除官
五月赵匡凝攻夔州不克
匡凝镇荆南遣水军上峡攻夔州知渝州王宗阮击败之万州刺史张武作铁絙絶江中流立栅於两端谓之锁峡
王建与凤翔李茂贞连和合兵讨朱全忠
冯涓言於建曰梁唐虎争势不两立若并而为一举兵得蜀虽诸葛复生不能敌矣凤翔蜀之藩篱不若与之和亲无事则务农训兵有事则观衅而动可以万全建曰善乃与茂贞修好
天佑二年王建取金州冯行袭复取之
行袭奏金州荒残乞徙理均州从之後数年桑弘志又克之
天佑四年王建称帝
岐蜀交争
蜀永平元年岐攻兴元唐道袭击御之
梁以僭号唐已亡矣今系以蜀
岐王使刘知俊李继崇将兵击蜀王宗侃等与战於青泥岭蜀兵大败王宗浩奔兴州道袭奔兴元先是王宗绾城西县号安远军宗侃宗贺等收散兵卒保之知俊继崇追围之衆议欲弃兴元道袭曰无兴元则无安远利州遂为敌境矣吾必以死守之王宗播将兵救安远军壁於亷让之间与唐道袭合击岐兵大破之於明珠曲明日又战於鳬口斩其成州刺史李彦琛　青泥岭在沔州长举县西县属兴元王建置安远军亷让二水名南齐梁州记范栢年因出谒宋明帝言及广州贪泉因谓曰卿州复有此否答曰梁州惟有文川武乡亷泉让水曰卿宅何在曰在亷让间明珠曲未详鳬口鳬谷水口也在今兴元府亷水县
蜀主自将击岐兵大破之
蜀主如利州命彭君集破岐二寨王宗侃在安远遣人自中巴间行至泥溪见蜀主告急蜀主命王宗弼救安远宗弼及刘知俊战於斜谷破之宗弼败岐兵於金牛拔十六寨俘斩六千余级王宗播败岐兵於黄牛川蜀主自利州如兴元安远军望其旗王宗侃等鼔噪而出与援军夹攻岐兵大破之拔二十一寨岐兵解围遁去　金牛属大安军黄牛川在南郑县黄牛山下中巴在今巴州泥溪在利州西南今米仓山间道也
蜀永平二年王宗汾攻岐文州拔之
永平四年蜀攻岐阶州破长城关
永平五年蜀遣兵攻岐克阶成秦凤州
蜀遣王宗播攻秦州王宗瑶攻凤州王宗翰引兵出青泥岭克固镇与秦州将郭守谦战於泥阳川蜀兵败退保鹿台山王宗绾等败秦州兵於金沙谷乘胜趋秦州王宗铎克阶州王宗绾克成州蜀军至上染坊秦州节度使李继崇奉牌印迎降王宗绾自河池两当会王宗瑶攻凤州克之　泥阳水北出泥谷上染坊属天水入郊堡南
通正元年蜀攻岐围凤翔
王宗绾举军出大散关大破岐兵俘斩万计遂取宝鸡王宗播等出故关至陇州李继岌弃陇州奔於蜀军蜀军进攻陇州会大雪蜀主召军还　故关在陇州陇安县
先天元年蜀主建殂太子宗衍立
高季昌攻蜀
蜀王建永平四年荆南高季昌攻夔州不克
高季昌以蜀夔万忠涪四州旧隶荆南兴兵取之先以水军攻夔州刺史王成先逆战季昌纵火船焚蜀浮桥招讨副使张武举铁絙拒之船不得进会风反荆南兵焚溺死者甚衆季昌乘战舰蒙以牛革飞石中之折其尾季昌易小舟以遁荆南兵大败俘斩五千级
後唐取蜀
後唐庄宗同光三年唐遣魏王继岌及郭崇韬伐蜀李绍琛攻蜀威武城克之郭崇韬入散关
绍琛攻蜀威武城指挥使唐彦思等降得城中粮二十万斛绍琛纵其败兵万余人逸去因倍道趋凤州李严飞书以谕王承捷李继曮竭凤翔蓄积以馈军不能充人情忧恐郭崇韬入散关指其山曰吾辈进无成功不得复还此矣今馈运将竭宜先取凤州因其粮乃倍道而进
王承捷以凤兴文扶四州降
得兵八千粮四十万斛以承捷摄武兴节度使
蜀主王衍东游至利州遣王崇勲等将兵逆战李绍琛等战於三泉大破之
蜀主至利州遇威武败卒始信唐兵之来乃以王崇勲等为三招讨将兵三万人逆战兵皆怨愤曰龙武军粮赐倍於他军他军安能御敌绍琛等克兴州与战三泉大败之又得粮十五万斛
蜀主王衍西走断桔柏津命王宗弼守利州
李绍琛趋利州魏王继岌至兴州宋光葆及诸城镇皆降
蜀武德留後宋光葆以梓绵劒龙普五州王承肇以洋蓬壁三州王崇威以梁开通渠麟五州阶州刺史王承岳以阶州皆降其余城镇皆望风款附
安重覇以秦陇降王承休自文扶归成都
王承休与安重覇在秦陇谋掩击唐军重覇曰击之不胜则大事去矣蜀天下险固唐兵虽勇安能直度劒门耶然公受国恩闻难不可不赴愿与公俱西承休以为然重覇请赂羌人买文扶州路以归承休使重覇将龙武军及所募兵万二千人以从将行州人饯於城外承休上道重覇拜於马前曰国家竭力以得秦陇若从开府还朝谁当守之开府行矣重覇请为公留守承休无如之何遂与招讨副使王宗汭自文扶西南还蜀其地皆不毛羌人抄之且战且行士卒冻馁北至茂州余衆二千而已重覇遂以秦陇来降　寰宇记废扶州在文州曲水县今为镇文州西至扶州镇审界一百三十五里旧属陇西道松州都督松州北至扶州三百里至吐蕃界五十五里南至茂州三百里
高季兴将水军上峡取施州寻遁去夔忠万三州遣使诣魏王继岌降
唐之伐蜀也亦命高季兴充招讨使季兴常欲取三峡畏峡路招讨使张武威名至是乘唐兵势自将水军上峡取施州张武以铁鏁断江路季兴遣勇士乘舟砍之会风大起舟絓於锁不能进退矢石交下坏其战舰季兴轻舟遁去既而闻北路陷败夔忠万三州遣使诣魏王降
同光三年李绍琛入利州修桔柏浮梁
魏王继岌至劒州
蜀武信节度使王宗寿以遂合渝泸昌五州降
李绍琛至绵州浮马渡江入鹿头关进至汉州
绍琛进至绵州仓库民居已为蜀兵所燔又断绵江浮梁无舟楫可渡绍琛谓李严曰吾悬军深入利在速战乘蜀人破胆之时但得百骑过鹿头关彼且迎降不暇若俟修缮桥梁必留数日或教王衍坚闭近关折吾兵势傥延旬浃则胜负未可知矣乃与严乘马浮渡江从兵得济者仅千人溺死者六千余人遂入鹿头关进据汉州
王宗弼差使劳军且输降款
魏王继岌郭崇韬李绍琛李严等至成都蜀主王衍出降
自出师至克蜀凡七十日王宗弼王承休伏诛庄宗闻破蜀遣宦官向延嗣还上蜀簿得兵三十万马九千五百匹兵器七百万粮二百五十三万石钱一百九十二万缗金银二十二两珠玉犀象二万文锦绫罗五十万疋庄宗曰人言蜀天下之富国也所得止於此耶延嗣因言蜀之宝货皆入崇韬家
王建自光启三年丁未入阆州至唐同光三年乙酉蜀灭凡三十九年
蜀监卷七

[book_title]卷八
钦定四库全书
蜀监卷八
宋　郭允蹈　撰
孟知祥董璋连兵拒命
後唐庄宗同光三年以孟知祥为西川节度使董璋为东川节度使
郭崇韬之伐蜀也以孟知祥有荐引旧恩将行言於上曰知祥信厚有谋可为西川帅崇韬素与董璋善蜀平崇韬荐为东川节度使诏以孟知祥为西川节度使
绍琛反於蜀魏王继岌使工部尚书任圜讨平之孟知祥讨定余寇
平蜀之役绍琛功为多董璋位居下帅东川绍琛不能平会郭崇韬诛绍琛谓董璋曰欲复呫嗫谁门耶璋惧谢罪魏王继岌至武连遇敕使谕以令董璋将兵诛朱令德绍琛以不见委大惊俄而璋过不谒绍琛怒自劒州拥兵西还自称西川节度使诏以任圜讨之董璋将兵二万会任圜讨绍琛至汉州绍琛逆战张砺请以羸兵诱之圜从之绍琛大败闭城不出汉州无城椠树木为栅圜攻焚之绍琛战败奔绵竹追擒之蜀中羣盗犹未息知祥择亷吏使治州县与民更始遣赵廷隐将兵分讨羣盗悉诛之
天成三年遣李仁矩如两川
诏令西川献一百万缗东川五十万缗皆辞以军用不足西川献五十万缗东川献十万缗
以李仁矩为保宁节度使夏鲁奇为武信节度使诏割果阆二州以仁矩为节度使安重诲之谋也又诏绵州刺史武?裕将兵赴治又使武信节度使夏鲁奇治遂州城隍缮甲益兵戍之董璋孟知祥大惧璋素与知祥有隙至是结为婚姻谋并力以拒朝廷
长兴元年董璋筑寨劒门与孟知祥上表拒命
董璋遣兵筑七寨于劒门孟知祥遣赵季良诣璋修好还言璋贪残好胜终必为患知祥与璋上表言两川闻朝廷於阆中进节绵遂益兵无不忧恐诏书慰谕之璋表武虔裕兼行军司马囚之府廷又阅集民兵皆剪髪黥面复於劒门北置永定关布列烽火
两川节度使董璋孟知祥连兵反璋击阆州知祥遣李仁罕等攻遂州侯弘实会璋攻阆州
知祥谋於赵季良请以东川先取遂阆然後并兵守劒门知祥从之遂使约董璋同举兵
董璋陷阆州杀李仁矩
诏削董璋官爵遣石敬塘讨之
以孟知祥兼供馈使石敬塘为招讨使夏鲁奇副之
孟知祥遣李仁罕围遂州
夏鲁奇婴城固守孟知祥命高敬柔帅资州义军二万筑长城环之鲁奇遣马军都指挥使康文通出战文通以其衆降於仁罕
董璋攻利州不克
知祥闻之曰比破阆中正欲径取利州其帅不武必望风遁去吾获仓廪据漫天之险北军终不能西救武信今董公僻处阆州还弃劒阁非计也　漫天山名在利州
孟知祥遣张武将水军趋夔州
武至渝州刺史张环降之遂取泸州遣朱偓分兵趋黔涪
削孟知祥官爵并讨之
石敬塘袭劒门克之王弘贽等破劒州退保劒门石敬塘入大散关王弘贽等引兵出人头山後过劒门之南杀东川兵三千人据而守之弘贽等破劒州而大军不继乃焚其庐舍取其资粮还保劒门　人头山在利州昭化西
孟知祥遣李肇据劒州赵廷隐自遂州将兵会屯劒州李筠向龙州董璋将兵屯木马寨
知祥闻劒门失守大惧曰董公果误我矣遣李肇将兵五千赴之戒之曰尔倍道兼行先据劒州北军无能为也又遣使指遂州令赵廷隐将万人会屯劒州又遣李筠将兵四千趋龙州守要害董璋自阆州将两川兵屯木马寨先是西川牙内指挥使龎福诚谢鍠屯来苏村闻劒门失守相谓曰使北军更得劒州则二蜀势危矣遽引部兵千余人间道趋劒州始至官军万余人自北山大下会日暮二人谋曰衆寡不敌逮明则吾属无遗矣福诚夜引兵数百升北山大噪於官军营後鍠帅余衆操短兵自其前急击之官军大惊空营遁去复保劒门十余日不出孟知祥闻之喜曰吾始谓弘贽等克劒门径据劒州坚守其城或引兵直趋梓州董公必弃阆州奔还我军失援亦须解遂州之围如此则内外受敌两川震动势可忧危今乃焚毁劒州运粮东归劒门顿兵不进吾事济矣　木马寨距劒州十里来苏近劒门小路也劒门南清疆对与大路合
王弘贽等遣兵分道向文州
官军将袭龙州为西川潘福超等所败董璋遣前陵州刺史王晖将兵三千会李肇等分屯劒州南山
石敬塘进屯劒州不利退屯劒门
敬塘屯劒州北山赵廷隐陈兵于牙城後山李肇王晖陈于河桥敬塘引步兵进击廷隐廷隐择善射者五百人伏敬塘归路按甲待之矛矟欲相及乃扬旗鼔噪击之斩百余人敬塘又使骑兵冲河桥李肇以强弩射之骑兵不能进薄暮敬塘引去廷隐引兵蹑之与伏兵合击败之敬塘还屯劒门
诏遣安重诲督征蜀诸军
石敬塘本不欲西征及重诲西出乃累表论奏以为蜀可伐明宗颇然之
长兴二年孟知祥兵?遂州守将夏鲁奇死之
鲁奇有庙在遂宁府
召安重诲还石敬塘引兵遁归两川兵追之?利州石敬塘以遂阆既降粮运不继烧营北归军前以告孟知祥知祥匿其书谓赵季良曰北军渐进柰何季良曰不过绵州必遁知祥问其故曰我逸彼劳彼悬军千里粮尽能无遁乎知祥大笑以书示之两川兵追敬塘至利州李彦琦弃城走两川兵入利州知祥以赵廷隐为昭武留後
遣两川将吏还谕本镇
安重诲以谗诛遣西川进奏官苏愿果州军将刘澄各还本道谕以安重诲专命兴兵今已伏辜孟知祥遣使告董璋欲与之俱上表谢璋怒曰孟公亲戚皆完璋已族灭尚何谢为由是复为怨敌
孟知祥遣李肇守利州
昭武留後赵廷隐请兵於孟知祥欲以取兴元及秦凤知祥不许廷隐以顷在剑州与李肇同功愿以昭武让肇知祥褒谕不许廷隐三让知祥从之
孟知祥图蜀
明宗天成元年孟知祥增置营兵
知祥隂有据蜀之志閲库中得铠甲二十万置左右牙等兵十六营凡万六千人营於牙城内外又置左右飞棹兵六营凡六千人分戍滨江诸州习水战以备夔峡
以赵季良为三川制置转运使李严为西川都监郭崇韬率蜀中富民输犒赏钱五百万缗昼夜督责有自杀者给军之余犹二百万缗至是任圜判三司知成都富饶遣季良为三川都转运使蜀人欲皆不与知祥曰府库他人所聚输之可也州县租税以赡镇兵决不可得季良但发库物不敢复言制置转运职事矣安重诲以知祥及东川节度使董璋皆据险拥兵又知祥乃庄宗近姻隂欲图之李严自请为西川监军
天成二年孟知祥杀李严
高季兴袭取夔州
季兴请夔忠万州为属郡唐主许之又请自除刺史不许季兴辄遣兵突入夔据之又袭涪州不克魏王继岌遣押牙韩珙等部送蜀珍货四十万浮江而下季兴杀而掠之朝廷诘之对曰欲知覆溺之故自宜按问水神帝以刘训为南面招讨使东川节度使董璋将蜀兵下峡会湖南兵三面进攻
以赵季良为西川副使
从孟知祥之请也
唐蜀兵败荆南军取夔忠万州
孟知祥发民丁二十万修成都城
天成三年孟知祥置三场於汉州榷盐
孟知祥屡与董璋争盐利璋诱商旅贩东川盐入西川知祥患之乃於汉州置三场重征之岁得钱七万缗商旅不复之东川
诏发西川兵戍夔州孟知祥请免之
毛重威将三千人往知祥奏夔忠万三州已平请召戍兵还以省馈运帝不许重威帅其衆鼔噪逃归帝命按其罪知祥请而免之
长兴元年孟知祥割云安盐监隶西川
知祥累表请割云安等十三盐监隶西川以盐直赡寜江屯兵许之
长兴二年孟知祥兵?忠万夔州
知祥以李仁罕为峡路招讨使将水军东畧地至夔州宁江节度使安崇阮弃镇自均房逃归
孟知祥击东川全有蜀地
长兴三年董璋袭西川克汉州
董璋会诸将谋袭成都皆曰必克前陵州刺史王晖曰劒南万里成都为大师出无名必无成功璋不从孟知祥遣潘仁嗣将三千人诣汉州詗之璋入境破白杨林镇潘仁嗣与战于赤水大败为璋所擒璋遂克汉州
孟知祥遣赵廷隐拒董璋知祥出与璋战璋遁走廷隐将三万人拒之知祥留赵季良守成都自将兵八千趋汉州至弥牟镇赵廷隐陈於镇北迟明廷隐陈於鸡踪桥璋望西川兵盛退陈於武侯庙下璋帐下骁卒大噪曰日中曝我辈何为何不速战璋乃上马前锋始交东川张守进降於知祥言璋兵尽此无复後继当急击之知祥登高冢督战毛重威李敬塘守鸡踪桥赵廷隐三战不利知祥惧以马箠指後陈张公铎帅衆大呼而进东川兵大败死者数千人擒其亲兵八十余人璋拊膺曰吾何依乎与数骑遁去余衆七千人降知祥引兵追璋至五侯津赵廷隐追至赤水　赤水在汉州东弥牟镇有武侯八阵图鸡踪桥在弥牟镇五侯津在弥蒙水李膺益州记云昔有人姓侯兄弟五人住此水侧皆武勇殷富俗人呼为五侯水
董璋归东川王晖杀董璋降于知祥
知祥入梓州遂定东川
长兴四年以孟知祥为东川节度使蜀王
闵帝应顺元年孟知祥称帝
唐山南节度使张?钊武定节度使孙汉韶以两镇降遂有山南洋川之地乃命李肇将五千人还利州张业将兵一万屯大漫天以迎之
孟昶得阶成秦凤四州
昶明德十年汉秦州节度使何重建以秦州降
据五代史蜀檮杌亦云
阶州刺史王君怀以州降
据通监
昶遣孙汉韶攻凤州下之遣何重建攻成州克之攻凤州据五代史云克成州据蜀檮杌於是尽有王衍故地蜀檮杌云遣李廷珪非孙汉韶也今从之又通监书此殊略
周世宗伐蜀取四州
周世宗显德二年诏遣凤翔节度使王景伐蜀
王景拔黄牛寨蜀将赵季札遁归蜀王昶斩之
世宗常愤中国日蹙有削平天下之志会秦州民夷有献策请恢复旧疆者帝纳其言蜀主闻之遣赵季札按视边备季札以文武才畧自任使还请自行世宗遣王景伐蜀自散关趋秦州王景拔黄牛寨季札至德阳闻周师入境惧不敢进单骑驰还成都蜀主怒斩之　黄牛寨在凤州东州去兴赵原四十里原去寨十五里
王景败蜀师于黄花谷蜀师皆溃取秦阶成州
宰相以景等久无功馈运不继固请罢兵帝命我太祖皇帝往视之还言秦凤可取之状帝从之蜀李廷珪遣先锋都指挥使李进据马岭寨又遣奇兵出斜谷屯白涧又分兵出凤州之北唐仓镇及黄花谷絶周粮道闰月王景遣禆将张建雄将兵二千抵黄花又遣千人趋唐仓扼蜀归路蜀染院使王峦将兵出唐仓与建雄战於黄花蜀兵败奔唐仓遇周兵又败虏峦及其将士三千人马岭白涧兵皆溃李廷珪高彦俦等退保青泥岭蜀雄武节度使韩继勲弃秦州奔还成都斜谷援兵亦溃成阶二州皆降蜀人震恐马岭寨在凤州之西去州三十五里白涧镇在凤
州唐仓镇及黄花谷在北川水上水经注北川水出北洛椾山南流迳唐仓城下黄花谷水亦出此山寰宇记云唐仓镇入蜀要路魏将唐仓於此栅而立仓廪故谓之唐仓栅废黄花县在今凤州梁泉县
王景克凤州取之
王景等围凤州韩通分兵城固镇以絶蜀之援兵遂克凤州擒其节度使王环及都监赵崇浦等将士五千人崇溥不食而死制曲赦秦凤阶成境内所获蜀将士诏曰其四州之民二税徵科之外凡蜀人所立诸色科徭悉罢之固镇属凤州
论曰王建孟知祥乘世之乱盗有土宇尘污华岷论蜀者羞称焉然建之入蜀也十有七年始伪定蜀地知祥之据蜀也奕世而后能有阶成秦凤四州袭而取之可谓难矣及其末也兵不战而自溃褒斜劒阁如涉无人之境焉果何足恃哉易曰天险不可升也地险山川邱陵也王公设险以守其国所谓设险者以人为险也故曰固国不以山谿之险盖士之贤於长城也久矣区区之蜀何足道哉
本朝王全斌下蜀
太祖皇帝乾德二年以王全斌为凤州路都部署刘光义为归州路副都部署分道伐蜀
蜀知枢密院王昭远说蜀主遣使并门发兵南下而蜀自黄花子午谷出兵应之使中原受敌以窥关右之地蜀主遣赵彦韬等齎蜡弹帛书遗北汉主刘钧约兵济河同举入寇彦韬至都下取其书以献上笑曰吾西讨有名矣翰林医官穆昭嗣初事高季兴侍上问以蜀中地理昭嗣曰荆南即西川江南广南都会也今已克此则水陆皆可趋蜀上笑於是命全斌等分道进讨上出画图谓全斌等曰西川可取否禆将史延德前奏曰西川在天上固不可到在地上即平矣蜀主闻有北师以王昭远等帅兵拒战
十二月王全斌取兴州
全斌等攻拔乾渠渡万仞燕子等寨遂取兴州败蜀兵七千人获军粮四十余万石刺史蓝思绾退保西县全斌又攻石圌鱼关白水阁二十余寨皆拔之
蜀山南节度使韩保正弃城走史延德入兴元追获之蜀军退保葭萌
保正闻兴州破遂弃山南退保西县史延德以先锋至保正懦惧不敢出遣兵数万人依山背城结阵自固延德击走之追擒保正及其副李进获粮三十余万斛禆将崔彦进与康延泽等逐北过三泉遂至嘉州杀掠甚衆蜀军烧絶栈道退保葭萌
刘光义入夔州蜀守将高彦俦死之
光义等连破松木三会巫山等寨杀其将南光海等生擒战棹都指挥使袁德宏等夺战舰二百余艘又斩获水军六千余衆初蜀於夔州锁江为浮梁上设敌栅三重夹江列礟具光义等行上出地图指其处谓曰泝流至此切勿以舟师争胜当先遣步骑潜击之俟其稍却乃以战棹夹攻可必败也光义等未至锁江三十里许舍舟前夺浮梁复引舟而上遂屯兵白帝庙西守将高彦俦谓其副赵崇济武守谦曰北军涉险远来利在速战宜坚壁待之守谦曰寇据吾城下而不击又何待也遂领千人以出光义亦遣张廷翰等引兵与守谦战於猪头铺守谦败走廷翰等乘势登其城彦俦整衆出鬬而廷翰等已入其城中矣彦俦力战不胜身被十余枪左右皆散去彦俦奔归府第判官罗济劝彦俦归蜀彦俦曰我昔已失秦川今复不能守此纵人主不杀我我何面目见蜀人乎解符印授济反拒其户整衣冠再拜登楼纵火自焚
王全斌入利州
全斌以蜀人断栈大军不得进议取罗川路入蜀康延泽潜谓崔彦进曰罗川路隘难并进不如分兵修栈约会大军於深渡可也彦进遣白全斌许之不数日阁道成遂进击金山寨又破小漫天寨而全斌亦以大军由罗川至深渡与彦进会蜀人依江而陈彦进遣张万友等击之夺其桥会暮夜蜀人退保大漫天寨明日彦进延泽万友分兵三道击之蜀人悉其精锐来拒又大破之乘胜拔其寨王昭远赵崇韬引兵来战三败追奔至利州地昭远等遁去渡桔柏津焚浮梁退保劒门全斌等入利州获军粮八十万斛
乾德三月正月王全斌等入劒州
蜀主闻王昭远等败甚惧乃募兵守劒门命太子玄喆为元帅王全斌等自利州趋劒门次益光会议曰劒门天险古称一夫荷戈万夫莫当诸君宜求进取之策军头向韬曰得降卒言益光江东越大山数重有峡名来苏蜀人于江西置栅对江可渡自此出劒门南二十里青强店与官道合若大军行此路则劒门之险不足恃也全斌等欲赴之康延泽曰蜀人数战数败胆气夺矣可急攻而下且来苏狭径主帅不可自行但可遣一偏将往耳若抵青强北与大军夹击劒门昭远等必成擒矣全斌等然之命史延德分兵趋来苏跨江为浮梁以济蜀人见之弃寨而走延德遂至青强王昭远等引兵退驻汉源坡留其偏将守劒门全斌等以锐兵奋击破之及汉源赵崇韬布阵策马先登昭远据胡牀不能起崇韬战败犹手斩数人乃被执昭远免胄弃甲而逃全斌等遂取劒州昭远为追骑所获太子玄喆等皆嬉游不恤军政至绵州闻劒门已破弃军西还
王全斌次魏城蜀主孟昶以表请降全斌等入成都蜀老将石奉頵请聚兵坚守蜀主叹曰吾父子以丰衣美食养士四十年一旦遇敌不能为吾东向放一箭今虽欲闭壁谁肯效死者李昊劝昶降廼遣伊审微奉降表诣军前
刘光义曹彬自夔门会王全斌等于成都
光义等发夔门万施开忠等刺史皆迎降至遂州知州陈愈亦降诸将所过咸用屠戮以逞曹彬禁之乃止故峡路兵始终秋毫不犯至成都王全斌等纵部下掠夺子女曹彬屡请旋师不聼其後事具国史兹不着
论曰唐末五代宇县分裂历七姓十三君垂五十年仅守中原之境自江以南割而为四僭窃蜂起岂独建与知祥而已哉我宋龙兴削平僭伪昶不率先诸侯以朝京师而天讨所加方且尤其丰衣美食之不足以得士抑愚矣王师既定蜀继下江南俘李煜而车书混一列圣抚摩覆育深仁厚泽沦肌浃髓【下阙】
蜀监卷八

[book_title]卷九
<史部,纪事本末类,蜀监>
钦定四库全书
蜀监卷九
宋　郭允蹈　撰
西南夷本末上
西南夷在蜀徼外非细故也汉武帝始置郡县叛服不常屡见於史今从通监系年书之武都氐羌至杨氏而始大其後遂为阶成兴凤等州为蜀之藩篱已别见不着於此
汉武帝元光四年拜唐蒙为中郎将使通南夷始置犍为郡
初建元六年王恢之讨东越也使番阳令唐蒙风晓南越南越食蒙以蜀枸醤蒙问所从来曰道西北牂牁江牂牁江广数里出番禺城下蒙归至长安问蜀贾人贾人曰独蜀出枸酱多持窃出市夜郎夜郎者临牂牁江江广百余步足以行船南越以财物役属之然亦不能臣使也蒙乃上书曰南越王名为外臣实一州主也今以长沙豫章水道多絶窃闻夜郎精兵可十余万浮船牂牁出其不意此制越一奇也请通夜郎道为置吏上乃拜蒙为中郎将将千人从笮关入见夜郎侯多同厚赐之谕以威德约为置吏多同等贪汉缯帛以为道险汉终不能有乃且聼约蒙还报上以为犍为郡　华阳国志曰昔楚威王遣庄蹻泝沅水出且兰以伐夜郎植牂牁系船於是且兰既克夜郎又降而秦夺楚黔中地无路得反遂留王滇池因名且兰为牂牁国注牂牁系船?也後汉注牂牁江中名山也笮关在沉黎郡又云犍为郡治鄨元光五年又治南广水经注云鄨水出符县南不狼山县有犍山後汉志注鄨水过牂牁郡入延江水水经注云东迳沅水出且兰东迳辰阳南又径沅陵县西寰宇记云唐播州夷州费州庄州即秦夜郎苴兰县之西北隅今珍州亦其地又西高州有夜郎县牂州建安县有古夜郎郡城西近施黔东近辰沅皆其境也鄨县水出符县今泸州合江县即符地南广今叙州南溪县亦其地鄨与南广皆在都江之南也司马相如为中郎将通西夷置都唐蒙发卒治道数万人自僰道诣牂牁江士卒多物故有逃亡者用军法诛之巴蜀民大惊上使司马相如责蒙等因谕告巴蜀民以非上意相如还报时邛笮君长闻南夷得赏赐多欲请吏上问相如相如曰邛笮冉駹近蜀易通为置郡县愈於南夷上乃拜相如为中郎将建节往使因巴蜀吏币物以赂西夷皆请为内臣除边关关益斥西至沫若水南至牂牁为徼通灵关道桥孙水以通邛都为置一都尉十余县属蜀天子大悦灵关道汉地理志属越嶲郡寰宇记灵关山在雅州卢山县北二十里峯岭嵯峨灵关镇在卢山县北八十二里四向险峻控带藩蛮一夫守之可以御百蜀都赋云廓灵关而为门邛徕山本名邛笮即邛人笮人之交邛徕关在雅州荣经县孙水本名长河水又曰沙水出嶲州台登县绳水出徼外若水南至大笮入绳
元朔三年罢西夷
置南夷夜郎两县一都尉稍令犍为自保就注令自保守且修其城郭
元狩元年慱望侯张骞使西域始通滇国复事西南夷张骞自月氐还具言西域诸风俗大宛在汉正西可万里大夏在大宛西南与大宛同俗臣在大夏时见邛竹杖蜀布问曰安得此大夏国人曰吾贾人往市之身毒身毒在大夏东南可数千里其俗土着与大夏同以骞度之大夏去汉万二千里居汉西南今身毒国又居大夏东南数千里有蜀物此其去蜀不远矣今使大夏从蜀宜径天子既闻大宛及大夏安息之属皆大国多奇物土着颇与中国同业而兵弱贵财物诚得而以义属之则重九译致殊俗威德徧於四海欣然以骞言为然乃令骞因蜀犍为发间使四道并出求身毒国各行一二千里其北方闭氐筰南方嶲昆明终莫得通於是始通滇国乃复事西南夷滇池寰宇记秦惠王破滇池此地始通华阳国志云滇池县治滇国有泽水周囘二百里所出深广下流浅狭如倒流汉为益州郡治蜀汉又改为晋寜郡唐为昆州滇池在晋宁县隶戎州都督北接嶲州戎州今叙州也
元鼎六年苴兰君反平之以为?牱郡夜郎侯入朝以为夜郎王以邛都为越嶲郡
笮都为沈黎郡冉駹为汶山郡广汉西白马为武都郡武帝又诛邛君并杀筰侯冉駹之戎等皆震讋乃置四郡且兰夜郎牂柯已见上寰宇记云郡有越水嶲水皆出深羌界
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:47:01-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>