<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="帝王韵纪进呈引表,上卷,下卷,郑玿跋,后题,校正,帝王韵纪全文在线阅读,帝王韵纪全文在线下载,大玄古籍书库">
<meta name="description" content="高丽王朝后期学者李承休所作的长篇史诗，成书于是1287年，由1册2卷组成。用韵文形式叙述朝鲜历史和中国历史的诗。诗上下两卷,上卷叙述中国历史,下卷叙述朝鲜历史,并加有注释。叙述朝鲜历史的下卷,又分两部。第一部开头加上《地理记》,接着在用1460句七言律诗叙述前朝鲜、后朝鲜、卫满朝鲜、韩史群、三韩、新罗、高句丽、扶余、后高句丽、百济、后百济的历史。第一部是在“本朝君王世系年代”的标题下,。改用700句五言律诗叙述高丽初期到忠烈王为止时期的历史。下卷第一部有关朝鲜王朝檀君朝鲜的记录,同《三国遗史》中的有关内容">
<title>帝王韵纪_李承休_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">帝王韵纪</span> <br/>
          作者： <span class="inputVal" id="bkauthor">李承休</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,诗歌,完结</span> <br/>
          字数： <span class="inputVal" id="bknum">[book_length]8127</span> <br/>
          说明： <span class="inputVal" id="bkdec">高丽王朝后期学者李承休所作的长篇史诗，成书于是1287年，由1册2卷组成。用韵文形式叙述朝鲜历史和中国历史的诗。诗上下两卷,上卷叙述中国历史,下卷叙述朝鲜历史,并加有注释。叙述朝鲜历史的下卷,又分两部。第一部开头加上《地理记》,接着在用1460句七言律诗叙述前朝鲜、后朝鲜、卫满朝鲜、韩史群、三韩、新罗、高句丽、扶余、后高句丽、百济、后百济的历史。第一部是在“本朝君王世系年代”的标题下, 改用700句五言律诗叙述高丽初期到忠烈王为止时期的历史。下卷第一部有关朝鲜王朝檀君朝鲜的记录,同《三国遗史》中的有关内容有所不同。</span> <br/>
          封面： <span class="inputVal" id="bkimg">Z_6143.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]帝王韵纪
[book_author]李承休
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,诗歌,完结
[book_length]8127
[book_dec]高丽王朝后期学者李承休所作的长篇史诗，成书于是1287年，由1册2卷组成。用韵文形式叙述朝鲜历史和中国历史的诗。诗上下两卷,上卷叙述中国历史,下卷叙述朝鲜历史,并加有注释。叙述朝鲜历史的下卷,又分两部。第一部开头加上《地理记》,接着在用1460句七言律诗叙述前朝鲜、后朝鲜、卫满朝鲜、韩史群、三韩、新罗、高句丽、扶余、后高句丽、百济、后百济的历史。第一部是在“本朝君王世系年代”的标题下, 改用700句五言律诗叙述高丽初期到忠烈王为止时期的历史。下卷第一部有关朝鲜王朝檀君朝鲜的记录,同《三国遗史》中的有关内容有所不同。
[book_img]Z_6143.jpg


[book_title]帝王韻紀進呈引表
臣承休言。臣謹編修，帝王韻紀，分爲兩卷，繕寫以進者，牛襟下士，粗得曉於典墳，螢燭末光，期助明於日月。臣承休，誠惶誠恐頓首頓首。恭惟我，主上殿下，於周爲盛，于湯有光，天妹爲妃，夫豈三韓，曾見龍樓成集？實惟百代難聞，萬世奇逢，一時鍾在。伏念，臣陪先代遺弓之詔，報中天昇日之祥，因緣扈駕以西東，除拜超階於華要。自頂至踵，洽然湛露淪身，擢髮數恩，行以淸絲補袞，乃緣命薄，返得身閑，嗟無計於覩天，喜祝齡之有地。心歸佛隴，目屬虯函，萬軸明窓，趂日志疲之消息，九重丹禁，恒春不老之光陰。抑念，唯玆不腆之文，是我平生之業，宜以蟲吟之無譜，聊申鶴戀之有加。遂乃古往今來，皇傳帝受，中朝，則從盤古而至於金國，東國，則自檀君而洎我本朝，肇起根源，窮搜簡牘，較異同而撮要，仍諷詠以成章。彼相承授受之興立，如指諸掌，凡肯搆云爲之取捨，可灼於心。伏望優推聖知，無以人廢，暫借离明之炤，許垂乙夜之觀，付外施行，爲後勸誡。臣誠惶誠恐頓首頓首，謹言。
至元二十四年三月日。頭陀山居士臣李承休。

[book_title]上卷
頭陀山居士臣李承休制進
自古帝王相承授受興亡之事，經世君子所不可不明也。然古今典籍，浩汗無涯，而前後相紛如也。茍能撮要以詩之，不亦便於覽乎？謹據纂古圖，采諸子史而廣焉。若夫今之未著方策者，姑以彰彰耳目所熟為據，播於諷詠，其善可為法，惡可為誡者，輒隨其事而春秋焉。名之曰《帝王韻紀》，凡二千三百七十言，蓋忠臣孝子衛於君父之義也。
混沌形狀如雞子，盤古生於混沌裏。生後壹萬八千歲，上清下濁分天地。
又萬八千歲之後，攝提之歲元氣始。頭為五嶽膏為海，眼為日月盤古死。
爰有三皇次第作，天皇地皇人皇氏。始作巢居號有巢，初興火熟名為燧。
下三皇者問誰歟？伏羲神農黃帝是。少昊顓頊及帝嚳，唐高虞舜五帝起。
爾後有王曰三代，夏與殷周相繼理。周封懿親藩屏之，有功異姓兼率俾。
魯齊吳陳暨曹燕，晉楚蔡鄭並宋衛。於此十二諸侯中，孰主其盟為伯率？
齊桓晉文與宋襄，秦穆楚莊相贔屓。是五霸者雖屈強，猶向宗周共勤企。
弱吐強吞成七雄，韓趙燕齊秦楚魏。此亦不敢廢周禮，至於問鼎皆知媿。
從茲周家享國長，神農已來無近似。蓋自後稷至文王，世世功仁能積累。
秦王佋襄據郩函，周之失序常窺伺。名於挾輔因滅之，都彼鹹陽年乙巳。
漸強漸大至始皇，終並六國無疑畏。斯高為柄夫何為？投棄俎豆陳鞭捶。
焚書坑儒煎生靈，九土嗷嗷瘡入髓。莫築防胡萬裏城，秦家歲月曾無幾。
陳勝吳廣叫函關，群雄蜂起爭攘臂。龍馳虎走皆欲王，項王叱咤俱風靡。
拔山蓋世氣力豪，顧視鴻溝誰敢爾？與漢中分天下立，強弱不同成敗易。
然王剜印棄範增，取威定霸真疏矣。虞兮飲泣楚歌多，霸業虛棄烏江涘。
漢高豐準又龍顏，姓劉名邦字則季。胡亥元年起沛中，蕭張在幄輸謀智。
五星分度各自殊，聚於東井良有以。子嬰素服迎入關，元以是年當乙未。
設壇拜將寵淮陰，輟洗趨風迎酈食。群英雜遝竟東西，五年滅楚收遐邇。
臨以火德都長安，久亂余風猶未粹。叔孫制禮序君臣，於此乃知天子貴。
旁求儒雅設庠序，六經諸子還復致。乾坤繞宮日月明，耕鑿萬方相慶喜。
是時儻不我皇興，不獨喪文民盡捽。痛哉天不與之年，禦十二年何奄棄。
太後乘間親臨朝，其姓是呂其名雉。鴆殺隱王髡戚姬，惠帝徒勞哭人豕。
產祿方專劉氏危，平勃尚存良可恃。文景虎宣尤聖明，龍與麟鳳來呈瑞。
哀平失禦權歸臣，無奈漢道中成否。王莽攝相孺子嬰，殺活專權多作偽。
遂自簒立號新室，有識何人不嚼齒？三輔豪傑起誅莽，臠分肌肉聊相慰。
更始元年立劉玄，是為聖公多懦弛。時升寶座括茵席，不敢下向群臣眙。
二年六月勸進誰？東漢虎皇興白水。虎皇謹厚又寬仁，生長兵間多歷試。
當初所居濟陽縣，佳谷旅生莖九穗。因名以秀字文叔，惟簡已在蒼蒼意。
乘龍禦天舉神旌，四方律者投弓矢。爭持玉帛惟恐後，中興功業垂如彼。
卯金之統更文明，要荒賓服如歸市。及至桓靈始失臣，臣漸強大心焉異。
洪農見廢憲帝遜，亂世奸雄如野兕。孔融荀彧折奸鋒，口才出語身蒙戾。
誰稱魏吳蜀為三？曹操孫權與劉備。分封席勢事雕鉆，各據壹方如鼎峙。
魏並劉蜀與何人？司馬炎晉受神器。又復平吳為壹家，傳世南面正恭己。
劉曜石勒陷長安，湣帝茫然蒙垢恥。時因大會命行酒，在座未能禁涕泗。
晉孫五馬渡江去，壹馬化龍承晉祀。遂都立鄴號東晉，思晉士民歸德只。
民之所欲天必從，司馬不絕為天吏。於時強者各開國，更相興滅稱綸旨。
前趙是劉後趙石，稱魏者冉稱蜀李。慕容三家與馮跋，各自稱燕燕則四。
赫連夏滅乞伏秦，苻健姚萇秦又二。禿發烏孤暨呂光，沮渠蒙遜並張軌。
兼與李暠為五涼，此輩星分相畏忌。終為晉魏所滅亡，暫福翻嗟禍所倚。
劉宋承晉都立康，托跋北魏興北鄙。彼上諸國南北朝，此二稱為南北史。
此下亦有南北朝，隨所居地名而已。蕭齊受宋禪蕭梁，梁後霸先陳受祉。
後主惑於張麗華，為築臨春並結綺。韓擒虎躍萬兵來，井底雖深那得避？
東西魏自北魏分，善見寶炬徒諾唯。西有宇文東高歡，兩臣獨檀朝廷誼。
高洋何處稱北齊？蓋受東魏先君履。梁孫蕭詧稱後梁，都邑排向荊南置。
承西魏者宇文覺，開周壹旦承天賜。並得高齊國漸強，終為相國楊堅利。
楊隋繼周平梁陳，壹混車書正天紀。功成理定萬舉全，胡奈壹失生儲貳。
空教更喚我兒來，血濺屏風安得遂。煬帝負惡又窮奢，龍舟泛向清江戲。
錦帆輕飏楊花風，泣血蒼生方背刺。皇天便啟李唐心，年少虬髯催舉義。
遂入長安立恭帝，恭帝禪向唐公委。唐公膺圖民知歸，釋甲投戈操耒耜。
乘時吠主許多輩，不敢保聚來搖尾。大宗雖己致升平，宵衣晘食常求士。
房杜日月魏征鑒，佐明四海光天視。居安思危朝夕憂，九有晏然無壹事。
刑措民安上古同，至今有口皆稱美。高宗皇後中宗母，之謂即天剛且毅。
廢子而立改號周，聖唐基業幾乎墜。多哉末年改往修，復立其子還天位。
從茲仙李遠條且，玄宗稟性尤英偉。石上桑文豈偶然，煙火農桑三萬裏。
沈香亭北興慶南，桃杏半開春意侈。羯鼓鞭馳百面雷，祿山亂舞楊妃醉。
弦催歌緊歡嘩間，偷註眼波相嫵媚。胡奴反相帝曾知，任使成奸意何自？
漁陽鼙鼓響潼關，六軍不發屯如蟻。蒼皇機務付春闈，命為天下都元帥。
翠華搖搖幸峨嵋，壹代君臣空掩淚。肅宗撥亂頒墨制，房琯自西傳玉璽。
因尊帝為太上皇，克復神京當斧扆。遂自親迎奉轡回，純孝功名流不匱。
承承繼繼能守成，壹德熙淳綏萬匯。虎宗誤聽趙歸真，命壞寰中諸佛寺。
驅逼僧尼還作民，神明共怒將誰庇？黃巢批判廣明文，含元殿上聊希冀。
閹官又復擅中宸，帝憲王章惟日毀。因委朱溫得掃除，封拜梁公加大尉。
賜名全忠反不忠，弒卻二君抽百揆。朝臣面上無片血，口孰能非腹難議。
哀帝雖賢安能為？壹朝直把龍圖寄。朱全忠梁存勗唐，石晉劉漢郭周蒞。
此五稱唐後五代，承危繼起相鱗次。契丹興自朱梁初，統領諸戎相扇熾。
名阿保機姓耶律，此祖與華驅並轡。初都庵山遷木葉，毳幕氈車陳旖旎。
遼祖德光本耶律，改姓為劉是丹嗣。都於臨潢不須臾，居無壹定常遷徙。
兵強國富制中朝，絡野籠山千萬騎。豫王荒於色與禽，偶至鴨江聊自躓。
趙宋承周都汴京，聖君賢相相經緯。盤安鼎峙業靈長，文章郁郁幹戈止。
溫公作鑒明興亡，乙夜九重常玩味，於為國乎何有哉？字字動天仍感鬼。
下情得達上恩均，化日舒長明遠洎。蔡京當國賭蕃金，蕃騎聯編來不已。
三千趙族委灰塵，風軟天邊飏旗幟。五代遼宋龍興間，誰圖不軌蚖其肆？
劉守光燕馬殷楚，錢镠吳越先開壘。楊行密吳李昪唐，劉崇漢等相隨恑。
假氣延時不數家，宋大宗朝共擎跽。金祖名旻姓完顏，因敗遼軍初得誌。
平遼克宋遷都燕，毛方尾域承頤指。清平日久事豪華，萬壽神山聳蒼翠。
其先大史烏古剌，山水平州鐘秀氣。故應謂我父母鄉，結為兄弟通信使。
日月並昌爭奈何？汝水煙沈空鼎沸。惟吾上國大元興，遍使黔蒼成疊疊。
巍巍蕩蕩無能名，我君同德揚光彼。梯航萬國竟來臣，禹貢山川皆執贄。
土地之廣人民眾，開辟已來無有譬。宋孫趙構靖康初，先在江南豈天畀？
金兵圍汴宋業空，得據金陵舊基址。遂稱南宋保余民，王業綿綿如葛藟。
理宗之理理之宗，善政流傳君子韙。乃緣丞相賈思道，愚弄國柄嬌且恣。
戍兵不戍自散亡，大後幼主今入侍。自古及今附庸者，反與外國蠻夷類。
各國其地分錙銖，不在此限皆不記。伏羲已上濛鴻然，雖有年歲無文字。
彼其年代與雲為，或說不同難準擬。自羲始造書契來，金哀元年甲申至。
五千六百余年間，相承授受應如此。莫謂古今杳難明，讀此如指諸掌耳。
正統相傳頌
盤天地人巢與燧，三皇五帝兼夏商。
周秦漢魏司馬晉，劉宋蕭齊蕭衍梁。
陳霸先陳楊堅隋，神高皇帝李淵唐。
五代趙宋完顏金，正統相傳奉我皇。

[book_title]下卷
頭陀山居士臣李承休制進
謹據國史，旁采各本紀與夫殊異傳所載，參諸高舜已來經傳子史，去浮辭、取正理，張其事而詠之，以明興亡年代，凡壹千四百六十言。
遼東別有壹乾坤，鬥與中朝區以分。洪濤萬頃圍三面，於北有陵連如線。
中方千裏是朝鮮，江山形勝名敷天。耕田鑿井禮義家，華人題作小中華。
初誰開國啟風雲？釋帝之孫名檀君。並與帝高興戊辰，經虞歷夏居中宸。
於殷虎丁八乙未，入阿斯達山為神。享國壹千二十八，無奈變化傳桓因。
卻後壹百六十四，仁人聊復開君臣。後朝鮮祖是箕子，周虎元年己卯春。
逋來至此自立國，周虎遙封降命綸。禮難不謝乃入覲，洪範九疇問彜倫。
四十壹代孫名準，被人侵奪聊去民。九百二十八年理，遺風余烈傳熙淳。
準乃移居金馬郡，立都又復能君人。漢將衛滿生自燕，高帝十二丙午年。
來攻逐準乃奪國，至孫右渠盈厥愆。漢虎元封三癸酉，命將出師來討焉。
三世並為八十八，背漢逐準殃宜然。因分此地為四郡，各置郡長綏民編。
真番臨屯在南北，樂浪玄菟東西偏。胥匡以生理自絕，風俗漸醨民未安。
隨時合散浮沈際，自然分界成三韓。三韓各有幾州縣，蚩蚩散在湖山間。
各自稱國相侵淩，數余七十何足征。於中何者是大國？先以扶余沸流稱。
次有屍羅與高禮，南北沃沮穢貊膺。此諸君長問誰後？世系亦自檀君承。
其余小者名何等？於文籍中推未能。今之州府別號是，諺說那知應不應。
想得漢皇綏遠意，定黎蒸處害黎蒸。辰馬弁人終鼎峙，羅與麗濟相次興。
自分為郡至羅起，計年七十二算零。新羅始祖赫居世，所出不是人間系。
有卵降自蒼蒼來，其大如瓢紅縷系。筒中長生因姓樸，此豈非為天所啟？
漢宣五鳳元甲子，開國辰韓定疆界。風淳俗美都扃平，聖君賢相臨相繼。
羲皇上世何以加，朝野肅穆無欺弊。士女熙熙分路行，行不賫糧門不閉。
花朝月夕攜手遊，別曲歌詞隨意制。或感鳩林或金樻，昔氏金氏相承遞。
二十九代春秋王，請兵於唐平麗濟。庾信金公是功臣，得妙兵書精虎藝。
文章何人動中華？清河致遠方延譽。釋焉元曉與相師，心與古佛相符契。
弘儒薛侯制吏書，俗言鄉語通科肄。聖賢雜遝來贊襄，蠢蠢黔蒼皆踐禮。
瓜綿椒遠業將衰，裔萱向主行狂吠。群情洶洶未知歸，金傅大王能遠計。
後唐末帝清泰二，乙未仲冬朝我陛，妻以長主封尚父，衣冠亦使朝聯袂。
九百九十二年來，五十六王能稱制。至今余慶猶不窮，鸞臺鳳閣流苗裔。
知幾能弱信多哉，嘆未足處臣無替。臨書點檢開辟來，萬有千古無斯例。
麗祖姓高謚東明，善射故以朱蒙名。父解慕漱母柳花，皇天之孫河伯甥。
父還天宮不復返，母在優浡清江汀。扶余國王名金蛙，為開別館相邀迎。
五升大卵左脅誕，陰雲之日生陽晶。兒生數月能言語，漸至壯大才豪英。
時王太子生妬忌，譖令牧馬驅䮐䮐。王來欲渡蓋斯水，魚鱉化作橋梁橫。
漢元立佋二甲申，開國馬韓王儉城。天遣人來立宮闕，山昏谷暗聞丁丁。
為七日已雲霧卷，金碧㟮屼磨新晴。烏伊摩離與陜父，三臣同德聊贊成。
沸流國王松讓者，禮以後先開國爭。尋為大雨所漂突，舉國款附輸忠誠。
往來天上詣天政，朝天石上驎蹄輕。在位十九年九月，升天不復回雲輧。
聖子類利來嗣位，葬遺玉鞭成墳塋。枝繁葉茂承承理，時與江水爭澄清。
蓋蘇文者乘時進，令色巧言為寵卿。奸回掌上弄國柄，臨事方便誅良貞。
擅權中外日肆虐，民墜塗炭邦基傾。後君高藏又失度，安能復定輿人情？
唐高總章元戊辰，羅王奏乞王師征。李績行軍誰敢拒？先聲才及皆奔驚。
共計二十有八主，七百五年題大平。爾後二百三十壹，地為羅人之所並。
羅王景文生庶子，齒有兩重含付聲。相是害君乃放逐，托跡浮圖潛遊行。
捿興教寺邏齋去，時以應缽手中擎。有烏含落是器中，王字鏤在黃牙柱。
中心自奇秘不出，方寸益復藏奸萌。名本善宗改弓裔，投北原賊梁吉兵。
唐佋大順元庚戌，稱後高麗立王旌。初屯金城日辟土，轉宅鐵郡新開京。
至梁貞明四戊寅，二十有八年光更。莫愧邇來尤暴恣，為我太祖驅蒼生。
百濟始祖名溫祚，東明聖帝其皇考。其兄類利來嗣位，心不能平乃南渡。
漢成鴻嘉三癸卯，開國弁韓原膴膴。天時地利得人和，經營不日千官具。
系將蘭芷衍芬芳，業與松竹同苞茂。後王或號南扶余，或稱鷹準與羅鬥。
持盈日久及義慈，色醉聲酣失王度。唐高顯慶五庚申，羅王申奏邀天討。
命蘇定方下熊貔，水陸矢石紛如雨。幾多紅粉墮清流，落花巖聳大王浦。
六百七十八年中，三十四王受天祐。爾後二百三十二，地為羅人之所撫。
加恩縣人阿慈介，生得壹兒業農圃。置向田頭夫婦耘，鳥來舒覆虎來乳。
既壯仕羅詣行間，才力離倫性雄虎。姓本是李名甄萱，承命出向南方戍。
潛含大誌伺時便，啗士誘民常吐哺。唐佋景福元壬子，據虎珍城初樹羽。
兵強氣銳恣橫行，名後百濟四十五。有子不良將奈何？其名神劍乃幽父。
金山佛殿戶誰開？泰華千裏當寸步。清泰三年丙申春，偷渡碧江歸我祖。
對以王禮慰於朝，往討賊子屍諸路。臨薨歐血那可追？美矣羅王知去就。
前麗舊將大祚榮，得據太白山南城。於周則天元甲申，開國乃以渤海名。
至我太祖八乙酉，舉國相率朝王京。誰能知變先歸附？禮部卿與司政卿。
歷年二百四十二，其間幾君能守成。
本朝君王世系年代
自古受命君，孰不非常類？惟我皇家系，於此尤奇異。
唐肅潛龍時，遊賞東山水。禮彼八真仙，寄宿松山趾。
聖骨將軍孫，有女賢而美。遂合生景康，善射無倫比。
欲覲天子父，寄達商人艤。及至海中央，舟乃旋流止。
商人怪其然，且蔔而且議。扶出置孤巖，舟行如過鷙。
尋即龍王出，披誠陳所以。爰有老野狐，時時忽來此。
詐現佛威儀，妖經紛說似：「我即發頭痛，此患難堪矣。
願子彈神弓，為我而除彼。」果如其所雲，斃之以壹矢。
龍王復出謝，引入深宮裏。遂妻以長女，乞與金毛豕。
兼以七寶隨，載送西江涘。還來松嶽居，於焉誕聖智。
聖母命詵師，指此明堂謂：「斯為種穄田」，因以為王氏。
世祖於羅時，金城承錦寄。弓裔自北原，開國於是地。
移都鐵原郡，官人以百揆。因仕裔之朝，太祖除元帥。
不戰服諸方，功業昌而熾。裔乃日肆虐，民心如鼎沸。
惟時四功臣，深嗟塗炭墜。契丹神冊三，朱梁貞明四。
戊寅六月望，端然同舉義。詣我太祖家，推戴即大位。
不期而會者，三千步與騎。若旱之望雲，四方爭傒喜。
徂征十八年，三韓同壹軌。垂衣八年間，文物禮樂備。
惠定及光宗，皆是祖之子。或三或五年，或三九臨蒞。
景是光之子，七載作天吏。有繼得追封，祖子戴安是。
戴子曰成宗，臨軒十七祀。景子穆十三，金智陽媱恣。
康兆西京來，安子顯宗起。中興二十三，後有王聖嗣。
德何止四年，彩羽來呈瑞。靖享十三秋，家國閑無事。
文三十八年，四方歌既醉。文子順四朔，其弟宣壹紀。
宣子憲二年，讓向肅宗委。文子肅膺圖，十壹年恭己。
肅子睿十八，朝野多奇士。睿子仁五五，見逼資謙李。
仁子毅明神，即祚序鱗次。毅享二十五，鄭忠輔禍始。
衣冠委灰塵，至今說庚癸。慶大升誅兇，李義門逃避。
悲夫我命短，致爾復來肆。明二十八年，見遜罪在爾。
爾惡豈壹時，權臣起何自？神禦八星宿，其子熙亦爾。
熙後明宗胄，子子享天意。康三後高宗，四十七年理。
元臨十六年，林衍中廢置。是時今陛下，春宮挺英偉。
往聘於中朝，國美揚遐邇。還及鴨江頭，風表傾天耳。
遣人遍推求，尋得告奏使。返旆告天皇，肅肅承兵衛。
征問亂所由，元廟復神器。勢似再乾坤，事未論唇齒。
晉霸在巡遊，舜功彰歷試。尋承厘降寵，盛矣賓王利。
躬行居震孝，膺受當離祉。密勿啟風雲，憂勤闡經緯。
天妹理宮闈，帝孫作儲貳。祖業更輝光，皇恩遠漸漬。
青史頌康哉，蒼生歌樂只。惟願億萬年，長守富與貴。
梁唐晉漢周，宋金皆失轡。歷遠禦群民，仁邦能有幾？
自慶逢明時，臣承休謹記。
文章已經完整並經過了格式化，但是沒有校對或不知其來源是否可靠。

[book_title]鄭玿跋
臣玿初受書記，將赴此州，右司議大夫、寶文署直學士、知制誥，尹公珤，承勅，以居士臣，李承休製進，歷代韻紀，開板事，傳囑. 是以，募工彫板，以壽其傳。司錄參軍事、兼掌書記、升仕郞、良醞令，鄭玿，跋。

[book_title]後題
先生業文精博，洞明古今。官以右司諫、知制誥，便歸老關東。雖迹同去國，而志在匡君。遂於看藏餘，修此帝王韻紀，以供乙覽，其辭約，其旨暢，如珠之在貫，網之在綱，萬代相承，理亂終始，不出乎此，可謂通鑑之粹歟。但所惜者，於本朝　仁宗紀，只言見逼，不言其終復天位，永貽孫謨，是一缺耳。胡不添撥亂賴忠臣，龍孫綿不已之一句，而足之乎？先生非不知，撮略故爾。臣幸以不才，獲承憂寄，比到州，彫板僅終矣。故無所補，徒以姓名，冠于板尾耳。副使，臣，李源，謹題。
先居士，臣動安所製進，歷代帝王韻紀，在元貞間勅令，鋟梓于晉州牧官，年旣久，而板朽字滅。其季男，前密直使李公，嘗以重彫爲意，而力不給。姪婿克仁，幸按是道，取暇隙，而售其意於東京官，非止爲繼述，自私門戶，蓋欲以卷中眉目，傳不泯而利後生稽覽耳。按廉使、中散大夫、兵部侍郞，臣，安克仁，題。
至正二十年庚子五月日，東京開板。
書，進士，臣，金禧。
按廉使、中散大夫、兵部侍郞，臣，安克仁。
帝王韻紀，繡梓歲久，糢糊之板，間或有之，故就而印之者，絶矣。令監司廣陵李相國之剛，聞之慨然，有補朽之志。府尹李相國承幹，判官潘君泳，求此本於予。命工鋟梓，親自監督，不日而全書復見，豈無益於經世之君子哉？是可書也。永樂丁酉五月旣望，朝散大夫、慶州儒學敎授官，李輊，跋。

[book_title]校正
校正，幼學，崔有
判官、通德郞、兼勸農兵馬節制判官，潘泳。
府尹、嘉靖大夫、兼兵馬節度使、勸農管學事，李承幹。
都觀察黜陟使、嘉靖大夫、兼監倉安集、轉輸、勸農管學事、提調、刑獄兵馬公事，李之剛。
經歷、奉列大夫，李允適。

        </div>
      </div>
    </div>
  </div>
</div>
<!--update:2025-08-30 09:43:00-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>