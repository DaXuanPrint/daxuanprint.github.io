<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御制题两汉博闻,提要,两汉博闻原序,两汉博闻卷一,两汉博闻卷二,两汉博闻卷三,两汉博闻卷四,两汉博闻卷五,两汉博闻卷六,两汉博闻卷七,两汉博闻卷八,两汉博闻卷九,两汉博闻卷十,两汉博闻卷十一,两汉博闻卷十二,两汉博闻。【标点本】全文在线阅读,两汉博闻。【标点本】全文在线下载,大玄古籍书库">
<meta name="description" content="十二卷。宋杨侃编辑。侃又名大雅,字子正,钱塘人(今杭州市)人,北宋端拱年间(988—989年)中进士,官至集贤院学士,生卒年不详。所编《两汉博闻》一书,乃《汉书》和《后汉书》之摘录,所摘内容以原书字句故事为标题,下列颜师古和章怀太子注文等,不依原书篇目排列。该书最早的版本是宋乾道八年。(1172年)胡元质姑孰郡斋刻本。明嘉靖三十七年(1558年)有黄鲁曾刻本。现均藏于北京图书馆。_两汉博闻 【标点本】_全文在线阅读_两汉博闻 【标点本】_全文在线下载_大玄古籍书库">
<title>两汉博闻 【标点本】_杨大雅_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">两汉博闻 【标点本】</span> <br/>
          作者： <span class="inputVal" id="bkauthor">杨大雅</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]105592</span> <br/>
          说明： <span class="inputVal" id="bkdec">十二卷。宋杨侃编辑。侃又名大雅,字子正,钱塘人(今杭州市)人,北宋端拱年间(988—989年)中进士,官至集贤院学士,生卒年不详。所编《两汉博闻》一书,乃《汉书》和《后汉书》之摘录,所摘内容以原书字句故事为标题,下列颜师古和章怀太子注文等,不依原书篇目排列。该书最早的版本是宋乾道八年 (1172年)胡元质姑孰郡斋刻本。明嘉靖三十七年(1558年)有黄鲁曾刻本。现均藏于北京图书馆。</span> <br/>
          封面： <span class="inputVal" id="bkimg">Z_5537.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]两汉博闻 【标点本】
[book_author]杨大雅
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]105592
[book_dec]十二卷。宋杨侃编辑。侃又名大雅,字子正,钱塘人(今杭州市)人,北宋端拱年间(988—989年)中进士,官至集贤院学士,生卒年不详。所编《两汉博闻》一书,乃《汉书》和《后汉书》之摘录,所摘内容以原书字句故事为标题,下列颜师古和章怀太子注文等,不依原书篇目排列。该书最早的版本是宋乾道八年 (1172年)胡元质姑孰郡斋刻本。明嘉靖三十七年(1558年)有黄鲁曾刻本。现均藏于北京图书馆。
[book_img]Z_5537.jpg


[book_title]御制题两汉博闻
迁创班承范，继哉纂言，功足补秦反。博闻特举两书要，颇缪，还兼百卷该。史记一百三十卷，举成数也。撰者或讹杨侃及鲁黄鲁曾。考晁公武读书志以两汉博闻为杨侃撰，其书采前后汉书中隽语为标目，先载本文，而备列诸家注释于下，不加议论，亦类书之体。明嘉靖间，长洲黄鲁曾购得其本，刻而传之。今版久佚，原本因有黄鲁曾序，该抚遂称为黄鲁曾撰，误也。注之却让马、司马贞和裴骃。史记注以裴骃集解、司马贞索隐为主，而张守节正义尤详。今三注并行，其余若徐广、傅瓒诸家之说，附见者不可偻数。而前汉书注惟载颜师古，后汉书注惟列章怀太子贤，其诸家注释虽亦附录，不能如史记之三注并行也。因披遗籍知来雨，周厚堉家藏书处名「来雨楼」，是时盻泽甚殷，见楼名亦为心动，故落句及之。正值望霖雨庶来。

[book_title]提要
臣等谨案：两汉博闻十二卷，明嘉靖中黄鲁曾刊本，不著撰人名氏。案晁公武读书志，乃宋杨侃所编也。侃，钱塘人。端拱中进士，官至集贤院学士。晚为制诰，避真宗旧讳，更名大雅。是编摘录前后汉书，不依篇第，不分门类，惟简择其字句故事，列为标目，而节取颜师古及章怀太子注，列于其下。凡前汉书七卷，后汉书五卷，虽于史学无关，然较他类书采摭杂说者，究为雅驯。后汉书中间有引及前汉书者，必标颜师古字，而所引梁刘昭续汉志注，乃与章怀注无别，体例未免少疏。至所列纪传篇目，亦往往多有讹舛。然如四皓条下引颜师古注曰：「四皓称号，本起于此，更无姓名可称。盖隐居之人，匿迹远害，不自标显，秘其氏族，故史傅无得而详。至于皇甫谧、圈称之徒，及诸地理书说，竟为四人安姓字，自相错互，语又不经，班氏不载于书，诸家皆臆说，今并弃略，一无取焉」云云。明监本汉书注竟佚此条，惟赖此书幸存，则亦非无资考证者矣。乾隆四十三年九月恭校上。
总纂官臣纪昀、臣陆锡熊、臣孙士毅，总校官臣陆费墀。

[book_title]两汉博闻原序
自狂秦书儒之祸，而三代之文不览者多矣。汉兴，如隋何、鲁两生辈，或者亦焚坑孑遗之子，未可谓之宏雅也。厥后陈农求遗书于天下，而未火者出焉，盖异于孔壁之所藏，有所槩限者矣。由是人渐以传习，文始向盛。如司马迁之史记，亦烦心于勤敏，播迹于劳瘁以成之。而两汉书则又有所因述，采辑颇易，其间注释训诂，不𫉬尽遍。近古载籍莫过于两汉书也，而讹谬弗考，形似弗辨，则何以下淫于群编耶？韩子所谓记事者必提其要，纂言者必钩其玄。宋儒之意，以为读书者读其实而已，其浮泛游移之辞，奚足笃尚？此两汉博闻之不可以或少也。予幼学琐尾促狭，习奔时之业，遵俗师之课，而壁光萤焰，注精于汉书，博闻一书，未之快目。晚岁方遇录本，惊叹曰：「初读汉书之年，而以此备参考，决疑贰，何其诏我以徽哉！」今衰颓之甚，欲再循其次，如少龄气锐之时，不能一强逮矣。乃思立达者天下之公，开凿者先民之哲，急用锓诸梓，以为读汉书者之启钥，庶乎不坐我弊，挟持其聪明，恢拓其智虑，俾学者俱为宏儒，则有作必敷国华，有言必为世道，且有以迥绝乎不根之陋语，移责乎非古之纤家。而今一时任俗率狼戾离披，见此书者，是犹觌南威而匿鬼貌，睹尚织而毁牛衣矣。何则？有天降之人，斯有天发之言；有天发之言，斯有天成之文。莫非模诸古而济之以才，出诸心而纬之以思，讲诸类而达之以神。其月更而岁不同者，自尔焯然蔚然，掞天章而炳地理，非由妄以缀之，虚以属之也。此又不可以容讥喙、肆哂颊焉。噫！郑贤记世叔讨论之长，左史称子产博雅之学，其不异于此书乎？嘉靖戊午元日，黄鲁曾撰。
两汉博闻原序

[book_title]两汉博闻卷一
宋杨侃辑。北阙高帝纪：
「七年，上至长安，萧何治未央宫，立东阙、北阙、前殿、武库、太仓。」
师古曰：「未央宫虽南向，而尚书奏事谒见之徒皆诣北阙，公车司马亦在北焉。是则以北阙为正门，而又有东门、东阙，至于西、南两面，无门阙矣。盖萧何初立未央宫，以厌胜之术，理宜然乎？」案：是编于汉书本注多剪裁成文，今惟校正讹误，其他虽不纯用本文，而于义可通者皆仍之。
凤阙渐台井干郊祀志五下：
「柏梁灾，粤人勇之乃言曰：粤俗，有火灾，复起屋，必以大，用胜服之。于是作建章宫。其东则凤阙，高二十余丈。其西则商中，数十里。北治大池，渐台高二十余丈，名曰泰液。南立神明台、井干楼，高五十丈，辇道相属焉。」师古曰：「勇之，粤人名也。」凤阙，三辅故事云：「其阙圜上有铜凤凰，即金雀也。」如淳曰：「商中，商庭也。」师古曰：商，金也。于序在秋，故谓西方之庭为商庭。言广数十里。渐台，渐，浸也。台在池中，为水所浸，故曰渐台。一音子廉反。扬雄校猎赋云：「渐台泰液。」注云：「渐台在泰液池中。」汉宫阁疏云：神明台高五十丈，上有九室，恒置九天道士百人。然则神明、井干俱高五十丈也。井干者，井上木栏也，其形或四角，或八角。张衡西京赋云：「井干叠而百层」，即谓此台也。干或作「韩」，其义并同。
麒麟阁苏武传二十四：
甘露三年，单于始入朝。上思股肱之美，乃图画其人
于麒麟阁
张晏曰：「武帝获麒麟时作此阁，图画其象于阁，遂以为名。」师古曰：「汉宫阁疏云萧何造。」
灵旗扬雄传五十七上：
「雄奏甘泉赋曰：树灵旗。」李奇曰：「欲伐南越，告祈太一，画旗树太一坛上，名灵旗，以指所伐之国也。」钟虡郊祀志五下：
「甘露元年，建章、长乐钟虡铜人皆生毛，长一寸所，时以为美祥。」
师古曰：「虡，神兽名也。县钟之木，刻饰为之，名曰虡也。」又贾山传注曰：「钟鼓之柎，饰为此兽。」
通权火郊祀志五上：「上宿郊见，通权火。」
张晏曰：「权火，烽火也，状若井挈皋矣。其法类称，故谓之权火，欲令光明远照，通于祀所也。汉祀五畤于雍，五十里一烽火。」如淳曰：「权，举也。」师古曰：「凡祭祀通举火者，或以天子不亲至祠所而望拜，或以众祠各处，欲其一时荐飨，宜知早晏，故以火为之节度也。他皆类此。」
承露盘郊祀志五上：「武帝作柏梁、铜柱、承露仙人掌之属。」
苏林曰：「仙人以手掌擎盘承甘露。」
师古曰：「三辅故事云：建章宫承露盘高二十丈，大七围，以铜为之，上有仙人掌承露，和玉屑饮之。」盖张衡西京赋所云立修茎之仙掌，承云表之清露，屑琼蕊以朝餐，必性命之可度也。
尸解郊祀志五上、后汉王直传七十二下：
「燕人，为方仙道，形解销化。」服虔曰：「尸解也。」张晏曰：「人老而解去，故骨如变化也。今山中有龙骨，世人谓之龙解骨化去。」应劭曰：「列仙传曰：崔文子学仙于王子乔，王子乔化为白霓，文子惊，引戈击之，俯而见之，王子乔之尸也。须臾，则为大鸟飞而去。」师古曰：「服、张二说是也。」又后汉书注云：「尸解者，言将登仙，假托为尸以解化也。」
陈仓宝鸡郊祀志五上、扬雄传五十七上：
「秦文公获若石云，于陈仓北阪城祠之。其神或岁不至，或岁数。来也常以夜，光辉若流星，从东方来，集于祠城，若雄雉，其声殷殷云，野鸡夜鸣。以一牢祠之，名陈宝祠。」
苏林曰：「质如石，似肝。」师古曰：「陈仓之北阪上城中也。云，语辞也。殷殷，声也。云，传声之乱也。野鸡，亦雉也。言陈宝若来而有声，则野鸡皆鸣以应。」上言雄雉，下言野鸡，史駮文也。臣瓒曰：「陈仓县有宝夫人祠，或一岁二岁，与叶君合。叶君神来时，天为之殷殷雷鸣，雉为之雊。」
扬雄校猎赋云：「罕车飞扬，武骑聿皇。蹈飞豹，追天宝，应𬳴声，击流光，野尽山穷，囊括其雌雄。」
师古曰：罕车，毕罕之车也。聿皇，疾貌。应劭曰：「天宝，陈宝也。」晋灼曰：「天宝，鸡头而人身。」如淳曰：「陈宝神来下时，𬳴然有声，又有光精也。」应劭曰：「下时穷极山川天地之间，然后得其雌雄也。」师古曰：「雄在陈仓，雌在南阳也。故云野尽山穷也。𬳴音普萌反。」北第夏侯婴传十一
「惠帝赐夏侯婴北第。」
师古曰：「北第者，近北阙之第，婴最第一也。故张衡赋云北阙甲第，当道直启。」
东第司马相如传二十七下：
司马相如喻蜀文曰：边郡之士，急国家之难，而乐尽人臣之道也。故有剖符之封，析圭而爵，位为通侯，居列东第
师古曰：「东第，甲宅也。居帝城之东，故曰东第也。」
甲舍胡建传三十七：「射甲舍门。」
师古曰：「甲舍，即甲第也。」
柱下方书张苍传十三：
「张苍，秦时为御史，主柱下方书。」
如淳曰：「方，板也，谓事在板上者也。秦置柱下史，苍为御史主其事。或曰主四方文书也。」师古曰：「居殿柱之下，若今侍立御史也。」计相张苍传：
「张苍封北平侯，迁为计相，一月，更以列侯为主计四岁。是时萧何为相国，而苍乃自秦时为柱下御史，明习天下图书计籍，又善用算律历，故令苍以列侯居相府，主郡国上计者。」
文颖曰：「以能计，故号曰计相。」师古曰：「专主计籍，故号计相。」师古曰：「时所卒立，非久施也。」师古曰：「去计相之名，更号主计。」
莫府李广传二十四，李广莫府省文书。
晋灼曰：「将军职在征行，无常处，所在为治，故言莫府也。莫，大也。或曰卫青征匈奴，绝大莫，大克获，帝就拜大将军于莫中府，故曰莫府。莫府之名始于此也。」师古曰：「二说皆非也。莫府者，以军幕为义，古字通，单用耳。军旅无常居止，故以帐幕言之。廉颇、李牧市租皆入幕府，此则非因卫青始有其号。又莫训大，于义乖矣。省，少也，音所领反。」部曲李广传：
「李广行无部曲行陈。」
师古曰：「续汉书百官志云，将军领军皆有部曲。大将军营五部，部校尉一人；部下有曲，曲有军候一人。今广尚于简易，故行道之中而不立部曲也。」
傅校卫青传二十五，诏御史曰：护军都尉公孙敖三从大将军击匈奴，常护军，傅校获王。
师古曰：「傅，读曰附。言敖总护诸军，每附部校，以致克捷而获王也。校者，营垒之称，故谓军之一部为一校。或曰幡旗之名，非也。每军一校，则别为幡耳，不名校也。」
票姚校尉霍去病传：二十五，
去病为票姚校尉
服虔曰：「音飘摇。」师古曰：「票音频妙反。姚音羊召反。票姚，劲疾之貌也。荀悦汉纪作票鹞字。去病后为票骑将军，尚取票姚之字耳。今读者音飘摇，则不当其义也。」金人去病传：
「票骑将军收休屠祭天金人。」
如淳曰：「祭天以金人为主也。」张晏曰：「佛徒祠金人也。」师古曰：「今之佛像是也。休音许虬反。屠音储。」鏖兵去病传：
「票骑将军历五王国，转战六日，过焉支山千有余里，合短兵，鏖皋兰下。」
应劭曰：「陇西白石县塞外河名也。」苏林曰：「匈奴中山关名也。」李奇曰：「鏖音麅，津名也。」晋灼曰：「世俗谓尽死杀人为鏖糟。」文颖曰：「鏖音意曹反。」师古曰：鏖字本从金，麀声，转写讹耳。鏖谓苦击而多杀也。皋兰，山名也。言苦战于皋兰山下而多杀虏也。晋说文音皆得之。今俗犹谓打击之甚者曰鏖。「麀，牝鹿也，音于求反。」
部刺史百官公卿表七上：
「监御史，秦官，掌监郡。汉省，丞相遣史分刺州，不常置。武帝元封五年，初置部刺史，掌奉诏条察州，秩六百石，员十三人。居部九岁，举为守相。刺史以六条察事。」薛宣传五十三。
郡守尉曹参传：九永百官表七上：「后汉桓帝  寿元年，
秦一郡置守、尉、监三人。」百官表曰：「郡尉掌佐守典武职甲卒，秩比二千石。景帝二年，更名郡尉曰都尉。建武七年省，唯边郡往往置都尉及属国都尉。永寿元年，以太山、琅邪二郡寇贼不息，置都尉。」
李法胡建传三十七：「黄帝李法。」
苏林曰：狱官名也。天文志：「左角李，右角将。」孟康曰：「兵书之法也。」师古曰：「李者，法官之号也，总主征伐刑戮之事也，故称其书曰李法。苏说近之。」
甲乙帐东方朔传三十五：
东方朔曰：「陛下诚能推甲乙之帐燔之于四通之衢。」应劭曰：「帐多，故甲乙第之耳。」孟康曰：「西域传赞云兴甲乙之帐，络以隋珠和璧，天子袭翠被，冯玉几，而处其中也。」师古曰：「谓推而去之。燔，焚烧也。」绮纨叙传七十上：
「班伯与王、许子弟为群，在于绮襦纨袴之间，非其好也。」
晋灼曰：「白绮之襦，冰纨之袴也。」师古曰：「纨，素也。绮，今细绫也。并贵戚子弟之服。」彀骑冯唐传二十：
「李牧为将，选车千三百乘，彀骑万三千匹。」师古曰：「彀，张弩也。」
满籯韦贤传四十三：
「邹、鲁谚曰：遗子黄金满籯，不如一经。」如淳曰：「籯，竹器，受三四斗。今陈留俗有此器。」蔡谟曰：「满籯者，言其多耳，非器名也。若论陈留之俗，则吾陈人也，不闻有此器。」师古曰：许慎说文解字云：「籯，笭也。」扬雄方言云：「陈、楚、宋、魏之间谓筲为籯。」然则筐笼之属是也。今书本「籯」字或作「盈」，又是盈满之义，盖两通也。
丞相更春乃封平当传四十一：
平当为御史大夫至丞相，以冬月赐爵关内侯。明年春，上使使者召，欲封当。当病笃，不应召。室家或谓当：「不可强起受侯印为子孙耶？」当曰：起受侯印，还卧而死，死有余罪。今不起者，所以为子孙也。
如淳曰：「汉仪注御史大夫为丞相更春乃封，故先赐关内侯也。」李奇曰：「以冬月非封侯时，且先赐爵关内侯也。」师古曰：「李说是也。」上尊酒平当传：「赐当上尊酒。」如淳曰：「律：稻米一斗得酒一斗为上尊，稷米一斗得酒一斗为中尊，粟米一斗得酒一斗为下尊。」师古曰：「稷即粟也。」中尊者宜为黍米，不当言稷。且作酒自有浇醇之异，为上、中、下耳，不必系之米。
虑囚隽不疑传四十一：
「隽不疑为京兆尹，每行县录囚徒还，其母辄问：有所平反，活几何人？
师古曰：省录之，知其情状有冤滞与不也。今云虑囚，本录声之去者耳，音力具反。而近俗不晓其意，讹其文遂为思虑之虑，失其源矣。行音下更反。」如淳曰：「反音幡。幡奏使从轻也。」师古曰：「几音居起反。」
褒衣博带隽不几传四十一：
隽不疑褒衣博带
师古曰：「褒，大裾也。言著褒大之衣，广博之带也。而说者乃以为朝服垂褒之衣，非也。」櫑具剑隽不疑传：「隽不疑冠进贤冠，带櫑具剑。」
应劭曰：「櫑具，木标首之剑，櫑落壮大也。」晋灼曰：「古长剑首以玉作井鹿卢形，上刻木作山形，如莲花初生未敷时。今大剑木首，其状似此。」师古曰：「晋说是也。櫑音磊。摽音匹遥反。」
具狱于定国传四十一。
师古曰：「具狱者，狱案已成，其文备具也。」
躧履隽不疑传后汉崔骃传四十二。暴胜之躧履迎隽不疑。
文颖曰：「躧音𫄥。」师古曰：「履不著跟曰躧。躧谓纳履未正，曳之而行，言其遽也。躧音山尔反。
崔骃候窦宪，屣履迎门。
屣履，谓纳履曳之而行，言匆遽也。屣与躧同。」借前箸张良传十：
「张良曰：臣请借前箸以筹之。」
张晏曰：「求借所食之箸用指画也。或曰，前世著明之事，已筹度今时之不若也。」师古曰：「或说非也。箸，直庶反。」
儋石之禄蒯通传十五：
「守儋石之禄者，阙卿相之位。」
应劭曰：「齐人名小罂为儋，受一斛。」晋灼曰：「石，斗石也。」师古曰：「儋音都滥反。或曰，儋者，一人之所负担也。」隽永蒯通传十五：「蒯通论战国时说士权变，亦自序其说，凡八十一首，号曰隽永。」
师古曰：「隽音字兖反。隽，肥肉也。永，长也。言所论甘美而义深长也。」赤松子张良传十：
「张良曰：愿弃人间事，欲从赤松子游耳。」
师古曰：「赤松子，仙人号也。神农时为雨师，服水玉，教神农，能入火不烧。至昆山上，常止西王母石室，随风雨上下。炎帝少女追之，亦得仙俱去。」黄石书张良传：
「张良尝步游下邳圯上，有一老父，衣褐，至良所，直堕其履圯下，顾谓良曰：孺子，下取履！良取履圮下，跪进父曰：孺子可教。遂与期。夜半往。有顷，父亦来，出一编书，曰：读是为王者师。后十年兴，十三年见我济北，谷城山下黄石即我也。其书乃太公兵法。」
服虔曰：「圯音颐，楚人谓桥曰圯。」应劭曰：「汜水之上也。」文颖曰：「沂水上桥也。」师古曰：「下邳之水，非汜水也，又非沂水，服说是矣。」
金匮之计孝成赵皇后传六十七下：
「耿育上疏：愚臣既不能深援安危，定金匮之计。」师古曰：「援，引也。金匮，言长久之法，可藏于金匮石室者也。援，音爰。」
五宗司马迁传：「三十，迁作五宗世家。」师古曰：「景帝子凡十三人为王，而母五人所生。迁谓同母者为一宗，故云五宗也。」䌷书司马迁传：
「迁为太史令，䌷史记石室金𬭢之书。」
如淳曰：「䌷彻旧书故事而次述之。」师古曰：「此说非也。䌷谓缀集之，音胄。𬭢与匮同。」臧获司马迁传：
「且夫臧获婢妾犹能引决。」应劭曰：「扬雄方言云，海岱之间，骂奴曰臧，骂婢曰获。燕之北郊，民而婿婢谓之臧，女而妇奴谓之获。」晋灼曰：「臧获，败敌所被虏获为奴隶者。」师古曰：「应说是也。」土刑司马迁传：
「尧、舜饭土簋，歠土刑。」
师古曰：「簋所以盛饭也。刑，所以盛羹也。土谓烧土为之，即瓦器也。」间使张骞传：「三十一，
天子闻张骞之言，欲从蜀求大夏道，乃令因蜀犍为发间使，四道并出：出𮪡，出莋，出徙、邛，出僰。」
师古曰：「间使者，求间隙而行。」又注蒯通传：「间使，谓使人伺间隙而单行。徙音斯。」凿空张骞传：
「张骞既至乌孙，致赐谕旨，即分遣副使使大宛、康居、月氏、大夏。乌孙发道译送骞，与乌孙使数十人、马数十匹报谢，因令窥汉，知其广大。骞还，拜为大行。岁余，骞卒。后岁余，其所遣副使通大夏之属者皆颇与其人俱来，于是西北国始通于汉矣。然骞凿空，诸后使往者皆称博望侯，以为质于外国。」
苏林曰：「凿，开也。空，通也。骞始开通西域道也。」师古曰：「空，孔也。犹言始凿其孔穴也。」故此下言当空道，而西域传谓孔道也。邛竹杖张骞传：「张骞曰：臣在大夏时，见邛竹杖、蜀布。」
臣瓒曰：「邛，山名，生此竹，高节，可作杖。」服虔曰：「布，细布也。」师古曰：「邛竹杖，人皆识之，无假多释。而苏林乃言节间合而体离，误后学矣。」
黄金上币：食货志四下：
「秦兼天下，币为二等。黄金以镒为名，上币。铜钱质如周钱，文曰半两，重如其文。而珠、玉、龟、贝、银、锡之属为器饰宝藏，不为币，然各随时轻重无常。」孟康曰：「二十两为镒。」师古曰：「改周一斤之制，更以镒为金之名数也。」高祖初赐张良金百镒，此尚秦制也。上币者，二等之中，黄金为上，而钱为下也。臣瓒曰：「言钱之形质如周钱，唯文异耳。」
以斤名金食货志惠帝纪：
「汉兴，以为秦钱重难用，更令民铸荚钱，黄金一斤。」师古曰：「复周之制，更以斤名金。」
惠帝纪晋灼曰：「凡言黄金，真金也。不言黄，谓钱也。」食货志：「黄金一斤直万钱。」师古曰：「诸赐言黄者，皆与之金；不言黄者，一金与万钱也。」牢盆食货志：
孔仅、东郭咸阳言：愿募民自给费，因官器作鬻盐，官与牢盆
苏林曰：「牢，价直也。今世人言顾手牢。」如淳曰：「牢，廪食也。古者名廪为牢。盆，鬻盐盆也。」师古曰：「牢，苏说是也。鬻，古煮字。」宣室贾谊传十八刑法志三：
「文帝思贾谊，征之。至，入见，上方受厘，坐宣室。」
苏林曰：「宣室，未央前正室也。」应劭曰：「厘，祭余肉也。汉仪注：祭天地五畤，皇帝不自行，祠还致福。厘，音禧。」师古曰：禧，福也，借厘字为之耳，言受神之福。
刑法志云：「宣帝时，季秋后，廷尉请谳。时上常幸宣室，斋居而决事。」
如淳曰：「宣室，布政教之室也。重用刑，故斋戒以决事。」晋灼曰：「未央宫中有宣室殿。」师古曰：「盖其殿在前殿之侧也，斋则居之。」大钧贾谊传：
「大钧播物，坱圠无垠。」
如淳曰：「陶者作器于钧上，此以造化为大钧也。」应劭曰：「其气坱圠，非有限齐也。」师古曰：「今造瓦者谓所转为钧，言造化为人，亦犹陶之造瓦尔。坱音乌朗反。圠音于黠反。」泉布食货志四下：
「货宝于金，利于刀，流于泉，布于布，束于帛。」
如淳曰：「名钱为刀者，以其利于民也，流行如泉也。布者，布于民间。」李奇曰：「东聚也。」
泰半之赋食货志四上：
「秦始皇内兴功作，外攘夷狄，收泰半之赋。」
师古曰：「泰半，三分取其二。」闾左食货志：「发闾左之戍。」
应劭曰：「秦时以谪发之，名谪戍。先发吏有过及赘壻、贾人，后以常有市籍者发，又后以大父母、父母尝有市籍者。戍者曹辈尽，复入闾，取其左发之，未及取右而秦亡。」师古曰：「闾，里门也。言居在里门之左者，一切发之。此闾左之释，应最得之。诸家之义烦秽舛错，故无所取也。」孟康曰：「秦时复除者居闾之左，后发役不供，复役之也。或云直先发取其左也。」
九府圜法食货志四下：
「太公为周立九府圜法。」
李奇曰：「圜即钱也，圜一寸而重九两。」师古曰：「此说非也。」周官太府、玉府、内府、外府、泉府、天府、职内、职金、职币，皆掌财币之官，故云九府。圜，谓均而通也。
黄头郎邓通传六十三：
「邓通以濯船为黄头郎。」师古曰：「濯船，能持櫂行船也。土胜水，其色黄，故刺船之郎皆著黄帽，因号曰黄头郎也。濯，读曰櫂，音直孝反。」
破觚为圜酷吏传序六十：
「汉兴，破觚而为圜，斲雕而为朴。」
孟康曰：「觚，方也。」师古曰：「去严刑而从简易，抑巧伪而务敦厚也。雕与雕同。」
椎埋王温舒传六十：「王温舒少时，推埋为奸。」
师古曰：「椎杀人而埋之。椎，直追反。」
喉咽严延年传六十：
「延年曰：河南，天下喉咽。」
师古曰：「喉咽，言其所在襟要，如人体之有喉咽。」符节台延年传：
「左冯翊缺，上欲征严延年，符已发，为其名酷，复止。」应劭曰：「符，竹使符也，藏在符节台，欲有所拜，召治书御史符节令发符下太尉也。」
结发施雠传五十八：
「梁丘贺荐施雠结发事师数十年。」
师古曰：「言从结发为童矿，即从师学也。」
戈船武帝纪：「元鼎五年，
归义越侯严为戈船将军。」
张晏曰：「严，故越人，降为归义侯。越人于水中负人船，又有蛟龙之害，故置戈于船下，因以为名。」臣瓒曰：「伍子胥书有戈船，以载干戈，因谓之戈船也。」
旁午霍光传三十八：
「昌邑王受玺已来二十七日，使者旁午，持节诏诸官署征发，凡一千一百二十七事。」
如淳曰：「旁午，分布也。」师古曰：「一从一横为旁午，犹交横也。」
梓宫霍光传、后汉显宗纪二。
服虔曰：「棺也。」师古曰：以梓木为之，亲身之棺也。葬霍光，为天子制，故亦称梓宫。后汉书注云：「梓宫，以梓木为棺。」风俗通曰：「宫者，存时所居，缘生事死，因以为名。」辒辌车霍光传：
「载霍光尸柩以辒辌车。」
文颖曰：「辒辌车，如今丧𮝵车也。」孟康曰：「如衣车，有窗牖，闭之则温，开之则凉，故名之辒辌车也。」臣瓒曰：「秦始皇道崩，秘其事，载以辒辌车，百官奏事如故。此不得是𮝵车类也。」师古曰：「辒辌，本安车也，可以卧息，后因载丧饰以柳翣，故遂为丧车耳。辒者，密闭，辌者，旁开窗牖，各别一乘。后人既专以载丧，又去其一，而总为藩饰，合二名呼之。」
庙胜赵充国传三十九：
「诚非素定庙胜之策。」
师古曰：「庙胜，谓谋于庙堂而胜敌也。」皲瘃赵充国传：「军士寒，手足皲瘃。」文颖曰：「皲，拆裂也。瘃，寒创也。」师古曰：「皲，音军。瘃，音竹足反。」
蒲轮申公传五十八：
「王臧、赵绾请立明堂以朝诸侯，不能就其事，乃言师申公。于是上使使束帛加璧，安车以蒲裹轮，驾驷迎申公。申公年八十余。」
絫息孝成班唼伃传六十七下
班唼伃赋云：「每寤寐而絫息兮。」
师古曰：「絫息，言惧而喘息也。絫，古累字。」左迁周昌传十二：
高祖召御史大夫周昌曰：「吾欲烦公，公强为我相赵，吾极知其左迁。」
师古曰：「是时尊右而卑左，故谓贬秩位为左迁。」木强周昌传
赞曰：「周昌，木强人也。」
师古曰：「言其强质如木石。强，音其两反。」
掖门成帝纪：建始三年，服虔曰：「掖门者，正门之旁小门也。」师古曰：「掖门在两旁，言如人臂掖也。」
瓦合之卒郦食其传十三：
郦食其谓高祖曰：「足下起瓦合之卒。」
师古曰：「谓如破瓦之相合，虽曰聚合而不齐同。」
酝藉薛广德传四十一。后汉第五伦传十一：薛广德为人温雅有酝藉。
师古曰：「酝，言如酝酿也。藉，有所荐藉也。第五伦少酝藉，不修威仪。」
注云：「蕴藉，犹宽博也。」
推毂田鼢传二十三：
窦婴、田鼢俱好儒术，推毂赵绾为御史大夫，王臧为郎中令
师古曰：「推毂，谓升荐之，若转车毂之为也。」
肺附田鼢传。刘向传六：「鼢以肺附为相。」师古曰：「旧解云肺附，如肺肝之相附著也。一说，肺，斫木札也，喻其轻薄附著大材也。」又刘向传臣幸得托肺附。注云：「肝肺相附著，犹言心膂也。一说，自言于帝室犹肺札附于大材木也。」除吏田鼢传：
「田鼢为丞相，入奏事，语移日，所言皆听。荐人或起家至二千石，权移主上。上乃曰：君除吏尽未？吾亦欲除吏。」师古曰：「凡言除者，除去故官就新官。」
关说佞幸传六十三：「公卿皆因关说。」
师古曰：「关说者，言由之而纳说，亦如行者之有关津也。」扬榷叙传七十下：「叙传曰：扬榷古今。」
师古曰：扬，举也。榷，引也。扬榷者，举而引之，陈其趣也。
武库兵毋将隆传四十七：
「古者诸侯方伯得颛征伐，乃赐斧钺。汉家边吏，职在距寇，亦赐武库兵，皆任其事，然后蒙之。春秋之谊，家不藏甲，所以抑臣威，损私力也。」
建鼓寺何并传四十七：「后汉和帝纪：永元六年，何并为长陵令，道不拾遗。初，邛成太后外家王氏贵，而侍中王林卿通轻侠，倾京师。后坐法免，宾客愈盛，归长陵上冢，因留饮连日，并遣之。林卿素骄，惭于宾客，既去，令骑奴还至寺门，拔刀剥其建鼓。」
师古曰：「诸官曹之所通呼为寺。」建鼓，一名植鼓。建，立也，谓植木而旁悬鼓焉。县有此鼓者，所以召集号令，为开闭之时。
注云：「风俗通曰：寺，嗣也。理事之吏嗣续于其中。」
不訾之躯盖宽饶传四十七：
「用不訾之躯，临不测之险。」师古曰：「訾与赀同。不訾者，言无赀量可以比之，贵重之极也。别注云：訾，量也。」次骨杜周传三十：
「杜周少言重迟，而内深次骨。」
李奇曰：「其用法深刻至骨。」睚眦杜钦传三十「报睚眦怨。」
师古曰：「睚，音厓，举眼也。眦，即眦字，谓目匡也。言举目相忤者，即报之也。一说睚音五懈反，眦音仕懈反。睚眦，瞋目貌也。两义并通。」
柄臣朱云传三十七
师古曰：「柄臣，执权之臣也。」
堂皇胡建传三十七
师古曰：「室无四壁曰皇。」
伏质王䜣传三十六：
「王䜣为被阳令，绣衣御史暴胜之使持斧逐捕盗贼，以军兴从事，诛二千石以下。胜之过被阳，欲斩䜣，䜣已解衣伏质。」
师古曰：「质，椹也。欲斩人，皆伏于椹上。」
尚方斩马剑朱云传
师古曰：「尚方，少府之属官也，作供御器物，故有斩马剑。剑利可斩马也。」
轺传条对梅福传三十七、黄霸传五十九，
梅福求假轺传，诣行在所，条对急故。师古曰：「轺传，小车之传也。传，音张恋反。」条对，一一条录而对之。又注黄霸传曰：「凡言条者，一一而疏举之，若木条然也。」
九九梅福传、王裒传三十四：
「梅福书曰：齐桓之时，有以九九见者，桓公不逆，欲以致大也。」
师古曰：「九九，计数之书，若今算经九章、五曹之辈。」又应劭注王裒传曰：「桓公不纳。其人曰：九九小术，而君不纳之，况大于九九者乎？于是桓公设庭燎之礼而见之。居无几，隰朋自远而至，桓公遂以霸。」魁柄梅福传：
「梅福书云：汉兴以来，社稷三危，吕、霍、上官皆母后之家也。亲亲之道，全之为右，当与之贤师良傅，教以忠孝之道。今乃尊宠其位，授以魁柄。」
师古曰：「务全安之以为上。魁柄，以斗为喻也。斗身为魁。」文石陛、赤墀梅福传：
「梅福曰：愿一登文石之陛，涉赤墀之涂。」
应劭曰：「以丹淹泥涂殿上。」法坐梅福传：「户牖之法坐。」
师古曰：「户牖之间谓之扆，言负扆也。法坐，正坐也，犹言法宫、法驾也。坐音才卧反。」
珠玑东方朔传三十五：「东方朔云：宫人垂珠玑。」
师古曰：「玑，珠之不圆者。」
印章数五武帝纪：「太初元年，色上黄，数用五。」
张晏曰：「汉据土德，土数五，故用五，谓印文也。」若丞相曰丞相之印章，诸卿及守相印文不足五字者，以之足之。
篇武帝纪：「元光元年，诏贤良咸以书对，著之于篇。」
师古曰：「篇谓竹简也。」殿霍光传三十八：「鸮数鸣殿前树上。」
师古曰：「鸮，恶声之鸟也。古者宫室高大，则通呼为殿，非止天子宫中。」
卧庐金日䃅传三十八：「金日䃅小疾卧庐。」师古曰：「殿中所止曰庐。」奏厕日䃅传：「日䃅奏厕心动。」
师古曰：「奏，向也。日䃅方向厕而心动。」三玺霍光传
霍光传：「昌邑王受皇帝信玺、行玺大行前。」
孟康曰：「汉初有三玺，天子之玺自佩，行玺、信玺在符节台。大行前，昭帝柩前也。韦昭曰：大行，不反之辞也。」
行内孔光传五十一：
「王莽白太后：帝幼少，宜置师傅。徙孔光为帝太傅，位四辅，给事中，领宿卫，供养行内。」
师古曰：「行内，行在所之内中，犹言禁中也。」灵寿杖孔光传：
「赐太师孔光灵寿杖。」
孟康曰：「扶老杖也。」服虔曰：「灵寿，木名。」师古曰：「木似竹，有枝节，长不过八九尺，围三四寸，自然有合杖制，不须削治也。」
青蒲史丹传五十二：
「史丹以亲密臣得侍视疾，候上间独寝时，丹直入卧内，顿首伏青蒲上，谏欲废太子事。」
服虔曰：「青缘蒲席也。」应劭曰：「以青规地曰青蒲，自非皇后不得至此。」孟康曰：「以蒲青为席，用蔽地也。」师古曰：「应说是也。」移病朱博传五十三：
「朱博迁琅邪太守，齐部舒缓养名，博新视事，右曹掾史皆移病卧。」
师古曰：「言齐人之俗，其性迟缓，多自高大，以养名声。右曹，上曹也。移病，谓移书言病也。」
荧惑淮南厉王传十四：
「淮南王废法度，行邪辟，有诈伪心，以乱天下，荧惑百姓，背叛宗庙。」师古曰：「荧谓回绕也。」
印韨陈遵传六十二：「羞污印韨。」
师古曰：「此韨谓印之组也。」
重足一迹石显传六十三：
「公卿以下畏石显，重足一迹。」
师古曰：「言不敢自宽纵。」
击剑司马相如传二十七上师古曰：「相如学击剑。击剑者，以剑遥击而中之，非斩刺也。」笔札司马相如传：
「相如请为天子游猎之赋，上令尚书给笔札。」
师古曰：「札，木简之薄小者也。」校猎司马相如传又注：「成帝纪：元延二年，从胡客大校猎。相如传云：冬，天子校猎。」
李奇曰：「以五校兵出猎也。」师古曰：「李说非也。校猎者，以木相贯穿，总为阑校，遮止禽兽而猎取之。说者或以为周官校人掌田猎之马，因云校猎，亦失其义。养马称校人者，谓以为阑校以养马耳，故呼为闲也。」事具周礼，非以猎马故称校人。
六玉虬司马相如传
相如赋曰：「乘镂象，六玉虬。」
张揖曰：「镂象，象路也，以象牙疏镂其车辂。六玉虬，谓驾六马，以玉饰其镳勒，有似玉虬。龙子有角曰虬。」
扈从四校司马相如传
相如传：「扈从横行，出乎四校之中。」
文颖曰：「凡五校，今言四者，一校中随天子乘舆也。」师古曰：「此说又非也。四校者，阑校之四面也。言其跋扈从恣而行，出于校之四外也。」垂堂司马相如传：
「鄙谚曰：家絫千金，坐不垂堂。」张揖曰：「畏檐瓦堕中人也。」师古曰：「垂堂者，近堂边外，自恐坠堕耳，非畏檐瓦也。言富人之子则自爱深也。」
行祖临江王荣传：「二十三，荣行祖于江陵北门。」
师古曰：「祖者，送行之祭，因飨饮也。黄帝之子累祖好远游而死于道，故后人以为行神也。」
白屋吾丘寿王传：「三十四：三公有司或由穷巷，起白屋，裂地而封。」
师古曰：「白屋，以白茅覆屋也。」
羽林孤儿宣帝纪神爵元年，
应劭曰：「天有羽林大将军之星。林，喻若林木之盛。羽，羽翼，鸷击之意，故以名武官。」如淳曰：「百官表：取从军死事者之子养羽林，官教以五兵，号曰羽林孤儿，少壮令从军。」犹豫高后纪八年师古曰：犹，兽名也。尔雅曰：犹如麂，善登木。此兽性多疑虑，常居山中，忽闻有声，即恐有人且来害之，每豫上树，久之无人，然后敢下，须臾又上，如此非一，故不决者称「犹豫」焉。一曰陇西俗谓犬子为「犹」，犬随人行，每豫在前，待人不得，又来迎候，故云犹豫。麂，音几。予宁三年哀帝纪
诏博士弟子父母死，予宁三年。师古曰：「宁，谓处家持丧。」服除任子令哀帝纪
应劭曰：「任子令者，汉仪注吏二千石以上视事满三年，得任同产若子一人为郎。不以德选，故除之。」师古曰：「任者，保也。」名田哀帝纪
诏曰：「诸侯王、列侯、公主、吏二千石及豪富民多畜奴婢，田宅亡限，与民争利，其议限列。」有司条奏：「王、列侯得名田国中，列侯在长安及公主名田县道，关内侯、吏民名田，皆无得过三十顷。」
如淳曰：「名田国中者，自其所食国中也，既收其租税，又自得有私田三十顷。名田县道者，令甲，诸侯在国名田他县，罚金二两。今列侯有不之国者，虽遥食其国租税，复自得田于他县道，公主亦如之，不得过三十顷。」
琁题扬雄传五十七上甘泉赋云：「珍台闲馆，琁题玉英。」
应劭曰：「题，头也。」榱椽之头，皆以玉饰。并闾平虑扬雄传
甘泉赋云：「攒并闾与苃䒷兮。」
如淳曰：「并闾，其叶随时改，政平则平，政不平则倾也。」师古曰：「如氏所说，自是平虑耳。此并闾谓棕树也。苃䒷草名也。苃，步末反。䒷，音栝。」𫘟騀扬雄传甘泉赋云：「崇丘陵之𫘟騀兮。」
苏林曰：「𫘟騀，音叵我。」师古曰：「𫘟騀，高大状也。」
明堂平帝纪：
「元始四年，安汉公奏立明堂、辟廱。」
应劭曰：「明堂所以正四时，出教化。明堂上圜下方，八窗四达，布政之宫，在国之阳。上八窗法八风。四达法四时。九室法九州，十二重法十二月，三十六户法三十六旬，七十二牖法七十二候。」孝经曰：「宗祀文王于明堂，以配上帝。上帝谓五时帝太昊之属，黄帝曰合宫，有虞曰总章，殷曰阳馆，周曰明堂。辟廱者，象璧圜，雍之以水，象教化流行。」
卞射武戏哀帝纪赞：
「哀帝雅性不好声色，时览卞射武戏。」
苏林曰：「手搏为卞，角力为武戏也。」晋灼曰：「甘延寿试卞，为期门
待诏。」漏刻哀帝纪、李寻传。天文志又注：「哀帝时，待诏夏贺良等建言改元易号，增益漏刻，以百二十为度。」
应劭曰：「谓以材技征召，未有正官，故曰待诏。」师古曰：「旧漏昼夜共百刻，今增其二十。此本齐人甘忠可所造，今贺良等重言，遂施行之。」后良等终以此伏诛。

[book_title]两汉博闻卷二
宋杨侃辑
黄屋左纛高帝纪三年，
纪信乘王车，黄屋左纛。
李斐曰：「天子车以黄缯为盖里。纛，毛羽幢也，在乘舆车衡左方上注之。」蔡邕曰：「以牦牛尾为之，如斗，或在𬴂头，或在衡。」师古曰：「纛音毒，又徒到反。」关用传文帝纪十二年，
张晏曰：「传，信也，若今过所也。」如淳曰：「两行书缯帛，分持其一，出入关，合之乃得过，谓之传也。」师古曰：「古者或用棨，或用缯帛。棨者，刻木为合符也。传音张恋反。棨音启。」
岩廊董仲舒传二十六：
「虞舜之时，游于岩廊之上，垂拱无为，而天下太平。」晋灼曰：「堂边庑岩廊，谓严峻之廊也。」矫伪贾谊传十八：
谊上文帝疏曰：「矫伪者，出几十万石粟，赋六百余万钱，乘传而行郡国。」
师古曰：「诈为文书，以出仓粟近十万石。又诈为诏令，妄作赋敛甚多，又诈乘传而行郡国。」
诏板后汉窦武传五十九：
「曹节召尚书官属，胁以白刃，使作诏板。拜王甫为黄门令，持节收尹勋、山冰。冰疑，不受诏，甫格杀之，遂害勋。」腐刑景帝纪：四年，
如淳曰：「腐，宫刑也。丈夫割势不能复生子，如腐木不生实。」
铜竹符文帝纪：「二年，初与郡守为铜虎符、竹使符。」
应劭曰：「铜虎符第一至第五，国家当发兵遣使者，至郡合符，符合乃听受之。竹使符皆以竹箭五枚，长五寸，镌刻篆书，第一至第五。」张晏曰：「符以代古之圭璋，从简易也。」师古曰：「与郡守为符者，谓各分其半，右留京师，左以与之。使，音所吏反。」
质疑陈遵传六十二：
「张竦免官归长安，好事者从之质疑问事，论道经书。」师古曰：「质，正也。」
缘饰儒术公孙弘传二十八：
「公孙弘每朝会议，开陈其端，使人主自择，不肯面折庭争。于是上察其行慎厚，辩论有余，习文法吏事，缘饰以儒术。」
师古曰：「缘饰者，譬之于衣，加纯缘者。」
媒糱李陵传二十四：
「李陵败，群臣皆罪陵。上问，司马迁盛言陵有国士之风，今举事一不幸，全躯保妻子之臣随而媒糱其短。」孟康曰：「媒，酒教。糱，曲也。谓酿成其罪也。」师古曰：「齐人名曲饼曰媒。」又司马迁传注：「媒如媒娉之媒，糱如曲糱之糱。」亭长高帝纪
师古曰：「秦法，十里一亭。亭长者，主亭之吏也。亭谓停留行旅宿食之馆。」
甄钧董仲舒传二十六、邹阳传二十一，
仲舒云：「犹泥之在钧，唯甄者之所为；金之在镕，唯冶者之所铸。」
师古曰：「甄，作瓦之人也。」钧，造瓦之法，其中旋转者。邹阳曰：「圣王制世御俗，独化于陶钧之上。」
张晏曰：「陶家名模下圆转者为钧，盖取其周回调钧耳。言圣王制御天下，亦犹陶人转钧。」
戏下灌夫传二十二，
灌夫曰：「愿取吴王若将军头以报父仇。」于是募军中壮士，愿从数十人，及出壁门，莫敢前，独两人及从奴十余骑驰入吴军，至戏下。以此名闻天下。
师古曰：「戏，大将之旗也，读与麾同，又音许宜反。」又项籍传注曰：「汉书通以戏为旌麾及指麾字。」称制高后纪：
高后临朝称制
师古曰：「天子之言，一曰制书，二曰诏书。制书者，谓为制度之命也。」丛台高后纪：「赵王宫丛台灾。」
师古曰：「连聚非一，故名丛台。六国时赵王故台也。」邸舍文帝纪「代王至邸。」
师古曰：「郡国朝宿之舍在京师者率名邸。邸，至也，言所归至也。」谤木文帝纪：「二年诏诽谤之木。」
服虔曰：「尧作之，桥梁交午柱头也。」应劭曰：「桥梁边板，所以书政治之愆失也。至秦去之，今乃复施也。」芝房武帝纪：
元封二年诏曰：「甘泉宫内中产芝，九茎连叶，上帝博临，不异下房，赐朕弘休。」
如淳曰：瑞应图：「王者敬事耆老，不失旧故，则芝草生。」师古曰：「内中，谓后庭之室也，故云不异下房。言天广临，不以下房为幽侧而隔异之，赐以此芝，是大美也，故作芝房之歌。」
龙渊宫淬剑武帝纪：「元光三年，河水决濮阳，泛郡十六。发卒十万救决河，起龙渊宫。」
服虔曰：「宫在长安西，作铜飞龙，故以冠名也。」孟康曰：「在西平界，其水可用淬刀剑，特坚利。古龙渊之剑取于此水。」
程量东方朔传三十五：
「武帝既招英俊，程其器能，用之如不及。」
师古曰：「程谓量计之也。」疾置刘屈牦传三十六：
「江充发兵入丞相府。是时上避暑甘泉宫，丞相长史乘疾置以闻。」
师古曰：「置谓所置驿也。」
伐阅车千秋传三十六：
「车千秋无他材能术学，又无伐阅功劳。」
师古曰：「伐，积功也。阅，经历也。」椒房千秋传师古曰：「椒房，殿名，皇后所居，以椒和泥涂壁，取其温而芳也。」
山郎杨恽传三十六：
「杨恽为中郎将。故事，令郎出钱市财用，给文书，乃得出，名曰山郎。」
张晏曰：「山，财用之所出，故取名焉。」槁街陈汤传四十：
「甘延寿、陈汤上疏曰：斩郅支首及名王以下，宜县头槁街蛮夷邸间。」
师古曰：「槁街，街名。蛮夷邸在此街也。邸，若令鸿胪客馆也。」
横草之功终军传三十四：
军自请曰：「军无横草之功，得列宿卫。」
师古曰：「言行草中，使草偃卧，故云横草也。」
鸾旗贾捐之传三十四：
「鸾旗在前，属车在后。」师古曰：「鸾旗，编以羽毛，列系幢旁，载于车上，大驾出，则陈于道而先行。属车，相连属而陈于后也。」
空拳李陵传二十四：
「李陵转斗千里，矢尽道穷，士张空拳。」
文颖曰：「拳，弓弩拳也。」师古曰：「拳字与絭同，音去权反。」又司马迁传「张空弮」注：李奇曰：弮，弩弓也。师古曰：「读者乃以拳掔之拳，大谬。拳则屈指，不当言张。陵时矢尽，故张弩之空弓，非是手拳也。」临遣元帝纪：初元元年，
诏曰：「朕忧蒸庶之失业，临遣光禄大夫褒等十二人循行天下。」
应劭曰：「自临面约𠡠乃遣之。」籍甚陆贾传十三：
「陆贾为陈平画计，与太尉绛侯深相结。吕氏谋益坏，陈平乃以奴婢百人、车马五十乘、钱五百万遗贾为食饮费。贾以此游汉廷公卿间，名声籍甚。」孟康曰：「言狼籍甚盛。」
长榆塞伍被传十五：
伍被谏淮南王曰：「今汉广长榆，开朔方，匈奴折伤，虽未及古太平时，然犹为治。」
如淳曰：广谓斥大之也。长榆，塞名，王恢所谓「树榆以为塞者也。」师古曰：「长榆在朔方，即卫青传所云榆溪旧塞是也。或谓之榆中。」
警𫎳梁孝王传十七：「梁孝王得赐天子旌旗，从千乘万骑，出称警，入言𫎳。」师古曰：警者，戒肃也。𫎳，止行人也。言出入者，互文耳。出亦有𫎳。汉仪注：皇帝辇动，左右侍帷幄者称警，出殿则传跸，止人清道也。枝梧项籍传一：
项羽晨朝上将军宋义，即其帐中斩义头。出令军中曰：宋义与齐谋反楚，楚王阴令籍诛之。诸将詟服，莫敢枝梧
如淳曰：梧音悟。枝梧，犹枝扞也。臣瓒曰：「小柱为枝，邪柱为梧，今屋梧邪柱是也。」祭酒伍被传：
「伍被曰：吴王赐号为刘氏祭酒，受几杖而不朝。」如淳曰：「祭祠时，唯尊长者以酒沃酹。」廉隅贾谊传十八：
「贾谊曰：人主之尊譬如堂，群臣如陛，众庶如地。故陛九级上，廉远地，则堂高；陛亡级，廉近地，则堂卑。高者难攀，卑者易陵，理势然也。故古者圣王制为等列，内有公、卿、大夫、士，外有公、侯、伯、子、男，然后有官师、小吏，延及庶人，等级分明，而天子加焉，故其尊不可及也。」师古曰：「级，等也。廉，侧隅。官师，一官之长。」辕门项籍传：
「楚已破秦军，项羽见诸侯将，入辕门，膝行而前，莫敢仰视。」
张晏曰：「军行以车为陈，辕相向为门，故曰辕门。」师古曰：「周礼掌舍：王行则设车宫辕门也。」厮养张耳传二
苏林曰：「厮，取薪者也。养，养人者也。厮，音斯。」
相駮薛宣传五十三：
「薛宣后母死，弟修去官持服。宣谓修三年服少能行之者，兄弟相駮不可，修遂竟服，繇是兄弟不和。」师古曰：「駮者，执意不同，犹如色之间杂。」秋豪高帝纪：「沛公入关，秋豪无所敢取。」
文颖曰：「豪，秋乃成好，举盛而言也。」师古曰：「豪成之时，端极纤细，适足喻小，非言其盛。」犬牙文帝纪：
「高帝王子弟，地犬牙相制，所谓盘石之宗也。」
师古曰：「犬牙，言地形如犬之牙，交相入也。」骖乘文帝纪：「代王令宋昌骖乘。」师古曰：「乘车之法，尊者居左，御者居中，又有一人处车之右，以备倾侧。是以戎事则称车右，其余则曰骖乘。骖者，三也，盖取三人为名义耳。」进善旌文帝纪：
「二年，诏曰：古之治天下，朝有进善之旌。」
应劭曰：「旌，幡也。尧设之五达之道，令民进善也。」如淳曰：「欲有进者，立于旌下言之。」长星彗孛文帝纪：「八年，有长星出于东方。」
文颖曰：「孛、彗、长三星，其占略同，然其形象小异。孛星光芒短，其光四出，蓬蓬孛孛也。彗星参参，长如埽彗。长星光芒有一直指，或竟天，或十大，或三丈，或二丈，无常也。大法，孛、彗星多为除旧布新火灾，长星多为兵革事。」竖儒高帝纪：「三年，」
师古曰：「言其贱劣无智，若童竖也。」出其右高帝纪：「九年，贤赵臣田叔、孟舒等十人，召见与语，汉廷臣无能出其右者。」
师古曰：「古者以右为尊，言材用无能过之者，故云不出其右也。」
汤沐邑高帝纪：「十二年，
其以沛为朕汤沐邑。」
师古曰：「凡言汤沐邑者，谓以其赋税供汤沐之具也。」编户高帝纪：
「诸将故与帝为编户民，北面为臣，心常鞅鞅。」
师古曰：「编户者，列次名籍也。」
章程带厉铁契规摹高帝纪：
「初，高祖不修文学，而性明达，好谋，能听，自监门戍卒，见之如旧。初顺民心作三章之约。天下既定，命萧何次律令，韩信申军法，张苍定章程，叔孙通制礼仪，陆贾造新语。又与功臣剖符作誓，丹书铁契，金匮石室，藏之宗庙。虽日不暇给，规摹弘远矣。」
如淳曰：「章，历数之章术也。程，权衡丈尺斗斛之平法也。」师古曰：「程，法式也。」剖符作誓者，如淳曰：「谓功臣表誓使河如带，太山若厉，国乃灭绝。」又功臣表注：应劭曰：封爵之誓，国家欲使功臣传祚无穷也。带，衣带也。厉，砥厉石也。河当何时如衣带，山当何时如厉石，言如带厉，国犹永存，以及后世子孙也。金匮石室者，如淳曰：「金匮，犹金縢也。」师古曰：以金为匮，以石为室，重缄封之，保慎之义。规摹者，邓展曰：「若画工规模物之摹。」韦昭曰：「正员之器曰规。摹者，如画工未施采事摹之矣。」师古曰：取喻规摹，谓立制垂范也。给，足也。日不暇足，言众事繁多，常汲汲也。
百二建瓴高帝纪：六年，
田肯贺上曰：「甚善！陛下得韩信，又治秦中。秦，形胜之国也，带河阻山，县隔千里，持戟百万，秦得百二焉。地势便利，其以下兵于诸侯，譬犹居屋之上建瓴水也。」苏林曰：「百二，得百中之二，二万人也。秦地险固，二万人足当诸侯百万人也。」如淳曰：「瓴，盛水瓶也。居高屋之上而幡瓶水，言其向下之势易也。」苏林曰：「瓴读曰铃。建音居偃反。」
计偕武帝纪：「元光五年，征吏民有明当世之务、习先圣之术者，县次续食，令与计偕
师古曰：计者，上计簿使也，郡国每岁遣诣京师上之。偕者，俱也。令所征之人与上计者俱来，而县次给之食。」
角抵武帝纪：「元封三年，作角抵戏。」
文颖曰：「名此乐为角抵者，两两相当角力，角技艺射御，故名角抵。盖杂技乐也，巴俞戏、鱼龙蔓延之属也。汉后更名平乐观。」池籞宣帝纪：
「地节三年，诏池籞未御幸者，假与贫民。」
苏林曰：「析竹以绳，緜连禁籞，使人不得往来，律名为籞。」应劭曰：「池者，陂池也。籞者，禁苑也。」佽飞宣帝纪：
「神爵元年，西羌反，应募佽飞射士。」
服虔曰：「周时度江越人在船下负船，将覆之，佽飞入水杀之。汉因以材力名官。」如淳曰：「吕氏春秋荆有兹非，得宝剑于干将，渡江中流，两蛟绕舟，兹非拔宝剑赴江刺两蛟杀之。荆王闻之，仕以执圭。后世以为勇力之官。兹、佽音相近。」师古曰：「取古勇力人以名官，熊渠之类是也。亦因取其便利轻疾若飞，故号佽飞。」一封轺传平帝纪：
元始五年，征天下通知逸经、古纪、天文、历筭、钟律、小学、史篇、方术、本草及五经、论语、孝经、尔雅教授者，在所为驾一封轺传，遣诣京师。至者数千人。
如淳曰：「律，诸当乘传及发驾置传者，皆持尺五寸木传信，封以御史大夫印章。其乘传参封之。参，三也。有期会累封两端，端各两封，凡四封也。乘置驰传，五封之，两端各二，中央一也。轺传，两马再封之，一马一封也。」师古曰：「以一马驾轺车而乘传。传，音张恋反。」元服昭帝纪：
「元凤四年，帝加元服。」
师古曰：「元，首也。冠者，首之所著，故曰元服。其下汲黯传序云上正元服，是知谓冠为元服。」昆虫成帝纪：
建始三年，诏曰：「草木昆虫，咸得其所。」
师古曰：昆，众也。昆虫，言众虫也。又许慎说文云：二虫为䖵，读与昆同，谓虫之总名。两义并通。虫，音许尾反。
玺符节高帝纪：元年，
秦王子婴封皇帝玺、符、节，降枳道旁。
应劭曰：「玺，信也。古者尊卑共之。」左传：「襄公在楚，季武子使公冶问玺书，追而与之。秦、汉尊者以为信，群下乃避之。」师古曰：「符，谓诸所合符以为契者也。」节，以毛为之，上下相重，取象竹节，因以为名。将命者持之以为信。按堵高帝纪：「元年，
高祖入关，除去秦法，吏民皆按堵如故。」
应劭曰：「按，按次第。堵，墙堵也。」师古曰：「言不迁动也。」
钩距赵广汉传四十六：
「赵广汉精于吏职，尤善为钩距，以得事情。」
苏林曰：「钩得其情，使不得去也。」晋灼曰：「钩，致也。距，闭也。使对者无疑，若不问而自知，众莫觉所由以闭，其术为距也。」金印赤韨翟方进传五十四：
「王莽封孙贤等五十五人皆为列侯，户邑之数别下遣使者持黄金印、赤韨縌、朱轮车，即军中拜授。」服虔曰：「縌，即今之绶也。」师古曰：「韨，所以系印也。縌者，系也，谓逆受之也。縌音逆。」
守宫东方朔传三十五，
师古曰：「守宫，虫名也。术家云：以器养之，食以丹砂，满七斤，捣治万杵，以点女人体，终身不灭。若有房室之事，则灭矣。言可以防闲淫逸，故谓之守宫也。今俗呼为辟宫，辟亦御扞之义耳。」
泰阶六符东方朔传：朔陈泰阶六符
孟康曰：「泰阶，三台也。每台二星，凡六星。符，六星之符验也。」应劭曰：「黄帝泰阶六符经曰：泰阶者，天之三阶也。」上阶为天子，中阶为诸侯、公卿、大夫，下阶为士、庶人。上阶上星为男主，下星为女主。中阶上星为诸侯、三公，下星为卿大夫。下阶上星为元士，下星为庶人。三阶平则阴阳和，风雨时，社稷神祇，咸获其宜，天下大安，是为太平。三阶不平，则五神乏祀，日有食之，水润不浸，稼穑不成，冬雷夏霜，百姓不宁，故治道倾，天子行暴令，好兴甲兵，修宫榭，广苑囿，则上阶为之奄奄疏阔也。以孝武皆有此事，故朔为陈之。又艺文志注：「李奇曰：三台，谓泰阶两两成体，三台故六，观色以知吉凶，故曰六符。」贾区胡建传三十七：
「胡建为军正丞，时监军御史为奸，穿北军垒垣以为贾区，建斩之以奏。」
师古曰：「坐卖曰贾，为卖物之区也。区者，小室之名，若今小庵屋之类耳。故卫士之屋谓之区庐，宿卫宫外士称为区士也。」
投石拔距甘延寿传四十：
「甘延寿少以良家子善骑射为羽林，投石拔距绝于等伦，尝超逾羽林亭楼。」
应劭曰：「投石，以石投人也。」师古曰：「拔距者，有人连坐相把据地，距以为坚而能拔取之，皆言其有手掣之力。超逾亭楼，又言超捷耳。今人犹有拔爪之戏，盖拔距之遗法。」
尸禄鲍宣传四十二
师古曰：「尸，主也。不忧其职，但主食禄而已。」
浆酒霍肉苍头庐儿鲍宣传：鲍宣谏曰：「陛下奈何独私养外亲与幸臣董贤，多赏赐以大万数，使奴从宾客浆酒霍肉，苍头庐儿皆用致富，非天意也。」
刘德曰：「视酒如浆，视肉如霍也。」师古曰：「霍，豆叶也，贫人茹之也。」孟康曰：「黎民黔首，黎、黔皆黑也。下民阴类，故以黑为号。汉名奴为苍头，非纯黑，以别于良人也。诸给殿中者，所居为庐，苍头侍从，因呼为庐儿。」臣瓒曰：「汉仪注：官奴给书计，从侍中已下为苍头，青帻。」衣敝履空鲍宣传：
「唐尊衣敝履空，以瓦器饮食，又以历遗公卿，被虚伪名。」
服虔曰：「履，犹屦也。」师古曰：「衣，音于既反。著敝衣，蹑空履也。空，穿也。」历遗公卿者，服虔曰：「以瓦器遗之。」
緜力严助传三十四，
淮南王曰：「越人緜力薄材。」师古曰：「緜，弱也。言其柔弱如緜。」迟明高帝纪：
「沛公乃夜引军从他道还，偃旗帜。迟明，围宛城三匝。」师古曰：言围城事毕，然后天明。明迟于事，故曰迟明。变为去声，音大二反。汉书诸言迟某事者，义类此。史记「迟」字作「邌」，亦徐缓之意也，音黎。闽中高帝纪：「五年。」
师古曰：「闽越，今泉州、建安是其地也。其人本蛇种，故其字从虫。虫，许尾反。」亡赖高帝纪：「九年，高祖奉玉巵为太上皇寿，曰：始大人常以臣亡赖，不能治产业，不如仲力。」
晋灼曰：「许慎云：赖，利也。无利入于家也。或曰江淮之间谓小儿多诈狡狯为无赖。狯音工外反。」逮捕高帝纪：「九年，贯高等谋逆发觉，逮捕高等。」师古曰：「逮捕，谓事相连及者皆捕之也。一曰在道守禁，相属不绝，若今之传送囚耳。」三族高帝纪：「九年，」
如淳曰：「父族、母族、妻族也。」羽檄高帝纪：「十年，羽檄征天下兵。」
师古曰：「檄者，以木简为书，长尺二寸，用征召也。其有急事，则加以鸟羽插之，示速疾也。魏武奏事云：今边有警，辄露檄插羽。檄音胡历反。」榷酤武帝纪：
「天汉三年，初榷酒酤。」
韦昭曰：「以木渡水曰榷。谓禁民酤酿，独官开置，如道路设木为榷，独取利也。」师古曰：「榷者，步渡桥，尔雅谓之石杠，今之略彴是也。禁闭其事，总利入官，而下无由以得，有若渡水之榷，因立名焉。酤音工护反。彴音酌。」阡陌成帝纪：「阳朔四年，」
师古曰：「阡陌，田间道也。南北曰阡，东西曰陌，盖秦时商鞅所开也。」幸酒成帝纪：
「成帝为太子，其后幸酒，乐燕乐。」
晋灼曰：「幸酒，好酒也。」师古曰：「论语云乐燕乐。燕读如本字，上音五孝反，下音来各反。」
傅婢王吉传四十二师古曰：「凡言傅婢者，谓傅相其衣服衽席之事。一说傅曰附，谓近幸也。」
财取窦婴传二十二，
窦婴为大将军，赐金千斤，陈廊庑下，军吏过，辄令财取为用，金无入家者。
师古曰：「财与裁同，谓裁量而用之。」
阖郡武帝纪：「元朔元年，今或至阖郡而不荐一人。」师古曰：「阖，闭也。总一郡之中，故云阖郡。」
黄鹄下太液昭帝纪：「始元元年，黄鹄下建章宫太液池中。」
师古曰：「黄鹄，大鸟也，一举千里者，非白鹄也。太液池者，言津润所及广也。」
弄田昭帝纪：「始元元年，上耕于钩盾弄田。」
师古曰：「谓宴游之田，天子所戏弄耳，非谓昭帝年幼创有此名。」
饰厨传宣帝纪：「元康二年，诏吏务平法，或擅兴繇役，饰厨传，称过使客，越法逾职，以取名誉。」
韦昭曰：「厨谓饮食，传谓传舍。」师古曰：「使人及宾客来者，称其意而遣之，令过去也。」
城旦舂鬼薪白粲惠帝纪：
「当为城旦舂者，皆耐为鬼薪、白粲。」应劭曰：「城旦者，旦起行治城；舂者，妇人不豫外徭，但舂作米，皆四岁刑也。今皆就鬼薪、白粲。」取薪给宗庙为鬼薪，坐择米使正白为白粲，皆三岁刑也。汉书音义曰：「城旦，轻刑之名也。」后汉韩棱传注：「昼日司寇虏，夜暮筑长城，曰城旦。」酎金景帝纪：「元年，高庙酎金。」
张晏曰：「正月旦作酒，八月成，名曰酎。酎之言纯也。至武帝时，因八月尝酎，会诸侯庙中，出助祭，所谓酎金也。」师古曰：「酎，三重酿醇酒也，味厚，故以荐宗庙。酎音直救反。」
方内谷永传五十五：
「谷永对策云：方内之治乱，在陛下所执。」
师古曰：「方内，四方之内也。」案：严助传方内无狗吠之警，在谷永前。注并同。
陆海东方朔三十五：
「东方朔曰：汉兴，去三河之地，止灞、浐以西，都泾、渭之南，此所谓天下陆海之地。」
师古曰：「高平曰陆，关中地高，故称陆耳。海者，万物所出，言关中山川物产饶富，是以谓之陆海。」
不根持论严助传三十四：
「朔、皋不根持论，上颇俳优畜之。」
师古曰：「论议委随，不能持正，如树木之无根柢也。」
漏泽吾丘寿王传三十四
吾丘寿王对宝鼎事曰：「臣闻周德始乎后稷，长于公刘，大于太王，成于文、武，显于周公，德泽上昭，天下漏泉。」
师古曰：「昭，明也。漏，言润泽下沾，如屋之漏。」
弃𦈡终军传三十四下：
「终军入关，关吏予军𦈡。」
苏林曰：「𦈡，帛边也。旧关出入皆以傅，傅烦，因裂𦈡头合以为符信也。」狼戾严助传：淮南王上书曰：「闽越王狼戾不仁。」
师古曰：「狼性贪戾，凡言狼戾者，谓贪而戾。」鼓铸终军传：「鼓铸盐铁。」
如淳曰：「铸铜铁扇炽火谓之鼓。」
五鼎主父偃传三十四：
主父偃曰：「生不五鼎食，死则五鼎烹。」
张晏曰：「五鼎食，牛、羊、豕、鱼、麋也。诸侯五，卿大夫三。」绿帻傅鞲东方朔传：
馆陶公主自引董君绿帻傅鞲，曰：「馆陶公主胞人。」应劭曰：「宰人服也。」韦昭曰：「鞲形如射鞲，以缚左右手，于事便也。」师古曰：「绿帻，贱人服也。傅，著也。鞲，即今之臂鞲也。傅，读曰附。胞与庖同。」
抗疏扬雄传五十七下
师古曰：「抗，举也，谓上之也。疏者，疏条其事而言之。」
徇地郦食其传十三：「陈、项起，诸将徇地过高阳。」师古曰：「徇，亦略也。」传舍郦食其传：「沛公至高阳传舍。」
师古曰：「传舍者，人所止息，前人已去，后人复来，转相传也。一音张恋反，谓传置之舍也。其义两通，他皆类此。」扼掔郊祀志五上：「五利将军栾大数月佩六印，贵震天下，而海上燕、齐之间，莫不扼掔而自言有禁方，能神仙矣。」
师古曰：「扼，捉持也。掔，古手腕字。扼，音戹。」羽衣郊祀志：
「五利将军衣羽衣，立白茅上受印，以视不臣也。」师古曰：「羽衣，以鸟羽为衣，取其神仙飞翔之意。」六飞袁盎传：十九：
「上从霸陵欲西驰下峻阪，袁盎揽辔谏曰：陛下骋六飞，驰不测。」
师古曰：「揽与㧛同。」如淳曰：「六马之疾若飞也。」峭直鼌错传：「十九：鼌错为人峭直刻深。」
师古曰：「峭与峭同。峭谓峻𬯅也，音千笑反。」虎落晁错传
郑氏曰：「虎落者，外蕃也，若今时竹虎也。」师古曰：「虎落，以竹篾相连遮落也。」还踵鼌错传：
鼌错言：「劝以厚赏，威以重罚，则死不还踵矣。」
师古曰：「还读曰旋。旋踵，回旋其足也。」调兵食鼌错传：
「吴楚七国俱反，上方与错调兵食。」
师古曰：「调谓计发之也，音徒钓反。」
十年不调张释之传：「二十，张释之为骑郎，事文帝，十年不得调，亡所知名。」师古曰：「调，选也，音徒钓反。」倚瑟张释之传：
「慎夫人鼓瑟，上自倚瑟而歌。」
李奇曰：「声气依倚瑟也。」师古曰：「倚瑟，即今之以歌合曲也。倚音于绮反。」
腐儒黥布传四、后汉李固传
师古曰：「腐者，烂败，言无所堪任。」
后汉李固传注云：「腐生者，犹言腐儒也。」武帐汲黯传：二十：
「上尝坐武帐，汲黯前奏事，上不冠，望见黯，避帷中。」孟康曰：「今御武帐，置兵，阑五兵于帐中也。」舞文汲黯传
汲黯曰：「张汤好兴事，舞文法。」如淳曰：「舞犹弄也。」巧诋汲黯传：
「刀笔之吏，深文巧诋。」师古曰：「诋，毁辱也，又诬也。」
尺籍伍符冯唐传二十：
「冯唐曰：夫士卒尽家人子，起田中从军，安知尺籍伍符？」
李奇曰：「尺籍，所以书军令。伍符，军士五五相保之符信也。」如淳曰：汉军法曰：「吏卒斩首，以尺籍书下县移郡，令人故行，不行，夺劳二岁。」伍符，亦什伍之符，要节度也。师古曰：「家人子，谓庶人之家子也。」蹶张申屠嘉传十二：
「申屠嘉以材官蹶张从高帝击项籍。」
如淳曰：「材官之多力，能脚蹋强弩张之，故曰蹶张。」师古曰：「今之弩，以手张者曰擘张，以足蹋者曰蹶张，音厥。擘，音布麦反。」
一袭叔孙通传十三：「赐叔孙通衣一袭。」
师古曰：「上下皆具也，今人呼为一副也。」又昭帝纪：「赐衣被一袭。」注曰：「一袭，一称也。」
原庙叔孙通传十三：
「惠帝诏有司立原庙。」
师古曰：「原，重也。先以有庙，今更立之，故曰重也。谓高帝庙。」
「元帝建昭五年，复太上皇寝庙园、原庙。」
文颖曰：高祖已自有庙，在长安城中。惠帝更于渭北作庙，谓之原庙。尔雅曰：「原者再，再作庙也。」器械宣帝赞八，
师古曰：「械者，器之总名也。一曰有盛为械，无盛为器。」孩提贾谊传十八，
贾谊陈教太子事云「孩提有识。」
师古曰：「孩，小儿也。提，谓提撕也。」物故苏武传
师古曰：「言同于鬼物而故也。一说不欲斥言，但云其所服用之物皆已故耳。」三秦高帝纪：元年，
应劭曰：「章邯为雍王，司马欣为塞王，董翳为翟王，分王秦地，故曰三秦。」为寿高帝纪：「项庄入为寿。」
师古曰：「凡言为寿，谓进爵于尊者，而献无疆之寿。」
莋马僰僮西南夷传六十五：「巴蜀商贾取其莋马、僰僮、旄牛，以此巴蜀殷富。」地理志注：师古曰：言滇、僰之地多出僮隶。邛、莋之地出马及旄牛。滇，音颠。僰，音蒲北反。莋，音材各反。西南夷有莋都，亦有君长。百越地理志八下：
「粤地，牵牛、婺女之分野也。今之苍梧、郁林、合浦、交阯、九真、南海、日南，皆粤分也。其君禹后，帝少康之庶子云，封于会稽。」师古曰：「越之为号，其来尚矣。少康封庶子以主禹祠，君于越地耳。故此志云其君禹后，岂谓百越之人皆禹苗裔？」
壬人元帝纪：「永光元年，诏曰：朕之不明，亡以知贤也。是故壬人在位，而吉士雍蔽。」
服虔曰：「壬人，佞人也。」师古曰：「吉，善也。」
汶上明堂郊祀志五下：「武帝封泰山，泰山东北阯古时有明堂处，处险不敞。上欲治明堂奉高旁，未晓其制度。济南人公玉带上黄帝时明堂图，于是上令奉高作明堂汶上，如带图。」
訾筭得官景帝纪：「后二年，诏曰：今訾筭十以上乃得官，廉士筭不必众，有市籍不得官，无訾又不得官，朕甚愍之。訾筭四得官，亡令廉士久失职，贪夫长利。」
应劭曰：「古者限訾十筭乃得为吏。十筭，十万也。」姬妾文帝纪
如淳曰：「姬者，众妾之总称。汉官仪曰姬妾数百。外戚传曰幸姬戚夫人。」师古曰：「姬者，本周之姓，贵于众国之女，所以妇人美号皆称姬焉。」辟强文帝纪：「二年，赵王遂弟名辟强。」
师古曰：「辟强，言辟御强梁者，亦犹辟兵、辟非耳。」案：师古注本有辟强、辟疆两说，此止载其前说，似于义未备。白公沟洫志九：
「大始二年，赵中大夫白公复奏穿渠。引泾水，首起谷口，尾入栎阳。」
郑氏曰：「白，姓。」师古曰：「公，相呼尊长之称耳。」
两汉博闻卷二

[book_title]两汉博闻卷三
宋杨侃辑
更有三品昭帝纪：元凤四年。食货志四上，
如淳曰：「更有三品：有卒更，有践更，有过更。古者正卒无常人，皆当迭为之，一月一更，是为卒更。贫者欲得顾更钱者，次直者出钱顾之，月二千，是谓践更也。天下之人皆直戍边三日，亦名为更，律所谓繇戍也。虽丞相子亦在戍边之调，不可人人自行三日戍，又行者当自戍三日，不可往便还，因使住一岁一更。诸不行者，出钱三百入官，官以给戍者，是为过更也。律说，卒践更者，居也，居更县中五月乃更也。后从尉律，卒践更一月，休十一月也。食货志曰：月为更卒，已复为正。一岁屯戍，一岁力役，三十倍于古。此汉初因秦法而行之也。后遂改易，有谪乃戍边一岁耳。更音工衡反。」又食货志注，师古曰：「更卒谓给郡县一月而更者也。正卒，谓给中都官者也。率计今人一岁之中，屯戍及力役之事三十倍多于古也。」
暴室宣帝纪：后汉桓帝邓皇后传：
「掖庭令张贺尝事戾太子，思顾旧恩，哀曾孙，奉养甚谨，为取暴室啬夫许广汉女。」
师古曰：「暴室者，掖庭主织作染练之署，故为之暴室，取暴晒为名耳。」或云薄室者，薄亦暴也，今俗语亦云薄晒。盖暴室职务既多，因为置狱，主治其罪人，故往往云暴室狱耳。然本非狱名。啬夫者，暴室属官，亦犹县乡之啬夫也。
注云：「汉官仪曰，暴室主宫中妇人疾病者，其皇后、贵人亦就此室。」
中二千石宣帝纪：「神爵四年，
黄霸以治行尤异，秩中二千石。」
师古曰：「霸旧已二千石矣，今增为中二千石，以宠异之。」此与地节三年增胶东相王成秩，其事同耳。汉制，秩二千石者，一岁得一千四百四十石，实不满二千石也。其云中二千石者，一岁得二千一百六十石，举成数言之，故曰中二千石。中者，满也。
佐酒高帝纪：「十二年，
上置酒沛宫，悉召故人父老子弟佐酒。」应劭曰：「助行酒。」张饮高帝纪：
「上过沛，留止，张饮三日。」张晏曰：「张，帷帐也。张，音竹亮反。」
𫘝𫘨邹阳传：「二十一，苏秦相燕，人恶之燕王。燕王按剑而怒，食以𫘝𫘨。」孟康曰：「𫘝𫘨，骏马也。苏秦虽有谗谤，而更食以珍奇之味。」拥彗高帝纪：「六年，太公拥彗，迎门郤行。」
李奇曰：「如今卒持帚也。」师古曰：「彗者，所以埽也。郤，退而行也。彗音似岁反。」复道高帝纪：
「上居南宫，从复道上。」
如淳曰：「复音复。」上下有道，故谓之复。乘传高帝纪：「五年，田横乘传诣雒阳，未至三十里，自杀。」
如淳曰：「律，四马高足为置传，四马中足为驰传，四马下足为乘传，一马二马为轺传。急曰乘，一乘传。」师古曰：「传者，若今之驿。古者以车，谓之传车。其后又单置马，谓之驿骑。传音张恋反。」舍人高帝纪
苏林曰：「蔺相如为宦者令舍人。韩信为侯，亦有舍人。」师古曰：「舍人，亲近左右之通称也，后遂以为私属官号。」又曹参传注曰：「舍人，犹家人也。一说私属官主家事者也。」
宿兵韩安国传二十二，韩安国曰：「孝文皇帝尝壹拥天下之精兵，聚之广武常溪，然终无尺寸之功。孝文寤于兵之不可宿，故复合和亲之约。」师古曰：「宿，久留也。」柱国高帝纪
应劭曰：「柱国，上卿官也，若相国矣。」
诡辩赵王彭祖传二十三：
「赵王彭祖为人心刻深好法，持律诡辩以中人。」师古曰：「诡辩，违道之辩也。中，伤也。」榷会赵王彭祖传：
「赵王擅权，使使即县为贾人榷会。」
韦昭曰：「平会两家买卖之贾者。榷者，禁他家，独王家得为之也。」
师古曰：「即，就也。就诸县而专榷贾人之会，若今和市矣。会音工外反。」
一子不事贾山传二十一：
贾山曰：「陛下即位，振贫民，礼高年，九十者一子不事，八十者二算不事。」
师古曰：「一子不事，蠲其赋役。二算不事，免二口之算赋也。」合从项籍传赞一
过秦论曰：「诸侯恐惧，会盟而谋弱秦，不爱珍器重宝、肥饶之地，以致天下之士，合从缔交，相与为一。」师古曰：「缔，结也。从，子容反。缔，大系反。」
约从从横项籍传赞：后汉冯衍传十八下过秦论曰：「约从离横。」
师古曰：约誓为从，欲以分离为横。横，谓秦也。
冯衍显志赋云：毒从横之败俗。
注云：毒，恨也。关东为从，关西为横苏秦事鬼谷先生，为从说，说关东六国为从亲以畔秦，会于洹水之上，刳白马而盟。张仪与苏秦同师，为关西横说，说关西六国令事秦。皆尚诬诈，不遵道德。景从项籍传赞：「天下云合向应，赢粮而景从。」
师古曰：「向，读曰响，如响之应声。赢，担也。景从，言如影之随形也。」
头会箕敛张耳传二：
「头会箕敛，以供军费。」
服虔曰：「吏到其家，人人头数出谷，以箕敛之。」
同产子平帝纪：元始元年，
平帝即位，令诸侯王、公、列侯、关内侯亡子而有孙若子同产子者，皆得以为嗣。
师古云：「子同产子者，谓养昆弟之子为子者。」
县官东平王宇传五十，
东平王宇曰：「今县官年少。」
张晏曰：「不敢指斥成帝，谓之县官也。」
涣汗元帝永光四年。后汉胡广传三十四，
诏曰：「政令多还，民心未得。」
李奇曰：还，反也。易曰：涣汗其大号。言王者发号施令如汗出不可复反。
胡广曰：「政令如汗，往而不反。」
邮亭薛宣传五十三：「邮亭不修。」
师古曰：「邮，行书之舍，亦如今之驿及行道馆舍也。」
左道王商传五十二：「执左道以乱政。」
师古曰：「左道，僻左之道，谓不正。」相讦王商传「父子相讦。」
师古曰：「讦，告斥其罪也。」
鼙鼓史丹传五十二，
师古曰：「鼙，本骑上之鼓。」流庸昭帝纪：
始元四年，诏曰：「比岁不登，民匮于食，流庸未尽还。」师古曰：流庸，谓去其本乡而行为人庸作传马昭帝纪：元凤二年，张晏曰：「驿马也。」马口钱昭帝纪：
「元凤二年，诏曰：其令郡国毋敛今年马口钱。」
文颖曰：往时有马口出敛钱，今省。如淳曰：「所谓租及六畜也。」
缗钱武帝纪：「元狩四年，」
李斐曰：「缗，丝也，以贯钱也。一贯千钱，出算二十也。」师古曰：谓有储积钱者，计其缗贯而税之。缗，武巾反。计帐武帝纪：
「武帝元封五年，明堂朝诸侯王、列侯，受郡国计。」师古曰：「计，若今之诸州计帐也。」占租昭帝纪：
「始元六年，令民得以律占租。」
如淳曰：「律，诸当占租者，家长身各以其物占，占不以实，家长不身自书，皆罚金二斤，没入所不自占物及贾钱县官也。」师古曰：「占谓自隐度其实，定其辞也。占，章赡反。下又言占名数，其义并同。今犹谓狱讼之辨曰占，皆其意也。盖武帝时赋敛繁多，律外而取，今始复旧。」
仓廪昭帝纪「元凤三年。」
师古曰：「仓，新谷所藏也。廪，谷所振入也。」长杨五柞宣帝纪：「武帝疾，往来长杨、五柞宫。」
师古曰：「长杨、五柞二宫并在盩庢，皆以树名也。」
挢虔吏武帝纪「元狩六年。」
师古曰：挢与「矫」同，其字从手。矫，托也。虔，固也。妄托上命而坚固为邪恶也。
侵渔宣帝纪「神爵三年，侵渔百姓。」
师古云：「渔者，若言渔猎也。」绝幕武帝纪「元朔六年，
卫青复将六将军绝幕。」
应劭曰：「幕，沙幕，匈奴之南界也。」臣瓒曰：「沙土曰幕，直渡曰绝。」师古曰：「幕者，即今之突厥中碛耳。」
柏梁台武帝纪「元鼎二年。」
师古曰：三辅旧事云「以香柏为之」，今书字皆从「柏」。火耕水耨武帝纪
「江南之地，火耕水耨。」应劭曰：「烧草，下水种稻，草与稻并生，高七八寸，因悉芟去，复下水灌之，草死，独稻长，所谓火耕水耨。」
泛驾之马武帝纪：「元封五年，」
师古曰：「泛，覆也，音方勇反。字本作覂，后通用耳。覆驾者，言马有逸气而不循轨辙也。」跅弛武帝纪「跅弛之士。」
如淳曰：「士行有卓异，不入俗检而见斥逐者也。」师古曰：「跅者，跅落无检局也。弛者，放废不遵礼度也。跅，土各反。弛，式尔反。」
典属国昭帝纪：「始元六年，
苏武前使匈奴，留单于庭十九岁乃还，奉使全节，以武为典属国。」
如淳曰：「以其久在外国，知边事，故令典主诸属国。」师古曰：「典属国，本秦官，汉因之，掌归义蛮夷，属官有九译令，后省，并大鸿胪。」水衡钱宣帝纪：
「本始二年，以水衡钱为平陵，徙民起第宅。」
应劭曰：「水衡与少府皆天子私藏耳，县官公作，当仰给司农，今出水衡钱，言宣帝即位为异政也。」倢伃昭帝纪
师古曰：「倢，接幸也。伃，美貌也。故以名宫中妇官。字或从女，音接余。」
便殿武帝纪：建元六年，师古曰：「凡言便殿、便室、便坐者，皆非正大之处，所以就便安也。」
子大夫武帝纪元光元年，
师古曰：「子者，人之嘉称。大夫，举官称也。」志在优贤，故谓之子大夫也。算商车武帝纪
「元光六年，初算商车。」
李奇曰：「始税商贾车船，令出算。」漕渠武帝纪「元光六年，穿漕渠通渭。」
如淳曰：「水转运曰漕。」不肖武帝纪
师古曰：「肖，似也。不肖者，言无所象类，谓不材之人也。」
恶少年昭帝纪元凤五年，
发三辅及郡国恶少年，吏有告劾亡者屯辽东。师古曰：「恶少年，谓无赖子弟也，被告劾而逃亡者。」缓颊高帝纪二年，
汉王谓郦食其曰：「缓颊往说魏王豹。」
张晏曰：「缓颊，徐言引譬喻也。」间出高帝纪三年，
纪信曰：「事急矣，臣请诳楚，可以间出。」
师古曰：「间出，投间隙私出，若言间行、微行耳。纪信诈为汉王，而王出西门遁，是私出也。」亢礼高帝纪五年，
师古曰：「亢，当也。高下相当，无所卑屈，不独谓揖拜也。」案：原注引应劭曰：「亢礼者，长揖不拜，故末句云然。」三川高帝纪：
「沛公与项羽西略地至雍丘，与秦军战，大败之，斩三川守李由。」
应劭曰：「三川，今河南郡也。由，李斯子也。」韦昭曰：「有河、洛、伊，故曰三川。」衔枚高帝纪：
「章邯夜衔枚击项梁。」
师古曰：「衔枚者，止言语𬤰嚣，欲令敌人不知其来也。周官有衔枚氏。枚状如箸，横衔之。」
老弱傅籍高帝纪：「二年，
萧何发关中老弱未傅者悉诣军。」
服虔曰：「傅音附。」如淳曰：「今老弱未尝傅者皆发之。未二十三为弱，过五十六为老。」师古曰：「傅，著也。言著名籍给公家徭役也。」甬道高帝纪：
「汉王筑甬道，属河，以取敖仓粟。」
应劭曰：「恐敌钞辎重，故筑垣墙如街巷也。」郑氏曰：「甬音踊。」师古曰：「属，联也，之欲反。」陛下高帝纪五年
应劭曰：「陛者，升堂之陛。王者必有执兵陈于陛阶之侧，群臣与至尊言，不敢指斥，故呼在陛下者而告之，因卑以达尊之意也。若今称殿下、合下、侍者、执事，皆此类也。」三齐田儋传「三并三齐之地。」
师古曰：「齐及济北、胶东。」苑囿高帝纪
师古曰：「养鸟兽曰苑，苑有垣曰囿，所以种植谓之园。」酒阑高帝纪
文颖曰：「阑言希也，谓饮酒者半罢半在，谓之阑。」赐告高帝纪：「高祖尝告归之田。」
孟康曰：「古者名吏休假曰告。汉律，吏二千石有予告，有赐告。予告者，在官有功最，法所当得也。赐告者，病满三月当免，天子优赐其告，使得带印绶，将官属归家治病。」师古曰：「告者，请谒之言，谓请休耳。或谓之谢，谢亦告也。」左氏传曰韩献子告老，礼记曰若不得谢，汉书诸云「谢病」，皆同义。
绣衣直指百官公卿表七上
侍御史有绣衣直指。
服虔曰：「指事而行，无阿私也。」师古曰：「衣以绣者，尊宠之也。」长揖高帝纪
师古曰：「长揖者，手自上而极下也。」斩以徇高帝纪。
师古曰：「徇，行示也。司马法曰斩以徇，言使人将行徧示众士以为戒。」
宗臣萧曹传赞王莽传六十九上：
「萧、曹位冠群后，声施后世，为一代之宗臣。」
师古曰：「言为后世之所尊仰，故曰宗臣。」法有祖王莽传：
「令大法有设，后世有祖。」案：汉书今本俱作「天法有设」，此作「大法」，盖犹宋时刊本之旧。
师古曰：「祖，始也。以此为法之始。」较然王莽传：
「如此即群下较然输忠，黎庶昭然感德。」师古曰：「较，明貌也。」
藉稿元后传六十八：
「车骑将军音藉稿请罪。」
师古曰：「自坐稿上，言就刑戮也。」青琐元后传。
孟康曰：「以青画户边镂中，天子制也。」师古曰：「青琐者，刻为连琐文而青涂也。」濯歌元后传：
「成都侯王商尝病，欲避暑，从上借明光宫，后又穿长安城，引内沣水注第中大陂以行船，立羽盖，张周帷，辑濯越歌。上幸商第，见穿城引水，意恨，内衔之。」师古曰：「辑与楫同，濯与櫂同，皆所以行船也。令执楫櫂人为越歌也。辑谓櫂之短者也。今吴越之人呼为桡，音饶。越歌，为越之歌。」
奉常百官公卿表七上
师古曰：「太常，王者旌旗也，画日月焉。王有大事则建以行，礼官主奉持之，故曰奉常也。后改曰太常，尊大之义也。」
期门羽林百官公卿表年宣帝神爵元，期门、羽林皆属光禄勋。服虔曰：「与期门下以微行，后遂以名官。」师古曰：「羽林，亦宿卫之官，言其如羽之疾，如林之多也。一说，羽所以为王者羽翼也。」
应劭曰：「天有羽林大将军之星。」闲驹百官公卿表
太仆有龙马、闲驹、橐泉、𫘦𬳿、承华五监长丞。
如淳曰：「橐泉廐在橐泉宫下。」师古曰：「闲阑，养马之所也，故曰闲驹。𫘦𬳿，出北海中，其状如马。𫘦，徒高反。𬳿，音涂。」少府百官公卿表：
「少府，秦官，掌山海池泽之税，以给共养。」
师古曰：「大司农供军国之用，少府以养天子也。共，居用反。养，弋亮反。」
执金吾百官公卿表
师古曰：「金吾，鸟名也，主辟不祥。天子出行，职主先导，以御非常，故执此鸟之象，因以名官。」水衡都尉百官公卿表
张晏曰：「主都水及上林苑，故曰水衡。主诸官，故曰都。」有卒徒武事，故曰尉。师古曰：「衡，平也。主平其税入。」越骑百官公卿表越骑校尉，掌越骑。
如淳曰：「越人内附，以为骑也。」师古曰：「宣纪言佽飞骑士、胡越骑，又此有胡骑校尉，掌胡骑，与越骑校尉俱在八校尉数。」
戊己校尉百官公卿表
师古曰：「甲乙丙丁庚辛壬癸皆有正位，唯戊己寄治耳。今所置戊己亦无常居，故取戊己为名也。有戊校尉，有己校尉。一说戊己居中，镇覆四方，今所置校尉亦处西域之中，抚诸国也。」
金玺盭绶百官公卿表
晋灼曰：「盭，草名也，出琅邪平昌县，如艾，可染绿，因以为绶名也。」师古曰：「玺之为言信也。古者印玺通名，今则尊卑有别。汉旧仪云：诸侯王黄金玺，橐佗钮，文曰玺，谓刻云某王之玺。」彻侯百官公卿表：
「秦制，爵二十级，以赏功劳。彻侯最贵，金印紫绶。汉避武帝讳曰通侯。」
师古曰：「彻，言其爵位上通于天子。」丞相百官公卿表：「秦有左、右丞相。」
荀悦曰：秦本次国，命卿二人，是以置左、右丞相，无三公官
五兵吾丘寿王传三十四
师古曰：「谓矛、戟、弓、剑、戈也。」
输之司空百官公卿表七上：
「宗正属官有都司空令、丞。」
如淳曰：「律，司空主水及罪人。」贾谊曰：「输之司空，编之徒官。」司隶百官公卿表：
「司隶校尉持节从中都官徒千二百人。」
师古曰：「以掌徒隶而巡察，故云司隶。中都官，京师诸官府也。」
行在武帝纪：元狩六年，
师古曰：「天子或在京师，或出巡狩，不可豫定，故言行在所耳，不得亦谓京师为行在也。」脽上武帝纪元鼎四年。
苏林曰：「脽音谁。」如淳曰：「汾阴县治脽之上，后土祠在县西，汾在脽之北。」师古曰：「脽者，以其形高起如人居脽，故以名云。一说此临汾水之上，地本名鄈，音与葵同，彼乡人呼葵音如谁，故转而为脽字，故汉旧仪云葵上。」渥洼马武帝纪：「马生渥洼水中。」李斐曰：「南阳新野有暴利长，当武帝时遭刑，屯田炖煌界，数于此水旁见群野马中有奇异者，与凡马来饮此水。利长持勒绊收得其马，献之。欲神异此马，云从水中出。」师古曰：「渥音握。洼，于佳反。」
朝日夕月武帝纪元鼎五年，
师古曰：「春朝朝日，秋暮夕月，盖常礼也。郊泰畤而揖日月，此又别仪。」先甲武帝纪诏曰：「辛卯夜，若景光十有二明。易曰：先甲三日，后甲三日。朕饬躬齐戒，丁酉拜况于郊。」
师古曰：「况，赐也。辛夜有光，是先甲三日也。丁日拜况，是后甲三日也。」故诏引易文。
舳舻武帝纪：「元封五年舳舻千里。」
李斐曰：「舳，船后持柁处也。舻，船前头刺櫂处也。言其船多，前后相衔，千里不绝也。舳，音轴。舻，音卢。」汗血马武帝纪：太初四年十六上西域大宛国传六：
「贰师将军李广利斩大宛王首，获汗血马来，作西极天马之歌。」
应劭曰：「大宛旧有天马种，蹋石汗血，汗从前髆出，如血。号一日千里。」师古曰：「蹋石者，谓蹋石而有迹，言其蹄坚利。」
孟康曰：「言大宛国有高山，其上有马，不可得，因取五色母马置其下与集，生驹，皆汗血，因号曰天马子云。」
𬡇蹄金武帝纪：「太始二年，诏曰：泰山见黄金，宜改故名。今更黄金为麟趾𬡇蹄，以协瑞焉。因以班赐诸侯王。」
师古曰：武帝欲表祥瑞，故普改铸为麟足马蹄之形，以易旧法耳。今人往往于地中得马蹄金，甚精好，形制巧妙。𬡇，奴了反。
小步马西域传六十六上乌秅国出小步马。
师古曰：「小，细也。细步，言其能蹀足，即今所谓百步千迹者也。乌，一加反。秅，直加反。」𡣳啬孔氏传六十一
师古曰：「𡣳，细也，与纤同。啬，爱也。细吝于财利也。」
晚节石显传六十二：「元帝晚节寝疾。」
师古曰：「晚节，犹言末时也。」计然货殖传六十一：
「勾践困于会稽之上，乃用范蠡、计然。」
孟康曰：「姓计名然，越臣也。」师古曰：据古今人表，计然列在第四等。计然，一号计研，故宾戏云：「研、桑心计于无垠」，即谓此耳。计然者，濮上人也，博学无所不通，尤善计算。尝南游越，范蠡卑身事之。其书则有万物录，著五方所出，皆直述之，事见皇览及晋中经簿。又吴越春秋及越绝书并作计倪，此则倪、研及然声皆相近，实一人耳。掌故鼌错传十九：
「鼌错以文学为太常掌故。」
应劭曰：「掌故，六百石吏，主故事。」狼顾食货志四上：
「失时不雨，民且狼顾。」
李奇曰：「狼性怯，走喜还顾。言民见天不雨，今亦恐也。」服役食货志：
「今农夫五口之家，其服役者不下二人。」
师古曰：「服，事也，给公事之役也。」心计食货志四下：
「桑弘羊，洛阳贾人之子，以心计，年十三侍中。」
师古曰：「心计，不用筹算。」齐民食货志
如淳曰：「齐，等也。无有贵贱，谓之齐民，若今言平民矣。」均输平准食货志：
「桑弘羊为治粟都尉，领大农，请置大农部丞数十人，分主郡国，置均输盐铁官，令远方各以其物如异时商贾所转贩者为赋，而相灌输。置平准于京师，都受天下委输。」大农诸官尽笼天下之货物，贵则卖之，贱则买之。如此，富商大贾亡所牟大利，则反本，而万物不得腾跃，故曰平准。三木司马迁传三十二：「魏其衣赭，关三木。」
师古曰：「三木，在颈及手足。」阘茸司马迁传
师古曰：「阘茸，猥贱也。阘，下也。茸，细毛也。言非豪杰也。阘，吐合反。茸，人勇反。」又贾谊传注：「阘茸，下材不肖之人也。」
青社齐怀王传三十三皇帝使御史汤庙立子闳为齐王，曰：「受兹青社。」师古曰：「于庙授策也。」张晏曰：「王者以五色土为大社，封四方诸侯，各以其方色与之，苴以白茅，归以立社。」
宵人广陵厉王传三十三
应劭曰：「无迩近小人也。」剑论司马迁传：
「司马氏在赵者，以传剑论显。」服虔曰：「世善剑也。」师古曰：「剑论者，能说剑术也。论，来顿反。」圜墙司马迁传：「幽于圜墙之中。」
师古曰：「圜墙，狱也。周礼谓之圜土。」
少从张骞传三十一
师古曰：「汉时谓随使而出外国者为少从，总言其少年而从使也。从，材用反。」进孰张骞传：
「大宛以西，皆自恃远，尚骄恣。汉使往既多，其少从率进孰于天子，言大宛有善马。」
师古曰：「进孰者，但空进成孰之言。」
积竹杖昌邑王传三十三
昌邑王征诣长安，为昭帝嗣。到济阳，求长鸣鸡，道买积竹杖
文颖曰：「合竹作杖也。」仰药息夫躬传十五。
师古曰：「仰首而饮药也。」招权季布传七：
「辩士曹丘生数招权顾金钱，事贵人赵谈等。」
师古曰：「言招求贵人威权，因以请托，故得他人顾金钱也。」
采金鄱水地理志八上，
孟康曰：「鄱阳。鄱音婆。」师古曰：「采者，取金之处。」
两汉博闻卷三

[book_title]两汉博闻卷四
宋杨侃辑治行曹参传九：
萧何薨，曹参闻之，告舍人趣治行。
师古曰：舍人，犹家人也。一说私属官主家事者也。趣读曰促，谓速也。治行，谓修行治装也。狱市曹参传：曹参属其后相曰：「以齐狱市为寄。」曰：「夫狱市者，所以并容也。今君扰之，奸人安所容乎？」
孟康曰：「夫狱市者，兼受善恶，若穷极奸人，奸人无所容窜，久且为乱。秦人极刑而天下畔，孝武峻法而狱繁，此其效也。师古曰：老子云：我无为，民自化；我好静，民自正。参欲以道化为本，不欲扰其末也。」事刃蒯通传十五：
蒯通说范阳令曰：「足下杀人之父，孤人之子，慈父孝子不敢事刃于公之腹者，畏秦法也。」
李奇曰：东方人以物臿地中为事。师古曰：事，音侧吏反，字本作剚。
封人颈王莽传六十九中，
王莽下书曰：「妄封人颈得钱者去。」
如淳曰：权臣妄以法枉其人为僮仆，封其颈以别之也。得顾钱乃去封。阪上走丸蒯通传：蒯通曰：「范阳令先下而身富贵，边城必相率降，如阪上走丸也。」
师古曰：「言乘势便易。」
申子学张欧传十六：
张欧，孝文时以治刑名侍太子。
师古曰：刘向别录云：「申子学号曰刑名。」「刑名者，循名以责实，其尊君卑臣，崇上抑下，合于六经。说者云：刑，刑家。名，名家。即太史公所论六家之二也。此说非。欧，音驱。」任侠季布传七
应劭曰：「任谓有坚完可任托以事也。」如淳曰：「相与信为任，同是非为侠。」师古曰：「任谓任使其气力。侠之言挟也，以权力侠辅人也。任，音人禁反。侠，音下颊反。」冠玉陈平传十：
「或谗陈平曰：平虽美丈夫，如冠玉耳，其中未必有也。」孟康曰：「饰冠以玉，光好外见，中非所有也。」端门周勃传十
师古曰：「端门，殿之正门。」从理入口周勃传：
「许负相周亚夫，君后三岁而侯，侯八岁为将相，后九岁而饿死。负指其口曰：从理入口，此饿死法也。亚夫果封条侯，为将军，拜太尉，下廷尉，不食五日死。」师古曰：「从，竖也，音子容反。」簿责周勃传：
「周亚夫下吏，吏簿责亚夫。」
如淳曰：「簿问其辞情。」师古曰：「簿问者，书之于簿，一一问之也。」
四皓王贡两龚传序四十二：
「汉兴，有东园公、绮里季、夏黄公、甪里先生。」
师古曰：「四皓称号本起于此，更无姓名可称知。此盖隐居之人，匿迹远害，不自标显，秘其氏族，故史传无得而详。」至于后代皇甫谧、圈称之徒及诸地理书说，竞为四人施安姓字，自相错互，语又不经，班氏不载于书，诸家皆臆说，今并弃略，一无取焉。
衔橛王吉传四十二、司马相如传二十七下。
师古曰：「衔，马衔也。橛，车钩心也。张楫以橛为马之长衔，非也。橛，音其月反。」又注：「司马相如谏猎书曰：衔橛之变，言马衔或断，钩心或出，则致倾败以伤人也。」诈伪萌生王吉传。
师古曰：「萌生，言其争出，如草木之初生。」
翁主王吉传、高帝纪。又注：
「汉家列侯尚公主，诸侯则国人承翁主。」
晋灼曰：「娶天子女曰尚公主，国人娶诸侯女曰承翁主。尚、承皆卑下之名也。」师古曰：「翁主者，言父自主婚也。」
王主成帝纪建始元年。张晏曰：「王主，王之女也。」师古曰：「王主，即翁主也。王自主婚，故曰王主。」轨躅叙传七十上：「伏周孔之轨躅。」
郑氏曰：「躅，迹也。三辅谓牛蹄处为躅。音文欲反。」
偶人公孙贺传三十六：
「朱安世自狱中上书，告公孙贺之子敬声与阳石公主私通，及使人巫祭祠诅上，且上甘泉当驰道埋偶人。贺父子死狱中，家族。」巫蛊之祸，起自朱安世，成于江充，遂及公主、皇后、太子，皆败。
师古曰：「刻木为人，象人之形，谓之偶人。偶，并也，对也。」
左验杨恽传三十六、张汤传二十九：
「杨恽下廷尉，廷尉于定国考问，左验明白。」
师古曰：「左，证左也。言当时在其左右见此事者也。」又张汤传注：「李奇曰：左，证左也。」师古曰：「谓之左者，言除罪人正身之外，又取其左右者考问也。」
城门候蔡义传三十六，
师古曰：「门候，主候时而开闭也。」
挢正刘屈牦传赞三十六：「挢当世反诸正。」
师古曰：「正曲曰挢。挢读与矫同，其字从手。」
小生朱云传三十七：
「丞相薛宣留朱云宿，因谓曰：且留我东合，可以观四方奇士。云曰：小生乃欲相吏邪？宣不敢复言。」
师古曰：「小生，谓其新学后进，言欲以我为吏乎？」畔换叙传七十下：
「项氏畔换，黜我巴汉。」
孟康曰：「畔，反也。换，易也。不用义帝要换易与高祖汉中也。」师古曰：此说非也。畔换，强恣之貌，犹言跋扈也。诗大雅皇矣篇曰：「无然畔换。」
君侯刘屈牦传三十六，如淳曰：「汉仪注：列侯为丞相，称君侯。」师古曰：杨恽传丘常谓恽为君侯，是则通呼列侯之称耳，非必
丞相也
子丝叙传：「子丝慷慨。」
师古曰：「爰盎字丝，此加子者，是嘉称以偶句耳。」
行驰道鲍宣传四十二成帝纪：
「丞相孔光四时行园陵，官属以令行驰道中。」如淳曰：「令诸使有制得行驰道中者行旁道，无得行中央三丈也。」
成帝纪云：「不敢绝驰道。」
应劭曰：「驰道，天子所行道也，若今之中道。」
丈人疏广传四十一，
师古曰：「丈人，严庄之称也，故亲而老者皆称焉。」
钲鼓东方朔传三十五平帝纪：「元始二年。」
师古曰：「钲鼓之教。钲鼓，所以为进退士众之节也。」平帝纪：「遣执金吾候陈茂行边兵，假以钲鼓。」
应劭曰：「将帅乃有钲鼓，今茂官轻兵少，又但往谕晓之耳。所以假钲鼓者，欲重其威也。钲者，铙也，似铃，柄中上下通。」师古曰：「钲音征。铙音女交反。」亚将灌婴传十一，「虏亚将周兰。」师古曰：「亚，次也。」
射雕李广传二十四，文颖曰：「雕，鸟也，故使善射者射之。」师古曰：「雕，大鸷鸟也，一名鹫，黑色，翮可以为箭羽，音雕。」蘧蒢叙传下
师古曰：「蘧蒢，口柔，观人颜色而为辞佞也。」阉尹叙传下
师古曰：「谓宦人为阉者，言其精气奄闭不泄也。一曰主奄闭门者。尹，正也。」
夺嫡梅福传三十七：「诸侯夺宗，圣庶夺适。」
如淳曰：「夺宗，始封之君尊为诸侯，则夺其旧为宗子之事也。」夺嫡，文王舍伯邑考而立武王是也。孔子虽庶，可为殷后。师古曰：「适读曰嫡。」
祁连山霍去病传二十五：
「霍去病出北地，遂深入至祁连山。」
师古曰：「祁连山，即天山也。匈奴呼天为祁连。祁音上夷反。」躢鞠去病传：
「去病在塞外，卒乏粮，而去病尚穿域躢鞠也。」
服虔曰：「穿地作鞠室也。师古曰：鞠，以皮为之，实以毛，蹴躢而戏也。躢音徒腊反。鞠音距六反。」冢象祁连去病传：
霍去病薨，上悼之，发属国玄甲，军陈自长安至茂陵，为冢象祁连山
师古曰：「在茂陵旁，冢上有竖石，冢前有石人马者是也。」
求雨董仲舒二十六：
「董仲舒为江都相，治国，以春秋灾异之变，推阴阳所以错行，故求雨。闭诸阳，纵诸阴。其止雨反是。」
师古曰：「谓若闭南门禁举火，及开北门水洒人之类是也。」
旬岁翟方进传五十四：
「翟方进为丞相司直，旬岁间免两司隶，朝廷惮之。」师古曰：「旬，徧也，满也。旬岁，犹言满岁也，若十日之一周。」
泉山朱买臣传三十四：「东越王居保泉山。」
师古曰：「泉山，即今泉州之山也。保者，保守之以自固也。」
承明庐严助传三十四：
「赐会稽太守严助诏曰：君厌承明之庐。」张晏曰：「承明庐在石渠合外，直宿所止曰庐。」
威棱李广传二十四：「威棱憺乎邻国。」
李奇曰：「神灵之威曰棱。憺，动也。憺，音徒滥反。」
凿坏扬雄传五十七下。
应劭曰：「凿坏，谓颜阖也。鲁君闻颜阖贤，欲以为相，使者往聘，因凿后垣而亡也。坏，音陪，又音普回反。」
宦骑苏武传二十四师古曰：「宦骑，宦者而为骑也。」周阹扬雄传：「以罔为周阹。」
李奇曰：「阹，遮禽兽围陈也。阹，音袪。」旐𭤰艺文志十
师古曰：「画龟蛇曰旐，鸟隼曰𭤰。」
谥司马相如传二十七下
师古曰：「谥者，行之迹也。」文鹢相如传二十七
浮文鹢
张揖曰：「鹢，水鸟也，画其象于船首。淮南子曰：龙舟鹢首，天子之乘也。」榜人相如传
得劫五诸侯兵
师古曰：「五诸侯者，谓常山、河南、韩、魏、殷也。」此年十月，常山王张耳降，河南王申阳降，韩王郑昌降。三月，魏王豹降，虏殷王卬。复除高帝纪：「二年，
蜀汉民给军事劳苦，复勿租税二岁。」师古曰：「复者，除其赋役也，音方目反。」
拔城高帝纪：「秦二年，攻砀，三日拔之。」
师古曰：「拔者，克城邑而取之，言若拔树木，并得其根。」榖衔郊祀志五下，
师古曰：「衔，少意也。言谷稼少。衔，音苦簟反。」急就篇艺文志十：「元帝时，黄门令史游作急就篇，成帝时李长作元尚篇，皆苍颉中正字也。」八体艺文志
韦昭曰：「八体，一曰大篆，二曰小篆，三曰刻符，四曰虫书，五曰摹印，六曰署书，七曰殳书，八曰隶书。」六体艺文志：
「六体者，古文、奇字、篆书、隶书、缪篆、虫书。」
师古曰：「古文谓孔子壁中书。奇字，即古文而异者也。篆书谓小篆，盖秦始皇使程邈所作也。隶书亦程邈所献，主于徒隶，从简易也。始造隶书，起于官狱多事，苟趋省易，施之于徒隶也。缪篆谓其文屈曲缠绕，所以摹印章也。虫书谓为虫鸟之形，所以书幡信也。」秦篆艺文志：
「史籀篇者，周时史官教学童书也，与孔氏壁中古文异体。苍颉七章者，李斯所作也。博学七章者，胡母敬所作也。」文字多取史籀篇，而篆体复颇异，所谓秦篆也。竹皮冠高帝纪
应劭曰：「以竹始生皮作冠，今鹊尾冠是也。」文颖曰：「高祖居贫志大，取其约省，与众有异。」韦昭曰：「竹皮，竹筠也。今南夷取竹幼时续以为帐。」师古曰：「竹皮，笋皮，谓笋上所解之箨耳，非竹筠也。今人亦往往为笋皮巾，古之遗制也。」能高帝纪：「吾非敢自爱，恐能薄。」
师古曰：「能谓材也。能本兽名，形似熊，足似鹿，为物坚中而强力，故人谓有贤材者皆为能。」
击筑高帝纪十二年、后汉延笃传五十四：
「高祖过沛，留，置酒沛宫。酒酣，上击筑而歌。」
邓展曰：「筑，音竹。」应劭曰：「状似琴而大，头安弦，以竹击之，故名曰筑。」师古曰：「今筑形似瑟而细颈也。」后汉书注云：「说文曰：筑，五弦之乐。」沈约宋书曰：筑，不知谁所造也。史记唯云高渐离击筑。案：今筑形似筝，有项有柱。史记：「荆轲至燕，日与屠狗及高渐离击筑，荆轲和而歌于市中，相乐，已而相泣，旁若无人。」
三雍河间献王传二十三：
「河间献王，武帝时来朝，献雅乐，对三雍宫。」
应劭曰：「辟雍、明堂、灵台也。雍，和也。言天地、君臣、人民皆和也。」又汉书音义曰：「皆叶天人雍和之气为之，故谓三雍。」
蹲鸱货殖传六十一：
「蜀卓氏曰：吾闻岷山之下，沃野下有踆鸱，至死不饥。」师古曰：「蹲鸱，谓芋也。其根可食以充粮，故无饥年。华阳国志曰：汶山郡都安县有大芋如蹲鸱也。」
感槩郭解传六十二季布传七
郭解少时，阴贼感槩。
师古曰：「阴贼者，阴怀贼害之意也。感槩者，感意气而立节槩也。
季布传赞曰：婢妾贱人，感槩而自杀，非能勇也。」
五陵原涉传六十二
师古曰：「五陵，谓长陵、安陵、阳陵、茂陵、平陵也。班固西都赋曰：南望杜、霸，北眺五陵。是知霸陵、杜陵非此五陵之数也。而说者以为高祖以至茂陵为五陵，失其大意。」二府刘向传六如淳曰：「二府，谓丞相、御史大夫府也，亦曰两府也。」交戟刘向传：
「佞邪与贤臣并在交戟之内。」
师古曰：「交戟，谓宿卫者。」置醴楚元王传六：
「鲁穆生受诗于浮丘伯。楚元王好诗，以穆生为中大夫。穆生不嗜酒，元王每置酒，常为穆生设醴。及王戊即位，常设，后忘设焉。穆生退曰：可以逝矣！醴酒不设，王之意怠，楚人将钳我于市。」称疾卧。
师古曰：「醴，甘酒也，少曲多米，一宿而熟不齐之。」枕中书刘向传：
宣帝兴神仙方术之事，而淮南有枕中鸿宝、苑秘书，言神仙使鬼物为金之术。及邹衍重道延命方，世人莫见。而刘更生父德，武帝时治淮南狱得其书。更生幼而读诵，以为奇，献之，言黄金可成。上令典尚方铸作事，费甚多，方不验。师古曰：「鸿宝、苑秘书并道术篇名。藏在枕中，言常存录之，不漏泄也。」印刓韩信传四，
韩信曰：「项王使人，有功当封爵，刻印刓，忍不能予。」苏林曰：「刓音刓角之刓。刓与抟同。手弄角讹，不忍授也。」师古曰：「刓音五丸反。抟音大官反。」
冯轼郦食其传十三，
郦食其冯轼下齐七十余城。师古曰：「冯，读曰凭。凭，据也。轼，车前横板隆起者也。云凭轼者，言但安坐乘车而游说，不用兵众。」
间路韩信传黥布传四，
韩信欲东下井陉击赵，李左车说赵王曰：「愿假臣等兵三万人，从间路绝其辎重。」
师古曰：间路，微路也。
黥布先从间道破关下军。
师古曰：「间道，微道也。」葬骊山刘向传：
「秦始皇葬于骊山之阿，下锢三泉，上崇山坟，高五十余丈，石椁为游馆，人膏为灯烛，水银为江海，黄金为凫雁。珍宝之藏，机械之变，棺椁之丽，宫馆之盛，不可胜原。」又多杀宫人，生埋工匠，计以万数。骊山之作未成，而周章百万之师至其下矣。项籍燔其宫室，往者咸见发掘。其后牧儿亡羊，羊入其凿，牧者持火照求羊，失火烧其藏椁。师古曰：石椁为游馆者，多累石于圹中，以为离宫别馆也。孟康曰：作机发木人之属，尽其巧变也。晋灼曰：「始皇本纪命匠作机弩矢，有所穿近辄射之。又言工匠为机，咸皆知之。已下闭羡门，皆杀工匠也。」师古曰：「不可胜原者，言不能尽其本数也。周章，陈胜之将也。往者皆发掘之，以求财物也。凿谓所穿冢藏者，音在到反。」
驺骑惠帝纪、东方朔传又注，应劭曰：「驺，驺骑也。」师古曰：「驺，本廐之驭驺也，后人以为骑，谓之驺骑。」
凌室惠帝纪四年，武帝纪又注，
师古曰：「凌室，藏冰之室也。」间者文帝纪
师古曰：「间者，犹言中间之时也。」弋绨文帝纪赞：「文帝身衣弋绨。」如淳曰：「弋，皂也。贾谊曰：身衣皂绨。」师古曰：「弋，黑色也。绨，厚缯，音大奚反。」
太夫人文帝纪七年，
如淳曰：「列侯之妻称夫人。列侯死，子复为列侯，乃得称太夫人。子不为列侯，不得称也。」醪文帝纪后元年，
师古曰：「醪，汁滓酒也。」指纵萧何传：「九功臣皆曰：萧何未有汗马之劳，居臣等上，何也？」上曰：诸君知猎乎？夫猎，追杀兽者，狗也，而发纵指示兽处者，人也。
师古曰：「发纵，谓解绁而放之也。指示者，以手指示之，俗言放狗。纵，音子用反，而读者乃为踪迹之踪，非也。书本皆不为踪字，自有逐踪之狗，不待人发也。」栈道高帝纪：「元年，张良说汉王烧绝栈道。」师古曰：「阁道也。」
鸩酒齐悼惠王传八
应劭曰：「鸩鸟黑身赤目，食蝮蛇、野葛，以其羽画酒中，饮之立死。」引强周勃传十「周勃材官引强。」
服虔曰：「能引强弓弩官也。」孟康曰：「如今挽强司马也。」师古曰：「强音其两反。」殿兵周勃传：
「周勃击章邯车骑殿。」
师古曰：「殿，填也，谓镇军后以扞敌。勃击破章邯之殿兵也。殿音丁见反。」钝如椎周勃传：
「周勃不好文学，每召诸生说事，东乡坐，责之：趣为我语。」其椎少文如此。臣瓒曰：「令直言，勿称经也。」师古曰：「趣读曰促，谓令速言也。」服虔曰：「谓讷钝也。」应劭曰：「今俗名拙语为椎储。」师古曰：「椎谓朴钝如椎也，音直推反。」酒家保栾布传七
「栾布穷困，卖庸于齐，为酒家保。」
孟康曰：「酒家作保。保，庸也。可保信，故谓之保。」师古曰：「谓庸作受顾也。为保，谓保可任使。」
遮虏障李陵传二十四，师古曰：「障者，塞上险要之处，往往修筑，别置候望之人，所以自障蔽而伺敌也。遮虏，障名也。」
穹庐匈奴传六十四上，
师古曰：「穹庐，旃帐也。其形穹隆，故曰穹庐。」
成蹊李广传赞二十四：
「谚曰：桃李不言，下自成蹊。」
师古曰：「蹊谓径道也。言桃李以其华实之故，非有所召呼，而人争归趣，来往不绝，其下自然成径。以喻人怀诚信之心，故能潜有所感也。」爰臂李广传：「李广爰臂。」
如淳曰：「臂如猿臂通肩也。」
厥角□首诸侯王表二：
「王莽因母后之权，汉诸侯王厥角□首。」
应劭曰：「厥者，顿也。角者，额角也。□首，首至地。言王莽渐渍威福，汉之王侯莫敢怨望，皆顿角□首至地，而上其玺绶也。」晋灼曰：「厥犹竖也。叩头则额角竖。□，与稽同。」
门牡飞五行志七中之上：
「成帝元延元年，长安章城门门牡自亡，函谷关次门牡亦自亡。」
晋灼曰：「章城门者，西出南头第一门也。」师古曰：「牡，所以下闭者也，亦以铁为之。」韦昭曰：「次门者，函谷关边小门也。」师古曰：「非行人所由，盖关司曹府所在之门也。」
京房易传曰：「饥而不损兹谓泰，厥灾水，厥咎牡亡。」妖辞曰：「关动牡飞，辟为亡道臣为非，厥咎乱臣谋篡。」故谷永对曰：「章城门通路寝之路，函谷关距山东之险，城门关守国之固，固将去焉，故牡飞也。」九流，艺文志十：
「儒家者流，出于司徒之官；道家者流，出于史官；阴阳家者流，出于羲和之官；法家者流，出于理官；名家者流，出于礼官；墨家者流，出于清庙之守；从横家者流，出于行人之官；杂家者流，出于议官；农家者流，出于农稷之官；小说家者流，出于稗官。诸子十家，其可观者九家而已。皆起于王道既微，诸侯力政，时君世主，好恶殊方，是以九家之术蠭出并作。」
师古曰：稗，音稊稗之稗。稗官，小官。汉名臣奏唐林请省置吏，公卿大夫至都官、稗官各减什三是也。
初用夏正高里武帝纪：「太初元年冬十月，行幸泰山。十一月甲子朔旦冬至，祀上帝于明堂。十二月，禅高里。」
应劭曰：初用夏正，以正月为岁首，故改年为太初也。高里者，伏俨曰：山名，在泰山下。师古曰：「此高字自作高下之高，而死人之里谓之蒿里，或呼为下里者也，字则为蓬蒿之蒿。或者既见太山神灵之府，高里山又在其旁，即误以高里为蒿里。混同一事，文学之士，共有此谬，陆士衡尚不免，况其余乎？今流俗书本此高字有作蒿者，妄加增耳。」奔命昭帝纪：
「始元元年，益州、牂柯等皆反，遣水衡都尉吕破胡募吏民及发犍，为蜀郡奔命，击益州，大破之。」
应劭曰：「旧时郡国皆有材官骑士以赴急难。今夷反，常兵不足以讨之，故权选取精勇，闻命奔走，故谓之奔命。」师古曰：「奔，古奔字耳。犍音虔，又巨言反。」封君食货志四下，师古曰：「封君，受封邑者，谓公主及列侯之属也。」即山铸钱食货志：
「建元以来用度少，县官往往即多铜山而铸钱。」师古曰：「就多铜之山而铸钱也。」
摩钱质取鋊食货志：
「奸或盗摩钱质而取鋊。」
臣瓒曰：「许慎云，鋊，铜屑也。摩钱漫面以取其屑，更以铸钱。西京黄图叙曰民摩钱取屑是也。」师古曰：「鋊音浴。」皮币食货志：
「有司言曰：古者皮币，诸侯以聘享。金有三等，黄金为上，白金为中，赤金为下。今半两钱法重四铢，而奸或盗摩钱质而取鋊，钱益轻薄而物贵，则远方用币烦费不省。乃以白鹿皮方尺，缘以缋，为皮币，直四十万。」王侯宗室朝觐聘享，必以皮币荐璧，然后得行。又造银锡白金，以为天用莫如龙，地用莫如马，人用莫如龟，故白金三品，其一曰重八两，圜之，其文龙，名白撰，直三千；二曰以重差小，方之，其文马，直五百；三曰复小，椭之，其文龟，直三百。令县官销半两钱，更铸三铢钱，重如其文。盗铸诸金钱罪皆死，而吏民之犯者不可胜数。
孟康曰：「白金，银也。赤金，丹阳铜也。」郑氏曰：「半两钱，其文为半两，实重四铢也。」师古曰：「缋，绣也，绘五采而为之。」如淳曰：「银锡、白金者，杂铸银锡为白金也。」晋灼曰：「以重差小之者，以半斤之重差为三品，则中品六两，下品四两也。」师古曰：「椭音他果反。椭，圜而长之也。」
苑马景帝纪：「中六年，
匈奴入鴈门，至武泉，入上郡，取苑马。」
如淳曰：「汉仪注太仆牧师诸苑三十六所，分布北边、西边。以郎为苑监，官奴婢三万人，养马三十万匹。」师古曰：「武泉，云中之县也。养鸟兽者通名为苑，故谓牧马处为苑。」商颜沟洫志九：
「发卒万人穿渠，自征引洛水至商颜下。」
师古曰：「征音惩，即今所谓澄城也。商颜，商山之颜也。谓之颜者，譬人之颜额也，亦犹山领象人之颈领。」
黔首艺文志十、后汉光武纪
师古曰：「秦谓人为黔首，言其头黑也。」又光武建武五年注：「秦呼人为黔首，谓奴为苍头，以别于良人也。」
鹖冠艺文志、后汉舆服志三十，
师古曰：「以鹖鸟羽为冠。」
后汉志：「武冠加双鹖尾，竖左右，为鹖冠。五中郎将、羽林左右监等皆冠鹖冠。鹖者，勇雉也，其斗对一死乃止，故赵武灵王以表武事奉施之焉。」
徐广曰：「鹖似黑雉，出于上党。」荀绰晋百官表注曰：「冠插两鹖，鸷鸟之暴疏者也。每所撄撮，应爪催衄，天子武骑，故以冠焉。」傅玄赋注曰：「羽骑，骑者戴鹖。」
雉经冯奉世传赞四十九：「申生雉经。」
师古曰：「国语云：晋献公黜太子申生，乃雉经于新城之庙。盖为俯颈闭气而死，若雉之为。」
牢让师丹传五十六：「牢让爵位。」师古曰：「牢，坚也。」
咀药王嘉传五十六：
「王嘉引药杯以击地，曰：三公负国，当伏刑都市，何谓咀药而死？」师古曰：「咀，嚼也。」
剑璏王莽传六十九上：
王莽为新都侯就国，孔休守新都相，莽尽礼待之，缘恩意进玉具宝剑，欲以为好。休不肯受。莽因曰：「诚见君面有瘢，美玉可灭瘢，欲献其瑑。即解其瑑。休复辞。莽曰：君嫌其价邪？遂椎碎之，自裹以进休，休乃受。」及莽征去，欲见休，休称疾不见。
师古曰：「瘢，创痕也。」服虔曰：「瑑音卫。」苏林曰：「剑鼻也。」师古曰：「瑑本作璏，后传写讹也。瑑音雕，瑑字耳，音篆。说文云：剑鼻玉也。从玉、彘，音直例反。」秒忽叙传七十下：
「元元本本，数始于一，产气黄钟，造计秒忽。」刘德曰：「秒，禾芒也。忽，蜘蛛网细者也。」师古曰：「秒音眇，其字从禾。」
置亭冯奉世传四十九刘屈牦传又注：
「师古曰：置，谓置驿之所也。」
离饥寒萧望之传四十八：
「边郡数被兵，离饥寒。」师古曰：「离，遭也。」
金选之品萧望之传：「西羌反，张敞上书言：县官谷度不足以振之，度，徒各反。愿令诸有罪，非盗、受财杀人及犯法不得赦者，皆得以差入谷赎罪。天子下其议两府，丞相、御史以难问敞。敞曰：因此令赎，其便明甚，何化之所乱！甫刑之罚小过赦，薄罪赎，有金选之品。」
师古曰：「吕侯为周穆王司寇，作赎刑之法，谓之吕刑。后改为甫侯，故又称甫刑也。」应劭曰：「选音刷，金铢两名也。」师古曰：「音刷是也。字本作锊，锊即锾也，其重十二铢二十五分铢之十三，一曰重六两。」吕刑曰：墨辟疑赦，其罚百锾；劓辟疑赦，其罚惟倍；剕辟疑赦，其罚倍差；宫辟疑赦，其罚六百锾；大辟疑赦，其罚千锾。是其品也。
名数孔光传：五十一：
元帝赐霸第一区，徙名数于长安。
师古曰：名数，户籍也。
首鼠两端田鼢灌夫传：二十二：武安侯田鼢始未贵时，往来侍酒于魏其侯窦婴所，跪起如子姓。及鼢贵，士吏趋势利者皆去婴而归鼢，鼢日益横。灌夫者，父张孟尝为灌婴舍人，得幸，故蒙灌氏姓。吴楚反，夫父子俱有功。武帝时，夫位至太仆。后鼢请婴城南田，婴曰：老仆虽弃，将军虽贵，宁可以势相夺乎？不许。夫闻，怒鼢闻婴、夫怒，不与田鼢，亦怒两人有隙。鼢取燕王女为夫人，婴与夫俱往贺，遂缚夫居室，遣吏逐捕诸灌氏支属，皆得弃市罪。婴救夫，因言鼢短，两人廷辨之。鼢罢朝，召御史大夫韩安国，怒曰：与长孺共治一秃翁，何为首鼠两端！婴、夫皆弃市。
师古曰：姓，生也。言同子礼，若己所生也。居室，署名，属少府。长孺，安国字也。张晏曰：秃翁，言婴年老嗜酒，头秃，言当共治一秃翁也。服虔曰：首鼠，一前一却也。
雎阳曲梁孝王传十七：「梁孝王筑东苑三百余里，广雎阳城七十里。」
师古曰：「更广大之也。晋太康地记云：城方十三里，梁孝王筑之。鼓倡节杵而后下和之者，称雎阳曲，今踵以为故。今之乐家雎阳曲是其遗音。」
两汉博闻卷四

[book_title]两汉博闻卷五
宋杨侃辑
请间文帝纪爰盎传十九：
代王至渭桥，群臣拜谒。太尉勃进曰：「愿请间。」宋昌曰：「所言公，公言之；所言私，王者无私。」
师古曰：「间，容也，犹今言中间也。请容暇之顷，当有所陈，不欲于众显论也。」又注云：「欲因间隙私有所白也。」
鸣镝匈奴传六十四上：
冒顿作鸣镝，令曰：「鸣镝所射而不悉射者，斩。」已而冒顿以鸣镝自射其善马，复射其爱妻，左右或莫敢射，皆斩之。后猎，以鸣镝射杀其父头曼自立。
应劭曰：「鸣镝，髇箭也。髇音呼交反。」师古曰：「曼音莫安反。」持满匈奴传：「持满傅矢外乡。」
师古曰：「傅读曰附。乡读曰向。持满，言满引弓弩注矢外捍也。」
鵔鸃冠佞幸传六十三、司马相如传二十七上：「孝惠时，侍中皆冠鵔鸃，贝带，傅脂粉。」
师古曰：「以鵔鸃毛羽饰冠，海贝饰带。鵔鸃，即𫜁鸟也，音峻仪。」又相如传注云：「鵔鸃，似山鸡而小冠，背毛黄，腹下赤，项绿色，其尾毛红赤，光采鲜明。今俗呼为山鸡，其实非也。」
餐霞相如传二十七下：「吸沆瀣兮餐朝霞。」
应劭曰：列仙传：「陵阳子言春食朝霞者，日始欲出赤黄气也。夏食沆瀣，北方夜半气也。并天地玄黄之气为六气。」
倒景相如传、郊祀志五「下贯列缺之倒景」，服虔曰：「列缺，天闪也。人在天上，下向视日月，故景倒在下也。」
郊祀志登遐倒景，如淳曰：「在日月之上，反从下照，故其影倒。」
涓人苍头军陈胜传一、石奋传十六：
陈胜既为其御庄贾所杀而降秦，胜故涓人将军吕臣为苍头军，起新阳。
应劭曰：「时军皆著青巾，故曰苍头军也。」师古曰：「涓，洁也。涓人，主洁除之人。涓，音蠲。石奋为高祖中涓。中涓，官名，主居中而涓洁者。」
上游项籍传一、匈奴传：
项羽阳尊怀王为义帝，曰：「古之王者，地方千里，必居上游。」徙之长沙，都郴。
文颖曰：居水之上流也。师古曰：「游，即流也。」又匈奴傅：「从上游来厌人。」
拾芥夏侯胜传四十五：夏侯胜每讲授，常谓诸生曰：「士病不明经术；经术苟明，其取青紫如俯拾地芥尔。」
师古曰：地芥，谓草芥之横在地上者。俯而拾之，言其易而必得也。青紫，卿大夫之服也。俯，即俯字也。
天极李寻传四十五：
李寻云：紫宫极枢，通位帝纪。
孟康曰：紫宫，天之北宫也。极，天之北极星也。枢，是其回转者也。天文志曰：「天极，其一明者，太一常居也。」太一，天皇大帝也，与通极为一体，故曰通位帝纪也。折胶鼌错传十九：
鼌错曰：「陛下绝匈奴，不与和亲，臣窃意其冬来南也。欲立威者，始于折胶。来而不能困，使得气去，后未易服也。」
苏林曰：「秋气至，胶可折，弓弩可用，匈奴常以为候而出军。」师古曰：「使得气去者，使其得胜，逞志气而去。」贾竖张良传十：
张良曰：「秦兵尚强，未可轻也。其将屠者子，贾竖易动以利，令持重宝啖秦将。」
师古曰：商贾之人，志无远大，譬如僮竖，故云贾竖。
长休告丙吉传四十四：
丙吉居相位，上宽大，掾吏有罪臧不称职，辄予长休告。师古曰：「长给休假，令其去职也。」
大府张汤传二十九大府，丞相府也。方中张汤传：
「张汤调茂陵尉，治方中。」
苏林曰：「天子即位，豫作陵。」师古曰：「古谓掘地为坑曰方。今荆楚俗，土功筑作算程课者，犹以方计之。爰书张汤传：张汤劾鼠掠治，传爰书，讯鞫论报。」
师古曰：「传谓传逮，若今之追送赴对也。爰，换也，以文书代换其口辞也。讯，考问也。鞫，穷也。谓穷核之也。论报，谓上论之而获报也。」
县土炭天文志六李寻传：四十五：
天文志曰：冬至短极，县土炭，炭动，麈鹿解角，兰根出，泉水踊。
孟康曰：「先冬至三日，县土炭于衡两端，轻重适均。冬至而阳气至，则炭重；夏至而阴气至，则土重。」晋灼曰：「蔡邕律历记候钟律，权土炭，冬至阳气应黄钟通，土炭轻而衡仰。夏至阴气应蕤宾通，土炭重而衡低。进退先后，五日之中。」
李寻曰：「政治感阴阳，犹铁之低卬，见效可信者也。」孟康曰：「天文志云县土炭也，以铁易土耳。先冬、夏至，县铁炭于衡各一端，令适停。冬，阳气至，炭仰而铁低。夏，阴气至，炭低而铁仰。以此候二至也。」景星天文志六：
「景星，德星也。其状无常，常出于有道之国。」舞知乾没张汤传：
「张汤舞知以御人。始为小吏，乾没，与长安富贾田甲、鱼翁叔之属交私。」
师古曰：「舞弄其智，制御他人也。」服虔曰：「乾没，射成败也。」如淳曰：「豫居物以待之，得利为乾，失利为没。乾，音干。」间适杜钦传三十：「支庶有间适之心。」
师古曰：「间，代也，音居苋反。适，读曰嫡。」
绿车金日䃅传三十八、王莽传六十九上：
「金敞为卫尉，病甚，上拜其子涉为侍中，使绿车载送卫尉舍。」
晋灼曰：「汉注绿车名皇孙车，太子有子乘以从。」如淳曰：「常置左右，以待召载皇孙。」李奇曰：「欲敞见其荣宠也。王莽得乘绿车从。」
师古曰：「亦以宠之也。」
珠襦霍光传三十八：
「将废昌邑王，太后被珠襦，盛服坐武帐中，武士陛戟，陈列殿下。」
晋灼曰：「贯珠以为襦，形若今革襦矣。」师古曰：「陛戟，为执戟以卫陛下。」席胜蒯通传十五：
「乘利席胜，威震天下。」
师古曰：「席，因也。若人之在席上。」
琅当西域传六十六上后汉循吏传序注：
「军候赵德使罽宾，与罽宾王阴末赴相失，阴末赴锁琅当，德杀副已下七十余人。」
师古曰：「琅当，长锁也，若今之禁系人锁矣。琅音郎。」后汉注云：「王莽一家铸钱，保五人没入为官奴婢，男子槛车，女子步，铁锁琅当其颈，愁苦死者十七八。」横行书西域传
服虔曰：「安息国横行为书记。」师古曰：「今西方胡国及南方林邑之徒，书皆横行，不直下也。」
尉荐赵广汉传四十六：
「赵广汉为二千石，以和颜接士，其尉荐待遇吏，殷勤甚备。」师古曰：「尉荐，谓安尉而荐达之。」
童骑张敞传四十六，「出从童骑。」
师古曰：「以童奴为骑而自从也。」
便面张敞传、王莽传：
「张敞为京兆尹，无威仪。」时罢朝会，过走马章台街，使御史驱，自以便面拊马。
师古曰：「便面，所以障面，盖扇之类也。不欲见人，以此自障面则得其便，故曰便面，亦曰屏面。今之沙门所持竹扇，上邪平而下圜，即古之便面也。音频面反。
王莽常翳云母便面。」
金布令萧望之传四十八：
「金布令甲曰：
边郡数被兵，离饥寒，夭绝天年，父子相失，令天下共给其费。」
师古曰：「同共给之也。自此以上，令甲之文。金布者，令篇名也。其上有府库、金钱、布帛之事，因以篇名。令甲者，其篇甲乙之次。」
犀利冯奉世传：「四十九：
羌戎弓矛之兵耳，器不犀利。」晋灼曰：「犀，坚也。」
千人司马冯奉世传：
如淳曰：「汉注边郡置都尉及千人司马，皆不治民也。」画象武帝纪：「元光元年，
诏曰：昔在唐虞，画象而民不犯。」
应劭曰：「二帝但画衣冠，异章服，而民不敢犯。」师古曰：「白虎通云：画象者，画其衣服象五刑。」度曲元帝纪赞：
「元帝多材艺，善史书，鼓琴瑟，吹洞箫，自度曲，被歌声。」应劭曰：「史书，周宣王太史籀所作大篆也。度曲，谓自隐度作新曲，因持新曲以为歌诗声也。」荀悦曰：「被声能播乐也。」臣瓒曰：「度曲，谓歌终更授其次，谓之度曲。」西京赋曰：度曲未终，云起雪飞。张衡舞赋亦曰：度终复位，次受二八。度音大各反。被音皮义反。甲观画堂成帝纪：
孝成皇帝，元帝太子也。母王皇后。元帝在太子宫生
甲观画堂
如淳曰：「三辅黄图云太子宫有甲观。」师古曰：「甲者，甲、乙丙丁之次。元后传言见于丙殿，此其例也。画堂，但画饰耳。霍光止画室中，是则宫殿中通有彩画之堂室。」祫祭平帝纪：
「元始五年，祫祭明堂。」
应劭曰：「礼，五年而再殷祭，一禘一祫。祫祭者，毁庙与未毁庙之主皆合食于太祖。」
郡将严延年传：「六十。」师古曰：「谓郡守为郡将者，以其兼领武事也。」股弁严延年传：
「严延年为涿郡太守，按大姓高氏，狱吏皆股弁。」师古曰：「股战若弁。弁谓抚手也。」
县度西域乌秅国。六十六上：「西域罽宾国：
乌秅国，其西则有县度，去阳关五千八百八十八里。县度者，石山也，溪谷不通，以绳索相引而度。
成帝时，罽宾国复遣使献，谢罪。汉欲遣使者报送其使。杜钦说大将军王凤曰：今县度之阨，历大头痛、小头痛之山，赤土、身热之阪，令人身热无色，头痛呕吐，驴畜尽然。行者骑步相持，绳索相引，二千余里乃到县度。」其乡慕不足以安西域，有求则卑辞，无欲则娇嫚，终不可怀服也。
师古曰：「县，绳度也。县，古悬字耳。」猿饮西域传：
「乌秅国山居，累石为室，民接手饮。」师古曰：「自高山下溪涧中饮水，故接连其手，如猿之为。」马复令西域传：
「当今务在禁苛暴，止擅赋，力本农，修马复令。」
师古曰：「马复，因养马以免徭赋也。复，音方目反。」
田轮台渠犁西域传：
「武帝初通西域，置校尉，屯田渠犁。是时军旅连出，海内虚耗，弘羊等奏言：故轮台以东，捷枝、渠犁有溉田五千顷以上。臣以为可遣屯田卒诣轮台以东，置校尉三人分护，以时益种五谷。诏曰：今请远田轮台，起亭隧，是扰劳天下，非所以优民也。」
师古曰：「隧者，依深险之处关通行道也。」
仪形王莽传：「六十九上：
唯陛下仪形虞周之盛。」子午道王莽传：
「王莽以皇后有子孙瑞，通子午道。子午道从杜陵直绝南山，径汉中。」
张晏曰：「时年十四，始有妇人之道也。子，水；午，火也。水以天一为牡，火以地二为牝，故火为水妃。今通子午以协之。」师古曰：「子，北方也。午，南方也。言通南北道相当，故谓之子午耳。今京城直南山有谷通梁、汉道者，名子午谷。」又宜州西界有山名子午岭，计南北直相当。此则北山者是子，南山者是午，共为子午道
跬步王莽传：「进不跬步。」
师古曰：「半步曰跬，谓一举足也。音空橤反。」毛挚义纵传：六十：
「义纵为定襄太守，郡中不寒而栗。纵以鹰击为治。」师古曰：「言如鹰隼之击，奋毛羽执取飞鸟也。」束湿宁成传：六十：
宁成以郎谒者事景帝，好气，为少吏必陵其长吏；为人上操下急如束湿。
师古曰：「操，执持也。束湿，言其急之甚也。湿物则易束。操，音千高反。」
曲台记孟卿传五十八艺文志十：
「后苍说礼数万言，号曰后氏曲台记。」
服虔曰：「在曲台校书著记，因以为名。」师古曰：「曲台殿在未央宫。」艺文志注：如淳曰：行礼射于曲台，后苍为记，故名曰曲台记。汉官仪曰：「大射于曲台。」晋灼曰：天子射宫也。西京无太学，于此行礼也。大小戴孟卿传：
「梁戴德延君、戴圣次君。德号大戴，圣号小戴，皆受经于后苍，由是礼有大戴、小戴之学。」
骊驹王式传五十八：
「诸博士共荐王式，诏除下为博士。式征来，诸大夫、博士共持酒肉劳式。江公世为鲁诗宗，心嫉式，谓歌吹诸生曰：歌骊驹。式曰：闻之师：客歌骊驹，主人歌客毋庸归。」今日诸君为主人，日尚早，未可也。遂谢病免归。服虔曰：「逸诗篇名也，见大戴礼。客欲去歌之。」文颖曰：「其辞云骊驹在门，仆夫具存；骊驹在路，仆夫整驾也。客毋庸归者，庸，用也，主人礼未毕，且无用归也。」
鬼廷柏东方朔传三十五：
「东方朔曰：柏者，鬼廷也。」
师古曰：「言鬼神尚幽暗，故以松柏之树为廷府也。」真宅杨王孙传三十七：
「杨王孙病，将死，先令其子曰：吾欲裸葬，以反吾真。且曰：死者，物之归也；精神者，天之有也；形骸者，地之有也。精神离形，各归其真。夫裹以币帛，高以棺椁，支体络束，口含玉石，欲化不得，郁为枯腊，千载之后，棺椁朽腐，乃得归土，就其真宅。遂裸葬。」
缿筒赵广汉四十六王温舒传六十：
「赵广汉为颍川太守。先是，颍川豪杰大姓相与为婚姻，吏俗朋党。汉患之，出有案问，故漏泄其语，令相怨咎。又教吏为缿筒，及得投书，削其主名，而托以为豪杰大姓子弟所言。其后强宗大族结为仇雠，奸党散落，风俗大改。吏民相告讦，广汉得以为耳目。」
苏林曰：「缿音项，如瓶，可受投书。」孟康曰：「筒，竹筒也，如今宫受密事筒也。」师古曰：「缿若今盛钱藏瓶，为小孔，可入而不可出。或缿或筒，皆为此制，而用受书，令投其中也。筒音同。王温舒为中尉，少年投缿购告言奸。」
负海五行志七下之上：
「秦大用民力转输，起负海至北边。」负海，犹言背海也。隼五行志
师古曰：「隼，鸷鸟，即今之鴩也。鴩字音胡骨反。鴩与鹘同。」方制地理志八上：
「黄帝方制万里，画野分州，得百里之国万区。方制，以为方域也。」
日夜食五行志七下之下李寻传又注：
「日夜食则无景，立六尺木，不见其景，以此为候。」雒阳地理志八下，
师古曰：鱼豢云：汉火行，忌水，故去洛水而加「隹」。如鱼氏说，则光武已后改为雒字也。
酒泉郡地理志八下：
「酒泉郡，武帝太初元年开。」应劭曰：「其水若酒，故曰酒泉。」师古曰：「旧俗传云城下有金泉，味如酒。」古瓜州地理志
「炖煌，古瓜州也。地生美瓜。」
师古曰：「即春秋左氏传允姓之戎居于瓜州也。其地今犹出大瓜，长者狐入瓜中食之，首尾不出。」灵州地理志
惠帝四年置。有河奇苑、号非苑。师古曰：「苑，谓马牧也。水中可居者曰洲，此地在河之洲，随水高下，未尝沦没，故号曰灵州，又曰河奇也。二苑皆在北焉。」曰南郡地理志
故秦象郡，武帝时更名，属交州。
师古曰：「言在日之南，所谓北户以向日者。」耐刑高帝纪第一：
「高祖七年，令郎中有罪，耐已上，请之。」应劭曰：「轻罪不至于髡，完其耏鬓，故曰耏。古从彡，发肤之意也。」师古曰：「耏，当音而。耏，谓颊旁毛也。」罽高帝纪：「八年，
罽毛若今毼及氍毹之类也。」罽，居例反。毼，音曷。氍，音瞿。毹，音俞。说文云：「氍毹，毡𦃖之属。」盖方言也。别注云：「罽，织毛为布者。」略地高帝纪：
「凡言略地者，皆谓行而取之，用功力少。」葭莩之故王莽传六十九中山靖王传二十三：王莽上言曰：「自诸侯王以下至于吏民，咸知莽与陛下有葭莩。」
中山靖王曰：「今群臣亦有葭莩之亲，鸿毛之重。」晋灼曰：「葭莩，里之白皮也。」师古曰：「葭，芦也。莩者，其筒中白皮至薄者也。葭莩喻薄，鸿毛喻轻薄甚也。」
前星五行志七下之下：
「大辰，心也。心为明堂，天子之象。」又，星传曰：「心，大星，天王也。其前星，太子也。后星，庶子也。」
河源西域传六十六张骞赞三十一。
西域传：「河有两源：一出葱岭山，一出于阗。于阗在南山下，其河北流，与葱岭河合，东注蒲昌海。蒲昌海，一名盖泽者也。」去玉门、阳关三百余里，广袤三百里。其水亭居，冬夏不增减，皆以为潜行地下，南出于积石。中国河。又，张骞传赞曰：「禹本纪言：河出昆仑山，高二千五百余里，日月所相避隐为光明也。自张骞使大夏之后，穷河源，恶睹所谓昆仑者乎？故言九州山川，尚书近之矣。至禹本纪、山经所有，放哉。」邓展曰：「尚书曰导河积石，是谓河源出于积石。积石在金城河关，不言出昆仑也。」
会稽禹穴九疑司马迁传三十二司马相如传注：「司马迁自叙曰：迁年十岁则诵古文，二十而南游江淮，上会稽，探禹穴，窥九疑。」
张晏曰：「禹巡狩至会稽而崩，因葬焉。上有孔穴，民间云禹入此穴。」师古曰：「会稽，山名，本茅山也。禹于此会诸侯之计，因名会稽也。九疑山在零陵营道县，舜所葬也。疑，似也。山有九峰，其形相似，故曰九疑。」
紫贝相如传二十七：「上钓紫贝。」郭璞曰：「紫贝，紫质黑文也。」师古曰：「贝，水中介虫，古以为货也。」珊瑚相如传
郭璞曰：「珊瑚生水底石边，大者树高二尺余，枝格交错，无有叶。」家徒四壁相如传：
「相如居成都，家徒四壁立。」
师古曰：「徒，空也。但有四壁，更无资产。」犊鼻相如传：
「相如身自著犊鼻裈。」
师古曰：「即今之衳也，形似犊鼻，故以名云。衳，音之容反。」蜀徼西南夷传六十五：
「巴蜀西南外蛮夷诸侯，秦时颇置吏焉。秦灭汉兴，皆弃此国而关蜀故徼。」
师古曰：西南之徼，犹北方塞也。徼，音工钓反。张揖曰：「徼，谓以木石水为界者也。」
请吏一奇相如传二十七下西南夷传：
「邛、莋之君长，闻南夷与汉通，得赏赐多，多欲愿为内臣妾，请吏，比南夷。南夷君长以十数，夜郎最大。武帝时，唐蒙往南粤，食蜀枸酱，问之，知牂柯江出番禺城下。归，上书说上曰：窃闻夜郎所有精兵可得十万，浮船牂柯，出不意，此制粤一奇也。」
流离西域传六十六上：「流离出罽宾国。」
师古曰：「魏略云大秦国出赤、白、黑、黄、青、绿、缥、绀、红、紫十种流离。」变告韩信传四。
师古曰：「凡言变告者，谓告非常之事。」持更西域传：
「杜钦说王凤曰：欲遣使报送罽宾国，使斥候七百余人，五分夜击刁斗自守。」
师古曰：「夜有五更，故分而持之。」
附离五行志七下之下：
「成帝时，夜过中，星陨。谷永曰：星辰附离于天，犹庶民附丽王者也。王者失道，下将叛去，故星叛天而陨，以见其象。」
监奴霍光传三十八：
「霍光爱幸监奴冯子都，常与计事。」
师古曰：「监奴，谓奴之监知家务者也。」
甲令宣帝纪：「地节四年。」后汉皇后纪十上，
文颖曰：「萧何承秦法所作为律令经是也。」如淳曰：「令有先后，故有令甲、令乙、令丙。」师古曰：「甲、乙者，若今之第一、第二篇耳。」
后汉书：「向使设外戚之禁，编著甲令，改正后妃之制，贻厥方来，岂不休哉！」
试守
一切平帝纪：「元始元年。」后汉齐武王𬙂传注：「平帝初即位，诏二百石以上一切满秩如真。」
师古曰：「时诸官有试守者，特加非常之恩，令如真耳，非凡除吏皆当试守也。一切者，权时之事，非经常也。犹如以刀切物，苟取整齐，不顾长短纵横，故言一切。他皆仿此。」
后汉注云：「试守者，称职满岁为真。」
昆明池武帝纪：「元狩三年，发谪吏穿昆明池。」
臣瓒曰：「西南夷传有越隽、昆明国，有滇，地方三百里。汉使求身毒国，而为昆明所闭。今欲伐之，故作昆明池象之，以习水战，在长安西南，周回四十里。」食货志又曰：「时越欲与汉用船战，遂乃大修昆明池也。」师古曰：「谪吏，吏有罪者罚而役之。滇音颠。」
居延武帝纪：「元狩二年，
将军去病出北地二千余里，过居延。」
师古曰：「居延，匈奴中地名也。」五属国武帝纪：
「匈奴昆邪王杀休屠王，并将其众合四万余人来降，置五属国以处之，以其地为武威、酒泉郡。」
师古曰：「昆音下门反。屠音储。凡言属国者，存其国号而属汉朝，故曰属国。武威，今凉州也。酒泉，今肃州也。」
详延武帝纪：「元朔五年，
详延天下方闻之士，咸荐诸朝。」
师古曰：「详，悉也。延，引也。方，道也。闻，博闻也。言悉引有道博闻之士而进于朝也。」鄜畤郊祀志：「五：上
畤，音止，神灵之所止也。秦文公梦黄蛇自天下属地，其口止于鄜衍，作鄜畤，祭白帝焉。」
李奇曰：「三辅谓山阪间为衍。」密畤郊祀志：
「作鄜畤后八十四年，秦宣公作密畤于渭南，祭青帝。」
吴阳上、下畤郊祀志：
「自秦宣公作密畤后二百五十年，而秦灵公于吴阳作上畤，祭黄帝；作下畤，祭炎帝。自未作鄜
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:39:55-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>