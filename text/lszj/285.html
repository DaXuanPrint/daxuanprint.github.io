<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="宋本纪上第一,宋本纪中第二,宋本纪下第三,齐本纪上第四,齐本纪下第五,梁本纪上第六,梁本纪中第七,梁本纪下第八,陈本纪上第九,陈本纪下第十,列传第一。后妃上,列传第二。后妃下,列传第三。宋宗室及诸王上,列传第四。宋宗室及诸王下,列传第五。刘穆之。徐羡之。傅亮。檀道济,列传第六。王镇恶。朱龄石。毛修之。傅弘之。朱修之。王玄谟,列传第七。刘敬宣。刘怀肃。刘粹。孙处。蒯恩。向靖。刘锺。虞丘进。孟怀玉。胡藩。刘康祖,列传第八。赵伦之。萧思话。臧焘,列传第九。谢方明。谢灵运,列传第十。谢弘微,列传第十一。王弘,列传">
<meta name="description" content="中国南朝史著作。李延寿撰。现存最早版本为元大德本，后又有明南监本、北监本、汲古阁本、清武英殿本、金陵书局本等，中华书局1975年出版的点校本。80卷，约116万字。包括本纪10卷，列传70卷。记载南朝宋武帝永初元年(420年)至陈后主祯明三年(589年)共4代170年历史，按朝代先后顺序编排，一朝为一部分。本纪分为宋本纪3卷，齐本纪2卷，梁本纪3卷，陈本纪2卷，记述南朝24帝生平要事。列传中同一家庭人物和类传人物，则不分朝代，集合一处。本书以《宋书》、《南齐书》、《梁书》、《陈书》为基础，加以删节、增补而">
<title>南史_李延寿_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">南史</span> <br/>
          作者： <span class="inputVal" id="bkauthor">李延寿</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]819939</span> <br/>
          说明： <span class="inputVal" id="bkdec">中国南朝史著作。李延寿撰。现存最早版本为元大德本，后又有明南监本、北监本、汲古阁本、清武英殿本、金陵书局本等，中华书局1975年出版的点校本。80卷，约116万字。包括本纪10卷，列传70卷。记载南朝宋武帝永初元年(420年)至陈后主祯明三年(589年)共4代170年历史，按朝代先后顺序编排，一朝为一部分。本纪分为宋本纪3卷，齐本纪2卷，梁本纪3卷，陈本纪2卷，记述南朝24帝生平要事。列传中同一家庭人物和类传人物，则不分朝代，集合一处。本书以《宋书》、《南齐书》、《梁书》、《陈书》为基础，加以删节、增补而成。所删掉的主要是本纪中的册文、诏令，列传中的奏议、文章，以及记载重复之处，尤以《宋书》所删最多，删掉一半以上。增补资料亦不少，在专传和循吏、文学、隐逸、恩倖等类传中均有一些新补的整篇传记，增加附传或在原有传记中增补史实之处也较多，尤以齐朝史增补最多。新增史料多取材于杂史，较为生动具体，更能反映当时真实情况，有较高的价值。本书文字简练，故能删繁补漏，事增而文省。叙事能直书无隐，纠正了前史许多隐讳和错误。因此，本书具有新的史料价值，可与宋、齐、梁、陈各书互为补充，作为研究南朝历史的一部重要史籍。本书缺点主要是在删节时重要资料删削过多，官名删削不当，甚至造成史实错误，文辞晦涩;在新增资料中掺入了不少鬼神符瑞之类内容;刘昶、萧宝寅等传亦与《北史》重复。</span> <br/>
          封面： <span class="inputVal" id="bkimg">Z_5753.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]南史
[book_author]李延寿
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]819939
[book_dec]中国南朝史著作。李延寿撰。现存最早版本为元大德本，后又有明南监本、北监本、汲古阁本、清武英殿本、金陵书局本等，中华书局1975年出版的点校本。80卷，约116万字。包括本纪10卷，列传70卷。记载南朝宋武帝永初元年(420年)至陈后主祯明三年(589年)共4代170年历史，按朝代先后顺序编排，一朝为一部分。本纪分为宋本纪3卷，齐本纪2卷，梁本纪3卷，陈本纪2卷，记述南朝24帝生平要事。列传中同一家庭人物和类传人物，则不分朝代，集合一处。本书以《宋书》、《南齐书》、《梁书》、《陈书》为基础，加以删节、增补而成。所删掉的主要是本纪中的册文、诏令，列传中的奏议、文章，以及记载重复之处，尤以《宋书》所删最多，删掉一半以上。增补资料亦不少，在专传和循吏、文学、隐逸、恩倖等类传中均有一些新补的整篇传记，增加附传或在原有传记中增补史实之处也较多，尤以齐朝史增补最多。新增史料多取材于杂史，较为生动具体，更能反映当时真实情况，有较高的价值。本书文字简练，故能删繁补漏，事增而文省。叙事能直书无隐，纠正了前史许多隐讳和错误。因此，本书具有新的史料价值，可与宋、齐、梁、陈各书互为补充，作为研究南朝历史的一部重要史籍。本书缺点主要是在删节时重要资料删削过多，官名删削不当，甚至造成史实错误，文辞晦涩;在新增资料中掺入了不少鬼神符瑞之类内容;刘昶、萧宝寅等传亦与《北史》重复。
[book_img]Z_5753.jpg


[book_chapter]本纪

[book_title]宋本纪上第一
宋高祖武皇帝讳裕，字德舆，小字寄奴，彭城县绥舆里人，姓刘氏，汉楚元王交之二十一世孙也。彭城楚都，故苗裔家焉。晋氏东迁，刘氏移居晋陵丹徒之京口里。皇祖靖，晋东安太守。皇考翘，字显宗，郡功曹。帝以晋哀帝兴宁元年岁在癸亥三月壬寅夜生，神光照室尽明，是夕甘露降于墓树。及长，雄杰有大度，身长七尺六寸，风骨奇伟，不事廉隅小节，奉继母以孝闻。
尝游京口竹林寺，独卧讲堂前，上有五色龙章，衆僧见之，惊以白帝，帝独喜曰：“上人无妄言。”皇考墓在丹徒之候山，其地秦史所谓曲阿、丹徒间有天子气者也。时有孔恭者，妙善占墓，帝尝与经墓，欺之曰：“此墓何如？”孔恭曰：“非常地也。”帝由是益自负。行止时见二小龙附翼，樵渔山泽，同侣或亦睹焉。及贵，龙形更大。
帝素贫，时人莫能知，唯琅邪王谧独深敬焉。帝尝负刁逵社钱三万，经时无以还，被逵执，谧密以己钱代偿，由是得释。后伐荻新洲，见大蛇长数丈，射之，伤。明日复至洲，里闻有杵臼声，往觇之，见童子数人皆青衣，于榛中捣药。问其故，答曰：“我王爲刘寄奴所射，合散傅之。”帝曰：“王神何不杀之？”答曰：“刘寄奴王者不死，不可杀。”帝叱之，皆散，仍收药而反。又经客下邳逆旅，会一沙门谓帝曰：“江表当乱，安之者，其在君乎。”帝先患手创，积年不愈，沙门有一黄药，因留与帝，既而忽亡，帝以黄散傅之，其创一傅而愈。宝其馀及所得童子药，每遇金创，傅之并验。
初爲冠军孙无终司马。晋隆安三年十一月，祅贼孙恩作乱于会稽，朝廷遣卫将军谢琰、前将军刘牢之东讨。牢之请帝参府军事，命与数十人觇贼，遇贼衆数千，帝便与战，所将人多死，而帝奋长刀，所杀伤甚衆。牢之子敬宣疑帝爲贼所困，乃轻骑寻之；既而衆骑并至，遂平山阴，恩遁入海。
四年五月，恩复入会稽，杀谢琰。十一月，牢之复东征，使帝戍句章，句章城小人少，帝每战陷阵，贼乃退还浃口。时东伐诸将，士卒暴掠，百姓皆苦之，惟帝独无所犯。
五年春，恩频攻句章，帝屡破之，恩复入海。三月，恩北出海盐，帝筑城于故海盐，贼日来攻城，城内兵少，帝乃选敢死士击走之。时虽连胜，帝深虑衆寡不敌，乃一夜偃旗示以羸弱，观其懈，乃奋击，大破之。恩知城不可下，进向沪渎，帝弃城追之。海盐令鲍陋遣子嗣之以吴兵一千爲前驱，帝以吴人不习战，命之在后，不从。是夜帝多设奇兵，兼置旗鼓，明日战，伏发，贼退，嗣之追奔陷没。帝且退且战，麾下死伤将尽，乃至向处止，令左右解取死人衣以示暇。贼疑尚有伏，乃引去。六月，恩浮海至丹徒，帝兼行与俱至，奔击大破之。恩至建邺，知朝廷有备，遂走郁洲。八月，晋帝以帝爲下邳太守。帝又追恩至郁洲及海盐，频破之。恩自是饥馑，奔临海。
元兴元年，荆州刺史桓玄举兵东下，骠骑将军司马元显遣牢之拒之，帝又参其军事。玄至，帝请击之，牢之不许，乃遣子敬宣诣玄请和。帝与东海何无忌并固谏，不从。玄克建邺，以牢之爲会稽内史。牢之惧，招帝于广陵举兵，帝曰：“人情去矣，广陵亦岂可得之？”牢之竟缢于新洲。何无忌谓帝曰：“我将何之？”帝曰：“可随我还京口。玄必守臣节，当与卿事之；不然，与卿图之。”
玄从兄修以抚军将军镇丹徒，以帝爲中兵参军。孙恩自败后，惧见获，乃投水死于临海，馀衆推恩妹夫卢循爲主。玄复遣帝东征。
二年，循奔永嘉，帝追破之。六月，加帝彭城内史。
十二月，桓玄篡位，迁晋帝于寻阳。桓修入朝，帝从至建邺，玄见帝，谓司徒王谧曰：“昨见刘裕，风骨不恒，盖人杰也。”每游集，赠赐甚厚。玄妻刘氏，尚书令耽之女也，聪明有智鉴，尝见帝，因谓玄曰：“刘裕龙行虎步，视瞻不凡，恐必不爲人下，宜早爲其所。”玄曰：“我方平荡中原，非裕莫可，待关、陇平定，然后议之。”
修寻还京口，帝托以金创疾动，不堪步从，乃与无忌同船共还，建兴复计，及弟道规、沛国刘毅、平昌孟昶、任城魏咏之、高平檀凭之、琅邪诸葛长人、太原王元德、陇西辛扈兴、东莞童厚之，并同义谋。时桓修弟弘爲青州刺史，镇广陵，道规爲弘中兵参军，昶爲州主簿，乃令毅就昶谋共袭弘。长人爲豫州刺史刁逵左军府参军，谋据历阳相应，元德、厚之谋于建邺攻玄，克期齐发。
三年二月乙卯，帝托游猎，与无忌、咏之、凭之，毅从弟藩，凭之从子韶、祗、隆、道济，昶族弟怀玉等，集义徒凡二十七人，愿从者百馀人。丙辰，候城门开，无忌等义徒服传诏服，称诏居前，义衆驰入齐叫，吏士惊散，即斩修以徇。帝哭之甚恸，厚加敛恤。昶劝弘其日出猎，未明，开门出猎人，昶、道规、毅等率壮士五六十人，因开门直入。弘方噉粥，即斩之，因收衆济江。
义军初克京城，修司马刁弘率文武佐吏来赴，帝登城谓曰：“郭江州已奉乘舆反正于寻阳，我等并被密诏诛逆党，今日贼玄之首已当枭于大航。诸君非大晋之臣乎？”弘等信之而退。毅既至，帝命诛弘等。
毅兄迈先在建邺，事未发数日，帝遣同谋周安穆报之，使爲内应。迈甚惧，安穆虑事发，驰归。时玄以迈爲竟陵太守，迈便下船，欲之郡。是夜玄与迈书曰：“北府人情云何？卿近见刘裕何所道？”迈谓玄已知其谋，晨起白之。玄惊，封迈爲重安侯，又以不执安穆故杀之，诛元德、扈兴、厚之等。乃遣顿丘太守吴甫之、右卫将军皇甫敷北拒义军。
先是，帝造游击将军何澹之，左右见帝光曜满室，以告澹之，澹之以白玄，玄不以爲意，至是，闻义兵起，甚惧。或曰：“裕等甚弱，陛下何虑之深？”玄曰：“刘裕足爲一世之雄，刘毅家无儋石之储，摴蒱一掷百万，何无忌，刘牢之之外甥，酷似其舅，共举大事，何谓无成。”时衆推帝爲盟主，以孟昶爲长史，总后事，檀凭之爲司马，百姓愿从者千馀人。军次竹里，移檄都下曰：
夫成败相因，理不常泰，狡焉肆虐，或遇圣明。自我大晋，屡遘阳九，隆安以来，皇家多故，贞良弊于豺狼，忠臣碎于虎口。逆臣桓玄敢肆陵慢，阻兵荆郢，肆暴都邑，天未忘难，凶力实繁，踰年之间，遂倾皇祚。主上播越，流幸非所，神器沈辱，七庙毁坠，虽夏后之离浞、豷，有汉之遭莽、卓，方之于兹，未足爲喻。自玄篡逆，于今历载，弥年亢旱，人不聊生，士庶疲于转输，文武困于板筑，室家分析，父子乖离，岂惟大东有杼轴之悲，摽梅有顷筐之怨而已哉！仰观天文，俯察人事，此而可存，孰有可亡！凡在有心，谁不扼腕。裕等所以叩心泣血，不遑啓处者也。
是故夕寐宵兴，搜奖忠烈，潜构崎岖，过于履虎，乘机奋发，义不图全。辅国将军刘毅、广武将军何无忌、镇北主簿孟昶、兖州主簿魏咏之、甯远将军刘道规、龙骧参军刘藩、振威将军檀凭之等，忠烈断金，精贯白日，荷戈俟奋，志在毕命。益州刺史毛璩，万里齐契，扫定荆楚。江州刺史郭昶之奉迎主上，宫于寻阳。镇北参军王元德等并率部曲，保据石头。扬武将军诸葛长人收集义士，已据历阳。征虏参军庾赜之等潜相连结，以爲内应。同力协契，所在蜂起，即日斩僞徐州刺史安成王修、青州刺史弘。义衆既集，文武争先，咸谓不有一统，则事无以辑。裕辞不获命，遂总军要，庶上凭祖宗之灵，下罄义夫之节，翦馘逋逆，荡清京华。公侯诸君，或世树忠贞，或身荷爵宠，而并俛眉猾竖，无由自效，顾瞻周道，宁不吊乎！今日之举，良其会也。裕以虚薄，才非古人，受任于既颓之运，接势于已替之机，丹诚未宣，感慨愤激。望霄汉以永怀，眄山川以增伫，投檄之日，神驰贼庭。
三月戊午，遇吴甫之于江乘，帝躬执长刀，大呼，即斩甫之。进至罗落桥，遇皇甫敷，檀凭之战败，死之，衆退，帝进战弥厉，又斩敷首。初，帝建大谋，有工相者相帝与无忌等近当大贵，惟云凭之无相。至是，凭之战死，帝知其事必捷。
玄闻敷等没，使桓谦屯东陵口，卞范之屯覆舟山西。己未，义军进至覆舟东，张疑兵，以油帔冠诸树，布满山谷。帝先驰之，将士皆殊死战，无不一当百，呼声动天地。因风纵火，烟焰张天，谦等大败。玄始虽遣军，而走意已决，别遣领军殷仲文具舟石头，闻谦败，轻船南逸。
庚申，帝镇石头城，立留台百官，焚桓温主于宣阳门外，造晋新主于太庙。遣诸将追玄，命尚书王嘏率百官奉迎乘舆。司徒王谧与衆议推帝领扬州，帝固辞，乃以谧爲录尚书事、领扬州刺史，帝爲镇军将军、都督八州诸军事、徐州刺史、领军将军。 初，晋陵人韦叟善相术，桓修令相帝当得州不，叟曰 ：“当得边州刺史。”退而私于帝曰：“君相贵不可言。”帝笑曰：”若中，当相用爲司马。”至是，叟诣帝曰：“成王不负桐叶之信，公亦应不忘司马之言。今不敢希镇军司马，愿得领军 佐。”于是用焉。
时诸葛长人失期，爲刁逵执送，未至而玄败。玄经寻阳，江州刺史郭昶之爲具乘舆法物。初，荆州刺史王绥以江左冠族，又桓氏之甥，素甚陵帝，至是，及其父尚书左仆射愉有自疑志，并及诛。
四月戊子，奉武陵王遵爲大将军，承制，大赦，惟桓玄一祖后不免。桓玄之篡，王谧佐命，手解安帝玺绂。及义旗建，衆谓谧宜诛，惟帝素德谧，保持之。刘毅尝因朝会，问谧玺绂所在，谧益惧。及王愉父子诛，谧从弟谌谓谧曰：“王驹无罪而诛，此是翦除胜己，兄既桓氏党附，求免得乎？”驹，愉小字也。谧惧，奔曲阿。帝笺白大将军迎还，复其位。
玄挟天子走江陵，又浮江东下，与刘毅、何无忌、刘道规等遇于峥嵘洲，衆军大破之。玄党殷仲文奉晋二皇后还建邺。玄复挟天子至江陵，因走南郡，太守王腾之、荆州别驾王康産奉天子入南郡府。
初，益州刺史毛璩遣从孙佑之与参军费恬送弟丧下州，璩弟子修之时爲玄屯骑校尉，诱玄入蜀，至枚回洲，恬与佑之迎射之，益州督护冯迁斩玄，传首建邺。玄从子振逃于华容之涌中，招集逆党，袭江陵城，腾之、康産皆被杀。桓谦先匿沮川，亦聚衆应振。爲玄举哀，立丧庭。谦率衆官奉玺绶于安帝。刘毅、何无忌进及桓振战，败绩于灵溪。
十月，帝领青州刺史，甲仗百人入殿。
义熙元年正月，毅等至江津，破桓谦、桓振，江陵平。三月甲午，晋帝至自江陵。庚子，诏进帝侍中、车骑将军、都督中外诸军、录尚书事。帝固让，旋镇丹徒。九月乙巳，加帝领兖州刺史。
卢循浮海破广州，获刺史吴隐之，即以循爲广州刺史，以其党徐道覆爲始兴相。
二年三月，进帝督交、广二州。十月，论匡复勋，封帝豫章郡公，邑万户，赐绢三万疋。其馀封赏各有差。
三年十二月，司徒、录尚书、扬州刺史王谧薨。
四年正月，征帝入辅，授侍中、车骑将军、开府仪同三司、扬州刺史、录尚书事，徐、兖二州刺史如故。表解兖州。先是，帝遣冠军刘敬宣伐蜀贼谯纵，无功而还。九月，帝以敬宣挫退，逊位，不许。十月，乃降爲中军将军，开府如故。
五年二月，僞燕主慕容超大掠淮北。三月，帝抗表北讨，以丹阳尹孟昶监中军留府事。乃浮淮入泗，五月，至下邳，留船，步军进琅邪，所过筑城留守。
超大将公孙五楼请断大岘，坚壁清野以待，超不从。初谋是役，议者以爲贼若严守大岘，军无所资，何能自反？帝曰：“不然。鲜卑性贪，略不及远，既幸其胜，且爱其谷，必将引我，且亦轻战。师一入岘，吾何患焉。”及入岘，帝举手指天曰：“吾事济矣。”衆问其故，帝曰：“师既过险，士有必死之志，馀粮栖亩，军无匮乏之忧，胜可必矣。”
六月，超留羸老守广固，使其广甯王贺刺卢及公孙五楼悉力据临朐。去城四十里有巨蔑水，超告五楼急据之。比至，爲龙骧将军孟龙符所保，五楼乃退。
大军分车四千两爲二翼，方轨徐行，车张幰，御者执肖，以骑爲游军，军令严肃。比及临朐，贼骑交至，帝命兖州刺史刘藩、并州刺史刘道怜等陷其阵。日向昃，战犹酣，帝用参军胡藩策，袭克临朐，贼乃大奔。超遁还广固，获其玉玺、豹尾、辇等，送于都。丙子，克广固大城，超固其小城。乃设长围以守之，馆谷于青土，停江、淮转输。
七月，超尚书郎张纲乞师于姚兴，自长安反，泰山太守申宣执送之。纲有巧思，先是，帝修攻具，城上人曰：“汝不得张纲，何能爲也。”及至，升诸楼车以示之，城内莫不失色。超既求救不获，纲反见虏，乃求称藩，割大岘爲界，献马千匹，不听。 时姚兴遣使，声言将涉淮左，帝谓曰：“尔报姚兴，我定青州，将过函谷，虏能自送，今其时矣。”录事参军刘穆之遽入曰：“此言不足威敌，容能怒彼。若鲜卑未拔，西羌又至，公何以待之？”帝乃笑曰：“此兵机也，非子所及。羌若能救，不有先声，是自强也。”
十月，张纲修攻具成，设飞楼县梯，木幔板屋，冠以牛皮，弓矢无所用之。刘毅遣上党太守赵恢以千馀人来援，帝夜潜遣军会之。明旦，恢衆五千，方道而进，每晋使将到，辄复如之。六年二月丁亥，屠广固，超踰城走，追获之，斩于建康市。杀其王公以下，纳生口万余，马二千匹。
初，帝之北也，徐道覆劝卢循乘虚而出，循不从，道覆乃至番禺说循曰：“今日之机，万不可失。若克京都，刘公虽还，无能爲也。”循从之。是月，寇南康、庐陵、豫章诸郡，郡守皆奔走。时帝将镇下邳，进兵河、洛，及征使至，即日班师。镇南将军何无忌与道覆战，败死于豫章，内外震骇，朝议欲奉乘舆北走。帝次山阳，闻败，卷甲与数十人造江上征问，知贼尚未至。
四月癸未，帝至都。刘毅自表南征，帝以贼新捷锋锐，须严军偕进，使刘藩止之，毅不从。五月壬午，卢循败毅于桑落洲。及审帝凯入，相视失色，欲还寻阳，平江陵，据二州以抗朝廷。道覆请乘胜遂下，争之旬日，乃从。
于时北师始还，伤痍未复，战士才数千，贼衆十余万，舳舻亘千里。孟昶、诸葛长人惧，欲拥天子过江，帝曰：“今兵士虽少，犹足一战，若其克济，臣主同休；如其不然，不复能草间求活，吾计决矣。”初，帝征慕容超，惟孟昶劝行，丙辰，昶乃表天子，引罪，仰药而死。
时议者欲分兵屯守诸津，帝曰：“贼衆我寡，分其兵则人测虚实，一处失利，则沮三军之心，若聚衆石头，则衆力不分。”戊午，帝移镇石城。乙丑，贼大至，帝曰：“贼若新亭直上，且将避之；若回泊蔡洲，成禽耳。”徐道覆欲自新亭焚舟而战，循多疑少决，每求万全，乃泊蔡洲以待军溃。帝登石头以望，见之，悦。庚辰，贼设伏于南岸，疑兵向白石。帝率刘毅、诸葛长人北拒焉，留参军徐赤特戍查浦，戒令勿战。帝既北，贼焚查浦而至张侯桥，赤特与战，大败，贼进屯丹阳郡。帝驰还石头，斩徐赤特。解甲久之，乃出阵于南塘。七月庚申，循自蔡洲退，将还归寻阳，帝遣辅国将军王仲德等追之。使建威将军孙处自海道袭番禺，戒之曰：“我十二月必破祅寇，卿亦足至番禺，先倾其巢窟也。”
十月，帝率舟师南伐，使刘毅监太尉留府。是月，徐道覆寇江陵，荆州刺史刘道规大破之，道覆走还湓口。十一月，孙处至番禺，克其城，卢循父嘏奔始兴，处抚其人以守。十二月己卯，大军次大雷。庚辰，贼方江而下，帝躬提幡鼓，命衆军齐力击之，军中多万钧神弩，所至莫不摧陷。帝自于中流蹙之，因风水之势，贼舰悉薄西岸，岸上军先备火具焚之，大败。循还寻阳，遂走豫章，悉力栅左里。丙申，大军次左里，将战，帝麾之，麾竿折，幡沈于水，衆咸惧，帝笑曰：“昔覆舟之役亦如此，今胜必矣。”攻其栅，循单舸走，衆皆降。师旋，晋帝遣侍中黄门劳师于行所。
七年正月己未，振旅而归，改授大将军、扬州牧，给班剑二十人，本官并如故。固辞。凡南北征伐战亡者，并列上赙赠，尸丧未反者，遣主帅迎接，致还本土。
二月，卢循至番禺，爲孙处所破，收余衆南走。刘藩、孟怀玉斩徐道覆于始兴。
自晋中兴以来，朝纲弛紊，权门兼并，百姓流离，不得保其産业。桓玄颇欲厘改，竟不能行。帝既作辅，大示轨则，豪强肃然，远近禁止。至是，会稽余姚虞亮复藏匿亡命千馀人。帝诛亮，免会稽内史司马休之。
晋帝又申前诏，帝固辞。于是改授太尉、中书监，乃受命，奉送黄钺。
交州刺史杜惠度斩卢循父子，函七首送都。先是，诸州郡所遣秀才、孝廉多非其人，帝乃表申明旧例，策试之。
荆州刺史刘道规疾患，求归，八年四月，改授豫州刺史，以豫州刺史刘毅代之。毅既有雄才大志，与帝俱兴复晋室，自谓京城、广陵功足相抗，虽权事推帝，而心不服也。厚自矜许，朝士素望者并多归之，与尚书仆射谢混、丹阳尹郗僧施并深相结。及镇江陵，豫州旧府多割以自随，请僧施爲南蛮校尉。帝知毅终爲异端，心密图之。毅至西，称疾笃，表求从弟兖州刺史藩以爲副贰，帝僞许焉。九月，藩入朝，帝命收藩及谢混，并赐死。自表讨毅，又假黄钺，率诸军西征。以前镇军将军司马休之爲平西将军、荆州刺史，兖州刺史道怜镇丹徒，豫州刺史诸葛长人监太尉留府事，加太尉司马丹阳尹刘穆之建威将军，配以实力。壬午，发建邺，遣参军王镇恶、龙骧将军蒯恩前袭江陵，克之，毅及党与皆伏诛。
十一月，帝至江陵，分荆州十郡爲湘州，帝仍进督焉。以西阳太守朱龄石爲益州刺史，使伐蜀。晋帝进帝太傅、扬州牧，加羽葆、鼓吹，班剑二十人。
九年二月乙丑，帝至自江陵。初，诸葛长人贪淫骄横，帝每优容之。刘毅既诛，长人谓所亲曰：“昔年醢彭越，今年杀韩信，祸其至矣。”将谋作乱。帝克期至都，而每淹留不进。公卿以下，频日奉候于新亭，长人亦骤出。既而帝轻舟密至，已还东府矣。长人到门，引前，却人闲语，凡平生言所不尽者，皆与及之，长人甚悦。帝已密命左右丁旿自幔后出，于坐拉焉，死于床侧。舆尸付廷尉，并诛其弟黎人。旿骁勇有力，时人语曰，“勿跋扈，付丁旿”。
先是，山湖川泽皆爲豪强所夺，百姓薪采渔钓，皆责税直，至是禁断之。时人居未一，帝上表定制，于是依界土断，惟徐、兖、青三州居晋陵者不在断例。诸流寓郡县，多所并省。以帝领镇西将军、豫州刺史。帝固让太傅、扬州牧及班剑，奉还黄钺。
七月，朱龄石平蜀，斩谯纵，传首建邺。
九月，晋帝以帝平齐、定卢循功，封帝次子义真爲桂阳县公；并重申前命，授帝太傅、扬州牧，加羽葆、鼓吹，班剑二十人。将吏百僚敦劝，乃受羽葆、鼓吹、班剑，馀固辞。
十年，息人简役，筑东府城，起府舍。
帝以荆州刺史司马休之宗室之重，又得江、汉人心，疑其有异志；而休之子谯王文思在都，招聚轻侠，帝执送休之，令自爲其所。休之表废文思，并与帝书陈谢。
十一年正月，帝收休之子文宝、兄子文祖，并赐死，率衆西讨。复假黄钺，领荆州刺史。以中军将军道怜监留府事。休之上表自陈，并罪状帝。休之府录事参军韩延之有干用才，帝未至江陵，密书招之。延之报书曰：“承亲率戎马，远履西偏，阖境士庶，莫不惶骇。辱疏，知以谯王前事，良增叹息。司马平西体国忠贞，款怀待物，以公有匡复之勋，家国蒙赖，推德委诚，每事询仰。谯王往以微事见劾，犹自表逊位；况以大过而当默邪！来示云，‘处怀期物，自有由来 ’。今伐人之君，啖人以利，真可谓‘处怀期物’者矣。刘藩死于阊阖之门，诸葛毙于左右之手，甘言诧方伯，袭之以轻兵，遂使席上靡款怀之士，阃外无自信诸侯，以爲得算，良所耻也。吾虽鄙劣，尝闻道于君子，以平西之至德，宁可无授命之臣乎？假天长丧乱，九流浑浊，当与臧洪游于地下。不复多云。”帝视书叹息，以示将佐曰：“事人当如此。”
三月，军次江陵。初，雍州刺史鲁宗之负力好乱，且虑不爲帝容，常爲谶曰：“鱼登日，辅帝室。”与休之相结。至是，率其子竟陵太守轨会于江陵。帝济江，休之衆溃，与轨等奔襄阳，江陵平。加领南蛮校尉。将拜南蛮，遇四废日，佐史郑鲜之等白迁日，不许。下书开宽大之恩。四月，进军襄阳，休之等奔姚兴。晋帝复申前令，授太傅、扬州牧，剑履上殿，入朝不趋，赞拜不名，加前部羽葆、鼓吹，置左右长史、司马、从事中郎四人，封第三子义隆爲北彭城县公。八月甲子，帝至自江陵，奉还黄钺，固辞太傅、州牧、前部羽葆、鼓吹，其馀受命。
十二年正月，晋帝诏帝依旧辟士，加领平北将军、兖州刺史，增督南秦，凡二十二州。帝以平北文武寡少，不宜别置，于是罢平北府，以并大府。三月，加帝中外大都督。
初，帝平齐，仍有定关、洛意，遇卢循侵逼，故寝。及荆、雍平，乃谋外略。会姚兴死，子泓新立，兄弟相杀，关中扰乱。四月乙丑，帝表伐关、洛，乃戒严北讨，加领征西将军、司豫二州刺史。以世子爲徐、兖二州刺史。帝欲以义声怀远，奉琅邪王北伐。五月，庐江霍山崩，获六锺，献之天子。癸巳，加领北雍州刺史，前后部羽葆、鼓吹，增班剑爲四十人。八月丁巳，率大衆进发，以世子爲中军将军，监太尉留府事，尚书右仆射刘穆之爲左仆射，领监军、中军二府军司，入居东府，总摄内外。九月，帝至彭城，加领北徐州刺史。十月，衆军至洛，围金墉，降之。修复晋五陵，置守卫。
十二月壬申，晋帝加帝位相国、总百揆、扬州牧，封十郡爲宋公，备九锡之礼，加玺绂、远游冠、绿綟绶，位在诸侯王上。策曰：
朕以寡昧，仰缵洪基，夷羿乘衅，荡覆王室，越在南鄙，迁于九江。宗祀绝飨，人神无位，提挈群凶，寄命江浦，则我祖宗之烈，奄坠于地，七百之祚，翦焉既倾，若涉巨海，罔知攸济。天未绝晋，诞育英辅，振厥弛维，再造区宇，兴亡继绝，俾昏作明，元勋至德，朕实攸赖。
今将授公典策，其敬听朕命：乃者，桓玄肆僭，滔天泯夏，拔本塞源，颠蹶六位，庶僚俛眉，四方莫恤。公精贯朝日，气陵虹蜺，奋其灵武，大歼群慝，克复皇邑，奉歆神只。此公之大节始于勤王者也。授律群后，泝流长骛，薄伐峥嵘，献捷南郢，大憝折首，群逆毕夷，三光旋采，旧物反正。此又公之功也。出藩入辅，弘兹保弼，阜财利用，繁殖黎元，编户岁滋，疆宇日啓，导德明刑，四境有截。此又公之功也。鲜卑负衆，僭盗三齐，介恃遐阻，仍爲边害，公搜乘秣马，敻入远疆，冲橹四临，万雉俱溃，拓土三千，申威龙漠。此又公之功也。卢循祅凶，伺隙五岭，侵覆江、豫，矢及王城，国议迁都之规，家献徙卜之计，公乘辕南济，义形于色，运奇摅略，英谟不世，狡寇穷衄，丧旗宵遁，俾我畿甸，拯于将坠。此又公之功也。追奔逐北，扬旍江濆，偏旅浮海，指日遄至，番禺之功，俘级万数，左里之捷，鸟散鱼溃，元凶远窜，传首万里。此又公之功也。刘毅叛换，负衅西夏，陵上罔主，志肆奸暴，公御轨以刑，消之不日，罪人斯得，荆、衡甯晏。此又公之功也。谯纵怙乱，寇窃一隅，王化阻阂，三巴沦溺，公指命偏帅，授以良图，陵波凭湍，致届井络，僭竖伏锧，梁、岷草偃。此又公之功也。马休、鲁宗，阻兵内侮，驱率二方，连旗称乱，公投袂星言，研其上略，江津之师，势踰风电，回旆沔川，实繁震慑，二叛奔迸，荆、雍来苏。此又公之功也。永嘉不竞，四夷擅华，五都倾荡，山陵幽辱，祖宗怀没世之愤，遗甿有匪风之思，公远齐阿衡纳隍之仁，近同小白灭亡之耻，鞠旅陈师，赫然大号，分命群帅，北徇司、兖，许、郑风靡，巩、洛载清，百年榛秽，一朝扫涤。此又公之功也。
公有康宇内之勋，重之以明德。爰初发迹，则奇谟冠古，电击强祅，则锋无前对，聿宁东畿，大造黔首。若乃草昧经纶，化融于岁计，扶危静乱，道固于苞桑。蠲削烦苛，较若画一，淳风美化，盈塞区宇。是以绝域献琛，遐夷纳赆，王略所宣，九服率从。虽文命之东渐西被，咎繇之迈于种德，何以尚兹。朕闻先王之宰世也，庸勋尊贤，建侯胙土，褒以宠章，崇其徽物，所以协辅皇室，永隆藩屏。故曲阜光啓，遂荒徐宅，营丘表海，四履有闻。其在襄王，亦赖匡霸，又命晋文，备物光赐。惟公道冠前烈，勋高振古，而殊典未饰，朕甚懵焉！今进授相国，以徐州之彭城沛兰陵下邳淮阳山阳广陵、兖州之高平鲁泰山十郡封公爲宋公，锡兹玄土，苴以白茅，爰定尔居，用建冢社。昔晋、郑啓藩，入作卿士，周、召保傅，出总二南，内外之任，公实兼之。今命使持节、兼太尉、尚书左仆射晋宁县五等男湛授相国印绶，宋公玺绂，使持节、兼司空、散骑常侍、尚书阳遂乡侯泰授宋公茅土，金虎符第一至第五左，竹使符第一至第十左。相国位无不总，礼绝朝班，居常之名，宜与事革。其以相国总百揆，去录尚书之号；上送所假节、侍中貂蝉、中外都督太傅太尉印绶、豫章公印策；进扬州刺史爲牧，领征西将军、司豫北徐雍四州刺史如故。
公纪纲礼度，万国是式，乘介蹈方，罔有迁志，是用锡公大路、戎路各一，玄牡二驷；公抑末敦本，务农重积，采蘩实殷，稼穑惟阜，是用锡公衮冕之服，赤舄副焉；公闲邪纳正，移风改俗，陶钧品物，如乐之和，是用锡公轩县之乐、六佾之舞；公宣美王化，导扬休风，华夷企踵，远人胥萃，是用锡公朱户以居；公官方任能，网罗幽滞，九臯辞野，髦士盈朝，是用锡公纳陛以登；公当轴处中，率下以义，式遏寇雠，涤除苛慝，是用锡公虎贲之士三百人；公明罚恤刑，庶狱详允，放命干纪，罔有攸纵，是用锡公鈇钺各一；公龙骧凤矫，咫尺八紘，括囊四海，折冲无外，是用锡公彤弓一、彤矢百，玈弓十、玈矢千；公温恭孝思，致虔禋祀，忠肃之志，仪刑四方，是用锡公秬鬯一卣，圭瓒副焉。宋国置丞相以下，一遵旧仪。钦哉，其祗服往命，茂对天休，简恤庶邦，敬敷显德，以终我高祖之嘉命！置宋国侍中、黄门侍郎、尚书左丞，即随大使奉迎。枹罕虏乞伏炽盘遣使谒帝，求效力讨姚泓，拜爲平西将军、河南公。
十三年正月，帝以舟师进讨，留彭城公义隆镇彭城。军次陈留城，经张良庙，下令以时修饰栋宇致荐焉。晋帝追赠帝祖爲太常，父爲特进、左光禄大夫，让不受。二月，冠军将军檀道济等军次潼关。三月庚辰，帝率大军入河。五月，帝至洛阳，谒晋五陵。七月，至陕，龙骧将军王镇恶舟师自河浮渭。八月，扶风太守沈田子大破姚泓军于蓝田，王镇恶克长安，禽姚泓。始义熙九年，岁、镇、荧惑、太白聚东井，至是而关中平。九月，帝至长安。长安丰稔，帑藏盈积，帝先收其彜器、浑仪、土圭、记里鼓、指南车及秦始皇玉玺送之都；其馀珍宝珠玉，悉以班赐将帅。迁姚宗于江南，送泓斩于建康市。谒汉长陵，大会文武于未央殿。
十月，晋帝诏进宋公爵爲王，加十郡益宋国，并前爲二十郡。其相国、扬州牧、领征西将军、司豫北徐雍四州刺史如故。帝欲息驾长安，经略赵、魏，十一月，前将军刘穆之卒，乃归。十二月庚子，发自长安，以桂阳公义真爲雍州刺史，镇长安，留腹心将佐以辅之。
十四年正月壬戌，帝至彭城，解严息甲。以辅国将军刘遵考爲并州刺史，领河东太守，镇蒲阪。帝解司州，领徐、冀二州刺史，固让进爵。时汉中成固县汉水崖际有异声如雷，俄顷岸崩，有铜锺十二，出自潜壤。巩县人宗曜于其田所获嘉禾，九穗同茎，帝以献，晋帝以归于我。帝冲让，乃止。六月丁亥，受相国宋公九锡之命，下命赦国内殊死以下。诏崇豫章太夫人爲宋公太妃，世子爲中军将军副贰，相国府百官悉依天朝之制。又诏宋国所封十郡之外，悉得除用。先是，安西中兵参军沈田子杀安西司马王镇恶，诸将杀安西长史王修，关中乱。十月，帝遣右将军朱龄石代安西将军桂阳公义真爲雍州刺史。义真还，爲赫连勃勃所追，大败，仅以身免，诸将帅及龄石并没。
十二月，晋安帝崩，大司马琅邪王即帝位。元熙元年正月，晋帝诏征帝入辅，又申前令，进公爵爲王，以徐州之海陵北东海北谯北梁、豫州之新蔡、兖州之北陈留、司州之陈郡汝南颍川荥阳十郡，增宋国。七月，乃受命。赦国内五岁刑以下，迁都寿阳。九月，解扬州。十二月，晋帝命帝冕十有二旒，建天子旌旗，出警入跸，乘金根车，驾六马，备五时副车，置旄头云罕，乐舞八佾，设锺虡宫县。进王太妃爲太后，王妃爲王后，世子爲太子，王子、王孙爵命之号，一如旧仪。 二年正月，帝表让殊礼。竟陵郡江滨自开，出古铜礼器十余枚，帝献之晋帝，让不受，于是归诸瑞物，藏于相府。四月，诏遣敦劝，兼征帝入辅。六月壬戌，帝至都。甲寅，晋帝禅位于宋。有司草诏既成，请书之，天子即便操笔，谓左右曰 ：“桓玄之时，天命已改，重爲刘公所延，将二十载。今日之事，本所甘心。”甲子，遣使奉策曰：
咨尔宋王，夫玄古权舆，悠哉邈矣，其详靡得而闻。爰自书契，降逮三、五，莫不以上圣君四海，止戈定大业。然则帝王者，宰物之通器，君道者，天下之至公也。昔在上叶，深鉴兹道，是以天禄既终，唐、虞弗得传其嗣，符命来格，舜、禹不获全其谦。所以经纬三才，澄序彜化，作范振古，垂风万叶，莫尚于兹。自是厥后，历代弥劭。汉既嗣德于放勋，魏亦方轨于重华，谅以协谋乎人鬼，而以百姓爲心者也。
昔我祖宗钦明，辰居其极，而明晦代序，盈亏有期，翦商兆祸，非惟一世，曾是弗克，矧伊在今，天之所废，有自来矣。惟王体上圣之姿，包二仪之德，明齐日月，道合四时。乃者，社稷倾覆，王拯而存之，中原芜梗，又济而复之。自负固不宾，干纪放命，肆逆滔天，窃据万里，靡不润之以风雨，震之以雷霆。九伐之道既敷，八法之化自理，岂伊博施于人，济斯黔庶，固已义洽四海，道盛八荒者矣。至于上天垂象，四灵效征，图谶之文既明，人神之望已改，百工歌于朝，庶人颂乎野，亿兆抃踊，倾伫惟新。自非百姓乐推，天命攸集，岂伊在予所得独专。是用仰祗皇灵，俯顺群议，敬禅神器，授帝位于尔躬。大祚其穷，天禄永终。于戏！王其允执其中，敬遵典训，副率土之嘉愿，恢洪业于无穷，时膺休佑，以答三灵之眷望。又遣使持节、兼太保、散骑常侍、光禄大夫谢澹，兼太尉、尚书刘宣范奉玺书，归皇帝玺绶，受终之礼，一如唐虞、汉魏故事。帝奉表陈让，晋帝已逊于琅邪王第，表不获通。于是陈留王虔嗣等二百七十人及宋台群臣并上表劝进，犹不许。太史令骆达陈天文符应曰：“案晋义熙元年至元熙元年，太白昼见经天凡七，占曰：‘太白经天，人更主，异姓兴。’义熙七年，五虹见于东方，占曰：‘五虹见，天子黜，圣人出。’九年，镇星、岁星、太白、荧惑聚于东井。十三年，镇星入太微 。占曰：‘镇星守太微，有立王,有徙王。’元熙元年冬，黑龙四登于天，易传曰：‘冬，龙见，天子亡社稷，大人受命。’冀州道人释法称告其弟子曰：‘嵩神言，江东有刘将军，汉家苗裔，当受天命，吾以璧三十二、镇金一饼与之，刘氏卜世之数也。’汉建武至建安末一百九十六年而禅魏，魏自黄初至咸熙末四十六年而禅晋，晋自泰始至今百五十六年，三代揖让，咸穷于六。又汉光武社于南阳，汉末而其树死，刘备有蜀，乃应之而兴；及晋季年，旧根始萌，至是而盛矣。”若此者有数十条。群臣又固请，乃从之。
永初元年夏六月丁卯，皇帝即位于南郊，设坛，柴燎告天曰：
皇帝臣裕敢用玄牡，昭告于皇皇后帝：
晋以卜世告终，历数有归，钦若景运，以命于裕。夫树君宰世，天下爲公，德充帝王，乐推攸集。越俶唐虞，降暨汉魏，靡不以上哲格文祖，元勋陟帝位，故能大拯黔首，垂训无穷。晋自东迁，四维不振，宰辅焉依，爲日已久。难棘隆安，祸成元兴，遂至帝主迁播，宗祀堙灭。裕虽地非齐、晋，衆无一旅，仰愤时难，俯悼横流，投袂一起，则皇祀克复。及危而能持，颠而能扶，奸宄具歼，僭僞亦灭，诚兴废有期，否终有数。至于大造晋室，拨乱济时，因藉时来，实尸其重。加以殊俗慕义，重译来庭，正朔所暨，咸服声教。至乃三灵垂象，山川告祥，人神协祉，岁月滋着。是以群公卿士，亿兆夷人，佥曰：“皇灵降鉴于上，晋朝款诚于下，天命不可以久淹，宸极不可以暂旷。”遂逼群议，恭兹大礼。猥以寡德，托于兆人之上，虽仰畏天威，略是小节，顾深永怀，祗惧若霣。敬简元日，升坛受禅，告类上帝，用酬万国之情，克隆天保，永祚于有宋。惟明灵是飨！礼毕，备法驾，幸建康宫，临太极前殿，大赦，改元。赐人爵二级。鳏寡孤独不能自存者，人谷五斛，逋租宿责勿收。其犯乡论清议，赃汙淫盗，一皆荡涤。长徒之身，特皆原遣。亡官失爵、禁锢夺劳，一依旧准。封晋帝爲零陵王，全食一郡，载天子旌旗，乘五时副车，行晋正朔，郊祀天地，礼乐制度，皆用晋典，上书不爲表，答表不称诏，宫于故秣陵。追尊皇考爲孝穆皇帝，妣爲穆皇后，尊王太后爲皇太后。诏曰：“夫微禹之感，叹深后昆，爱人怀树，犹或勿翦。虽在异代，义无废绝，降杀之仪，一依前典。可降始兴公爲县公，庐陵公爲柴桑县公，始安公爲荔浦县侯，长沙公爲醴陵县侯，康乐公即降爲县侯，奉王导、谢安、温峤、陶侃、谢玄之祀，其宣力义熙者，一仍本秩。”
庚午，以司空道怜爲太尉，封长沙王，立南郡公义庆爲临川王。又诏论战亡追赠及酬赏除复之科。乙亥，封皇子桂阳公义真爲庐陵王，彭城公义隆爲宜都王，义康爲彭城王。丁丑，使使巡行四方，旌贤举善，问人疾苦，狱讼亏滥、政刑乖愆、伤化扰俗、未允人听者，皆具以闻。戊寅，诏增百官奉。己卯，改晋泰始历爲永初历，社以子，腊以辰。
秋七月丁亥，原放劫贼馀口没在台府者，诸流徙之家，并听还本。又以市税繁苦，优量减降。从征关、洛，殒身不反者，赡赐其家。己丑，陈留王曹虔嗣薨。辛卯，复置五校三将官，增殿中将军员二十人，余在员外。戊戌，征西大将军、开府仪同三司杨盛进号车骑大将军。甲辰，镇西将军李歆进号征西大将军，平西将军乞伏炽盘进号安西大将军，征东将军高句丽王高琏进号征东大将军，镇东将军百济王扶馀映进号镇东大将军。置东宫冗从仆射、旅贲中郎将官。戊申，迁神主于太庙，车驾亲奉。壬子，诏改权制，率从宽简。
八月辛酉，诏旧郡县以北爲名者悉除之，寓立于南者，听以南爲号。戊辰，诏曰：“彭城桑梓，敦本斯隆，宜同丰、沛。其沛郡、下邳各复租布三十年。”辛未，追谥妃臧氏爲敬皇后，陵曰永宁。癸酉，立王太子义符爲皇太子。乙亥，赦见罪人。闰月壬午，置晋帝诸陵守卫，其名贤先哲，详加洒扫。丁酉，林邑国遣使朝贡。
九月壬子，置东宫殿中将军十人，员外二十人。壬申，置都官尚书。
是岁，魏明元皇帝泰常五年。西凉亡。
二年春正月辛酉，祀南郊，大赦。丙寅，断金银涂。以扬州刺史庐陵王义真爲司徒，以尚书仆射徐羡之爲尚书令、扬州刺史。己卯，禁丧事用铜钉。罢会稽郡府。
二月己丑，策试州郡秀、孝于延贤堂。倭国遣使朝贡。三月乙丑，初限荆州府置将不得过二千人，吏不得过一万人。州置将不得过五百人，吏不得过五千人。兵士不在此限。夏四月己卯，初禁淫祀，除诸房庙。其先贤以勋德立祠者，不在此例。戊申，听讼于华林园。
五月己酉，置东宫屯骑、步兵、翊军三校尉官。
秋七月己巳，地震。
九月己丑，零陵王殂，宋志也。车驾率百僚临于朝堂三日，如魏明帝服山阳公故事。使兼太尉持节护丧事，葬以晋礼。冬十月己亥，以凉州胡帅大沮渠蒙逊爲镇军大将军、开府仪同三司、凉州刺史。
十一月辛亥，葬晋恭皇帝于冲平陵，车驾率百官瞻送。三年春正月甲辰朔，诏刑罚无轻重悉原之。癸丑，以尚书令扬州刺史徐羡之爲司空、录尚书事，刺史如故。进江州刺史王弘卫将军、开府仪同三司。以太子詹事傅亮爲尚书仆射。二月丙戌，有星孛于虚、危。
三月，上不豫，太尉长沙王道怜、司空徐羡之、尚书仆射傅亮、领军将军谢晦、护军将军檀道济并入侍医药。群臣请祈祷神只，上不许，惟使侍中谢方明以疾告庙而已。丁未，以庐陵王义真爲侍中、车骑将军、开府仪同三司、南豫州刺史。己未，上疾瘳，大赦。
夏四月乙亥，封仇池公杨盛爲武都郡王。
五月，上疾甚，召太子，戒之曰：“檀道济虽有干略，而无远志，非如兄韶有难御之气。徐羡之、傅亮当无异图。谢晦屡从征伐，颇识机变，若有异，必此人也。小却，可以会稽、江州处之。”又爲手诏：“朝廷不须复有别府，宰相带扬州，可置甲士千人。若大臣中任要，宜有爪牙，以备不祥人者，可以台见留队给之。有征讨，悉配以台见军队，行还复旧。后世若有幼主，朝事一委任宰相，母后不烦临朝。仗既不许入台殿门，要重人可详给班剑。”癸亥，上崩于西殿，时年六十。七月己酉，葬丹阳建康县蒋山初宁陵。群臣上谥曰武皇帝，庙号高祖。 上清简寡欲，严整有法度，未尝视珠玉舆马之饰，后庭无纨绮丝竹之音。初，朝廷未备音乐，长史殷仲文以爲言，帝曰：“日不暇给，且所不解。”仲文曰：“屡听自然解之。”帝曰：“政以解则好之，故不习耳。”宁州尝献虎魄枕，光色甚丽，价盈百金。时将北伐，以虎魄疗金创，上大悦，命碎分赐诸将。平关中，得姚兴从女，有盛宠，以之废事，谢晦谏，即时遣出。财帛皆在外府，内无私藏。宋台建，有司奏东西堂施局脚床，金涂钉，上不许。使用直脚床，钉用铁。广州尝献入筒细布，一端八丈，帝恶其精丽劳人，即付有司弹太守，以布还之，并制岭南禁作此布。帝素有热病，并患金创，末年尤剧，坐卧常须冷物，后有人献石床，寝之，极以爲佳，乃叹曰：“木床且费，而况石邪。”即令毁之。制诸主出适，遣送不过二十万，无锦绣金玉。内外奉禁，莫不节俭。性尤简易，尝着连齿木屐，好出神武门内左右逍遥，从者不过十馀人。时徐羡之住西州，尝思羡之，便步出西掖门，羽仪络驿追随，已出西明门矣。诸子旦问起居，入合脱公服，止着裙帽，如家人之礼焉。
微时躬耕于丹徒，及受命，耨耜之具颇有存者，皆命藏之，以留于后。及文帝幸旧宫，见而问焉，左右以实对，文帝色惭。有近侍进曰：“大舜躬耕历山，伯禹亲事土木，陛下不睹列圣之遗物，何以知稼穑之艰难，何以知先帝之至德乎。”及孝武大明中，坏上所居阴室，于其处起玉烛殿，与群臣观之，床头有土障，壁上挂葛灯笼、麻绳拂，侍中袁顗盛称上俭素之德，孝武不答，独曰：“田舍公得此，已爲过矣。”故能光有天下，克成大业，盛矣哉。
少帝讳义符，小字车兵，武帝长子也。母曰张夫人，晋义熙二年，生帝于京口。时武帝年踰不惑，尚未有男，及帝生，甚悦。年十岁，拜豫章公世子。帝膂力绝人，善骑射，解音律。宋台建，拜宋世子。元熙元年，进爲宋太子。武帝受禅，立爲皇太子。
永初三年五月癸亥，武帝崩，是日太子即皇帝位，大赦，制服三年，尊皇太后曰太皇太后。
六月壬申，以尚书仆射傅亮爲中书监、尚书令，司空徐羡之、领军将军谢晦及亮辅政。戊子，太尉长沙王道怜薨。秋九月丁未，有司奏武皇帝配南郊，武敬皇后配北郊。冬十一月戊午，有星孛于营室。
十二月庚戌，魏军克滑台。
景平元年春正月己亥朔，大赦，改元，文武赐位二等。辛丑，祀南郊。魏军攻金墉城。癸卯，河南郡失守。乙卯，有星孛于东壁。
二月丁丑，太皇太后崩。镇军大将军大且渠蒙逊、河南鲜卑吐谷浑阿豺并遣使朝贡。庚辰，进蒙逊骠骑大将军，封河西王。以阿豺爲安西将军、沙州刺史，封浇河公。
三月壬寅，孝懿皇后祔葬于兴宁陵。是月，高丽国遣使朝贡。
夏闰四月己未，魏军克虎牢。
秋七月癸酉，尊所生张夫人爲皇太后。丁丑，赦五岁刑以下。
冬十月己未，有星孛于氐。
是岁，魏明元皇帝崩。
二年春二月癸巳朔，日有蚀之。废南豫州刺史庐陵王义真爲庶人，徙新安郡。乙巳，大风，天有云五色，占者以爲有兵。执政使使者诛皇弟义真于新安。高丽国遣使朝贡。时帝居处所爲多乖失。
夏五月乙酉，皇太后令暴帝过恶，废爲营阳王。一依汉昌邑、晋海西故事。奉迎镇西将军宜都王义隆入纂皇统。
始徐羡之、傅亮将废帝，讽王弘、檀道济求赴国讣，弘等来朝，使中书舍人邢安泰、潘盛爲内应。是旦，道济、谢晦领兵居前，羡之等随后，因东掖门开，入自云龙门，盛等先戒宿卫，莫有御者。时帝于华林园爲列肆，亲自酤卖，又开渎聚土，以象破冈埭，与左右引船唱呼，以爲欢乐。夕游天泉池，即龙舟而寝。其朝未兴，兵士进，杀二侍者于帝侧，伤帝指，扶出东合，就收玺绂。群臣拜辞送于东宫，遂幽于吴郡。是日，赦死罪以下。太后令奉还玺绂，檀道济入守朝堂。六月癸丑，徐羡之等使中书舍人邢安泰弑帝于金昌亭。帝有勇力，不即受制，突走出昌门，追以门关踣之致殒，时年十九。
论曰：晋自社稷南迁，王纲弛紊，朝权国命，递回台辅，君道虽存，主威久谢。桓温雄才盖世，勋高一时，移鼎之业已成，天人之望将改。自斯以后，帝道弥昏，道子开其祸端，元显成其衅末。桓玄乘时藉运，加以先资，革命受终，人无异望。宋武地非齐、晋，衆无一旅，曾不浃旬，夷凶翦暴，诛内清外，功格上下。若夫乐推所归，讴歌所集，校之魏、晋，可谓收其实矣。然武皇将涉知命，弱嗣方育，顾有慈顔，前无严训。少帝体易染之质，禀可下之姿，外物莫犯其心，所欲必从其志，崄纵非学而能，危亡不期而集，其至颠沛，非不幸也。悲哉！

[book_title]宋本纪中第二
太祖文皇帝讳义隆，小字车儿，武帝第三子也。晋义熙三年生于京口。十一年，封彭城县公。永初元年，封宜都郡王，位镇西将军、荆州刺史，加都督，时年十四。长七尺五寸，博涉经史，善隶书。是岁来朝，会武帝当听讼，仍遣上讯建康狱囚，辩断称旨，武帝甚悦。
景平初，有黑龙见西方，五色云随之。二年，江陵城上有紫云。望气者皆以爲帝王之符，当在西方。其年少帝废，百官议所立，徐羡之、傅亮等以祯符所集，备法驾奉迎，入奉皇统。行台至江陵，尚书令傅亮奉表进玺绂，州府佐吏并称臣，请题榜诸门，一依宫省，上皆不许。教州、府、国纲纪宥所统内见刑。是时，司空徐羡之等新有弑害，及銮驾西迎，人怀疑惧，惟长史王昙首、司马王华、南蛮校尉到彦之共期朝臣未有异志。帝曰：“诸公受遗，不容背贰；且劳臣旧将，内外充满，今兵力又足以制物，夫何所疑！”
甲戌，乃发江陵，命王华知州府，留镇陕西，令到彦之监襄阳。车驾在道，有黑龙跃负上所乘舟，左右莫不失色，上谓王昙首曰：“此乃夏禹所以受天命，我何德以堪之。”及至都，群臣迎拜于新亭。先谒初宁陵，还次中堂，百官奉玺绂，冲让未受，劝请数四，乃从之。
元嘉元年秋八月丁酉，皇帝即位于中堂，备法驾入宫，御太极前殿，大赦，改元，文武赐位二等。戊戌，拜太庙。诏追复庐陵王先封，奉迎灵柩。辛丑，谒临川烈武王陵。癸卯，进司空徐羡之位司徒，江州刺史王弘位司空，尚书令傅亮左光禄大夫、开府仪同三司。甲辰，追尊所生胡婕妤爲章皇太后，封皇弟义恭爲江夏王，义宣爲竟陵王，义季爲衡阳王。己酉，减荆、湘二州今年税布之半。
九月丙子，立妃袁氏爲皇后。
是岁，魏太武皇帝始光元年。
二年春正月丙寅，司徒徐羡之、尚书令傅亮奉表归政，上始亲览万机。辛未，祀南郊，大赦。
秋八月乙酉，骠骑将军、南徐州刺史彭城王义康以本号开府仪同三司，改授司空王弘车骑大将军、开府仪同三司。
冬十一月癸酉，以武都王世子杨玄爲北秦州刺史，袭封武都王。 是岁，赫连屈丐死。
三年春正月丙寅，司徒徐羡之、尚书令傅亮有罪伏诛。遣中领军到彦之、征北将军檀道济讨荆州刺史谢晦，上亲率六师西征。大赦。丁卯，以江州刺史王弘爲司徒、录尚书事。
二月戊午，以金紫光禄大夫王敬弘爲尚书左仆射，豫章太守郑鲜之爲右仆射。戊辰，到彦之、檀道济大破谢晦于隐矶。
丙子，车驾自芜湖反旆。己卯，禽晦于延头，送都伏诛。
夏五月乙未，以征北将军、南兖州刺史檀道济爲征南大将军、开府仪同三司、江州刺史。乙巳，骠骑大将军、凉州牧大且渠蒙逊改爲车骑大将军。诏大使巡行四方，观省风俗。丙午，临延贤堂听讼，自是每岁三讯。秋，旱且蝗。
冬十二月，前吴郡太守徐佩之谋反，伏诛。
四年春正月乙亥朔，曲赦建邺百里内。辛巳，祀南郊。二月乙卯，行幸丹徒，谒京陵。
三月丙子，宴丹徒宫，帝乡父老咸与焉。蠲丹徒今年租布，原五岁刑以下。丁亥，车驾还宫。戊子，尚书右仆射郑鲜之卒。壬寅，采富阳令诸葛阐议，禁断夏至日五丝命缕之属。
夏五月，都下疾疫，遣使存问，给医药，死无家属者，赐以棺器。
六月癸卯朔，日有蚀之。
五年春正月乙亥，诏以阴阳愆序，求谠言。甲申，临玄武馆阅武。戊子，都下大火，遣使巡慰振恤。
夏六月庚戌，司徒王弘降爲卫将军、开府仪同三司。都下大水。乙卯，遣使检行振赡。
十二月，天竺国遣使朝贡。
是岁，魏神鹿元年，太武皇帝伐赫连昌，灭之。乞伏炽盘死。
六年春正月辛丑，祀南郊。癸丑，以荆州刺史彭城王义康爲司徒、录尚书事。
三月丁巳，立皇子劭爲皇太子。戊午，大赦，赐文武位一等。
夏四月癸亥，以尚书左仆射王敬弘爲尚书令，丹阳尹临川王义庆爲尚书左仆射，吏部尚书江夷爲右仆射。
五月壬辰朔，日有蚀之。
秋七月，百济国遣使朝贡。
冬十一月己丑朔，日有蚀之，星昼见。
十二月，河西、河南国并遣使朝贡。
七年春二月壬戌，雪且雷。
三月戊子，遣右将军到彦之侵魏。
夏六月己卯，封氐杨难当爲武都王。
冬十月戊午，立钱署，铸四铢钱。戊寅，魏克金墉城。
十一月癸未，又克虎牢。壬辰，遣征南大将军檀道济拒魏，
右将军到彦之自滑台奔退。
十二月，都下火，延烧于太社北墙。
是岁，冯跋死。倭、百济、呵罗单、林邑、呵罗他、师子等国并遣使朝贡。吴兴、晋陵、义兴大水，遣使巡行振恤。
八年春二月辛酉，魏克滑台。癸酉，檀道济引军还，自是河南复亡。
三月，大雩。
夏六月乙丑，大赦，旱故。又大雩。
闰六月乙巳，遣使省行狱讼，简息徭役。
九年春二月辛卯，诏曰：“故太傅长沙景王、故大司马临川烈武王、故司徒南康文宣公穆之、卫将军华容公弘、征南大将军永修公道济、故左将军龙阳侯镇恶，或履道广深、执德冲邈；或雅量高劭，风鉴明远；或识准弘正，才略开迈。咸文德以弘帝载，武功以隆景业。而太常未铭，从祀阙享，寤寐属虑，永言兴怀。便宜配祭庙庭，勒功天府。”
三月庚戌，进卫将军王弘爲太保。丁巳，加江州刺史檀道济爲司空。
夏五月壬申，新除太保王弘薨。
六月癸未，置积射、强弩将军官。乙未，以征西将军、沙州刺史吐谷浑慕璝爲征西大将军、西秦河二州刺史、陇西王。壬寅，以抚军将军江夏王义恭爲征北将军、开府仪同三司、南兖州刺史。
秋七月庚午，以领军将军殷景仁爲尚书仆射。
冬十二月庚寅，立皇子绍爲庐陵王，奉孝献王祀；江夏王义恭子朗爲南丰王，奉营阳王祀。
是岁，魏延和元年。
十年春正月甲寅，改封竟陵王义宣爲南谯王。己未，大赦。夏，林邑、闍婆娑州、诃罗单国并遣使朝贡。
秋七月戊戌，曲赦益、梁、秦三州。
冬十一月，氐杨难当据有梁州。是月，且渠蒙逊死。
十一年夏四月，梁、秦二州刺史萧思话破氐，梁州平。
五月丁卯，曲赦梁、南秦二州剑阁以北。戊寅，以大且渠茂虔爲征西大将军、凉州刺史，封河西王。
是岁，林邑、扶南、诃罗单国并遣使朝贡。十二年春正月辛酉，大赦。辛未，祀南郊。癸酉，封冯弘爲燕王。
夏四月丙辰，诏内外举士。都下地震。
六月，禁酒。师子国遣使朝贡。丹阳、淮南、吴、吴兴、义兴大水，都下乘船。己酉，以徐豫南兖三州、会稽宣城二郡米谷百万斛，赐五郡遭水人。
秋七月辛酉，闍婆娑达、扶南国并遣使朝贡。八月乙亥，原除遭水郡诸逋负。
九月，蜀贼张寻爲寇。
是岁，魏太延元年。
十三年春正月癸丑朔，上有疾，不朝会。
三月己未，诛司空江州刺史檀道济。庚申，大赦。夏六月，高丽、武都等国并遣使朝贡。
秋七月己未，零陵王太妃殂，追崇爲晋皇后，葬以晋礼。九月癸丑，立皇子浚爲始兴王、骏爲武陵王。
是岁，冯弘奔高丽。
十四年春正月辛卯，祀南郊，大赦。戊戌，凤凰二见于都下，衆鸟随之，改其地曰凤凰里。
夏四月，蜀贼张寻、赵广降，迁之建邺。
冬十二月辛酉，初停贺雪。河南、河西、诃罗单国并遣使朝贡。十五年春二月，以平东将军吐谷浑慕延爲镇西将军、秦河二州刺史，封陇西王。
秋七月辛未，地震。新作东宫。
是岁，武都、河南、高丽、倭、扶南、林邑等国并遣使朝贡。立儒学馆于北郊，命雷次宗居之。
十六年春正月戊寅，阅武于北郊。庚寅，进彭城王义康爲大将军、领司徒，以开府仪同三司江夏王义恭爲司空。
夏六月己酉，改封陇西王吐谷浑慕延爲河南王。
秋八月庚子，立皇子铄爲南平王。
九月，魏灭且渠茂虔。
冬十二月乙亥，皇太子冠，大赦。
是岁，武都、河南、林邑、高丽等国并遣使朝贡。上好儒雅，又命丹阳尹何尚之立玄素学，着作佐郎何承天立史学，司徒参军谢元立文学，各聚门徒，多就业者。江左风俗，于斯爲美，后言政化，称元嘉焉。
十七年夏四月戊午朔，日有蚀之。
秋七月壬子，皇后袁氏崩。
八月，徐、兖、青、冀四州大水，遣使振恤。
九月壬子，葬元皇后于长宁陵。
冬十月戊午，前丹阳尹刘湛有罪伏诛。大赦，文武赐爵一级。以大将军、领司徒、录尚书事彭城王义康爲江州刺史，大将军如故。甲戌，以司空江夏王义恭爲司徒、录尚书事。十一月，尚书仆射、扬州刺史殷景仁卒。
十二月癸亥，以光禄大夫王球爲尚书仆射。戊辰，武都、河南、百济等国并遣使朝贡。
是岁，魏太平真君元年。
十八年春三月庚子，雨雹。戊申，置尚书删定郎官。夏五月壬午，卫将军南兖州刺史临川王义庆、征北将军南徐州刺史南谯王义宣，并开府仪同三司。甲申，沔水泛溢，害居人。 六月戊辰，遣使巡行赈赡。
冬十一月戊子，尚书仆射王球卒。己亥，以丹阳尹孟顗爲尚书仆射。氐杨难当寇汉川。
十二月，晋甯太守爨松子举兵反，甯州刺史徐循讨平之。是岁，河南、肃特、高丽、苏摩黎、林邑等国并遣使来朝贡。
十九年夏四月甲戌，上以久疾愈，始奉初礿，大赦。五月庚寅，梁秦二州刺史刘真道、龙骧将军裴方明破杨难当，仇池平。
闰月，都下水，遣使巡行赈恤。
六月，以大且渠无讳爲征西大将军、凉州刺史，封河西王。秋七月甲戌晦，日有蚀之。
九月丙辰，有客星在北斗，因爲彗，入文昌，贯五车，扫毕，拂天节，经天苑，季冬乃灭。
冬十二月丙申，诏奉圣之胤，速议承袭；及令修庙，四时飨祀；并命蠲近墓五家供洒扫，栽松柏六百株。
是岁，蠕蠕、河南、扶南、婆皇国并遣使朝贡。西凉武昭王孙李宝始归于魏。
二十年春正月辛亥，祀南郊。
二月甲申，阅武于白下。魏军克仇池。
夏四月甲午，立皇子诞爲广陵王。
秋七月癸丑，以杨文德爲征西将军、北秦州刺史，封武都王。
冬十月，雷。
十二月壬午，置藉田。
是岁，河西、高丽、百济、倭国并遣使朝贡。自去岁至是，诸州郡水旱伤稼。人大饥，遣使开仓赈恤。
二十一年春正月己亥，南徐、南兖、南豫州、扬州之浙江西，并禁酒。辛酉，亲耕藉田，大赦。
二月己丑，司徒、录尚书事江夏王义恭进位太尉，领司徒。辛卯，立皇子宏爲建平王。
秋八月戊辰，以荆州刺史衡阳王义季爲征北大将军、开府仪同三司、南兖州刺史。
九月甲辰，以大且渠安周爲征西将军、凉州刺史，封河西王。
冬十月己亥，命刺史郡守修东耕。丙子，雷且电。
二十二年春正月辛卯朔，改用御史中丞何承天元嘉新历。
二月甲戌，立皇子袆爲东海王，昶爲义阳王。
秋七月己未，以尚书仆射孟顗爲左仆射，中护军何尚之爲右仆射。
九月己未，开酒禁。癸酉，宴于武帐堂，上将行，敕诸子且勿食，至会所赐馔。日旰，食不至，有饥色 。上诫之曰 ：“汝曹少长丰佚，不见百姓艰难，今使尔识有饥苦，知以节俭期物。”
冬十二月乙未，太子詹事范晔谋反，及党与皆伏诛。丁酉，免大将军彭城王义康爲庶人，绝属籍。
是冬，浚淮，起湖熟废田千馀顷。
二十三年夏四月丁未，大赦。
六月癸未朔，日有蚀之。交州刺史檀和之伐林邑国，克之。是岁，大有年。筑北堤，立玄武湖于乐游苑北，兴景阳山于华林园，役重人怨。
二十四年春正月甲戌，大赦，赐文武位一等。
夏四月，河、济俱清。
六月，都下疫疠，使巡省给医药。以货贵，制大钱，一当两。
秋八月乙未，徐州刺史衡阳王义季薨。
冬十一月甲寅，立皇子浑爲汝阴王。
是岁，徐、兖、青、冀四州大水。
二十五年春闰二月己酉，大搜于宣武场。
三月庚辰，校猎。
夏四月乙巳，新作阊阖、广莫二门，改先广莫门曰承明，开阳门曰津阳。
五月己卯，罢当两大钱。
六月庚戌，零陵王司马元瑜薨。丙寅，加荆州刺史南谯王义宣位司空。
八月甲子，立皇子彧爲淮阳王。
九月辛未，以尚书右仆射何尚之爲左仆射。
冬，青州城南远望，见地中如水，有影，谓之“地镜”。
二十六年春正月辛巳，祀南郊。
二月己亥，幸丹徒，谒京陵。
三月丁巳，宴于丹徒宫，大赦；复丹徒县侨旧今岁租布之半，行所经过，蠲田租之半。癸亥，使祭晋故司空忠肃公何无忌墓。
五月壬午，至自丹徒。丙戌，婆皇国，壬辰，婆达国并遣使朝贡。
冬十月庚子，改封广陵王诞爲随郡王。癸卯，彗星见于太微。甲辰，以扬州刺史始兴王浚爲征北将军、开府仪同三司、徐兖二州刺史。
二十七年春正月辛卯，百济国遣使朝贡。二月，魏军攻县瓠。以军兴，减百官奉禄三分之一。三月乙丑，淮南太守诸葛阐求减奉禄，同内百官，于是诸州郡县丞尉并悉同减。戊寅，罢国子学。
秋七月庚午，遣甯朔将军王玄谟拒魏，太尉江夏王义恭出次彭城，总统诸军。
冬十一月丁未，大赦。
十二月庚午，魏太武帝率大衆至瓜步，声欲度江，都下震惧，咸荷担而立。壬午，内外戒严，缘江六七百里舳舻相接。始议北侵，朝士多有不同，至是，帝登烽火楼极望，不悦，谓江湛曰：“北伐之计，同议者少，今日士庶劳怨，不得无惭。贻大夫之忧，在予过矣。”甲申，使馈百牢于魏。
二十八年春正月丁亥，魏太武帝自瓜步退归，俘广陵居人万余家以北，徐、豫、青、冀、二兖六州杀略不可胜算，所过州郡，赤地无馀。
二月甲戌，降太尉、领司徒江夏王义恭爲骠骑将军、开府仪同三司。壬午，幸瓜步。是日，解严。
三月乙酉，车驾还宫。丙申，拜初宁陵。大旱。
夏四月癸酉，婆达国遣使朝贡。己卯，彗星见于昴。是月，都下疾疫，使巡省给医药。
五月乙酉，亡命司马顺则自号齐王，据梁邹城。丁巳，婆皇国，戊戌，河南国并遣使朝贡。戊申，以尚书左仆射何尚之爲尚书令，太子詹事徐湛之爲左仆射、护军将军。壬子，彗星见太微中，对帝坐。
秋七月甲辰，进安东将军倭王绥济爲安东大将军。
八月癸亥，梁邹平，斩司马顺则。是秋，猛兽入郭内爲灾。冬十月癸亥，高丽国遣使朝贡。
十一月壬寅，曲赦二兖、徐、豫、青、冀六州，徙彭城流人于瓜步，淮西流人于姑孰，合万许家。
是岁，魏正平元年。
二十九年春正月甲午，诏经寇六州，仍逢灾涝，可量加救赡。
二月乙卯，雷且雪。戊午，立皇子休仁爲建安王。
三月壬午，大风拔木，都下火。
夏四月戊午，诃罗单国遣使朝贡。
秋七月壬辰，改封汝阴王浑爲武昌王，淮阳王彧爲湘东王。丁酉，省大司农、太子仆、廷尉监官。
九月丁亥，以平西将军吐谷浑拾寅爲安西将军、秦河二州刺史，封河南王。
冬十一月壬寅，扬州刺史庐陵王绍薨。
十二月戊辰，黄雾四塞。辛未，以南兖州刺史江夏王义恭爲大将军、南徐州刺史，录尚书如故。
是岁，魏中常侍宗爱构逆，太武皇帝崩，乃奉南安王馀爲帝，改元爲承平，后又贼馀；于是殿中尚书长孙渴侯、尚书陆丽奉皇孙，是爲文成皇帝，改元曰兴安。
三十年春正月乙亥朔，会群臣于太极前殿，有青黑气从东南来，覆映宫上。戊寅，以司空、荆州刺史南谯王义宣爲司徒、中军将军、扬州刺史。壬午，以南徐州刺史始兴王浚爲卫将军、开府仪同三司、荆州刺史。戊子，使江州刺史武陵王骏统衆军伐西阳蛮。
二月甲子，元凶劭构逆，帝崩于合殿，时年四十七。谥景皇帝，庙号中宗。三月癸巳，葬长宁陵。孝武帝践阼，追改谥曰文帝，庙号太祖。
帝聪明仁厚，雅重文儒，躬勤政事，孜孜无怠，加以在位日久，惟简靖爲心。于时政平讼理，朝野悦睦，自江左之政，所未有也。又性存俭约，不好奢侈。车府令尝以辇莑故，请改易之；又辇席旧以乌皮缘故，欲代以紫皮，上以竹莑未至于坏，紫色贵，并不听改。其率素如此云。
世祖孝武皇帝，讳骏，字休龙，小字道人，文帝第三子也。元嘉七年八月庚午夜生，有光照室。少机颖，神明爽发，读书七行俱下，才藻甚美，雄决爱武，长于骑射。
十二年，立爲武陵王，二十二年，累迁雍州刺史。自晋江左以来，襄阳未有皇子重镇，时文帝欲经略关、河，故有此授。及魏太武大举至淮南，时帝镇彭城，魏使尚书李孝伯至，帝遣长史张畅与语，而帝改服观之。孝伯目帝不辍，及出，谓人曰：“张侯侧有人风骨视瞻，非常士也。”二十八年，爲都督、江州刺史。时缘江蛮爲寇，文帝遣太子步兵校尉沈庆之等伐之，使上总统衆军。
三十年正月，出次西阳之五洲，会元凶弑逆，上率衆入讨。荆州刺史南谯王义宣、雍州刺史臧质并举义兵。
三月乙未，建牙于军门。是时多不悉旧仪，有一翁斑白，自称少从武帝征伐，颇悉其事，因使指麾，事毕，忽失所在。自冬至春，常东北风，连阴不霁，其日牙立之后，风转而西南，景色开霁，有紫云二荫于牙上。
四月辛酉，上次溧洲。丙寅，次江宁。丁卯，大将军江夏王义恭来奔，奉表上尊号。戊辰，上至新亭。己巳，即皇帝位，大赦，改文帝号谥。以大将军江夏王义恭爲太尉、南徐州刺史。庚午，以荆州刺史南谯王义宣爲中书监、丞相、扬州刺史，并录尚书六条事。以安东将军随王诞爲卫将军、荆州刺史。加雍州刺史臧质车骑将军、江州刺史。并开府仪同三司。抚军将军萧思话爲尚书左仆射。壬申，以征虏将军王僧达爲右仆射。改新亭爲中兴亭。
夏五月乙亥，辅国将军朱修之克东府。丙子，克建邺，二凶及同逆并伏诛。庚辰，诏分遣大使巡省方俗。是日解严。辛巳，幸东府城。甲申，尊所生路淑媛爲皇太后。乙酉，立妃王氏爲皇后。壬辰，以太尉江夏王义恭爲太傅，领大司马。甲午，谒初甯陵，曲赦建邺二百里内，并蠲今年租税。戊戌，以抚军将军南平王铄爲司空，建平王宏爲尚书左仆射。
六月丙午，车驾还宫。初置殿门及上合门屯兵。庚午，以丹阳尹褚湛之爲尚书右仆射。庚申，诏有司论功班赏各有差。辛酉，安西将军、西秦河二州刺史吐谷浑拾寅进号镇西大将军、开府仪同三司。辛未，改封南谯王义宣爲南郡王，随王诞爲竟陵王。 闰月丙子，遣兼散骑常侍乐询等十五人巡行风俗。庚申，加太傅江夏王义恭录尚书事，以荆州刺史竟陵王诞爲侍中、骠骑大将军、开府仪同三司、扬州刺史。甲申，蠲寻阳、西阳郡租布三年。是月，置卫尉官。
秋七月辛丑朔，日有蚀之。辛酉，诏崇俭约，禁淫侈。己巳，司空南平王铄薨，以侍中南郡王世子恢爲尚书右仆射。
冬十月癸未，听讼于阅武堂。
十一月丙辰，停台省衆官朔望问讯。丙寅，高丽国遣使朝贡。
十二月甲戌，省都水使者官，置水衡令官。癸未，以将置东宫，省太子率更令、步兵、翊军校尉、旅贲中郎将、冗从仆射、左右积弩将军官。中庶子、中舍人、庶子、舍人、洗马各减旧员之半。
孝建元年春正月己亥朔，祀南郊，大赦，改元。壬戌，更铸四铢钱。丙寅，立皇子子业爲皇太子，赐天下爲父后者爵一级。是月，起正光殿。
二月庚午，豫州刺史鲁爽，车骑将军、江州刺史臧质，丞相、荆州刺史南郡王义宣，兖州刺史徐遗宝举兵反。壬午，曲赦豫州。
三月己亥，内外戒严。
夏五月甲寅，义宣等攻梁山，左卫将军王玄谟大破之。己未，解严。癸亥，以吴兴太守刘延孙爲尚书右仆射。
六月戊辰，臧质走至武昌，爲人所斩，传首建邺。甲戌，抚军将军柳元景进号抚军大将军，及镇北大将军沈庆之并开府仪同三司。癸未，罢南蛮校尉官。戊子，省录尚书官。庚寅，义宣于江陵赐死。
秋七月丙申朔，日有蚀之，既。丙辰，大赦，赐文武爵一级。
冬十月戊寅，诏开建仲尼庙，制同诸侯之礼，详择爽垲，厚给祭秩。
十一月癸卯，复置都水使者官。始课南徐州侨人租。
是岁，魏兴光元年。
二年春二月己丑，婆皇国遣使朝贡。丙寅，以南兖州刺史沈庆之爲左光禄大夫、开府仪同三司。
夏四月壬申，河南国遣使朝贡。五月乙未，荧惑入南斗。戊戌，以湘州刺史刘遵考爲尚书右仆射。
六月甲子，以国哀除释，大赦。
秋七月癸巳，立皇弟休佑爲山阳王、休茂爲海陵王、休业爲鄱阳王。己酉，盘盘国遣使朝贡。
八月庚申，雍州刺史武昌王浑有罪，废爲庶人，自杀。辛酉，干陀利国遣使朝贡。三吴饥，诏所在振贷。
九月丁亥，阅武于宣武场。
冬十月壬午，以扬州刺史竟陵王诞爲司空、南徐州刺史，以尚书左仆射建平王宏爲尚书令。
十一月辛亥，高丽国遣使朝贡。
是岁，魏太安元年。
三年春正月庚寅，立皇弟休范爲顺阳郡王，休若爲巴陵郡王。戊戌，立皇子子尚爲西阳郡王。辛丑，祀南郊。以骠骑将军建昌忠公到彦之，卫将军、左光禄大夫新建文宣侯王华，豫甯文侯王昙首配飨文帝庙庭。壬子，皇太子纳妃。甲寅，大赦。群臣上礼。
二月丁丑，制朔望临西堂，接群下，受奏事。
闰三月癸酉，鄱阳王休业薨。
夏四月甲子，初禁人车及酒肆器用铜。
五月辛酉，制荆、徐、兖、豫、雍、青、冀七州统内，家有马一匹者，蠲复一丁。
秋九月壬戌，以丹阳尹刘遵考爲尚书右仆射。
冬十月丙午，太傅江夏王义恭进位太宰，领司徒。
大明元年春正月辛亥朔，大赦，改元。庚午，都下雨水。辛未，遣使检行，赐以樵米。
三月壬戌，制大臣加班剑者不得入宫城门。
夏四月，都下疾疫。丙申，遣使巡，赐给医药；死而无收敛者，官爲敛埋。
五月，吴兴、义兴大水，人饥。乙卯，遣使开仓振恤。癸酉，听讼于华林园。自是，非巡狩军役，则车驾岁三临讯。丙寅，芳香琴堂东西有双橘连理，景阳楼上层西南梁栱间有紫气，清暑殿西甍鸱尾中央生嘉禾，一株五茎。改景阳楼爲庆云楼，清暑殿爲嘉禾殿，芳香琴堂爲连理堂。乙亥，以辅国将军梁瑾葱爲河州刺史，封宕昌王。
秋七月辛未，土断雍州诸侨郡县。
九月，建康、秣陵二县各置都官从事一人，司水、火、劫、盗。
冬十月甲辰，以百济王余庆爲镇东大将军。
十二月丁亥，改封顺阳王休范爲桂阳王。
二年春正月辛亥，祀南郊。丙辰，复郡县田秩，并九亲禄奉。壬戌，拜初宁陵。
二月丙戌，卫将军、尚书令建平王宏以本号开府仪同三司，以丹阳尹褚湛之爲尚书左仆射。
三月丁未，尚书令建平王宏薨。乙卯，以田农要月，命太官停杀牛。
夏四月甲申，立皇子子绥爲安陆王。辛丑，地震。
六月戊寅，增置吏部尚书一人，省五兵尚书官。丁亥，加左光禄大夫何尚之开府仪同三司。
秋八月丙戌，中书令王僧达下狱死。
九月壬戌，襄阳大水，遣使巡行振恤。庚午，置武卫将军、武骑常侍官。
冬十二月己亥，制诸王及妃主庶姓位从公者，丧事听设凶门，馀悉断。
是岁，河南、高丽、林邑等国并遣使朝贡。
三年春正月己丑，以领军将军柳元景爲尚书令。
二月乙卯，以扬州所统六郡爲王畿，以东扬州爲扬州。甲子，复置廷尉监官。
夏四月乙卯，司空、南兖州刺史竟陵王诞有罪，贬爵，诞不受命，据广陵反。以沈庆之爲车骑大将军、开府仪同三司、南兖州刺史，讨诞。
秋七月己巳，克广陵城，斩诞，悉诛城内男丁，以女口爲军赏。是日解严。辛未，大赦。丙子，以丹阳尹刘秀之爲尚书右仆射。丙戌，加南兖州刺史沈庆之位司空。
九月壬辰，于玄武湖北立上林苑。甲午，移南郊坛于牛头
山，以正阳位。
冬十一月甲子，立皇后蚕宫于西郊。
十二月辛酉，置谒者仆射官。
是岁，婆皇、河西、高丽、肃慎等国各遣使朝贡。西域献舞马。 四年春正月辛未，祀南郊。甲戌，宕昌国遣使朝贡。乙亥，亲耕藉田，大赦。庚寅，立皇子子勋爲晋安王，子房爲寻阳王，子顼爲历阳王，子鸾爲襄阳王。
三月甲申，皇后亲桑于西郊。
夏四月丙午，诏四时供限，详减太半。辛亥，太宰江夏王义恭等表请封岱宗，诏不从。辛酉，诏以都下疾疫，遣使存问，并给医药。其亡者随宜赈恤。
五月丙戌，尚书左仆射褚湛之卒。
秋七月甲戌，左光禄大夫、开府仪同三司何尚之薨。
八月，雍州大水，甲寅，遣加赈恤。
九月丁亥，改封襄阳王子鸾爲新安王。
冬十月庚寅，遣新除司空沈庆之讨缘江蛮。
十一月戊辰，改细作署令爲左右御府令。丙戌，复置大司农官。 十二月辛丑，幸廷尉寺，宥系囚。魏遣使通和。丁未，幸建康县，原放狱囚。倭国遣使朝贡。
是岁，魏和平元年。
五年春正月戊午朔，华雪降，散爲六出，上悦，以爲瑞。
二月癸巳，阅武，军幢以下，普加班锡，多所原宥。
三月甲戌，行幸江乘，遣祭故太保王弘、光禄大夫王昙首墓。
夏四月癸巳，改封西阳王子尚爲豫章王。丙申，加尚书令柳元景左光禄大夫、开府仪同三司。丙午，雍州刺史海陵王休茂杀司马庾深之，举兵反，参军尹玄庆起义，斩之，传首建邺。
五月，起明堂于国学南丙巳之地。癸亥，制帝室期亲，官非禄官者，月给钱十万。
秋七月丁卯，高丽国遣使朝贡。庚午，曲赦雍州。八月戊子，立皇子子仁爲永嘉王，子真爲始安王。己丑，诏以来岁修葺庠序，旌延国胄。庚寅，制方镇所假白板郡县，年限依台除，食禄三分之一，不给送故。卫将军东海王袆以本号开府仪同三司。
九月甲寅，日有蚀之。丁卯，行幸琅邪郡，原遣囚系。庚午，河、济清。
闰月丙申，初立驰道，自阊阖门至于朱雀门，又自承明门至于玄武湖。壬寅，改封历阳王子顼爲临海王。
冬十月甲寅，以南徐州刺史刘延孙爲尚书左仆射。
十二月壬申，以领军将军刘遵考爲尚书右仆射。甲戊，制天下人户岁输布四匹。
六年春正月辛卯，祀南郊。是日，又宗祀文皇帝于明堂，以配上帝。大赦。乙未，置五官中郎将、左右中郎将官。
二月乙卯，复百官禄。
三月庚寅，立皇子子元爲邵陵王。壬寅，以倭世子兴爲安东将军、倭国王。
夏四月庚申，新作大航门。
五月丙戌，置淩室于覆舟山，修藏冰之礼。
六月辛酉，尚书左仆射刘延孙卒。
秋七月甲申，地震，有声如雷，兖州尤甚，于是鲁郡山摇者二。乙未，立皇子子云爲晋陵王。
八月乙丑，置清台令官。
九月，制沙门致敬人主。乙未，以尚书右仆射刘遵考爲左仆射，以丹阳尹王僧朗爲右仆射。
冬十月丁卯，诏上林苑内士庶丘墓欲还合葬者，勿禁。
十一月己卯，陈留王曹虔秀薨。
七年春正月癸未，诏克日于玄武湖大阅水师，并巡江右，讲武校猎。丁亥，以右卫将军顔师伯爲尚书左仆射。
二月甲寅，车驾巡南豫、南兖二州。丁巳，校猎乌江。己未，登乌江县六合山。壬戌，大赦，行幸所经，无出今年租布，赐人爵一级，女子百户牛酒，郡守邑宰及人夫从搜者，普加沾赉。又诏蠲历阳郡租输三年，遣使巡慰，问人疾苦。癸亥，行幸尉氏，观温泉。壬申，车驾至都，拜二庙，乃还宫。
夏四月甲子，诏自今非临军战阵，一不得专杀；其罪入重辟者，皆依旧先上须报，有司严加听察，犯者以杀人罪论。五月丙子，诏自今刺史守宰动人兴军，皆须手诏施行；惟边隅外警及奸衅内发，变起仓卒者，不从此例。
六月戊申，蠕蠕、高丽等国并遣使朝贡。
秋七月乙亥，进高丽王高琏位车骑大将军、开府仪同三司。
八月乙丑，立皇子子孟爲淮南王、子産爲临贺王。车驾幸建康、秣陵县讯狱囚。
九月庚寅，以南徐州刺史新安王子鸾爲兼司徒。乙未，幸廷尉讯狱囚。丙申，立皇子子嗣爲东平王。
冬十月壬寅，皇太子冠，赐王公以下帛各有差。戊申，车驾巡南豫州，奉太后以行。癸丑，行幸江宁县讯狱囚。加车骑将军、扬州刺史豫章王子尚开府仪同三司。癸亥，以开府仪同三司东海王袆爲司空，加中军将军义阳王昶开府仪同三司。己巳，校猎于姑孰。
十一月丙子，曲赦南豫州殊死以下。巡幸所经，详减今岁田租。乙酉，诏祭晋大司马桓温、征西将军毛璩墓。上于行所讯溧阳、永世、丹阳县囚。癸巳，祀梁山，大阅水师。于中江，有白雀二集华盖，有司奏改元爲神雀，诏不许。乙未，原放行狱徒系。浙江东诸郡大旱。
十二月壬寅，遣使开仓赈恤，听受杂物当租。丙午，行幸历阳。甲寅，大赦，赐历阳郡女子百户牛酒，蠲郡租十年。己未，加太宰江夏王义恭尚书令。于博望梁山立双阙。癸亥，至自历阳。
八年春正月辛巳，祀南郊。是日，还宗祀文帝于明堂。甲戌，诏曰：“东境去岁不稔，宜广商货，远近贩鬻米粟者，可停道中杂税。其以仗自防，悉勿禁。”
夏闰五月壬寅，乙太宰江夏王义恭领太尉。庚申，帝崩于玉烛殿，时年三十五。七月丙午，葬于丹阳秣陵县岩山景宁陵。
帝末年爲长夜之饮，每旦寝兴，盥嗽毕，仍复命饮，俄顷数斗，凭几惛睡，若大醉者。或外有奏事，便肃然整容，无复酒色。外内服其神明，莫敢弛惰。
前废帝讳子业，小字法师，孝武帝长子也。元嘉二十六年正月甲申生。孝武镇寻阳，帝留都下。三十年，孝武入伐，元凶囚帝于侍中下省，将加害者数矣，卒得无恙。及孝武践阼，立爲皇太子。始未之东宫，中庶子、二率并入直永福省。大明
二年，出居东宫。七年，加元服。八年闰五月庚申，孝武崩，其日，太子即皇帝位，大赦。加骠骑大将军柳元景尚书令。甲子，置录尚书官，乙太宰江夏王义恭录尚书事，加骠骑大将军柳元景开府仪同三司。
秋七月庚戌，婆皇国遣使朝贡。崇皇太后爲太皇太后，皇后曰皇太后。乙卯，罢南北二驰道，改孝建以来所变制度，还依元嘉。丙辰，追崇献妃爲献皇后。
八月己丑，皇太后崩。
九月乙卯，文穆皇后祔葬景宁陵。
冬十二月乙酉，以尚书左仆射顔师伯爲尚书仆射。壬辰，以王畿诸郡爲扬州，以扬州爲东扬州。癸巳，加车骑将军、扬州刺史豫章王子尚位司徒。去岁及是岁，东诸郡大旱，甚者米一斗数百，都下亦至百余，饿死者十六七。孝建以来，又立钱署铸钱，百姓因此盗铸，钱转僞小，商货不行。
景和元年春正月乙未朔，大赦，改元爲永光。乙巳，省诸州台传。
二月乙丑，减州郡县田禄之半。庚寅，铸二铢钱。
夏五月，魏文成皇帝崩。
秋八月庚午，以尚书仆射顔师伯爲左仆射，吏部尚书王景文爲右仆射。癸酉，帝自率宿卫兵诛太宰江夏王义恭、尚书令柳元景、左仆射顔师伯、廷尉刘德愿。改元爲景和。甲戌，以司徒、扬州刺史豫章王子尚领尚书令。乙亥，帝释素服，御锦衣。以始兴公沈庆之爲太尉。庚辰，以石头城爲长乐宫，东府城爲未央宫。甲申，以北邸爲建章宫，南第爲长杨宫。己丑，复立南北二驰道。
九月癸巳，幸湖熟，奏鼓吹。戊戌，还宫。帝自以爲昔在东宫，不爲孝武所爱，及即位，将掘景宁陵，太史言于帝不利而止。乃纵粪于陵，肆骂孝武帝爲“齇奴”，又遣发殷贵嫔墓，忿其爲孝武所宠。初，贵嫔薨，武帝爲造新安寺，乃遣坏之。又欲诛诸远近僧尼。辛丑，免南徐州刺史新安王子鸾爲庶人，赐死。丁未，加卫将军湘东王彧开府仪同三司。己酉，车驾讨徐州刺史义阳王昶，内外戒严，昶奔魏。戊午，解严。开百姓铸钱。 冬十月癸亥，曲赦徐州。丁卯，东阳太守王藻下狱死。以文帝第十女新蔡公主爲贵嫔夫人，改姓谢氏。加武贲鈒戟，鸾辂龙旗，出警入跸。矫言公主薨，空设丧事焉。乙酉，以豫州刺史山阳王休佑爲镇军大将军、开府仪同三司。
十一月壬辰，甯朔将军何迈下狱死。癸巳，杀新除太尉沈庆之。壬寅，立皇后路氏，四厢奏乐。曲赦扬、南徐二州。丁未，皇子生，少府刘蒙之子也。大赦，赃汙淫盗，悉皆原荡，赐爲父后者爵一级。壬子，以护军将军建安王休仁爲骠骑大将军、开府仪同三司。戊午，南平王敬猷、庐陵王敬先、安南侯敬深并赐死。
时帝凶悖日甚，诛杀相继，内外百官，不保首领。先是，讹言湘中出天子，帝将南巡荆、湘以厌之，期旦诛除四叔，然后发引。是夜湘东王彧与左右阮佃夫、王道隆、李道儿密结帝左右寿寂之、姜産之等十一人，谋共废帝。先是，帝好游华林园竹林堂，使妇人裸身相逐，有一妇人不从命，斩之。经少时，夜梦游后堂，有一女子骂曰：“帝悖虐不道，明年不及熟矣。”帝怒，于宫中求得似所梦者一人戮之。其夕复梦所戮女骂曰：“汝枉杀我，已诉上帝。”至是，巫觋云“此堂有鬼”。帝与山阴公主及六宫彩女数百人随群巫捕鬼，屏除侍卫，帝亲自射之。事毕，将奏靡靡之声，寿寂之怀刀直入，姜産之爲副，诸姬迸逸，废帝亦走。追及之，大呼：“寂！寂！”如此者三，手不能举，乃崩于华光殿，时年十七。太皇太后令奉湘东王彧纂承皇统。于是葬帝于丹阳秣陵县南郊坛西。
帝蜂目鸟喙，长颈锐下，幼而狷急，在东宫每爲孝武所责。孝武西巡，帝啓参承起居，书迹不谨，上诘让之曰：“书不长进，此是一条耳。闻汝比素业都懈，狷戾日甚，何以顽固乃尔！”初践阼，受玺绂，傲然无哀容。蔡兴宗退而叹曰：“昔鲁昭不戚，叔孙请死，国家之祸，其在此乎。”帝始犹难诸大臣及戴法兴等，既杀法兴，诸大臣莫不震慑。于是又诛群公，元、凯以下，皆被殴捶牵曳，内外危惧，殿省骚然。太后疾笃，遣呼帝，帝曰：“病人间多鬼，可畏，那可往！”太后怒，语侍者曰：“将刀来破我腹，那得生甯馨儿！”及太后崩后数日，帝梦太后谓曰：“汝不仁不孝，本无人君之相，子尚愚悖如此，亦非运祚所及。孝武险虐灭道，怨结人神，儿子虽多，并无天命；大命所归，应还文帝之子。”故帝聚诸叔都下，虑在外爲患。
山阴公主淫恣过度，谓帝曰：“妾与陛下虽男女有殊，俱托体先帝，陛下后宫数百，妾惟驸马一人，事不均平，一何至此！”帝乃爲立面首左右三十人，进爵会稽郡长公主，秩同郡王，汤沐邑二千户，给鼓吹一部，加班剑二十人。帝每出，公主与朝臣常共陪辇。
帝少好读书，颇识古事，粗有文才，自造孝武帝诔及杂篇章，往往有辞采。以魏武有发丘中郎将、摸金校尉，乃置此二官，以建安王休仁、山阳王休佑领之，其馀事迹，分见诸列传。
论曰：文帝幼年特秀，自禀君德。及正位南面，历年长久，纲维备举，条禁明密，罚有恒科，爵无滥品。故能内清外晏，四海谧如。而授将遣师，事乖分阃。才谢光武，而遥制兵略，至于攻战日时，咸听成旨，虽覆师丧旅，将非韩、白，而延寇蹙境，抑此之由。及至言泄衾衽，难结凶竖，虽祸生非虑，盖亦有以而然。夫尽人命以自养，盖惟桀、纣之行；观夫大明之世，其将尽人命乎。虽周公之才之美，亦当终之以乱，由此言之，得殁亦爲幸矣。至如废帝之事，行着于篇，假以中才之君，有一于此，足以致霣，况乎兼斯衆恶，不亡其可得乎！

[book_title]宋本纪下第三
太宗明皇帝讳彧，字休景，小字荣期，文帝第十一子也。元嘉十六年十月生。二十五年，封淮阳王，二十九年改封湘东王。孝武践阼，累迁镇军将军、雍州刺史。
是岁入朝，时废帝疑畏诸父，以上付廷尉，明日将加祸害，上乃与腹心阮佃夫、李道儿等密谋。时废帝左右直合将军宗越、谭金、童太一等是夜并外宿，佃夫、道儿因结寿寂之等，十一月二十九日，弑废帝于后堂。建安王休仁便称臣，奉引升西堂，登御坐。事出仓卒，上失履，跣，犹着乌纱帽，休仁呼主衣以白纱代之。未即位，凡衆事悉称令书。己未，司徒豫章王子尚、山阴公主并赐死，宗越、谭金、童太一伏诛。
十二月庚申朔，令书以东海王袆爲中书监、太尉，以晋安王子勋爲车骑将军、开府仪同三司。癸亥，以建安王休仁爲司徒、尚书令、扬州刺史。乙丑，改封安陆王子绥爲江夏王。
泰始元年即大明九年也，魏和平六年。冬十二月丙寅，皇帝即位于太极前殿，大赦，改元。辛未，改封临贺王子産爲南平王，晋熙王子舆爲庐陵王。壬申，以王景文爲尚书仆射。乙亥，追尊所生沈婕妤曰宣皇太后。戊寅，改太皇太后爲崇宪皇太后，立皇后王氏。罢二铢钱。
江州刺史晋安王子勋举兵反，镇军长史邓琬爲其谋主，雍州刺史袁顗赴之。壬午，谒太庙。甲申，郢州刺史安陆王子绥、会稽太守寻阳王子房、临海王子顼并举兵同逆。
二年春正月乙未，晋安王子勋僭即僞位于寻阳，年号义嘉。壬辰，徐州刺史薛安都举兵反。甲午，内外戒严，司徒建安王休仁都督诸军南讨。丙申，徐州刺史申令孙、司州刺史庞孟虬、豫州刺史殷琰、青州刺史沈文秀、冀州刺史崔道固、湘州行事何慧文、广州刺史袁昙远、益州刺史萧惠开、梁州刺史柳元怙并同逆。丙午，车驾亲御六军，顿中兴堂。辛亥，南豫州刺史山阳王休佑改爲豫州刺史，西讨。吴郡太守顾琛、吴兴太守王昙生、义兴太守刘延熙、晋陵太守袁标、山阳太守程天祚并举兵反。镇东将军巴陵王休若统军东讨。壬子，崇宪皇太后崩。
二月乙丑，以蔡兴宗爲尚书右仆射。壬申，吴兴太守张永、右军将军萧道成东讨，平晋陵。丁亥，建武将军吴喜公率诸军破贼于吴、吴兴、会稽，平定三郡，同逆皆伏诛。辅国将军萧道成前锋北讨，辅国将军刘勉前锋西讨。刘胡衆四万据赭圻。
三月庚寅，抚军将军殷孝祖攻赭圻，死之。以辅国将军沈攸之代爲南讨前锋。贼衆稍盛，袁顗顿鹊尾，连营至浓湖，衆十余万。丙申，南徐州刺史桂阳王休范总统北讨诸军事。戊戌，贬寻阳王子房爵爲松滋县侯。癸卯，令人入米七百石者除郡，减此各有差。壬子，断新钱，专用古钱。
夏五月甲寅，葬崇宪皇太后于修甯陵。
秋七月丁酉，以仇池太守杨僧嗣爲北秦州刺史，封武都王。
八月己卯，司徒建安王休仁率衆军大破贼，斩僞尚书仆射袁顗，进讨江、郢、荆、湘、雍五州，平之。晋安王子勋、安陆王子绥、临海王子顼、邵陵王子元并赐死，同党皆伏诛。诸将帅封赏各有差。
九月癸巳，六军解严。戊戌，以王玄谟爲左光禄大夫、开府仪同三司，领护军将军。
冬十月乙卯，永嘉王子仁、始安王子真、淮南王子孟、南平王子産、庐陵王子舆、松滋侯子房并赐死。丁卯，以沈攸之爲中领军，与张永俱北讨。戊寅，立皇子昱爲皇太子。
十一月壬辰，立建平王景素子延年爲新安王。
十二月，薛安都要引魏军，张永、沈攸之大败，于是遂失淮北四州及豫州淮西地。
是岁，魏天安元年。
三年春正月庚子，以农役将兴，诏太官停宰牛。癸卯，曲赦豫、南豫二州。
闰正月庚午，都下大雨雪，遣使巡行，振贷各有差。
二月甲申，爲战亡将士举哀。丙申，曲赦青、冀二州。
夏四月丙戌，诏以故丞相江夏文献王、故太尉巴东忠烈公柳元景、故司空始兴襄公沈庆之、故征西将军洮阳肃侯宗悫陪祭孝武庙庭。庚子，立桂阳王休范第二子德嗣爲庐陵王，立侍中刘韫第二子铣爲南丰王，以奉庐江昭王、南丰哀王祀。
五月丙辰，诏宣太后崇甯陵禁内坟瘗迁徙者给葬直，蠲复其家。壬戌，以太子詹事袁粲爲尚书仆射。
秋八月壬寅，以中领军沈攸之行南兖州刺史，率衆北伐。
九月戊午，以皇后六宫以下杂衣千领、金钗千枚，赐北伐将士。 冬十月壬午，改封新安王延年爲始平王。辛丑，以镇西大将军、西秦河二州刺史吐谷浑拾寅爲征西大将军。
十一月，立建安王休仁第二子伯猷爲江夏王。
是岁，魏皇兴元年。
四年春正月丙辰朔，雨草于宫。乙亥，零陵王司马勖薨。
二月乙巳，左光禄大夫、开府仪同三司王玄谟薨。
三月，交州人李长仁据州叛。祅贼攻广州，杀刺史羊希，龙骧将军陈伯绍讨平之。
夏四月丙申，改封东海王袆爲庐江王，山阳王休佑爲晋平王。
秋九月戊辰，诏定黥刖之制。有司奏：“自今凡劫窃执官仗、拒战逻司、攻剽亭寺及伤害吏人，并监司将吏自爲劫，皆不限人数，悉依旧制斩刑。若遇赦，黥及两颊‘劫’字，断去两脚筋，徙付交、梁、宁州。五人以下止相逼夺者，亦依黥作‘劫’字，断去两脚筋，徙付远州。若遇赦，原断徒犹黥面，依旧补冶士。家口应及坐，悉依旧结谪。”及上崩，其例乃寝。
庚午，上备法驾幸东宫。
冬十月癸酉朔，日有蚀之，发诸州兵北伐。
五年春正月癸亥，亲耕藉田。乙丑，魏克青州，执刺史沈文秀以归。
二月丙申，以庐江王袆爲车骑将军、开府仪同三司、南豫州刺史。
夏六月辛未，立晋平王休佑子宣曜爲南平王。
秋七月壬戌，改辅国将军爲辅师将军。
九月甲寅，立长沙王纂子延之爲始平王。
冬十月丁卯朔，日有蚀之。
十一月丁未，魏人来聘。
十二月庚申，分荆、益之五郡置三巴校尉。
六年春正月乙亥，初制间二年一祭南郊，间一年一祭明堂。
夏四月癸亥，立皇子燮爲晋熙王。
六月癸卯，以王景文爲尚书左仆射、扬州刺史，以袁粲爲右仆射。己未，改临贺郡爲临庆郡。
秋七月丙戌，临庆王智井薨。
九月戊寅，立总明观，征学士以充之。置东观祭酒、访举各一人，举士二十人，分爲儒、道、文、史、阴阳五部学，言阴阳者遂无其人。
冬十月辛卯，立皇子赞爲武陵王。
十二月癸巳，以边难未息，制父母隔在异域者，悉使婚宦。
七年春正月甲戌，置散骑奏举郎。
二月癸丑，征西将军、荆州刺史巴陵王休若进号征西大将军，及征南大将军、江州刺史桂阳王休范并开府仪同三司。甲寅，南徐州刺史晋平王休佑薨。
三月辛酉，魏人来聘。
夏五月戊午，鸩司徒建安王休仁。庚午，以袁粲爲尚书令，褚彦回爲右仆射。丙戌，追免晋平王休佑爲庶人。
秋七月丁巳，罢散骑奏举郎。乙丑，江州刺史巴陵王休若赐死。 八月戊子，以皇子跻继江夏文献王义恭。庚寅，帝疾间。
戊戌，立皇子准爲安成王。
是岁，魏孝文帝延兴元年。
泰豫元年春正月甲寅朔，上以疾未痊，故改元。丁巳，巨人迹见西池冰上。
夏四月己亥，上疾大渐。加江州刺史桂阳王休范位司空，以刘勉爲尚书右仆射，蔡兴宗爲征西将军、开府仪同三司、荆州刺史，郢州刺史沈攸之进号安西将军。袁粲、褚彦回、刘勉、蔡兴宗、沈攸之入合被顾命。是日，上崩于景福殿，时年三十四。五月戊寅，葬临沂县莫府山高宁陵。
帝好读书，爱文义，在藩时撰江左以来文章志，又续卫瓘所注论语二卷。及即大位，旧臣才学之士多蒙引进。末年好鬼神，多忌讳，言语文书有祸败凶丧疑似之言应回避者，犯即加戮。改“騧”马字爲“马”边“瓜”，以“騧”字似“祸”故也。尝以南苑借张永，云：“且给三百年，期尽更请。”宣阳门谓之白门，上以白门不祥，讳之。尚书右丞江谧尝误犯，上变色曰：“白汝家门！”路太后停尸漆床移出东宫，上幸宫见之，怒，免中庶子，以之坐死者数十人。内外常虑犯触，人不自保。移床修壁，先祭土神，使文士爲祝策，如大祭飨。
阮佃夫、杨运长、王道隆皆擅威权，言爲诏敕，郡守令长一缺十除，内外混然，官以贿命，王、阮家富于公室。中书舍人胡母颢专权，奏无不可。时人语曰：“禾绢闭眼诺，胡母大张橐。”“禾绢”谓上也。及泰始、泰豫之际，左右失旨，往往有刳剒断截，禁中懔懔若践刀剑。夜梦豫章太守刘愔反，遣就郡杀之。军旅不息，府藏空虚，内外百官并断禄奉。在朝造官者皆市井佣贩之子。而又令小黄门于殿内埋钱以爲私藏。以蜜渍鱁鮧，一食数升，噉腊肉常至二百脔。奢费过度，每所造制，必爲正御三十，副御、次副又各三十。须一物，辄造九十枚。天下骚然，民不堪命。宋氏之业，自此衰矣。
后废帝讳昱，字德融，明帝长子也。大明七年正月辛丑，生于卫尉府。帝母陈氏，李道儿妾，明帝纳之，故人呼帝爲李氏子，帝亦自称李将军。明帝诸子在孕，皆以周易筮之，即以所得卦爲小字，故帝小字慧震。泰始二年，立爲皇太子。六年，出东宫。又制太子元正朝贺，服衮冕九章衣。明帝崩，庚子，太子即皇帝位，大赦。尚书令袁粲、护军将军褚彦回共辅朝政，班剑依旧入殿。
六月乙巳，尊皇后曰皇太后，立皇后江氏。
秋七月戊辰，拜帝所生陈贵妃爲皇太妃。
八月戊午，中书监、左光禄大夫、开府仪同三司蔡兴宗薨。
冬十一月己亥，新除郢州刺史刘彦节爲尚书左仆射。
元徽元年春正月戊寅，大赦改元。诏自元年以前徙放者并听还本。魏人来聘。
夏六月乙卯，寿阳大水。
秋八月，都下旱。庚午，陈留王曹铣薨。
九月丁亥，立衡阳王嶷子伯玉爲南平王。
冬十二月癸卯朔，日有蚀之。乙巳，进桂阳王休范位太尉。
癸亥，立前建安王世子伯融爲始安县王。
二年夏五月壬午，江州刺史桂阳王休范举兵反。庚寅，内外戒严，中领军刘勉、右卫将军萧道成前锋南讨，出屯新亭；征北将军张永屯白下；前南兖州刺史沈怀明戍石头；卫将军袁粲、中军将军褚彦回入卫殿省。壬辰，贼奄至，攻新亭垒，道成拒击，大破之。越骑校尉张苟儿斩休范，贼党杜黑蠡、丁文豪分军向朱雀航，刘勉拒贼，败绩，死之。右将军王道隆奔走，遇害。张永溃于白下，沈怀明自石头奔散。甲午，车骑典签茅恬开东府纳贼，贼入屯中堂，羽林监陈显达击，大破之。丙申，张苟儿等又破贼，进平东府城，枭禽群贼。丁酉，大赦，解严。荆州刺史沈攸之、南徐州刺史建平王景素、郢州刺史晋熙王燮、湘州刺史王僧虔、雍州刺史张兴世并举义兵赴建邺。
六月癸卯，晋熙王燮遣军克寻阳，江州平。壬戌，改辅师将军还爲辅国。
秋七月庚辰，立皇弟友爲邵陵王。乙酉，南徐州刺史建平王景素进号征北将军、开府仪同三司。
九月丁酉，以袁粲爲中书监，领司徒。加护军将军褚彦回爲尚书令。
冬十一月丙戌，帝加元服。
十二月癸亥，立皇弟跻爲江夏王，赞爲武陵王。
三年春三月己巳，都下大水。
夏六月，魏人来聘。
秋七月庚戌，以袁粲爲尚书令。
九月丙辰，征西大将军河南王吐谷浑拾寅进号车骑大将军。
四年夏六月乙亥，加萧道成尚书左仆射。
秋七月戊子，建平王景素据京城反。己丑，内外纂严。遣骁骑将军任农夫、冠军将军黄回北讨，萧道成总统衆军。始安王伯融、都乡侯伯猷并赐死。乙未，克京城，斩景素，同逆皆伏诛。 八月丁卯，立皇弟翙爲南阳王，嵩爲新兴王，禧爲始建王。
九月戊子，骁骑将军高道庆有罪，赐死。己丑，车骑将军、
扬州刺史安成王准进号骠骑大将军、开府仪同三司。
冬十月辛酉，以王僧虔爲尚书右仆射。
五年夏四月甲戌，豫州刺史阮佃夫、步兵校尉申伯宗、朱幼谋废立，皆伏诛。
五月，地震。
六月甲戌，诛司徒左长史沈勃、散骑常侍杜幼文、游击将军孙超之、长水校尉杜叔文。
七月戊子夜，帝遇弑于仁寿殿，时年十五。己丑，皇太后令贬帝爲苍梧郡王，葬丹阳秣陵县郊坛西。
初帝之生夕，明帝梦人乘马，马无头及后足，有人曰 ：“太子也。”及在东宫,五六岁能缘漆帐竿，去地丈馀，如此者半食久乃下。渐长，喜怒乖节，左右失旨者手加扑打，徒跣蹲踞。及嗣位，内畏太后，外惮大臣，犹未得肆志。自加元服，三年，好出入，单将左右，或十里、二十里，或入市里，遇慢骂则悦而受焉。四年，无日不出，与左右解僧智、张五儿恒夜出开承明门，夕去晨反，晨出暮归，从者并执铤矛，行人男女及犬马牛驴逢无免者。人间扰惧，昼日不开门，道无行人。尝着小裤，不服衣冠。有白棓数十，各有名号，钳凿锥锯，不离左右，爲击脑、槌阴、剖心之诛，日有数十。常见卧尸流血，然后爲乐。左右人见有嚬眉者，帝令其正立，以矛刺洞之。曜灵殿上养驴数十头，所自乘马，养于御床侧。与右卫翼辇营女子私通，每从之游，持数千钱爲酒肉之费。出逢婚姻葬送，辄与挽车小儿群聚饮酒，以爲欢适。阮佃夫腹心人张羊爲佃夫委信，佃夫败，叛走，复捕得，自于承明门以车轹杀之。杀杜延载、杜幼文，躬运矛铤，手自脔割。察孙超有蒜气，剖腹视之。执楯驰马，自往刺杜叔文于玄武北湖。孝武帝二十八子，明帝杀其十六，馀皆帝杀之。吴兴沈勃多宝货，往劫之，挥刀独前，左右未至，勃时居丧在庐，帝望见之，便投铤，不中；勃知不免，手搏帝耳，唾駡之曰：“汝罪踰桀、纣，屠戮无日！”遂见害，帝自脔割。制露车一乘，施莑，乘以出入，从数十人，羽仪追之，恒不相及；又各虑祸，亦不敢追，但整部伍，别在一处瞻望而已。凡诸鄙事，过目则能，锻银、裁衣、作帽，莫不精绝。未尝吹箎，执管便韵。天性好杀，一日无事，辄惨惨不乐。内外忧惶，夕不及旦。领军将军萧道成与直合将军王敬则谋之。七月戊子，帝微行出北湖，单马先走，羽仪不及，左右张五儿马坠湖，帝怒，自驰骑刺马，屠割之。与左右作羌胡伎爲乐。又于蛮冈赌跳，因乘露车，无复卤簿，往青园尼寺。晚至新安寺偷狗，就昙度道人煮之饮酒。杨玉夫常得意，忽然见憎，遇辄切齿，曰：“明日当杀小子，取肝肺。”是夜七夕，令玉夫伺织女度，报己，因与内人穿针讫，大醉，卧于仁寿殿东阿毡幄中。帝出入无禁，王敬则先结玉夫、陈奉伯、杨万年等合二十五人，其夕玉夫候帝眠熟，至乙夜，与万年同入毡幄内，取千牛刀杀之。
顺皇帝，讳准，字仲谟，小字知观，明帝第三子也。泰始五年七月癸丑生。七年，封安成王。帝姿貌端华，眉目如画，见者以爲神人。废帝即位，加扬州刺史。元徽二年，加都督扬、南豫二州诸军事。四年，进号骠骑大将军。及废帝殒，萧道成奉太后令迎王入居朝堂。
升明元年秋七月壬辰，皇帝即位，大赦，改元徽五年爲升明元年。甲午，萧道成出镇东城，辅政。荆州刺史沈攸之进号车骑大将军，萧道成司空、录尚书事。以袁粲爲中书监、司徒，以褚彦回爲卫将军，刘彦节爲尚书令，加中军将军。辛丑，以王僧虔爲尚书仆射。癸卯，车驾谒太庙。
八月癸亥，司徒袁粲镇石头。戊辰，崇拜帝所生陈昭华爲皇太妃。庚午，以萧道成爲骠骑大将军、开府仪同三司，录尚书如故。
九月己酉，庐陵王暠薨。
十二月丁巳，荆州刺史沈攸之举兵，不从执政。丁卯，萧道成入守朝堂，侍中萧嶷镇东府。戊辰，中外纂严。壬申，司徒袁粲据石头，谋诛道成，不果，旋见覆灭。乙亥，以王僧虔爲左仆射，王延之爲右仆射。吴郡太守刘遐据郡不从执政，令张瑰攻斩之。
闰月辛巳，屯骑校尉王宜兴贰于执政，见诛。癸巳，沈攸之攻郢城，前军长史柳世隆固守。己亥，中外戒严，假萧道成黄钺。乙巳，道成出顿新亭。
是岁，魏太和元年。
二年春正月丁卯，沈攸之败，己巳，华容县人斩攸之首送之。辛未，雍州刺史张敬儿克江陵，荆州平。丙子，解严。以柳世隆爲尚书右仆射。萧道成旋镇东府。
二月庚辰，以王僧虔爲尚书令，王延之爲左仆射。癸未，萧道成加授太尉，以褚彦回爲中书监、司空。丙戌，抚军将军、扬州刺史晋熙王燮进号中军将军。
三月己酉朔，日有蚀之。
夏四月，南兖州刺史黄回贰于执政，赐死。
五月戊午，以倭国王武爲安东大将军。
六月丁酉，以辅国将军杨文弘爲北秦州刺史，封武都王。
秋九月乙巳朔，日有蚀之。丙午，加太尉萧道成黄钺、都督中外诸军事、太傅，领扬州牧，赐殊礼。以扬州刺史晋熙王燮爲司徒。
冬十月壬寅，立皇后谢氏。
十一月，立故武昌太守刘琨息颁爲南丰县王。癸亥，诛临澧侯刘晃。甲子，改封南阳王翙爲随郡王。
十二月丙戌，皇后见于太庙。
三年春正月辛亥，领军将军萧赜加尚书右仆射，进号中军大将军、开府仪同三司。
二月丙子，南豫州刺史邵陵王友薨。丙申，地震建阳门。
三月癸卯朔，日有蚀之。甲辰，加萧道成相国，总百揆，封十郡爲齐公，备九锡之礼。庚戌，诛临川王绰。
夏四月壬申，进齐公萧道成爵爲王。壬午，安西将军武陵王赞薨。辛卯，帝禅位于齐。壬辰，逊于东邸。是日，王敬则以兵陈于殿庭，帝犹居内，闻之，逃于佛盖下。太后惧，自帅阉竖索，扶幸板舆。黄门或促之，帝怒，抽刀投之，中项而殒。帝既出，宫人行哭，俱迁。备羽仪，乘画轮车，出东掖门。封帝爲汝阴王，居丹徒宫，齐兵卫之。建元元年五月己未，帝闻外有驰马者，惧乱作；监人杀王而以疾赴，齐人德之，赏之以邑。六月乙酉，葬于遂宁陵，谥曰顺帝。宋之王侯无少长皆幽死矣。 论曰：文帝负扆南面，实有人君之美，经国之义虽弘，而隆家之道不足。彭城照不窥古，本无卓尔之资，徒见昆弟之义深，未识君臣之礼异。以此家情，行之国道，主忌而犹犯，恩离而未悟。致以陵逼之愆，遂成灭亲之祸。开端树隙，垂之后人。明帝因猜忍之情，据已行之典，翦落洪枝，愿不待虑。既而本根莫庇，幼主孤立，下无磐石之托，上有累卵之危。方复藏玺怀绂，鱼服忘反，危冠短制，匹马孤征，以至覆亡，理固然矣。神器以势弱倾移，灵命随乐推回改。斯盖履霜有渐，夫岂一夕，何止区区汝阴揖让而已。

[book_title]齐本纪上第四
齐太祖高皇帝讳道成，字绍伯，小字斗将，姓萧氏。其先本居东海兰陵县中都乡中都里，晋元康元年，惠帝分东海郡爲兰陵，故复爲兰陵郡人。中朝丧乱，皇高祖淮阴令整，字公齐，过江居晋陵武进县之东城里，寓居江左者，皆侨置本土，加以“南”名，更爲南兰陵人也。
皇曾祖隽，字子武，位即丘令。皇祖乐子，字闺子，位辅国参军，宋升明中赠太常。皇考承之，字嗣伯，少有大志，才力过人，仕宋爲汉中太守。梁州之平，以功加龙骧将军，后爲南泰山太守，封晋兴县五等男，迁右军将军。元嘉二十四年殂，梁土思之，于峨公山立庙祭祀。升明二年，赠散骑常侍、金紫光禄大夫。
高帝以宋元嘉四年丁卯岁生，姿表英异，龙颡钟声，长七尺五寸，鳞文遍体。旧宅在武进县，宅南有一桑树，擢本三丈，横生四枝，状似华盖。帝年数岁，好戏其下,从兄敬宗曰：“此树爲汝生也。”儒生雷次宗立学于鸡笼山，帝年十三，就受礼及左氏春秋。
十七年，宋大将军彭城王义康被黜，徙豫章，皇考领兵防守，帝舍业南行。十九年，竟陵蛮动，宋文帝遣帝领偏军讨沔北蛮。二十三年，雍州刺史萧思话镇襄阳，啓帝自随，初爲左军中兵参军。二十九年，领偏军征仇池，破其武兴、兰臯二垒，遂从谷口入关。未至长安八十里，梁州刺史刘秀之遣司马马注助帝，攻拔谈提城。魏救兵至，帝军力疲少，又闻文帝崩，乃烧城还南郑。
后袭爵晋兴县五等男。爲建康令，有能名。少府萧惠开雅有知人鉴，谓人曰：“昔魏武爲洛阳北部时，人服其英，今看萧建康，但当过之耳。”
宋明帝即位，爲右军将军。时四方叛，会稽太守寻阳王子房及在东诸郡皆起兵。明帝加帝辅国将军，东讨。至晋陵，一日破贼十二垒，分军定诸县。及徐州刺史薛安都据彭城归魏，遣从子索儿攻淮阴，又征帝讨破之，索儿走锺离，帝追至黯黮而还。除骁骑将军，封西阳县侯，迁巴陵王卫军司马，随镇会稽。
江州刺史晋安王子勋遣临川内史张淹自鄱阳峤道入三吴，明帝遣帝讨之。时朝廷器甲皆充南讨，帝军容寡阙，乃编棕皮爲马具装，折竹爲寄生，夜举火进军。贼望见恐惧，未战而走。还，除桂阳王征北司马、南东海太守，行南徐州事，及张永等败于彭城，淮南孤弱，以帝爲假冠军将军、持节、都督北讨前锋诸军事，镇淮阴。迁南兖州刺史，加督五州，督北讨如故。
明帝嫌帝非人臣相，而人间流言，帝当爲天子，明帝愈以爲疑，遣冠军将军吴喜留军破釜，自持银壶酒封以赐帝。帝戎服出门迎，惧鸩，不敢饮，将出奔，喜告以诚，先饮之，帝即酌饮之。喜还，明帝意乃悦。
泰始七年，征还都，部下劝勿就征。帝曰：“主上自诛诸弟，爲太子幼弱，作万岁后计，何关他族。惟应速发，事缓当见疑。今骨肉相害，自非灵长之运，祸难将兴，方与卿等戮力耳。”至，拜散骑常侍、太子左卫率。明帝崩，遗诏爲右卫将军，领卫尉，加兵五百人，与尚书令袁粲、护军褚彦回、领军刘勉共掌机事。寻解卫尉，加侍中，领石头戍军事。
元徽二年五月，江州刺史桂阳王休范举兵于寻阳，朝廷惶骇，帝与褚彦回等集中书省计议，莫有言者。帝曰：“昔上流谋逆，皆因淹缓以败，休范必远惩前失，轻兵急下，乘我无备，请顿新亭以当其锋。”因索笔下议，馀并注同。中书舍人孙千龄与休范有密契，独曰：“宜依旧遣军据梁山。”帝正色曰：“贼今已近，梁山岂可得至！新亭既是兵冲，所欲以死报国耳。”乃单车白服出新亭。加帝使持节、都督征讨诸军事、平南将军，加鼓吹一部。筑新亭城垒未毕，贼前军已至，帝方解衣高卧，以安衆心。乃索白虎幡，登西垣，使甯朔将军高道庆、羽林监陈显达、员外郎王敬则，浮舸与贼水战，大破之。未时，张敬儿斩休范首，台军及贼衆俱不知。其别率杜黑蠡急攻东垒，帝挺身上马，帅数百人出战，与黑蠡拒战，自晡达明旦，矢石不息。其夜大雨，鼓叫不复相闻。将士积日不得寝食，军中马夜惊，城内乱走。帝执烛正坐，厉声呵止之，如是者数四。
贼帅丁文豪设伏，破台军于皁荚桥，直至朱雀航，王道隆、刘勉并战没。初，勉高尚其意，托造园宅，名爲“东山”，颇忽时务。帝谓曰：“将军以顾命之重，此是艰难之日，而深尚从容，废省羽翼，一朝事至，悔可追乎！”勉不纳，竟败 。及贼进至杜姥宅，车骑典签茅恬开东府纳贼，冠军将军沈怀明于石头奔散，张永溃于白下，宫内传新亭亦陷，太后执苍梧王手泣曰：“天下事败矣。”帝遣军主陈显达、任农夫、张敬儿、周盘龙等从石头济淮，间道自承明门入卫宫阙。
时休范典签许公与诈称休范在新亭，士庶惶惑，诣垒期赴休范，投名者千数，及至，乃是帝。随得辄烧之。登城北谓曰：“刘休范父子先昨皆已死，戮尸在南冈下，身是萧平南，诸君善见观。汝等名皆已焚除，勿惧也。”台分遣衆军击平贼，帝振旅凯入。百姓缘道聚观，曰：“全国家者，此公也。”帝与袁粲、褚彦回、刘彦节引咎解职，不许。迁散骑常侍、中领军、都督、南兖州刺史、镇军将军，进爵爲公。与袁粲、褚彦回、刘彦节等更日入直决事，号爲“四贵”。
休范平后，苍梧王渐行凶暴，屡欲害帝，尝率数十人直入镇军府。时暑热，帝昼卧裸袒，苍梧立帝于室内，画腹爲射的，自引满，将射之。帝神色不变，敛板曰：“老臣无罪。”苍梧左右王天恩谏曰：“领军腹大，是佳射堋，而一箭便死，后无复射，不如以雹箭射之。”乃取雹箭，一发即中帝脐。苍梧投弓于地，大笑曰：“此手何如？”时建平王景素爲朝野归心，潜爲自全计，布诚于帝，帝拒而不纳。景素寻举兵，帝出屯玄武湖，事平乃还。
帝威名既重，苍梧深相猜忌，刻木爲帝形，画腹爲射堋，自射之，又命左右，射中者加赏，皆莫能中。时帝在领军府，苍梧自来烧之，冀帝出，因作难，帝坚卧不动。苍梧益怀忿恚，所见之物，呼之爲帝。加以手自磨鋋，曰：“明日当以刃萧道成。”陈太妃骂之曰：“萧道成有大功于国，今害之，谁爲汝尽力？”故止。高帝谋与袁褚废立，皆不见从。
五年七月戊子，杨玉夫等与直合将军王敬则通谋弑苍梧。赍首，使左右陈奉伯藏衣袖中，依常行法称敕开承明门，出囊贮之，以与敬则。敬则驰至领军府，叩门大呼，自言报帝，门犹不开，敬则自门窐中以首见帝，帝犹不信，乃于墙上投进其首，帝索水洗视，敬则乃踰垣入。帝跣出，敬则叫曰：“事平矣。”帝乃戎服，乘常所骑赤马，夜入殿中，殿中惊怖；及知苍梧死，咸称万岁。至帝践阼，号此马爲“龙骧赤”。明旦,召袁粲、褚彦回、刘彦节入会西锺槐树下计议。帝以事让彦节，彦节未答。帝须髯尽张，眼光如电。次让袁粲，又不受。敬则乃拔刀，在床侧跃麾衆曰：“天下之事，皆应关萧公，敢有开一言者，血染敬则刀！”仍呼虎贲剑戟羽仪，手自取白纱帽加帝首，令帝即位，曰：“今日谁敢复动，事须及热。”帝正色呵之曰：“卿都不自解。”粲欲有言，敬则又叱之，乃止。帝乃下议，备法驾，诣东城，迎立顺帝。于是长刀遮粲、彦节等，失色而去。甲午，帝移镇东府，与袁粲、褚彦回、刘彦节各甲仗五十人入殿。丙申，加侍中、司空、录尚书事、骠骑大将军，封竟陵郡公，给油幢络车，班剑三十人。帝固辞上台，即授以骠骑大将军、开府仪同三司。
十二月，荆州刺史沈攸之反，称太后诏己下都。丁卯，帝入居朝堂，命诸将西讨，平西将军黄回爲都督前驱。先是，太后兄子前湘州刺史王蕴，遭母丧罢任，还至巴陵，停舟与攸之密谋，乃下达郢州。武帝时爲郢州长史，蕴伺武帝出吊，因作乱，据郢城。武帝知之，不出。蕴还至东府前，又期见高帝，帝又不出吊。再计不行，外谋愈固。司徒袁粲、尚书令刘彦节见帝威权稍盛，虑不自安，与蕴及黄回等相结举事，殿内宿卫主帅无不协同。及攸之反问初至，帝往石头诣粲谋，粲称疾不相见，克壬申夜起兵据石头。其夜丹阳丞王逊告变。彦节从弟领军韫及直合将军卜伯兴等严兵爲内应，帝命王敬则于宫内诛之。遣诸将攻石头，王蕴将数百精手，带甲赴粲，城门已闭，官军又至，乃散。衆军攻石头，斩粲，彦节走额担湖，蕴逃斗场，并禽斩之。粲典签莫嗣祖同粲谋，蕴嬖人张承伯藏匿蕴，高帝亦并赦而用之。时黄回顿新亭，闻石头已下，因称救援，高帝知而不言，抚之愈厚，遣回西上，流涕告别。
二年正月，沈攸之平。二月，宋帝进高帝太尉，都督十六州诸军事，高帝表送黄钺。三月己酉，增班剑四十人、甲仗百人入殿。丙子，加羽葆、鼓吹。大明、泰始以来，相承奢侈，百姓成俗，及高帝辅政，奏罢御府，省二尚方诸饰玩，至是，又上表禁人间华僞杂物，凡十七条。其中宫及诸王服用，虽依旧例，亦请详制。
九月丙午，加帝假黄钺、都督中外诸军事、太傅，领扬州牧，剑履上殿，入朝不趋，赞拜不名，置左右长史、司马、从事中郎、掾、属各四人。固辞，诏遣敦劝，乃受黄钺，辞殊礼。甲寅，给三望车。
三年正月乙巳，高帝表蠲百姓逋责。丙辰，加前部羽葆、鼓吹。丁巳，命太傅府依旧辟召。丁卯，给高帝甲仗五百人，出入殿省。甲午，重申前命，剑履上殿，入朝不趋，赞拜不名。三月甲辰，宋帝诏进帝位相国，总百揆，封十郡爲齐公，备九锡礼，加远游冠，位在诸侯王上，加相国绿綟绶。甲寅，使以
备物典礼进，策曰：
朕以不造，夙罹闵凶，嗣君失德，书契未纪，威侮五行，虔刘九县，神歇灵绎，海水群飞，缀旒之殆，未足爲譬，岂直小宛兴刺，黍离作歌而已哉。天赞皇宋，实啓明宰，爰登寡昧，纂承大业，高勋至德，振古绝伦，虽保衡翼殷，博陆匡汉，方斯蔑如也。今将授公典礼，其敬听朕命：
乃者袁、邓构祸，实繁有徒，子房不臣，称兵协乱，顾瞻宫掖，将成茂草，言念邦国，翦爲仇雠。当此之时，人无固志。公投袂徇难，超然奋发，登寅车而戒路，执金板而先驱，麾钺一临，凶党冰泮，此则霸业之基，勤王之始也。安都背叛，窃据徐方，敢率犬羊，陵虐淮浦。索儿愚悖，同恶相济，天祚无象，背顺归逆，北鄙黔黎，奄坠涂炭。公受命宗祊，精贯朝日，拥节和门，气踰霄汉，破釜之捷，斩馘蔽野，石梁之战，禽其渠帅，保境全人，江阳即序，此又公之功也。张淹迷昧，弗顾本朝，爰自南区，志图东夏，潜军间入，窃觊不虞。于时江服未夷，皇涂荐沮，公忠诚慷慨，在险弥亮，以寡制衆，所向风偃，朝廷无东顾之忧，闽、越有来苏之庆，此又公之功也。匈奴野心，侵掠疆埸，丑羯侜张，势振彭、泗。公奉辞伐罪，戒旦晨征，兵车始交，氛祲时荡，吊死扶伤，弘宣皇泽，俾我淮、肥，复沾盛化，此又公之功也。自兹厥后，猃狁孔炽，封豕长蛇，重窥上国。而世故相仍，师出已老，角城高垒，指日沦陷。公眷言王事，发愤忘食，躬擐甲胄，视险若夷，分疆画界，开创青、兖，此又公之功也。桂阳负衆，轻问九鼎，裂冠毁冕，拔本塞源，烈火焚于王城，飞矢集乎君屋，群后忧惶，元戎无主。公按剑凝神，则奇谟冠世，把旄指麾，则懦夫成勇，信宿之间，宣阳底定，此又公之功也。皇室多难，衅起戚藩，建平失图，兴兵内侮，公指授六师，义形于色，役未踰旬，朱方宁晏，此又公之功也。苍梧肆虐，诸夏糜沸，淫刑以逞，谁则无辜，黔首相悲，朝不谋夕，高祖之业已沦，文、明之轨谁嗣。公远稽殷、汉之义，近遵魏、晋之典，猥以眇身，入奉宗祏，七庙清谧，九区反政，此又公之功也。袁、刘携贰，成此乱阶，丑图潜沟，危机窃发，据有石头，志犯应、路。公神谋内运，霜锋外举，祅沴载澄，国涂悦穆，此又公之功也。沈攸苞祸，岁月滋彰，蜂目豺声，阻兵安忍，乃眷西顾，缅同异域。而经纶惟始，九伐未申，长恶不悛，遂逞凶逆。公把钺出关，凝威江甸，正情与皦日同亮，明略与秋云竞爽，至义所感，人百其心，积年逋诛，一朝显戮，沮浦安流，章台顺轨，此又公之功也。
公有济天下之勋，重之以明哲，道庇生灵，志匡宇宙，戮力肆心，劬劳王室，险阻艰难，备尝之矣。若乃缔构宗稷之勤，造物资始之泽，云布雾散，光被六幽，弼予一人，永清四海。是以秬草腾芳于郊园，景星垂晖于清汉，遐方款关而慕义，荒服重译而来庭，汪哉邈乎，无得而名也。朕闻畴庸表德，前王盛典，崇树侯伯，有国攸同，所以文命成功，玄圭显锡，姬旦宣哲，曲阜啓藩。或改玉以弘风，或胙土以宣化，礼绝常班，宠冠群辟。爰逮桓、文，车服异数。惟公勋业超于先烈，而褒赏阙于旧章，古今之道，何其爽欤！静言钦叹，良有缺然。今进授相国，以青州之齐郡、徐州之梁郡、南徐州之兰陵鲁郡琅邪东海晋陵义兴、扬州之吴郡会稽，凡十郡，封公爲齐公。锡兹玄土，苴以白茅，定尔邦家，用建冢社。斯实尚父故藩，世作盟主，纪纲侯甸，率由旧则。往者周、召建国，师保兼任，毛、毕执珪，入作卿士，内外之宠，同规在昔。今命使持节、兼太尉、侍中、中书监、司空、卫将军雩都县开国侯彦回，授公相国印绶、齐公玺绂。持节、兼司空副、守尚书令僧虔授齐公茅土，金虎符第一至第五左，竹使符第一至第十左。相国位总百辟，秩踰三事，职以礼移，号随事革，其以相国总百揆，去录尚书之称，送所假节、侍中貂蝉、中外都督太傅太尉印绶、竟陵公印策，其骠骑大将军、扬州牧、南徐州刺史如故。
又加公九锡，其敬听后命：
以公执礼弘律、仪刑区宇、遐迩一体，人无异业。是用锡公大辂、戎辂各一，玄牡二驷。公崇修南亩，所宝惟谷，王府充实，百姓繁衍。是用锡公衮冕之服，赤舄副焉。公居身以谦，导物以义，镕钧庶品，罔不和悦。是用锡公轩县之乐，六佾之舞。公翼赞王猷，声教远洽，蛮夷竭欢，回首内附。是用锡公朱户以居。公明鉴人伦，澄辨泾、渭，官方与能，英乂克举。是用锡公纳陛以登。公保佑皇朝，厉身化下，杜渐防萌，含生寅式。是用锡公虎贲之士三百人。公御宄以刑，御奸以德，君亲无将，将而必诛。是用锡公鈇钺各一。公凤举四维，龙腾八表，威灵所振，异类同乂。是用锡公彤弓一、彤矢百、卢弓十、卢矢千。公明发载怀，肃恭禋祀，孝敬之重，义感灵只。是用锡公秬鬯一卣，圭瓒副焉。齐国置丞相以下，敬遵旧式。往钦哉，其祗服朕命，经纬乾坤，宏亮洪业，茂昭尔大德，阐扬我高祖之休命。高帝三让，公卿敦劝固请，乃受之。丁巳，下令赦国内殊死以下。宋帝诏齐公十郡之外，随宜除用。以齐国初建，给钱五百万、布五千疋、绢五千疋。以太尉左长史王俭爲尚书右仆射，领吏部。
四月癸酉，宋帝又诏进齐公爲王，以豫州之南梁陈颍川陈留、南兖州之盱眙山阳秦广陵海陵南沛增王封爲二十郡。使司空褚彦回奉策授玺绂，改立王社，馀如故。丙戌，命齐王冕十有二旒，建天子旌旗，出警入跸，乘金根车，驾六马，备五时副车，置旄头、云罕，乐舞八佾，设锺虡宫县，王世子爲太子，王女、王孙爵命，一如旧仪。
辛卯，宋帝以历数在齐，乃下诏禅位，是日逊于东邸。壬辰，遣使奉策曰：
咨尔齐王：伊太古初陈，万化纷纶，开曜灵以鉴品物，立元后以驭黎元。若夫容成、大庭之世，伏羲、五龙之辰，靡得而详焉。自轩黄以降，坟索所纪，略可言者，莫崇乎尧、舜。披金绳而握天镜，开玉匣而总地维，德之休明，宸居灵极，期运有终，归禅与能。所以大唐逊位，劳然兴歌，有虞揖让，卿云发采，遗风馀烈，光被无垠。汉、魏因循，不敢失坠，爰逮有晋，亦遵前典。昔我祖宗英叡，旁格幽明，末叶不造，仍世多故。惟王圣哲钦明，荣镜区宇，仁育群生，义征不譓，声化远洎，荒服无虞，殊类同规，华戎一族。是以五色来仪于轩庭，九穗含芳于郊牧。象纬昭彻，布新之符已显，图谶彪焕，受终之义既彰，灵只乃眷，兆庶引领。
朕闻至道深微，惟人是弘，天命无常，惟德是与。所以仰鉴玄情，俯察群议，敬禅神器，授帝位于尔躬。四海困穷，天禄永终。于戏！王其允执厥中，仪刑前式，以副率土之欣望。命司裘而谒苍昊，奏云门而升圆丘，时膺大礼，永保洪业，岂不盛欤！并命玺书，遣兼太保、司空褚彦回，兼太尉、守尚书令王僧虔奉皇帝玺绶，受终之礼，一依唐、虞故事。高帝固让，宋朝王公以下陈留王粲等，诣门陈请，帝犹未许。齐世子卿士以下固请；兼太史令、将作匠陈文建奏符瑞，因言汉自建武至建安二十五年，一百九十六年而禅魏；魏自黄初至咸熙二年，四十六年而禅晋；晋自泰始至元熙二年，一百五十六年而禅宋；宋自永初元年至升明三年，凡六十年；咸以六终六受，六，亢位也。验往揆今，若斯昭着，敢以职任，备陈管穴，伏愿顺天时，膺符瑞。二朝百辟又固请。尚书右仆射王俭奏：“被宋诏逊位，臣等参议，宜克日受禅。”高帝乃许焉。
建元元年夏四月甲午，皇帝即位于南郊，柴燎告天曰：
皇帝臣道成，敢用玄牡，昭告于皇皇后帝：
夫肇自生灵，树以司牧，所以阐极立则，开元创物，肆兹大道。天下惟公，命不于常。昔在虞、夏，受终上代，粤自汉、魏，揖让中叶，咸焕诸方策，载在典谟。水德既微，仍世多故，实赖道成匡救之功，以弘济乎厥艰。大造颠坠，再构区宇，诞惟天人，罔弗和会。乃仰协归运，景属与能，用集大命于兹。辞德匪嗣，至于累仍，而群公卿士，庶尹御事，爰及黎献，暨乎百蛮，佥曰皇天眷命，不可以固违，人神无统，不可以旷主。畏天之威，敢不祗顺鸿历。敬简元辰，虔奉皇符，升坛受禅，告类上帝，以答人衷，式敷万国。惟明灵是飨。礼毕，备大驾，幸建康宫，临太极前殿。大赦，改元。赐人爵二级，文武位二等，鳏寡孤独不能自存者，谷人五斛。逋租宿责勿收。犯乡论清议、赃汙淫盗者，一皆荡涤，洗除先注，与之更始。长徒敕系者，特加原遣。亡官失爵，禁锢夺劳，一依旧典。封宋帝爲汝阴王，筑宫于丹阳故县，行宋正朔，车旗服色，一如晋、宋故事，上书不爲表，答表不称诏。宋诸王皆降爲公，郡公主爲县君，县公主爲乡君。诏降宋南康郡公爲县公，华容公爲侯，萍乡侯爲伯，减户有差，以奉刘穆之、王弘、何无忌之祀。追尊皇考曰宣皇帝，皇妣曰孝皇后，陵曰永安。妃曰昭皇后，陵曰泰安。诏劫贼馀口没在台府者，悉原赦。诸负衅流徙者，皆听还本土。戊戌，以荆州刺史嶷爲尚书令、骠骑大将军、开府仪同三司。断四方上庆礼。己亥，诏二宫诸王，悉不得营立屯邸，封略山湖。乃停太官池御税。庚子，诏宋帝后藩王诸陵，量置守卫。
五月丙午，以河南王吐谷浑拾寅爲骠骑大将军。诏宋氏第秩，量所废置。有司奏留襄阳郡公张敬儿等六十二人，除广兴郡公沈昙亮等一百二十二人。改元嘉历爲建元历，祖以正月卯，腊以十二月未。丁未，诏曰：“设募取将，县赏购士，盖出权宜，自今可断衆募。”乙卯，河南国遣使朝贡。丙辰，诏遣兼散骑常侍十二人，巡行四方。己未，汝阴王殂，齐志也，追谥爲宋顺帝。辛酉，诛阴安公刘燮等。六月乙亥，诏宋末以来，枯骸毁榇，宣下埋藏。庚辰，备法驾，奉七庙主于太庙。甲申，立齐太子赜爲皇太子。断诸州郡礼庆，降死罪以下刑，并申前赦恩百日。立皇子嶷爲豫章王，映爲临川王，晃爲长沙王，晔爲武陵王，暠爲安成王，锵爲鄱阳王，铄爲桂阳王，鉴爲广兴王，皇孙长懋爲南郡王。乙酉，葬宋顺帝于遂宁陵。
秋七月丁未，曲赦交州部内。丁巳，诏南兰陵桑梓本乡，长蠲租布；武进王业所基，给复十年。
八月癸巳，省陈留国。丁巳，立皇子钧爲衡阳王。
九月辛丑，诏以二吴、义兴三郡遭水，减今年田租。乙巳，复置南蛮校尉官。丙午，加司空褚彦回尚书令。
冬十月丙子，立彭城刘胤爲汝阴王，奉宋后。己卯，享太庙。辛巳，汝阴王太妃王氏薨，追赠宋恭皇后。己丑，荆州天井湖出绵，人用与常绵不异。
二年春正月戊戌朔，大赦。以司空褚彦回爲司徒，以尚书右仆射王俭爲左仆射。辛丑，祀南郊。
二月丁卯，魏军攻寿阳，豫州刺史垣崇祖破走之。癸巳，遣大使巡慰淮、肥、徐、豫边人尤贫遘难者。
三月，百济国遣使朝贡，以其王牟都爲镇东大将军。
夏四月丙寅，进高丽王乐浪公高琏号骠骑大将军。
五月，立六门都墙。
秋九月甲午朔，日有蚀之。丙子，蠕蠕国遣使朝贡。
冬十二月戊戌，以司空褚彦回爲司徒。壬子，以骠骑豫章王嶷爲司空。
三年春正月壬戌朔，诏王公卿士荐谠言。丙子，立皇子锋爲江夏王。
二月癸丑，罢南蛮校尉官。
夏四月辛亥，始制东宫臣僚用下官礼敬闻喜公子良等。
六月壬子，大赦。
秋七月己未朔，日有蚀之。
九月辛未，蠕蠕国王遣使欲俱攻魏，献师子皮裤褶。乌程令吴郡顾昌玄，坐父法秀宋泰始中北征死亡，尸骸不反，而昌玄宴乐嬉游，与常人无异。有司请加以清议。丙戌，置会稽山阴县狱丞。
冬十月戊子，以河南王世子吐谷浑度易侯爲西秦河二州刺史、河南王。
十二月丁亥，高丽国遣使朝贡。命散骑常侍虞炎等十二人巡行诸州郡，观省风俗。
四年春二月乙未，上不豫。庚戌，诏原都下囚系有差，免元年以前逋责。
三月庚申，召司徒褚彦回、左仆射王俭受顾托。壬戌，皇帝崩于临光殿，年五十六。群臣上谥曰高皇帝，庙号太祖。梓宫于东府前渚升龙舟。四月丙午，葬于武进泰安陵，于龙舟卒哭，内外反吉。
上少有大量，喜怒不形于色，深沈静默，常有四海之心。博学，善属文，工草隶书，弈棋第二品。虽经纶夷险，不废素业。及即位后，身不御精细之物，主衣中有玉介导，以长侈奢之源，命打破之。凡异物皆令随例毁弃。后宫器物栏槛，以铜爲饰者，皆改用铁。内殿施黄纱帐，宫人着紫皮履。华盖除金华爪，用铁回钉。每曰：“使我临天下十年，当使黄金与土同价。”欲以身率下，移风易俗。性宽，尝与直合将军周覆、给事中褚思庄共棋，累局不倦，覆乃抑上手，不许易行。其弘厚如此。所着文，诏中书侍郎江淹撰次之。又诏东观学士撰史林三十篇，魏文帝皇览之流也。
始帝年十七时，尝梦乘青龙上天，西行逐日。帝旧茔在武进彭山，冈阜相属，数百里不绝，其上常有五色云，又有龙出焉。上时已贵矣，宋明帝甚恶之，遣善占墓者高灵文往墓所占相。灵文先给事太祖，还，诡答曰：“不过出方伯耳。”密白太祖曰：“贵不可言。”明帝意犹不已，遣人践藉，以左道厌之。上后于所树华表柱忽龙鸣，震响山谷。明帝寝疾，爲身后之虑，多翦功臣，上亦见疑，每云：“萧道成有不臣相。”时镇淮阴，每怀忧惧，忽见神人谓上曰：“无所忧，子孙当昌盛。”泰始三年，宋明帝遣前淮南太守孙奉伯往淮阴监元会。奉伯旧与帝款，是行也，帝与奉伯同室卧，奉伯梦上乘龙上天，于下捉龙脚，不得。及觉，叙梦，因谓曰：“兖州当大庇生灵，而弟不得与也。”奉伯竟卒于宋世。又参军崔灵建梦天谓己：“萧道成是我第十九子，我去年已使授其天子位。”考自三皇、五帝以降，受命之次，至帝爲十九也。及爲领军，望气者陈安宝见上身上恒有紫黄气。安宝谓王洪范曰：“此人贵不可言。”所居武进县有一道，相传云“天子路”。或谓秦皇所游，或云孙氏旧迹。时讹言东城天子出。其后建安王休仁镇东府，宋明帝惧,杀休仁,而常闭东府不居。明帝又屡幸,改“代”作“伐”，以厌王气。又使子安成王代之。及苍梧王败，安成王代立，时咸言爲验。术数者推之，上旧居武进东城村，“东城“之言,其在此也。升明二年冬，延陵县季子庙沸井之北，忽闻金石声，疑其异，凿深三尺，得沸井，奔涌若浪。其地又响，即复凿之，复得一井，涌沸亦然。井中得一木简，长一尺，广二分，上有隐起字，曰：“庐山道人张陵再拜，诣阙起居。”简木坚白，字色乃黄。瑞应图云“浪井不凿自成,王者清静，则仙人主之”。会稽剡县有山，名刻石。父老相传云，“山虽名刻石，而不知文字所在”。升明末，县人儿袭祖行猎，忽见石上有文字,凡处，苔生其上，字不可识，乃去苔视之，其大石文曰：“此齐者,黄石公之化气也。”立石文曰：“黄天星，姓萧，字道成，得贤帅，天下太平。”小石文曰：“刻石者谁？会稽南山李斯刻秦望之封也。”孝经鈎命决曰：“谁者起，视名将。”将，帝小字也。河洛谶曰：“历年七十水灭绪，风云俱起龙鳞举。”又曰：“肃肃草成，道德尽备。”案宋水德也。义熙元年，宋武帝王业之始，至齐受命，七十年。又谶曰：“萧爲二士天下乐。”案二士“主”字也。郭文举金雄记曰：“当复有作，肃入草。”易曰：“圣人作，万物睹。”“当复有作”，言圣人作也 。王子年歌曰：“欲知其姓草肃肃，谷中最细低头熟，鳞身甲体永兴福。”谷中精细者，稻也，即道也，熟犹成也 。又歌曰 ：“金刀利刃齐刈之。”金刀“刘”字，刈犹翦也。孔子河洛谶曰：“堨河梁，塞龙泉，消除水灾泄山川。”水即宋也，宋氏爲灾害，故曰水灾。梁亦水也，堨河梁，则行路成矣。路，犹道也。消除水灾，除宋水氏之灾害也。河图谶又曰：“上参南斗第一星，下立草屋爲紫庭，神龙之冈梧桐生，凤鸟戢翼朔旦鸣。”南斗，吴分野，草屋者居上，“萧”字象也。先是，益州有山，古老相传曰齐后山。升明三年四月二十三日，有沙门玄畅者，于此山立精舍，其日上登尊位。其月二十四日，荥阳郡人尹千，于嵩山东南隅见天雨石，坠地石开，有玉玺在其中。玺方三寸，文曰：“戊丁之人与道俱,肃然入草应天符,扫平河、洛清魏都。”又曰：“皇帝运兴。”千奉玺诣雍州刺史萧赤斧，赤斧以献。案宋武帝于嵩高山得玉璧三十二枚,神人云：“此是宋卜世之数。”三十二者，二“三十”也，宋自受命至禅齐凡
六十年。然则帝之符应也若是，今备之云。
世祖武皇帝讳赜，字宣远，高帝长子也。以宋元嘉十七年六月己未生于建康县之青溪宫。将産之夕，孝皇后、昭皇后并梦龙据屋，故小字上爲龙儿。年十三，梦人以笔画身左右爲两翅，又着孔雀羽衣裳空中飞，举体生毛，发长至足。有人指上所践地曰“周文王之田”。又于所住堂内得玺一枚，文曰“皇帝行玺”。又得异钱，文爲“北斗星”，双刀、双贝及有人形带剑焉。 仕宋爲赣令。江州刺史晋安王子勋反，上不从命。南康相沈肃之絷上郡狱，族人萧欣祖、门客桓康等破郡迎出上，上遂率部曲百馀人起义。避难揭阳山，有白雀来集，闻山中有清声传漏响。又于山累石爲佛图，其侧忽生一树，状若华盖，青翠扶疏，有殊群木。上将讨戴凯之，大飨士卒。是日大热，上各令折荆枝自蔽，言未终而有云垂荫，正当会所，会罢乃散。及爲广兴相，岭南积旱，连水阻涸，商旅不通。上部伍既至，无雨而川流暴起，遂得利涉。
元徽四年，累迁晋熙王镇西长史、江夏内史，行郢州事。顺帝立，征晋熙王燮爲抚军、扬州刺史，以上爲左卫将军，辅燮俱下。沈攸之事起，未得朝廷处分，上以中流可以待敌，即据盆口城爲战守备。高帝闻之曰：“此真我子也。”于盆城掘堑，得一大钱，文曰“太平百岁”。于时城内乏水，欲引水入城，始凿城内，遇伏泉涌出，如此者九处，用之不竭。上表求西讨，不许，乃遣偏军援郢，平西将军黄回等，皆受上节度。升明二年，事平，迁江州刺史，封闻喜县侯。其年，征侍中、领军将军。寻加督京畿诸军事。三年，又加尚书仆射、中军大将军、开府仪同三司，进爵爲公，给班剑二十人。
齐国建，爲齐公世子。改加侍中、南豫州刺史，给油络车、羽葆、鼓吹，增班剑爲三十人。以石头爲世子宫，官置二率以下，坊省服章，一如东宫。进爲王太子。高帝即位，爲皇太子。
建元四年三月壬戌，高帝崩，是日，皇太子即皇帝位，大赦。征镇州郡令长、军屯营部，各行丧三日，不得擅离任。都邑城守，防备幢队，一不得还。乙丑，称先帝遗诏，以司徒褚彦回录尚书事，尚书左仆射王俭爲尚书令，车骑将军张敬儿开府仪同三司。诏曰：“丧礼虽有定制，先旨每存简约，内官可三日一还临，外官间日一还临，后有大丧皆如之。”丁卯，以前将军王奂爲尚书左仆射。庚午，以司空豫章王嶷爲太尉。癸酉，诏免逋城钱，自今以后，申明旧制。初晋、宋旧制，受官二十日，辄送修城钱二千。宋泰始初，军役大起，受官者万计，兵戎机急，事有未遑，自是令仆以下，并不输送。二十年中，大限不可胜计，文符督切，扰乱在所，至是除荡，百姓悦焉。夏四月辛卯，追尊穆妃爲皇后。
五月庚申，以高皇帝配南郊，高昭皇后配北郊。
六月甲申朔，立南郡王长懋爲皇太子。诏申壬戌赦恩百日。丙申，立皇太子妃王氏。进封闻喜公子良爲竟陵王，临汝公子卿爲庐陵王，应城公子敬爲安陆王，江陵公子懋爲晋安王，枝江公子隆爲随王，皇子子真爲建安王，皇孙昭业爲南郡王。戊戌，以水潦爲患，星纬乖序，克日讯都下囚，诸远狱委刺史以时察判。建康、秣陵二县贫人加振赐，必令周悉。吴兴、义兴遭水县，蠲除租调。以司徒褚彦回爲司空。
秋八月癸卯，司空褚彦回薨。
九月丁巳，以国哀故，罢国子学。辛未，以征南将军王僧虔爲左光禄大夫、开府仪同三司。
冬十月乙未，以中书令王延之爲尚书左仆射。
十二月己丑，诏曰：“缘淮戍将，久处边劳，三元行始，宜沾恩庆，可遣中书舍人宣旨临会。”后每岁如之。
永明元年春正月辛亥，祀南郊。大赦，改元。壬子，诏内外群僚，各进谠言，王公卿士，各举所知。又诏守宰禄奉，盖有恒准，往以边虏告警，故沿时损益，今区宇甯晏，宜加优奖，郡县丞尉，可还田秩。壬戌，立皇弟锐爲南平王，铿爲宜都王，皇子子明爲武昌王，子罕爲南海王。望气者云：新林、娄湖、东府西有天子气。甲子，筑青溪旧宫，作新林、娄湖苑以厌之。二月庚寅，以征虏将军杨炅爲沙州刺史，封阴平王。
三月丙辰，诏以星纬失序，阴阳愆度，申辛亥赦恩五十日，以期讫爲始。戊寅，诏四方见囚，罪无轻重，及劫贼馀口，长徒敕系，悉皆原赦。
夏五月丁酉，车骑将军张敬儿有罪伏诛。
秋八月壬申，魏人来聘。
冬十月丙寅，使骁骑将军刘瓒聘于魏。
十一月己卯，雷。
十二月乙巳朔，日有蚀之。
二年春正月乙亥，以护军将军柳世隆爲尚书右仆射，以南兖州刺史竟陵王子良爲护军将军，兼司徒。壬寅，以新除尚书右仆射柳世隆爲左仆射，以丹阳尹李安人爲右仆射。
秋七月甲申，立皇子子伦爲巴陵王。
八月丙午，幸旧宫，申都下狱及三署见徒，量所降宥。戊申，幸玄武湖讲武。壬子，扶南国遣使朝贡，并献颂章云。甲子，诏都下二县，坟墓毁发，随宜掩埋，遗骸未榇者，并加敛瘗。疾困不能存者，详加沾赉。
冬十二月庚申，魏人来聘。
三年春正月辛卯，祀南郊。大赦，都邑三百里内罪应入重者降一等，馀依赦制。
三月甲寅，使辅国将军刘瓒聘于魏。
夏五月，省总明观。
秋七月甲戌，左光禄大夫、开府仪同三司王僧虔薨。辛卯，于益州置平蛮校尉官。
八月乙未，幸中堂听讼。乙巳，以行宕昌王梁弥颉爲河、凉二州刺史，封陇西公、宕昌王。
冬十月丙辰，魏人来聘。
十二月，以江州刺史王奂爲尚书右仆射。改封武昌王子明
爲西阳王。
四年春闰正月癸巳，立皇子子贞爲邵陵王。丁未，以武都王杨集始爲北秦州刺史。辛亥，耕藉田。诏宥殊死以下。甲寅，幸阅武堂，劳酒小会，赐王公以下在位者帛有差。戊午，幸宣武堂讲武。
二月丙寅，大风，吴兴偏甚，树叶皆赤。己未，立皇弟銶
爲晋熙王，铉爲河东王。壬午，使通直郎裴昭明聘于魏。
五年春正月戊子，以太尉豫章王嶷爲大司马，车骑将军竟陵王子良爲司徒，骠骑将军临川王映、卫将军王俭、中军将军王敬则并以本号开府仪同三司。以尚书右仆射王奂爲尚书左仆射。辛卯，赐孤寡老疾各有差。
夏四月庚午，殷祀太庙，降诸囚徒。
先是，立商飙馆于孙陵冈，世呼爲九日台，秋九月辛卯，车驾幸焉。
冬十月，初起新林苑。六年春三月甲申，诏皇太子于东宫玄圃园宣猷堂临讯及三署徒隶。己亥，封皇子子响爲巴东王。
夏五月庚辰，左卫殿中将军邯郸超表陈射雉，书奏赐死。又颍川荀丕亦以谏诤，托他事及诛。
六月辛未，诏省州郡县送故输钱者。
秋七月，齐兴太守刘元宝于郡城堑得钱三十七万，皆轮厚径一寸半，以献，上以爲瑞，班赐公卿。
九月壬寅，于琅邪城讲武，习水步军。
冬十月庚申，立冬，初临太极殿读时令。
十一月丙戌，土雾竟天，如烟，入人眼鼻，二日乃止。
七年春正月丙午，以镇南将军柳世隆爲尚书左仆射，以豫州刺史西昌侯鸾爲右仆射。辛亥，祀南郊，大赦。申明不举子之科；若有産子者，复其父。壬戌，骠骑将军、开府仪同三司临川王映薨。戊辰，诏以诸大夫年秩隆重，增俸，给见役。
三月甲寅，立皇子子岳爲临贺王，子峻爲广汉王，子琳爲宣城王，子瑉爲义安王。
夏五月乙巳，尚书令、卫将军、开府仪同三司王俭薨。甲子，以新除尚书左仆射柳世隆爲尚书令。
秋九月壬寅，魏人来聘。
冬十一月戊申，诏平南参军顔幼明聘于魏。
八年春正月庚子，以领军王奂爲尚书左仆射。丁巳，以行百济王泰爲镇东大将军、百济王。
二月辛卯，零陵王司马药师薨。
夏四月戊辰朔，诏公卿以下各举所知。
六月己巳，魏人来聘。庚午,长沙王晃薨。丙申,大雷雨，有黄光竟天，照地状如金。乙酉，都下大风发屋。秋七月癸卯，诏以阴阳舛和，纬象愆度、储胤婴患，淹历
旬晷，可大赦。
八月乙酉，以河南王世子休留代爲西秦、河二州刺史，封河南王。壬辰，荆州刺史巴东王子响反，遣丹阳尹萧顺之讨之，子响伏诛。
冬十二月戊寅，诏量增尚书丞郎赐禄。己卯，改封宣城王子琳爲南康王，立皇子子建爲湘东王。
九年春正月甲午，省平蛮府。辛丑，祀南郊，降都下见囚。
戊午，诏射声校尉裴昭明聘于魏。
三月癸巳，明堂灾。
夏五月丙申，林邑国献金簟。丁未，魏人来聘。安成王暠薨。己未，乐游正阳堂灾。
秋八月己亥，使司徒参军萧琛聘于魏。吴兴、义兴大水。乙卯，蠲二郡租。
九月戊辰，幸琅邪城讲武，观者倾都，普颁酒肉。
冬十月甲寅，魏人来聘。
十年春正月戊午，以司徒竟陵王子良领尚书令，以尚书右仆射西昌侯鸾爲左仆射。诏增内外有务衆官禄奉。丙戌，诏故太宰褚彦回、故太尉王俭、故司空柳世隆、骠骑大将军王敬则、镇军大将军陈显达、故镇东将军李安人配飨太祖庙庭。
十二月乙巳，使司徒参军萧琛聘于魏。
十一年春正月戊午，以骠骑大将军、豫州刺史王敬则爲司空。乙亥，皇太子长懋薨。
二月，雍州刺史王奂有罪，伏诛。
三月丙寅，以金紫光禄大夫王晏爲尚书右仆射。
夏四月癸未，魏人来聘。甲午，立皇孙昭业爲皇太孙，赐天下爲父后者爵一级。
五月戊辰，以旱故，都下二县、朱方、姑孰权断酒。
秋七月丁巳，曲赦南兖兖豫司徐五州，南豫州之历阳谯临江庐江四郡三调，衆逋宿责，并同原除。其缘淮及青、冀新附侨人，复除已讫，更申五年。
先是魏地谣言，“赤火南流丧南国”。是岁，有沙门从北赍此火而至，色赤于常火而微，云以疗疾。贵贱争取之，多得其验。二十馀日，都下大盛，咸云“圣火”。诏禁之不止。火灸至七炷而疾愈。吴兴丘国宾密以还乡，邑人杨道庆虚疾二十年，依法灸即差。
是月，上不豫，徙御延昌殿，始登阶而殿屋鸣咤，上恶之。魏军将至，上虑朝野忧惶，力疾召乐府奏正声伎。戊寅，大渐，诏曰：“始终大期，圣贤不免，吾行年六十，亦复何恨。但皇业艰难，万机自重，不能无遗虑耳。太孙进德日茂，社稷有寄，子良善相毗辅，思弘正道。内外衆事无大小，悉与鸾参怀。尚书是职务根本，悉委王晏、徐孝嗣。军旅捍边之略，委王敬则、陈显达、王广之、王玄邈、沈文季、张瑰、薛深等。百辟庶僚，各奉尔职，谨事太孙，勿有懈怠。”又诏曰：“我识灭后，身上着夏衣画天衣，纯乌犀导，絓诸器服，悉不得用宝物及织成等，唯装复夹衣各一通。常所服刀长短二口，铁环者，随入梓宫。祭敬之典，本在因心，灵上慎勿以牲爲祭。祭惟设饼、茶饮、乾饭、酒脯而已。天下贵贱，咸同此制。未山陵前，朔望设菜食。陵墓万世所宅，意常恨休安陵未称，今可用东三处地最东边以
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:40:44-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>