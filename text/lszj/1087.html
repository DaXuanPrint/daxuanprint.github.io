<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="朱右曾序,汲冢纪年存真,《汲冢纪年存真》PDF版下载,汲冢纪年存真全文在线阅读,汲冢纪年存真全文在线下载,大玄古籍书库">
<meta name="description" content="清朱右曾撰。二卷。《古本竹书纪年》大致亡于宋,朱氏据清代尚能见到的各本引文加以辑录,并一一注其所出,考其异同,以见今本之可疑,真古本之可信。书末附《周年表》,自周武王十一年伐殷,迄秦庄襄王元年(前249)灭东周,简列八百零九年间列国重要史事。是书辑文有据所引诸书文字合并芟定的,其后进行校补和辑证的主要有王国维等。_汲冢纪年存真_全文在线阅读_汲冢纪年存真_全文在线下载_大玄古籍书库">
<title>汲冢纪年存真_朱右曾_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">汲冢纪年存真</span> <br/>
          作者： <span class="inputVal" id="bkauthor">朱右曾</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]44338</span> <br/>
          说明： <span class="inputVal" id="bkdec">清朱右曾撰。二卷。《古本竹书纪年》大致亡于宋,朱氏据清代尚能见到的各本引文加以辑录,并一一注其所出,考其异同,以见今本之可疑,真古本之可信。书末附《周年表》,自周武王十一年伐殷,迄秦庄襄王元年(前249)灭东周,简列八百零九年间列国重要史事。是书辑文有据所引诸书文字合并芟定的,其后进行校补和辑证的主要有王国维等。</span> <br/>
          封面： <span class="inputVal" id="bkimg">Z_6555.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]汲冢纪年存真
[book_author]朱右曾
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]44338
[book_dec]清朱右曾撰。二卷。《古本竹书纪年》大致亡于宋,朱氏据清代尚能见到的各本引文加以辑录,并一一注其所出,考其异同,以见今本之可疑,真古本之可信。书末附《周年表》,自周武王十一年伐殷,迄秦庄襄王元年(前249)灭东周,简列八百零九年间列国重要史事。是书辑文有据所引诸书文字合并芟定的,其后进行校补和辑证的主要有王国维等。
[book_img]Z_6555.jpg


[book_title]朱右曾序
秦政燔書，三代事跡泯焉。越五百年古文古文紀年出於汲郡冢中，而三代事蹟復約略可覩，學者錮於所習，以與史記及漢世經師傳説乖啎，遂不復揅尋，徒資異論。越六百餘歳，而是書復亡〈亡於北宋説，詳後〉。不知何年何人，捃拾殘文，依附史記，規倣紫陽綱目，爲今本之紀年。鼠璞溷淆，眞贋錯雜，不有別白，安知眞古文之可信，與今本之非是哉！最其大凡，今本之可疑者十有二，眞古文之可信者十有六，請揚榷陳之。
晉書·束晳傳言「紀年十三篇」，隋書·經籍志「紀年十二巻」，新舊唐書·藝文志並云「紀年十四巻」，今本衹四巻，篇目可疑，一也；
束晳傳言「紀年紀夏以來至周幽王爲犬戎所滅，以晉事接之，三家分，仍述魏事。」杜預亦云：「特記晉國，起自殤叔，以至曲沃莊伯。莊伯之十一年十一月，魯隱公之元年正月也。」今本自黃帝元年至隱王十六年，大半依據史記·年表，体例可疑，二也；
古文全用夏正，杜預之言可據。今本「平王五十一年春三月己已，日有食之」，「桓王二十三年三月乙未，王陟」，全襲春秋。可疑三也；
史記正義引紀年云：「自盤庚遷殷，至紂滅，七百七十三年，更不徙都。」今本則云：「武乙三年，自殷遷於河北。十五年，自河北遷於沫。」不知盤庚之徙，已居河北，妄襲史記，又杜撰遷沫之文，可疑四也；
史記集解引紀年云「夏用歳四百七十一年。」今本附注云：「起壬子，終壬戌。」若然，則四百三十一年矣。可疑五也。
自來簡冊，倶不詳周公薨於何年。今本於成王二十一年，書「周文公薨於豐，」而前此成王十三年，書「夏六月，魯大禘於周公廟。」豈有周公尙存，而魯已立廟乎？可疑六也；
書序云：「周公卽沒，命君陳分正東郊」，今本「成王十年，周文公出居於豐。十一年，王命周平公治東都」，顯非事實。可疑七也；
宋鼂氏、陳氏書目皆無此書，而宋志有「竹書三巻」，是亡而復輯之證，可疑八也；
凡史記注所引「田侯剡立」，「齊桓公弑其君母」，「梁惠成王會齊威王於平阿」，「齊宣王八年，殺其王后」，「秦惠王薨」，「秦内亂，殺其大后及公子雍、公子壯」。水經注所引「鄭築長城，自亥谷以南」，「鄴師敗於邯鄲師於平陽」，諸如此類，確是紀年古文，而今本倶軼，可疑九也；
紀年本不講書法，故王季、文王亦加王號，魯隱、邾莊皆舉諡法。今本改王季爲周公季歴，改文王爲西伯，改許文公爲許男，改平王爲宜臼，可疑十也；
水經注引「晉烈公三年，楚人伐我南鄙」，「晉烈公十二年，王命韓景子、趙烈子及我師伐齊」。我者，晉也。「梁惠成王元年，趙成侯偃、韓偃侯若伐我葵」；「二年，齊田壽帥師伐我，圍觀。」我者，魏也。今本用周王紀年，則我皆爲周，文義倶失，可疑十一也；
梁書·沈約傳不言注竹書紀年，隋唐亦無「紀年沈約注」，今本採取宋書·符瑞志而託爲休文之注，可疑十二也。〈前後四條，洪頤煌説同。〉
至於眞古文之可信，又可得而言焉。
黃帝至禹爲世三十，則知譜牒所紀，缺漏甚多，而舜妻祖姑，契、稷爲堯親弟，舉可旁通，一撤其障，一也；
禹都陽城，足證孟子「避舜之子」，二也；
太康、羿、桀倶居斟鄩，卽雒汭之鄩口，去雒邑不遠，足證周書·度邑「因有夏之居」，三也；
鳴條在陳留，湯伐桀，桀自斟鄩東出御敵，故戰於鳴條，足證書序，四也；
商世五遷，囂、相、耿、庇、奄，前不數亳，後不連殷，故云：「不常厥邑，於今五邦」，五也；
周武王十一年，伐殷禽受，故尙書·泰誓序言「惟十有一年」，足破僞古文「十有三年」之謬，六也；
武王陟年五十四，與周書·度邑言：「自發之未生至於今六十年」者合。上距克殷衹閲六歳，故中庸云「武王未受命」，足闢漢儒「文王十五生武王，武王八十二生成王」之謬説，七也；
共伯干王位，故左傳云：「諸侯釋位，以閒王政。」若周召攝政，不得云諸侯，八也；
攜王爲王子余臣，以其庶孼，故云奸命。若伯服，則幽王卽立爲太子，不得言奸命，九也；
莊子言：「越人三殺其君」，「田成子十二世而有齊國」，稽之史記，殊形參錯；證之眞古文，若合符節，十也；
梁惠王改元稱王，故孟子至梁，稱之日「王」，十一也；
惠王六年，徙都大梁，故十八年桂陵之戰，田忌欲直走大梁，十二也；
惠王後十一年，楚敗襄陵，故惠王告孟子曰：「南辱於楚」，如史記則惠王初南辱之事，十三也；
齊威王三十六年薨，當梁惠王後元十五年，而後齊宣王立。孟子之書，先梁後齊，本爲實録，史記之誤，不辨自明，十四也；
燕子之亂在齊宣王七年，足證史記、荀子以伐齊爲閔王，及通鑑增年之謬，十五也；
孟子言：「由周以來七百有餘歳」，依三統厤則孟子去齊之歳，上距克殷之年已八百餘載矣。若依眞古文推較，確是七百有餘，十六也。
裨經益史，彰彰若此。惜乎！全書之亡軼，而怪向來學者之是丹非素，習焉不察也！僕少讀孟子，致疑於伐燕之事，及觀通鑑增年求合，又病其鑿空。及取史記索隱所引紀年之文，排比類次，而後渙然冰釋，曰：「此非孟子之誤，乃史遷之誤，而唐宋以來儒者讀書之魯莽也。」於是廣搜故册，掇拾叢殘，録爲一帙，注其所出，攷其異同，附以蕪説。名之曰「汲冢紀年存眞」。志古之君子，或亦有取乎是，而教其所不逮乎？
嘉定朱右曾

[book_title]汲冢纪年存真
前言
杜預左傳後序、晉書·束晳傳並言紀年起自夏殷，故亦或謂「夏殷春秋」。而史記·魏世家集解引和嶠云「紀年起自黃帝」。嶠與束晳同被詔較竹書，而言各不同，若此豈編年紀事始於夏禹，而五帝之事別爲一編乎？夫同一束晳傳，王隱撰者云「紀年十二巻」，房喬修者云「紀年十三篇」。參之隋志「紀年十二巻」，注云「汲冢書同異一巻」。然則紀年正文止十二巻，所記夏殷以前事，或在竹書同異中未可知也，今所裒輯，姑以時代次之。
五帝紀
昌意降居若水，産帝乾荒。〈《山海經·海内經》注。〉
《山海經·海内經》云：「黃帝妻雷祖生昌意，昌意降處若水，生韓流。」郭璞引此而釋之曰：「乾芒卽韓流也，生帝顓頊。」璞意顓頊爲黃帝曾孫，與《史記》以爲黃帝孫者異。然《禮記·祭法》疎引張融曰：「孔子刪書求史，記得黃帝元孫帝魁之書。若五帝當身相傳，何得有元孫帝魁？」疎又引《春秋命厤序》稱：「炎帝傳八世，合五百二十歳；黃帝傳十世，合一千五百二十歳；少昊傳八世，五百歳。」次曰：「顓頊傳九世，三百五十歳；次是帝嚳，傳十四世，四百歳。」然則顓頊非黃帝孫，亦非黃帝曾孫，明矣！《水經》曰：「若水出蜀郡旄牛徼外，東南至故關，爲若水。」注曰：「若水沿流，閒關蜀土，黃帝子昌意降居斯水，爲諸侯焉。」今四川打箭爐廳西南二百八十里有鴉龍江，卽古若水，下流合金沙江。」
帝王之崩曰「陟」。〈《昌黎集·黃陵廟碑》。〉
黃帝既仙去，其臣有左徹者，削木爲黃帝之像，帥諸侯朝奉之。《〈御覽·七十九》引《抱朴子》曰：「《汲中竹書》」云云，今《抱朴子》無此文。〉
黃帝死七年，其臣左徹乃立顓頊。〈《路史》。〉
案，黃帝之後尚有少昊金天氏。顓頊繼少昊而登帝位，《左氏》有明證也，此與《史記》並略。金天一代，蓋洪荒䆳古，傳聞異詞。陳氏曰：「《路史》當是引《博物志》。」
顓頊産伯鯀，是維居陽，居天穆之陽。〈《山海經·大荒西經》注。〉
《史記索隱》曰：「皇甫謐云：『鯀，顓頊之子，字熙。』《系本》亦以鯀爲顓頊之子。……《漢書·律志》則據帝系云：『顓頊五代而生鯀。』案：鯀既仕堯，堯與舜代系懸殊，舜卽顓頊六代孫，則鯀非是顓頊之子，蓋班氏之言盡得其實。」
帝堯元年丙子。〈《隋書·律厤志》。《路史·後記十一》注。「丙」亦作「景」。〉
韓恰《紀年辨證》曰：「皇甫謐、邵康節、金仁山定爲甲辰。」羅泌《路史》在戊寅，章俊卿《山堂考索》在癸未，右曾案，《通鑑外紀》在戊辰，其論不一。又《竹書》作於魏人，去古較近，似可信也。古人不以甲子名歳，自王莽以下，書言：「始建國五年，歳在壽星，倉龍癸酉」，又云：「天鳳七年，歳大大梁，倉龍庚辰」是始變古。原古人之法，以歳星定太歳之所舍。星有超辰，則太歳亦與倶超，故不可以甲子名歳也。東漢以來，歩厤家廢超辰之法，乃以甲子紀年，以便推算，此「丙子」二字，疑荀勗、和嶠等所增也。《路史·後記》注：「《竹書》云：『堯元年丙子』，故隋袁象先云：『堯以景子受命，四十九年得上元第一紀甲子。天正十一月庚戌冬至至仁夀甲子，凡八經上元。』」然考堯以戊寅卽位，四十七年始得天正甲子，是年冬至日在虚一度，爲演紀之端。在位百年禪舜，舜五十年起戊午，自天正甲子至開元甲子，三千一年，日退三十八度，四千一百二十八分。日在斗十度，下至皇朝慶厤四年甲申，凡三千三百一十一年。日退四十二度，五千五十八分，是歳冬至在斗五度。以歳差考之，毎七十八年差一度。則堯甲子歳，日至在虚一度，于是中星皆正。皇甫謐、邵堯夫皆以堯爲甲辰卽位、舜以壬午、堯在位七十載，皆誤。
堯有聖德，封於唐。夢攀天而上。
《路史》曰：「始帝在唐，夢御龍以登雲。」注云見《夢書》。
后稷放帝朱於丹水。〈《山海經·海内南經》注。《史記·髙祖本紀》、《五帝本紀》正義兩引倶作『帝子丹朱』。〉
《尚書》逸篇曰：「丹朱不肖，舜使君丹淵爲諸侯，故號曰丹朱。」《太平御覽·巻六十三·丹水》《漢書·律厤志》稱：「帝系曰：『陶唐氏讓天下於虞，使子朱處於丹淵爲諸侯。』」蓋朱卽放，舜因封之也。《山海經》曰：「蒼梧之山，帝舜葬於陽，帝丹朱葬於陰。」郭璞曰：「丹朱稱帝者，猶漢山陽公死加獻帝之諡也。」《括地志》曰：「丹朱故城在鄧州内鄕縣西南百二十里，去丹水二百歩。」《史記正義》内鄕縣，今隸河南南陽府。
又曰：《史記·五帝本紀》正義引《竹書》云：「昔堯德衰，爲舜所囚也」，又引《竹書》云：「舜囚堯，復偃塞丹朱，使不與父相見也」亦見《路史·發揮五》注。《廣弘明集·巻十一》引《汲冢竹書》云：「舜放堯於平陽，取之帝位」，今見有囚堯城。案，《史通·雜説》引此以爲《瑣語》文，故不録，《路史》注以爲《紀年》文，妄也。卽此可知，羅長源父子亦未見《紀年》古文也。又，蘇鶚《漢書演義》引《竹書》云：「堯禪位後，爲舜王之。舜禪位後，爲禹王之。」案，此即咸邱蒙所謂「盛德之士，君不得而臣之」意，蓋亦《瑣語》文。
舜耕于歴。夢眉長與髮等。遂登庸。〈《鴻書》。郝氏《尚書正義》。〉
命咎陶作刑。〈《北堂書鈔·十七》。〉
三苗將亡，天雨血，夏有冰，地坼及泉，靑龍生於廟，日夜出，晝日不出。〈《通鑑外紀·一》注。《路史·後紀》注，小異。〉
韋昭《國語》注曰：「三苗，炎帝之後，諸侯也。堯舜之時，誅討有罪，廢絶其世，不滅其國。所以歴代常存，屢不從化。」 《戰國策》：「呉起云：『三苗氏德義不修，禹滅之。』」《墨子·非攻下篇》：「昔者三苗大亂，天命殛之。日妖宵出，雨血三朝，龍生於廟，犬哭乎市，夏冰，地坼及泉，五穀變化，民乃大振。髙陽乃命玄宮，禹親把天之瑞令，以征有苗。」
夏紀
禹
禹都陽城。〈《漢書·地理志》注、《續漢書·郡國志》注。〉
《孟子》言：「禹避舜之子于陽城。……朝覲訟獄者，不之舜之子而之禹。」 是「禹都陽城」之證也。皇甫謐言「在平陽、或在安邑、或在晉陽」，倶非是。陽城故城，今河南河南府登封縣東南告成鎭是也。
黃帝至禹，爲世三十。〈《路史·發揮三》。〉
夏禹未遇，夢乘舟月中過，而後受虞室之禪。〈《鴻書》〉
禹立四十五年。〈《太平御覽·巻八十二》。《路史·後紀十三》注。〉
《孟子》「昔者舜薦禹於天，十有七年；舜崩，三年之喪畢」，然後卽位，計卽位後二十五年崩，乃合四十五年之數。而《史記》言「禹立十年」，《通鑑外紀》云「九年」，《帝王世紀》、《通鑑前編》並云「八年」 ，未詳孰是。
啓
啓曰會。〈《路史·後紀十四》注。〉
羅苹曰：「連山作『余』。」《太平御覽》引《帝王世紀》：「一名建，一名余。」
益干啓位，啓殺之。〈《晉書·束晳傳》。《史通·疑古篇》《雜説篇》兩引「益爲后啓所誅」。〉
《戰國策·燕策》：「或曰：『禹薦益而以啓人爲吏，及老，而以啓爲不足任天下，傳之于益，啓與友黨攻益，奪之天下。謂禹名傳天下于益，而實令啓自取之』」，是戰國時本有此異説也。
九年，舞《九韶》。〈《路史·後紀十四》注。《山海經·大荒西經》注。《山海經》注有「夏后開」三字。〉
《楚辭·天問》：「啓棘賓商，《九辨》《九辨》。」《大荒西經》曰：「夏后開上三嬪于天，得《九辯》與《九歌》以下。此天穆之野，髙二千仞，開焉得始歌《九招》。」郭璞引《開筮》曰：「昔彼《九冥》，是與帝辯同宮之序，是爲《九歌》。」又曰：「竊《辯》與《九歌》以國于下。」右曾謂「『賓商』之『商』當作『帝』『帝邱』亦作『商邱』，形近而誤。『三嬪』之『嬪』當作『儐』儐，與賓通。」趙簡子夢遊鈞天廣樂九奏，唐元宗與衞士遊廣寒宮，得《霓裳羽衣曲》，亦其比也。
二十五年，征西河。〈《北堂書鈔·巻十三》。《路史·國名紀六》注。〉
《路史·後紀》曰：「武觀以西河叛，帝征西河，以武觀歸。」武觀者，啓子，太康弟據韋昭説，亦曰五觀。《左傳》：「夏有觀扈。」《國語》：「啓有五觀。」《周書》：「其在殷之五子，忘伯禹之命，假國無正，用胥興作亂，遂凶厥國，皇天哀禹，賜以彭壽，思正夏略。」卽其事也。《水經注》：「洞過水西南流，逕武灌城西北」，今山西太原府楡次縣西南二十里有武觀城。舊説謂是東郡叛觀，恐非。
卽位三十九年陟，年七十八。〈《路史·後紀十四》注引無「陟」字，今補。《眞誥·巻十五》引作「卽位三十九年亡，年七十八」，此傳寫之譌也。大禹娶塗山而生啓，在堯老舜攝之時，則啓嗣位時，斷不止三十九歲。〉
《世紀》「啓在位十年」，《外紀》「九年」，《僞紀年》「十六年」 ，俱謬。《路史·後紀》：「啓在位十有六歳，年九十一」注引《紀年》云云，乃《今本》，反同《路史》何歟？
太康
太康居斟鄩。〈《漢書·地理志》注。《史記·周本紀》正義。〉
斟鄩故城，今河南府鞏縣之鄩中也。
乃失邦。〈《路史·後紀十四》注。〉
據《路史·後紀十四》在太康之十九年，又十歳而死。《世紀》、《外紀》倶謂「二十九年失政而崩」《刀劍録》云：「太康二十九年，歳次辛卯，春鑄一劍」，惟《時代厤》云「十二年」見《路史》注，《僞紀年》云「四年」 ，倶謬。
羿居斟鄩。〈《漢書·地理志》注：「臣瓚曰：……《汲郡古文》云：『太康居斟鄩，羿亦居之』」，據此補。〉
《左傳》所謂「因夏民以代夏政」也。
仲康
《年代厤》：「在位二十八年」，《路史》：「十八年」，《外紀前編》「十三年」，《僞紀年》：「七歲」。
相
〈《世紀》云：「一作『相安』」，見《路史》注。〉 后相卽位，居商丘。〈《太平御覽·巻八十二》。一本無「丘」字。〉
「商」當爲「帝」，帝丘，秦漢之濮陽，在今直隸大名府開州西。《左傳》：「衞遷帝丘，衞成公命祀相」，是也。
元年，征淮夷、畎夷。〈《太平御覽·巻八十二》。《路史·後紀十四》注。《後漢書·西羌傳》引「后相卽位，元年，乃征畎夷」。〉
二年，征風夷及黃夷。〈《太平御覽·巻八十二》。《後漢書·東夷傳》注引《竹書紀年》曰：「后相卽位，二年，征黃夷」。《通鑑外紀·巻二》引《竹書紀年》曰：「相二年，征黃夷」。〉
七年，于夷來賓。〈《後漢書·東夷傳》注引《竹書紀年》曰：「后相卽位，二年，征黃夷」。《路史·後紀十四》注。《通鑑外紀·巻二》引《紀年》曰：「相七年，征干夷來賓」。〉
相居斟灌。〈《漢書·地理志》注。《水經·巨洋水注》引薛瓚《漢書集注》云：「按，《汲郡古文》：『相居斟灌。』」〉
《通鑑外紀·巻二》：「帝相二十八年，羿八年，浞三十二年。」《路史》：「帝相八年，寒浞殺羿又二十二歲，奡弑帝相，浞革夏命，四十有二年爲伯靡所殺。」《年代厤》云：「浞四十年。」
少康
少康卽位，方夷來賓。〈《後漢書·東夷傳》注。〉獻其樂舞。〈《路史·後紀十四》注。〉
《後漢書·東夷傳》云：「夏后氏太康失德，夷人始畔。自少康已後，世服王化，遂賓於王門，獻其樂舞。」孫之騄曰：「《王會》云：『方人以孔鳥』，卽方夷也。」陶弘景《刀劍録》曰：「少康在位二十九年。」《路史·後紀十四》「四十有六歳陟，八十有八。」《前編》：「二十一年崩，年六十有一。」
杼
〈杼或作予。《太平御覽》引作「帝宁」。宁，直呂反。又引《世紀》：「帝宁，一號后予。」〉
帝杼居原，自原遷于老丘。〈《太平御覽·巻八十二》、《路史·後紀十四》注。〉
今河南懷慶府濟源縣西北十五里有原城，開封府陳留縣北四十五里有老丘城。
柏杼子征于東海，及三壽，得一狐九尾。〈《山海經·海外東經》注。《路史·後紀十四》注，《國名紀六》云：「后杼征東海，伐王壽。」〉
《外紀》、《前編》、《僞紀年》並云：「帝杼十七歳，陟」，《路史》作「二十有七歳」。
后芬發
〈《史記》作「帝槐」。《世紀》：「或作祖武，亦作「槐」。〉
后芬發卽位，三年，九夷來御，曰畎夷、于夷、黃夷、白夷、赤夷、玄夷、風夷、陽夷。〈《後漢書·東夷傳》注。《太平御覽·巻七百八十》。《路史·後紀十四》注。《通鑑外紀·巻二》。《後漢書》注無「曰畎夷」以下是九字。《御覽》無「發」字，「二年九」作「三年干」、或作「干」、亦作「于」。〉
劉敞曰：「九夷在徐州莒魯之間。」
洛伯用與河伯馮夷鬭。〈《水經·洛水》注。〉
案，古國有有洛氏見《周書》、《史記》篇、有河氏見《穆天子傳》。《國語》言「成周之北有潞洛泉徐蒲諸國」，然則與馮夷蓋二國之君，輕身鬭狠，故史官紀之，非穀洛之鬭比也。《莊子·大宗師篇》曰：「馮夷得之以遊大川」，司馬彪注引《淸泠傳》：「馮夷，華陰潼鄕隄首人也，服八石，得水仙，是爲河伯。」《穆天子傳》曰：「陽紆之山，河伯無夷之所都居。」郭璞注曰：「無夷，馮夷也。《山海經》云冰夷。」然則馮夷者，蓋始爲國君而後爲水神者，不然，安得有都居之所乎？
又曰：郝蘭臯謂河洛二水鬭也。案，《初學記·巻二十》引《歸藏易》曰：「昔者，河伯筮與洛伯戰而枚占，昆吾占曰：『不吉』。」據此則非河洛二水鬭，可知。
后芬立四十四年。〈《太平御覽·巻八十二》、《路史·後紀十四》。〉
《世紀》「二十八年」，《路史》、《外紀》、《前編》倶云「二十六歳，陟」。
后荒
〈《史記》作「帝芒」。《太平御覽》引作「后芒」，又引《世紀》：「帝芒，一名和」。〉
后荒卽位，元年，以玄珪賓于河，狩于海，獲大魚。〈《北堂書鈔·巻八十九》。《路史·後紀十四》注。《初學記·巻十三]]》引「珪」作「璧」。《路史》及《御覽·巻八十二》「狩」上有「東」字，《僞紀年》以狩海獲魚爲十三年事。〉
后芒在位，五十八年。〈《太平御覽·巻八十二》。《路史·後紀十四》注引作「后芒陟，年五十八」。〉
《世紀》「十三年」，《路史》、《外紀》、《前編》倶云「十有八年」。
后泄
〈《世紀》：「一名帝世，或曰世」。〉
王亥託于有易河伯僕牛。〈《山海經·大荒東經》注。〉
郭璞曰：「河伯、僕牛，皆人姓名。託，寄也。」案，王亥卽殷王子亥。子亥，《史記》作振，《世本》作核，契之七世孫也。
殷王子亥賓于有易而淫焉，有易之君綿臣殺而放之，故殷上甲微假帥于河伯以伐有易，滅之，遂殺其君綿臣也。〈《山海經·大荒東經》注。〉
「殺而放之」者，謂殺子亥而放所淫之婦也。
后泄二十一年，命畎夷、白夷、赤夷、玄夷、風夷、陽夷〈《後漢書·東夷傳》注〉，繇是服從〈《路史·後紀十四》注〉。〈《通鑑外紀·巻二》引「帝泄二十一年，加畎夷等爵命」。〉
陟〈《路史·後紀十四》注。〉
《年代厤》、《外紀》、《前編》並云「十六年，陟」，《世紀》、《路史》作「二十六年」 ，《僞紀年》作「二十五年」。
不降
〈《外紀》：「一作江成」。〉
不降卽位，六年，伐九苑。〈《太平御覽·巻八十二》、《路史·後紀十四》注。〉
立十九年，其弟立，是爲帝扃。〈《太平御覽·巻八十二》。《路史·後紀十四》注作「六十九年，陟」。〉
《外紀》、《路史》、《前編》、《僞紀年》並作「五十九年，陟」，《路史》注稱《紹運圖》云「六十三年」。
帝扃
〈《世紀》作喬，又作帝禺，或曰高陽。〉
《外紀》、《世紀》、《路史》、《前編》並云「二十一歲」，《僞紀年》作「十八年，陟」。
帝厪
〈《御覽》引《世紀》：「帝厪，一名頊，或曰董江」，《路史》作頓。〉
帝厪，一名胤甲。〈《太平御覽·巻八十二》。〉
案，《太平御覽·巻八十二》引《紀年》曰：「帝厪，一名胤甲」，而《路史·後紀》云：「帝厪子胤甲立」，注云：「見《汲紀年》。《左傳》作孔甲。」是胤甲乃帝厪子，非其名也。《文選·六代論》注引《紀年》曰：「自禹以至于夏桀，十七王。」若謂胤甲卽厪，則十六王矣。《御覽》誤也。
胤甲
胤甲卽位，居西河。〈《山海經·海外東經》注。《太平御覽·巻八十二》。《通鑑外紀·巻二》。《開元占經·巻六》引作「胤甲居西河」。《御覽·巻四》引作「胤甲居于河西」。〉
胤甲在位四十歳，天有祅孽，十日並照于東陽，其年胤甲陟。〈《路史·後紀十四》注。《山海經·海外東經》注。《開元占經·巻六》。《太平御覽·巻八十二》並引作「天有妖孽，十日並出」，與上文紀一引「十日並出」下云「其年陟」。《山海經》注無「天」字，《占經》無「妖」「十」二字。《通鑑外紀·巻二》引「十日並出，其年胤甲陟」。〉
《刀劍録》云：「孔甲四十年以九年甲辰采牛頭之鐵作劍，一銘之曰夾」。《僞紀年》云「九年，陟」，他書並作「三十一年，陟」
本有十日，迭次而出運照無窮。〈《太平御覽·巻四》。〉
案，史：「夏桀之亂，二日並出」，「商紂之世，二日又見」，故攷靈曜曰：「黑帝之亡，二日並照」。後世晉建興二年正月辛未，三日出西方；四年，三日復出；五年正月庚子，三日又見；占曰：「三四五日見，天下兵，王者如其數。」建武元年，三日並見。太興三年，五日並出。唐乾符六年十一月朔，兩日出鬭，三日乃沒。周顯德七年正月癸卯，苗從訓從太祖出師，見日上復有一日，久相摩盪。及夕，六軍推戴，然則羿彃九日未盡，寓言也。
后昊
〈他書作帝臯，《世紀》：「一名臯苟」，《路史·後紀十四》注又作臯簡。〉
后昊立三年。〈《太平御覽·巻八十二》。〉
《外紀》、《路史·後紀十四》、《前編》並云「十一年」。
后發
后發一名后敬，或曰發。〈《太平御覽·巻八十二》。《路史·後紀十四》：「帝敬發，一曰惠。」注曰：「見《紀年》。」《年代厤》作發惠，蓋所見異也。《外紀》亦云「發，一作敬。」〉
后發卽位，元年，諸夷賓于王門。冄保墉會于上池，諸夷入舞。。〈《北堂書鈔·巻八十二》。《太平御覽·巻七百八十》無「冄保墉會于上池」句。《後漢書·東夷傳》、《通鑑外紀·巻二》、《路史·後紀十四》亦無此句，又末句作「獻其樂舞」。〉
冄，與𨙻通，國名也，在湖北荊門州東南。保墉，蓋冄君之名。上池，地名也。
又曰：《世紀》云：「在位十一年」，《路史》云：「十有二歲」，《外紀》云：「十三年」，《前編》云：「十九年」，《僞紀年》云：「七年，陟」。
后桀
諸書俱以桀爲后發子，唯《路史》注引《世本》云「臯生發及履癸」，則以桀爲發弟也。
居斟鄩。〈《漢書·地理志》注曰：「太康居斟鄩，夏桀亦居之」，據此補。《水經·巨洋水》注。《史記·夏本紀》正義。。〉
畎夷入居豳岐之間。〈《後漢書·西羌傳》。〉
不窋之晜孫。〈《爾雅·釋親》注。〉
晜孫者，玄孫之孫，己之六世孫也。此云「不窋之晜孫」，不知所指意者，其公劉乎？漢劉敬對髙帝曰：「周先自后稷，堯封之邰，積德累善十有餘世。公劉避桀居豳。」然則公劉正當夏桀之世也。《周本紀》所記代系本不足信，《周語》：「祭公謀父曰：昔我先王俗本脱去『王』字，宋本及《史記》並有世后稷以服事虞夏」，云「世后稷」，則非一世可知。不窋旣非棄子，則公劉亦非棄之曾孫，可知湯伐桀至紂十七世。《世本》：「公劉至文王十六世」《史記》止十二世，世數略相當，故附著之。
后桀命扁伐岷山，岷山莊王女于桀二人，曰琬，曰琰。桀愛二人，女無子焉，斵其名于苕華之玉，苕是琬，華是琰，而棄其元妃于洛，曰末喜氏。〈《藝文類聚·巻八十三》。《藝文類聚·巻八十三》引《紀年》「后桀命扁伐岷山」作「桀伐珉山」，「愛」作「受」，「女無子焉」作「無子」，無「而棄其元妃于洛，曰末喜氏」句。《太平御覽·巻八十二》引《紀年》「岷山」皆作「山民」，無「莊王」二字，「末喜氏」作「妺喜」。《太平御覽·巻一百三十五》引《紀年》「岷山」作「蒙山」，「岷山莊王女」作「山民進女」，「愛」作「受」，「女無子焉」作「無子」，「斵」作「刻」，「玉」作「上」，「末喜氏」作「妺喜」。《北堂書鈔·巻二十一》引《竹書紀年》「后桀」作「桀」，「岷山莊王女」作「山民納女」，「桀愛」作「后愛」，亦無「而棄其元妃于洛，曰末喜氏」句。〉
《楚辭·天問》：「桀伐蒙山，何所得焉？」王逸云：「蒙山，國名。夏桀伐之，而得妹嬉也。」蒙山卽岷山，聲轉字，易耳。《左傳》：「夏桀爲仍之會，有緡叛之」，又云：「桀克有緡，以喪其國」。緡、岷，聲近，疑亦是也。《管子·輕重甲篇》：「女華者，桀之所愛。」蓋刻名於華玉，故曰女華。
築傾宮，飾瑤臺，作瓊室，立玉門。〈《御覽·巻八十二》「築」作「桀」。《路史·發揮六》「築」作「飾」，「飾」作「起」。又「築傾宮」句亦見《文選·呉都賦》注。《文選·東京賦》注引作「夏桀作傾宮、瑤臺，殫百姓之財」。《文選·七命》注「夏桀作傾宮，飾瑤臺。」〉
《路史·發揮六》曰：「關龍逄之死，《竹書》以諫瑤臺」，又云「汲冢張華之書更以爲諫長夜之宮」。今案，《博物志》曰：「夏桀之時，爲長夜宮於深谷之中，男女雜處，十旬不出聽政。天乃大風揚沙，一夕塡此宮谷。又飾瑤臺，關龍逄諫，桀言曰：『吾之有民，如天之有日，日亡我則亡。』以爲龍逄妖言而殺之。其後復於山谷下作宮在上，耆老相與諫，桀又以爲妖言而殺之。」據《路史》是《博物志》此條，本于《竹書》也，故目録也。
末喜氏以與伊尹交，遂以間夏。〈《太平御覽·巻一百三十五》。〉
《國語·晉語》「史蘇曰：『妹喜有寵，於是乎與伊尹比而亡夏。』」韋昭注曰：「伊尹，湯相伊摯也，自夏適殷。比，比功也。伊尹欲亡夏，妺喜爲之作禍，其功同也。」此所云「交」卽「比」之意。
夏桀末年，社坼裂。〈《太平御覽·巻八百八十》。《[[路史_(四庫全書本)/卷23#帝履癸是為桀}路史·後紀十四]]》注引「桀末年，社震裂」六字。〉
《淮南子》云：「桀之時，植社槁而墵裂」，卽謂此也。《御覽》引此云「其年爲湯所放」。《御覽·巻八百七十七》引《史記》曰：「夏桀末年，大雨水，俄爲湯所放。」《御覽》他巻亦稱《竹書》爲《史記》，故録之。
湯遂滅夏，桀逃南巣氏。〈《太平御覽·巻八百八十》。〉
《外紀》云「桀五十一年」 ，《僞紀年》云「三十一年」。
凡夏自禹至于桀十七世，有王與無王，用歳四百七十一年。〈《史記·夏本紀》集解。《文選·六代論》注。《太平御覽·巻八百八十》。《路史·後紀十四》注。〉
《六韜》云「禹三十一世至桀」，《漢書·律厤志》、《帝王世紀》、《唐書·厤志》並云「夏后氏四百三十二年」，《路史·後紀十四》云「四百八十有三歳」，《通鑑前編》云「四百四十歳」。按，《晉書·束晳傳》云「《紀年》夏年多殷」，今據諸書所引仍殷年多夏。
殷紀
湯
湯有七名而九征。〈《太平御覽·巻八十三》。〉
《金樓子》云：「成湯凡有七號：一名姓生，二云履長，三云瘠肚，四云天成，五云天乙，六云地甲，七云成湯。」張魯巖據《路史·後紀》注 謂「七名」當作「七年」，有字衍文，非。「九征」者，葛也見《孟子》、有洛也見《周書》、豕韋也、顧也、昆吾也、夏也見《商頌》、三朡也見《尙書·序》，餘二征未詳。然《孟子》言「十一征而無敵於天下」，《帝王世紀》言「凡二十七征」，則或不止九征也。
外丙
外丙勝卽位，居亳。〈《太平御覽·巻八十三》。〉
諸書皆云「外丙二年」。
仲壬
仲壬卽位，居亳，命卿士伊尹。〈《左傳集解·後序》。〉
伊尹祠桐宮歌曰：「日月有常，星辰有行。四時從經，萬姓允誠。於予論樂，配天之靈。遷于賢聖，莫不咸聽。鼚乎鼓之，軒乎舞之。精華以竭，褰裳去之。」{{resize|0.5em|《通鑑綱目前編·帝舜十五載》注曰：「此歌《汲冢竹書》亦有之，然誤在伊尹祠桐宮之下。」
又曰：《帝王紀》：「桐宮，蓋殷之墓地，有離宮可居。」《太平御覽·巻八十三》
仲壬崩，立大甲。伊尹放大甲于桐，乃自立。〈《左傳集解·後序》。「立大甲」三字依《路史·發揮》注增。〉
案，此條《太平御覽·巻八十三》引以爲《璅語》文。
大甲
伊尹卽位。〔放大甲〕。七年，大甲潛出自桐，殺伊尹，乃立其子伊陟、伊奮，命復其父之田宅而中分之。〈《左傳集解·後序》。《路史·發揮》注引「七年」作「太甲三年」。〉
案，此條胡三省注《通鑑》以爲《師春》文。
伊尹年百有五歳。〈《楊升菴外集》〉
大甲十二年，陟。〈《史記·魯世家》索隱：「《紀年》：『大甲惟得十二年。』」據此補。〉
諸書並云「三十三年」。
沃丁
沃丁絢卽位，居亳。〈《太平御覽·巻八十三》〉
《外紀》、《前編》並云「二十九年」 ，《僞紀年》云「十二年」。
小庚
〈《史記》作「大庚」。〉
小庚辨卽位，居亳。〈《太平御覽·巻八十三》。〉
《外紀》、《前編》並云「二十五年」 ，《僞紀年》云「五年」。
小甲
小甲髙卽位，居亳。〈《太平御覽·巻八十三》。〉
《世紀》云「五十七年」 ，《外紀》云「三十六年」，《前編》及 《僞紀年》云「十七年」。
雍己
雍己伷卽位，居亳。〈《太平御覽·巻八十三》。〉
諸書並云「三十三年」。
太戊
諸書並云「七十五年」。
仲丁
仲丁卽位，元年，自亳遷于囂。〈《太平御覽·巻八十三》。〉
囂，卽敖，在河南開封府滎澤縣西北。《小雅》：「薄獸于敖」，《左傳》：「晉師在敖鄗之間」，卽此。
征于藍夷。〈《後漢書·東夷傳》注、《太平御覽·巻七百八十》。〉
《外紀》云「十一年」 ，《前編》云「十三祀」， 《僞紀年》云「九年」。
外壬
外壬居囂。〈《太平御覽·巻八十三》。〉
河亶甲
河亶甲整卽位，自囂遷于相。〈《太平御覽·巻八十三》。〉
征藍夷，再征班方。〈《太平御覽·巻八十三》。〉
諸書並云「在位九年」
祖乙
祖乙滕卽位，是爲中宗，居庇。〈《太平御覽·巻八十三》。〉
《書序》言「河亶甲居相」不言「遷耿」，然言「祖乙圯于耿」，則遷耿者爲河亶甲，可知。《僞紀年》言「祖乙元年遷耿」，據《水經注》也。圯者，爲河水所毀也。旣圯于耿，則必他徙，可知。康成謂「因焉而不徙」，是因《史記》無文，望文生解，不知祖乙又遷庇也。晉唐諸儒當《竹書》旣出，不知援据以弼前非，使謬説相沿而不覺《竹書》旣顯而復晦，何哉？
又曰：諸書並云「祖乙在位九年」。
祖辛
《外紀》、《前編》並云「十六年」 ，《僞紀年》云「十四年」。
開甲
〈《史記》作「沃甲」。〉
帝開甲踰卽位，居庇。〈《太平御覽·巻八十三》。〉
《外紀》云「二十年」 ，《前編》云「二十有五祀」， 《僞紀年》云「五年」。
祖丁
祖丁卽位，居庇。〈《太平御覽·巻八十三》。〉
《外紀》、《前編》並云「三十二年」 ，《僞紀年》云「九年」。
南庚
南庚更自庇遷于奄。〈《太平御覽·巻八十三》、《路史·國名紀四》。〉
奄，今山東兗州府曲阜縣也。《尙書·盤庚》曰：「不常厥邑，于今五邦」，《釋文》引馬南郡曰：「五邦，商丘、亳、囂、相、耿也」，《正義》謂「鄭玄、王肅皆數商亳囂相耿爲五邦」。海鹽崔應榴曰：「蔡氏以下文，今不承于古文。勢揆之，似盤庚之前，當有五遷。」此言良是，而引《史記》「祖乙遷邢」，因疑祖乙兩遷。不知《索隱》云祖乙遷于邢「邢，音耿」，則耿卽邢，不可分爲二，以當五遷之數也。《紀年》云「祖乙自耿遷于庇」句見《今本紀年》，《古本》但云「祖乙居庇」，南庚自庇遷奄，則祖乙實兩遷，而所謂五邦者，指囂相耿庇奄而言，非特不數後之遷殷，幷不數前之居亳。唐孔氏引《汲冢書》取奄不取庇，以亳囂相耿奄爲五邦，亦未合。右曾案，崔氏之言是也，抑更有説焉。《殷本紀》云：「河亶甲崩，子祖乙立。……崩，子祖辛立。……崩，弟沃甲立。……崩，祖辛之子祖丁立。……崩，沃甲之子南庚立。……崩，祖丁之子陽甲立。……崩，弟盤庚立。」是盤庚爲河亶甲之玄孫，南庚之從子。康成言：「《盤庚上篇》陽甲時作經言『我王來，旣爰宅于茲』。『我王』者，親之之詞，正指南庚遷奄之事。説者以『我王』爲祖乙，失其解矣。商世所都亳囂奄在河南，耿在西河，相與殷在河北。《盤庚下篇》云『古我先王，將多于前功，適于山』，謂遷囂、遷奄也庇地未聞，故闕之。又云『肆上帝將復我髙祖之德，亂越我家』，謂河亶甲也。河亶甲始居河北新邑，與相密比，故云爾也。而説者謂殷在河南，不得不以髙祖爲湯。郢書燕説千古同迷，可衰也已。盤庚旣遷于殷，而奄遂爲國。成王時，與三監同叛，遂誅之而封魯。」
陽甲
〈一作「和甲」。〉
陽甲卽位，居奄。〈《太平御覽·巻八十三》。〉
和甲西征，得一丹山。〈《山海經·大荒北經》注。〉
郭璞曰：「今所在亦有丹山。丹出土穴中。」
又曰：《世紀》云「在位十七年」，《外紀》、《前編》云「七年」， 《僞紀年》云「四年」。
盤庚
盤庚旬卽位，自奄遷于北蒙，曰殷。〈《路史·國名紀四》。《水經·洹水》注引無「旬」字。《史記·項羽本紀》索隱、《太平御覽·巻八十三》無「卽位」字。《索隱》、《漢書音義》、《路史》「蒙」俱作「冢」。按，《說文》：「冡，從同從豖。莫公反。」與「冢」相似，故誤。《漢書·地理志》：「梁國有蒙縣，在河南。」此在河北，故云「北蒙」。〉
《尙書·序》：「盤庚五遷，將治亳殷」，正義曰：「束晳云：……孔子壁中《尙書》云『將始宅殷』，……是與古文不同也。」段懋堂《〈尙書〉今古文撰異》云：「《晉書》所謂『晳在著作，得觀《竹書》。隨疑分釋，皆有義證。』《正義》又曰：『「亳」字摩滅，容或爲「宅」。壁内之書，安國先得，「始」皆作「亂」，其字與「始」不類，無縁誤作「始」字。』懋堂案：宋槧本云『始』皆作『乿』。『乿』字見汗簡《集韻》。束廣微，當晉初未經永嘉之亂，或孔壁原文尙存。祕府所説殆不虚。鄭注《尙書》或依今文，讀『始宅』爲『治亳』，如『徵庸三十』易爲『二十』，未可知也。廣微所見壁中本作『始』，而他本作『治』，正與《咎繇謩篇》『治滑』、『治曶』相類。」右曾案，盤庚自河南徙都河北，而漢以來咸謂「自河北徙河南」者，蓋旣不知圮耿之後有遷庇、遷奄之事。又以此「治亳」二字誤之，遂謂亳殷在偃師，不知偃師有亳之名無殷之目。殷墟自在洹水之南，不可假借也。
殷在鄴南三十里。〈《尙書·盤庚·序》正義。《史記·項羽紀》集解。〉
《漢書·項羽傳》：「盟于洹水南殷虚上。」應仲瑗曰：「洹水在湯陰界殷虚，故殷都也。」師古曰：「洹水出林慮縣東北，至于長樂，入淸水。」《史記集解》：「瓚曰：『洹水在今安陽縣北，去朝歌殷都一百五十里。然則此殷虚非朝歌也。《汲冢古文》曰：「盤庚遷于此汲冢，曰殷虚。南去鄴三十里。」是舊殷虚，然則朝歌非盤庚所遷者。』」右曾案，故鄴城在河南彰德府臨漳縣西，殷虚在彰德府安陽縣北。
自盤庚徙殷，至紂之滅，二百七十三年，更不徙都。紂時稍大其邑，南距朝歌，北據邯鄲，皆爲離宮別舘。〈《史記·殷本紀》正義。〉
《殷本紀》曰：「（紂）益收狗馬奇物，充牣宮室。益廣沙丘苑臺，多取野獸蜚鳥置其中。」又云：「武王殺紂……封紂子武庚、祿父，以續殷祀，令脩行盤庚之政。殷民大説。」《呂氏春秋·愼大覽》：「武王克殷，……又問衆之所欲，殷之遺老對曰：『欲復盤庚之政。』」夫紂之前賢聖之君六七作，而武王獨令脩行盤庚之政者，豈不以其地盤庚始居之，其政爲民所習而安焉者乎？《戰國策》：「紂昔聚兵百萬，左飲淇水竭，右飲洹水不流。」《太平御覽·巻一百六十一》引《圖經》：「安陽，紂都也，在淇洹二水之間，本殷墟所謂北冡是也。」此二條尤爲盤庚至紂「更不徙都」之明證。《僞紀年》乃云「武乙遷河北，……自河北遷于沬」，襲《史記》之謬，遂幷將此「不徙都」之正文刪而不録，何其妄哉？朝歌故城在河南衞輝府淇縣東北；邯鄲故城在直隸廣平府邯鄲縣西南。《括地志》：「相州安陽縣本盤庚所都，卽北冡殷墟，南去朝歌城百四十六里。……沙丘臺在邢州平鄕縣東北二十里。」今屬直隸順德府。{{resize|0.5em|《太平御覽·巻一百七十八》引《郡國志》曰：「衞州苑城北十四里，沙丘臺也，俗稱妲己臺。去二里有一臺，南臨淇水，俗稱爲上宮也。 」此別一沙丘臺。
又曰：《水經·滍水》注、臣瓚《漢書·地理志》注並云：「《汲郡古文》：『殷時已有應國。』」《路史·國名紀》亦云爾，然則《今本紀年》云「盤庚七年，應侯來朝。」或是《竹書》本文，但未見古籍，援引未敢信也。
另曰：諸書並云：「二十八年，陟」。
殷時已有應國。〈《水經·滍水》注。《漢書·地理志》注。《史記·梁孝王世家》正義。《輿地廣記·巻九·汝州葉縣》。〉
小辛
小辛頌卽位，居殷。〈《太平御覽·巻八十三》。〉
《外紀》、《前編》云「二十一年」， 《僞紀年》云「三年，陟」。
小乙
小乙斂居殷。〈《太平御覽·巻八十三》。〉
《外紀》云「二十一年」，《前編》云「二十八祀」， 《僞紀年》云「十年，陟」。
武丁
諸書並云「五十九年」。
祖庚
祖庚曜居殷。〈《太平御覽·巻八十三》。〉
《外紀》、《前編》云「在位七年」， 《僞紀年》云「十一年」。
祖甲
〈《外紀》云「一作『帝甲』」。〉
帝祖甲載居殷。〈《太平御覽·巻八十三》。〉
《外紀》云「十六年」，《前編》、 《僞紀年》並云「三十三年」。
〔和甲西征，得一丹山。〕
馮辛
馮辛先居殷。〈《太平御覽·巻八十三》。〉
《外紀》、《前編》云「六年」， 《僞紀年》云「四年」。
庚丁
庚丁居殷。〈《太平御覽·巻八十三》。〉
《世紀》云「二十三年」，《外紀》云「六年」，《前編》云「二十有一祀」， 《僞紀年》云「八年，陟」。
武乙
武乙卽位居殷。〈《太平御覽·巻八十三》。〉
《文選·典引》注稱：「《紀年》:『武乙卽位，周王季命爲殷牧師也。』」案，據《後漢書·西羌傳》則牧師之命在太丁四年，李善誤也，故不録。《西羌傳》曰：「武乙暴虐，犬戎寇邊，古公避于岐下。」又《東夷傳》曰：「武乙衰敝，東夷浸盛，遂分遷淮岱，漸居中土」云云。疑亦據《竹書》爲説，惜今不可攷矣。
三十四年，周王季歴來朝，王賜地三十里，玉十瑴，馬八匹。〈《太平御覽·巻八十三》。〉
三十五年，周王季伐西落鬼戎，俘二十翟王。〈《後漢書·西羌傳》注。二十，《外紀》作「其」。〉
《外紀》、《前編》並云「武乙在位四年」， 《史記》云「打獵于河渭之間，暴雷震，死」。
太丁
〈一作「文丁」。〉
大丁二年，周人伐燕京之戎，周師大敗。〈《後漢書·西羌傳》注。〉
《水經注》稱：「《十三州志》曰：『汾水，出武州之燕京山，亦管涔之異名也。』」今在山西寧武縣西南六十里。《左傳》「燕亳」卽燕京之異文。
三年，洹水一日三絶。〈《太平御覽·巻八十三》。〉
四年，周人伐餘無之戎，克之，周王季命爲殷牧師。〈《後漢書·西羌傳》注。〉
七年，周人伐始呼之戎，克之。〈《後漢書·西羌傳》注。〉
十一年，用人伐翳徒之戎，捷其三大夫。〈《後漢書·西羌傳》注。〉
文丁殺季歴。〈《晉書·束皙傳》、《史通·疑古篇》、《雜説篇》。〉
《六韜》：「文王祖父壽百二十而歿，王季百年而歿，文王九十七而歿。」{{resize|0.5em|《太平御覽·巻三百八十三》。
又曰：《外紀》、《前編》云「太丁在位三年」， 《僞紀年》云「十三年，陟」。
大丁十一年，陟。〈《通志·巻三》。〉
帝乙
帝乙居殷。〈《太平御覽·巻八十三》。〉
二年，周人伐商。〈《太平御覽·巻八十三》。〉
《世紀》、《外紀》、《前編》並云「帝乙在位三十七年」， 《僞紀年》云「九年，陟」。
帝辛
帝辛受居殷。〈《太平御覽·巻八十三》。〉
受，一名受德。《尙書·立政》曰：「其在受德暋」，《周書·克殷》曰：「殷曰殷末孫受德」，《呂覽》曰：「其次受德」，是也。鄭康成、孔鼂、張守節並以爲「紂」字。
周大曀。〈：《開元占經·巻一百一》。〉
《説文》曰：「曀，陰而風也。」
〔六年，〕周文王初禴于畢。〈《通鑑前編》。〉
畢西于豐三十里。〈《漢書·劉向傳》注。《通典》。〉
作瓊室，立玉門。〈《文選·呉都賦》注。〉
《世紀》：「紂造傾宮、作瓊室，七年乃成。」《六韜》：「紂作瓊室、鹿臺。」《呂覽》：「作爲璇臺，築爲傾宮。」《韓非子》：「文王見詈于玉門，顏色不變。」《賈子》：「紂死，棄玉門之外。」
又曰：《太平御覽·巻八百七十九》引《史記》：「紂末年，大旱，俄爲武王所殺滅也。」又《巻八百七十六》引《史記》：「殷紂末年，大風飄牛馬，壞屋，拔樹飛颺數十里，周滅之。」未知是《紀年》本文否？
另曰：《外紀》云「紂在位三十三年」， 《世紀》、《前編》並云「三十二祀」， 《僞紀年》云「十二年，周始伐殷」。
湯滅夏，以至于受，二十九王，用歳四百九十六年。〈《文選·六代論》注。《史記·殷本紀》集解。〉
案，本書有三十王。《史記》以下諸書並同，今云二十九王，不可攷矣。大戊、祖辛、武丁三王不見引于古籍。《漢書》：「《三統厤》云『殷六百二十九年』」，《通鑑外紀》引殷厤云「起丙戌，終甲申，四百五十八年」，《帝王世紀》云「自己未，至戊寅，凡六百三十一年」，惟《易緯稽覽圖》亦云：「殷年四百九十六」，與此同。{{resize|0.5em|據周武王十一年庚寅逆推之，則湯卽天子位，當在甲戌，禹起癸未，堯起癸丑，與本書不合。癸丑在丙子後三十八歳。
周紀
武王
十一年庚寅，周始伐商。〈《唐書·暦志》。〉
《書·序》曰：「惟十有一年，武王伐殷，一月戊午，師渡孟津。」案，戊午者，是年周正月之二十八日也。
王率西夷諸侯伐殷，敗之于坶野。〈《水經·淸水》注。〉王親禽帝受于南單之臺，遂分天之明。〈《水經·淇水》注。《初學記·巻二十四》。〉
西夷諸侯,卽《牧誓》之庸蜀羌髳微盧彭濮也。牧與坶同在朝歌南七十里。南單之臺，卽鹿臺也，在朝歌城内。《御覽·巻一百七十八》引《郡國志》曰：「南單之臺，蓋鹿臺之異名也。糟丘、酒池去城南一里，基跡猶存。」
王陟，年五十四。〈《路史·發揮四》。〉
《周書·明堂》：「旣克紂六年而武王崩」，《管子·小問篇》：「武王伐殷克之，七年而崩」，《作雒》曰：「乃歳十有二月，崩鎬」，是武王以十七年冬崩也。《度邑》：「惟天不享于殷，自發之未生至于今六十年。夷羊在牧，飛鴻滿野。」是言「六十年前天降妖孽以警殷，時武王猶未生也」，乃漢儒言「文王十五而生武王，武王尙有兄伯邑考。武王九十三而終，時成王衹十三而尙有母弟叔虞。」文王生子何其早，武王生子何其晩？孔仲遠、金仁山、陳經歸皆疑而辨之。今以《竹書》推之，則文王卽位十四年而生武王，時文王年六十一矣。《詩》言「親迎」，明是諸侯之禮，言纉女則太娰爲繼室本鄒氏説，皆的然無疑者。文王崩，武王年三十七，卽位五年而生成王，又七年而克殷，時年四十八。特以克殷後六年而崩，故《中庸》云「末受命」，末猶晩也，非老之謂也。
成王
《三統厤》云：「周公攝政七年，成王卽政，後三十年，崩。」《外紀》注引鄭康成曰：「成王二十八年，崩。」又《路史·發揮》注：「成王時，雨金于咸陽」，不言所出。
康王
六年，齊大公望卒。〈《金石録·跋尾·晉盧無忌大公碑》。《困學紀聞·巻八》。〉
晉侯築宮而美，康王使讓之。〈《北堂書鈔·巻十八》。〉
成康之世，天下安寧，刑錯四十餘年不用。〈《文選·武帝賢良詔》注。《太平御覽·巻八十五》。〉
《外紀》曰：「康王在位二十六年《世紀》同，年五十七。」
昭王
六年，伐楚荊，渉漢，遇大兕。〈《初學記·巻七》。〉
昭王末年，夜淸，五色光貫紫微。其年王南巡不反。〈《太平御覽·巻八百七十四》。《路史·發揮三》注「淸」作「有」。《繹史》注作「有星孛見」。〉
十九年，天大曀，雉兔皆震，喪六師于漢。〈《太平御覽·巻九百七》。《初學記·巻七》。《開元占經·巻一百一》。〉
穆王
元年，築祇宮于南鄭。〈《穆天子傳》注。〉
案，南鄭故城在陝西漢中府南鄭縣東，計北去豐鎬九百餘里，中阻南山，疑非穆王所都。今鳳翔府鳳翔縣南七里有雍縣故城，卽秦德公所居大鄭宮城也。又今同州府華州北有鄭縣故城，未知孰是。
自周受命至穆王享國百年。〈《晉書·束皙傳》。〉
武王十七，成王三十七，康王二十六，昭王十九，至穆王元年，適得百年。
穆王以下都于西鄭。〈《漢書·地理志》臣瓚注。〉
北唐之君來見，獻一驪馬，是生騄耳。〈《穆天子傳》注。《史記·秦本紀》索隱。〉
《周書·王會》曰：「北唐以閭」，孔鼂云「戎之在西部者。騄耳，八駿之一。」
鄭宮、春宮。〈《初學記·巻二十四》。《太平御覽·巻一百七十三》。〉
鄭宮，蓋卽祇宮。《拾遺記》曰：「穆王三十六年，東巡大騎之谷，詣春霄宮。」疑卽春宮。
王北征，行流沙千里，積羽千里。〈《山海經·大荒北經》注。《穆天子傳》注引「穆王北征，行積羽千里」九字。〉
《大荒北經》云：「有大澤，方千里，羣鳥所解。」《穆天子傳》云：「北至曠原之野，飛鳥之所，解其羽。」乃于此中，「鳥獸絶羣，載羽百緷」，卽謂此。
征犬戎，取其五王以東〔，王遂遷戎于太原〕。〈《穆天子傳》注。〉
《後漢書·西羌傳》亦引此而云「王遂遷戎于太原」，疑亦《竹書》本文，而注不詳，未敢羼入。
十三年，西征，至于靑鳥之所憩。〈《藝文類聚·巻九十一》。《山海經》注「憩」作「解」，無「至」字、「之」字。〉
《西山經》云：「三危之山，三靑鳥居之。」注曰：「今在敦煌郡，三靑鳥主爲西王母取食者，別自棲息于此山也。《藝文類聚·巻九十一》引郭璞贊曰：「山名三危，三鳥所憩。往來崑崙，王母是隸。穆王西征，旋軫斯地。」案，今甘肅安西州敦煌縣東南有三危山。
十七年，西征崑崙丘，見西王母，西王母止之曰：「有鳥𧮹人。」〈《穆天子傳》注。《藝文類聚·巻七》。《太平御覽·巻三十八》。〉
字書無「𧮹」字，以「𢖊」字之譌。《説文》：「𢖊，使也」，通作「甹」。《爾雅·釋訓》：『甹夆，掣曳也。』
西王母來見，賓于昭宮。〈《山海經》注、《穆天子傳》注。〉
此亦十七年事，郭氏注作「五十七年」，《路史·餘論》引作「七年」，並傳刻之誤。
穆王西征，還里。天下億有九萬里，〈《穆天子傳》注。〉東征二億二千五百里，南征億有七百三里，北征二億七里。〈《開元占經·巻四》。〉
留昆氏來賓。〈《穆天子傳》注云「留昆國見《紀年》」。〉
三十七年，大起九師，伐紆，東至于九江，叱黿鼉以爲梁。〈《文選·恨賦》注。《初學記·巻七》。《廣韻·二十二元》注引作「十七年」，《太平御覽·巻七十三》引作「七年伐越」、「叱」作「架」，《路史》注及《御覽·巻三百五》引作「四十七年」、「叱」亦作「架」。《藝文類聚·巻九》「紆」作「楚」，《恨賦》注、《太平御覽》又作「伐紂」。《北堂書鈔·巻十六》、《御覽·巻七十三》「叱」並作「架」。〉
紆，當作「紓」，形似而譌。「紓」、「舒」通用。今安徽廬州府古羣舒地。九江，《漢志》：「在廬江尋陽縣南」，今湖北黃州府黃梅、廣濟二縣地。
又曰：諸書皆云「穆王在位五十五年」。
共王
《世紀》云：「在位二十五年《御覽·巻八十五》引作『二十年』，年八十四」，《外紀》云「十年」，《前編》及《僞紀年》並云「十二年」。
懿王
元年，天再旦于鄭。〈《事類賦》注。《太平御覽·巻二》。《開元占經·巻三》引作「天再啓」，無「于鄭」二字。〉
《世紀》云：「在位二十五年，年五十」，《外紀》、《前編》、《僞紀年》並云「二十五年，崩」。
孝王
七年，厲王生，冬大雨雹，牛馬死，江漢倶凍。〈《通鑑外紀》。《太平御覽·巻八百七十八》引作《史記》。。〉
《外紀》、《前編》並云「在位十五年，年六十五」，《僞紀年》並云「九年，陟」。
夷王
二年，蜀人、呂人來獻瓊玉，賓于河，用介珪。〈《北堂書鈔·巻三十一》。《太平御覽·巻八十五》。〉
三年，王致諸侯，烹齊哀公于鼎。〈《太平御覽·巻八十五》。《史記正義》引作「翦齊哀公昴」。案，《世家》：「齊哀公，名不辰」，《世本》：「名不臣」，「昴」蓋「鼎」字之譌。〉
案，《公羊傳》用「紀侯之譖」也。
獵于桂林，得一犀牛。〈《太平御覽·巻八百九十》。〉
桂，一作「社」。《南州異物志》：「犀如象大，色黑，頭似豪豬，食草木也。」郭璞《贊》曰：「犀之爲狀，形兼牛豕，無不傾呴無不靡。」並見《御覽》。
命虢公率六師伐太原之戎，至于兪泉，獲馬千匹。〈《後漢書·西羌傳》。〉
太原，卽《詩》所謂「薄伐玁狁，至于太原」者也，顧氏亭林 謂「今平涼府固原州地」 。平涼南接鳳翔府界鳳翔西汧陽縣東八里，有喩麋澤，疑卽兪泉也。
七年，冬雨雹，大如礪。〈《初學記·巻二》、《太平御覽·巻十四》。〉
《世紀》云「在位十五年，年六十」《前編》「六十五」，《僞紀年》云「八年，陟」。
厲王
〔淮夷入寇，王命虢仲征之，不克。〕〈《後漢書·東夷傳》。〉
《後漢書·東夷傳》：「厲王無道，淮夷入寇，王命虢仲征之，不克。」所據當亦《紀年》文也。《外紀》云：「厲王在位四十年」，《前編》：「三十八年，王出居于彘」，《僞紀年》：「十二年，王亡奔彘」。
共伯和干王位。〈《史記·周本紀》索隱。《莊子·讓王篇》釋文。〉
《束晳傳》曰：「厲王旣亡，有臣名共伯和者，攝行天子事，非二相共和也。」案，《竹書》未出，《莊子·讓王篇》、《魯連子》、《呂氏春秋》已載其事。《魯連子》曰：「共伯名和，好行仁義，諸侯賢之，請立焉。後歸于國，得意共山之首。」《莊子》、《呂覽》並言「共伯得志於共首」。司馬彪曰：「共伯和修行而好賢。厲王之難，天子曠絶，諸侯知共伯賢，請立爲天子。共伯不聽，弗獲免，遂卽王位。十四年，天下大旱，舍屋焚。卜于太陽，兆曰：『厲王爲祟』，召公乃立宣王。共伯歸，逍遙得意于共山之首。」《漢書·古今人物表》：「厲王後有共伯和」，孟康謂其入爲三公。《十三州志》曰：「共伯後歸國，逍遙得意於共山之首。」已上並見《路史·發揮》注。 《左傳》雖未明言共伯，然云「諸侯釋位以閒王政」，則固指畿外之諸侯也。若周召二公，衹可謂之卿士。卿士攝政，豈得云「釋位以閒」。史遷之謬，莫此爲甚。共國，今河南衞輝府輝縣也。
共和十四年，大旱，火焚其屋。秋，又大旱。其年周厲王死，宣王立。〈《太平御覽·巻八百七十九》。〉
右《御覽》引《史記》不云《紀年》，然他巻引「孝王七年，大雨雹，牛馬死」、「曲沃莊伯八年，無雲而雷，十月，莊伯叛」，並云《史記》。以《通鑑外紀》及《水經注》校之 ，則確是《紀年》本文，故録之。
宣王
四年，使秦仲伐西戎，爲戎所殺。〈《後漢書·西羌傳》。〉
《史記·秦本紀》：「秦仲立二十三年，死于戎。」
秦無厤數，周世陪臣，自秦仲之前，本無年世之紀。〈《廣弘明集》。〉
王召秦仲子莊公，與兵七千人，伐戎破之。〈《後漢書·西羌傳》。〉
三十年，有兔舞于鎬。〈《初學記·巻二十九》。《太平御覽·巻九百七》。〉
〔三十一年，〕王師伐太原之戎，不克。〈《後漢書·西羌傳》。〉
三十三年，有馬化爲狐。〈《開元占經·巻一百十八》。《廣韻·四十禡》。〉
孫子駿曰：「《搜神記》云『是年幽王生』。」
〔三十六年， 〕王伐條戎、奔戎，王師敗績。〈《後漢書·西羌傳》。〉
《西羌傳》伐太原戎在秦仲伐西戎後二十七年；條戎之役在伐太原戎後五年；下敗北戎、滅姜邑，在此後二年。據此差次以補之。
〔三十八年，〕晉人敗北戎于汾隰。〈《後漢書·西羌傳》。〉
章懷太子曰：「汾隰，二水名。」案，《地志》汾旁無隰水，然隋開皇初改長壽縣曰隰川，改西汾州曰隰州，疑今山西隰州境本有隰水，輿志家失其名耳。
戎人滅姜侯之邑。〈《後漢書·西羌傳》。〉
《水經注》曰：「岐水東逕姜氏城南爲姜水《帝王世紀》：『炎帝……長于姜水』」，卽斯處也。今陝西鳳翔府岐山縣東有姜氏城。
〔三十九年，〕王征申戎，破之。〈《後漢書·西羌傳》。〉
自武王滅殷，以至幽王，凡二百五十七年。〈《史記·周本紀》集解。《通鑑外紀》。〉
周自共王至夷王四世年紀不明，是以《三統厤》依魯爲正，然而《三統厤》所載魯年與《史記·魯世家》亦有不同。《魯世家》考公四年，煬公六年《三統厤》作「六十年」，幽公十四年，魏公五十年《三統厤》作「微公」，厲公三十七年，獻公三十二年《三統厤》作「五十年」，眞公三十年《三統厤》作「愼公」，武公九年《年表》作「十年」，《三統厤》作「二年」，懿公九年，伯御十一年，孝公之十四年而宣王崩幽王立，共二百一十六年依《三統厤》爲二百八十一年，計衍六十五年。《世家》無魯公年數，《三統厤》云「成王元年，命伯禽俾侯于魯之歳也」此親政之初，年實成王八年矣。魯公伯禽推卽位四十六年至康王十六年而薨皇甫謐説同，以四十六年加周公攝政七年、武王克商後六年，凡五十九年，並二百一十六年，統爲二百七十五年。然則此云「二百五十七年」者，「五」「七」二字傳鈔倒誤耳依《三統厤》爲三百四十年，尤不合。特其誤已久，裴駰、劉恕亦不能正作，《僞紀年》者見駰、恕倶引此條，推之，不合，乃妄撰云「武王滅殷，歳在庚寅。二十四年，歳在甲寅。定鼎洛邑至幽王，二百五十七年」。使《紀年》本文果自定鼎起算，駰、恕何得云「自武王滅殷以至幽王」乎？或曰「是則然矣」，然安知幽王十一年不在此數乎？《竹書》于宣王之末，特紀晉國，「幽王二年，王子多父伐鄶」，而《水經·洧水》注引「晉文侯二年」，是知幽王之事在殤叔、文侯冊中無疑也。自幽王元年至平王四十八年，爲五十九年，然則春秋以前凡三百三十有四年，下至赧王三年，孟子去齊之歳，共七百五十五年，故《孟子》曰：「由周而來，七百有餘歳」。江永《羣經補義》曰：「以邵子《皇極經世》、金吉甫《通鑑綱目前編》考之，周武王伐殷己卯距赧王三年己酉，八百十一年，與《孟子》言不合。蓋周初自共和庚申以前有誤衍之年，其誤衍始於劉歆《厤譜》也。共和庚申以前之年，史遷不能紀，惟《魯世家》自考公以下有其年，……至眞公之十四年，厲王出奔彘，……凡一百五十七年。魯公伯禽，《史記》未著卒年，《厤譜》謂『成王元年，爲命魯公之嵗』。魯公四十六年至康王六年而薨，以四十六加一百五十七，則成王元年，至厲王己未，二百單三年耳。而《厤譜》累推七十六年之朔旦冬至數、諸公之年，……煬公衍五十四年，獻公衍十八年，共衍七十二年，則自成王元年至厲王己未，有二百七十五年。今經世諸書……正承劉歆之誤也。……前計武王己夘至赧王己酉，八百一十一年，除去七十二年，實得七百三十九年，正與《孟子》語『七百有餘嵗』合矣，否則孟子生於周室，豈不知其年數，乃缺去七十餘年耶？」右曾案，劉歆《厤譜》所謂「成王元年」者，乃武王崩後之八年，周公攝政七年之明年也。依《厤譜》，則克殷之歳至成王元年，凡十五歳；依《經世》諸書，克殷之歳至成王元年，凡七歳；又《厤譜》稱魯武公二年，《世家》則武公九年，江氏説殊未分明。今所攷定較《經世》諸書，實少五十有六年。
晉紀
殤叔
〈唐叔八世孫穆侯之弟也。元年當周宣王四十四年。〉
〔四年。〕
是年，周幽王之元年也。《左傳·後序》曰：「《紀年》無諸國別，惟特記晉國，起自殤叔，次文侯、昭侯，以至曲沃莊伯」云云，據此補。
文侯
〔元年，周〕幽王命伯士帥師伐六濟之戎，軍敗，伯士死焉。〈《後漢書·西羌傳》。〉
據傳在宣王征申戎後十年，當在此歳。《僞紀年》繫之幽王六年，非是。
二年，周厲王子多父伐鄶，克之，乃居鄭父之丘，名之曰鄭，是曰桓公。〈《水經·洧水》注。周厲，一作「同惠」。〉
《史記·世家》言：「鄭桓公友以宣王立二十二年，封于鄭。封三十三歳，爲司徒。一歳，謀于太史伯，東徙其民雒東，而虢鄶果獻十邑，竟國之。」則在幽王九年也。韋昭《國語》注又以爲「桓公子武公東徙虢鄶」，倶與此異。友，古文作「㕛」，與「多」相似。鄶在河南開封府密縣東北五十里，鄭在開封府新鄭縣西北三里。
〔七年，〕幽王〈八年〉立褒姒之子，曰伯服，爲太子。〈《太平御覽·巻八十五》。《太平御覽·巻一百四十七》。〉
伯服，《左傳正義》引作「伯盤」。盤，古文作「般」，與「服」相似。
平王奔西申。〈《左傳·昭二十六年》疎。〉
〔九年，幽王十年九月，桃杏實。〕〈《太平御覽·巻九百六十八》。〉
〔十年，〕申侯、魯侯及許文公立平王于申，以本太子故，稱天王。〈《左傳》疎。〉
伯盤與幽王俱死于戲。虢公翰立王子余臣于攜，周二王竝立。〈《左傳》疎。〉
〔三十一年，〕文侯殺王子余臣于攜。〈《左傳》疎。〉
〔三十五年。〕
是年，文侯卒，次昭侯立。
昭侯
〔元年。〕
是歳，周平王二十六年也。曲沃恆叔始立。
〔七年。〕
潘父弑昭侯，次孝侯立。
孝侯
〔元年。〕
是歳，平王三十二年，卽昭侯之七年也。
〔六年。〕
曲沃恆叔成師卒，子鱓立，是爲莊伯。
曲沃莊伯
〔曲沃莊伯〕元年，不雨雪。〈《太平御覽·巻八百七十九》引《史記》。《今本》作「春大雨雪」。〉
是歳周平王三十八年，晉孝侯之七年也。《史記·年表》在平王四十一年，與《左傳·後序》所推不合。
二年，翟人〔俄〕伐翼，至于晉郊。〈《太平御覽·巻八百七十九》引《史記》。〉
翼，晉所都也，在山西平陽府翼城縣東南。
八年，無雲而雷。十月，莊伯以曲沃叛，伐翼。公子萬救翼，荀叔軫追之，至于家谷。〈《太平御覽·巻八百七十六》引《史記》。《水經·澮水》注。〉
曲沃在山西絳州聞喜縣東北。家谷，在平陽府翼城縣西南。
〔十年。〕
曲沃伐翼，弑孝侯，晉人立鄂侯。
〔十一年。〕
是歳十一月，魯隱公之元年正月也。
十二年正月，魯隱公及邾莊公盟于姑蔑。〈《左傳·後序》。〉
姑蔑在山東兗州府泗水縣東五十里。
翼侯焚曲沃之禾而還。〈《水經·澮水》注。〉
〔十四年。〕
周平王崩，次桓王立。
〔十六年。〕
晉鄂侯卒，次哀侯立。
〔十八年。〕
莊伯卒，次武公稱立。
武公
〔晉武公〕元年，尙一軍。芮人乘京，荀人、董伯皆叛。〈《水經·河水》注。〉
芮國，在今陝西同州府大荔縣也。京，蓋曲沃之邑，未詳。荀國，在山西絳州西。董國，在蒲州府榮河縣東。
翼侯伐曲沃，大捷，武公請成于翼，至桐乃返。〈《水經·涑水》注。〉
《涑水》注不引何年，以文勢論之，當在此。今聞喜縣西南有桐鄕故城。是歳周桓王之五年，魯隱公之八年也。
〔六年。〕
冬，武公伐翼，獲哀侯。晉人立小人侯。
七年，芮伯萬之母芮姜逐萬，萬出奔魏。〈《水經·河水》注。《路史·國名紀五》注。〉
服虔曰：「魏在晉之蒲坂」，今蒲州府永濟縣東南有蒲坂故城。
八年，秦侵芮。〈《路史·國名紀五》注。〉冬，周師、虢師圍魏，取芮伯萬而東之。〈《水經·河水》注。冬，從《路史·國名紀五》注補。〉
九年，戎人逆芮伯萬于郊。〈《水經·河水》注。〉
〔十一年。〕
〔十三年，〕楚及巴滅鄧。〈《路史·國名紀五》注〉
楚國，在湖北荊州府江陵縣。巴國，今四川重慶府巴縣。鄧國，在湖北襄陽府襄陽縣東北。
武公滅荀，以賜大夫原氏黯，是爲荀叔。〈《水經·汾水》注。《漢書·地理志》注。〉
此未詳何年事，姑附于此。
〔十九年。〕
周桓王崩，次莊王立。
〔二十三年，〕齊襄公滅紀郱鄑郚。〈《史記·秦始皇本紀》正義。〉
紀國，在山東靑州府壽光縣南。郱邑，在靑州府臨朐縣東南。鄑邑，在萊州府昌邑縣西北。郚邑，在靑州府安丘縣西南。
〔三十四年。〕
周莊王崩，次釐王立。
〔三十七年。〕
曲沃滅晉。
〔三十八年。〕
周釐王命武公爲晉侯，自曲沃始封至此六十八年。
〔三十九年，〕齊人殲于遂。〈《唐書·劉貺傳》。〉
是年，周釐王崩，次惠王立。晉武公卒，次獻公立。遂國，在山東兗州府寕陽縣東北。
獻公
〔元年。〕
是歳，周惠王元年，魯莊公十八年。
二年春，周惠王居于鄭。鄭人入王府，多取玉焉，玉化爲蜮，射人。〈《開元占經·巻一百二十》、《太平御覽·巻九百五十》。〉
〔十七年，〕鄭棄其師。〈《唐書·劉貺傳》。〉
衞懿公及赤狄戰于洞澤。〈《左傳·後序》。〉
杜預曰：「『洞』當爲『泂』，卽《左傳》之『熒澤』也」，今河南彰德府臨漳縣東南有泂溝。
十九年，獻公會虞師伐虢，滅下陽。〈《左傳·後序》。《水經·河水》注。下，《路史》注作「夏」。〉虢公醜奔衞，公命瑕父、呂甥邑于虢都。〈《水經·河水》注。《路史》注。〉
下陽，在山西解州平陸縣東北。虞國，又在其東北。虢都，今河南陝州也。
〔二十一年，〕重耳出奔。〈《史通·惑經篇》。〉
《史通》曰：「《汲冢》所紀多與魯史符同。……獲君曰『止』，誅臣曰『刺』，殺其大夫曰『執我行人』，『鄭棄其師』，『隕石于宋五』。」多是古史，今止「刺」、「殺」、「執」，俱無可考。
二十五年正月，狄人伐晉。周陽有白兔舞于市。〈《水經·涑水》注。〉
周陽邑，在山西絳州聞喜縣東。是年，惠王陟，襄王立。
〔二十六年。〕
獻公卒。晉亂，秦納夷吾，立之。
惠公
〔元年。〕
周襄王之二年，魯僖公之十年。
〔二年，〕秦穆公〈十一年〉，取靈丘。〈《古文苑》注。《廣川書跋》。〉
雨金。〈《太平御覽·巻八百七十七》引《史記》。〉
《路史·發揮》注：「秦穆公時皆雨金于櫟陽，又成王時雨咸陽，襄王三年雨于晉」，不言所出。
六年，秦穆公渉河伐晉。〈《太平御覽·巻八百七十七》引《史記》。〉
惠公見獲。〈《史通·疑古》。〉
〔十一月，〕隕石于宋五。〈《史通·惑經》。〉
十四年，秦穆公帥師送公子重耳，渉自河曲。〈《水經·河水》注。〉圍令狐、桑泉、臼衰，皆降于秦師。狐毛與先軫禦秦，至于廬柳，乃謂秦穆公使公子縶來與師言，退舍，次于郇，盟于軍。〈《水經·涑水》注。四，一作「五」，誤。〉
是年九月，惠公卒，子懷公圉立。冬，文公入，殺懷公于高梁。鄭環曰：「狐毛因父突見執而先歸，故毛時在晉。」
文公
〔元年。〕
周襄王之十六年，魯僖公之二十四年。
〔五年，〕周襄王會諸侯于河陽。〈《左傳·後序》。〉
河陽，在河南懷慶府孟縣西南。
文公城荀。〈《漢書·地理志》注。〉
齊師逐鄭大子齒奔張城、南鄭。
以上二條不詳何年。張，卽東張故城，在山西蒲州府虞鄕縣西北。南鄭，疑華州之鄭縣故城也。
〔九年。〕
文公卒，次襄公立。
襄公
〔元年。〕
是歳，周襄王二十五年，魯僖公三十三年也。
六年，洛絶于泂。〈《水經·洛水》注。〉
《水經注》云：「洛水又北，陽渠水注之。《竹書》云云」，卽此處也。蓋在河南府偃師縣南。
〔七年。〕
襄公卒，次靈公立。
靈公
〔元年。〕
是歳，周襄王三十三年也。明年，襄王崩，次頃王立。八年，頃王崩，次匡王立。
〔十四年。〕
靈公弑，次成公立。是歳，周匡王崩，次定王立。
成公
〔元年。〕
是歳，周定王元年，魯宣公三年也。
〔七年。〕
成公卒，次景公立。
景公
〔元年。〕
是歳，周定王八年，魯宣公十年也。
〔十一年，〕齊國佐來獻玉磬、紀公之甗。〈《左傳·後序》。〉
〔十九年。〕
景公卒，次厲公立。
厲公
〔元年。〕
是歳，周簡王六年，魯成公十一年也。
楚共公與宋平王會于湖陽。〈《水經·比水》注。〉
案，楚共王立於晉景公九年，卒於晉悼公十四年。宋平公立於晉厲公五年。檢《春秋》，是時宋皆從晉，惟魯成公六年，魯衞兩以晉命侵宋，然是宋共公之世，非平公也。當闕疑。《今本》繫之簡王十二年，當晉厲公七年，非是。湖陽故城在河南南陽府唐縣南。
〔七年。〕
厲公弑，次襄王之孫悼王立。
悼公
〔元年。〕
是歳，周簡王十三年，魯成公十八年也。
〔十六年。〕
悼公卒，次平公立。
平公
〔元年。〕
是歳，周靈王十五年，魯襄公十六年也。
〔六年，〕有五黑氣如日。〈《太平御覽·巻八百七十七》引《史記》，在靈王二十年。〉
〔七年。〕
是年八月庚子，孔子生，上距文王歿年五百十九歳。
〔二十六年。〕
平公卒，次昭公立。
昭公
元年，河水赤于龍門三里。〈《水經·河水》注。〉
是歳，周景王十四年，魯昭公十一年也。龍門山，在山西絳州河津縣西北與陝西韓城縣龍門山夾河對峙。
六年十二月，桃杏華。〈《太平御覽·巻九百六十八》。〉
是年，昭公卒，次頃公立。
頃公
〔元年。〕
周景王之二十年，魯昭公之十七年也。
〔十四年。〕
頃公卒，次定公立。
定公
〔元年。〕
周敬王之九年，魯昭公之三十一年也。
六年，漢不見于天。〈《太平御覽·巻八百七十五》。〉
楚囊瓦奔鄭。〈《春秋啖趙集傳纂例·巻一》。〉
十八年，靑虹見。〈《太平御覽·巻十四》。〉淇絶于舊衞。〈《水經·淇水》注。或作「二十八年」，茲依戴東原校本。〉〔燕簡公卒，次孝公立。〕〈據《史記·燕世家》索隱補。〉
《索隱》曰：「王邵案，《紀年》，簡公後次孝公，無獻公。」據《十二諸侯年表》，簡公卒于是年。姑據以補。
二十年，洛絶于周。〈《水經·洛水》注。〉
二十五年，西山女子化爲丈夫，與之妻，能生子。其年，鄭一女而生四十人，二十死。〈《開元占經·巻一百十三》。〉
三十一年，城頓丘。〈《水經·淇水》注。〉
頓丘故城，在河南衞輝府濬縣。是年，魯獲麟。
〔三十三年。〕
二月己丑，孔子卒。
〔三十五年，〕宋殺其大夫皇瑗于丹水之上。宋大水，丹水壅不流。〈《水經·獲水》注。〉
丹水，卽汳水也。據《左傳》在此年。
〔三十七年。〕
定公卒，次出公立。
出公
〔元年。〕
周元王二年，魯哀公二十一年也。
五年，澮絶于梁。〈《水經·澮水》注。〉丹水三日絶不流。〈《水經·沁水》注。〉
案，《澮水》注：「虒祁宮，背汾面澮，西則兩川之交會也。」《汾水》注：「汾水西逕虒祁宮北，橫水有故梁，截汾水中。」蓋晉平公之故梁也，今在山西絳州南。《漢書·地理志》曰：「上黨髙都縣莞谷，丹水所出，東南入絶水。」《水經注》曰：「丹水至河内山陽縣，入沁」，今山西澤州府鳳臺縣東有丹水，東南合泫水，又南至河南懷慶府境入沁水。
六年，齊鄭伐衞。〈《水經·泲水》注。〉城宅陽。〈《水經·泲水》注。〉，一名北宅。〈《史記·穰侯列傳》正義。〉
《括地志》曰：「宅陽，一名北宅，在鄭州滎陽縣東南十七里」，今在開封府滎澤縣界。是年，周元王崩，次貞定王立。
十年十一月，於越子句踐卒，是爲菼執，次鹿郢立。〈《史記·越世家》索隱。〉
鹿郢，《史記》作「鼫與」，樂資曰：「《越語》謂鹿郢爲鼫與也。」
〔衞悼公〕卒于越。〈據《史記·衞世家》索隱補。〉
《世家》曰：「出公季父黔攻出公子而自立，是爲悼公。悼公五年卒。」《索隱》引《紀年》云：「四年卒于越。」洪氏依《史記·年表》補于晉出公二十三年，周貞定王之十七年。右曾案，越魯宋伐衞，納出公，出公不敢入，師還，立悼公，事見《左傳·魯哀公二十六年》，當晉出公之六年，則悼公之卒，應在晉出公之十年也。
十二年，河絶于扈。〈《水經·河水》注。〉
河南懷慶府原武縣西北有扈城。
十三年，智伯瑤城髙梁。〈《水經·汾水》注。〉
山西平陽府臨汾縣東北有髙梁城。
〔十六年，於越子鹿郢卒，次不壽立。〕〈據《史記·越世家》索隱。 〉
元文作「鹿郢立六年卒」。
荀瑤伐中山，取窮魚之丘。〈《水經·巨馬水》注。《初學記·巻八》。《太平御覽·巻六十四》。〉
此未詳何年。道元曰：「廣昌縣有西射魚城、東射魚城」，「窮」、「射」字相類，疑卽此也。《太平御覽·巻六十四》引《水經注》曰：「窮魚水出魚山，山石若巨魚，水發其下。」今直隸易州淶水縣西南有射魚城。
十九年，晉韓龍取盧氏城。〈《水經·洛水》注。龍，一作「龐」。〉
盧氏縣，今隸河南陝州。
〔二十年，燕成侯載立。〕〈據《史記·燕世家》索隱補。〉
案，《世家》曰：「孝公十二年，韓趙魏滅智伯，十五年，孝公卒，成公立。」《索隱》曰：「《紀年》：『智伯滅，在成公三年。』」又曰：「案，《紀年》：『成侯名載。』」
〔二十二年，魏桓子、韓康子、趙襄子共殺智伯，幷其地。〕〈據《史記·晉世家》索隱補。〉
《世家》：「哀公四年，趙襄子」云云。《索隱》曰：「如《紀年》之説，此乃出公二十二年事。」洪氏頤煊、章氏平並據此補。
二十三年，出公出奔楚，乃立昭公之孫，是爲敬公。〈《史記·晉世家》索隱。〉
《晉世家》：「出公十七年，……奔齊，道死。故知伯乃立昭公曾孫驕爲晉君，是爲哀公。……哀公四年，魏韓趙共殺知伯。……十八年，哀公卒，子幽公柳立。」《年表》則出公十八年，哀公忌二年，懿公驕十七年。此見《年表》正義，今本《年表》又脱去懿公。自相乖迕，準之《竹書》，則懿公卽敬公，然亦非知伯所立，疑敬公之父忌未卽位而追諡，史遷遂誤衍一代，《竹書》以魏史記晉事，自可信據。
敬公
〔元年。〕
周貞定王二十八年。
〔三年，〕於越子不壽〈立十年〉，見殺，是爲盲姑，次朱句立。〈《史記·越世家》索隱。〉
〔十一年，〕田莊子卒。〈《史記·田敬仲世家》索隱。〉
元文：「齊宣公十五年，田莊子卒。明年，田悼子立。」案，是年爲魯悼公二十七年，後三十七年，悼子卒，當魯繆公之五年。《禮記·檀弓》云：「陳莊子死，赴于魯，繆公召縣子而問焉」，亦誤以悼子爲莊子也。
〔十二年，〕田悼子立。〈《史記·田敬仲世家》索隱。〉
《索隱》曰：「悼子卒，乃立田和。是莊子後有悼子，蓋立年無幾，所以作《系本》及記史者不得録也。案，悼子立三十六年，不得云『立年無幾』。而莊周及鬼谷子亦云：『田成子殺齊君，十二代而有齊國。』今據《系本》、《系家》，自成子至王建之滅，唯祗十代，若如《紀年》則悼子及侯剡，卽有十二代。」右曾案，莊周當齊威宣之時，鬼谷書蘇秦所述不應豫知湣襄王建。據本書，齊康公二十二年，田侯剡立，田之稱侯自剡始，則有齊國者當亦指剡。剡以前有十二世也。攷敬仲完生穉孟夷，夷生湣孟莊，莊生文子須無，須無生桓子無宇，無宇生僖子乞，乞生成子恒，恒生襄子盤，盤生莊子白，白生悼子，悼子生田和，和生剡，適十二世也。
燕成公〈十六年〉，卒，燕文公立。〈《史記·晉世家》索隱。〉
十八年魏文侯初立。〈《史記·晉世家》索隱。〉
是年，周考王七年、秦躁公九年、齊宣公廿二年、楚惠王五十五年、燕文公六年、趙襄子四十一年，韓康子年未詳，而《史記·年表》以文侯初立在晉幽公十四年，《晉世家》又謂在幽公十五年，《魏世家》亦云「文侯元年，秦靈公之元年也」。較《竹書》卻後十年，《僞紀年》繫之考王元年，倶誤。
〔二十二年。〕
敬公卒，次幽公立。
幽公
〔元年。〕
是歲，周考王十二年，魯元公二年。
三年，魯季孫會晉幽公于楚丘，取葭密，遂城之。〈《水經·泲水》注。〉
楚丘城，在山東曹州府城武縣西南。葭密城，在曹州府菏澤縣西南。
七年，晉大旱，地生鹽。〈《北堂書鈔·巻一百四十六》。〉
陰司馬敗燕公子翌于武垣。〈《元豐九域志》。〉
此未詳何年事。武垣，在直隸河間府河間縣西北。
九年，丹水出，相反撃。〈《水經·沁水》注。〉
十二年，無雲而雷。〈《太平御覽·巻八百七十六》引《史記》。今《史記》無之，當是《紀年》文也。《通鑑外紀》在考王十三年。〉
十四年，於越子朱句〈三十四年〉滅滕。〈《史記·越世家》索隱。《路史·國名紀》注引作「朱句卅年」。〉
《漢書·地理志》言：「騰封三十一世，爲齊所滅。」杜預《釋例》言：「春秋後六世而齊滅之。」《水經注》亦同。唯《戰國策》作「宋滅」，《通鑑》繫之赧王二十九年。蓋前滅于越後滅于齊宋，若陳蔡之絶而復封，封而後滅也。滕故城，在山東東兗州府滕縣西南十四里。
燕文公〈二十四年〉卒，簡公立。〈《史記·燕世家》索隱。〉
〔十五年，〕於越子朱句〈三十五年〉滅郯，以郯子鴣歸。〈《史記·越世家》索隱。《水經·沂水》注引「晉烈公四年」，疑傳刻譌也。〉
郯故城，在山東沂州府郯城縣西南。
〔秦靈公卒。〕〈據《史記·秦始皇本紀》索隱補。〉
《史記》作「肅靈公」，《索隱》曰：「《系本》及《紀年》無『肅』字，立十年。」
〔十七年，〕於越子朱句〈三十五年〉滅郯，以郯子鴣歸。〈《史記·越世家》索隱。《水經·沂水》注引「晉烈公四年」，疑傳刻譌也。〉
郯故城，在山東沂州府郯城縣西南。
十八年，晉夫人秦嬴賊公于髙寢之上。〈《史記·晉世家》索隱。〉
《世家》云：「十八年，幽公淫婦人，夜竊出邑中，盜殺幽公。魏文侯以兵誅晉亂，立幽公子止，是爲烈公。」語與此異，傳聞之辭不足爲據。
烈公
元年，趙簡子城泫氏。〈《水經·沁水》注。〉韓武子都平陽。〈《水經·汾水》注。〉
是年，周威烈王十五年、魏文侯廿四年，趙獻侯十三年，韓武子十四年也。泫氏，今澤州髙平縣。平陽故城，在平陽府臨汾縣西南。
二年，趙城平邑。〈《水經·河水》注。《初學記·巻八》作「四年」。。〉
平邑故城，在直隸大名府南樂縣東北七里。
三年，楚人伐我南鄙，至于上洛。〈《水經·丹水》注。《路史·國名紀六》。〉
上洛，在今商州也。
晉烈公五年，田公子居思伐邯鄲，圍平邑。〈《水經·河水》注。〉
趙都邯鄲，《世家》在敬侯元年，當魏武侯十一年，此蓋追書也。邯鄲縣，今隸直隸廣平府。
〔六年，〕秦簡公〈九年〉卒，次敬公立。〈《史記·秦本紀》索隱。〉
七年，田悼子卒，〔次田和立。〕〈據《史記·田敬仲世家》索隱補。〉田布殺其大夫公孫孫，公孫會以廩丘叛于趙。田布圍廩丘，翟角、趙孔屑、韓師救廩丘，及田布戰于龍澤，田師敗逋。〈《水經·瓠子河》注。〉十二月，齊宣公薨。〈《史記·田敬仲世家》索隱。〉
是年，爲齊宣公五十一年見《索隱》。《呂氏春秋》曰：「齊攻廩丘，趙使孔靑將死士而救之，與齊人戰，大敗之。齊將死。得車二千，得屍三萬以爲二京。甯越謂孔靑曰：『惜矣，不如歸屍以内攻之……』」卽此事也。廩丘故城，在山東曹州府范縣東南七十里。龍澤，疑卽雷澤，在曹州府濮州東南。
〔九年，〕三晉命邑爲諸侯。〈《史記·燕世家》索隱。〉
是歳，周威烈王二十三年、燕簡公十三年、秦敬公三年、齊康公二年、楚聲王五年、魏文侯三十二年、趙烈侯七年、韓景侯六年也。
十二年，王命韓景子、趙烈子、翟員伐齊，入長城。〈《水經·汶水》注。〉景子，名虔。〈《史記·韓世家》索隱。〉
長城，卽《左傳》防門，《戰國策》所謂鉅防也，在山東泰安府平陰縣境。齊威王因其址築爲長城。《呂氏春秋·下賢篇》：「魏文侯……東勝齊於長城，虜齊侯，獻諸天子，天子賞文侯以上卿」，謂是役也。
〈齊康公五年，〉田侯午生。〈《史記·田敬仲世家》索隱。〉
午者，田和之孫，田侯剡之子，諡曰桓公，卽威王之父也。
國大風，晝昏，自旦至中。明年，太子喜出奔。〈《太平御覽·巻八百七十九》引《史記》以爲晉烈公二十二年，誤衍一「二」字耳。〉
〔十五年，〕魏文侯卒。〈《史記·魏世家》索隱。〉
《索隱》云：「《紀年》：『文侯五十年卒。』」考文侯立於晉敬公十八年，《史記·晉世家》索隱有明文可據。是歳當周考王七年，至此歴三十八年，當周安王五年，《魏世家》云：「文侯三十八年卒」，是也。若果有五十年，則文侯初立當晉敬公六年，又與《史記·晉世家》索隱所引不合，應闕疑。
魏紀
武侯
元年，封公子緩。〈《史記·魏世家》索隱。〉
是歳，周安王六年、秦敬公十年、齊康公九年、楚悼王六年、燕簡公二十年、韓烈侯四年、趙烈侯十四年、田齊太公和十年也。公子緩，武侯之子、惠成王之弟公仲緩也。
〔三年，〕秦敬公〈十二年〉卒，乃立惠公。〈《史記·秦本紀》索隱。〉
〔七年，晉烈公卒，次桓公立。〕〈桓公，《韓非子》作「桓侯」，《世本》作「孝公傾」，見《史記索隱》。〉
據《晉世家》索隱：「魏武侯以桓公十九年卒」，推校補此。
十一年，城洛陽及安邑、王垣。〈《史記·魏世家》索隱。〉
洛陽，當爲洛陰，《史記》：「文侯攻秦還，築雒陰」，是也。故城，在陝西同州府大茘縣西。安邑故城，在山西解州夏縣北。王垣故城，在山西絳州垣曲縣西。
宋悼公〈十八年〉卒。〈《史記·宋世家》索隱。〉
〔十四年，〕〈齊康公二十二年〉〔，〕田侯剡立。〈《史記·田敬仲世家》索隱。〉
〔十七年，〕於越子翳〈三十三年〉遷于呉。〈《史記·越世家》索隱。〉
二十年，趙與中山公戰于訪子。〈《太平寰宇記》。〉〈越王翳三十六年〉七月，於越太子諸咎弒其君翳。十月，越殺諸咎越滑，呉人立孚錯枝爲君。〈《史記·越世家》索隱。〉
訪子，《史記》作「房子」，故城在直隸趙州髙邑縣西南。《呂氏春秋·審己篇》：「越王授有子四人。越王之弟曰豫，欲盡殺之，而爲之後。惡其三人而殺之矣，國人不説，大非上。又惡其一人而欲殺之，越王未之聽。其子恐必死，因國人之欲逐豫，圍王宮。」髙誘曰：「越王授，句踐五世之孫」，畢秋帆曰：「五世之孫，則王翳也」。
〔二十一年，〕越大夫寺區定越亂，立初無余之。〈《史記·越世家》索隱。〉
初無余之，卽《史記》王之侯也。是年，安王崩，烈王立。
〔齊康公卒，次幽公立。〕
《魏世家》索隱引《紀年》：「幽公十八年而威王立」，今據此補。
二十二年，韓滅鄭，哀侯入于鄭。〈《史記·韓世家》索隱。〉
《戰國策》曰：「鄭恃魏而輕韓，魏攻秦而鄭亡。」
齊田午弑其君及孺子喜而爲公。〈《史記·田敬仲世家》索隱。〉
《索隱》曰：「在田侯剡立後十年」，又云「梁惠王十三年當齊桓公十八年」，又引《春秋後傳》曰：「田午弑田侯及其孺子喜而兼齊，是爲桓侯」。是所弑者，卽侯剡也。
二十三年，晉桓公邑哀侯于鄭。韓山堅賊其君哀侯，而韓若山立。〈《史記·韓世家》索隱。〉
韓山堅，《史記》作韓嚴。若山，懿侯也。案，使聶政刺韓傀者，嚴遂也，在烈侯三年。弑哀侯者，韓嚴也，上距韓傀被刺二十四歳，或以爲一人一事也。
趙敬侯卒。〈《史記·晉世家》索隱。〉
《索隱》曰：「《紀年》：『桓公十五年，韓哀侯卒，趙敬侯卒。』」今推校是桓公十六年。
〔二十四年，宋桓侯璧兵立。〕
《宋世家》：「休公二十三年卒，子辟公辟兵立」，《索隱》曰：「《紀年》作『桓侯璧兵』」，據此補。《莊子》曰：「桓公出前，驅呼『辟』，蒙人以爲狂。」又案，休公十二年卒，《史記》云「廿三年」，非也。
〔二十五年。〕
周烈王四年，孟子生，上距孔子卒百有八歳。據金孫弼《孟子墓記》。
二十六年，武侯卒〈《史記·魏世家》索隱〉，燕簡公〈四十五年〉卒〈《史記·燕世家》索隱〉。
梁惠成王
元年，韓共侯、趙成侯遷晉桓公于屯留。〈《水經·濁漳水》注。《史記·晉世家》索隱。〉
是歳，周烈王六年、晉桓公二十一年、秦獻公九年、楚肅王十一年、燕恒侯元年、齊幽公四年、田齊桓公五年、韓懿侯四年、趙成侯四年。共侯卽懿侯也。屯留故城，在山西潞州府屯留縣南十三里。
晝晦。〈《開元占經·卷一百一》。〉
趙成侯偃、韓懿侯若伐我葵，惠成王伐趙，圍濁陽。〈《水經·沁水》注〉鄴師敗邯鄲之師于平陽。〈《水經·濁漳水》注。〉
《史記·魏世家》：「武侯卒，子罃與公中緩爭爲大子。公孫頎謂韓懿侯曰：『魏罃得王錯，挾上黨，固半國也。因而除之，破魏必矣。』乃與趙成侯合軍幷兵以伐魏，戰于濁澤」，卽此事也。《索隱》引此，「偃」作「種」，「伐我」下有「取」字。葵城，在河南懷慶府河內縣北。濁陽，疑卽濁鹿，在懷慶府修武縣北。徐廣謂在社，非是。平陽，在河南彰德府臨漳縣西。
二年，齊田壽帥師伐趙，圍觀，觀降。〈《水經·河水》注。〉
今山東曹州府觀城縣西有畔觀故城。
魏大夫王錯出奔韓。〈《史記·魏世家》集解。〉
案，《國策》王錯，惠王之黨也。
三年，鄭城邢丘。〈《水經·泲水》注。〉
自此，韓改稱鄭。邢丘故城，在懷慶府河内縣東南。
秦子向命爲藍君。〈《水經·渭水》注。〉
今陝西西安府藍田縣西有故城。
四年，河水赤于龍門三日。〈《水經·河水》注。〉
五年，公子景賈帥師伐鄭，韓明戰于陽，我師敗逋。〈《水經·泲水》注。〉
陽地，未詳。據《水經注》似在長垣之境。
六年四月甲寅，徙都于大梁。〈《水經·渠水》注。《漢書·高帝紀》注。《史記集解》。《孟子》疎引作「九年」。〉
《魏世家》徙都在三十一年，説者據之，以爲惠王初年，公子卬未虜，安邑未邊秦，不應徙都。愚謂惠王之徙都，非畏秦也，欲與韓趙齊楚爭強也。安邑迫于中條、太行之險，不如大梁平坦，四方所走集，車騎便利，易與諸侯爭衡故也。趙之去耿、徙中牟、又徙邯鄲，志在滅中山以抗齊燕韓；之去平陽、徙陽翟、又徙新鄭，志在包汝潁以抑楚魏，豈皆爲避秦哉？且《孫子列傳》云：「梁趙相攻，輕兵鋭卒竭于外，老弱疲于内。不若引兵直走大梁，……田忌從之，……戰于桂陵」，事在惠王十八年。本書在十七年。又馬陵之戰在惠王二十八年，《孫子傳》亦云「直走大梁」。使尙未遷都，彼胡爲批亢擣虚之計乎？《秦本紀》：「（孝公）十年，衞鞅爲大良造，將兵圍魏安邑，降之。」秦孝公十年卽魏惠王志十九年，使時尙未遷都，魏已亡矣。《通鑑》于周顯王十七年書「秦大良造伐魏」，不書「安邑降秦」，爲《魏世家》所惑也。《東周策》：「秦興師臨周而求九鼎，……齊王大發師五萬人以救之，秦兵罷。齊將求九鼎，……顏率曰：『……夫梁之君臣欲得九鼎，謀之暉臺之下，沙海之上，其日久矣。鼎入梁，必不出。』」是時爲東周惠公，惠公薨于梁惠王十一年見後，則梁之徙都在前，彰彰明矣。暉臺、沙海皆大梁地。本書三十一年爲大溝于北郛以行圃田之水，傳聞者乃以爲溝之歳爲遷都之年，而史遷又巧爲「安邑近秦」之説，遂不知《竹書》之爲實録矣。
王發蓬、忌之藪以賜民。〈《漢書·地理志》注。《左傳·哀公十四年》疎。蓬，一作「逄」。〉
蓬陂、忌澤，在開封府祥符縣南，舊爲禁苑，今弛以與民，惠王之所以爲「惠」也。
於越寺區弟思弒其君莽安，次無顓立。〈《史記·越世家》索隱。〉
《索隱》曰：「初無余之十二年也。」《莊子》云：「越人三弑其君，王子𢯱患之，逃乎丹穴，不肯出。越人薰之艾，乘以王輿。」亦見《呂覽》樂資曰：「卽無顓也」。
七年，雨碧于郢。〈《太平御覽·卷八百九》、《廣韻·二十二昔》、《路史·發揮二》注。〉地忽長十丈有餘，髙尺半。〈《太平御覽·卷八百八十》。〉
公子緩如邯鄲以作難。〈《史記·魏世家》索隱。〉
齊桓公〈十二年〉弒其君母。〈《史記·田敬仲世家》索隱。〉
八年，伐邯鄲，取列人，伐邯鄲，取肥。〈《水經·濁漳水》注。〉
雨黍于齊。〈《太平御覽·卷八百四十二》、又《卷八百七十七》。〉雨骨于赤髀。〈《路史·發揮二》注。〉
《路史》注引此又云「後國饑兵疫，《内記》云『是謂陽消』。」
九年，與邯鄲楡次、陽邑。〈《水經·洞渦水》注。〉晉取泫氏。〈《太平御覽·卷一百六十三》。《太平寰宇記·卷四十四》。《路史·國名紀七》注。〉
楡次故城，在太原府楡次縣西北。陽邑故城，在太原府太谷縣東南。晉，卽魏也。以楡次、陽邑易泫氏也。
王會鄭釐侯于巫沙。〈《水經·泲水》注。〉
《史記索隱》引作「昭侯」，武昭侯卽釐侯也。《莊子》、《呂覽》稱昭釐侯，是歳爲釐侯之二年。
十年，入河水于甫田，又爲大溝而引甫水。〈《水經·渠水》注。〉
《水經注》曰：「渠水自河與泲亂流，東逕滎澤北，東南分濟，歴中牟縣之圃田澤，北與陽武分水。……浦水盛則北注，渠溢則南播。……又有一瀆，自酸棗受河，導自濮瀆，歴酸棗逕陽武縣南出，世謂之十字溝而屬于渠，或謂是瀆爲梁惠之年所開，而不能詳也。」甫田卽圃田，在開封府中牟縣西北。
瑕陽人自秦導岷山靑衣水來歸。〈《水經·靑衣水》注。〉
瑕，音近「雅」，雅山之南，梁州之邊徼也。《水經》云：「靑衣水出靑衣縣西蒙山，東與沫水合也。至犍爲南安縣，入于江。」靑衣故城，在四川雅安縣北蒙山，北距岷山千里峰巒緜亙，實一山也。南安故城，在四川嘉定府夾江縣西北。瑕陽人浮靑衣水至蜀，自蜀至秦，又自秦來梁也。
十一年，鄭釐侯使許息來致地，平丘、戸牖、首垣諸邑及鄭馳道。我取軹道，與鄭鹿。〈《水經·河水》注。〉
平丘，在大名府長垣縣西南五十里。戸牖，在開封府蘭儀縣東北二十里。首垣，卽長垣故城，在長垣縣東北三十里。馳道，近刻《紀年》及《水經注》並作「馳地」，王引之《經義述聞》以爲「馳地者，弛地也」，弛，易也。見《爾雅》。軹道，在懷慶府濟源縣南。鹿，未聞，或謂在濬縣界，遠，疑。
東周惠公傑薨。〈《史記·六國表》集解。〉
《史記》：「考王封其弟于河南，是爲西周桓公。桓公子威公，威公子惠公，惠公封其子于鞏，號東周惠公。」《世本》「名班」，與此異。
秦師伐鄭，次于懷〈《水經·沁水》注〉，城殷。〈《水經·沁水》注。〉
此未詳何年事。懷，在武渉縣西南。殷，在武渉縣東南。
十二年，龍賈帥師築長城于西邊。〈《水經·泲水》注。〉
《魏世家》云：「築長城，塞固陽。」《秦本紀》云：「魏築長城，自鄭濱洛以北，有上郡。」蘇秦説魏在惠王後元二年云「西有長城之界」，卽此。
楚師出河水以水長垣之外。〈《水經·河水》注。〉
酈道元曰：「河水舊于白馬縣南泆通濮、濟、黃溝。」白馬縣，今衞輝府滑縣地，其東南卽長垣縣界也。
鄭取屯留、尙子、涅。〈《水經·濁漳水》注。《太平寰宇記·卷四十五》引「尙」作「長」。〉
尙子，卽長子也，今隸潞安府。涅氏故城，在沁州武鄕縣西。
十三年，王及鄭釐侯盟于巫沙，以釋宅陽之圍，歸釐于鄭。〈《水經·泲水》注。〉
釐城在開封府滎澤縣東。
〔齊桓公卒，次威王立。〕
《田完世家》索隱曰：「梁惠王十三年當齊桓公十八年，後威王始見。」今據補。
十四年，魯恭侯、宋桓侯、衞成侯、鄭釐侯來朝。〈《史記·魏世家》索隱。〉
是年，爲恭侯二十年、桓侯十七年、成侯五年、釐侯七年也。
於越子無顓〈八年〉薨，是爲菼躅卯。〈《史記·越世家》索隱。〉
次無彊立。
十五年，遣將龍賈築陽池以備秦。〈《太平寰宇記·巻九》。〉
陽池，卽九藪之陽華，在同州府華陰縣東南，長城起此北至固陽。
鄭築長城自亥谷以南。〈《水經·泲水》注。〉
《續〈漢書〉·郡國志》曰：「長城自卷逕陽武到密」，今在原武、陽武、滎澤、鄭州密縣界也。
魯恭侯來朝。〈《史記·六國表》集解。〉
邯鄲成侯會燕成侯于安邑。〈《史記·六國表》集解。〉
今保定府髙陽縣西南有安都城，正定府無極縣東南晉州東並有安鄕城，未知誰是。
十六年，秦公孫壯帥師伐鄭，圍焦城，不克。〈《水經·渠水》注。〉秦公孫壯帥師城上枳、安陵、山民。〈《水經·渠水》注。民，一作「氏」。〉
此一役也，覆舉「秦公孫壯帥師」者，引書者之辭耳。焦城，在開封府中牟縣西南。上枳，未聞。安陵，在開封府鄢陵縣西北。山民，當在中牟縣境。
邯鄲伐衞，取漆富丘，城之。〈《水經·泲水》注。〉
漆富丘，二邑，俱在長垣縣境。
齊師及燕戰于泃水，齊師遁。〈《水經·鮑丘水》注。〉
泃水逕順天三河縣、寶坻縣合鮑丘水。
邯鄲四曀，室多壞，民多死。〈《開元占經·卷一百一》。〉
十七年，韓姬弑其君悼公。〈《史記·韓世家》索隱。〉
《《索隱》云：「韓昭侯之十年則梁惠成王之十七年也。」姬，一作「𤣱」，梁玉繩曰：「悼公卽晉靜公」。
東周與鄭髙都、利。〈《水經·伊水》注。〉
髙都，在河南洛陽縣南。利，未聞。
宋剔成肝廢其君璧而自立。〈《史記·宋世家》索隱。〉
洪氏本在烈王六年、惠王元年，然惠王十四年，宋桓侯朝梁，則洪氏誤也。今移于此，俟攷。
鄭釐侯來朝中陽。〈《水經·渠水》注。〉
《韓策》曰：「昭釐侯執圭而見梁君，非好卑而惡尊也……申不害曰：『我執圭於魏，魏君必得志於韓，必外靡於天下矣，是魏敝矣。……俛於一人之下，而伸於萬人之上也。……』」中陽，在開封府鄭州。
齊田期伐我東鄙，戰于桂陽，我師敗逋。〈《水經·泲水》注。〉宋景㪨、衞公孫倉會齊師，圍我襄陵。〈《水經·淮水》注。〉徐州子期。〈《史記·田敬仲世家》索隱。〉
《魏世家》曰：「惠王圍邯鄲，拔之。趙請救于齊，齊使田忌、孫臏救趙，敗魏桂陵。」《田齊世家》：「魏惠王圍邯鄲，趙求救于齊。……段干朋曰《齊策》作『段干綸』：……『救趙而軍其郊，是趙不伐而魏全也。故不如南攻襄陵以弊魏。』」《齊策》又曰：「『……邯鄲拔而承魏之敝，是趙破而魏弱也。』田侯曰『善』，乃起兵南攻襄陵。七月，邯鄲拔。齊因承魏之弊，大破之桂陵。」蓋魏拔邯鄲還，齊邀敗之于桂陵，遂趨襄陵，而宋衞會之也。《史記正義》曰：「桂陽在曹州乘氏縣東北。」襄陵，今歸德府睢州也。田期，卽田忌，《索隱》曰「田臣思，《紀年》謂之徐州子期」，未知其文云何，姑附于此。
十八年，王以韓師敗諸侯師于襄陵。〈《水經·淮水》注。〉齊侯使楚景舍來求成。〈《水經·淮水》注。〉王會齊宋之圍。〈趙一淸本《水經·淮水》注。〉
《戰國策》曰：「邯鄲之難，……楚因使景舍起兵救趙。邯鄲拔，楚取睢濊之閒。」濊，音近渙。睢濊之閒出文章，見《水經注》。
敗韓于馬陵。〈《史記·魏世家》索隱。〉
許州長葛縣北三十里有馬陵岡。
邯鄲之師敗我師于桂陵。〈《史記·魏世家》索隱〉
十九年，晉取玄武、濩澤。〈《水經·沁水》注。〉
玄武，未詳。濩澤，在澤州府陽城縣西。
二十年，齊築防以爲長城。〈《水經·汶水》注。《史記·蘇秦傳》正義。〉
《括地志》曰：「長城西北起濟州平陰縣，縁河歷太山北岡上，經濟州、淄州，卽西南兗州博城縣北，東至密州琅邪臺入海。」今平陰、肥城、章丘、萊蕪、博山、淄川、沂水、安丘、諸城各縣界中並有長城遺址。
衞將軍文子爲子南彌牟，後有子南勁朝于魏。惠成王如衞，命子南爲侯。〈《史記·周本紀》集解。《漢書·武帝紀》注。《水經·汝水》注。〉
子南者，衞靈公子昭子郢之字也。將軍文子者，郢之子子木彌牟也。彌牟以父字爲氏，猶魯之仲嬰齊耳。《韓非子》曰：「衞子南勁之爲臣，上逼君，下亂治，援外以撓內，侵下以謀上」，則其人可知矣
魏殷臣、趙公孫裒伐燕，還取夏屋，城曲逆。〈《水經·滱水》注。〉壬寅，孫何侵楚，入三戸郛。〈《水經·丹水》注。〉
此二上條未詳何年。夏屋城，在保定府唐縣北。曲逆城，在保定府完縣東南。三戸城，在南陽府内鄕縣西南。
〔二十四年，〕楚伐徐州。〈《史記·越世家》索隱。〉
《索隱》曰：「無顓薨後十年」，則楚宣王之二十三年、齊威王之十一年也。《楚世家》云：「威王七年，齊田嬰欺楚，楚威王伐齊，敗之于徐州」，與此不合，蓋兩事也。
魏章率師及鄭師伐楚，取上蔡。〈《水經·汝水》注。〉孫何取㶏陽。〈《水經·潁水》注。〉
未詳何年事。上蔡，在汝寧府上蔡縣西南。㶏陽城，在許州臨潁縣東南。
二十五年，絳中地坼，西絶于汾。〈《水經·汾水》注。〉
絳，今平陽府曲沃縣也。
二十七年十二月，齊威王〈十四年〉，田朌伐我。〈《史記·孫呉列傳》索隱。《田敬仲世家》索隱。〉 二十八年，，與齊田朌戰于馬陵，〈《史記·魏世家》、《孟嘗君傳》、《田敬仲世家》、《孫呉傳》索隱。〉〔我師敗逋。〕〈據王邵説補。〉
《孫臏傳》：「魏與趙攻韓，韓告急齊。齊王用孫子計，使田忌將而伐魏，敗之馬陵，虜太子申，殺魏將龐涓。」《戰國策·齊策》：「南梁之難，韓氏請救于齊。田侯召大臣而謀，此是威王十五年事，未稱王，故曰田侯，《史記》以爲宣王，豈不謬哉？……因起兵撃魏，大破之。」馬陵，卽此馬陵，在曹州府濮州東北。
穰疵帥師及鄭孔夜戰于梁赫，鄭師敗逋。〈《水經·渠水》注。〉
《呂覽·無義篇》：「秦惠王立，……欲加罪公孫鞅。鞅以其私屬與母歸魏，襄疵不受。」髙誘注：「襄疵，魏人也。」其卽此穰疵歟？梁赫，大梁城西南之赤城也。
二十九年，秦孝公會諸侯于蓬澤。〈《水經·渠水》注。《史記·六國表》集解。蓬，亦作「逢」。〉
孝公二十年也。天子致伯諸侯畢賀。
五月，齊田朌及宋人伐我東鄙，圍平陽。〈《水經·泗水》注。《史記·魏世家》索隱。《泗水》注無「五月」二字。《索隱》無「及宋人」三字。。〉
平陽故城，在兗州府鄒縣西三十里。
九月，秦衞鞅伐我西鄙。十月，邯鄲伐我北鄙。王攻衞鞅，我師敗績。〈《史記·魏世家》索隱。〉
《史記》：「魏使公子卬將而撃鞅，鞅詐魏，虜公子卬，襲破魏軍東地至河。」
三十年，城泲陽。〈《水經·泲水》注。〉
泲陽故城，在開封府蘭儀縣東五十里。
秦封衞鞅于鄔，故名曰商。〈《水經·濁漳水》注。〉
鄔，卽商於之於。《水經注》曰：「丹水逕南鄕縣之間，歷於中之北，所謂商於者也。」《漢書·王莽傳》曰：「鄔亭西通武關」，亦卽此矣。今在南陽府淅川縣西南。《漢書·地理志》「鉅鹿郡有鄡縣」，字亦作「郻」，音苦堯反，故城在保定府束鹿縣東，六國時爲趙地，非鞅所得封也。祇以字形相亂，《水經注》、《後漢書》注于鄡縣並引《竹書》、《僞紀年》亦改作「鄡」，謬矣。
三十一年三月，爲大溝于北郛，以行圃田之水。〈《水經·渠水》注。〉
《水經注》曰：「渠水又東南而注大梁，……左則故瀆出焉。秦始皇二十年，王賁斷故渠，引水東南出以灌大梁。」然則惠王所爲大溝當逕大梁城北，東注汳水，後爲王賁所斷，故曰故瀆。
邳遷于辥，改名徐州。〈《水經·泗水》注。《史記·魯世家》索隱。《孟嘗君列傳》正義。〉
邳，齊騶忌之所封也。上邳城，在兗州府滕縣南。故薛城在滕縣東南四十四里，或曰在滕縣東北四十里辥山下，故魯辥邑非辥國也。
〔三十二年，〕與秦戰岸門。〈《史記·秦本紀》索隱。〉
《六國表》在秦孝公二十三年。《括地志》曰：「岸門，一名西武亭，在許州長社縣西北二十八里。」
秦胡蘇帥師伐鄭，韓襄敗秦胡蘇于酸水。〈《水經·泲水》注。〉
酸水故瀆，在衞輝府延津縣北。此未詳何年事。
三十六年。
元文曰：「惠王三十六年改元，從一年始至十六年，而稱『惠成王卒』」。是惠王前元終于三十六年，後元終于十六年，章章也。《僞紀年》以「改元稱一年」五字仞作正文，遂使前元迄于三十五年，後元終于十七年。承《史記索隱》之誤，而洪氏、章氏亦莫之糾正也。
一年。〈《左傳·後序》。〉
是歳，周顯王三十五年，梁始與齊稱王。後十年，秦稱王。又二年，韓燕稱王。稱王改元，與秦惠文王同。
〔二年，〕鄭昭侯武薨，次威侯立。〈《史記·韓世家》索隱。〉韓昭侯之世，兵寇屢交。〈《史記·申不害列傳》索隱。〉
《世家》無威侯一代，又《韓非傳》索隱：「《紀年》：『韓昭侯之世，兵寇屢交』」，是小司馬隱括之語，未敢羼入正文。
〔三年，〕齊師伐趙東鄙，圍中牟。〈《水經·渠水》注。《左傳·定九年》疎。〉
諸書未引何年，洪氏補在顯王三十一年惠王三十三年。陳氏云「當是趙肅侯十八年事」惠王後元三年，今從之。中牟，在彰德府湯陰縣西。
〔九年，〕鄭威侯〈七年〉與邯鄲圍襄陵。五月，梁惠王會威侯于巫沙。十月，鄭宣王朝梁。〈《史記·韓世家》索隱。〉
章氏平曰：「《紀年》威侯之年，蓋析宣惠王一君之年爲二君之年，而《史記》誤以爲皆宣惠王年矣。下『敗韓舉』在威侯八年者，或當爲宣惠王元年也。」洪氏曰：「宣王卽威侯」，未知孰是。
〔十年，〕齊田朌及邯鄲、韓舉戰于平邑，邯鄲之師敗逋，獲韓舉，取平邑、新城。〈《水經·河水》注。〉
此事《水經注》引作「晉烈公十年」，《索隱》云「當韓威王八年」，計相距七十八歳，不應有兩田朌、兩韓舉。攷《趙世家》云：「（肅侯……）二十三年，韓舉與齊魏戰，死于桑丘」，肅侯元年當梁惠王二十二年，下逮後元十年，爲肅侯之二十五年，蓋《趙世家》誤「五」爲「三」，《水經注》誤「惠成後元十年」爲「晉烈公十年」也。至《韓世家》以韓舉爲韓將，則更舛矣。
十一年，王會韓昭侯、齊宣王于平阿。〈《史記·孟嘗君列傳》索隱。〉
趙紹祖曰：「昭侯當爲威侯，宣王當爲威王」。愚案，是年，韓稱王，會以相命也。平陽故城，在鳳陽府懷遠縣西北，迂遠，當依《史記·孟嘗君列傳》作東阿。
〔衞平侯卒，子孝襄侯立。〕〈洪氏據《史記·衞康叔世家》索隱補。〉
王國維案：《史記·衞康叔世家》索隱：「樂資據《紀年》以嗣君卽孝襄侯。」
十三年，會齊威王于鄄。〈《史記·孟嘗君列傳》索隱。〉
曹州府濮州西二十里，鄄城故城也。
四月，齊威王封田嬰于辥。十月，齊城辥。〈《史記·孟嘗君列傳》索隱。〉嬰初封彭城。〈《史記·孟嘗君列傳》索隱。〉
《國策·齊封田嬰》及《靖郭君將城辥》二篇，不言齊是何王，《靖郭君善齊貌辨》一篇明言後「數年，威王薨，宣王立」，是封嬰者爲威王矣。自《史記》誤以爲湣王封，鮑彪遂改威爲宣，改宣爲閔，習迷同醉千古不覺矣。
十四年，薛子嬰來朝。〈《史記·孟嘗君列傳》索隱。〉
十五年，齊威王薨。〈《史記·孟嘗君列傳》索隱。〉
江氏永《羣經補義》曰：「孟子見梁惠王，當在周愼靚王元年、惠王後元之十五年。至次年，惠王卒，襄王立。孟子一見卽去梁矣。……《通鑑考異》……于愼靚王二年……載『孟子一見而出語』，是矣。乃于顯王三十三年書『鄒人孟軻見梁惠王』，豈孟子在魏十八年乎？誤矣！」陳氏逢衡《紀年集證》曰：「讀《孟子》者，不可不先讀《竹書》。若梁惠尙未稱王，而孟子以王稱之，曾不儀秦若矣。」右曾案，《孟子》七篇初不及齊威王，而梁惠之薨、梁襄之立，適當齊宣王元年，則孟子遊蹤斷非先齊後梁，可知也。
燕人伐趙，圍濁鹿，趙武靈王及代人救濁鹿，敗燕師于勺梁。〈《水經·滱水》注。〉
元文不引何年，今姑附此。是歳，燕王噲元年、趙武靈王六年也。《水經注》曰：「望都縣東南三梁亭，卽勺梁也。……廣昌東嶺之東有山名濁鹿邏。」望都，今保定府慶都縣也。廣昌縣，今屬易州。
十六年，惠成王卒。〈《左傳·後序》。〉
今王
《史記集解》曰：「《世本》『惠王生襄王』而無哀王，然則今王者，魏襄王也。」荀朂《穆天子傳·序》亦云：「《紀年》今王於《世本》蓋襄王也。」
〔元年。〕
周愼親王三年、秦惠文王後七年、楚懷王十一年、燕王噲三年、齊宣王二年、趙武靈王八年、韓威侯十五年或宣惠王八年，疑。
四年，鄭侯使韓辰歸晉陽及向。二月，城陽、向更名，陽爲河雍，向爲髙平。〈《史記·秦本紀》、《趙世家》集解。《范雎傳》正義。《水經·泲水》注。〉
韓已稱王，而書鄭侯，未詳。今懷慶府濟源縣東南有陽樊城、西南有向城。
碧陽君之諸御産二龍。〈《開元占經·巻一百十三》。〉
諸御，妾也。
〔五年，〕燕子之殺公子平。〈《史記·燕世家》索隱。〉齊人禽子之而醢其身。〈《史記·燕世家》集解。〉
《燕策》：「燕王噲旣立……三年，……舉國屬子之。……子之三年，燕國大亂，……將軍市被、太子平謀攻子之。儲子謂齊宣王曰：『因而仆之，破燕必矣。』……王因令章子將五都之兵，因北地之衆，以伐燕。……燕王噲死，子之亡。二年，而燕人立太子平，是爲昭王。」《齊策》：「韓齊爲與國，張儀以秦魏伐韓，齊將救之。田臣思曰：『……不如聽之。子噲與子之國，百姓弗戴，諸侯不與，秦伐韓，楚趙必救之，是天以燕賜我也。』王曰：『善。』……因起兵攻燕，三十日而舉燕國『三』當作『五』。」則伐燕之爲齊宣，本自明白。自太史公作《史記》于齊之世系奪去兩代，遂使齊宣不與燕噲相當，自不得不以伐燕屬之齊湣。生史遷後者，唯遷是從，於是《荀子》之文可以改《王霸篇》齊湣敗燕，蓋劉向所改，《孟子》之書不可讀。自宋以來，紛如聚訟，若《黃氏日抄》以《梁惠王篇》伐燕，爲易王初立齊取十城；《公孫丑篇》伐燕，爲湣王乘子之之亂。不知燕文公卒于梁惠王後二年，乃齊威王之二十五年，則取燕十城者，是威王，非宣王也、《資治通鑑》移宣王之年以就《孟子》，或節外生枝、或斷鶴繼鳧，豈知眞古文《紀年》確乎伐燕者，是宣非湣也。此《紀年存眞》之所以不可不輯也！請爲讀《孟子》者正告曰：「伐燕之役，在周赧王元年、燕王噲七年、齊宣王六年。」
趙召燕公子職于韓，立以爲燕王，使樂池送之。〈《史記·趙世家》文。徐廣曰：「《紀年》亦云爾。」據此補。〉
裴駰曰：「趙聞燕亂，遙立職爲燕王，雖使樂池送之，竟不能就。」梁玉繩《史記志疑》曰：「竊意職爲王，在噲死之後，昭王未立之先。職立二年，卒，乃立昭王。昭王並非太子，太子已同君噲、子之死于齊難矣。」施彦士《讀孟質疑》曰：「『使趙立職事，竟不就』，縱書于趙史，必不書于魏史。徐廣等所見《紀年》有此，必是當時實録。」《趙策》：「齊破燕，趙欲存之，樂毅曰：『……不如請以河東易燕地于齊。』……王曰：『善。』乃以河東易齊，楚魏憎之，令淖滑、惠施之趙，請伐齊而存燕。」
六年，秦取我焦。〈《路史·國名紀五》。〉
《秦本紀》：「（惠文王後元）十一年，樗里疾攻魏焦，降之。」較此前一年。焦城在河南陝州南。
齊地暴長，長丈餘，髙一尺。〈《太平御覽·巻八百八十》引作「周隱王二年」。〉
七年，韓明帥師伐襄丘。〈《水經·泲水》注。〉
韓明，韓將。襄丘，魏邑，當在大名府開州境。
秦王來見于蒲阪關。〈《水經·河水》注。〉
《六國表》：「魏哀王六年，與秦王會臨晉。」較此前一年。臨晉渡，一名蒲津，在陝西同州府朝邑縣東三十五里，對岸卽山西蒲州府永濟縣，古之蒲阪關也。
四月，越王使公孫隅來獻乘舟，始罔及舟三百，箭五百萬，犀角、象齒。〈《水經·河水》注。〉
始罔，舟名。
齊宣王〈八年〉殺其王后。〈《史記·田敬仲世家》索隱。〉
楚景翠圍雍氏。〈《史記·韓世家》集解。〉
《六國表》：「韓宣惠王二十一年，秦助我攻楚，圍景痤。」痤，卽翠也。雍氏，在開封府禹州東北。
秦助韓，共敗楚屈匄。〈《史記·韓世家》集解。〉
案，《楚世家》：「（張儀誑楚，楚攻秦，）與秦戰丹陽。秦大敗我軍，斬甲士八萬，虜我大將軍屈匄。楚懷王十七年。」《韓世家》：「與秦共攻楚，敗楚將屈匄，斬首八萬于丹陽。宣惠王廿一年。」然則《紀年》當云「韓助秦」，今云「秦助韓」，傳鈔譌也。《大事記》以此爲卽雍氏之役，大謬。
韓宣王卒。〈《史記·韓世家》集解。〉齊宋圍煑棗。〈《史記·韓世家》集解。〉
今大名府東明縣東南有煑棗城。
八年，翟章伐衞。〈《史記·魏世家》索隱。〉
《世家》云「拔列城二」。
秦楮里疾圍蒲，不克。〈《史記·樗里子傳》索隱。〉秦惠王薨。〈《史記·樗里子傳》索隱。〉
蒲邑，在陝西隰州南。
九年，洛入成周，山水大出。〈《水經·洛水》注。〉五月，張儀卒。〈《史記·張儀傳》、《韓世家》索隱。〉楚庶章帥師來會我，次于襄丘。〈《水經·泲水》注。〉
十年十月，大霖雨，疾風，河水溢酸棗郛。〈《水經·泲水》注。〉
酸棗城，在衞輝府延津縣北十五里。
十二年，秦公孫爰帥師伐我，圍皮氏，翟章帥師救皮氏圍，疾西風。〈《水經·汾水》注。〉
皮氏城，在絳州河津縣西。疾，蓋人名。西風，地名。《魏策》：「秦楚攻圍皮氏，楚背秦而與魏，樗里疾怒，欲與魏攻楚。」《大事記》曰：「赧王九年，秦甘茂、樗里疾伐魏。皮氏未拔，甘茂棄軍奔齊，疾與魏和，罷兵。」赧王九年，梁襄王之十三年，較差一年耳。
十三年，城皮氏。〈《水經·汾水》注。〉
十四年，秦内亂，殺其太后及公子雍、公子壯。〈《史記·穰侯傳》索隱。〉
《秦本紀》云：「（昭王）二年，……庶長壯與大臣、諸侯、公子爲逆，皆誅，及惠文后皆不得良死。」《穰侯傳》云：「昭王卽位，以冄爲將軍，衞咸陽。誅季君之亂」，《索隱》曰：「季君卽公子壯。」然則太后卽惠文后、武王之母、昭王之嫡母也。公子雍、公子壯皆武王弟、昭王兄也。
十五年，楚吾得帥師及秦伐鄭，取綸氏。〈《水經·伊水》注。《後漢書·黃瓊傳》注。《路史·後紀十三》。〉
元文未引何年，今從雷氏本移此，當楚懷王與秦盟黃棘之後。右曾案，《渚宮舊事》：「張何謂吾得曰：『何能令公貴于三柱國，請爲公説王曰：「吾得出于晉國，好廉而善劍，不如使其掌客。」』遂言于懷王，王從之。」是吾得爲懷王時人也。綸氏城，在河南府登封縣西七十里。
翟章救鄭，次于南屈。〈《[[|漢書·地理志]]》注。《水經·河水》注。〉
元文未引何年，今從雷氏本。
十六年，秦拔我蒲坂、晉陽、封谷。〈《史記·魏世家》索隱。」〉
晉陽城，在蒲州府虞鄕縣西。封谷，卽風陵，在蒲州府永濟縣南。
十七年，邯鄲命吏大夫奴遷于九原，又命將軍、大夫、適子、戍吏皆貉服。〈《水經·河水》注。〉
吏大夫奴者，吏大夫之奴也。九原故城，在蒙古呉喇忒所駐鐵柱谷北。《趙世家》胡服之令在武靈王十九年當梁襄王十二年，而二十五年云「使周紹胡服傅王子何」，然則前此議之未行，至此始皆貉服。貉服，卽胡服也。《趙策》云：「賜周紹胡服衣冠，具帶黃金師比」，注曰：「具帶，猶具劍。……或曰『以貝飾帶』」。《漢書》「黃金犀毗」，師古曰「胡帶之鉤也」。《淮南子》云「武靈王貝帶獬冠而朝」，《大事記》引胡廣曰：「趙武靈王改胡裝，以金璫飾前，前施貂，名鵕䴊冠。今之鞾亦武靈王所製云。」
救中山，塞集胥口。〈《史記·蘇秦傳》集解。〉
未詳何年事。《趙世家》武靈王二十、二十一、二十三年倶攻中山，當魏襄王之十三、十四、十六年也。蘇代説燕王曰「決宿胥之口，魏無虚頓丘」，徐廣引此以證。張守節曰：「淇水東至黎陽，入河。」《魏志》云『武帝于淸淇口東，因宿胥故瀆開白溝，導淸淇二水入焉。』案，今衞輝府濬縣西南有宿胥故瀆。
十九年，薛侯來，會王于釜丘。〈《水經·泲水》注。〉
釜丘，陶丘也，在曹州府定陶縣西南。
楚入雍氏，楚人敗。〈《史記·韓世家》集解。〉
徐氏曰：「《大事記》：『韓襄王十二年，太子嬰死，公子咎、公子蟣蝨《國策》作幾瑟，爭爲太子。時蟣蝨質于楚，楚欲內之，故圍雍氏。』」《史記·甘茂傳》：「（楚懷王）以兵圍韓雍氏，韓使公仲侈告急于秦，……乃下兵于殽以救韓。楚兵去。」卽其事也。
二十年。〈《左傳集解·後序》。〉
元文曰：「今王終二十年」，謂《紀年》終于此也。後三年，襄王始薨，作《紀年》者不及見，故不舉其諡，而司馬貞云「《紀年》終于哀王二十年。昭王三年，喪畢，始稱元年」，誤矣。《僞紀年》遂以「今王終二十年」六字爲《竹書》正文，豈非誤之誤者歟？又案，是歳爲周赧王十六年、秦昭王八年、楚懷王三十年、燕昭王十三年、齊閔王三年、趙武靈王二十七年、韓襄王十三年也杜預據《史記》推校，故謂爲齊湣王二十五年，非也，餘同，上距周幽王元年，凡四百八十三歳，通武王克殷歳，至此共七百五十八年。
周年表序
朱右曾曰：「自汲冢古文亡，而夏商之年不可攷矣。周之年，共和以後，説者多依《史記》；共和以前，率祖劉歆《厤譜》，未有據《紀年》者。夫《紀年》，魏史所作，未經秦火，學者顧不信而信馬遷、劉歆，何邪？其在今日散軼之餘，貫恰爲難，欲知眞《紀年》之可信，不得不借證于他書，而亥豕之譌，非鉤稽之，亦莫能見。如幽王以前之年，司馬貞引《竹書》云『二百五十七年』，今以《魯世家》推之，則爲二百七十五歳，知今本《索隱》傳刻譌也。何以言之《國語》言『武王伐紂，歳在鶉火』？又晉公子重耳以魯僖公五年出奔狄，董因曰「君之行，歳在大火」。魯僖公五年上距周幽王元年，凡一百二十七歳，合幽王之前二百七十五歳，總得四百有二年，除歳星積次一百四十五，二，不盡一百十二，以歳周十二除之，不盡四，自午至卯，適合也。又文王薨後十一年而克殷，下至景王二十一年，孔子生，凡五百一十八歳，故《孟子》曰：『由文王至于孔子，五百有餘歳』。若依《索隱》，減去十八年，不得言『有餘』也。以此兩證，知眞古文定作二百七十五年矣。至春秋已後，太史公《年表》《世家》往往自相乖迕，乃如田恆之十二世而有齊，越之三弑其君，魏文侯、武侯之年，惠王改元稱王，齊威宣二王之前卻十餘載，不有《竹書》，孰補其闕而正其失？愚故旣集《竹書》爲《古文存眞》，又別爲《周年表》如左。」

[book_title]《汲冢纪年存真》PDF版下载
汲冢纪年存真（清.朱右曾辑）清道光时期归砚斋刊本
链接：
[URH:★http://www.daxuan.com★]
提取码：4jiw
[IMG:汲冢纪年存真_1.png]

        </div>
      </div>
    </div>
  </div>
</div>
<!--update:2025-08-30 09:45:23-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>