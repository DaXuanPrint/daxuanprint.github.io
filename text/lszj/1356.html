<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,自序,第一篇,第二篇,第三篇,第四篇,第五篇,第六篇,第七篇,第八篇,第九篇,第十篇,第十一篇,第十二篇,第十三篇,第十四篇,第十五篇,第十六篇,第十七篇,第十八篇,第十九篇,第二十篇,第二十一篇,第二十二篇,第二十三篇,第二十四篇,第二十五篇,第二十六篇,第二十七篇,附录　印度大事年表,给大家看的印度通史全文在线阅读,给大家看的印度通史全文在线下载,大玄古籍书库">
<meta name="description" content="《给大家看的印度通史》是著名历史学家陈恭禄先生的代表作，是一部简明、客观、朴实的印度通史类著作。共分为二十七篇，内容涉及印度历史发展的方方面面，从印度文明的孕育形成，到摩揭陀王国、孔雀王朝、莫卧儿帝国等历代王朝的更替，从印度历代君主的文治武功，到印度近代的民族解放运动，论述了印度国家、民族、文化形成的曲折过程，展现了印度文明的伟大创造、珍贵遗产及其对亚洲和整个世界的深远影响。_给大家看的印度通史_全文在线阅读_给大家看的印度通史_全文在线下载_大玄古籍书库">
<title>给大家看的印度通史_陈恭禄_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">给大家看的印度通史</span> <br/>
          作者： <span class="inputVal" id="bkauthor">陈恭禄</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]156126</span> <br/>
          说明： <span class="inputVal" id="bkdec">《给大家看的印度通史》是著名历史学家陈恭禄先生的代表作，是一部简明、客观、朴实的印度通史类著作。共分为二十七篇，内容涉及印度历史发展的方方面面，从印度文明的孕育形成，到摩揭陀王国、孔雀王朝、莫卧儿帝国等历代王朝的更替，从印度历代君主的文治武功，到印度近代的民族解放运动，论述了印度国家、民族、文化形成的曲折过程，展现了印度文明的伟大创造、珍贵遗产及其对亚洲和整个世界的深远影响。</span> <br/>
          封面： <span class="inputVal" id="bkimg">Z_6824.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]给大家看的印度通史
[book_author]陈恭禄
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]156126
[book_dec]《给大家看的印度通史》是著名历史学家陈恭禄先生的代表作，是一部简明、客观、朴实的印度通史类著作。共分为二十七篇，内容涉及印度历史发展的方方面面，从印度文明的孕育形成，到摩揭陀王国、孔雀王朝、莫卧儿帝国等历代王朝的更替，从印度历代君主的文治武功，到印度近代的民族解放运动，论述了印度国家、民族、文化形成的曲折过程，展现了印度文明的伟大创造、珍贵遗产及其对亚洲和整个世界的深远影响。
[book_img]Z_6824.jpg


[book_title]目录
自序
第一篇 印度名称之由来|形势之大概|地理之影响
第二篇 古史年代之困难|史料之由来|民族之庞杂
第三篇 吠陀时代|史诗时代|阶级制度
第四篇 皆因教|麻哈未拿之略传|皆因教之教义及其未亡于印度之原因
第五篇 释迦牟尼之本行|最初佛教之教义|佛典之成立
第六篇 印度东部之强国——摩揭陀歌殊亚|波斯进据印度西北|亚列山大之东征|古代文化
第七篇 张嘉歌那之创刘尔安朝|政府军政之组织|秉德苏亚|阿育王与佛教|阿育王后印度之纷扰
第八篇 大夏|安息|大月氏|迦腻色迦与佛教|希腊与印度文化之关系|太密楼地之三国
第九篇 歌泊那朝之勃兴|印度黄金时代|法显西行求律|戒日王|玄奘入印求经
第十篇 来介泊得|印度与邻国之关系|来介泊得之强国|回人始寇掠于印度|南部强国
第十一篇 回人进据印度北部|奴朝之兴|成吉思汗西征|奴朝之亡|阿刘德丁之无道|谟汗抹德之凶恶
第十二篇 法老斯夏|帖木儿入寇|特里之阿富汗王|孟加拉|麻娄瓦|歌甲来得|克什米亚|回人政府之概观|回人战胜之原因
第十三篇 巴麻拿之盛衰|五国叛立|未介兰格兴亡之大概及其政治风俗等
第十四篇 巴流尔三战而王印度|巴流尔之为人|流麻元失国|细夏称雄流|麻元复国
第十五篇 泊简汗之功绩|阿刻巴亲政后之内政外功|阿刻巴之家庭及其性情|宗教观念之变迁|政府财政军政之概观|文学
第十六篇 涧汉格父子争位及其家庭|宗教政策|王子顾苏之死|王子夏介汗之叛|夏介汗之穷奢|南征|堪得哈之战|家庭之变
第十七篇 奥兰介泊加冕后之初政|宗教政策之改变|麻剌赛王昔外嘉|奥兰介泊之南征及其政策失败之原因
第十八篇 欧亚之交通|新航路之发见|葡人之经营东方|欧洲诸国逐鹿于印度之概观|英人经营印度之始及其东印度公司之成立
第十九篇 巴害得夏|昔刻派教徒|麻剌赛之极盛时代|波斯入寇|第三盼立败德之战|英法争雄|英取孟加拉之实权
第二十篇 过渡时代|克雷武之阴谋武功|英人之贪婪|孟加拉之变|克雷武再至印度|孟加拉之旱灾|米索尔之崛兴于南方
第二十一篇 瓦仁·哈士丁斯——孟加拉之总督|内政外交一七七三年之管理法令|大总督最初之困难及其淫威|辟德之印度法令
第二十二篇 第三米索尔战争考瓦立斯之内政——俸金司法田税|萧尔麻剌赛|威乃斯来之武功|公司麻剌赛之战争
第二十三篇 和平政策|明多之内政外功|一八一三年之法令|劳顿·哈士丁斯之重要战争——尼泊尔、聘得那及麻剌赛|一八一八年英并印度
第二十四篇 劳顿·哈士丁斯内政之建设|报纸发达之略史|缅甸战争|办铁刻|禁焚寡妇|铲除得幾|一八三三年之法令
第二十五篇 安刻兰之初政|阿富汗之役|英取信德|昔刻战争|达娄哈昔之侵略政策|印度之叛乱|一八五八年英王直接统治印度
第二十六篇 印军叛后之结果|印度政府|英国印度之关系|大学之影响|救荒|重要之政绩|印人之不安|侵略之外交政策
第二十七篇 欧战期内印度之概状|一九一九年之法令|自治运动之背景|甘地之不合作运动|印度问题为世界之问题
附录 印度大事年表

[book_title]自序
亚洲文化发达最古之国凡四，一曰巴比伦，二曰波斯，三曰印度，四曰中国；巴比伦则久灭亡，波斯则渐退化，其能贡献于今日世界之文化者，印度中国而已。二国自秦汉以来，接触渐繁，交相影响，其经重要之媒介，则往来之僧侣也。我国高僧入印多赍《经律论》、佛像而归，其影响于思想学艺者，至深且巨。今于我国求一较善之印度通史，而不可得；学者偶尔言及印度者，乃多错误。作者遂有编辑印史之志愿；其目的则所以应今日知识界之需要，供给印史之常识于普通读者，而助其了解印度状况也。
全书共二十七篇，其第一、二篇，叙述印度名称之由来，地理形势之影响，及其史料与民族。第三至十篇，分述古代之文化，宗教之改革，国内之状况，外寇之东侵，阿育王之与佛教，大月氏之深入北部，黄金时代之歌泊那朝，迄于回人劫掠于印度。就其大体而言，则印人之印度时代也。第十一至十九篇，先记回人之据印度，特里回王之大概，未介兰格之盛衰。后记蒙古儿帝国之成立，阿刻巴之政绩，帝国之渐衰，麻剌赛人之崛兴，与夫欧人之逐鹿，而止于一七六一年，此回人之时代也。第二十至二十七篇，首述英国东印度公司并取孟加拉，作为兼吞印度根据之地。其野心侵略之长官，猛力进行，而乃战败土邦，扩张领土。中记内政建设之始，禁焚寡妇，铲除得幾，改革政府之组织。对外则兼并土邦；其威迫之甚，终乃酿成叛乱，而英王直接统治印度矣。末叙近时之内政外交、印人之觉悟、甘地之运动等，此英人统治印度之时代也。
上述之时代，仅就事实而言，书中并未划定史期。盖历史上之重要史迹，多由于环境促成，而非偶然一朝一夕之故也。是故史期分区，殊极勉强，而作者认此书无分期之必要也。其中各篇之史迹繁杂，往往非篇名之所能包括，而又感于读者检查史迹之不易，乃于各篇之首，举其内容之要纲，以代一篇之篇名；又为便利读者之计，附有印度大事年表。顾其古代之史料，颇多疑阙。其年代可分为二：一，古史载明而可凭信者；二，学者证明推定而大致不差者。作者皆于表中注明。
斯书之编辑，始于十五年春季。其所取之材料，颇主慎重；凡国中关于印度之作品，其可得者，莫不求而读之。顾除《佛国记》《大唐西域记》而外，多无可取；是以本书之材料，唯有根据于英美印度学者之著作，而借之于金大、女大之图书馆，及金大历史系主任贝德士者也。及十六年三月，共草成十九篇，而南京之事变猝起；贝教授之书籍多亡。作者亦于此时返之高资，而其左近之匪势猖獗，闲居无聊，乃不愿前功之尽废，而又草成六篇。其材料则取之于斯密斯V.A.Smith之牛津大学《印度通史》也。史家公认其为东方各国史中最善之本，而作者于无可奈何之时，自当根据于此也。其后至宁，而复作成二篇。其堪告慰者，则数历兵祸匪灾，而史稿尚未遗失也。
作者之境遇如彼，而书之史料若是，其不能尽惬读者之意，固深知之。唯颇自信事实上当无荒谬之弊；而愿国内之士，有所批评指正也。书中原拟胪列作者所用之参考书，而略介绍；近者书或佚失，而作者不能一一追记，唯有作罢而已。本书尝蒙贝德士教授之赞助，又承友人章诚忘君及吾弟恭祯各校读一次，皆深谢之，并书于此。
民国十七年一月陈恭禄自序于高资

[book_title]第一篇
印度名称之由来|形势之大概|地理之影响
地理为人民之天然环境。一国之位置、山脉、河流、土壤、气候，影响于其居民之衣、食、住、思想者，至为重要；研究历史而无地理常识者，势必失败，吾人于印度史亦然。印度见于我国古书者，其名称凡三，一曰身毒，一曰天竺，一曰贤豆。玄奘谓印度为正音，且曰：“印度者，唐言月。……其土贤贤继轨，导言御物，如月照临；由是义故，谓之印度。”玄奘此说，盖采于印人当时普通之传说，而附会其辞者，自不可信。印度二字，起于印得斯河（或作印度河）Indus River。初，雅利安人Aryan自印度西北阿富汗而来，迁居于印得斯河流域，乃称其地为印度。其后生殖日繁，东移于膏腴之地；其土著民族，或与之同化，或为其所逐而南。雅利安人之势力，渐伸于恒河流域。其势虽盛，然终未能统一印度半岛也。半岛东南，隔海与锡兰岛相对。就地势而言，当属于印度；其政治则不相属。东部缅甸，先本内政自主之小国，后并于英；现受印度大总督之直接统治。锡兰，缅甸，各有专史，不宜附于印度史中（其发生之关系，自不在内）。印度今指半岛而言；其历史范围，亦限于此。读者固当知其历史上领土之变迁也。
印度地在亚洲正南，突出于印度洋中，而成三角形之半岛。北倚希马拉亚山脉，与我国西藏为邻；不丹、尼泊尔介于其间，昔尝朝贡我国，今皆受英保护。英人监其外交，许其内政自主。其西北一隅，突近帕米尔高原。毗连俄属土耳其斯坦。其西阿富汗俾路支复为英之外藩；阿富汗之西波斯，尝为英俄逐鹿之场。及欧战后，英之势力大伸。东北阿萨密连接缅甸，迨英并取其地，于是北邻中国云南而东接暹罗矣。半岛南部，三面濒海；东为孟加湾，西为阿拉伯海，南为印度洋。海岸线甚长，唯太整齐，而少良港耳，尤以东岸为甚。全地面积，合缅甸计之，凡一百七十六万方英里（约455万平方千米），大于我国本部十八省；合西藏蒙古等地仅当我国三分之一。人口共三亿一千五百万；英领密度，每方英里二百余人，印人自治小邦九十余人。孟加拉、中央二省之面积，约当全印六分之一，人口则占五分之二，每方英里逾五百人，其地肥美故也。特尔Thar沙漠附近之地，每方英里之所出，能养九人而已。
全境以希马拉亚山为最高，屹立北方，为其屏障。希马拉亚者，印语雪也，故有雪山之称。其最高峰二万九千英尺（8839.2米），为亚洲最高之地。山巅积雪，终年不化；其较低者，每当气候和暖之季，冰雪融化，或成冰山，中夹泥石，自高而下，供给大川之水。大川发源于希马拉亚山者凡三：（一）雅鲁藏布江自山北东流，折曲而南，至阿萨密以入海。（二）恒河发源于山南，支流众多，朱木拿河最负盛名。其入恒河之口，为印度教徒之圣地，进香拜神浴于灵水以求免罪者，终年不绝。恒河下流，入孟加拉湾。（三）印得斯河发源于恒河上流之西，西南而行，入阿拉伯海。三河自高下流，水势湍急，中含泥沙，妨碍航行。及其流入平原，水势渐缓，便于运输；恒河能航行者，一千余英里。印得斯河，雅鲁藏布江各八百英里。其水中泥沙，因下流势缓，沉积于河身，河身日高，以致破坏堤岸，泛滥四出，或夺其他河道以入海，漂没田舍，毁伤人畜，为害甚烈，尤以雅鲁藏布江为最。南部德干高原，其东西海岸，皆有高山，曰高止山。高止者，土语梯也。言其由此而入内地。其西曰西高止山，高出于海面者，平均计算，凡四千英尺（1219.2米）。其东曰东高止山，山势较低，忽而中断，而河流，多发源于西山，流入孟加拉湾。
印度因其天然地势，其区域可分为三：（一）希马拉亚山，群峦起伏，高低不一，蜿蜒一千七百英里（约2735千米），宽约二百余里。山之温度，每上千尺（约333米），辄减华氏三度三分之一（约2摄氏度）。树木生于山者，种类甚多，而东北山势稍平，森林颇盛。山麓之附近甚阔，间可殖麦。（二）印度斯坦，回教徒初以此名称之，谓印度教徒所居之地，指雅鲁藏布江之下游，印得斯河及恒河流域也。其地盖三河之泥沙所积而成者，土壤肥美，宜于耕种。其后河身变迁，距远河者，土地渐瘠，或成荒芜。印得斯河流域之古代名城，今皆圮废；据民间传说，谓触神怒。古今之地名，因之不同，古代城邑，见于书者，皆未将其区域指明，今难推定；沿海之城邑亦然。海港有沉于海中而地势迥异者。不知此者，将疑古人之记录不可信矣。三河流域，推恒河为最富，田地膏腴，物产滋多，人民数众。今之所谓印度史者，大半恒河流域之民居活动史也。（三）德干高原。德干者，印语南方也。文的耶山Vindhya为其南北分界。德干地势极高，中有山地，泥杂沙石；险阻狭道，所在皆是。居民达罗维安Dravidian迷信甚深，无进步可言。其南部曰太密楼地Tamil Land，犹言极南地也。
政治区域，初自英人统治印度，其数甚少。迨后事务日繁，政府为其行政便利之计，增置省数。故其分省，非本于人民，地理，历史，宗教，风俗，习惯之不同而然也。其重要之区域如下：（一）孟加拉Bengal，恒河下流入海地也。省会曰加尔各答Calcutta，印度大总督昔驻于此。其城南面濒海，商业发达，街市雄壮。大吉岭Darjiling为其入藏之要道。（二）巴哈与奥立赛Bihar and Orissia，北界不丹，东邻孟加拉，南临孟加拉湾麻打拉萨，西为中央省。其首都巴德拿Panta北滨恒河，昔为佛教之重城；我国佛典所谓华子城也。（三）阿格澳得联省United Provinces of Agra and Oudh，旧称西北省。名城波罗尔斯Benares在恒河北岸，婆罗门教徒视为圣地，香客拜神者，不知凡几。阿格初为蒙古儿帝国首都，其王妃之墓，世界著名之美术品也。（四）旁加普Panjab，旁加普者，印语五河汇流地也。地据朱木拿河上流，在印得斯河流域。名城特里Delhi旧为回教帝国之都城，大总督现驻于此，复为首都。其西北之地，往者辟为边省，初盖防俄者也。重镇白沙瓦Pashwar，筑有铁路，直达阿富汗。（五）孟买Bombay，地沿阿拉伯海。省会曰孟买，西岸之天然良港也。港内水深，便于大轮停泊，岸上复有铁路，运输货物，商业因之发达。其北部信德Sind，印得斯河下流地也。（六）麻打拉萨Madras，地沿德干东岸，首城麻打拉萨，商业颇盛，与孟买并称。（七）中央省Central Province，地在孟加拉之西南。省城那哥不尔Nagpm，昔入德干之孔道也。（八）阿萨密Assam，在印度东部，雨量极多。除上英人直辖地而外，复有印人自治之小邦，散于内地，大者方千余里，小者仅数十里，各有世袭之王。内政皆受英人监督。其所有领土，多属硗瘠之地，占全印三分之一以上，人口则约四分之一。其王与印度政府，相处甚安。德干东西二岸，又有葡法之海港；曩者欧人东来，占有印度沿海之要港，其后英人之势大张，葡法相继失势，其所据之小港，不能为害于英，故今犹存焉。
气候因高山、平原、海洋、大川、沙漠之不同而变。就地理位置而言，印度大半属于热带；北部出于北回归线，而入于温带者，凡十四度；其近于希马拉亚山者，变易尤甚。雨量视时季风之强弱而定。风自印度洋而来，往往有一定之期：自十二月至明年春季三月之间，东北风作，吹入旁加普，与冷风相遇，乃降为雨。六月至十一月之交，西南风大作，及至希马拉亚山脉，风为山阻，山麓之空气寒甚，和暖之时季风遇之，凝结成雨；是以阿萨密雨量之富，推世界第一。恒河流域，雨亦充足。德干高原，风为两岸之高止山所阻，不能吹入，雨量较少，年约三十英寸（762毫米）。印得斯河流域之中部，每年雨量，仅及数寸，剌日不得拿西部，已成沙漠。其东土壤瘠甚，每方英里，能养数人。印度全年雨量，东北风所供给者，百分之十；西南风则占百分之九十。农夫收成，恒视雨量之丰富以为衡；雨量减少，荒年即成。田可灌溉者，农民多疏通河流，蓄水耕种。今日印度政府本于古代之遣规，时有大规模之建设，一九一五至一九一六年之预算，经费凡八千三百万磅；其中专以一百万磅救荒，四百万磅振兴水利。曩者开浚印得斯河之支流钱不运河Chenab Canal共费美金九百万元，工程之伟大，可想而知。河成，人民迁居其地者，六百余万人。
植物随气候而变，要多热带物产。出产品以米、麦、小米、甘蔗、棉花、颜料等为大宗。产米区域，约当印度可耕之地三分之一；西北年得一获，恒河流域年可二获，麻打拉萨沿海灌溉膏腴之地，一年三获。政府辅助农夫，设立机关，以研究种稻改良之法，颇有进步。麦之生长，宜于气候较寒，希马拉亚山附近及西北等地，出麦颇多。小米需雨较少，种于德干高原，贫民赖之为食者甚夥。甘蔗宜于热带，出产丰富；颜料取于植物，植物长于多雨湿地，推孟加拉为最盛。棉花宜于气候炎热，印度之出产甚多；烟草鸦片，出产亦富。希马拉亚山之森林，因山势之高下而异；其所生之树木繁夥，种类杂异。印度动物亦夥；牛马以头计算，占世界重要地位，但以人口平均，则数甚微。牛为耕田之用，印度教徒，不杀耕牛，听其老死，并弃皮革。野兽有狮、虎、狼、熊、野猪等，农夫住近山麓者，常为所噬。山中毒蛇甚多，伤人害畜，愚民拜之为神，不敢杀之。矿物亦富，以煤、铁、石油为大宗。所可惜者，矿产远在内地，交通困难，而开采者甚少也。
综上地理之影响于印度者何耶？曰：印度北枕希马拉亚山脉，交通阻梗。其东北一隅，毗连西藏，高山重叠，其势稍平，逾越较易，蒙古族自此而入（外人称黄种为蒙古族），不丹、尼泊尔之居民，蒙古族也。唐时，吐蕃臣服印度之一部分土地。其西北印得斯河流域，初甚肥美，宜于耕种；其西山忽中断，遂成狭道，其最著名者，曰尔巴狭道Khaibar Pass，西通阿富汗，北接中亚细亚。但其地隔海洋，雨泽极少。民以游牧为生，逐水草而居，日驰骋于高原，勇敢善斗，久羡印度土壤膏腴及其居民富庶。值其岁歉之时，则迫于生计，铤而走险，侵入印度，是以外寇，多由西北而来，初以劫掠为事，后为印人同化，阶级制度益盛。阶级者，印语原意颜色也。雅利安人迁居印度，征服土人。土人㯶黑，雅利安人因其战胜之威，而轻视之，是为阶级观念萌生之始。其后回人侵入，印人不能拒之于境外，乃严其阶级之分，借以固其团体以拒之。英人自得印度以来，惴惴然以防俄为务，盖患其由西北侵入也。半岛南部三面濒海，良港甚少，沿海居民无好奇冒险之精神。出于海岸，而海水又深。古代航海之术未精，海为交通之梗，印人视为天险。其后形势迥异，科学发达，欧人绕非洲而至，轮船往来，驶行迅速，海上航路，无建筑修理之费，反便于陆；曩者恃为险阻，后则徒资外寇。是以欧人皆自海上而至，英能统治印度者，多赖海军之力。且印度位置，适在欧洲、日本、中国之间，其受欧人侮者，先于二国，抑其地理使之然欤！
外寇来自西北，其入印度之普通人民，受其地之影响，改其游牧生活，而为耕种农夫，势力渐弱；其较强者，又复侵入。印度自古以来，即为外人争逐之场。其终也，种族庞杂。南方险阻山道，逾越非易。英主若阿育王亚格巴皆未统一全印；蒙古儿帝国之覆亡，要以征伐南方，久战不克，府库空匮所致。达罗维安土人，自雅利安人侵入，退于文的耶山之南。其地森林荫郁，交通困难，行军旅行，至感不便，因得负固自存。其文化低者，与非洲之野蛮人无异；其较高者，独立自主。印度有史以来，除英统治直辖地大半而外，无名实相符之统一政府。近者铁路发达，形势大变，交通便易，险阻尽失。而印人逾三万万数，多以农业为生。高原近于山麓者，不宜耕种。普通农民所耕之地，每年收入，不足以养一家之数口。贫民衣食之苦，与我国农夫相似；人口过剩，其重要政治问题之一也！
地理影响于人民、交通、政治、外患者，如上所述。其影响于思想者，兹略言之：印度气候炎热，害虫繁多。古时战争频仍，大荒时至，民极穷困，疾病死亡，状至悲惨，宗教家哲学家于此环境之下，趋于悲观。而恒河流域，土壤膏腴，雨量充足，草木丛生，物产丰富，禽兽繁殖，渐启人民灵魂轮回之信仰。古代初民，深信人死之后，灵魂不死，印人亦然。更进而谓人之灵魂，于其既死，可变鸟兽草木。鸟兽草木之魂，能变为人。婆罗门教因之，谓人轮回之果，定于生时功过之因；佛教大成其说。其影响于东方思想者，至深且巨。尤有进者，雅利安人之文化，高于土人，既入印度，生活极易。其他侵入印度之野蛮种族，文化程度，相去远甚。而希马拉亚山脉，分隔中国印度。中国思想，不易传入印度。印度终无极大之激刺，此文化所以无进步也欤！

[book_title]第二篇
古史年代之困难|史料之由来|民族之庞杂
印度先于公历纪元前七世纪之历史，无可推定其比较能信之年代。其古史纪年，类似我国，胥以历朝在位之王为本位。其与我国不同者，我之历朝记录，中未遗失，推算年月，尚不甚难；而印度则多佚亡，其中事实年代，不相连续，史载某王“在位八年而崩”，学者固不知其距今若干年前，而又无从推定也。其纪年之法，较之西方，不如远甚；吾人苟见一九一四年，则知其在耶稣之后而近于吾人也。印度古史年代之解决，乃借外史之助，例如马其顿王亚列山大，侵入印度，其时为纪元前三二六年，既而印度独立，时间相去不远。夫以可信之年，而证其同时之事，学者研究印度古史之方法也。其所根据者，中国、希腊、锡兰关于印度之记录也。
印度之古史佚亡，其材料之困难，可以推想。今能取材者凡六：（一）碑石。石碑刻有文字，或纪名王之功迹，或载政治家之言行，或记政府之法令，以及租税之多寡，商业之情形。其所刻之碑石，立于民间，使众周知。夫既公布，则其所述之事实，自属可信，极有价值之史料也。阿育王之石柱，高者数丈，立于通衢，中载格言，劝民为善。南方之碑，种类尤多，其文字较长。所可惜者，碑石记录，未有先于纪元前三世纪者。（二）古钱。印度古钱存于今者，数逾十万，而种类不一。其金质轻重，形状大小，可觇当时之政治状况。钱面载有年号，附记王之事功。亚列山大侵入印度之后，其将建立小邦于西北，所铸之钱，一面希腊文字，一面印度文字，有助于历史学者之整理年代。其流入外国，或外币传至印度者，则可推知其商业。古钱之重要若是，而困难如之，今为专门学术。（三）古物。古物指古城废址、建筑遗迹、雕刻、美术等。古城则指其地位，面积之大小。遗迹或为皇宫，或指圣地。建筑或为公共寺观，或为私人住宅。其砖、石、木料、建筑形状，能觇其文化程度。美术作品，可见作者天才。其表现之思想，足能代表一时之好尚。其关系于美术史者固深，然亦有助于历史焉。（四）传说。印度古代文学之丰富，学者竭其毕生精力，或犹不能一一读之，婆罗门教、佛教、皆因教（或作耆那教）Jainism之记录，虽多关于教义之宣传，而其所载之故事，风俗，习惯，固古代之传说，而当时之环境也。纪元前三二六年前之史料，取材于史诗祭神之歌曲。其中地名、神名、王名，可推古代社会之状况。南方太密楼文学，传说亦富。（五）历史。婆罗门为印度之学者，偏重文学，鄙弃历史，然不可谓无历史也。古代历朝，设有史官，专录朝廷之政事，民间之风俗。所不幸者，印度之害虫繁夥，尤以白蚁为甚。白蚁生殖滋众，专食纸属，书籍为其所毁者，不知凡几。今日科学时代，印度政府，保其公文，犹觉困难，斯见其为害于古代大矣。一二古史存于今者，遂为学者重要之历史根据。（六）外人记录。外人入印度者，时或记其所见所闻。亚列山大诸将之在西北者，尝有报告，其全部虽已遗失，间有引见于他书者。希腊人美葛生斯Megosthenes尝入印度为使，记其在朝所见之事实，大部分今犹存在。我国高僧留学求经者，法显玄奘负有盛名；法显之《佛国记》，玄奘之《大唐西域记》，皆有助于印史。
其后回人侵入印度，回教徒之学者，与婆罗门之所好相反，喜著历史书籍，以波斯文写之。凡求回人之入印始末者，须与波斯史相对照。学者阿本立那Alberuni著名之数学家及天文家也。幼入印度，精通梵文，竭其志力，研究学术；其所著之《印度访闻》，极有价值之考证书籍也。同时，回人旅行或贸易于印度者渐众，或有述其所见，著之于书。十六世纪葡人自海上而入蒙古儿帝国，教士随之。教士年有报告，且为学者，其记录甚富。既而法英诸国，各设东印度公司，其后英人之势大伸，统治印度；其详细记录，今皆保存，此印度史之材料大略也。近者西方学者，搜集古史之材料，多能有所贡献；二十余年之前，求一通史，实不可能，今有印度通史者，多赖西方学者之力。
最初之民族，无文字记录。哲学家，诗家，多谓其朴实自然；社会学者，研究社会之原始及野蛮部落。其结论则谓古代无黄金时代，近日民族进步者，皆由野蛮人演进而成。演进故为文化之母。其在野蛮时代，初人民日在恐惧之中，上畏鬼神，下惧酋长，其饮食、行动、言语、礼节，皆有一定之习惯，惴惴然而不敢违，无所谓自然自由也。印度之初民亦然。现代其在南方之部落，甚有未脱野蛮时代之风俗。初民器具，以石为之；磨擦粗细，器具拙巧，可分旧、新石代二期。旧石代之器具，尚存于麻打拉萨；新石代之器具，南方北方皆有发见。石代而后，南方民知用铁，制造刀剑器具，北方则知用铜，最早之铜器，造于纪元前二千余年。然其未用青铜。青铜者，铜锡熔合而成者也。此其异于他国之点。
今日之印度民族果为旧新石代人之后裔乎？曰：此类疑问，无人知之。所可断言者，三万万之印民，为多数种族之血统混合而成。其先至者，数千年前；其后至者，数百年前。既入印度之后，互通婚姻。其种族特性，今多遗失。人类学者，尺量头颅，以分种族，其于印度所得之结果，则有可疑之点；例如一家之中，兄弟二人，其头一或甚长，一或甚短，其长短悬殊，由于遗传，尺量之推论，固不能适用于种族混杂之国也。其以言语分族者，亦不可靠。盖言语为社会之产儿，人民习学而能雅利安言语。其后演成梵文，而与波斯、希腊拉丁文相近。北部印人，或非雅利安人之后，亦用梵文。是故体颅言语，皆非印度种族分类之根据。吾人之所能者，因其容貌之不同，可分其民为二：（一）身材高大，皮肤皙白，鼻梁伟长，印度阶级高者属之。其在南方者，自北方迁入。（二）短小丑陋，皮色黧黑，鼻尖塌平，南方野蛮部落，及北方阶级低者属之。前者为雅利安族；后者多达罗维安人。
雅利安族自印度西北面入，其由何地而来？学者之理论虽多，然难得其共同之点。其可信者，则雅利安为其自称之名，而原义亲属也，其人容貌类近波斯人。其入印度，时为游牧民族，逐水草而居，羡印得斯河流域，而入于五河汇流之地曰旁加普，居住其地，渐从事于耕种，其东迁时代，据学者推定，约当纪元前三千至前二千年之间。其至也，为小部落，若浪相继。其原有之居民，曰达罗维安，其义谓南方之人也，种族杂甚。其来自何地？推论纷挐，要皆近于揣想。其入印度，先于雅利安人，故称土著。地质学者，则谓古代印度半岛连接非洲。非洲之黑人，或得移入，南方印人之容貌颜色，多似黑人。比种推论，属于理想，固不能认为事实也。
除上二族而外，又有蒙古族，居于希马拉亚山之附近，孟加拉，缅甸。其人与华人同种，面多无须，皮色微黄，盖自西藏而入印度。及其与印人通婚，久则失其特性。史诗所记之制度、风俗、习惯，有属于蒙古族者，例如兄弟数人共娶一妻。此种多夫制度，西藏俗也。其俗影响于雅利安诗歌，斯可见其势力矣。历史学者斯密斯V.A.Smith谓其人数多于今日蒙古族之在印度者。佛教始祖释迦牟尼生于尼泊尔附近，其祖亦蒙古族也。
上述种族于有史之前侵入印度，其继之而至者，则有波斯人。初，纪元前六世纪，波斯征服印得斯河流域，而县其地，重税虐民。其东迁之波人，渐同化于印人。纪元前三二六年，亚列山大深入印得斯河流域，而开东西交通之路。希腊人始贸易于东方。亚列山大之部将，分守亚洲西部；及其主将死后，自立国于印度西北。其后野蛮部落，东掠旁加普；印人称之曰塞盖Saka。塞盖者，外人居于印度边境外之总称也。史家未尝明指其部落种族，吾人殊难推定其为蒙古族，或土耳其族也。纪元后一世纪，大月氏并取印度北部。先是，大月氏为游牧民族，败于匈奴，而至中亚细亚，会其势盛，南入印度。后匈奴侵入；匈奴之名称亦泛，婆罗门著书，尝称葡萄牙人为匈奴。其入欧洲者为蒙古人，盖败于汉族而逃也；其入印度者，后裔类近土耳其人，故有白匈奴之称。凡此野蛮部落，其入印度之数，少于印人，而文化又低，故皆为其同化。
回人继白匈奴而入，其种族庞杂，内有蒙古族、阿拉伯人、中亚细亚人、波斯人，借其宗教信仰之力，团结坚固，势力雄厚，征服印度北部。初，回教始祖谟罕默德生于麦加Mecca，幼贫，牧羊，自信其为上帝之使，参酌犹太基督二教，别创回教。回教者，谟罕默德之教也，自谓其高于一切宗教，族人恶之。谟罕默德知其害己也，远逃，而教徒日增，以其兵力，战胜麦加，乃为阿拉伯之先知。其教义则曰：“上帝唯一，谟罕默德其先知也。”文义简单，深入信徒之心。信徒有传教之责任；其因传教而死者，得入天堂；阿拉伯人游牧善骑，勇敢能战。回教复煽其势，故能轻身，视死如归，所向无敌。其处置征服之地，凡改信回教者，待之平等，其不服从者，杀之无赦。其入印度，初以劫掠屠杀为事，强取印度之妇女为其妻妾，后乃占据其地，管治其人。最后至者，则为欧人。其中葡萄牙人先至，葡人住于沿海贸易之要地，与印人通婚。但其后裔数少，今多堕落。英人初入印度者，多为欲望奢甚之少年，专求利者也。及其富厚，将即回英，购买田产。其后英王直接统治印度，委任官吏，优秀分子，服务于印度者始多。其久在其地者，则谓其气候不宜于白人，而遣其子女至英读书。印度虽见治于英，而印人英人，固未发生血统关系也。
印度数千年中，外人侵入其境，而杂乱其种族者，无虑数百万人。其堪称异者，则雅利安人之思想、制度，影响于全印，而为印度之特种文化也。塞盖、大月氏、白匈奴仅为历史上过去之民族，求其风俗、习惯于印度，实不可能。盖久为雅利安人所同化矣。回人因其宗教热忱，尚能保其固有之风俗。其势终不能与雅利安人相抗。印度文化，固雅利安人之文化也。

[book_title]第三篇
吠陀时代|史诗时代|阶级制度
《吠陀》Veda为印度最古之文学，亦世界重要书籍之一也。婆罗门教Brahmanis之哲学思想、宗教教义，种子萌生于《吠陀》。研究印度古代文化史者，舍《吠陀》则无他道。印度今虽不能人人诵读《吠陀》，然皆尊而敬之。吾人就历史言之，谨能述其大概，《吠陀》之原义知识也，指宗教哲学二者而言。全部《吠陀》，共有四书：一曰《叶格吠陀》Rig-Veda ，二曰《耶柔吠陀》Yajur-Veda ，三曰《散马吠陀》Sama-Veda ，四曰《阿他弗吠陀》Artharva-Veda 。南方婆罗门多以第四《吠陀》晚出，而指为赝物，否认其为神典；多数印人，固谓四书皆神典也。《吠陀》内容可分为三：（一）《韵文》Samhita ，歌颂祷文符咒所搜集而成者，《吠陀》之本体也。（二）《婆罗拿》Brahmana ，解释《韵文》之散文也，中多祈祷礼节，盖备婆罗门用者，后附《森书》Aranyakas ，言修道人于林中所诵习之书也。（三）《有盼益德》Upanishad ，哲学论文也，讨论个人灵魂，若何为宇宙之灵魂所吸收，而免于轮回之痛苦也；印度古代哲学，于此求之，后因解释之异，共分六宗。除上而外，又有《修家》（旧作《修多罗》）Sutra ，俗谓其属于《吠陀》，而文简义深，几与代数式相似。无人详为解释，则不能知其义，其中或为习惯法，或为祈祷文，其最有名者，则《慢刘法令》Laws of Manu 也。法令为世界最古之韵文法书，盖于纪元前后四百年间所编成者。其大部分，今犹适用于印度。
全部神典，其最古者，首推《叶格吠陀》，印语则谓诗歌祷文集也，凡一千余篇，共分十卷。诗歌先后时期，相差数百余年。第十卷为最晚出，诗歌成于纪元前二千至前一千年间；其搜订成卷，时间较迟。其中文句，多不可解，且文法与梵文迥异，故非专门学者，虽能诵读其文，终必难明其义。其译成英文，读者终不知其所指。盖其思想为数千年前之思想，环境大异于今，吾人居于数千年后之环境，固难明其思想也。其解释之宗派繁多，而难其得共同之点，徒令人觉其困难耳。印人传说，则谓梵天所演，世人不能知之。诗歌皆所以直祷于天神者。天、地、雨、雷、水、火、天然物等，胥为天神。天神行为，颇似人类，专司祸福，凡忤慢者罚之，其敬畏者赏之，祷告祭祀，借得神之欢心，以求福者也。《耶柔吠陀》《散马吠陀》多根据于《叶格吠陀》，无重要价值。《耶柔吠陀》内容四分之一，则引用或取材于《叶格吠陀》。其所歌咏之礼品、宗教观念，以及诗中地名，与前者大异，而符术大兴。《散马吠陀》之诗，皆采于《叶格吠陀》，专为婆罗门祷谢祈福用者；《阿他弗吠陀》，则民间符咒集也。就文学言之，不如《叶格吠陀》之优美，其中符咒，或为驱鬼医病，或为咀蛇免毒，内杂技数医方，多为初民所有。其出最晚，而其所咏之风俗习惯，固早于《叶格吠陀》也。
《吠陀》神典，证明雅利安人自西北而来。其社会组织，已超过于野蛮时代。政治每小部落，各有君王，部落之人，多其亲属，王犹其族长也，遇有要事，则商于耆老；耆老有与其王共理政事者。诗中所举之国名，王名甚多，时或咏其战事。所可惜者，吾人不能推定诗歌之年代，故无从知其先后，而有助于史料也。其战争之武器，弓矢最要，戟斧次之。武士又有战车，车有马一，中乘二人，一为御者，一为战士，盖为驰骋追逐之用，余皆步卒。当其无事之时，相居甚安。民知织布。恒河流域之古铜器，多其所遗，妇女又以金器为饰，其工艺之发达，当可推想。饮食则以牛乳、面饼、蔬菜、水果为大宗。凡于婚姻重事，皆杀牛马以祭神。其与祭者，既得食肉，又可饮酒。娱乐则有跳舞、音乐、赛车、赌博等。雅利安人之迁入印度，可于诗中见之。例如《叶格吠陀》歌咏之河名，皆在印得斯河流域。及耶柔吠陀时代，则入于恒河流域矣。既至其地，遂逐土人而南。土人之风俗习惯，有见采于雅利安人者，咒蛇去毒之习惯，固其证也。
吠陀时代而后，入于史诗时代，印度又一新环境矣。史诗之文字、语句、音韵、体裁，与吠陀大异，宗教社会情形，亦有变迁。其诗共二：一曰《乃麻亚拉》Ramayana ，二曰《马盍害那》Mahabharat 。其中所记之琐碎英雄故事，或为初民之传说；诗文出于《吠陀》之后，间有引用《吠陀》诗义者。最后写出之文体，约当纪元后二百年。吾人述其历史变迁之经过，必当略叙史诗之内容。
《乃麻亚拉》之称史诗，名实相符。其诗甚长，共分七卷，凡四万八千余行，内咏古代英雄乃麻之事迹。作者之名，曰外那立Valmiki。其文简洁自然，梵文中之第一记事诗也。印人之视史诗，不若《吠陀》之敬重，传诵者可得增减其字句。据文学批评家之研究，外那立盖著五卷；其第一、第七二卷，后人伪托所增者。今日通行之校订本凡三，吾人固不能分别其孰为古本，而作于外那立者。孟买通行之本，似为最古。诗中之主人，乃麻王子也。其父惑于后妃，后妃欲立其子，遂谮乃麻于王。王怒，乃麻偕妻西大Sita逃之南方，其三弟从之。西大美甚，一日，兰迦王以魔术夺之，西大忠于其夫。王不能夺其志，乃麻知之，誓欲复仇，率军追之，进逼兰迦，攻破敌军，诛王获妻而还。乃麻之声威大振，后归祖国，与后妃之子，同理政事。诗人写乃麻为印度之理想人格，群众敬之为神，其信仰者，谓为人类之救星，其妻则妇人中之模范也。
《马盍害那》之内容极杂，诗分南北校本，就史诗之意义而言，固不符其名也。其诗非出于一人之手，而作者甚多，时间先后，相去或数百年。诗共十八卷，数逾三十万行；其续补一卷，约三万二千余行。其叙述之故事，前后各不相接，读之，恒觉其与主题无关，全诗五分之四，不啻印度教之伦理百科全书也。史诗之主题，歌咏古代之大战。其故事之始末，则的大西出Dhritarashtra之百子，与番得Pandu之五子不睦；番得、的大西出为兄弟行。诗人歌咏其子争权，引起大战，全印国王，无论大小，皆率兵出，或助百子，或援五子，恶战于特里之北部，共十八日。二方援军，几尽战死，其未伤亡者，的大西出与五子耳。余众慑服，乃奉五子中之年长者为王。五子后同其爱妻教派德Dranpadi共入天堂。战史初仅一万七千余行，今则数逾四万；盖后世之传诵者，诗人及婆罗门所增修者也。《马盍害那》之第六卷曰《拜格外叶亚》Bhagavad-Gita ，或谓《天歌》，或作《上帝赞词》，哲学诗也，共十八篇。其思想高尚，义理奥深，有《印度新约》之称。其刊行方言，凡百余种，学者悉心深求，愚民尚能诵其一二诗歌，斯见其影响于印度矣。
史诗所咏之传说，果为信史乎？印人多认《乃麻亚拉》为历史，对于批评家之言论，毫不介意。固犹西方顽固教徒之视《旧约》也。西方学者研究古史，认其为诗人之故事；印度学者，亦有此说。斯密斯则谓“其本于诗人之幻想，今求乃麻之年代者，不过等于猜谜，而不能令人相信也”。《马盍害那》之战史，俗传其战于纪元前三一〇二年。此类传说，不足批评，其认诗人取材于上古战史，而可信者，亦不足论。今按诗中之地名、战场，学者求其废址之古物，毫无所得，故不能认为可信之事实也。诗谓极南之国王出兵助战；古代交通不便，南方无出兵之可能，且其战争之起，由于一二国王之私斗，其胜负无关于全印。东部阿萨密王无越险阻，而至特里助战之理。苟信史诗为事实，则古史之材料，根据于猜谜式之推论，而无价值可言矣。
二诗歌咏之社会，背景相同。《马盍害那》中之一二风俗，为时甚早，例如杀人以祭神。杀人则视人如牲，残酷不仁，雅利安人初入印度之固有风俗也。诗中神名，或未见于《吠陀》；《吠陀》中之神名，大半降于卑位；轮回之说，益为发达。就其政治言之，部落式之小邦渐少，分疆之国数增。外拉立所写之朝廷，华丽奇巧，与后世之王宫无异。社会组织，则阶级制度，已成古代之产物。婆罗门之势，因之大盛，而印度教之根基立矣。二诗盖成于纪元前四百年，迄于纪元后二百年；知其编写之年，固不能证明其故事之年也。
婆罗门教及印度教之基成于吠陀、史诗时代，二者皆印度之特种制度。婆罗门教云者，或谓其教，以天神婆罗亚为最上之神也；按之事实，殊不尽然。印度教则指印度群众信仰之通俗宗教，二教皆认《吠陀》为天神所演之神典，包括阶级制度，不杀耕牛，其不同之点，则婆罗门教专指高尚之哲学宗教而言，印度教则群众之信仰也。婆罗门为其最高之阶级，专主祭祀，记诵诗歌，娴知礼节，且为当时学者，或为王之顾问。当其幼时，诵读《吠陀》；及长，娶妻生子，管理家政，后则住于森林，一如隐士，或许其妻从之；终则弃世绝俗，以求与神相通；此婆罗门生活之大概也。凡非婆罗门之子孙，不得专司祭社。其阶级制度，可阶级者，一群之家族，共同遵其婚姻、饮食、礼节之规定，以保全其所谓清洁者也。古代制疏，凡一阶级之会员，得加入于其他阶级；今则除边境而外，皆以子孙为限。其成一阶级之家族，不必同一种族，而共始祖也。其职业之种类，宗教之信仰，人生之哲学，皆于阶级无关；其违反特殊规定者，将必见逐于阶级之外。其规定则各阶级不同；而最普通者，则不与其他阶级之人通婚，共食，而礼敬婆罗门，及不杀耕牛也。说者尝谓古代四民，为阶级之始；四民一曰婆罗门Brahman，祭司，学者也。二曰葛决亚Kshatriya，战士，贵族也。三曰盖斯亚Kaisya，商人，农民也。四曰苏加Sudra，工人也。学者斯密斯，则谓印度阶级，从未有四，其最初见于古书者，数共五十。其所谓四民者，就其职业而言，非指阶级也。今日印人除婆罗门而外，不能分属于葛决亚、盖斯亚、苏加；其在北部，普通文字，无用盖斯亚、苏加者；南部人民，除婆罗门而外，皆属于苏加；故四种阶级之传说，实无根据。阶级之数，或谓二千，或曰三千，以新阶级随时可以组织，而确数无定也。阶级之起，最短时期，当在三千年前，盖由于婆罗门也。婆罗门为雅利安人之优秀分子，渐成阶级，以保其社会上之地位；他人羡其组织，从而效之。当雅利安人既入印度之后，征服土人，意甚轻之，于是制度渐严。纪元前六世纪，皆因教、佛教兴起，倡禁肉食，风行一时；而阶级之中，渐有肉食不肉食之分，终乃分离，各成阶级。其后回人侵入北部，印人不服，而力不能拒之，乃益严其阶级制度。
阶级制度，虽为世人所詈，然其一二利益，亦为吾人所当知者。凡一阶级之中，互通婚姻，相视甚亲，抚恤孤寡，救济穷困；其特殊规定，所以维持团体之道德，而保全其荣誉也。其于规定之内，会员不敢为恶，此其利也。而害则多矣，兹略述其大者。阶级分社会为数千之团体，互相妒嫉，甚或仇视，印人苟欲团结为大规模之合作，至为不易。改革家之计划，多尝为其所阻。个人生于阶级之中，环境褊狭，性情偏于守旧，不欲与阶级外之人相通，故其知识浅陋，难于有为。今则二十世纪，铁路交通之便，公共饮水之设，婆罗门苟欲保其固有之习惯，实不可能，斯见其不容于近世文化矣！其出于阶级外者，印人视之，不啻畜类，而使其丧失自重之心，偶见阶级高者，屏息而逃。其所受之痛苦，何似如之！阶级之为害也若此，苟欲根本刬除，不知将历若干年之工作矣。

[book_title]第四篇
皆因教|麻哈未拿之略传|皆因教之教义及其未亡于印度之原因
麻哈未拿四面雕塑
纪元前六世纪，婆罗门之势大盛；阶级制度，益为巩固，而深思之士，渐表不满，且婆罗门之释《吠陀》，意见不一，宗派繁多。于此思想不安之时，其别创宗教，而与婆罗门教相抗者，则为皆因教与佛教。佛教创于印度，而终不容于印人；皆因教虽未传于外国，今有百余万之信徒于印度。数十年前，西方学者认皆因教之领袖麻哈未拿Mahavira为佛陀之弟子，近日学者能读太密楼文学之皆因教之经典渐多，知其另为独立之宗教矣。其教类似佛教，否认《吠陀》神典之威权，又以苦行免除灵魂再生之痛苦为主。其徒自信其教，为印度最古之宗教，尝引《吠陀》中之诗文为证，据其传说，先于麻哈未拿之前，共有二十三哲。其第二十三哲，曰巴斯番拿Parsvanatha，早于麻哈未拿之前二百五十年，生为贵族之子，后弃其家，苦行求道，弟子渐多，成一教社。其徒共有四戒：一杀生，二诳语，三偷盗，四财产。麻哈未拿初入其社，后自苦行得道，皆因教之始祖，今虽不能指定其为何人，而其教义之宣传，教社之组织，固发扬光大于麻哈未拿也。研究皆因教者，故当略知其传。
麻哈未拿的诞生
麻哈未拿印语大人、英雄、胜者之义，其徒谓其教主战胜再生，而以此名称之也。原名外赛门亚Vardhamana，其祖国之政体，与共和国相近，王权甚小，政权操于参院，麻哈未拿之父，属于贵族；母为王族之女，于其分娩之时，据皆因教之传说，夜十二梦，占者谓其将成伟人。其子约生于纪元前五四〇年，既生，父母爱之，及长，娶妻，生有一女，其婿亦贵族也。麻哈未拿之父母，深信宗教，而恒河流域，地虽肥美，物产丰富，然其收入之丰歉，视其雨量而定。时季风弱，则成荒年，气候又热，害虫种多，疾病如之，加以部落式之小邦，互相战斗，杀人以逞。于此旱灾、害虫、疾病、战争之中，而印人之人生哲学，乃视生存为痛苦，而认苦行为解脱之门。二人皆禁食而死。麻哈未拿乃得自专，既而商于其兄，弃家求道，其兄初不之许，而弟请之者三，后乃因其终不可留而许之。麻哈未拿初入巴斯番拿所设之教社。其入社也，年已三十，禁食二日半，不饮滴水，又复表示其愿受困难，不知肉体上之痛苦，而尽拔其发，悉分其财产衣服于众；入社一年，心无所得，不合而去。于是麻哈未拿既弃家族，身又无衣，而乃志坚意固，一心求道，不畏寒暑，不知耻辱，日食一飧，裸体而行，尝静坐于林中，或伤其耳，而屹然不动。其游行各地也，大城暂住，未尝五日，乡村未有住夜者。其意以久住一地，则增加人民之担负，而又与之相熟，或以私事来请，反感不便。每值雨期四月之时，种子萌芽，草木滋殖，乃谓出外游行，则伤生物，故居于一地，而为其弟子说法，如此者十有二年。
麻哈未拿苦行十二年后，一日，默祷于树下，豁然大悟，了解真理，毁其灵魂再生之可能性，乃出传道，声名大振，每入一国，王侯争先来迎，其所操之言语，当时之浅近语也，于是门徒数增，巴斯番拿之弟子来归。其教社之组织，共分四级，一僧侣，二女尼，三信男，四信女，管理甚严。初，麻哈未拿得道之先，过数亚Gosala为其弟子，从之者六年，及师得道，方信有以教之，而过数亚忽背师去，自成一派，数以魔术谋害前师，而皆不成。皆因教徒，偏重苦行，而过数亚则住于妇人之家，又以其为说法之所。麻哈未拿谓苦修奉戒，得免再生，而过数亚则信命运，世人不能为力，且曰：“今生之我，固非前世之我也。”麻哈未拿受此激刺，故严其徒之训。大弟子十一人，僧侣一万四千，共分九部，各部以弟子一人为长。女尼三万六千，以其侄女（一作其姑）为长，据前传说，谓其年少美甚，术士见而爱之，负之远逃，既而心转恶之，弃之于林中。侄女零丁哭泣，形状可怜，樵者携归，收之为妾，而大妇妒嫉，日夜谋之。侄女备受痛苦，久蓄厌世之心，及麻哈未拿说法于其地，侄女从之为徒，苦行修道，后为女尼之长。僧侣女尼，共有五誓：一不伤生，二不欺诈，三不偷盗，四不奸淫，其义颇广，不得思想异性之神人畜等，五不贪一切事物。信男十五万九千，信女三十五万八千，皆听麻哈未拿说法而奉教者，其中或为贵族，或为农商工人。其人虽为教徒，然不妨其职业，唯须遵其誓言而已，誓共十二：（一）不得故意伤害生物，并须善待畜类。（二）不可欺诈，婚姻商业，言必符实，不得蜚语伤人。（三）勿偷盗，并禁购买盗物。（四）勿奸淫，夫则忠于其妇。（五）勿蓄不需之物。（六）勿出远游。（七）劝人守誓。（八）勿作诸恶。（九）誓守宗教礼节，每日祷告。（十）勿游远方，不作蜚语。其大旨与第二、第六誓文相同。（十一）禁食二十四小时，除去饰品，仅着三衣，一如僧侣。（十二）乐助僧尼。以上十二誓文，信男信女，或全部遵守，或可守其一部，其教徒异于佛徒矣！麻哈未拿得道后说法三十年，年七十二而殁，时纪元前四六八年也。大弟子十一，及其死后，仅剩二人，余皆苦行禁食而死。
皆因教徒之苦行，见于麻哈未拿之略传矣，其宗教哲学，受影响于轮回之说。其说认灵魂为永远，迨其肉体死后，或转为神，或再为人，或变为兽，或化为虫，视其生于世时之功过而定；换言之，则今生之享受，定于前生之功过，今生功过之因，为其来生享受之果，婆罗门教则以神主其间，皆因教则谓个人之轮回，断于一己之功过，而与天神无关，此其异点也。其论轮回之害为八，要旨则谓其使人昏愚，不能利用其正当之知识，而有坚固之信心，反从事于情感之欲，于是思想不清，理论不明，而失其灵性上之自由，且为情欲之奴隶。夫然，心力体力，皆无正当之用，而灵魂受命于轮回之下，因其功过之大小，而有神人兽虫之变。其生为人者，定其未来阶级之高下，展转不已，困苦何似！其免再生之方法，最初则受轮回之支配，灵魂不能自然，后历若干轮回，或稍失其昏愚，而能判决是非，盖其本心固未暗也。其赖前生之功德，具有正当之信仰，不饮酒，不食肉，遵守誓文，节制情欲，不作瞋怒，断灭傲气，无虚伪心。其情感易为俗念所缚者，失其所依，而自不得为恶；美恶，痛苦之感觉，不动于中，而能循其自然，并无贪得之心，久则了解真理，得免再生。及其得道之后，则弟子增多，组织教社，则成哲人。今读皆因教之教义，则知其所以认生存再生为痛苦，而以灵魂自由为归依，并可明其苦行禁食之原因矣。故其教徒，轻视物质，而衣服简陋，僧侣女尼，日食一餐。每于清晨外出，俯拾路旁小虫，以衣护之而归，盖患路人伤其生命也。伤生为皆因教之大戒，麻哈未拿于雨期不出者，亦患其足践生物也。其徒自处，则以毁生为归，对人与物，则保其生命。说者谓其教义冲突，而殊不知皆因教徒，以灵魂所享之果，定于一己功过之因，中途将其伤折，不能使其发长，而认为大罪也。总括其义为三，即俗所谓三宝真言也：一曰真识，二曰真信，三曰真行（亦可作业）。
皆因教之三宝真言，凡奉行者，无阶级之分，皆可得救。麻哈未拿之说法，非限于一地一阶级也，听众或为贵族战士、农商、工人，或为妇女，皆以平等待之，其守戒苦行之僧尼，非自一阶级而来者，既入教社之后，则相待平等；得道无男女之分，视其修行之功夫之深浅而定，胜于释迦牟尼之初拒妇人矣。婆罗门教则拒绝外人，而皆因教则视其为平等，其经典论诋阶级制度，不遗余力，由是言之，皆因教固世界人类平等之宗教也。其经典以通俗文写之，多为太密楼本，辞意明切，喻证丰富，如以盲者六人，以手摸象，述其所知，各是其是，互相辩，以喻当时印度教之六宗哲学。其文美甚，自然成趣。经典以宗派之别，可分为二。初，麻哈未拿之婿，从为弟子，既而不满于其教义，自成一派，然其不久而即消灭也。皆因教之经典，写于后世，先是，其徒展转记诵，时起辩论，遂起宗派之分，然势终不能与正宗相抗也。纪元后一世纪，其徒以礼节之异，分为二派，一曰云衣宗。云衣，谓裸体也。盖守旧制。二曰白衣宗，言着白衣也。二宗之经典各异；同时，皆因教传于南方。
皆因教，佛教同为反对婆罗门教之教义制度而起，何一存一亡于印度耶？其原因复杂，不能详言于此篇，兹略述其荦荦大者：（一）皆因教之信男、信女于社会之中，犹得专其职业，同时，遵守誓文，每日祈祷，年守僧尼之礼节者一次；其与宗教之关系，至为密切。佛教与居民之关系，多赖寺僧。寺毁，僧散，则居民失其宗教之信仰矣。其后回人侵入印度，屠杀僧尼，火焚“偶像”，劫掠财物，修改寺庵，为其祈祷之所；二教之僧尼被杀，佛教遂不能存于印土，而皆因教则赖其信男信女之力，恢复旧观，此其组织上之功也。（二）皆因教徒，能容异教，麻哈未拿虽不信神，然亦未尝反对。今其教徒，时入印度教堂，敬拜神像，与印度教徒无异，此其所以不为印度教所恶，而若中国道佛并行者也。虽然，利之所在，害亦生焉。麻哈未拿反对阶级，而其教徒今受环境之影响，反而严守阶级制度。其礼堂门有禁止阶级低者入内之文，其去皆因教之教义远矣。近者教徒数逾百万，约当印度教徒千分之五；其数虽少，而其人受教育，长于经商，为印度商界之领袖。政府以其能容异教，尝欲助之，以与印度教相抗，其势今犹未衰也。

[book_title]第五篇
释迦牟尼之本行|最初佛教之教义|佛典之成立
佛教不信《吠陀》，而与皆因教同为反对婆罗门教者；皆因教限于印度，而佛教传于中国、日本、暹罗、缅甸、锡兰等。迨其传于外国，则因其环境之变迁；及其新地固有思想之不同，于是教义、礼节，发生偏重，以致宗派繁多。是以中国、锡兰，所传之佛教各异。此篇则限于最初之佛教；其哲学非作者之所当详言，盖此篇之范围，则为佛教最初之历史也。我国现有佛教最初集成之《阿含经》甚多，学佛者鄙为小乘弃而不谈。其述释迦牟尼Sakyamuni之本行者，杂以神话迷信，今之材料，以西方学者研究裴立Pali文经典之所得者，较为可信，故多取材于此。佛者佛陀Bnddha之省称，印语成道、先觉、了明真理之义；佛为印度外道之称，今谓佛者，则指释迦牟尼也。佛教二字，界限泛广，难得满意之界说；简单言之，则释迦牟尼所说之教法也。释迦为其族名，牟尼言哲，犹谓释迦族之哲人也，盖其成道后之通称。初姓高他麻Gantama（旧作瞿昙），而名悉达亚Siddhatta。悉达亚约生于纪元前五百六十年，生地在今尼泊尔之边境，后赖阿育王于纪元前三世纪所立之纪念石柱以证明。其地之居民，蒙古族也；斯密斯则谓悉达亚为蒙古族人。其父名曰净饭，释迦族之领袖，部落式之国王也。国名迦比罗婆兹都Kapilavastu，臣属于歌殊亚Kosala，地近希马拉亚山脉。其妃生悉达亚后七日而殁，其妹亦王妃也，抚养太子，视如己出。净饭王时年将老，而爱护太子周至。太子年长，容貌秀丽，性慧敏悟，王聘名师婆罗门教之，印度之因果、轮回、哲学等，深入于太子之心。大山附近之居民，长于骑射，太子又习武艺，体壮多力。
太子十九，净饭王为之纳其表妹耶输陀罗为妃。妃极美艳，太子爱之，夫妇亲睦。太子或佐父王共理政事。王以太子英武，信其能强其国。及年二十有九，太子忽有弃世之意。初，相传太子命车出城东门，见一老人，头白面皱，伛偻而行。太子问曰：“此何人也？”从者曰：“此老人也，自少而壮，由壮而老，由老而衰，衰则形变力微，而余日无几矣。”曰：“吾身亦将老耶！”对曰：“世人皆然。”太子回宫，静坐思惟。未几，出游南门，见一病人，身瘦色黄，腹肿呻吟，不能自起。太子问知病人，命驾即归，垂头入宫。既而又出西门，见一死尸，四人举行，姻亲围绕，悲泣呼号。太子问知死尸，颜色丧沮而归。因念老、病、死、苦，人所不免，乃求解脱之方。会出北门，见一苦修行者，法服持钵，手执锡杖，容止肃整，直视而行。太子问之，知其得免再生，乃自决心求道。既而耶输陀罗有娠，生子曰罗睺罗。于其庆宴之夕，眷属困睡，太子潜出，令驭者车匿牵马，出北门而去，马奔，俄出国境，后抵雪山之麓，斩发易衣，遣车匿还国，独入山中；访道，先值跋伽婆及林中苦修行者。太子访知其说，谓其不离痛苦，一宿而去；复访名师二人，其说不慊于太子之心；后入伽阇山之林中。林近河侧，地静人稀，憍陈如等五人苦行于此，乃奉太子为师。太子净心守戒，苦行节食，垂满六年，形容消瘦，唯骨与皮，而身若枯木耳，卒无所得，转念苦行非道，不能解脱，遂食牛乳等。憍陈如等见之，大惊，谓其不耐苦行，而变节矣！心怀怨恶，弃之而去。太子独行至波害亚Budhgaya，于月光之中，静坐于菩提树下，一心思惟，霍然大悟，遂成佛陀。此树也，无花果树之别种，今已灭绝，唯锡兰存其一株耳，盖视为圣迹而移植于其地者。
佛陀释迦牟尼雕像
佛陀得道之后，因欲以其所得之道，度其曩者访问之名师二人，及至其住处，而名师已死，继念当度憍陈如等五人。五人时方苦行于波尔罗斯Benares之鹿苑；佛陀前行，途遇皆因教徒一人。教徒见其容止，以为必到解脱之地，问其姓名，佛陀答之以偈，自称牟尼，及抵其地，步行一百里。五人遥见佛陀，私相语曰：“彼既饮食，无复道心，当勿为礼。”佛陀既至，五人见其容止，油然生敬，各自坐起，礼迎其师。佛说法曰：“形苦则心乱，身乐则情怠，二者皆非道因，今当弃去苦乐，行于中道，心自静定。至于世人之痛苦，则起于贪欲，贪欲生于求餍感觉，生命，财产之欲望，欲望乃为痛苦之根。故去痛苦，当除其根，其道凡八，一曰正见，二曰正意愿（或作思惟），三曰正语，四曰正业，五曰正命，六曰精进，七曰正念，八曰正定。”正见则谓明是非，辨别真伪，若佛陀不信当时灵魂之说也。正意愿之意愿，则指欲望。盖欲望有正当不正当之分，其不正当者，则为痛苦之源，当以正当之意愿代之，如服务世人之类。最初之佛教，固未禁去一切之欲也。正语，指不作虚伪之言语。正业犹言正当之行为，盖谓实现正意愿于事实也。正命则谓人类维持其生活，而不当杀生残物也。正精进，则谓去恶以进于美德。正念则指思想纯正，无求荣誉之念。正定，则言聚精会神，诚一不二。此其第一次说法之大旨也。其所谓身苦者，乃指皆因教徒，身乐则谓婆罗门；佛陀之中道，折中于此二者。
四日之后，佛又为五人说法，评论灵魂或我说也。印人视灵魂为我；佛之大旨，则谓我为若干之品格、特性、情绪、概念所成；个人之概念，品格等皆本于其经验，教育而得，依人之生存而存在，所谓暂时也；死则丧失，而无我或灵魂矣。我国学佛者，则谓佛于此时说明四谛。四谛者，“苦应知，集当断，灭应证，道当修”也。五人听之，大喜，出家。未几，佛作第三次之说法，此为群众公开演讲也，听者甚多，皆在山傍，及佛入座，森林中之大火忽起，焰烟蔽天，故有“火法”之称。要旨则谓天下之事物犹火也。目为火，形为火；目之所见，其发为印象者，火也，知觉起于印象者，火也；火者，情欲，恼怒，昏愚之火也；生老，病死，痛苦，悲忧，复助其势。佛陀阐明此旨，推及其他感觉。听众心服，而弟子增至六十人。既而佛往摩揭陀；摩揭陀为北印度之强国，途中住于大迦叶家。迦叶初为学者，后自修道；佛陀为其说法，而迦叶归为弟子。佛陀偕之入国都王舍城；王甚礼之，听法，心喜，赐以竹园。故佛于竹园说法。
净饭王初闻其子，苦行而死，悲甚，后知其子得道，大喜，急欲与之相见，数遣使者招之。使者听道，乐而忘其使命，王急遣优陀耶往。优陀耶幼为太子之至友，时居要职，奉命而往，具以王命白佛，佛遂首途，日行七里，共五十余日，暇时于途中说法。迨抵迦比罗婆兹都，王及臣民供养殷周。耶输陀罗则在宫中，盖怨其夫无故相弃也。佛入宫中慰之，子罗睺罗时年已长。佛陀说法，王及臣民听之；王意为其所动，而从弟数人，为其弟子。佛陀俄去，后数入其祖国。罗睺罗又从其父奉法守戒矣。其抚养太子之姨母，及其他贵妇，数以愿受佛戒为请，佛皆拒之，盖患后世女尼，不守清规，而反为害也。其后姨母等复申前请，又不之许，乃以妇人灵性上之缺点为问。佛不能答，许之，意殊不悦，且曰：“我之正法，千岁当兴；今度妇女，五百年后，则衰矣。”
佛陀行脚的足迹
佛陀初则终年四出说法，后于雨季，住于一地，静坐默祷，或教弟子。雨季之后，黎明即出，托钵募食，弟子从之，而又周游说法，入一国境，王多供养，或赐以林园，或为其建寺。佛陀每于月之八、十四、十五及十六日，公开说法，后成定期。听众无阶级、职业、贫富之分，弟子、沙门、女尼渐多，各成团体；其中有婆罗门、贵族、农商、贱民，既奉佛法，则皆平等。其大弟子，非以阶级为定，而断于其行为也。沙门衣黄袈裟，同住亲爱，互相礼敬，忠于其师，遵守十戒。十戒者，一不杀生物，二不偷盗，三不奸淫，四不诳言，五不饮酒，其后附戒甚多，六非于正当时间，不得饮食，七不用饰品香物，八不睡于宽高之床，仅得用席，卧于地上，九不得跳舞、歌唱、作乐，十不蓄金银，不收财物。其后佛陀年老，以弟子阿难陀为侍。阿难为佛陀之从弟，侍于左右，凡二十五年。
佛陀之弟子大增，势日兴盛；其反对者如之，王舍城之人民，渐生怨望，谓其诱人之父，而孤其子，夺人之夫，而寡其妇，将使父母、夫妇之恩义断，而家族灭也。其言虽或过甚，而其他教派与佛陀所说不合者，嫉之；倡命论者，尝欲杀佛之弟子，皆因教主张苦行而恶佛法，婆罗门教忌之尤甚。其毁之者，故作诽言，以谤佛陀之人格，如谓其尝戏女子。会摩揭陀王之子阿介他赛都Ajataeatru嗣位，佛典谓其弑父而立，戴外大亚Devadatta助之。戴外大亚初为佛陀弟子，后习魔术，长于符咒，谋去其师，而为沙门之领袖，不成，乃以魔术驱象杀佛，又不成，遣力士刺之，事又失败，后助太子弑父。此说也，近于迷信，皆因教之经典，则否认弑王之说。至是，戴外大亚转请于佛，而谓沙门须重苦行，住于林中；佛陀尝以苦行非道，严辞拒之，乃自脱离独为一派，其从之去者五百人。佛遇此变，毫不失望，而说法如常。其后歌殊亚王出兵，灭释迦族。初，其父求妃于释迦族，而族人傲甚，鄙之。顾患其力不敌，乃以女奴充之。女奴后生太子，太子深恶释迦族人，及其即位，起兵屠杀其人。佛虽出家，而视其族人被杀，固不能不动于心也。佛于斯年病终，时纪元前四百八十年左右也。
佛陀之事业，于其病殁之时，可谓成功矣。当其在世，弟子甚多，听众数增，其故何哉？曰，佛为王子，弃其他日国王之幸福，而奔走说法，岁不得暇，其悲天悯人，闻其风者，已当钦服。其道德之高尚，见于容止之间，是以皆因教徒，见而异之，憍陈如等，油然起敬。其教社之组织，本于平等之精神，弟子日听其说，观其为人，敬而爱之，多能忠于其师。其教人也，因其所知，以引其所不知，而使明了真理；其视佛陀为敌，而问难者，佛无愠色，和善导之；其一二故为难者，则去而远之。其所说之教法，分析人类痛苦之源；其解脱之正道，本于高深之伦理，而为人类之极则。其分析知觉，为心理学之先导。西方学者，尝谓佛教为分析之宗教，斯见其贡献于世矣。其以天地原始相问者，佛则拒而不答；于其教法之中，求其对于上帝之观念，则殊难得。盖最初之佛法，类近哲学。其目的，则谋人类之幸福也。
佛陀说法，弟子未尝记之；及其死后，大迦叶患其忘失，商于众僧，宜集法藏，以利众生。僧皆许之，遂于王舍城外开始结集；五百高僧，参与斯会。众推迦叶为上首，先集《八十诵律》，次命阿难陀结集《阿含》。难陀侍佛二十余年，记性力强，佛尝称其多闻。迦叶先问当佛说法时之背景，及其经过之状况；阿难陀一一答之，然后诵出佛说。诵已，高僧或有改正，其得众僧认可者，即为定本。当时未有记录，唯恃暗诵。其后展转变迁，或失原意。阿难陀在世之时，僧侣已有谓其“老朽，言多错谬”者矣。其他经典，皆为高僧所追述；其最晚出者，在佛灭五百年后。五百年中，高僧共集四次大会，除第一会而外，皆有教义戒律之争。阿育王时，尝禁僧侣，倡异说者。其后始有南北之分，北为大乘，南为小乘。小乘保有最初佛教之伦理，以锡兰为盛；大乘则认祈祷之功，而以佛陀为人类之救星，后入中国、日本。佛经写本，以裴立文为最古，梵文次之，汉文又次之。
佛教于回人侵入印度之时，其势已衰；回人屠杀僧侣，佛教远绝于印度本部矣。其衰于印度者何耶？曰：佛徒批评婆罗门教甚力，婆罗门因而有所改革，例如当佛生时，婆罗门得于其他一二阶级娶妻，乃惧好色之讥，而择配于其阶级之中，佛徒失其攻击之口实，地位摇动，而婆罗门反居于优势矣。佛教之经典繁浩，非学者不能多读而深知其精义；盖其教义庞杂，不能总括于数言，而为普通人民道也。审其教义，佛徒之修行者，为其个人之得救也（世之宗教皆然）。人民之进香拜佛者，与佛教无密切之关系。僧散，则无善男信女矣。此为佛教灭亡于印度之故，而亦其缺点也。佛教虽亡于印度，然其不杀生物之遗训，固犹见于今日之印度也。

[book_title]第六篇
印度东部之强国——摩揭陀歌殊亚|波斯进据印度西北|亚列山大之东征|古代文化
纪元前七世纪之印度，学者根据于皆因教，佛教之最初经典，而能略知其政治上之一二事实。求其确定之年代，则不可能。今其年代，皆为推定，所谓大致不差耳。学者近以旁加普之太昔尔Taxila，为印度文化发达最早之地，深掘废城之遗址，以求有所发现，其结果虽得古物，然尚不能详知其地之历史也。佛典所举之国名，共有十六，皆在印度北部，或早于佛陀生时，或与佛陀同时。其最强大者，则推摩揭陀、歌殊亚，唯其疆界，殊难确为指定。摩揭陀约当巴哈Bihar南部之地，在恒河之北。纪元前六四二年左右，酋长昔顺乃格Sisunaga建国于其地，名曰摩揭陀，是为昔顺乃格朝，传之四世，无记录及之。其五世之王，曰必昔赛那Bimbisara，征服其邻，扩张领土，建筑大城，为摩揭陀之英主。王助皆因教，据其经典所传，王为皆因教徒，在位二十八年，约当纪元前五八二至前五五四年之间。其子阿介他赛都继之；王于松河Son River流入恒河之口，建有坚固之要塞，后为刘尔安朝（旧作孔雀朝）之国都。其母出自名族力嘉害外斯Lichchhavis；其族居近巴哈，政权掌于贵族议院，议院选一人为长，议决政事。其人与西藏人相类，葬礼刑罚，又复多同。据古传说，建国之西藏王为释迦族之别支，斯见力嘉害外斯为蒙古族矣。其影响于印度文学上之传说及历史者，凡千余年。后乃败于其甥。
阿介他赛都之即位也，佛典记其贪于王位，不愿久待，于是饿死其父。佛陀弟子戴外大亚助之。皆因教之经典，否认其事，且谓“王为其热心教徒，奉行父法，统治其国，凡八十年”。斯密斯初信佛典之传说，后谓阿介他赛都与后世印度王之政策相同，不偏一教，时施财物与皆因教徒，或自为一派之戴外大亚；其后佛教得势，深恶皆因教徒，并及戴外大亚，遂有此说。斯言也，近于推论，吾人固难认为事实也。王既即位，歌殊亚王率兵伐之；歌殊亚在今澳得Oudh。其出兵之故，今不可考。摩揭陀王统兵拒之于边境，未有胜负，乃议和旋师，歌殊亚王妻之以女。既而其妃“女奴”所生之太子惠罗害那Virudhaka谋逆；女奴释迦族所献而冒充其贵族之女也。太子谋泄，事败，逃之摩揭陀，未及都门；会闻其父病死，还即王位。王病母贱，深恶释迦族人，出兵伐而灭之。其后摩揭陀之势大盛，并灭歌殊亚。
摩揭陀国王必昔赛那欢迎佛陀
摩揭陀之国势，盛于恒河流域。其西方波斯，方于同时，征服四邻，国强兵多。纪元前六世纪，其王大益斯Daris（前521—前485年）命将出兵，令由印得斯河以求水路，直达波斯。波军自旁加普乘舟而下，战败其土酋抗之者，共历十有三月而抵波斯。大益斯遂收印得斯河流域，而县其城邑，臣治其民。其后波斯出兵，进攻希腊，印度之善射者与焉。其地属于波斯为其第十二省，命将治之，波斯帝国之富庶区也；赋税约当其全国收入三分之一。古代印得斯河流域之河道，大异于今，沙漠附近之地，或为昔时河流经过之区，故其水多土肥，物产繁殖，而其赋税之所以奇重也。亚列山大战败波斯，东入印度，印得斯河犹为印度波斯之分界；唯其沿河，未有波斯委任之官吏耳。两岸之小邦，似已独立，其于何时自主，今不可考。波斯距摩揭陀甚远，当其据有印度西北之时，二国应有交通，唯至近日尚无事实可以证明，然终不能武断其无交通也。
昔顺乃格朝，据古传说，共传十代。其第十王，纳贱者之女为妃，生子麻合派亚·南德Mahapadma Nand。麻合派亚篡夺父位，传之九代，有九南德之称；印人素重阶级，而婆罗门、贵族、武士以故轻之。南德王遂仇视之，而欲大挫其势。斯密斯疑王为皆因教徒，或佛教徒，而益为印度教徒所恶。相传其第九王，为皆因教或佛教建筑大寺，王为张嘉歌那Chandraguta所杀，南德朝遂亡；九王共传九十一年，约当纪元前四一三至前三二二年。诗人尝谓南德朝王卑鄙，不能入于印度教之年史。其所记载者，多虚诞过甚之辞，不足凭信。同时，亚列山大侵入印度，闻其国有步兵二十万，骑兵二万，兵车八千，战象四千或三千。象为印度之特产，甚驯，教之以战；凡一战象，乘者四人，而其体伟壮，皮厚且坚，剑矢不易伤之，列于阵中，其固如城，冲锋则能毁营踏人。印人珍之，而谓其战之胜负，定于象数之多寡。时亚列山大以其军队，拒绝深入，但不能与南德王相战，而一觇其虚实也。
亚列山大头部雕像
亚列山大为马其顿王，其地远在欧洲希腊之北。初，其父腓力帕Philip，善于练兵，改骑兵制。古代以马驾军，是为兵车，其能战胜，则恃训练之勤，团结之坚；行军入于崎岖山道，或河流之地，则失其用；后改兵车为散骑。腓力帕首编骑兵为大队，而严其训练，授以长戟弓矢，作为进击之用，借以前后相应，当时之新式利器也。腓力帕因其兵力，战胜希腊，既而被弑，其子亚列山大继之。亚列山大雄心大略，长于用兵，有统一天下之志。其西邻波斯属地甚广，亚列山大起兵伐之。初，波斯西征希腊，军败而归。其后希腊服于马其顿王，马其顿人遂同化于希腊，亚列山大故有复仇之心。及其出师，希腊人助之。先夺小亚细亚、叙里亚、埃及，进攻波斯，三战大捷，破灭其国。纪元前三二七年五月，军进兴都库什山之附近；其地野蛮部落，数扰其后。亚列山大命军攻之，屠杀其人。明年二月，进次印得斯河之西岸，河，印度、波斯之分界也。东岸无军拒之，马其顿军从容驾船为桥，以渡大军。既渡，入太昔尔境，其王率其四邻之小邦，不战而迎亚列山大，共出牛三千，羊万余以犒师。太昔尔地在膏腴之平原，物产丰富，人民数众，而又西临大河，交通便易，足资防守。城为中亚细亚入印必经之所，宜其为古代名城也。其犒师牛羊之数，斯可见其富庶矣。佛典谓当佛陀生时，太昔尔为印度学术之中心，学者争集，诵读三《吠陀》，习学医术。印度内地之国王婆罗门等，尝遣其子前往读书。信如其说，其城不啻当时之大学也。希腊人之从军者，记其风俗，殊堪发噱，兹节引之。“凡贫穷不能嫁女而赠以财产者，当其女于妙龄之时，送入市场，击鼓鸣角，以招市人。其趋于女前者，初视其背，女遂解其肩上之衣，然后察其胸部。其男女相悦者，乃议价值。多妻制度，遂盛行于诸国。其俗夫殁，妻当自焚而死；其不愿者，众必鄙之，故皆随其夫而死。既死，则弃尸于野。”其城所信之宗教，为婆罗门教及波斯教。波斯之影响，已入于印度西北矣。
亚列山大战斗雕像
亚列山大会战波斯
亚列山大休军于太昔尔，后率大军东进。太昔尔王遣兵五千助战。普鲁Purn or Poros闻警，统兵拒之。普鲁王于印得斯河之支流害德败斯Hpdaspes、钱不Chenab二河间之地。其军身高力壮，希腊人异之，且谓其战术，高于亚洲之各国。普鲁迎拒敌军于害德败斯河。其河宽深，防守严固，而亚列山大之军为其所拒，不得渡河者，约数星期。会知上流河狭，中有小洲，便于潜渡，乃绕道往。既济，军于平原；二军攻击，普鲁步兵三万，骑兵四千，兵车三百，战象二百。及战，亚列山大指挥骑兵，以长戟乱矢，冲动战象，象怒回逸；普鲁之军，行伍大乱，其善射者，坐于地上，右手执弓，左手按矢于其弦上，然后尽力扳之，复以右足之力，强压其弓。矢出，其力凶猛，能穿坚甲。所可惜者，其地泥深且滑，不能得势。普鲁之军遂败。亚列山大俘杀战象，尽毁兵车，俘敌九千，印人死者一万二千，余众逃散。其王普鲁督战，身受九伤，终不得免。亚列山大获而礼之，借得印人之心，军复前进；其拒之者，皆败而逃。及抵害外昔斯Hyphasis，马其顿军哗变，拒绝前进之命；亚列山大无奈，乃令造舟而归。其侵入印度之地，限于西北印得斯河流域。其下抗命不前者，盖其逾越险阻，困备已极，而又久历战争，获财已多。将士念其家乡，渐生荣归之心，又不知其主将，止于何所，而印度之气候炎热多雨，大异于马其顿、希腊诸国，营中病者数增。若至东方，摩揭陀王，统有大军，势必拒战；兵士之心，则谓前者普鲁迎战，战术甚优，而今远攻大国，疲军再战，客异势主，固不知其鹿死谁手也。
持盾卫队是亚列山大时期的精锐步兵，在一些艰困的战役中，护卫着马其顿方阵右边的侧翼。
亚列山大既不深入印度，委任普鲁监督七国，造舟于害德败斯河之上游，以其便于取木也。十月，船成，只数约近二千，重载军队，而兵多船少，大队有步行于两岸者。其附近之部落小邦，强者王自统兵拒之，弱者联合小邦迎战；亚列山大皆大败之，且战且行，共历十月而抵印得斯河入海之口，分途前进，而入波斯，后至小亚细亚。纪元前三二三年，亚列山大死于巴比伦。其东征也，统军十余万人，孤军远征，运输不易，乃于战胜之地求食，纵兵掠劫，重载财宝而归。其入印度，尝焚坚守之部落，而并杀其老幼妇女，其残酷可想！印人以野蛮人视之，印度书籍未有只字记其事者。今之东征历史，仅根据于希腊之记录及西北边境之古钱耳！故无直接影响于印度之生活，政治，社会，宗教，文学，艺术；其骑兵优于战象兵车，而印人未尝学其兵制，乃犹守其旧法。十六世纪，蒙古儿帝国之成立于印度者，亦赖骑兵。亚列山大之功，则在其开辟东西交通之路。希腊人后建国于亚洲西部，侵入印度西北，其美术遂影响于印度之雕刻，佛像固其证也。同时西方亦有学于印度者，唯其材料琐少，散于书籍，难作精确之论。所可知者，古代基督教之一支洛斯铁生Gnostism，大受佛教之影响，保罗于《新约》之中，尝道焚尸之习，此印度俗也。佛教已入罗马帝国传教矣！亚里斯多德后之哲学，容或受其影响。
印度最初之政治、社会经济，多不可考。纪元前四世纪之情形，则可略知其概。当斯时也，希腊人谓旁加普之独立国无数。其政体或为君主专制，或为贵族专制，或为民主政体，一地之国多若此，其他可想矣！美葛生斯于亚列山大东征二十余年之后，记载全印共一百十有八国，互相争权，时起战争，故其势散，不能同心同德，以御外侮，此西北诸国所以败于亚列山大也。希腊人谓其生活远高出于野蛮时代，物质文明，大有进步，国内外之贸易，甚为发达。商人贸迁有无，明知南方出珠宝等物，而运北方之布物以易之。中国丝绸，或已传入印度。其国外贸易，法令甚多，外商入港或离岸者，皆有执照。货币之用渐广，以银铸之，其状粗笨。更观宗教思想之发达，社会组织之演进，印度已久为世界文化国之一矣！

[book_title]第七篇
张嘉歌那之创刘尔安朝|政府军政之组织|秉德苏亚|阿育王与佛教|阿育王后印度之纷扰
亚列山大纪念雕像
亚列山大委任长官，留戍兵而归。印人痛于劫掠之惨，迫压之甚，久蓄不服之心；会守将忌普鲁之威权，杀之。于是人心益愤，有杀其守将者；既而亚列山大病死于巴比伦，叛乱大起；主其事者，婆罗门陈乃亚Chanakya也。陈乃亚初得罪于摩揭陀王，逃之西北，及亚列山大死耗传至，得西北小邦之助，起兵，尽逐戍卒。约于同时，摩揭陀乱，张嘉歌那杀南德朝王。相传张嘉歌那为南德朝王之子，因其母贱而鄙之。及长，陈乃亚傅之，谋变，事泄，西逃，尝见亚列山大，后杀王族，而即帝位。其杀戍卒与灭南德二事之先后，今不能考，意其既屠戍车，声威大振，然后率兵而入摩揭陀国，又得内援也。不及一年，遂灭南德氏。其即位后之史材凡三：一，陈乃亚自著一书，详述内政。二，希腊人美葛生斯记其在印之见闻。三，阿育王建立石柱，中刻谕文。吾人赖学者研究之所得，而能知其朝廷、行政、法律、领土；斯密斯尝谓此时之历史，于十六世纪前之印度史中，最为详晰。是以历史学者，公认张嘉歌那为印度史上之第一大帝也。
谢流哥斯头部雕像
张嘉歌那代南德氏为王，是为刘尔安朝（旧作孔雀朝）Mauryan Dynasty。其母名曰刘尔Maur，盖因此而名其朝也。纪元前三二二年左右，张嘉歌那即位，王委陈乃亚为相，委以政事。陈乃亚果决敢为，勤于政事，四邻降服，国势大张。时适亚列山大之旧将谢流哥斯Seleucus侵入印度。初亚列山大死后，诸侯分据其地；谢流哥斯得叙里亚、小亚细亚。其与之争地者，久战不已，互有战负，既而大败其敌，复据巴比伦，乃自为王。史家称为叙里亚王（我国旧作条支王），统治亚洲西部。王既胜敌，谋复亚列山大之故地，率兵渡印得斯河。张嘉歌那统军拒战，败之于旁加普；谢流哥斯逃出边境，割三省之地议和；印度以五百战象与之。于是印得斯河以西俾路支、阿富汗，皆入于印度版图矣。叙里亚王，又以女妻张嘉歌那，遣美葛生斯为使，驻于京城。使臣于其暇时，述其所见，笔之于书，详其当时之地理、物产、制度。惜其全书佚亡，而大半见于他书；其中间有涉于神怪，而尝为人所批评者。
刘尔安朝之首都曰华子城Patalipntra，在松河北岸，当其流入恒河之口，初为阿介他赛都王之要塞，即今巴特拿附近也，前临大河，交通便利。城长九里，宽一里半，而以木栅为垣；其下为池，防守坚固，门共六十有四，其剩木今在水中。皇宫以木砖造成，雕刻美丽，饰以金藤银鸟；后附花园，有鱼池、树木、花果等；或疑其式与波斯王宫相似。宫中以武装之妇女为卫，其侍王者，则为舞女；舞女之在王宫者，其职如仆。王坐于朝，或骑象乘车而出，则手执伞扇，侍于左右。其专为舞女者，纳款于官，而其管理甚严。此俗今犹存于一二之自治小邦，流弊多矣。王之娱乐，有射猎、赛车、斗兽等；其囿地广，草木丛生，专为王之射猎者也；其犯禁私入者，则罪当死。王宫之礼节，则多类波斯习俗。印度受波斯之影响，尝为学者争论之点，其影响固不可讳也。
华子城统治于委员三十人，共分六局，每局五人。委员共理公共事业——公安、道路、市场、海港及寺观等。六局各有专职，略分述之如下。一局管理工艺。政府视工人若服务于王者，其伤工人之眼或手，而使其丧失技能者，则罪当杀；局又划定工价，而监视其建筑之材料。二局之职务，与今领事相同；外人至者，局员觅屋住之，监其行动，送之出国；其得疾病或死亡者，延医调治，或为其埋葬，而并保护其财产。三局调查户口，记录人民之生死，盖所以为人口税之根据也。四局监督零售及规定衡量等。五局调查制造物品及划定税率。六局收货物出售什一之税，此皆首都之市政也，其大城民众者，制度与之多同。
张嘉歌那之威权无限，专制独裁，其委任之长官，仅能陈述意见及奉行上命而已。陈乃亚之治国也，法严威重，希腊人之记录，谓其酷虐；印人以刑罚为治理之术，陈乃亚盖本于此也。其关于财政者，法令益严，借之以裕国库；其作贼者，多处死刑，盖印度之道德观念，认偷盗为大罪也；其为人所告作贼者，苟无反证以明其诬，则受刑讯，棰楚之下，何求而不得。刑罚之种类繁多，总括为三：一曰罚金，二曰残体，三曰死刑。陈乃亚之法，婆罗门之犯罪者，则免刑讯；其罚或逐之远方，或驱为矿工；英主若张嘉歌那固未受制于婆罗门也。其抑王权者，则为革命。印度之政治哲学，类近中国，试引其一以证之。谚曰：“民之乐，君之乐也。民之利，君之利也。”其虐民者，则民可以暗杀革命，张嘉歌那之代南德氏而王，则其明显之例。迨其嗣位，尝惧其先朝遗臣，图谋恢复。其所恃而不恐者，唯军队耳。
印度军队，自古分战象、兵车、骑兵、步卒四者，张嘉歌那遵守旧制。骑象者将也。兵车，则驾车之马，或四或二，皆有步卒护之。玄奘入印之时，兵车或已废矣。骑兵组织，犹古散骑之制，训练不精；其拒外寇也，徒恃步兵，故难取胜，此其军制之大略也。张嘉歌那军队之数，步卒六十万，骑兵三万，战象九千，兵车则无确数，当多于南德朝之八千矣，共约七十万人，宜其战败谢流哥斯而为印度之大帝也。其军统于总部；总部凡三十人，共分六组，一曰水军，二曰辎重军，三曰步卒，四曰骑兵，五曰兵车，六曰战象。其组织之完备，则张嘉歌那与其相陈乃亚之力也。美葛生斯谓军队器械，由于国家供给，其兵、象、马，皆有甲胄，战具则为刀剑、弓矢。其军之战斗力虽强，然王对外，终未徒恃其兵也。其不服者，或施诡计取胜，攻击要塞，或利诱其将，陈乃亚固善于谋者也。
政府长官共分属于三十部，管理国内之田地、水道、运河、道路、树林、建筑物等；其官属繁琐，兹略述其一二要者。古代印人以地属于其王，农夫受田于官，纳税四分之一；其不纳税者，夺取其田，自吾人视之，王犹一大地主也。田税为府库收入之大宗，特设一部，专司其事。水利与岁之丰歉有关，岁歉则收入数减，政府故重视之，亦设专部。政府又治路政，道路桥梁，按时修理，不及一里，则有记其远近之柱，以便于行旅者也。政府后为收入之计，劝民酿酒，唯其监督甚严；凡酿酒者，领有执照，期定四年。
张嘉歌那在位二十五年，皆因教谓王为其教徒，让位于子，后入南方，禁食而死，吾人固难其证考说也。其子秉德苏亚Biudusara继父为王。在位二十年，其政治历史，今不能知；唯王有屠敌之称，斯见其好杀矣。同时，印度、叙里亚之邦交益密，叙里亚王复遣使者抵印，以后埃及使者亦至。埃及使者，今尚不能推定其在秉德苏亚或其子阿育王时也。据古传说，秉德苏亚征服东西沿海之国。斯说也，或可认为事实。吾人知阿育王领土之广，王除东征而外，未尝用兵，南方德干高原，或为秉德苏亚所征服者，否则必为张嘉歌那之武功矣。
王崩，子阿育嗣位（或译作阿恕迦，余意阿育之名，久已沿用，不必另改）。王初为总督，纪元前二六九年，始行加冕之礼，在位已四年矣。相传其长兄苏昔麻Susima与之争位，锡兰佛典则谓王杀其兄弟九十九人，以争王位。此说也，殆不可信。石柱之文，证其兄弟姊妹甚多，王善待之；佛典记其信教之先，罪深孽重，以符其“放下屠刀，立地成佛”之说，借扬其教，亦不可信。今按锡兰佛典所记之年代，符合史迹，余皆讹误。王之历史，则根据于石柱之文，及文学上之传说。王为总督及其即位之初，信奉婆罗门教，食肉，饮酒，射猎，跳舞，此佛徒所以认为罪孽而甚其辞欤？其改变人生观念，而影响于世界者，则盖林格Kalinga之战也。
阿育王与王后的雕像
盖林格地在孟加拉湾海岸，其族不服王命，纪元前二六一年，阿育王出兵攻之，盖林格人拒抗甚力，终战败溃。此役也，死亡十万，俘获十五万，伤亡者倍之。阿育王为之心悲，记其事于石柱，首叙战争之惨，死亡之众，而使其亲友长幼，不能相见；中论战胜，当克胜吾心之欲，而遵守道德法令；末望人民忍耐和善，以达于正理之途。其后王刊二文于其地，一谕长官善治其民，一劝人民为善。当其建立石柱之时，王已信佛；信佛之动机，则起于战后之感想，斯密斯推定其在纪元前二六〇年。其度王皈依佛法者，南北佛典之传说不一，今已证明其为一人，即有来歌那Upagupta也。王既奉法，酷爱和平，其政治上之事实，无可考据，王之精力专于伦理上之建设及宣传佛教矣。此固不能疑其与我国梁武帝相同，而不问政事也。王尝为僧，唐时义净入印求经，犹见王像身衣僧服，盖犹今日缅甸人暂住于寺而为僧也。王不肉食，宫中禁止杀牲，又废前王之猎地。纪元前二四九年，王偕有来歌那周游佛教之圣地，而立石柱纪念佛陀之生地。当斯时，佛教经典，展转暗诵，义渐繁多，时起辩论，内部有分裂之兆；王立石柱，禁倡异说，后召法会于京城，议定教义，摈弃异说。是为佛教第三大会。
阿育王石柱上的狮子
阿育王石柱之文，关于道德，劝民为善，所谓《道德律》也。律认慈悲，救济，信实，清正，和善，虔诚为美德。而以一切生物之愉乐为归。其具体之言而常见者，则为南方米索尔北部之石柱文也。玆引原文一节如下：“王曰：服从父母，尊重生物，言语信实，此《道德律》之要义，而人必当行者。弟子又必尊敬其师，交际各当有礼。”此类石柱，其中仅一载明本于佛陀之旨，以教民者。王自奉行斯义，善待臣民，施赐财物，与各宗教之苦行者，设有医院，医治人畜，更遣良医远之他国。其于国内道路之旁，建立休息之所，并植树木，以便行旅。王又以刑罚平允为大政，凡民有冤，无论王于何时何地，若于食时、妃宫、私室、花园，或出游等，皆可上控，王即受理。其自决狱也，欧美之人，虽或非之。固东方民族之特性也。其后王患人民不能遵守道德法令，特设检官，专监人民之遵法令。其有罪者，惩之以法，重者死刑。说者谓其轻人重兽；殆不知王以人类有知而禽兽无识，自作之孽，而身当受其祸也。
阿育王热心于宣传佛教，遣僧至其国内野蛮部落，或其内附之国，为之建寺，并设医院，又派高僧入希马拉亚山附近之小邦，太密楼地、锡兰、叙里亚、埃及、马其等。尝立石柱，载其传教之国名，其关系于历史者甚巨，吾人得知太密楼地四国之名，固其例也。今之学者，谓王未尝遣僧入缅甸传教。缅甸之为佛国，实非王力。其渡锡兰者，王弟麻汉嘉Maheudra也。锡兰传说则为王子，吾人本于学者研究之结果，则知弟是子非。初，岛王铁乃Tissa请僧入其国中说法，麻汉嘉往，王首信教，助其宣传，为之建寺，信者大增。麻汉嘉之妹俄从其兄而至，深得妇女之信心，女尼亦增。二人死于岛国，于是佛教之基大固于锡兰。汉末佛徒朱士行于其所著《经录》谓“秦始皇时，西域沙门室利防等十八人赍佛经来咸阳，始皇投之于狱”。按阿育王与始皇同时，中国印度，似有交通，其事有可能性，唯乃失败于中国耳。综观阿育王传佛教之事业，可知其有功于佛教矣。佛教初盛于印度北部一隅之地，阿育王兴，传于全印及当时之天下，佛教遂为世界之宗教。王之规模，远大于首认基督教为国教之康斯坦丁Constantine the Great矣。盖时基督教盛于罗马帝国，教徒忠于基督，蹈水火而不辞，政府患之，数兴大狱，而不能动其信心；康斯坦丁有见于此，乃借宗教之势力以一民心。阿育信佛之动机，则由于悔改。其令民遵其道德法令，设官监之，民虽失其自由，而王之意，则欲实现人类极乐之世界于印度，固世界史中之大帝也。王虽信佛，然其能容异教，尝施财以赐皆因教徒之裸体苦行于山谷者。其态度之公正，有足称者。虽然，印度三教之教义，其中若轮回、因果、自救，相似之点甚多。此故助其能容异教矣。
阿育王时之历史，前已谓其根据石柱之文。其石柱所在之地，可以证明其疆域，南至米索尔北部，北界希马拉亚山，东邻阿萨密，其地之王，时似独立，西有阿富汗、俾路支，其地面积，大于今日英之直属印度，境内则有藩属部落。吾人不能谓其皆郡县也。其政治组织，遵其祖父之旧制；其制监于古代而有所损益，非创于一人也。王之石柱立于要地通衢，其文普通文也，便于民知，此可推想当时之教育，必甚发达，盖建立石柱，不能费而无用也。其状直立，下有石础。回人后迁其小者于特里，置于大车之中，八百四十人曳之。其材料之重大，工艺之精细，往往能令观者目夺神移，疑非人力所能为！其艺术之进步者，当时国家兴隆，政治清明，商业发达，外人时来，皆足以为其美术之激刺；惜其雕刻之材料，除石柱而外，皆为木质，今已腐灭，而不能供学者之研究矣。
阿育王晚年之史，今不可知，西藏传其死于太昔尔，时纪元前二三二年也，在位四十一年。其子见于记录及传说者，共有数人。王死，二孙嗣位；一治东部，其初即位也，厚赐山中之苦行修道者，有碑文记之；其治西部者，无金石为证，皆因教之学者，则认王治西部为事实，并能举其都名，且谓其建筑礼堂，今为皆因教最古之大寺，其他之传说尤多。其分领土为二者，今则难求其故。阿育王之子孙相继为王者，历有数代；唯无书籍，纪其历史，吾人故不能知其领土，政治之状况也。纪元前一八五年，末帝为其大将婆昔麻家·苏嘉Pushyamitra Sunga所杀，刘尔安朝遂亡。
婆昔麻家篡位自立，是为苏嘉朝，共传一百十有二年。领土包有摩揭陀及其附近诸省。学者疑王为波斯之伊兰人而拜日为神者也。拜日与印度教并不冲突，今日西北印度教徒，犹有拜日者。王尝大集婆罗门而以马祭神。佛典谓婆昔麻家为印度教徒，仇视佛教，杀僧尼，毁寺庵，为婆罗门教反动之始。斯时大夏王米南德Menander进据西北旁加普，率兵入寇。婆昔麻家拒战，败之。负有盛名之文法家裴坦皆立Patanjali生于其时。王死，传之子孙，末王性好诡计，纪元前七十五年，其相婆罗门外苏戴亚Vasudeva弑之而自立，是为堪外朝Kanva，传之四代，共四十五年。其年代之短，可略见其内乱外患之多矣！末王于纪元前二十八年，为安哈亚Andhra王所杀。安哈亚国于德干，美葛生斯谓其势强，臣属于刘尔安朝。及阿育王子孙衰微，乃自独立，后杀堪外朝之末王，安哈亚王凡三十传，历四百五十年而亡，时约纪元后二二五年也。据古传说，谓王护婆罗门教及阶级制度甚力，今犹不能考证其有摩揭陀地也。三朝历史，不能详知。

[book_title]第八篇
大夏|安息|大月氏|迦腻色迦与佛教|希腊与印度文化之关系|太密楼地之三国
纪元前二百五十年左右，刘尔安朝之国势正盛，叙里亚之二省，叛而独立；我国旧谓大夏、安息，西人称安息为巴拔亚Parthia，大夏为拔克特亚Bactria，大夏地在兴都库什山与俄格斯Oxus河（即阿母河）之间，土地肥美，居民富庶，古有“大小千城”之称。其总督迪道托斯Diodotus叛而独立。其下多希腊人，故有印度希腊国之称，尝诱阿育王之边吏，侵扰介不娄Kabul境，而西北警报，必传达于王庭。时王统有重军，国势强盛，外寇不能深入，而王之外交，与希腊人之国王甚善，是以西北无变。迨其死后，印得斯河之西，遂为希腊王逐鹿之场。会大夏第三王构衅于叙里亚；初，叙里亚有事于西，不能东讨其叛将土酋。其后谢流哥斯之孙，战克埃及，而与大夏王有隙，回兵以征大夏，久不能胜，纪元前二〇八年，乃认大夏为独立国。王既不能逞志于大夏，俄率其军，逾越兴都库什山而攻入印人所立之国于介不娄地。其王知不能胜，出财宝大象犒师，王遂重载而归。大夏之第四王地米出斯Demetrios英武能战，国势益强，阿富汗之土酋，皆臣服之，王取印度西北及旁加普之一隅，有“印度王”之称。希腊人之固有国家为城邦，其至亚洲西部者，本其旧制，建立小邦，诚如《前汉书》所记“大夏本无大君长城邑，往往置小长”。其最强者，唯米南德王。王约于纪元前一六〇至前一四〇年，治理介不娄地，尝统大军，征据印得斯河下游，而抵阿拉伯海，后入印度内部，取朱木拿河流域，进攻澳得。婆昔麻家拒之，不得深入；王之声威大振，及其病死，葬仪极盛。既而大夏衰微，势散兵弱，不能一战，于纪元前一四〇至前一三〇年之间，而亡于大月氏。先是，其王遵其旧俗，所铸之钱，种类繁多，今为大夏历史之根据。
安息在里海东南，其人为游牧民族，类近土耳其人，俨然成一民族，不愿臣服于叙里亚；土酋阿盖介斯Assikas率之独立，而自称王，是为阿盖介斯朝，时纪元前二百四十八年也。百余年后，密屈戴斯第一Mithredates I亲率大军，远征太昔尔，收为郡县。后世子孙以其路远，不能统治。外人后王于其地者，沿用波斯之旧称，盖时安息制也。《汉书》记其“以银为钱，上有王面，王死，辄更铸钱”。斯见希腊之影响矣。又谓其“小大数百城，地方数千里，最大国也”。共传四百七十余年而亡。
大月氏战败大夏，而君其民，后建歌兴帝国Kushan Empiu。今其历史佚亡，吾人赖西方学者研究考证之力，而能知重要数王之年代，其他部分，则不能知。月氏初居于我国西部敦煌之地，为游牧民族，控弦者十余万，自恃其强，而轻其邻匈奴。匈奴败之。月氏绕道于今新疆之戈壁沙漠，而入中亚细亚，土耳其斯坦。途中战败塞国，而夺其地，塞人败逃而南。另求新牧地于他方，攻入大夏及印度边境，印人谓之塞盖。塞人久居其地，渐失其游牧性质，而同化于其地之土著。既而月氏败于乌孙，弃其牧地，南入于俄格斯河，而以河北为重镇，伸其势力于大夏，分五部落而居，《汉书》所为五翖侯也。后百余年，贵霜翖侯丘就却英武有材，兵力最强，四翖侯之众服之，自立为王；历史学者称之为该飞赛斯第一KadphisisⅠ。其称王之时，在纪元后四十年左右，王以大夏褊狭，不能悉容其众，起兵进据兴都库什山南膏腴之地，又灭罽宾、濮达而有其地。学者谓罽宾为太昔尔附近之小邦，疑即甘哈那（旧作健驮罗）Gandhara，濮达则不可考。王又统军侵入安息，而夺其属国高附。就其用兵而言，王之在位，时必甚久。《后汉书》谓其年八十而死，约在纪元后七十七、七十八年。其子阎膏珍继之为王，称该飞赛斯第二。膏珍东征印度，入恒河流域，而据波罗尔斯以西之地。斯密斯疑塞盖时代，始于七十八年，盖王即位时也，此说之疑问较少，王之领土甚广；今赖古钱证明其在位也，约三十年。
大月氏侵入印度，前、后《汉书》载其略史。初，武帝方有事于匈奴，会闻匈奴破月氏，而以其王头为饮器。“月氏遁，而怨匈奴，无与共击之。”募人往使其国，张骞应募，道经数国，备极困难，卒抵俄格斯河流域。时月氏王死，夫人主政，新得大夏之地，而君其民。其地肥饶，邻无强国，而女主贪于安乐，忘其旧仇，无报复心，又以汉远，不允。张骞留居岁余，不得要领而归，时约纪元前一百二十年也。宣帝之后，汉室衰弱，渐不能统治西域，及王莽篡汉，诸国皆叛。其后五十年，班超使于西域，夜斩匈奴之使者于鄯善，一国惊怖，纳子为质。班超复历数国，因其内属国之兵，改立不服之王，而又败其拒战者。于是不动中国，不烦战士，而汉之兵威，震于今之新疆、中亚细亚，且与月氏接触。初，月氏尝助汉有功，纪元后七十年，该飞赛斯第二，贡奉珍宝，以求尚汉公主；其意欲与汉天子居于平等地位，而可威服诸国也。班超不敢上奏，拒还其使；王怒，遣副王谢将骑兵七万来攻，大军逾越葱岭山道数千里；其地难于运输。班超度其军中少粮，乃令收谷坚守；谢氏督军力攻不克，□钞掠于野，而不得食，又无援兵。谢乃无奈，遣使请罪；班超纵之而归。月氏大震，岁奉贡献。《汉书》谓和帝时（八九至一〇五年），印度尚遣使贡献。既而超老告归，汉以任尚代之。任尚严急，而大月氏国强，伸其势力于西域，诸国慑服而绝汉矣。
《汉书》谓阎膏珍遣将而治印度，王约死于纪元后一一〇年。其将或自管理其地，印度古钱，间无王名，盖其将也。膏珍死后约十年，迦腻色迦Kanushka继之为王。迦腻色迦非膏珍之子或孙，学者以其为小月氏之一支，其得嗣位之故，今不可考。王之印度首都，曰白沙瓦。王善用兵，并克什米亚，管治印得斯河，恒河流域，又攻安息，后遣大军侵入西域；其地小王皆臣服之，有远来朝见，而居于旁加普者。王之声誉，起于扶助佛教，佛典谓为阿育王第二。其初信佛之传说，殆不可信。王虽信佛，而其所铸之钱，有希腊、波斯、印度之神及佛陀之像。佛着希腊服装，而坐于位；其坐状则印度俗也。王之宗教观念，盖信佛教而不能一旦尽去其旧俗也。佛教自阿育王以来，传入西北之地。纪元前二年（汉哀帝时），我国“博士弟子秦景宪从大月氏王使伊存，口受浮屠经”；佛教必已闻于中国，唯西北无君主之助，而建大寺耳。故无重要之美术，遗存于今。迦腻色迦之世，佛像数增。初，佛徒不敢刻佛陀之像，而以符号、空位、足迹等代之。及至此时，佛像甚多，种类不一，而状其幼年、壮年、苦行、得道、说法之生活，甚有作其前生之像。佛教之内部，亦有分裂之势，盖最初之佛教，本于再生、因果、免除痛苦之思想。三者，印度产也；各宗哲学，皆论及之。佛陀则又阐明伦理学上之责任，及慈悲不杀之旨，其合知识情绪二者，固可认为宗教也。及其传之西北，环境变迁，而与世界之思想接触，佛教不啻另一宗教矣！佛陀初以身死之后，则出于生命之外，神人不知。后则其徒崇拜佛陀，视为人类之救星，而作其像，又重祈祷，此小乘大乘重要之分也。大乘教义，发达于印度西北，马鸣大师等主之。教义上之辩论益多；迦腻色迦召高僧五百会于克什米亚，议定解释佛典之文，刻于铜板，藏于塔中；或有发现之日于克什米亚也。其文亦已译成汉文，存于中国，是为《阿毗达磨大毗婆沙论》。其与会者多习小乘；而当时西北所奉行者，则为大乘。
迦腻色迦率军远征，初命其长子监治印度，后令幼子胡昔迦Hushka代之，盖长子已死也，纪元后一六二年，迦腻色迦崩。胡昔迦继之为王，其政治历史，今不可知，其所铸之钱，颇有美术观念。王像身衣希腊服装，高鼻类似土耳其人。大约死于一八〇年；其继之为王者，是为外苏废大第一VasudevaⅠ。王既即位，大月氏之势渐衰，属地叛乱，今犹未得其失印度之证。胡昔迦为大月氏之末帝，而能统治其广大领土，则无疑义，此根据于学者研究古钱之所得而推知者，盖自外苏废大第一之后，其子孙渐同化于波斯之风俗习惯。相传印度西部之王，占据印得斯河。信如其说，则大月氏必失印度矣，月氏虽失印度，犹据介不娄之平原，迨五世纪，始为白匈奴所灭。
刻有迦腻色迦一世的金币
迦腻色迦统治印度，大乘教义成于马鸣大师、世友等。马鸣实一代文学家兼音乐家也，其所写者，极文字之神技，能令读者“肉飞神动”，借其文字宣传之力，佛教兴盛。同时，医学亦有进步；嘉来刻Charaka，王医也，善于治病，其所著之书，负有盛名，或谓其取法于希腊，今固无据以证明也。美术亦甚发达，迦腻色迦王数兴土木，尝建大塔，高四百尺，中藏佛骨。近者得王像于地下，其像之雕刻甚美；所可惜者，其头已失，王于太昔尔所建筑者，废址尚未掘发。其于他地之古物尤多。观其古物，犹无希腊影响之可寻；甘哈那之佛教美术，则受希腊之影响。其地包有白沙瓦、太昔尔；西方学者，称其雕刻为希佛式，盖其以希腊之美术，而适用于佛教之思想也。佛陀之像，类近希腊之神像，既而传至中国、日本，佛像固受影响于希腊也。考古学者，尝谓“今之新疆为古代希腊，印度，伊兰，中国文化会集之所”。信者斯言也。
希腊美术影响于佛教之雕刻；西方之人，张皇附会，遂谓希腊文化影响于印度者至深，吾人故当知其影响所在也。亚列山大侵入印度西北，日事战争，印人轻之，并鄙其战术而不为，思想制度，更无论矣。及陈乃亚起兵，尽杀马其顿之戍卒，张嘉歌那又败谢流哥斯，于是希腊人之势力，不能容于印度。使臣美葛生斯，详记刘尔安朝之政治、社会、制度；未有只字谓其取法于希腊者。大夏之钱，其状甚美；阿育王固未因而改其币制。当时之雕刻，或有取式于希腊者；太昔尔发现之古物，业已证明希腊之影响；唯其远在边境，不能例推于内地也。地米出斯王侵入印得斯河之东，改铸钱币，上有希腊，印度文，盖时多数印人，不知希腊文字，王始并用二国文也。其后希腊人立国于太昔尔者，采取印度斗衡之制，又有崇拜印度神者，是其同化于印度，而非印人希腊化也！除古钱而外，其他之证极少，甘哈那之佛教美术，虽受希腊之影响，而婆罗门教、皆因教固与之无关也。
自亚列山大东征，希腊人贸易于东方者渐多。其后大月氏与罗马之交通日繁，商业如之。商人往来，运贩货物，唯利是求，而文化制度，不关于心。吾人今求印度之知识于孟买之商人，则不能多得，商人固无重大影响于知识界也。陆路商业，则经波斯、美索不达迷亚、小亚细亚，而入欧洲；我国丝绸，初由此路输入。印度南部太密楼地，与埃及、欧洲之贸易，则由水路。水路初感困难，其后罗马商人知时季风之定期，乃遣大船运货。七月八月之间，船自阿拉伯之海港而行。四十日后，即抵印度，售买货物。自十二月至明年一月即归。纪元前二十年，南方之国盼德亚Pandya遣使入于欧洲。斯见其贸易之盛矣！南方出产，推珍宝珠玉为大宗。
太密楼地之贸易发达，人民富庶，物质文明，大为进步。美葛生斯尝闻盼德亚之兵精势强，阿育王之石柱，载极南四国之名，遣高僧入其境内，宣传佛法。南部诸国，世与锡兰岛王为仇，互相攻击，垂数百年。其战败俘获之人，则令作工，建筑百里之高堤。诸王自相争权夺地，兵革不休，故其疆界变迁不已。其最强者，一曰盼德亚，二曰齐来Chera，三曰求赖Chola。三国之中，推盼德亚为最古；地在东南，隔海与锡兰岛相对。齐来则在西岸，求赖在麻打拉萨之地；其船甚多，海上贸易于恒河流域及马来半岛。其出产品，以棉布为最要。太密楼之文学，间有记其历史；唯其材料缺少，而吾人不得详知。其文学丰富，前已言之。文学之中心，则在盼德亚之国内；三国之文字相同。其诗重于道德观念，类近我国“文以载道”之说。其美丽清洁，过于梵文之诗歌。

[book_title]第九篇
歌泊那朝之勃兴|印度黄金时代|法显西行求律|戒日王|玄奘入印求经
自大月氏丧失印度，及南方安哈亚朝衰微之后，印度百余年之历史，无金石碑文之材料，而古书之传说，又多矛盾之辞，遂不可知。其后佛陀生时之力嘉外斯族之势复盛，华子城之土酋，沿用历史上之人名，而称张嘉歌那。力嘉外斯之王，妻之以女；张嘉歌那得其援助，因而扩张领土，据有澳得及摩揭陀之故地，乃自称雄。纪元后三二〇年二月，改称其朝曰歌泊那Gupta；明年，加冕称帝，是为张嘉歌那第一。王感妻族之助，其所铸之钱，有王名，妃名及妃族名，借表其臣属于力嘉外斯族也。三三〇年，王崩；其子孙皆谓力嘉外斯之子女，盖认王权得之于母族者。
刻有散流嘉歌那的硬币
太子散流嘉歌那Samudragupta继父为王。其为人也，多才多艺，精于音乐，善于赋诗；古钱中有王像，坐于椅中，手执箫管；王之诗文，句极自然，为印度名作；王又精通典籍，常与学者讨论《吠陀》；又善用兵，尝统大军征伐四邻，故王一身，兼学者、诗人、音乐家、武士四者。王之家族，虽为印度教徒；然王能容异教，厚赐佛教高僧。在位年久，其成功之事业甚伟，固印度名王也。初，恒河流域之小国，不服王命，王先发兵讨之，数年大定；于是转战而南，所向有功，声势大振，四邻臣服。后王亲率大军，沿孟加拉海岸而南，深入德干高原，止于麻打拉萨北之附近，由西道而归。此役也，出征数年，小国部落皆服，各出财货以犒师，而王一因其地远，不能兼并，收其财宝，重载而归。王既胜敌，以白马祭神，马祭为印度教之大典，非“万王”之王，则不得行。王纪其功，以金作碑。其领土之广大，北界希马拉亚高山，唯时克什米亚犹能独立，东临雅鲁藏布江，南近文的耶山，西至朱木拿、泗保娄Chambal二河。二河以西旁加普之小邦，虽受王之保护，其王则自主其内政。散流嘉歌那称西北月氏之王为塞盖酋长，且谓其尝入贡；青海使者，亦有至者。王固未尝出兵，征伐西北诸国；其王盖惧歌泊那之兵威，而遣使以修好者也。东北邻国亦遣使来朝贡，歌泊那王与锡兰之邦交亦善；岛王遣使修好，厚赠礼物，求于菩提树之附近，建立大寺，容收其民之进香者；散流嘉歌那许之。王之威权实为邻国之所共认，其领土之广，阿育王后之最大者。散流嘉歌那在位之久，学者谓其在四十、五十年之间。
三七五年左右，散流嘉歌那之子嗣位；其子英武有材，故王立为太子，及其即位，沿用祖父之名，称张嘉歌那第二。王后自称日威，盖表其武功也；初，王出兵讨伐西部之小邦，其王多塞萨人，采用波斯之尊称曰萨出泊Satrap，《汉书》所谓副王也。当月氏盛时，皆臣服之，后乃独立，及散流嘉歌那在位，遣使贡献受其保护。三八八年，张嘉歌那第二出师伐之。四〇一年，始并诸国；其中负有盛名者，则推有介因Ujjan。其西部诸国，近于阿拉伯海；欧洲，埃及与印度之贸易，多在其地之海港，而其土地又肥，物产丰富，为当时最富之区。有介因虽在内地，而实商业往来必经之孔道，故为货物会萃之所，民多殷富，其城发达甚早，印度教徒视为圣地。歌泊那王杀其大萨出泊而据其城，遂于沿海贸易之港，征收货税，于是府库大裕。张嘉歌那第二在位三十八年而崩，时四一三年也。王之政治严明，境内安宁；唯性好名，而喜用夸大之尊称。其所铸之钱，尝有其亲与狮斗之像。古代澳得之附近，产狮甚多，一八七二年始绝。
歌泊那朝之年代，多赖载明年月之碑石，古钱以证明。我国“西行”求经之记录，复又助其材料，法显之《佛国记》是也。法显求法之动机，起于“昔在长安，慨《律藏》残缺”。三九九年（东晋安帝时），发迹于长安，同行者五人，及至张掖，复得五人。其行程由今甘肃敦煌而至新疆，沿沙漠之南而行，既而出新疆，度葱岭，抵阿富汗境，转行而东，渡印得斯河而入印度。法显住于华子城（《佛国记》作巴连弗邑）。三年，习梵文佛典，后又东行，到多摩梨Tamralipti海口。其地今为小镇，距海约六十英里，其变迁可谓速矣。法显留住海口二年，附海舶适锡兰，后抵青岛。其同行者，或惧困难中途而归，或死于路，或留印不归；其携《律经》而回祖国者，法显一人而已。法显记其旅行中之见闻，是为《佛国记》。其往也，专求《律藏》，故其所记，多关于佛门掌故，而又杂以神话迷信，全书未记君王之名。其叙述之政治风俗，不过偶尔及之，无主观好恶之陋，殊极可信。当法显在印之时，适张嘉歌那第二在位。其入印度西北诸国，谓其寺多僧众，尤以朱木拿河为最盛，未几，至歌泊那王之领土，称其地曰中国，兹节录其所记数者如下：
中国寒暑调和，无霜雪，人民殷乐，无户籍官法；唯耕王地者，乃输地利，欲去便去，欲住便住。王治不用刑罔，有罪者，但罚其钱，随事轻重，虽复谋为恶逆，不过截右手而已。王之侍卫左右，皆有供禄。举国人民，悉不杀生，不饮酒，不食葱蒜，唯除旃茶罗；旃茶罗名为恶人，与人别居，若入城则击木以自异，人则识而避之，不相唐突。国中不养猪鸡，不卖生口，市无屠行及酤酒者，货易则用具齿；唯旃茶罗猎师卖肉耳。
此中国有九十六种外道……各有徒众，亦皆乞食。……路侧立福德舍，屋宇床卧饮食，供给行路人，及出家人，来去客。
摩竭提国（摩揭陀）……巴连弗邑，是阿育王所治。城中王宫殿，皆使鬼神作累石，起墙阙，雕文刻镂，非世所造，今故现在。……凡诸中国，唯此国城邑为大，民人富盛，竞行仁义……其国长者居士，各于城中立福德医药舍，凡国中贫穷，孤，独，残，跛，一切病人，皆诣此舍，种种供给，医师看病，随宜饮食及汤药，皆令安差者自去。
法显之记录虽可凭信，而其措辞，或不免于过实浮夸之弊。其谓人民“悉不杀生”，按歌泊那王信奉印度教，杀牲祭神，为其大典，必常杀生，法显此言，或指佛徒也。至谓“货易则用具齿”，具齿指贝货也，张嘉歌那第二所铸之钱币极多，固不能谓民弃金钱而不用也。旃茶罗犹言无阶级人Outcaste也。近代阶级制度，未尝若此之严，印度古书亦无相似之纪录，此虽不能否认法显之言，而今阶级或稍宽矣。当时法令甚宽，人民安乐，官吏未尝干涉个人之事业；其容异教，固如法显所述，而法显求经，尤其显明之例也。法显身为外人，游历印度，住于城邑，赍佛像《律藏》而归，斯见歌泊那朝之政策矣。法显在外凡十五年。
四一三年，太子堪麻歌那Kumaragupta继父为王，在位四十余年。王之政治纪录，今已佚亡，历史学者，谓其扩张领土；盖王尝以马祭神，苟无武功，印度教徒之王，固不能渎神也。晚年，伊兰人侵入边境，发兵败之。四五五年，王崩，子涧戴歌那Skandagupta嗣位。会中亚细亚之野蛮部落白匈奴侵入，王统大军拒战，匈奴败逃。其后匈奴兼并波斯，东侵印度，王之领土日削，歌泊那朝时虽未亡，而其势力衰微，无足轻重矣。
歌泊那朝五王，凡一百六十年（三二〇至四八〇），为印度黄金时代，西方学者比之于希腊毗律刻安时代Pereclean Age，印度学者则谓“印度教文艺复兴时代”。盖时文学、美术、政治之发达，近于雅典极盛时代，而其宗教观念之变迁，又为印度教复兴时代也。先是，印度三教独立，而其势力随时代而异；歌泊那王世拜印度教神，其影响之所及，而皆因教佛教渐失其势。婆罗门之势既盛，视梵文为神圣之文字，其用遂广。初，阿育王之记录公文，未用梵文，南方安哈亚王亦然，迦腻色迦王始用梵文；及至此时，发达极矣，故称文学极盛时代。介力戴赛Kalidasa生于此时，批评家谓为梵文之最大作者，其诗及戏剧，印人所有之作品，未有出其上者。介力戴赛长于有介因城，其地时为商业及知识之中心。其所著之诗有二，一曰《四季循环》Ri Tu-Samhara，二曰《云使》Meghaduta，皆写天然美景，学者疑为幼年所作，当张嘉歌那第二之世。其最著名者，则其戏剧《赛公太赖》Sakumtala也，西方学者深赞其美，文学无东西之分，而读者莫不认为世界名著也。其他学者之作品甚多，佛教之大师亦众。同时，美术亦有进步；所可惜者，回人几尽毁之，今其一二存者，见者莫不疑其以石筑成，而无异于石寺也。其墙上之雕刻，深得美术家之赞美；铜铁作品，亦负盛名；图画发见于山洞者，见者认为美术家之天才作品，而登印度美术之极峰。当是时也，科学亦甚发达，尤推天文学为最；其学或受希腊之影响。
文学、美术、科学，极盛于歌泊那朝。其重要之原因有二：（一）五王在位年久，国内安宁，商业发达，人民富庶，学者因得余暇从事于求高深之知识，工匠之技能，亦应大规模建筑之激刺而起。且时国势兴盛，领土广大，易起文学家好奇幻想之心，而王复又奖之。（二）印度与外国之交通日繁，三五七至五七一年之间，吾人知印度使臣之入中国者凡十。其中虽有为商业而来；然可略知中国之思想制度矣。克什米亚之太子，尝入我国说法而死于其地。中国高僧入印求经者尤多。印度与马来半岛、波斯之交通如故。张嘉歌那第二并吞西印度地，而海上欧印之交通益便。于是思想接触，发生影响；希腊科学之影响，已如上述，印度美术，虽无模仿希腊雕刻之迹，但其精神，尝为美术家所共认也。
涧戴歌那之晚年，白匈奴侵入。白匈奴初居于中亚细亚，为游牧民族，勇敢善战。其南徙者，或因气候变迁之故，其人种族复杂，今其子孙类近土耳其人。其入印度，遵塞人月氏之故道，先据俄格斯河流域，继得介不娄地。四五五年，侵入印度，涧戴歌那败之。既而匈奴并灭波斯，其势大盛，乃复入寇，夺有歌泊那朝领土之大半，视为一省，命将治之，而都于旁加普之赛刻来Sakala。由是匈奴帝国之领土，西有波斯，东北迄于今之新疆。五二八年，其治印者，为印人所逐。六世纪之中叶，土耳其人崛兴，败匈奴而有其地。白匈奴之侵入也，影响于政治社会者，至深且巨，歌泊那之领土，因之崩析，而小邦代兴。于是家族之传说尽失，前朝之故事又亡，今之刘尔安、大月氏、歌泊那三朝之历史，皆赖学者研究之力而成。除极少数皆因教之传说而外，固无人民之口头传说或故事以助之也。六世纪之史材极少，而可推其战争之多矣。
七世纪之史料，大异于六世纪，玄奘游印求经，记其见闻，是为《大唐西域记》。其书极有价值，治印度史者，视为鸿宝；玄奘之弟子慧立记其师西游事迹等，号曰《大慈恩寺三藏法师传》；《唐书》复纪印度略史。戒日王Harsha之至友贝拿Bann，学者也，又著历史小说，详于王时之政治、风俗。合此数者，而碑文、古钱，又能有所证明。故戒日王朝之史，甚为详晰。初，其父王于特里附近之地，兵力甚强，数败其邻，六〇四年，病崩；长子嗣位，以德治民。中部孟加拉王诱而杀之。戒日王时年十六，弟也，群臣劝进，六〇六年十月，乃袭王位，号曰戒日。王以兄仇未报，大练甲兵。玄奘于数年之后记曰，“王有象军五千，马军二万，步军五万，自西徂东，征伐不臣，象不解鞍，人不释甲。于六年中，拒五印度，既广其地，其增甲兵，象军六万，马军十万”。或疑象军过多，数有错误；王时已废战车矣。六二〇年，王发军征德干高原之国嘉流刻亚Chalukya；适其势强，进攻不胜而归。王之领土，南遂限于那败戴河Narbada，后又起兵，征服西部诸国；六四三年，战败盂加拉海岸之大国曰甘涧明。于是王之声威大振，阿萨密王大惧，亲自入朝。
戒日王头部雕像
戒日王都于曲女城，地濒恒河，城长四英里，宽一都，吾民富庶，高台楼阁，极为美丽，中多名园，而城之防守又固。初，其城当五世纪时，仅二佛寺；迨及此时，数已逾百，印度教之寺尤多，二教皆甚发达。后城为回人所毁；而戒日王时之建筑遂失。王之政治清明，人民乐业，常巡于其境内以察民隐；唯时刑罚稍严。朝廷设有史官，纪录政事。教育亦甚发达，佛教大寺，多为学术、美术之中心，摩揭陀之那烂陀寺，固其例也。王又能文，尝作文法、戏剧；其戏剧尤负盛名，现已译成英文。王之宗教观念甚强，初拜日神佛陀，盖兼信婆罗门教、佛教二者。其后偏重佛教，而禁屠杀生物。其史多赖玄奘之记录，吾人治印度史者，故当略知其为人也。
戒日王时期的壁画
玄奘之俗姓曰陈，洛州人也，年幼为僧，熟习经典，觉其未尽理解，而国内大师，不能餍其知识之欲。及年二十九，“乃誓游西方，以问所惑”，时六二九年（唐太宗贞观二年）也。边吏方严越境之禁，玄奘表请求经，有司不为之通，乃冒禁往，随饥民度陇，入今新疆吐鲁番（时高昌国），会得突厥可汗之许可，绕道天山北路，掠西泊利亚之南端，经中亚细亚，土耳其斯坦而南，抵阿富汗境，折转而东至介不娄，于是入印度之外门矣。其路长逾三千英里（约4828千米），孑身远征，尝经无人之地，其困苦窘状，过于法显。六三〇年十月，玄奘始抵印度，留住十有三年；其中留那烂陀寺五年，亲受业于法相宗之大师戒贤，尽传其学，而又参稽大小乘之经典，旁及外道，复游印度各国，而详记其人民风俗，不啻一小说也。既而戒日王巡于孟加拉，会闻其名，召之，玄奘往见，王礼敬之。未几，王还曲女城为玄奘特开辩论大会，其臣服之二十余王及国内学者与焉。玄奘立“真唯识量”，经月无人能难诘者。会终，王偕其宾之泊来亚格Prayag，设无遮大会。此会也，五岁一行，王竭其府库，惠施沙门、婆罗门、外道。王于大会之一日，敬拜佛陀，礼仪极盛；二日、三日，始拜印度教神，而礼大减；时六四三年，而为王之末会矣。未几，玄奘起程归国；其归也，逾越葱岭之正脊，而入今之新疆莎车，所谓南路也。葱岭正脊，今为泊米尔高原，其行程之难，可以想知。六四五年（贞观十九年），始抵中国，在外凡十七年，赍经六百五十七部及佛像而归。既归，即从事于译经，年六十五而殁。玄奘之人格，其勇敢耐劳，及其求知识之诚，宜世人惊叹其事业之伟也。
玄奘西行图
玄奘既归，六四七年，戒日王病崩，在位四十一年，无子，大臣篡居其位。于是广大领土，而无英王驭之，乃渐入于混乱之状。会值凶年，民食不足，乱者四起，其王夺唐使王玄策之财物，而囚杀其从者三十人。玄策逃入尼泊尔，其国方臣服于吐蕃（即西藏）。时吐蕃赞普（即王）弄赞在位。弄赞英武有材，征服小国，兵精势强。太宗妻之以文成公主，二国之邦交甚善。及玄策请援，弄赞遂发精兵侵入平原，大败印兵，而获其王，送之中国。自此而后，印度之小国益多，而北部统一之大国遂亡。十二世纪之末年，犹无一代继续之历史，甚矣哉其纷扰也！

[book_title]第十篇
来介泊得|印度与邻国之关系|来介泊得之强国|回人始寇掠于印度|南部强国
自戒日王崩之后，王玄策得吐蕃之援，而报其旧恨，印度北部入于混乱之状况者，垂四百余年，历史学者称为中世纪，或作过渡时代。国王多属于来介泊得Rajput，亦称来介泊得时代。其名称之原义，梵文犹言葛决亚，即所谓武士也。古代初无此名，其后外人之侵入印度，或土著之部落，渐同化于雅利安人，而以战争为职业，自成战士阶级者也，其为社会之有组织之团体，与种族血胤无关，吾人可以推知其种族之复杂矣。盖外人入印者，多无妻女，妇人不能助其战争，而反为累；其败逃而至者，妇人亦不能从之故也。迨其既抵印土，唯有婚娶印妇；妇人之性情，偏于守旧，而喜保其宗教、习惯、风俗，自必以之教其所生之子女。其夫远离家乡，受其家庭环境之影响，而遂同化于印人。既为印度教徒，则必议定规则；若敬重婆罗门，不杀耕牛，及不与其他阶级通婚共食等。其治民者，则为武士；普通人民，则分属于盖斯亚、苏加。婆罗门利用此机，借保其特殊之地。初，婆罗门武士之关系甚切，互通婚姻，婆罗门尝佐国王，理治政事，而为其相。其夺位称王者，例亦繁多。其种族之杂，与来介泊得相同，例如外人固有之祭司，既入印度之后，则亦自称婆罗门也。
来介泊得人（印度北方一部分专操军职的人，自称是古印度武士种姓刹帝利）
来介泊得之势渐盛，建立小国，于是印度北部及西部之国林立。其领土之大小，随势强弱而变。其初也，除旁加普而外，回人未尝深入，来介泊得乃自互相攻击，和平之时期甚少。其朝廷之生活，极其奢侈，王好雄伟之宫殿、美丽之雕剑，美术因之尚有进步。诗人学者之作品，皆以梵文写之。德干高原之强国，尝因北方纷扰，出兵暂据于恒河流域肥美之地；北部之王，未有侵入南部者。太密楼地之诸国，时与德干、锡兰之军相战而无其他活动，盖自独立而另成一世界也。南方之历史，近赖学者研究之结果而得，然不免于肥肉加于枯骨之弊。其国名、王名，鲜闻见于吾人之耳目，且其事实冗长，而吾人限于篇幅，不能详述。于此扰乱期内，小国林立，而无一代继续之历史，吾人又不能于同时叙述二国之史迹，是以难得满意之著作，作者仅能分叙强国而已。于述诸之先国，当略言其有关系之邻国如下：
王玄策尝赖吐蕃之力，战败印兵，吐蕃遂据印度北部一隅之地。后唐高宗大伸势力于“西方”；波斯诸国皆遣使入贡；及八世纪，玄宗臣服克什米亚，其王受唐之封册，此印度与中国关系之大略也。吐蕃介于中国、印度之间。先是赞普在位约六十年，其势甚强，臣服尼泊尔而妻其王女，又数求婚于唐，太宗妻之文成公主。赞普信佛，佛教始盛于西藏；十一世纪之初年，摩揭陀之高僧数人应吐蕃王之请，而入其国中说法。高僧改革大寺之组织，是为喇嘛教成立之基础。尼泊尔属于吐蕃，已如上述；古代其国甚小，曾属于阿育王；大月氏极盛时代，似未侵入其国；散流嘉歌那在位，尼泊尔王当或朝聘；迨及戒日王时，已臣于吐蕃矣。七〇三年，始叛而独立。其最引人注意者，则其宗教也。国人奉信腐败之佛教，僧侣可以娶妻生子，其所藏之经典，多为佛教最早成立之梵文本，殊有价值，常供学者研究佛教及其哲学之材料。其地连接山麓，行路困难，而又严其关禁，故未受印度北部割据之影响。其美术类近西藏，而现代雕刻，则多仿中国状式。
克什米亚、阿萨密二地，今属于印度；一在西北，一在东北，吾人固当略知其历史也。克什米亚之历史纪录，其可凭信者，起于七世纪。其书著于十二世纪，内容极详；唯其无关于印度之通史，而不能述之也。其地自大月氏衰后，乃自独立。其国远邻大山，外寇不易侵入，当歌泊那朝及戒日王时，犹能自主。其民不与外界之思想接触，卑陋愚拙，怯弱贪生；其在上者，利用民之心理，而重其担负，以为一人一家淫乐之费，其残民之甚，不啻我国桀纣也，民终不能有所反动。其后复受迫于回人，十九世纪之中叶，尚无良善之政府，其民诚陷于苦海矣。其宗教文学，影响于印度者甚巨；阿育王后，其地之梵文，大为发达，又为印度文化传入新疆之所，婆罗门教佛教之圣地，古寺极多，皆负盛名。阿萨密之地势，类于克什米亚，山势险阻，敌不得入。其王未尝臣于刘尔安朝、大月氏。当散流嘉歌那势盛之时，其王遣使入聘。七世纪之初，国王闻玄奘之名，召之入朝，然而佛教终未盛于阿萨密也。王受戒日王之命，亲自入朝，及其病殁，乃自独立。其后回人入寇者二，几皆全军覆没。十七世纪回教之历史学者犹曰：“阿萨密为野蛮可怖之国，危险极多……入其境者，犹就死路也。”回人虽不能侵入，然当十三世纪之初，上缅甸之野蛮部落侵入，统治其国。其人，蒙古族也。于是阿萨密之宗教观念，合蒙古族、印人之思想而成；研究宗教派别者，常求材料于其地。
印度纷扰之甚，已略述之于前，北部诸国统于来介泊得。其出于例外者，则为信德。七世纪，婆罗门王于其地，及八世纪之初，阿拉伯人侵入。其民为游牧民族，体壮善战，及其信奉回教，亟欲扩张领土，宣传教义；其势锐甚，兼并俾路支，而邻信德。七一二年，深入其国；婆罗门王统大军拒之，战败而死，王之二女被俘。二女痛其父死，诉于回教主，谓灭信德之将辱之。教主大怒，命赐将死；俄而二女被害，信德遂属于回人。回人据有其地，而未进攻者，共三百年。故无影响于印度之北部；北部之小国林立，其重要者凡三：一曰曲女城，二曰裴赖Pala，三曰简地娄Chandel。
（一）曲女城王之祖，先为外人，六世纪，建国于剌日不得拿之南部，玄奘游历其地，王已同化于印度风俗，而为武士阶级矣。八一六年，进据曲女城，故有曲女城国之称。初，戒日王死之后，京都纷扰，而又迫于强邻。七三一年，其王遣使朝贡中国，以求援兵；使者不得要领而归。七四一年，王为克什米亚王所杀，其嗣位者，又复败死。八一〇年，孟加拉之裴赖王干涉其内政。及至此时，来介泊得逐之而据其地。迨波加·比力那Bhoja Parihar即位，扩地甚广，几与戒日王之领土相等，是为曲女城国极盛时代；然其内政、制度，今不可考。（二）东部孟加拉之历史，自戒日王后，不得详知；八世纪之初，益入于混乱状况。人民不堪其苦，约于七五〇年，群推过裴赖Gopala为王，其族住近海边，而其事之本末，亦不可知。其子大麻裴赖Dharmapala继之为王，而王英武能战，版图广大。相传其子即位，国势益张。其称裴赖朝者，王名之末音，悉有裴赖故也。其王皆信佛教，建立大寺。其地乃为佛教之中心。（三）简地娄在今中印度地，而要塞甚多，其势固不敌二国也。其他国名，作者不愿一一举之，以成记帐式之历史，无宁缺之。唯吾人所当知者，其王皆独立专制；国中政事，从其所欲，无敢忤其命者，民之痛苦，亦复增加。十世纪之末，回人深入印度北部；其宗教、社会、思想、战术，大异于印人。于是来介泊得，入于危险时期矣。
初，土耳其人尝为奴者，迨九六二年，自建国于介不娄之附近，传位于其子。其奴赛不刻铁金Sabuktigin亦自立国于简那Ghazni，兵势强盛，回教主赐以尊号。九八六至九八七年，赛不刻铁金侵入旁加普，而败其地之来介泊得，大掠而归。既而强国皆泊娄王Jaipal报复前耻，率兵侵入简那，大败逃归，乃献要塞，出财物，大象以和。未几，王复败盟；赛不刻铁金统军讨之。皆泊娄惧甚，而乞援于诸国，曲女城王亦遣兵往。皆泊娄会军十万，帅之出战，复败，回人陷白沙瓦。九九七年，赛不刻铁金病殁，子麻牛德Mahmud继之而称萨流顿。印度回王之称萨流顿Sultan者，始于此时。麻牛德年方二十有六，热心于铲灭异教，而又好掠财物。其入印度也，自信神圣战争，而上帝假手于其军队，以屠杀敬拜偶像之异族也。其东侵之数，及其年月，古史未尝载明；近之学者谓其每年一行，共十七次。其往也，常于十月气候渐寒之时，历三月，而入于肥美之恒河流域，屠杀壮丁，及于老幼、妇女，火焚僧侣，并毁印度教、佛教、皆因教之大寺，而尽取其珍宝。残虐之甚，尝出吾人意想之外。印度之小国，不能御之；其连合以拒战者，则步兵战象，迥非马队之比，故终为其所败，如入无人之境，其归也，多在春季，重载“百万”之财物。萨流顿无久据印度之心，不过贪于劫掠财物；其据有之土地仅旁加普之大部分而已。
麻牛德一世画像
麻牛德之东掠也，凡有一技之长者，俘之为奴，令其作工，乃大其都城，建筑美丽之王宫，又以其财物厚赐学者。萨流顿之朝廷，诗人甚多；学者阿本立那尤负盛名。阿本立那生于九七三年，后入简那；及麻牛德进据旁加普，遂徙居于其地，习学梵文，后能了解最古之书籍，而又殚其精力，研究印度之哲学、科学。于是本其见闻，叙述印人之历史特性、生活、习惯等；治印度史者之极有价值之书籍也。作者于焚寺、毁城、杀异教徒之时，而能平心静气，研究印度之文化；其所发之议论，毫无成见武断，尤其难得者也。阿本立那尤长于“天文，数学，地理，年代学，物理学，矿物学”，读其书者，莫不认为世界之大科学家也。其所知者，范围广大，而所写者，文又深奥。普通学者难于读之，此其所以无译本也。一〇三〇年，麻牛德死，国内纷扰，势渐衰微，仅能保其已得之旁加普，而不入寇矣。
回人虽尝深入印度，然未据其内地。及其退兵，来介泊得之强者收合余烬，而自立国称王。其国数甚多，皆自独立，吾人不必一一举其名也。王已忘其前痛，治理其国，一如昔日。每当和平之时，大兴土木，建筑王宫大寺，府库乃空，时或自相攻击，终无称霸一方而驾于诸国之上者。连结之机殊少，非入于危险万状之时，则不可能；其偶尔连合者，则军队复杂，命令不一，而以之拒战回人之骑兵，乃无往而不败，此回人所以不久而复至也。
南方诸国之历史，类近北部，其困难已如前述。安哈亚朝灭亡之后，吾人唯有嘉流刻亚之史料。六世纪之中叶，嘉流刻亚国于今之孟买区域。七世纪之初，戒日王南征，适其王补赖刻兴第二Pulakesin Ⅱ在位，兵势甚强；戒日王进攻不胜而归。六四一年，玄奘入其境内，谓其兵精势强，臣下乐于奉公。未几，玄奘游历西高止山，而行路甚难，盗贼伏于林中，以劫旅客之财物。国中佛寺百余，僧侣五千，民众多不信佛。王为印度教徒，可见其容异教矣。王之声威，闻于外国，与波斯之邦交甚善。二国时相报聘，王既胜敌，意大骄傲。六四二年，太密楼地之强国派赖外Pallava攻之，王遂败死。十三年后，其子收合余烬，恢复祖国，而败派赖外，于是二国战争不已，互有胜负。七五三年，土酋崛兴，而夺其王位，共传二百余年。英主则推阿麻害那夏王Amoghavarsha，王在位六十二年（815—877），战败邻国，扩张领土。阿拉伯之商人，谓其为世界第四大王，其三，则回教主、中国皇帝、东罗马帝也。王奉皆因教，尝厚赐云衣派之僧侣。其后数传国衰；九七三年，嘉流刻亚复兴。迨及回人侵入，高原诸国，未有能御之者。
高原之南，太密楼地之三国历史，除齐来衰微，及盼德亚王尝杀皆因教之僧侣而外，无他可纪。其势强者，则推求赖。九八五年，王子来嘉那介Rajaraja即位，王败盼德亚兵，而以属国待之，又败齐来、锡兰诸国，领土益广。王之海军亦强，并灭小岛，遂雄霸于一方。王殁，其子继之，遣海军北渡孟加拉湾，侵入裴赖之领土。王纪其功，建筑大寺王宫。子孙赖其余威，国势犹强；十三世纪始衰。其政治组织，以乡村为单位；其人数少者，或合数村之人，共同组织。议会会员，由民公选管理一村或数村之一切事务，而受官吏之监督。政府收入以田税为大宗，正税约当农夫收入六分之一，而杂税甚多，尝及三分之一。政府极重水利，常兴大工，建筑河岸。求赖之美术，亦有进步，且无外国影响之可寻。除上三国而外，派赖外国崛起于二世纪，奠都于堪切Kanchi。六世纪及八世纪之中叶，为其最盛时代，战败其邻三国及锡兰，又遣兵攻德干，杀补赖刻兴第二。玄奘尝游堪切，谓其地肥农盛，民有尚勇奉公好学之精神。近人发见佛教古物于其地者甚多；初，佛教大盛于堪切，而皆因教亦渐得势也。
来嘉那介雕像
综观印度最初迄于来介泊得时代之历史，可知其外患内乱之多矣。兹略举吾人之感想或其特点数者，以作古史之结论如下。一，印度历史，不啻一外寇侵入之记录也。自雅利安人、蒙古族入印之后，波斯、希腊、塞盖、大月氏、白匈奴、回人恃其兵力，相继而至。其人虽多同化于雅利安人，然其思想习惯，自必互生影响。二，印人居于气候炎热之地，身体或稍柔弱，不堪战斗，而其境内小国林立，阶级繁杂，无坚固团体之组织，而又墨守古代之战术。夫以若此之军队，拒战强敌，宜其无不败也。三，外人侵入，尝能刺激人民之思想。夫终身居于一地者，知识常陋；印度外寇侵入之数，不知凡几。其种族言语虽极庞杂，然其激动人民之思想，而生比较之心，固不可讳者也。四，印度之思想、宗教、文学、科学、美术，皆发达于国内和平之时，其从事于战争者，则民无暇时，以研究深思，而能有所贡献或创作也。五，印度教渐为社会制度。于是根深蒂固，虽当纷扰革命之时，而亦不能将其推翻；其势转强，皆因教佛教因之反衰。其后回人复至，而佛教遂绝于印度矣。

[book_title]第十一篇
回人进据印度北部|奴朝之兴|成吉思汗西征|奴朝之亡|阿刘德丁之无道|谟汗抹德之凶恶
一〇三〇年，萨流顿、麻牛德病死，国势大衰，印度西北无外寇侵入者，百有余年。一一七五年，回人复至。初，麻牛德之子孙，怒杀哥立Ghari部落之
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:46:35-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>