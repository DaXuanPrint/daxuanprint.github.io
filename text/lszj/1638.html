<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="弁言,四库全书提要,钦定胜朝殉节诸臣录卷一,钦定胜朝殉节诸臣录卷二,钦定胜朝殉节诸臣录卷三,钦定胜朝殉节诸臣录卷四,钦定胜朝殉节诸臣录卷五,钦定胜朝殉节诸臣录卷六,钦定胜朝殉节诸臣录卷七,钦定胜朝殉节诸臣录卷八,钦定胜朝殉节诸臣录卷九,钦定胜朝殉节诸臣录卷十,钦定胜朝殉节诸臣录卷十一,钦定胜朝殉职诸臣录卷十二,钦定胜朝殉节诸臣录【标点本】全文在线阅读,钦定胜朝殉节诸臣录【标点本】全文在线下载,大玄古籍书库">
<meta name="description" content="十二卷，清乾隆四十一年廷臣奉敕撰。前十一卷，著录明季殉节臣民；后一卷，特存建文死事人士。“四库全书提要”略云：‘大扺以钦定“明史”为主，而参以官修“大清一统志”、各省“通志”诸书，皆胪列姓名，考证事迹，勒为一编。凡立身始末卓然可传而又取义成仁、搘拄名教者，各予专諡，共三十三人。若生平无大表见而慷慨致命、矢死靡他者，汇为通諡：其较著者曰“忠烈”，共一百二十四人，曰“忠节”，共一百二十二人；其次曰“烈愍”，共三百七十七人；曰“节愍”，共八百八十二人。至于微官末秩、诸生韦布及山樵市隐，名姓无徵、不能一一议諡者，">
<title>钦定胜朝殉节诸臣录【标点本】_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">钦定胜朝殉节诸臣录【标点本】</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]137940</span> <br/>
          说明： <span class="inputVal" id="bkdec">十二卷，清乾隆四十一年廷臣奉敕撰。前十一卷，著录明季殉节臣民；后一卷，特存建文死事人士。“四库全书提要”略云：‘大扺以钦定“明史”为主，而参以官修“大清一统志”、各省“通志”诸书，皆胪列姓名，考证事迹，勒为一编。凡立身始末卓然可传而又取义成仁、搘拄名教者，各予专諡，共三十三人。若生平无大表见而慷慨致命、矢死靡他者，彙为通諡：其较著者曰“忠烈”，共一百二十四人，曰“忠节”，共一百二十二人；其次曰“烈愍”，共三百七十七人；曰“节愍”，共八百八十二人。至于微官末秩、诸生韦布及山樵市隐，名姓无徵、不能一一议諡者，并祀于所在忠义祠，共二千四百人’。今已将卷十二非属明季之“建文殉节诸臣”略去，存前十一卷。其目分为卷一“专諡诸臣”，卷二“通諡忠烈诸臣”，卷三“通諡忠节诸臣”，卷四、卷五“通諡烈愍诸臣”（上、下），卷六至卷八“通諡节愍诸臣”（上、中、下），卷九“入祠职官”，卷十、卷十一“入祠士民”（上、下）：其总人数自较上述差少。此书为清廷则具用心之作，当以史料视之也可。 此本为标点本，本站也有四库本，可以搜索查找！</span> <br/>
          封面： <span class="inputVal" id="bkimg">Z_7105.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]钦定胜朝殉节诸臣录【标点本】
[book_author]佚名
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]137940
[book_dec]十二卷，清乾隆四十一年廷臣奉敕撰。前十一卷，著录明季殉节臣民；后一卷，特存建文死事人士。“四库全书提要”略云：‘大扺以钦定“明史”为主，而参以官修“大清一统志”、各省“通志”诸书，皆胪列姓名，考证事迹，勒为一编。凡立身始末卓然可传而又取义成仁、搘拄名教者，各予专諡，共三十三人。若生平无大表见而慷慨致命、矢死靡他者，彙为通諡：其较著者曰“忠烈”，共一百二十四人，曰“忠节”，共一百二十二人；其次曰“烈愍”，共三百七十七人；曰“节愍”，共八百八十二人。至于微官末秩、诸生韦布及山樵市隐，名姓无徵、不能一一议諡者，并祀于所在忠义祠，共二千四百人’。今已将卷十二非属明季之“建文殉节诸臣”略去，存前十一卷。其目分为卷一“专諡诸臣”，卷二“通諡忠烈诸臣”，卷三“通諡忠节诸臣”，卷四、卷五“通諡烈愍诸臣”（上、下），卷六至卷八“通諡节愍诸臣”（上、中、下），卷九“入祠职官”，卷十、卷十一“入祠士民”（上、下）：其总人数自较上述差少。此书为清廷则具用心之作，当以史料视之也可。 此本为标点本，本站也有四库本，可以搜索查找！
[book_img]Z_7105.jpg


[book_title]弁言
「欽定勝朝殉節諸臣錄」，凡十二卷，清乾隆四十一年敕撰。前十一卷，著錄明季殉節臣民；後一卷，特存建文死事人士。其內容說明，已具見「四庫全書提要」（見下），不贅。所應指出者，這是清廷別具用心之作，不止可視為「貓哭老鼠」而已。「文叢」係以史料處之，自非取其所謂「專謚」、「通謚」以及祠祀之「德意」。且由於編刊主旨所限，卷十二姑予從略。
此書據乾隆間刻本排印，其中稍有變動：
（一）原刻卷首依次有所謂御製詩（有序）一首、諭旨三首、議疏二首、提要（即「四庫全書提要」）一首，今將「提要」改列卷端，餘按序後移。原諭旨、議疏無題（原刻書口分題「上諭」與「議疏」），今分別添列。
（二）原刻目錄分冠各卷之首，今合併移置全書之前，以便開卷即可檢索。
至於卷首「提要」一文，傳本已有脫頁，「書成」以下文未見；今據「四庫全書總目提要」補足，俾成完篇（坊間影印本仍任其缺，深為可憾）（一泓）。

[book_title]四庫全書提要
臣等謹案「勝朝殉節諸臣錄」，乾隆四十一年奉敕撰。明自萬曆以還，朝綱日紊，中原瓦解，景命潛移；我國家肇造丕基，龍興東土，王師順動，望若雲霓；而當時守土諸臣各為其主，往往殞身碎首，喋血危疆。逮乎掃蕩妖氛，宅中定鼎，乾坤再造，陬澨咸歸；而故老遺臣猶思以螳臂當車，致煩齊斧：載諸史冊，一一可稽。我皇上幾餘覽古，軫測遺忠；念其冒刃攖鋒，雖屬不知天運，而疾風勁草、百折不移，要為死不忘君，無慚臣節：用加贈典，以勵綱常。特命大學士、九卿、京堂、翰詹、科道集議於廷，俾各以原官，錫之新謚。蓋聖人之心大公至正，視天下之善一也。至於崇禎之季，銅馬縱橫，或百戰捐生、或孤城效死。雖將傾之廈，一木難支；而毅魄英魂，自足千古。自范景文等二十餘人已蒙世祖章皇帝易名賜祭、炳耀丹青外，其縶馬埋輪、沈淵伏劍在甲申三月以前者，並命博徵載籍，詳錄芳蹤。若夫壬午革除、傳疑行遯致身一案，見聞雖有異詞，抗節諸臣生死要為定據；亦詳為甄錄，追慰忠魂。大抵以欽定「明史」為主，而參以官修「大清一統志」、各省「通志」諸書，皆臚列姓名、考證事蹟，勒為一編。凡立身始末卓然可傳而又取義成仁、搘拄名教者，各予專謚，共三十三人。若平生無大表見而慷慨致命、矢死靡他者，彙為通謚：其較著者曰忠烈，共一百二十四人；曰忠節，共一百二十二人；其次曰烈愍，共三百七十七人；曰節愍，共八百八十二人。至於微官末秩、諸生韋布及山樵市隱，名姓無徵、不能一一議謚者，並祀於所在忠義祠，共二千二百四十九人。如楊維垣等失身閹黨、一死僅足自贖者，則不濫登焉。書成奏進，命以「勝朝殉節諸臣錄」為名，並親製宸章弁諸簡首，宣付武英殿刊刻頒行，以垂示久遠。臣等竊惟自古代嬗之際，其致身故國者，每多蒙以惡名。故鄭樵謂晉史黨晉而不有魏，凡忠於魏者，目為叛臣；王凌、諸葛誕、毋邱儉之徒，抱屈黃壤。齊史黨齊而不有宋，凡忠於宋者，目為逆黨；袁粲、劉秉、沈攸之之徒，含冤九原：可見阿徇偏私，率沿其陋。其間即有追加褒贈，如唐太宗之於堯君素、宋太祖之於韓通，亦不過偶及一二人而止。誠自書契以來，未有天地為心、渾融彼我、闡明風教、培植彝倫、不以異代而歧視如我皇上者。臣等恭繹詔旨，仰見權衡予奪，袞鉞昭然；不獨勁節孤忠咸邀渥澤，而明昭彰癉、立千古臣道之防者，「春秋」大義亦炳若日星。敬讀是編，彌凜然於皇極之彝訓矣。
御製題勝朝殉節諸臣錄序
昨以勝國殉節之臣各能忠於所事，不可令其湮沒不彰，特敕大學士、九卿等稽考史書，核議予謚入祠，以昭軫慰。其建文諸臣之死事者，並命甄議。茲大學士等議上，錄其生平大節表著者，予以專謚，餘則通謚為忠烈、忠節，次則通謚為烈愍、節愍，統計一千六百餘人。若諸生韋布未通仕籍及姓名無考如山樵、市隱之流，則入祀所在忠義祠，統計又二千餘人。各為一冊進。覽之均為允協，因名之曰「勝朝殉節諸臣錄」；冠以所頒諭旨、附載廷臣議疏，匯刊頒行，俾天下後世讀史者有所考質。
夫以明季死事諸臣多至如許，迥非漢、唐、宋所可及，錄而旌之亦累朝所未舉行，似亦足以褒顯忠貞、風勵臣節；固不必如張若溎所請之遍行查訪，徒滋紛擾，致無了期。且即再入數千人，於表章大義亦無所增減。廷臣駁議惟韙，亦並載之。爰題詩簡端，用示大意。
信史由來貴瘴彰，勝朝殉節與羶薌。五常萬古既云樹，潛德幽光允賴揚。等度早傳遼及宋（宋李若水從欽宗至金營不屈而死，金人相與言曰：遼國之亡，死義者十數，南朝惟李侍郎一人），後先直邁漢和唐。諸臣泉壤應相慶，捨死初心久乃償。
諭旨
乾隆四十年十一月初十日奉上諭：崇獎忠貞，所以風勵臣節；然自昔累朝嬗代，凡勝國死事之臣，罕有錄予易名者。惟我世祖章皇帝定鼎之初，於崇禎末殉難之大學士范景文等二十人，特恩賜謚；仰見聖度如天，軫卹遺忠，為亙古曠典。第當時僅徵據傳聞，未暇遍為搜訪；故得邀表章者，止有此數。迨久而遺事漸彰，復經論定；今「明史」所載，可案而知也。至若史可法之支撐殘局、力矢孤忠，終蹈一死以殉；又如劉宗周、黃道周等之立朝謇諤、抵觸僉壬，及遭際時艱，臨危授命：均足稱一代完人，為褒揚所當及。其他或死守城池、或身殞行陣與夫俘擒駢戮、視死如歸者，爾時王旅徂征，自不得不申法令，以明順逆；而事後平情而論，若而人者皆無愧於疾風勁草，即自盡以全名節，其心亦並可矜憐！雖福王不過倉猝偏安，唐、桂二王並且流離竄跡，已不復成其為國；而諸人茹苦相從、捨生取義，各能忠於所事，亦豈可令其湮沒不彰！自宜稽考史書，一體旌謚。其或諸生韋布及不知姓名之流並能慷慨輕生者，議謚固難於概及，亦當令俎豆其鄉，以昭軫慰。嘗恭讀我太祖「實錄」載薩爾滸之戰，明楊鎬等集兵二十萬，四路分出侵我興京，我太祖、太宗及貝勒大臣等統勁旅數千殲戮明兵過半，一時良將如劉綎、杜松等皆沒於陣。近曾親製「書事」一篇，用揚祖烈而示傳信。惟時王業肇基，其抗我顏行者，原當多為獮薙；然跡其冒鏑攖鋒、竭忠效命，未嘗不為嘉憫。又若明社將移，孫承宗、盧象昇等之抵拒王師，身膏原野；而周遇吉、蔡懋德、孫傳庭等以闖獻蹂躪，禦賊亡身：澟澟猶有生氣。總由明政不綱，自萬曆以至崇禎，權奸接踵、閹豎橫行，遂至黑白混淆、忠良泯滅，每為之切齒不平。福王時雖間有追謚之人，而去取未公，亦無足為重。朕惟以大公至正為衡，凡明季盡節諸臣既能為國抒忠，優獎實同一視。至錢謙益之自詡清流，靦顏降附；及金堡、屈大均等之倖生畏死，詭託緇流：均屬喪心無恥！若輩果能死節，則今日亦當在予旌之列。乃既不能捨命，而猶假語言文字以自圖掩飾其偷生，是必當明斥其進退無據之非，以隱殛其冥漠不靈之魄。一褒一貶，袞鉞昭然。使天下萬世共知朕准情理而公好惡，以是植綱常即以是示彰癉。所有應謚諸人，並查「明史」及「輯覽」所載，遵照世祖時之例，仍其原官，予以謚號。其如何分別定謚之處？著大學士、九卿、京堂、翰詹、科道集議以聞，並通諭中外知之。欽此。
乾隆四十一年正月初七日奉上諭：前以明季殉節諸臣各為其主，義烈可嘉，自宜查明錫謚；因命大學士、九卿、京堂、翰詹、科道等集議奏聞，冀以褒闡忠良、風示來世。茲復念建文革除之際，其臣之仗節死難者，史冊所載甚多。當時永樂位本藩臣，乃犯順稱兵、陰謀奪國，諸人自當義不戴天。雖齊泰、黃子澄等輕率寡謀，方孝儒識見迂闊，未足輔助少主；然跡其尊主鋤強之心，實堪共諒。及大勢已去，猶且募旅圖存、抗詞抵斥；雖殞身湛族，百折不回：洵為無慚名教者。其他若景清、鐵鉉等，或慷慨捐軀、或從容就義；雖致命不同而志節凜然，皆可謂克明大義。甚至東湖樵夫、補鍋匠之流，雖姓名隱晦不彰，其心均足嘉尚。特以永樂性成殘刻，逞志淫刑；其屠戮之慘，極於瓜蔓牽連，殆非人理。朕讀史至此，未嘗不深憤恨！迨其中葉，雖少弛厲禁，而彼之臣子徇私曲諱，終不肯顯示褒揚；使忠臣義士之氣久弗獲伸，殊堪憫惻！夫以勝國革命之時，其抗我顏行者，尚念其忠於所事，特予表章；矧建文諸臣，不幸遘遭內難、為國捐生，成仁取義，豈可令其湮沒？自當一體議謚，以發幽光而昭公道。其應如何分別予謚之處？著同前旨交大學士等一體詳查集議具奏，稱朕崇獎忠貞、有加無已之至意。欽此。
乾隆四十一年十一月初八日奉旨：大學士、九卿等將明季並建文時殉節諸臣悉案史乘核查，擬予專謚、通謚及應入祀忠義祠者分冊具奏，甚為允協；著照所議行。其進呈各冊，於姓名事實摘其梗概，頗見詳備；著名為「勝朝殉節諸臣錄」，交武英殿刊刻頒行。即以原頒諭旨錄冠卷首，仍附載廷臣所上議疏。朕特製詩篇，題識簡端，用以垂示久遠。至大學士等議覆張若溎奏請勒限訪查一摺，所駁亦甚是。張若溎原奏固為善善從長之意，但現在廷臣等考核釐次，以「明史」及「輯覽」為據，旁及「一統志」及各省「通志」，參互考證，其仗節死義者已有三千六百餘人；是因世近可徵，而朕加恩訪錄，已迥非漢、唐、宋諸朝所可及，不可謂不多。今既各加旌典，俾得共預闡揚，於崇獎忠貞、風勵臣節之道，已無遺憾。即使再加蒐採，亦未必能復廣至千人，於此事全局有何增益？而稽諸文獻無徵之餘，必致真偽混淆，轉不足以昭傳信。且恐有司詢訪，不免於吏胥輩藉端滋擾里閭，更非朕軫卹遺忠之本意。此事亦著照所議，毋庸辦理。並以此旨及議駁稿備載卷首，仍將此通諭知之。欽此。
議疏
大學士臣舒赫德、臣于敏中等謹奏：為遵旨集議具奏事。
乾隆四十年十一月初十日奉上諭，崇獎忠貞，所以風勵臣節；然自昔累朝嬗代，凡勝國死事之臣，罕有錄予易名者。惟我世祖章皇帝定鼎之初，於崇禎末殉難之大學士范景文等二十人，特恩錫謚；仰見聖度如天，軫卹遺忠，實為亙古曠典。第當時僅徵據傳聞，未暇遍為搜訪；故得邀表章者，止有此數。迨久而遺事漸彰，復經論定；今「明史」所載，可案而知也。至若史可法之支撐殘局、力矢孤忠，終蹈一死以殉；又如劉宗周、黃道周等之立朝謇諤、抵觸僉壬，及遭際時艱，臨危授命；均足稱一代完人，為褒揚所當及。其他或死守城池、或身殞行陣與夫俘擒駢戮、視死如歸者，爾時王旅徂征，自不得不申法令，以明順逆；而事後平情而論，若而人者皆無愧於疾風勁草，即自盡以全名節，其心亦並可矜憐！雖福王不過倉猝偏安，唐、桂二王並且流離竄跡，已不復成其為國；而諸人茹苦相從、捨生取義，各能忠於所事，亦豈可令其湮沒不彰！自宜稽考史書，一體旌謚。其或諸生韋布及不知姓名之流並能慷慨輕生者，議謚固難於概及，亦當令俎豆其鄉，以昭軫慰。嘗讀我太祖「實錄」載薩爾滸之戰，明楊鎬等集兵二十萬，四路分出侵我興京，我太祖、太宗及貝勒大臣統勁旅數千，殲戮明兵過半，一時良將如劉綎、杜松等皆沒於陣。近曾親製「書事」一篇，用揚祖烈而示傳信。惟時王業肇基，其抗我顏行者，原當多為獮薙；然跡其冒鏑攖鋒、竭忠效命，未嘗不為嘉憫。又若明社將移，孫承宗、盧象昇等之抵拒王師，身膏原野；而周遇吉、蔡懋德、孫傳庭等以闖獻蹂躪，禦賊亡身：澟澟猶有生氣。總由明政不綱，自萬曆以至崇禎，權姦接踵、閹豎橫行，遂至黑白混淆、忠良泯滅，每為之切齒不平。福王時雖間有追謚之人，而去取未公，亦無足為重。朕惟以大公至正為衡，凡明季盡節諸臣既能為國抒忠，優獎實同一視。至錢謙益之自詡清流，靦顏降附；及金堡、屈大均輩之倖生畏死，詭託緇流：均屬喪心無恥！若輩果能死節，則今日亦當在予旌之列。乃既不能捨生，而猶假語言文字以自圖掩飾其偷生，是必當明斥其進退無據之非，以隱殛其冥漠不靈之魄。一褒一貶，袞鋮昭然。使天下萬世共知朕准情理而公好惡，以是植綱常即以是示彰癉。所有應謚諸人，並查「明史」及「輯覽」所載，遵照世祖時之例，仍其原官，予以謚號。其如何分別定謚之處？著大學士、九卿、京堂、翰詹、科道集議以聞，並通諭中外知之。欽此。又乾隆四十一年正月初七日奉上諭：前以明季殉節諸臣各為其主，義烈可嘉，自宜查明錫謚。因命大學士、九卿、京堂、翰詹、科道等集議奏聞，冀以褒闡忠良、風示來世。茲復念建文革除之際，其臣之仗節死難者，史冊所載甚多；當時永樂位本藩臣，乃犯順稱兵、陰謀奪國，諸人自當義不戴天。雖齊泰、黃子澄等輕率寡謀，方孝孺識見迂闊，未足輔助少主；然跡其尊主鋤強之心，實堪共諒。及大勢已去，猶且募旅圖存、抗詞抵斥；雖殞身湛族，百折不回：洵為無慚名教者。其他若景清、鐵鉉等，或慷慨捐軀、或從容就義；雖致命不同而志節澟然，皆可謂克明大義。甚至如東湖樵夫、補鍋匠之流，雖名姓隱晦不彰，其心均足嘉尚。特以永樂性成殘刻，逞志淫刑；其屠戮之慘，極於瓜蔓牽連，殆非人理。朕讀史至此，未嘗不深憤恨！迨其中葉，雖少弛厲禁，而彼之臣子徇私曲諱，終不肯顯示褒揚；使忠臣義士之氣久弗獲伸，殊堪憫惻！夫以勝國革命之時，其抗我顏行者，尚念其忠於所事，特予表意；矧建文諸臣，不幸遘遭內難、為國捐生，成仁取義，豈可令其湮沒？自當一體議謚，以發幽光而昭公道。其應如何分別予謚之處？著同前旨交大學士等一體詳查集議具奏，稱朕崇獎忠貞、有加無已之至意。欽此。欽遵。
臣等恭繹諭旨，仰見我皇上聖仁公溥，覃被無私；表微闡幽，至為賅備。伏考「戴記」，謚以尊名節以壹惠。鄭氏註言：謚者行之跡，謂使聲譽可得而尊信，即以其行一大善為謚也。惟是歷代易名祇為飾終常制，而勝國遺忠並膺茂典者，實曠古所未有。謹案順治九年世祖章皇帝軫念明末甲申殉節之臣，自范景文以下二十人及劉文炳、鞏永固、衛時春、張慶臻錫謚有差。乾隆四年，皇上允廷臣所請，於明臣趙譔復予旌謚：大義嘉名，後先昭揭。茲者，特奉恩綸，詳議追獎。不惟闖獻蔓延、時窮節見俾從甄錄，即我朝天戈迅掃、抗顏拒命者亦令一例褒揚；而明初靖難之變，蓋臣烈士甘就誅夷，雖閱年逾遠，並不使終於湮役：此誠聖主大公至正之盛心也。臣等伏讀欽定「明史」諸卷，或專傳特書、或因文附見，義法精嚴，顯微共貫。皇上申命儒臣增修「輯覽」，於福、唐、桂三王事蹟，詮次釐訂；褒誅筆削，仰承睿裁。蓋自萬曆以降，諸臣效節始末具載二書者，臣等祗遵訓示分析考稽，而以「大清一統志」與直省「通志」互校，亦可參異同而核詳略。至建文諸臣，遺聞軼事，附會不經。若「表忠」、「致身」等錄皆無足徵據，而一以正史為斷。其中區別流品，斟酌典章，謹擬數條，臚列如左。
一、明代殉國諸臣，所處時地不同，其素行亦各不一。案「大戴禮」、「白虎通」論謚，大名小名並著其文。應請倣其意而變通之，定為專謚、通謚之法。其有生平大節卓然可稱而又艱貞自靖、百折不回者，自宜特予褒崇，案名定謚。若平時無甚表見而慷慨致命、志節皎然，則彙入通謚之列；其較著者，為忠烈、忠節，次則為烈愍、節愍，期於考行稱名，各有攸當。
一、明季應謚諸臣，其在天啟、崇禎間已經議卹者，均無庸再給。至福王時，雖間有贈謚，而荒殘擾攘之際，偏私挂漏，指不勝屈。其出於唐、桂二王者，則臧否益淆，規制彌陋。應請自福王以後得謚者，並案其應謚之實，綜覈更正；俾共知盛世兩字公平，實為千載定論。
一、明代諸臣既邀賜謚，宜有所附麗褒彰。第已事遠年湮，即欲表墓旌閭，亦難查考；而異代之臣，更不便照現行事例，因謚立碑。查直省府州縣各有忠義祠，應於諸臣原籍令有司設牌入祀；其或里居失傳者，則於授命之所附祠。並請敕下翰林院撰擬專謚及通謚文各一篇，交禮部刊發直省，令所在案式成造木牓，填書某官姓名、謚字，附載事實於後；懸諸祠內，以昭令典。其有後裔尚存，願於祠墓自行鐫立碑石者，聽。至史冊所稱闔門遇難者，不一而足；似應入祀節孝祠，以示表揚。其有姓氏可稽者，詳書於牌；否則止書某某妻、妾、女、媳同時殉難若干口，用昭核實。
一、諸生韋布未通仕籍，甚且姓名無考——如山樵、市隱之流，遂志成仁，所在多有；議謚自難概及。應請於謚之所不及者，均令其入祀忠義祠；則草野幽貞，亦不致淪於泯沒。其有妻女等從殉者，並如前例。
一、明臣如楊所修、王大年、李應薦、張捷、楊維垣輩，雖臨危不屈，而名麗閹黨，其素行已屬有虧；自不便令其濫邀謚典。其因馬士英而驟遷——如楊文驄者，抗節亦有可矜，進身究為可議。若方岳貢、邱瑜之殉難見於「一統志」，以正史律之，則殊有遺憾；而一時勳戚之臣，「明史」謂大半以兵死者，原不在盡節之數。又如張鶴鳴之信王化貞、排熊廷弼，與蘇觀生之擁立朱聿■〈金粵〉、搆難桂王，皆僨事可誅，隕身莫贖；而馬吉翔、蒲纓則表裏為奸，其入緬偕亡，益無足道。且有於甲申謁賊苟免，其後乃堅拒我大兵——如傳鼎銓、張家玉、衛允文、吳爾壎者，均屏而不錄。至若樓璉草詔而後自經、梅殷入朝而復被害，亦不得比於完節，以見聖朝權衡予奪，袞鋮昭然。
一、「明史」久經欽定頒行，所有新謚法，難於各傳添載。臣等酌議，請照「明史」格式另編一冊，冠以原奉諭旨，次載諸臣議疏，次及所擬專謚、通謚清單，一體成書，與「明史」相附而行；俾讀史者有可稽覆，以昭傳信。
臣等謹遵旨集議，按款分列繕冊進呈，伏候欽定；俟命下之日，一體遵奉施行。
再，臣等大學士、九卿銜名照例於摺尾謹列外，其入議之京堂、翰詹、科道員數較多，未能編列銜名，合併聲明。謹奏。
大學士臣舒赫德、臣于敏中等謹奏：奏為遵旨一併議奏事。
左都御史張若溎奏請交直省督撫採訪明季殉節事跡一摺，乾隆四十年十一月二十三日奉旨：此摺並著大學士、九卿等一並議奏。欽此。欽遵。據稱竊聞定稿衙門以「明史」及各省「通志」為斷，其說是矣。然「明史」、「通志」固本朝纂修之書，抗志流賊者或載及之。若犯我顏行，方且指為不順，孰敢大書、特書以志不朽。然則欲專求之於「明史」、「通志」，除峻秩顯官有關大局者之外，其餘人等，臣疑其不能多睹。請先就「明史」、「通志」查考編次進呈，並請行文直省各督撫再加採訪，務期確實不爽、文獻可憑，錄其姓名行跡；限以半年之內，陸續具奏。臣等詳加考核，取其信而有徵者，編纂成書等語。臣等伏查明季殉節諸臣，蒙我皇上錫謚褒忠。臣等承命集議，謹遵原奉諭旨就「明史」及「輯覽」所載，詳加摘錄；又思歷經官修之「大清一統志」及各直省「通志」比正史義例較寬，所收均為詳信，亦應酌加參考，用廣搜羅。至一切野乘、稗官，誠以其傳述多訛，未敢概為援引。今該左都御史以「明史」、「通志」所載無多，請行各督撫再加採訪，固亦推廣聖仁闡幽顯微至意。臣等恭繹欽定「明史」一書原係仰稟睿裁，筆削公正；凡與本朝交涉事蹟，莫不詳確紀載，毫無忌諱。故上自遼東死事諸人，下及福、唐、桂諸王臣子之阻兵抗命者，悉皆編入列傳，大書特書；不特顯秩崇班各詳本末，即於子衿、韋布亦一一附著其姓名：方策具存，無難考見。臣等現在核辦各項本於「明史」者，實什之七、八，並未有如該左都御史所云不能多睹，以致埋沒疏虞之處。至如文集、說部等類，原非謂其一無可據。然如李國禎誤國辱身，而谷應泰作「紀事本末」乃謂其激烈殉義，足見野史之冒濫難憑；又如吳繼善降賊被殺，而吳偉業作傳乃稱其大罵捐軀，更見私集之阿諛難據。是以從前修史時間加刊削，實有不得不從嚴慎者。今臣等辦理謚典，擬於「明史」以外兼及志書，裒輯已廣，故專謚、通謚至有一千五、六百人；聖澤覃施，極為周溥。若因其間尚有遺佚，復令督撫採訪增加；則自今上距國朝定鼎百有餘年，正史既不載其名、故老又無從詢問、文獻並不足徵，而僅據其子孫呈報之詞，又將何所考核以辦其誣信！轉恐真偽混淆，毋裨彰瘴。況天下之忠義一也，我皇上褒崇節烈、獎卹遺芳，原主於扶植綱常，垂教萬世。此不獨身被易名之典者，共蒙優渥殊恩；即或當日傳聞闕略，間有未發之幽潛，應亦無不正氣咸伸，漏泉同感。又何必勒限行查，徒滋紛擾！應將該左都御史所奏之處，毋庸議。
除謚典各條款已另行擬議具奏外，臣等謹遵旨將此摺一併會議；是否有當，伏候訓示遵行。謹奏。

[book_title]欽定勝朝殉節諸臣錄卷一
專謚諸臣
左軍都督府左都督、僉書府事、總兵官劉綎，南昌人，於諸軍中最驍勇，歷平九絲蠻、緬甸、羅雄、朝鮮、倭、播州、建昌諸寇，大小數百戰，威名甚著，萬曆四十六年四路出師，由寬佃道進，與大兵戰於阿布達哩岡，兵潰戰死。有養子招孫突圍出，手格殺數人，力竭死之（見明史及輯覽）。
劉綎勳勞特著，膽略素優，奮勇爭先，捐軀最烈，今謚忠壯。
援勦總兵官曹文詔，大同人，少有智略，歷從熊廷弼、孫承宗，出師皆有功，勦流賊大小數百戰，忠勇冠時，為明季良將第一。崇禎八年，流寇猖獗，文詔以孤軍憤激請行，遇賊真寧湫頭鎮，伏起，師潰，力戰不支，自刎死（見明史及輯覽）。
曹文詔秉資驍猛，練習戎行，慷慨出師，勇烈並懋，今謚忠果。
總督各路援兵兵部尚書盧象昇，宜興人，有勇略，先後治兵十餘年，身經百數十戰，親冒矢石，未嘗挫衄，為楊嗣昌輩所尼，屢起屢躓，崇禎十一年，大兵臨蒿水橋，象昇督師拒戰，以孤軍無援，砲盡矢竭，徒手格鬥，身被四矢三刃而死，僕顧顯殉（見明史及輯覽）。
盧象昇材優軍旅，志竭股肱，坎坷遭時，艱難就義，今謚忠肅。
中極殿大學士兼兵部尚書孫承宗，高陽人，曉暢邊事，以大學士再督遼師，皆著勞績，為奄監及群小所沮，未竟其用，里居七年，崇禎十一年，攻高陽，承宗率家人拒守，城陷，被執，從容投繯死。次子舉人鉁（一作鈐。案鈐承宗第三子，先卒），四子生員鋡、六子官生鈰、七子生員鎬、鉁子之滂、鋡子之澋、兄子鍊、鏘、鍊子之澈、之渼、之泳、之澤、鏘子之渙、之瀚皆戰死，闔門殉節（見明史及輯覽）。
孫承宗身任安危，志匡宗社，難扶傾廈，終殉孤城，今謚忠定。
南京參贊機務兵部尚書呂維祺，河南新城人，學問清醇，立朝多所建白，罷職居雒陽；崇禎十四年，闖賊犯洛，分守北城，奮勇殺賊；城陷，被執，不屈，罵賊，遂遇害（見明史及輯覽）。
呂維祺學崇正誼，守勵清操，矢志殉城，堪稱完節，今謚忠敬。
文淵閣大學士兼戶部尚書賀逢聖，江夏人，廉靜自守，忠謹端方，以疾告歸；崇禎十五年，獻賊陷武昌，被執，不屈，衣冠投湖死，妻危氏，亦投池死。子覲明、光明及子婦曾氏、陳氏、孫三人，皆溺死（見明史及輯覽）。
賀逢聖學術醇正，行義剛方，殉義捐軀，克全大節，今謚忠愨。
督師總制應安、鳳陽、江西、湖廣、河南、四川、貴州軍務、仍總督陝西三邊兵部尚書、右副都御史孫傳庭，代州振武衛人，沈毅多籌略，屢建大功，為楊嗣昌所尼，不盡其用。崇禎十六年，出關討賊，至襄城，連戰皆捷，會大雨七日夜，糧不繼，軍敗，歿於陣；繼妻張氏，聞西安破，同妾劉氏、吳氏、張氏、二女，俱投井死（見明史及輯覽）。
孫傳庭夙嫻良畫，屢著捷功，倉卒殉軍，仁成身殞，今謚忠靖。
山海關北部總兵官尤世威，府谷人，為明末良將，屢著大功；崇禎十六年，闖賊犯榆林，世威已家居，與兵備都任等勵眾守城，比陷，縱火焚其家，百口俱燼，罵賊被殺，城中無一人降者（見明史及輯覽）。
尤世威糾集殘旅，堅守孤墉，萬眾同心，闔城赴義，今謚忠剛。
巡撫山西右副都御史蔡懋德，崑山人，學宗王守仁，歷官有聲，以知兵擢用；崇禎十六年，闖賊盡陷三秦，懋德提孤軍三千，控禦長河南北，會晉王趣保太原，賊遂陷平陽，乃痛哭誓師，登陴力禦；明年春，部將張雄降賊，縱火焚城，懋德自縊死（見明史及輯覽）。
蔡懋德清操自矢，大節難移，慷慨守城，從容殉義，今謚忠恪。
鎮守山西等處總兵官、後軍都督府左都督周遇吉，錦州人，初為京營參將，出勦寇，數有功；崇禎十七年，闖賊陷山西，遇吉守寧武，力戰，殲賊甚眾；城陷，巷戰，被執，大罵，不屈；賊懸之高竿，叢射殺之；妻劉氏，率婦女射賊；賊縱火焚之，闔門盡死（見明史及輯覽）。
周遇吉孤軍乘城，百戰不屈，驍勇蓋代，義烈冠時，今謚忠武。
督師、太傅、建極殿大學士、兵部尚書史可法，錦衣衛籍，祥符人；崇禎中，歷安池道為安慶巡撫，愛民敬士，屢卻寇兵，進南京兵部尚書，誓師勤王，迎立福王，出鎮江北，力圖興復，大兵克揚州，自刎不殊，被執死之（見明史及輯覽）。
史可法節秉清剛，心存幹濟，危顛難救，正直不回，今謚忠正。
左柱國、鎮守滁和等處總兵官、靖國公黃得功，開原衛籍，其先合肥人，為偏裨，多戰功，天性忠義，紀律嚴明，所至人感其德。乙酉五月，大兵渡江，福王潛遁入其軍；得功驚泣，率麾下守禦，忽飛矢中喉，知事不濟，拾箭刺吭死，妻聞之，亦自經（見明史及輯覽）。
黃得功材昭武勁，性懋樸忠，衛主殞身，克明大義，今謚忠桓。
都察院左都御史劉宗周，山陰人，學術深醇，立朝忠讜，指陳多中時弊；南都亡，杭州亦失守，赴水不死，絕食二十三日而卒（見明史及輯覽）。
劉宗周望著清標，言多讜論，純修無兩，介節獨持，今謚忠介。
吏部尚書徐石麒，嘉興人；崇禎中，為刑部侍郎，讞獄平允；福王召為尚書，力持正義，忤馬士英罷歸；大兵定嘉興，自經死；妻孫氏，赴水死（見明史及輯覽）。
徐石麒風規挺直，議論老成，殉義從容，全節無愧，今謚忠懿。
太子少師、文淵閣大學士、吏部尚書高宏圖，膠州人；崇禎中，為工部侍郎，恥與中官張彝憲共事，抗論削籍；福王時，入閣，以持正，與馬、阮不合，乞歸，寓會稽，南京破，逃野寺中，絕粒死（見明史及輯覽）。
高宏圖秉直忤時，懷忠事主，國亡身殞，大節炳然，今謚忠直。
東閣大學士、禮部尚書姜曰廣，新建人；官翰林，奉使廉潔，侍經筵，議論激切；福王時，入閣，以鯁直為馬、阮所擠，罷去，後南昌破，投偰家池死（見明史及輯覽）。
姜曰廣抗論觸邪，協心事主，捐軀殉國，無負本衷，今謚忠確。
巡撫應天等處、都察院右僉都御史祁彪佳，山陰人；初為興化推官，善折獄，擢御史，直言敢諫，巡撫江南，靖亂安民，有治績；忤馬、阮等，罷歸；聞杭州破，紿家人先寢，投水死（見明史及輯覽）。
祁彪佳廉靜自守，撫輯有方，績著居官，節全臨難，今謚忠惠。
督師經理河北、兵部右侍郎兼右僉都御史、充通問使左懋第，萊陽人；崇禎中，為知縣，有異政，擢給事中，屢陳時弊；福王時，受命奉使大清，館於太醫院；南都既破，諭降，不從死（見明史及輯覽）。
左懋第仗節難撓，蹈死不悔，出疆之義，無愧全貞，今謚忠貞。
總督江楚應皖等處軍務、兵部右侍郎兼都察院左副都御史袁繼咸，宜春人；崇禎時，分巡武昌，擊賊有功；任總督，以忠義結左良玉心；福王初立，極言時弊；良玉舉兵，被留軍中；其子左夢庚既降大清，繼咸遂被執入都，不屈殺之（見明史及輯覽）。
袁繼咸義感悍軍，忠抒讜議，克堅大節，悉本純衷，今謚忠毅。
督師少傅、武英殿大學士兼吏兵二部尚書黃道周，漳浦人；學行推重於天下；崇禎中，劾楊嗣昌，陳新甲、方一藻，召對平臺，反覆抗諭，坐謫戍。南都亡，往見唐王，請募兵江西，得義旅九千餘人，出徽州，遇大兵，戰敗，被執，至江寧，不屈死之（見明史及輯覽）。
黃道周碩學清操，孤忠亮節，克全儒行，無愧貞臣，今謚忠端。
兵部右侍郎兼翰林院侍讀學士陳子龍，華亭人，為紹興推官，定東陽民亂，擢給事中，屢陳時計，後以結太湖兵，舉事應浙閩，被執，乘間投水死（見明史及輯覽）。
陳子龍學問淹通，猷為練達，貞心可諒，大節無虧，今謚忠裕。
督師、少傅、武英殿大學士、兵部尚書張國維，東陽人，為給事中，蹇諤敢言；巡撫應天，總督河道，有禦寇治河功；南都破，請魯王監國紹興；順治三年，江上師潰，國維還守東陽，知勢不支，作絕命詞，赴水死（見明史及輯覽）。
張國維保障巖疆，支撐餘燼，心堅抱義，力矢全忠，今謚忠敏。
東閣大學士兼吏部尚書張肯堂，松江華亭人；崇禎中，在言路，著蹇諤聲；巡撫福建，常遣兵入衛；唐王命為尚書，請由海道抵江南，為鄭芝龍所阻；唐王敗，走從魯王；順治八年，大兵破舟山城，肯堂衣蟒玉，南向坐，從容賦詩，自經死。妾周氏、方氏、姜氏、畢氏、子婦沈氏、女孫茂漪同死（見明史及輯覽）。
張肯堂大義能明，忠謀素蘊，崎嶇渡海，慷慨捐生，今謚忠穆。
督師、兵部尚書兼武英殿大學士、定興侯何騰蛟，黎平人；崇禎末，巡撫湖廣，能調護左良玉軍；唐王時，降闖賊餘眾，軍聲大震；桂王時，入廣西，竭力戰守，後因進取長沙，師潰，至湘潭，被執，絕食七日死之（見明史及輯覽）。
何騰蛟志切持危，情堅報主，艱難百戰，終始一心，今謚忠誠。
武英殿大學士兼吏兵二部尚書、桂林留守、臨柱伯瞿式耜，常熟人；崇禎中，為給事中，搏擊權豪，論事切直；福王時，為廣西巡撫，定亂有功；迎立桂王，力保危疆，支持數載，大兵破桂林，被執，不屈死（見明史及輯覽）。
瞿式耜定議立君，竭誠奉上，義全忠孝，節貫存亡，今謚忠宣。
東閣大學士兼兵部尚書、節制閩廣江楚軍務陳子壯，南海人；初為翰林，忤逆奄，削籍。崇禎時，為禮部侍郎，持論抗直；大兵破廣州，子壯起兵應桂林，不克，被執，受戮死。母朱氏，自縊；子上庸，起兵九江村，歿於陣（見明史及輯覽）。
陳子壯早敦直節，晚抗軍鋒，白刃無辭，丹心堪憫，今謚忠簡。
以上專謚諸臣二十六人（附入祠士民十八人）。

[book_title]欽定勝朝殉節諸臣錄卷二
通謚忠烈諸臣
薊遼總兵官杜松，昆山人；右都督桐弟，奮勇敢戰，曆著邊功，萬曆四十六年，率兵出撫順關，與大兵戰於薩爾滸，歿於陣（見明史及輯覽）。
遊擊龔念遂、李希泌，籍貫俱未詳，萬曆四十六年隨總兵杜松等率兵出撫順，與大兵戰於斡琿鄂謨地，歿於陣（見明史及輯覽）。
遼東總兵官都督僉事馬林，蔚州人；萬曆四十六年，與大兵戰於尚間崖，軍敗，死之。子燃、熠俱隨父殉節（見明史及輯覽）。
遊擊喬一琦，上海人；萬曆四十六年監朝鮮兵，出寬佃道，與劉並禦大兵於阿布達哩岡，軍敗自縊死（見明史）。
遼東總兵官張承蔭，榆林衛人；都督臣子，積有邊功，萬曆四十六年，大兵拔撫順，承蔭赴援力戰死（見明史）。
瀋陽總兵官都督僉事賀世賢，榆林衛人；勇敢善戰，天啟元年，大兵薄瀋陽，力戰中矢死（見明史及輯覽）。
援遼總兵官楊宗業（一作仲業），籍貫未詳；天啟元年，提兵赴援遼陽，與大兵戰敗，父子俱死之（見明史及輯覽）。
西平副總兵羅一貫，甘州衛人；天啟元年，大兵攻城，一貫率三千人，悉力拒守，力竭，自刎死（見明史及輯覽）。
山海總兵官、左都督挂平遼將軍印趙率教，陝西人；崇禎元年、大兵由大安口南下，率教馳援，三晝夜抵三屯營，戰於遵化，中流矢死（見明史及輯覽）。
薊鎮總兵官孫祖壽，昌平人；崇禎二年，大兵薄都城，祖壽散家財，招回部曲，從經略滿桂戰死（案滿桂，明謚毅愍）。
兵部右侍郎、協理京營戎政劉之綸，宜賓人；由庶吉士超擢侍郎，督京營兵；崇禎三年，大兵自永平趨三屯營，之綸發砲炸，軍亂，嚴鼓力戰，流矢四集，死於陣（見明史及輯覽）。
鎮守東江總兵官都督僉事黃龍，遼東（一作南昌）人；屢著戰功，崇禎六年，大兵破旅順，力戰不勝，自刎死（見明史及輯覽）。
戶部主事王一桂，黃岡人；崇禎九年，以督餉至昌平，分扼南城；城破，被執，死之。妻姚氏、妾邱氏、陳氏各抱子女投井，家眾二十七人，悉赴井死（見明史及輯覽）。
江西道御史巡視山海、居庸二關王肇坤，蘭溪人；崇禎九年，大兵入喜峰口，力禦不敵，退保昌平，援不至，城破，被四矢、兩刃而死（見明史及輯覽）。
兗州知府喬若雯，臨城人；為部曹時，抗疏言事，有直聲；出守剔除奸弊，以疾歸。崇禎十一年，大兵破臨城，端坐按劍而死（明史及輯覽）。
山西按察使李禎寧，臨城人，罷歸；崇禎十一年，大兵薄臨城，佐有司固守；城破，率家眾格鬥，中槊死；一門死者數人（見明史）。
巡按山東御史宋學朱，長洲人，嘗抗疏論事，時論壯之。崇禎十一年，行部章邱，聞大兵下山東，馳遼，與布政司張秉文議守城，連章告急；明年正月，城潰，戰死（見明史及輯覽）。
寧遠團練總兵官、署都督同知金國凰，宣府人；崇禎十二年，大兵攻寧遠，率親兵鏖戰，移時矢盡力竭，與二子俱死（見明史及輯覽）。
山永東協總兵官、左都督曹變蛟，大同人；關中勦賊，功最多，才勇冠時，從洪承疇救錦州，戰敗，保松山；崇禎十五年，大兵破城，被執死之（見明史及輯覽）。
河間知府顏孕紹，曲阜人；復聖六十五代孫，勦寇有功，撫循饑民，歷著循聲。崇禎十五年，大兵臨河間，率眾堅守，援兵不至，城破，闔門同焚死（見明史及輯覽）。
吏科給事中范淑泰，滋陽人；崇禎十五年，典試事竣，還家，值大兵圍兗州，竭力固守，城破，不屈死（見明史及輯覽）。
滕縣知縣吳良能，蓋州人；崇禎十五年，大兵至滕縣，城將破，盡殺家屬，拜母出，力戰死（見明史及輯覽）。
以上封疆殉節諸臣二十三人（附入祠士民二人）。
新城侯王國興，東平人，孝和太后弟昇子；崇禎十七年，闖賊陷都城，自焚死（見明史及輯覽）。
神樞營副總兵、都督僉事賀讚，保定人；總兵虎臣子，勇敢有父風；闖賊薄京師，率所部迎擊於高梁橋，奮勇大戰，為亂箭射死。弟生員誠，賊陷保定，家人勸易衣遁；叱曰：吾忠臣子，若逃，何以見先將軍地下！偕妻馬氏及女投井死（見明史及輯覽）。
保定同知邵宗元，碭山人，有治行；崇禎十七年，攝府事，闖賊至真定，遊擊謝嘉福迎賊，投書誘降，手裂之；賊欲奪其印，不與，被斷指而死（見明史及輯覽）。
大寧都司，後衛指揮同知劉宗嗣，清苑人；崇禎十七年，分守東城，力不支，先縊死。妻毛氏、媳王氏及妹女，城陷被執，罵賊，奪刀殺二賊，支解死（見明史及輯覽）
以上甲申殉節諸臣四人（附入祠士民一人）
兵部右侍郎沈猶龍，松江華亭人；崇禎時，巡撫福建，討賊有功；福王召，未起；南京亡，募兵守松江城，城破，中矢死（見明史及輯覽）。
授勦團練總兵官、右軍都督府左都督劉肇基，遼東籍，贛榆人；初勦流寇，屢有功，史可法檄防河，赴援揚州，守北門，城破，率所部巷戰死（見明史及輯覽）。
金山衛指揮使、功加參將侯承祖（一作玉音，一作懷玉），本衛人；大兵至，竭力固守，城破，巷戰，力盡，被執，諭降不從死。子世祿，巷戰中四十矢，被獲死之（見明史及輯覽）。
英德主薄閻應元，順天通州人；初為江陰典史，以禦海賊功，遷職未赴，南京破，率江陰人守城，竭力捍禦者三月，大兵入城，眾猶巷戰，應元赴水被執，不屈死（見明史及輯覽）。
以上福王殉節諸臣四人（附入祠士民三人）。
巡撫山東右僉都御史邱祖德，成都人，罷官後，流寓寧國，舉兵應金聲，兵敗，被獲，磔死（見明史及輯覽）。
徽州府推官溫璜，烏程人；練徽州民兵為保障計，復與金聲相掎角，轉餉其軍，城破，刃其妻茅氏及女，自刎死（見明史及輯覽）。
都督蔣若來，長洲人；善騎射，屢破賊有功，後守金華，援絕先焚其妻子，巷戰經日，力盡，自刎死（見明史及輯覽）。
巡按上游四府仍兼巡關監軍御史鄭為虹，儀徵籍，歙縣人；扼守仙霞關，大兵入關，披執，不降，戮死（見明史）。
總兵周之藩，井研人；時追兵將及唐王於汀州，之藩衛主巷戰，矢集其身而死（見明史及輯覽）。
東閣大學士兼禮部尚書傅冠，進賢人；崇禎時入閣，性簡易，罷職歸；唐王時，起原官，督師江西，後致仕；大兵下福建，被執，不屈死（見明史及輯覽）。
吏兵二部尚書兼右副都御史、總理軍務郭維經，江西龍泉人，孤介強立；崇禎中，在南臺劾溫體仁，以直聲著；唐王命率師援贛州，城破，入嵯峨寺，自焚死（見明史及輯覽）。
兵部左侍郎詹兆恆，永豐人；崇禎時，為南京御史，有殊績。福王時，嘗劾阮大鋮；唐王命佐黃道周守廣信，尋奔懷玉山，攻開化，兵敗，死於陣（見明史及輯覽）。
以上唐王殉節諸臣八人。
禮部尚書兼右都御史吳鍾巒，武進人；從魯王至舟山，往來普陀山中，聞大兵至寧波，急渡海，入昌國衛之孔廟，積薪自焚死（見明史及輯覽）。
東閣大學士兼兵部尚書張煌言，鄞縣人；初以舉人奉表迎魯王至紹興監國，復以兵從至海外；後桂王遙命為大學士，聞滇南平，散遣部曲，遁居懸嶴，為大兵所襲執，諭降，不從，死（見明史及輯覽）。
以上魯王殉節諸臣二人。
吏部尚書李若星，息縣人；為御史，劾發魏忠賢、客氏奸，討貴州餘孽有功；桂王時，召為尚書，武岡破，自刎死（見明史及輯覽）。
總督各路兵馬、兵部右侍郎兼翰林院侍讀學士張同敞，江陵人；大學士居正曾孫，總督軍務，每戰輒為諸將先，大兵至桂林，被執，諭降不從，整衣冠就刃，顏色不變而死（見明史及輯覽）。
總督江西、兵部尚書兼右副都御史揭重熙，臨川人；事唐、桂二王，屢率兵攻撫州、邵武，不克，為大兵襲執，送建寧，不屈受戮（見明史及輯覽）。
兵科給事中陳邦彥，順德人；起兵謀復廣州，不克，入清遠，大兵破城，被執不降，戮死（見明史及輯覽）。
貴州布政使張耀（一作耀），三原人；知聞喜，慈惠撫民；孫可望攻貴州，耀至定番州，率家眾乘城拒守；城陷被執，勸降不屈，被殺，並家屬十三人同死（見明史及輯覽）。
巡撫雲南御史羅國瓛，嘉定州人；孫可望攻曲靖，國瓛方按部其地，嬰城拒守，城陷，初執，不屈，攜至昆明，自焚死（見明史及輯覽）。
以上桂王殉節諸臣六人。
鎮守寧夏總兵官賀虎臣，保定人；破賊有功。崇禎六年，偕總兵曹文詔等，破賊甘泉，會察罕合套寇薄靈州，奮勇擊賊，援絕，歿於陣（見明史及輯覽）。
分巡河西道僉事郭應響，福清人；崇禎五年，寧塞流賊襲鄜州，應響仗劍，領家丁拒北關，手刃十五賊，繼又突至，手刃三賊，力屈死（見明史及輯覽）。
整飭固原兵備道參政兼副使陸夢龍，浙江山陰人；屢勦流賊，斬獲甚眾；崇禎七年，流賊陷隆德，提兵赴援，至綏德，遇伏，搏戰被執，罵賊，攢刺死（見明史及輯覽）。
孤山副總兵加署都督僉事艾萬年，米脂人，由武學生從軍。積功，大小數十戰皆捷。崇禎八年，與闖賊戰襄樂，戰斬賊數百，陷伏，力竭，被執，不屈死（見明史及輯覽）。
陝州知州史記言，當塗人；事毋以孝聞。崇禎八年，闖賊犯陝，練兵殺賊甚多，力守三月，賊乘夜雪陷城，被執，罵賊，剸胸裂腹而死（見明史及輯覽）。
真陽知縣王信，陝西寧州人；以孝聞。崇禎八年，率眾禦賊，力竭被執，賊欲挾以賺城，大罵，斷頭剖腹死（見明史及輯覽）。
鎮守延綏總兵官、左都督俞沖霄，靖邊衛人；崇禎九年，闖賊犯綏德，拒戰竟日，殺獲甚多，中伏，援絕，歿於陣（見明史及輯覽）。
昌平總兵官、署都督僉事湯九州，石埭人；以故總兵從軍自效。崇禎九年，率兵勦賊，從嵩縣深入，因左良玉援軍，中道而回，遂陣歿於九龍山（見明史及輯覽）。
辰沅副總兵鄧祖禹，蘄水人；嘗以遊擊入衛京師，力戰蘆溝橋。崇禎九年，檄援應城，血戰殺賊甚多，陷重圍，被執，勸之降，罵賊剖腹死（見明史及輯覽）。
鎮守四川總兵官、左都督侯良柱，敘南衛人；初討奢寇，復遵義城；崇禎十年，闖賊自陝西趨四川廣元縣，大敗之；賊至益眾，戰於綿州，力竭，死於陣（見明史及輯覽）。
安慶副總兵潘可大，江寧人；崇禎十年，賊犯太湖，與程龍等禦賊酆家店，多殺傷，會天雨，甲重不得出，力戰月餘，矢盡糧絕戰死（見明史及輯覽）。
房縣知縣郝景春，江都人；前攝黃安縣，堅守八日，賊解去，羅汝才等降，景春立意主勦，總制熊文燦不從。崇禎十二年，獻賊等叛攻房縣，景春請援於文燦，十四往不報，督兵固守，力不支，為所執，說降，不從，被磔死。其子生員鳴鑾，力敵萬人，嘗詣羅汝才勸降，知其偽，授兵登陴固守，城將崩，灌以熱油，又擊傷獻賊左足，入壘，識其臥帳，將襲擒之，指揮張三錫導賊至，被殺，僕陳宜同死（見明史及輯覽）。
永寧知縣武大烈，臨潼人；崇禎十三年，闖賊攻城，戰守三晝夜，殺賊甚多，力竭，城陷，被執，索印不予，燔灼死（見明史及輯覽）。
巴縣知縣王錫，新建人；屢著戰功；崇禎十七年，獻賊穴城，錫熱油灌之，賊多死，遂發大砲，陷城，被執，罵賊，備極刑而死（見明史及輯覽）。
鎮守川北副總兵張令，藺州土人；永寧宣撫司土目。忠勇善戰，所至竭力守禦。崇禎十三年，獻賊至重慶，令年七十，馬上能用五石弩，與女將秦良玉扼之於竹箘坪，大殺賊，乘勝前進，中伏弩死（見明史及輯覽）。
大梁道兵備僉事劉乘雲，高陽人；知浮山，擊賊卻走；崇禎十四年，闖賊寇禹州，誓死固守，賊以十萬眾陷城；執使跪，罵賊，縛於樹，攢射之，支解死（見明史及輯覽）。
保定提督三關總兵官劉光祚，榆林人，累戰有功；崇禎十四年，闖賊覆傅宗龍兵，乘勝攻南陽，唐王邀與守城，用計殺賊精銳，血戰七晝夜，城破，短兵巷戰，大呼衝擊，血盈袍袖，為賊揕死（見明史及輯覽）。
南陽知府顏日愉，上虞人；初令葉，有惠政；崇禎十四年，獻賊攻城，設守具，賊冒雨登城，擊殺幾盡，賊引去，城獲全；日愉被一矢二刃死（見明史及輯覽）。
太康知縣魏（一作衛）令望，武鄉人；崇禎十四年，流賊攻城，嚴加守備，賊憤甚力攻，城陷，巷戰死，闔門自焚（見明史及輯覽）。
舞陽知縣潘宏（一作宏道），淮安山陽人；數討土寇有功。崇禎十四年，闖賊至，固城守，發砲擊賊，諸生潛降，賊縛宏以獻；索印，不予；大罵，不屈，支解死。子澄瀾，投井死（見明史及輯覽）。
鄢陵知縣劉振之，慈溪人；剛方敦行；崇禎十四年，闖賊至，嬰城固守，城陷，賊縛置雪中三日夜，罵不絕聲，支解死（見明史及輯覽）。
翰林院檢討馬剛中，商城人；省覲歸。崇禎十四年，闖賊至，分城守，募義勇，搏戰，城陷，不屈，支解死（見明史及輯覽）。
瀘洲知州蘇瓊，石埭人；崇禎十四年，獻賊陷瀘，被執，罵賊磔死；妻舒氏，自刎，一家從死者七人（見一統志）。
鎮守南陽總兵官猛如虎，榆林人；驍果善戰，屢著勞績。崇禎十五年，闖賊攻南陽，疽發背，力疾奮戰，以計破賊，砲傷其精銳，城陷，持短兵巷戰，袖血淋漓，賊臠殺之（見明史及輯覽）。
保定河北山東總督中軍總兵官姜名武，保德州人，慷慨有才略，守昌平，論功加秩；崇禎十五年，闖賊圍開封，往援，左良玉兵先退，諸軍皆潰，獨名武堅壁固守，與賊血戰，力竭被執，罵賊，磔死，麾下無一人降者（見明史及輯覽）。
睢陳道兵備副使關永傑，蒲州籍，鞏昌衛人；為紹興推官，強立不阿。崇禎十五年，闖賊攻陳州，勵卒守城，賊遣使說降，斬之，懸於城上，賊攻益急，力竭，城陷，格殺數賊，中亂刃死（見明史及輯覽）。
總督陝西三邊軍務、兵部右侍郎、右副都御史汪喬年，遂安人；清正自持，有才武，嘗檄米脂令邊大綬發掘李自成祖父塚；崇禎十五年，攻闖賊於襄城，解左良玉郾城之圍，率先登陴，禦七晝夜，矢石俱盡，良玉兵不赴援，城陷，巷戰力竭，自刎未殊，被磔死（見明史及輯覽）。
總督保定河北山東軍務、兵部右侍郎、右副都御史楊文岳，南充人；嘗擒斬闖賊梟將於開、歸、陳、許間。崇禎十五年，在汝寧，闖賊來攻，文岳率兵悉力守禦，賊眾環攻，砲矢雨下，力竭城潰，被執罵賊；賊以大砲擊之，洞胸糜骨而死（見明史及輯覽）。
三邊總督中軍副總兵黨威，神木人，初與闖賊大小十七戰，頗得勝；崇禎十五年，總督汪喬年被困襄城，率兵衝突，當者披靡，力漸竭，城中食盡，援不至，身被數十創，自刎死（見明史及輯覽）。
郟縣知縣李貞佐（一作李貞），安邑人，以學行著，訓民有方，前令李可灼守城遇害，邑被焚掠，至則練鄉兵守城邑；崇禎十五年，闖賊復陷城，被執，大罵，賊斷其舌，支解死。母喬氏亦罵賊死（見明史及輯覽）。
防守汝寧總兵官虎大威，榆林人，嫻將略，扼賊數有功；崇禎十五年，隨總督楊文岳援河南，大敗賊於汝寧，乘勝逐北，中飛砲死（見明史及輯覽）。
分巡汝南道僉事王世琮，達州人；初為何南府推官，善殺賊，嘗矢貫耳，不為動；人號為王鐵耳。崇禎十五年，闖賊陷汝寧，被執，大罵，賊以砲擊之，肉糜而死（見明史及輯覽）。
總兵官左都督孫應元，籍貫未詳；善戰，所至有功；崇禎十五年，擊賊羅山，乘勝逐北，孤軍無援，死之（見明史及輯覽）。
宜城知縣陳美，新建人；安輯流亡，擊賊敗去；崇禎十五年，闖賊攻城，悉力守禦，相持八晝夜，賊以大砲攻擊，城陷，被執，罵賊，支解死（見明史及輯覽）。
新安知縣陳顯元，蘄縣人；城經摧頹，率民入保關門寨，碎賊偽檄；崇禎十五年，賊來犯，守月餘，力竭，寨陷，罵賊，支解死（見明史及輯覽）
撫治商雒道副使黃世清，滕縣人；崇禎十六年，賊犯商州，有降賊者，發砲斃之，憑城守，士民效死，砲石盡，婦人掘街砌繼之，城陷，罵賊，與一家十三人同遇害；僕朱化鳳，願與主同死，罵賊被殺（見明史及輯覽）。
整飭榆林中路按察司副使（一作布政使）都任，祥符人；性剛方，多忤物；崇禎十六年，闖賊陷西安，任集軍將，流涕諭以大義，憑城死守，殺賊甚眾，連十三晝夜，城陷，士卒不逃，巷戰三日，罵賊自刎，全家縊死（見明史及輯覽）。
署領榆林鎮原任延綏總兵官都督僉事李昌齡，鎮番衛人；崇禎十六年，闖賊犯榆林，倡義與副使都任等守城，瀝血誓師，用砲擊賊，死者無算，七晝夜城摧，撤屋為重垣，比陷，巷戰，無一人降者。昌齡被執，罵賊，磔於市（見明史及輯覽）。
山海關南部總兵官王世欽，榆林衛人；乞養在家；崇禎十六年，闖賊犯榆林，與副使都任等分城拒守，出戰屢勝，援絕，城陷，被執，械至西安，罵賊死之；妻高氏投井死（見明史及輯覽）。
延綏撫標參將劉廷傑，綏德州人；崇禎十六年，闖賊犯榆林，率眾激以大義，分城固守，殺賊甚多；城陷，被執，罵賊，支解死。其弟廷夔，收兄屍，亦投閣死（見明史及輯覽）。
延綏鎮中協副總兵惠顯，清澗人，以忠義自許。崇禎十六年，闖賊犯榆林，與副使都任等，嬰城死守，城陷，被執，罵賊，磔於市（見明史及輯覽）。
寧夏總兵官侯世祿，綏德州人，勇敢精悍，屢著戰功，里居；崇禎十六年，闖賊犯榆林，募敢死士，縋城擊賊，分城拒守；城陷，死之（見明史及輯覽）。
巡撫大同右副都御史焦源溥，三原人；為御史，抗疏直言；巡按真定，為崔文陞所忌，引疾歸。崇禎十六年，闖賊陷城，罵賊，拔其舌，支解死（見明史及輯覽）。
甘肅西協副總兵郭天吉，榆林衛人；崇禎十六年，闖賊犯甘州，城陷，巷戰，不屈，被磔死（見明史及輯覽）。
甘肅總兵官馬爌，蔚州人，總兵林子。崇禎十六年，甘州城陷，焚妻子媵妾，戰死，僕馬兒亦自刎死（見明史及輯覽）。
鍾祥知縣蕭漢，南豐人，有廉名。崇禎十六年，闖賊薄城，登陴拒守五晝夜，突圍出，護獻陵，城遂陷，被執，拘之吉祥寺，自刎死（見明史及輯覽）。
分守河西道參議段復興，陽榖人；闖賊陷西安，遣使三至，勸降，皆斬之；簡精銳，城守，發砲石，殺賊滿濠。崇禎十六年，賊盡銳日攻四日，不能支，遂自刎。母田氏與妻楊氏、妾牛氏、宗氏、張氏及女同焚死，家人單周及妻李氏殉焉（見明史及輯覽）。
工部尚書南居益，渭南人，少勵操行，撫閩時，屢平海患，奪職歸。崇禎十六年，闖賊入關，誘之降，加以砲烙，終不屈，死之（見明史及輯覽）。
巡撫湖南御史劉熙祚，武進人；為縣令，有善政。崇禎十六年，獻賊寇長沙，督水寨兵以禦，力不支，遣部將護吉、惠二王赴廣西，而己還守永州，戰敗茅栗鋪，被執，說降，不屈，受極刑死（見明史及輯覽）。
長沙推官蔡道憲，晉江人，廉明有才略。崇禎十六年，獻賊薄長沙，時道憲署府事，慷慨登陴，誓死固守。獻賊至城下，呼與語，道憲大罵，挽強弩射之，賊穿地道攻城，三日，城陷，被執，百計勸降，罵益厲，先殺其健卒脅之，不屈，被磔死。其卒瘞之南郊醴陵坡（見明史及輯覽）。
監軍分守上湖南道副使陳璸，漳浦籍，鎮海衛人；令永嘉，有治聲；為袁州推官，拒楚賊有功；守湖南，討平八排賊。崇禎十六年，督衡永等兵，誓師鰲山鋪，與獻賊戰，乘勝深入，血戰六十里，被執，罵賊，斷手足，剖肝而死（見明史及輯覽）。
湖廣糧儲道參政許文岐，仁和人；鎮靜有謀，歷著勳略。崇禎十六年，由左江道擢任當行，獻賊攻蘄州，發砲斃賊甚眾，夜大雪，賊破西門，文岐巷戰，被執，謀襲賊，事覺，見殺（見明史及輯覽）。
分守武漢黃三府參將、加副總兵崔文榮，海寧人；崇禎十六年，獻賊攻漢陽，文榮自武昌夜襲賊營，斬賊六百餘，勸主將守漢水，不聽，賊遂渡江，陷武昌；文榮出戰，殺賊，賊攢槊刺之，洞胸死（見明史及輯覽）。
分守上荊南道兵備參政周鳳岐，永康人；崇禎十六年，獻賊來攻，分守澧州，孤城援絕，城陷，被執，勸降，罵賊，剖腹而死（見明史及輯覽）。
棗陽知縣郭裕，新淦籍，清江人。崇禎十六年，獻賊將至，率精兵守城，殺賊七百餘人，賊盡銳來攻，明年元旦，城陷，被執，罵賊，支解死。闔門殉之（見明史及輯覽）。
陝西監軍道僉事李新，蘄州人，乞養歸。崇禎十六年，獻賊陷城，盡殺其家人脅之，新抱父屍，罵賊被殺（見明史及輯覽）。
沔陽州同知馬飆，蔚州籍，同官人，世為將家，有膽智。崇禎十六年，闖賊寇州城，奸民通賊，飆出，逆戰，殺賊甚眾，力竭，被執，罵賊，以槍洞腹而死（見明史及輯覽）。
巡撫甘肅、贊理軍務、右副都御史林日瑞，詔安人；為寧紹道、浙江按察使，並有政聲。崇禎十七年，闖賊犯甘州，乘城守禦，會大雪，寒甚，賊夜襲城，被執，罵賊，磔死（見明史及輯覽）。
巡撫四川、提督軍務、右僉都御史陳士奇，漳浦籍，鎮海衛人。崇禎十七年，獻賊破涪州，眾百萬，至城下，日夜登陴，以砲擊死賊無數，城陷，被執脅降，罵賊，支解死（見明史及輯覽）。
巡按四川御史劉之勃（一作渤），寶雞人。崇禎十七年，力守成都，城陷，被執，獻賊以同鄉，百計誘降，嗔目大罵，被攢射死。從子生員文鬱，抱屍痛哭，觸樹死（見明史及輯覽）。
兵部右侍郎李含乙，渠縣人，以憂歸。崇禎十七年，獻賊陷成都，含乙破家募兵，恢復廣安州，後與賊戰，馬蹶被執，罵賊死（見明史及輯覽）。
重慶知府王行儉，宜興人；崇禎十七年，獻賊至，率民死守，城陷被執，不屈，臠割而死（見明史及輯覽）。
華陽知縣沈雲祚，長洲人；崇禎十七年，獻賊陷夔門，亟謁蜀府，晝守禦策，勸出帑藏募士，不從；城陷，被執，幽於大慈寺，誘之降，罵賊，為所殺（見明史及輯覽）。
資陽知縣賀應選，丹陽人；崇禎十七年，獻賊陷城，罵賊死；闔門十七人，皆被害（見江南通志）。
山西撫標中軍副總兵應時盛，慈溪人，世居遼陽。崇禎十七年，從巡撫蔡懋德守城，巷戰，殺賊，力不支，先殺妻子，縊死懋德屍側（見明史及輯覽）。
河內知縣丁泰運，澤州人，著廉直聲。崇禎十七年，誓死守南城，巷戰，被執，罵賊，爇以鐵索，終不屈，磔死（見明史及輯覽）。
以上寇難殉節諸臣六十六人（附入祠士民四人）。
右自杜松以下共一百十一人，或血戰捐軀、或竭力守土、或闔門赴義、或抗論輕生，義烈較著，俱通謚忠烈。

[book_title]欽定勝朝殉節諸臣錄卷三
通謚忠節諸臣
遼東經略、兵部侍郎袁應泰，鳳翔人；代熊廷弼為經略，精敏強毅，而短於用兵，規畫頗疏。天啟元年，大兵破遼陽，民皆迎降，應泰尚據城樓，知事不濟，佩劍印自縊死。婦弟姚居秀及僕唐世民同殉節（見明史及輯覽）。
大凌河副總兵、右都督何可綱，遼東人；崇禎四年，大兵攻大凌河城，總兵祖大壽等欲降，可綱不可，為大壽等所殺（見明史及輯覽）。
山東布政使張秉文，桐城人；崇禎十一年，大兵下濟南，分門死守，援兵不至，明年正月，城潰，巷戰，力不支，死之；妻方氏、妾陳氏，並投大明湖死（見明史及輯覽）。
巡撫遼東右僉都御史邱民仰，渭南人；為縣令，有治政，擢御史，敢言。崇禎十四年，大兵圍錦州，五將皆潰，民仰退保松山。十五年二月，圍急，援絕，洪承疇出降，民仰死之（見明史及輯覽）。
遼東總兵官、左軍都督府都督同知王廷臣，沙河所人；崇禎十五年，大兵破松山，被執，不屈死（見明史及輯覽）。
順德知府吉孔嘉，高陵人；少愬父冤，以孝稱，為縣令，歷著循聲；崇禎十五年，大兵臨城，募兵悉力拒守，力屈，城破，與妻張氏、次子婦王氏並死。子貢生惠迪，與父同守城，殉節（見明史及輯覽）。
兗州知府鄧藩錫，金壇人；甫抵任，繕守具；崇禎十五年，大兵至，請魯王散積儲，以鼓士氣，不從；藩錫拒守，巷戰被執，不屈死；妾張氏，攜稚子投井死（見明史及輯覽）。
巡撫河南右僉都御史高名衡，沂州人；流賊攻開封，有守禦功，以病歸。崇禎十五年，大兵破沂州，被執，不屈，夫婦並死節（見明史及輯覽）。
工部右侍郎宋玫，萊陽人；為蜚語所中，罷歸。崇禎十六年，大兵破萊陽，被執，不屈死（見明史及輯覽）。
南京戶科給事中張焜芳，山陰人；嘗疏薦黃道周等，為文震孟請卹；以糾劾史■〈范上土下〉，削職；崇禎十六年，北上，抵寧清，遇大兵，被執，死之。妻妾聞之，並投井死。其子名翰，後亦死節於家。
以上封疆殉節諸臣十人（附入祠士民三人）。
彰武伯楊崇猷，六合人；楊信之後，襲爵。崇禎十七年，闖賊陷京城，自縊死（見明史及輯覽）。
總理河南、湖廣、山西、陝西、四川江北軍務，兵部侍郎兼右僉都御史王家楨，長垣人；罷職家居。闖賊陷京城，兵據長垣，家楨自縊死。子元炌從之殉難（見明史及輯覽）。
總督畿南道務、兵部侍郎兼右副都御史徐標，濟寧人；崇禎十七年，流賊逼真定，勵眾固守，叛將脅降，不從死（見明史及輯覽）。
監軍湖廣道御史金毓峒，完縣人；為巡按，有聲。崇禎十七年，監督師李建泰軍，分捍保定西城，與同知邵宗元等率眾殺賊；建泰降賊，城陷，毓峒抱監軍印，投井死。妻王氏自縊死。從子武舉振孫，手射殪七賊，身被重創，大呼曰：我金御史姪，前日殺爾帥者我也。群賊支解之。其兄肖孫及婦陳氏，同投井死，婢桂香從之（見明史及輯覽）。
工部員外郎王鍾彥，華亭人；孝友清介。闖賊至，守廣寧門。燈燎，守將韓某開門納賊，被執，不屈死（見江南通志）。
錦衣衛鎮撫司僉書指揮同知李若璉，新城人，徙順天。掌治獄，嘗辨袁崇煥之冤，以失出，削藉；後復官，分守崇文門。都城陷，自縊死（見畿輔通志）。
吏部尚書李遇知，洋縣人；督倉場，有勞績，嘗疏薦鄒元標為魏璫所嫉，削藉；都城陷，方自縊，被賊執，迫降不屈，遇害。一門死者七人，妾王氏先縊死（見陝西通志）。
按察副使顧國縉，上海人；初任國子監丞，操江劉志選將建璫祠於文廟左，國縉以死爭；分巡桂林，有破賊功，聞北京陷，不食死（見江南通志）。
工部尚書何應瑞，曹州人；甲申聞京師陷，不食死（見山東通志）。
以上甲申殉節諸臣九人（附入祠士民三人）。
兵部左侍郎張伯鯨，江都人；揚州被圍，與當事分城守，城破，自縊死。
揚州知府王民育，濟寧人；揚州破，緋衣端坐堂上，見殺；闔門赴井死（見明史及輯覽）。
兵部職方司員外郎陞任遵義知府何剛，上海人；在揚州佐史可法拒守，城破，投井死（見明史及輯覽）。
水師總兵官、中軍都督府都督同知翁之琪，錢塘人；從黃得功駐蕪湖。得功自刎，之琪痛哭，投江死（見明史及輯覽）。
通政使司左通政侯峒曾，嘉定人；南都亡，里居，起兵守城，大兵來攻，力竭，城破，峒曾拜家廟，挈二子元演、元潔，並投井死（見明史及輯覽）。
進士黃淳耀，嘉定人；力學敦行，暗修自好；嘉定破，愾然入僧舍，索筆書絕命詞，縊死。弟淵耀從之（見明史及輯覽）。
中書舍人李待問，松江華亭人；募兵守松江城東門，城破，朝服自縊死（見明史及輯覽）。
參謀兵部主事（一作兵部司務）陳用極，昆山人；從左懋第出使本朝，諭降不從，死（見明史及輯覽）。
詹事府少詹事徐汧，長洲人；移疾歸，聞南京破，投虎邱新塘橋下死（見明史及輯覽）。
翰林院檢討兼兵科給事中楊廷樞，長洲人；國亡，遁居山中，久之，為大兵所執，殺之瀘墟泗洲寺（見明史及輯覽）。
吏部考功司主事夏允彝，松江華亭人；博學工文，為知縣，有廉能譽；南都破，賦絕命詞，自投深淵死（見明史及輯覽）。
中書舍人盧象觀，宜興人，總督象昇弟；乙酉，與象昇部將陳安起兵，戰敗死（一作赴水死。見明史及輯覽）。
行人司行人陸培，錢塘人；奉使歸省，值南京破，入桐塢嶺，以繩授二僕，就縊死（見明史及輯覽）。
錢塘知縣顧咸建，昆山人；大學士鼎臣曾孫。居官有惠政，潞王以杭州降，咸建不屈，尋被執，死之（見明史及輯覽）。
臨安知縣唐自彩，四川達州籍，江寧人；杭州破，逃山中，有言其受魯王敕者，捕獲，不屈死。從子階豫同死節（見明史及輯覽）。
刑部尚書高倬，中州人；崇禎中，為御史，請罷監軍、省刑罰；事福王，議裁冗費，不納，南都破，投繯死（見明史及輯覽）。
巡撫安廬池太四府都察院右僉都御史張亮，內江人；左兵破安慶，亮被執，夢庚北行，挾亮與俱，乘間赴河死（見明史及輯覽）。
以上福王殉節諸臣十七人（附入祠士民四人）。
巡撫徽寧池太等處兵部右侍郎、右僉都御史金聲，休寧人；南京破，保徽州，通表唐王，尋為大兵間道襲，執至江寧，不屈死（見明史及輯覽）
監紀推官吳應箕，貴池人；為諸生，尚氣節，起兵應金聲，屯師泥灣，諭降不從，被獲死（見明史及輯覽）。
都御史王瑞枬，永嘉人；崇禎中，為襄陽僉事，以熊文燦撫賊為非計；福王時，極陳有司虐政；唐王召入閩，即歸；溫州破，拜辭家廟，自縊死（見明史及輯覽）。
僉都御史陸清原，平湖人；奉唐王命，犒軍江上，為方國安所留；大兵渡江，國安降，清原投江死（見浙江通志）。
兵部職方司主事、監軍道王之栻，武進人；奉唐王命，宣諭江上，至永康，遇大兵，被執，諭降不從，死（見明史及輯覽）。
禮部尚書曹學佺，侯官人；學問淹貫，立朝有風節；唐王敗，投繯死（見明史及輯覽）。
文淵閣大學士兼吏部尚書曾櫻，峽江人；初為常州知府，潔己愛民，分巡福寧，平海寇有功；唐王命留守福州，後中左衛被兵，自縊死（見明史及輯覽）。
東閣大學士兼兵部尚書楊廷麟，清江人；唐王命督師贛州，堅守幾一年，援絕糧盡，城破，戎服投清水塘中死（見明史及輯覽）。
總督江南湖廣諸軍、兵部尚書萬元吉，南昌人；崇禎中，為推官，能捕盜；福王時，監視江北軍務，協和諸鎮，陳奏悉中時弊，與楊廷麟同守贛州，城破，投水死（見明史及輯覽）。
巡撫南贛、兵部右侍郎兼右僉都御史楊文薦，金山人；與萬元吉守贛州，日夜登陴，積勞成疾，城破，被執，送南昌，絕粒死（見明史及輯覽）。
提督江西義軍、右僉都御史陳泰來，新昌人；崇禎中，為給事中，累陳戰守方略，守新昌，破闖賊餘眾，後戰撫州，拒賊死（見明史及輯覽）。
以上唐王殉節諸臣十一人。
東閣大學士兼兵部尚書熊汝霖，餘姚人；崇禎時，為給事中，以直諫外謫；福王召復官，極諭時政，辭指剴切。創議迎魯王監國，舟山破，從至海外，為鄭彩所憾，投水死（見明史及輯覽）。
東閣大學士、禮部尚書朱繼祚，莆田人；事唐王，為大學士，從至汀州；後舉兵應魯王，守興化，城破死（見明史及輯覽）。
東閣大學士兼禮部尚書錢肅樂，鄞縣人；初知太倉州，有政聲；建議迎奉魯王，從至海外，憂憤嘔血，聞連江陷，以頭觸床死（見明史及輯覽）。
大學士兼兵部尚書沈宸荃，慈溪人；初為御史，條奏切中時病；後事魯王，從泛海，抵金門，覆舟死（見明史及輯覽）。
兵部尚書李向中，鍾祥人；舟山破，大帥捕得之，以縗絰入見，終不屈死（見明史及輯覽）。
督師兵部尚書余煌，會稽人；紹興破，王航海遁，煌投水死（見明史及輯覽）。
兵部左侍郎兼翰林院侍讀學士陳函輝，臨海人；初聞北部陷，倡義勤王，後從魯王航海相失，投水死（一云自經死。見明史及輯覽）。
兵部右侍郎林汝翥，福清人；魯王令攻福寧，戰敗，被執，諭降，不從，吞金屑死（見明史及輯覽）。
兵部右侍郎、總督水師沈廷揚，崇明人；崇禎中，轉漕有功；後事魯王，以舟師次鹿苑，舟膠於沙，被執，諭降不從，死（見明史及輯覽）。
大理寺少卿兼江西道御史陳潛夫，錢塘人；福王時，巡按河南，招降流寇，有功；後事魯王，募兵列營江上，紹興破，偕妻孟氏、妾孟氏投水死（見明史及輯覽）。
兵科給事中董志寧，鄞縣人；浙東破，在籍謀起兵，事洩，棄妻子走舟山，辛卯城破，自縊死（見明史及輯覽）。
以上魯王殉節諸臣十一人。
經略川湖雲貴河陝兵部尚書李乾德，西充人；桂王時，巡撫川南，抵蜀，鄉邑已陷。父明舉，先於賊破西充時，被難；及孫可望陷嘉定，乾德驅家人及弟赴水死（見明史及輯覽）。
兵部右侍郎兼東閣大學士吳炳，宜興人；桂王奔靖州，令炳從王太子走城步，遇大兵，被執，送衡州，不食，自盡於湘山寺（見明史及輯覽）。
兵部尚書傅作霖，武陵人；監劉承允軍。至武岡，大兵入城，被執，不降死。妾鄭氏，投水死（見明史及輯覽）。
巡撫川南右僉都御史范文光（一作■〈艹火几，上中下〉），內江人；總督李乾德殺楊展，因入山不視事，大兵克嘉定，文光賦詩一章，仰藥死（見明史及輯覽）。
巡撫川北右僉都御史詹天顏，龍巖人；大兵克石泉，被執，不屈死（見明史及輯覽）。
管理義勇營總兵曹大鎬，貴池人；江西破，招亡卒往來廣信、邵武間，後事敗，被執死（見明史及輯覽）。
兵部侍郎兼右僉都御史督師關中余應桂，都昌人；為御史，有直聲；巡按湖南，捐贖鍰十萬餘，佐軍需，後奪職家居，久之，起兵，敗歿；江右兵遂盡（見明史及輯覽）。
巡撫貴州右僉都御史米壽圖，宛平人；質直敢言。唐王時，由巡按擢黔撫。後貴陽失，奔沅州，會大兵破沅州，壽圖死之（見明史及輯覽）。
監軍御史周震，全州人；監全州軍。會大兵至，諸將謀降，不從，被殺（見明史及輯覽）。
巡撫高雷廉瓊四府右僉都御史張孝起，吳江人；初授廉州推官，舉兵謀恢復，被獲，妻、妾投水死。後居龍門島，大兵破島，被執，不食七日死（見明史及輯覽）。
巡撫四川右副都御史馬乾，吳縣人；為川東兵備僉事，擊走獻賊將劉廷舉，復重慶固守；大兵下重慶，乾戰敗，死之（見明史及輯覽）。
巡撫四川右僉都御史耿廷籙，臨安河西人，里居；孫可望遣李定國陷河西，廷籙赴水死。妻楊氏被執，罵賊死（見明史及輯覽）。
東閣大學士、兵部尚書楊畏知，寶雞人；事桂王，劾賀九儀，賊殺嚴起恆，為孫可望所執，以幘擊可望，為所殺（見明史及輯覽）。
文淵閣大學士、吏部尚書嚴起恆，山陰人；事桂王，以阻孫可望王封，為所殺（見明史及輯覽）。
兵部尚書楊鼎和，江安人；以阻封議，孫可望追殺之於昆崙關（見明史及輯覽）。
東閣大學士吳貞毓，宜興人；事桂王，以謀召李廷國去孫可望之逼，為所殺（見明史及輯覽）。
黔國公沐天波，定遠人；黔寧王英十二世孫。從桂王，由榔入緬，緬人欲劫之，不屈，受極刑死。其母陳氏、妻焦氏，先於沙定洲之亂，同焚死。妾夏氏，至是，自縊死（見明史及輯覽）。
總督洪育鰲，晉江人；大兵定襄陽，諭降，不屈死（見福建通志）。
文淵閣大學士、吏兵二部尚書郭之奇，揭陽人；明亡，跋涉閩、粵、滇、黔，往來數萬里；聞孫可望殺嚴起恆，團聚鄉勇守樂民所，為陳奇策等聲援，後被執至廣西省城，不屈，死之（見明史）。
巡撫柳慶右僉都御史龍之虯（一作之明），永新人；辛卯，柳州城破，被圍，誓死以守，城陷，不屈死，妻朱氏亦死之（見江南通志）。
以上桂王殉節諸臣共二十人（附入祠士民一人）。
福建道御史馬如蛟，和州人；令山陰，有清操；擢御史，頗著風節；罷職家居。崇禎八年，獻賊至，傾貲貿士佐有司固守，麾壯士兩戰皆捷，會大風雪，城陷，巷戰死。家屬十四人，同殉。弟諸生如虹，並戰歿（見明史及輯覽）。
潁州知州尹夢鰲，雲南太和人；崇禎八年，賊至，率民固守，賊破潁州，夢鰲揮刀殺賊，被創，投烏龍潭死。弟玉與子七人同殉節（見明史及輯覽）。
和州知州黎宏業；順德人；崇禎八年，獻賊攻城，誓死守城，將陷，繫印於肘，跪告其母；母李氏，泣諭以死節，先與其妻楊氏、妾李氏、一子、三女自縊；宏業復巷戰，自刎死（見明史及輯覽）。
戶科給事中吳宇英，廣元人；里居，散家貲，募士三千人，屯山中；崇禎十年，獻賊擊之，拒守三月，糧盡，自縊死（見明史及輯覽）。
榖城知縣阮之鈿，桐城人；薦舉賢良方正。獻賊據榖城，求撫，之鈿察其奸，密報熊文燦預為之備，不聽。崇禎十一年，獻賊陷城，索印不予，罵賊見殺（見明史及輯覽）。
巡撫河南右僉都御史張克儉，長治人；初官襄陽副使時，楊嗣昌以獻賊羅汝才降卒散處房、竹間，克儉上書言不便，不聽。崇禎十四年，擢任未行，獻賊假軍符入襄陽，焚襄陽府，克儉奔救，為賊所執，大罵死（見明史及輯覽）。
汝南監軍道、右參議艾毓初，米脂人；令內鄉，薶大砲擊死賊無算；守南陽，有功。崇禎十四年，賊復至，食盡援絕，自縊死（見明史及輯覽）。
工部尚書周士樸，商邱人；里居。崇禎十五年，闖賊至，佐有司守城；賊入，不屈，被害。妻曹氏、妾張氏同墜井死。子舉人業熙與妻沈氏並縊死（見明史及輯覽）。
通政使李夢辰、睢州人；為兵科給事，建言抗直；駁翻逆案之議，謫歸。崇禎十五年，闖賊犯睢州，時知州缺，士民推任守城事，及賊入城，被執，罵賊扼吭死。妻王氏，不食死（見明史及輯覽）。
鄭州知州魯世任，安邑人；性端方，事親孝；崇禎十五年，闖賊薄城，屯兵河上，竭力捍禦，戰敗，被執，自刎死（見明史及輯覽）。
巡撫宣府右僉都御史張維世，太康人；居官除奸剔弊，歷有政聲，以巡撫削籍歸。崇禎十五年，闖賊犯睢州，佐有司城守，比陷，抗節死。妻李死自焚死。子正誼、孫昱俱自縊死（見明史及輯覽）。
巡撫陝西、贊理軍務右僉都御史馮師孔，原武人；崇禎十五年，闖賊陷西安，投井死（見明史及輯覽）。
太常寺卿麻僖，慶陽衛人為給事中，陳奏侃直，謫歸。崇禎十六年，闖賊陷城，死之（見明史及輯覽）。
巡撫宣府右僉都御史焦原清，三原人，里居。崇禎十六年，賊陷關中，執赴長安，絕粒死（見明史及輯覽）。
巡撫河南右副都御史常道立，三原人；里居。崇禎十六年，闖賊入秦，徵聘，不屈；北望稽首，不食死（見陝西通志）。
巡按山東監察御史王道純，蒲城人；言事侃直，嘗抗疏劾熊明遇等交通誤國及周延儒罪，坐削籍歸。崇禎十六年，闖賊陷城，罵賊死（見明史及輯覽）。
山西左參政田時震，富平人；居言路，抗直不阿，忤時宰歸。崇禎十六年，闖賊陷富平，不受偽職，死之（見明史及輯覽）。
巡撫江西右副都御史張夙翮，城固人；為御史，有直聲，後罷歸。崇禎十六年，闖賊脅仕，不屈，死之（見明史及輯覽）。
南京吏部尚書南企仲，渭南人；嘗趣行罷礦稅、釋囚繫、錄建言、貶斥諸臣之詔，致仕歸。崇禎十六年，闖賊入關，年九十，不食死（見明史及輯覽）。
遼陽監軍道僉事王徵，涇陽人；罷官歸，著書甚富，兼通西學，為邑人設守禦方略。崇禎十七年，闖賊入關，絕粒七日死（見明史及輯覽）。
順天府尹宋師襄，耀州人，里居。崇禎十七年，闖賊陷聞喜，脅授偽職，不屈死之。子金臺，從父殉節（見明史及輯覽）。
太常寺卿尹伸，宜賓人；所至公廉強直，里居。崇禎十七年，起陞未赴，獻賊陷敘州，搜得，被挾至井研，遂攢殺之（見明史及輯覽）。
管理錢法兼川西道副使張繼孟，扶風人；崇禎十七年，佐巡撫龍文光守城，獻賊陷城，為所執，脅仕不屈，被殺；妻賈氏從死（見明史及輯覽）。
分巡河北道、右參政祝萬齡，咸寧人；事父孝，在河南曾平回賊於水峪，又卻賊於河北，以失事，削籍里居。崇禎十七年，西安陷，衣冠趨關中書院，自縊死。子生員于宸，從殉節（見明史及輯覽）。
巡撫大同、贊理軍務右僉都御史衛景瑗，韓城人；為御史，劾周延儒、曾楚卿、溫體仁奸狀，討賊屢有功。崇禎十七年，闖賊至，總兵姜瓖以城降，景瑗巷戰，馬蹶被執，勸降不屈，自縊死（見明史及輯覽）。
巡撫宣府、贊理軍務右僉都御史朱之馮，宛平籍，徐州人；居官清肅。崇禎十七年，闖賊寇宣府，勵將士守城；城陷，自縊死。妻馮氏先遇賊濟南，匿姑自沈於井，姑為之絕粒死（見明史及輯覽）。
巡撫四川右僉都御史龍文光，雒容人；崇禎十七年，令決都江堰注錦以益城濠，為戰守計；比決，城已陷，罵賊不屈，投浣花溪而死（見明史及輯覽）。
真定府同知張瑤，蓬萊人；被論謫，未赴任。崇禎五年，李九成等逼登州，瑤率家眾登陴拒守；城陷，罵賊不屈，被殺。妻女四人並投井死（見明史及輯覽）。
錦衣衛世襲指揮同知馬獻圖，寧夏籍，六安人；闖賊據關中，誘之降，不屈，至山西，被殺（見甘肅通志）。
以上寇難殉節諸臣三十人（附入祠士民七人）。
右自袁應泰以下一百八人，或死守封疆、或力紓禍難、或艱危自靖，或險阻不移，節義較著，均通謚忠節。

[book_title]欽定勝朝殉節諸臣錄卷四
通謚烈愍諸臣（上）
廣寧副總兵頗廷相，籍貫未詳；萬曆四十六年，大兵破撫順，赴援戰歿（見明史及輯覽）。
參將蒲世芳、遊擊梁汝貴，籍貫俱未詳；萬曆四十六年，大兵拔撫順，並從總兵張承蔭赴援戰死（見明史及輯覽）。
遼東副總兵官于化龍、參將高貞從、遊擊于守志、守備何懋官，籍貫俱未詳；萬曆四十六年，俱從總兵馬林出三岔口，與大兵戰於尚間崖死之（見明史及輯覽）。
廣平副總兵鄒儲賢，籍貫未詳；萬曆四十六年，大兵圍清河，儲賢固守，率親丁戰於城南死之（見明史及輯覽）。
廣平參將張旆，籍貫未詳；萬曆四十六年，與副將鄒儲賢同守清河城，戰死（見明史及輯覽）。
總兵官趙夢麟、保定總兵官王宣，俱榆林人；萬曆四十六年，佐杜松出師撫順，與大兵戰於薩爾滸，陣歿（見明史及輯覽）。
瀋陽總兵官尤世功，榆林人，天啟元年，大兵破瀋陽，總兵賀世賢兵敗，往援，戰死（見明史及輯覽）。
宣撫使都司僉書秦邦屏，忠州人；天啟元年，調援瀋陽，與大兵戰渾河，死之（見明史及輯覽）。
鎮武總兵官、都指揮使劉渠，保定人；天啟元年，提兵援西平，遇大兵於平陽，力戰死（見明史及輯覽）。
閭陽總兵官祁秉忠，西寧世襲土司；天啟元年，援西平，兵敗平陽，被重創死（見明史及輯覽）。
副將劉徵，籍貫未詳；天啟元年，大兵破平陽力戰死（見明史及輯覽）。
參將黑雲鶴，籍貫未詳；天啟元年，大兵克西平堡，戰敗被殺。
遼東副總兵麻承宗，朔平右玉人，總督貴子。天啟元年，與大兵戰敗於沙嶺，死之（見明史及輯覽）。
援勦總兵官童仲揆，南京人；天啟元年，大兵破瀋陽，戰死渾河（見明史及輯覽）。
援勦總兵官陳策，籍貫未詳；天啟元年，兵敗渾河，與童仲揆同戰死（見明史及輯覽）。
副總兵戚金、參將吳文傑、遊擊周敦吉、都司袁見龍、鄧起龍、守備雷安民，籍貫俱未詳；天啟元年，大兵戰於渾河，兵敗死之（見明史及輯覽）。
雲南都司張名世，山陰人；以都司戴罪北邊立功。天啟元年，統浙兵三千人，與大兵戰於渾河，死之（見明史及輯覽）。
永平同知陳輔堯，揚州人；天啟元年，以轉餉出關，大兵破瀋陽，左右以輔堯無守土責，勸之去。輔堯曰：孰非封疆臣，何去為？拔刀自刎死（見明史及輯覽）。
援遼總兵官梁仲善、副總兵朱萬良，籍貫俱未詳；天啟元年，大兵攻遼陽，出城迎戰，軍敗皆死（見明史及輯覽）。
四川都司僉書張神武，本姓陳，新建人；坐事論死，薦起從征遼左；天啟元年，率親丁與大兵戰於遼陽，孤軍無援，盡歿於陣（見明史及輯覽）。
前鋒副將魯之申，籍貫未詳；天啟五年，襲大兵於耀州，敗死（見明史及輯覽）。
參將李承先，藺州人；天啟五年，率師襲耀州，兵敗死（見明史及輯覽）。
援遼副總兵駐劄三屯營張拱微，神木人；崇禎二年，與大兵戰，歿（見明史及輯覽）。
山海北路援遼副總兵官惟賢，籍貫未詳；屢著戰功。崇禎二年，與大兵戰遵化，陷陣中箭死（見明史及輯覽）。
遊擊張奇化，籍貫未詳，奮勇陷陣，膽略絕人。崇禎三年，與副總兵官維賢，同戰死遵化（見明史及輯覽）。
遵化參將李檟（一作樌），大同人；性忠勇，每戰輒先。崇禎二年，大兵入遵化，陷陣死（見山西通志）。
遵化（一作大同）參將周鎮，遵義人，崇禎二年，與滿桂拒大兵蘆溝橋，戰死，舉家殉節（見貴州通志）。
京營副總兵申甫，雲南人；以金聲薦，擢授職。崇禎二年，大兵薄蘆溝橋，統兵出戰，中流矢死，一軍七千餘人盡歿（見明史及輯覽）。
良鄉知縣黨還醇，三原人，居官有善政。崇禎二年，大兵攻良鄉，乘城拒守；城破，力屈死（見明史及輯覽）。
灤州知州楊燫，銅仁人；崇禎二年，大兵破灤州，自刎死（見明史及輯覽）。
漢兒莊副總兵葉應武，龍遊人；崇禎二年，從軍戰歿於文安縣，妻趙氏從之殉節（見浙江通志）。
山西右布政使管永平兵備鄭國昌，邠州人；崇禎三年，大兵破永平，自縊城上，妻從死，闔門殉節（見明史及輯覽）。
永平知府張鳳奇，陽曲人；崇禎三年，大兵克永平，仰藥死，合門俱自縊（見明史及輯覽）。
【第 47 頁：版面影像】
揚武營中軍參將呂鳴雲，山海衛人；崇禎三年，大兵破永平，戰死（見明史及輯覽）。
副將張吉甫、滿庫、王之敬，籍貫俱未詳；崇禎四年，大兵次錦州長山，吉甫等兵敗，戰歿於陣（見明史及輯覽）。
遊擊李維鸞，遼東人；崇禎六年，隨總兵黃龍守旅順，自焚其家屬，力戰死（見明史及輯覽）。
保安守備徐國泰，上虞人；崇禎七年，城破，血戰觸石死；妻薛氏、妾王氏，闔門十三人殉之（見浙江通志）。
鎮守東江總兵官都督僉事沈世魁，遼東人；守旅順。崇禎十年，皮島破，力戰死（見明史及輯覽）。
協鎮東江總兵官左都督金日觀，浦江人；屢著戰功，崇禎十年，大兵攻皮島，相持七晝夜，力不支，戰死（見明史及輯覽）。
副總兵楚繼功，籍貫未詳；崇禎十年，與金日觀守皮島，陣歿（見明史及輯覽）。
薊遼總督中軍副總兵魯宗文，長清人；總兵欽子。崇禎十一年，從總督吳阿衡，與大兵戰於牆子嶺，死之（見明史及輯覽）。
深州知州孫士美，上海人；崇禎十一年，大兵至深州，力守三日，城破，自刎於角樓。父訥，同時自縊。一家從死者十三人（見明史及輯覽）。
吳橋訓導劉廷訓，通州人；崇禎十一年，大兵至吳橋，知縣李綦隆縋城走，廷訓誓眾堅守三晝夜，中流矢，束胸力戰，又中六矢死（見明史及輯覽）。
倒馬關參將周甘雨，行唐人；崇禎十一年，兄弟堅守行唐，大兵破城，死之（見畿輔通志）。
宣府參將張巖，陽和人；崇禎十一年，從盧象昇戰歿於鉅鹿（見山西通志）。
山東督糧道參議鄧謙，孝感人；崇禎十一年，大兵臨濟南，議拒守戰於城上；明年，城破，被執，不屈死。母莫氏（一作黃氏），不食死。季父有禎，同死節；族戚傔從死者四十餘人（見明史及輯覽）。
副總兵楊振，義州人；崇禎十三年，大兵圍松山，振率師往援，遇伏，被執，令往說降，傳語城中堅守，被殺（見明史及輯覽）。
宣府總兵官楊國柱，義州人；崇禎十四年，率師救錦州，至松山，遇大兵，突圍，中矢死（見明史及輯覽）。
遼東監紀同知袁國棟，青陽人；崇禎十四年，守禦松山，中流矢卒（見盛京通志）。
薊州兵備道張名世，馬邑人；為經略洪承疇所器重，請為監紀參軍，大兵入境，守城不支，力戰死。子啟元，同歿於陣（見山西通志）。
前鋒左營（一作松山）副總兵朱文德，義州人，家錦州；協守松山，捍禦甚力；崇禎十五年，大兵破松山，不屈死（見明史及輯覽）。
大同副總兵焦，大同後衛人；崇禎十五年，奉命東援，戰歿於山海關（見山西通志）。
整飭河間兵備道僉事趙珽，慈溪人；崇禎十五年，大兵破河間，一門十四人同死節（見明史及輯覽）。
河間知縣陳三接，文水人，治縣有聲。崇禎十五年，大兵臨城，三接巷戰死，妻武氏自縊死（見明史及輯覽）。
永清知縣高維岱，昌邑人；崇禎十五年，視事甫旬餘，大兵破城，死節，一門殉之（見明史及輯覽）。
守備牛文科，任縣人；崇禎十五年，大兵攻任縣，力戰死（見畿輔通志）。
吏部文選郎中李其紀，清豐人；崇禎十六年，大兵破清豐，被執，不屈受刃死（見明史及輯覽）。
臨清參將柳毓融，博興人；崇禎十五年，與大兵戰於臨清，兵敗死（見山東通志）。
臨清榷關戶部郎中陳興言，漳浦人；崇禎十五年，大兵至，極力備禦；援不至，臨清破，肅坐堂上，面中兩刃死（見明史及輯覽）。
天津參將賀秉鉞，泰寧左衛人。崇禎十六年，以扶父喪至臨清，遇大兵，巷戰竟日，矢盡，被執殉之。
兗州副總兵丁文明，義烏人；崇禎十五年，兗州破，與知府鄧錫藩等同戰死（見明史及輯覽）。
濟寧兵備道參議王維新，廣宗人；崇禎十五年，大兵薄兗州，維新分門死守，城破，力戰，被二十一創死（見明史及輯覽）。
山東協理海防道僉事樊吉人，內黃人；崇禎十五年，由滋陽令擢任未行，大兵破城，自刎死（見明史及輯覽）。
臨淄知縣文昌時，全州人；以廉慎得民。崇禎十五年，大兵東下，極力拒守，城破，闔門自焚（見明史及輯覽）。
總兵官張登科、和應薦，籍貫未詳；崇禎十六年，馳扼順義牛欄山，與大兵戰於螺山，登科、應薦陣歿（見明史及輯覽）。
遼東前屯衛總兵官李輔明，遼東人；崇禎十六年，大兵薄寧遠，輔明馳救，軍敗，力戰歿於陣（見明史及輯覽）。
撫標守備張爾墊，大同人；崇禎十六年，都城戒嚴，令為前鋒，戰死於蘆溝橋（見山西通志）。
大同參將吳希稷，連城人；崇禎十六年，赴援京師，戰死蘆溝橋（見福建通志）。
禮科都給事中沈迅，萊陽人，里居，結砦自衛。崇禎十六年，大兵至，破砦，闔門死。弟迓與迅俱殉（見明史及輯覽）。
前屯衛副總兵楊倫，本衛人，以拒守歿於陣（見盛京通志）。
以上封疆殉節諸臣八十六人（附入祠士民四人）。
左都督劉岱，陝州人，以外戚世襲職，京師陷，全家焚死（見明史及輯覽）。
左都督劉文耀，宛平人；新樂侯文炳弟。分守永定門，馳至渾河，與賊戰，敗績，京師陷，母杜氏登樓，女及子婦隨之，俱先縊死，文耀投井死（案劉文炳，本朝賜謚忠恪，見畿輔通志）。
副總兵賀珍，保定人；甲申守平則門，闖賊至，率千騎力戰，陷陣死（見畿輔通志）。
戶部郎中徐有聲，金壇人；督儲大同，回管神樞營草場，京師陷，被執不屈，支解死（見明史及輯覽）
錦衣衛都指揮僉事魏師貞，魏縣人；都城陷，服命服，拜闕自焚，一家俱投火死（見畿輔通志）。
神機營參將高鍟，榆林人；闖賊犯闕，闔門俱焚死（見明史及輯覽）。
戶部郎中周之茂，麻城人；先遷淮安知府，未任，諭罷。在京，辨復原職候補。都城陷，為賊搜得，使跪，不屈，折臂死（見明史及輯覽）。
保定知府何復，平度州人。崇禎十七年，闖賊攻城，時復新任，冒險入境，與邵宗元禦七日，捍火箭，中城樓，被焚死（見明史及輯覽）。
平涼通判張維綱，清苑人；崇禎十七年，守保定城，及陷，被執，罵賊不屈死（見明史及輯覽）。
保定中軍守備楊（一作梁）儒秀，籍貫未詳；崇禎十七年，守城力戰，歿於陣。妻杜氏投水死（見明史及輯覽）。
工科都給事中尹洗，安肅人；左遷福寧道參政，歸保定。崇禎十七年，闖賊至，分守西城，及陷，被執，罵賊見殺（見明史及輯覽）。
保定守備張大同，籍貫未詳；崇禎十七年，守保定城，力戰死。其子之坦（一作垣），同歿於陣（見明史及輯覽）。
分巡大名兵備道副使（一作知府）朱廷煥，單係人；大名陷，被執，不屈死（見明史及輯覽）。
進士張羅俊，清苑人；崇禎十七年，賊至，兄弟誓死捍禦，分守東城，用砲擊賊，連三晝夜，焚殺甚眾；督師李建泰通賊，城陷，罵賊，連創數刃而死。其子生員伸（一作紳），赴井死。其伯母李氏，亦罵賊見殺（見明史及輯覽）。
昌平總兵官李守鑅，籍貫未詳；崇禎十七年，闖賊陷昌平，力戰死（見明史及輯覽）。
萊州推官張力，東明人，里居。聞都城陷，偕邑人殺賊所遣偽官，為賊將所執，罵賊死（見畿輔通志）。
以上甲申殉節諸臣十六人（附入祠士民二人）。
副總兵乙邦才，青州（一作四州）人；嘗於六安率精騎二百出入賊圍，不損一人，大小十餘戰，皆有功；從史可法守揚州，與大兵戰敗，自刎死（見明史及輯覽）。
副總兵馬〔應〕魁，貴池人；善擊賊，每披白甲應，書「盡忠報國」四字於背；從史可法守揚州，城破，巷戰死（見明史及輯覽）。
副總兵（一作參將）莊子固，遼東人；從軍數有功，興屯徐州、歸德間，聞揚州被圍，馳救，城破，欲擁史可法出城，格鬥死（見明史及輯覽）。
副總兵樓挺（一作參將）、汪（一作江）應龍（一作總兵）、李豫（一作遇）、參將陶國祚、許謹、馮國用、陳光玉、李隆、徐純仁、遊擊李大忠、孫開忠、都司姚懷龍（一作隆）、解學曾，籍貫俱未詳；並從史可法守揚州，城破，巷戰死（見明史及輯覽）。
揚州同知曲從直，遼東人；揚州破，與其子守東門，城陷，不屈死（見明史及輯覽）。
江都知縣周志畏，鄞縣人；時羅伏龍受代，方解職，揚州破，闔門死之（見明史及輯覽）。
狼山副總兵王佐才（一作伯才、一作邦才），昆山人；時里人推為帥，分守北城，城陷，冠帶坐帥府，被殺（見明史及輯覽）。
遊擊孫志尹，籍貫未詳；守昆山城，大兵至，迎戰，敗歿。
江陰典史陳明遇（一作選），上虞人；與前任閻應元守城三月，比破，闔門赴火死。
文華殿中書舍人戚勳，江陰人；守城，力不支，令妻侯氏、妾程氏、葉氏、梁氏、女三人先縊，舉火自焚死（見明史及輯覽）。
禮部儀制司主事黃端伯，新城人；南都破，諭降，不屈死（見明史及輯覽）。
都司董四民，九江衛人；左良玉兵至，從總制袁繼咸守九江，攻擊，先令妻史氏、妾姚氏並二子投池死，登城樓射殪數人，自刎死（見江西通志）。
以上福王殉節諸臣二十四人。
東閣大學士兼兵部尚書朱大典，金華人；崇禎中，巡撫山東，平登州亂；鎮鳳陽，捍禦有功。福王時命督江上軍，王被擒，走杭州，還守金華；踰年，城破，闔門死之（見明史及輯覽）。
衢州總兵官中軍都督府左都督、永豐伯張鵬翼，諸暨人；衢州破，被執不屈，死（見明史及輯覽）。
兵科給事中熊緯，南昌人；從唐王汀州，王被執，從官皆散，緯乃奔赴，遇大兵，死之（見明史及輯覽）。
協守仙霞關兵科給事中黃大鵬，建陽人；浦城破，被執，不屈，死（見明史及輯覽）。
吏部稽勳員外郎葉翼雲，泉州人；為令有聲。從唐王入閩，同安破，被獲，不屈，闔門死（見福建通志）。
都督同知傅啟耀，義烏人；福建破，全家死（見浙江通志）。
江西右布政使夏萬亨，崑山人，與王養正等守建昌，力戰城破，縶送武昌，被戮。妻顧氏、子婦陸氏及孫祥生、孫女先赴井死，奴僕死者十餘人（見明史及輯覽）。
江西按察司副使管建昌府事王域，華亭人；為宿州學政，有捍禦功；佐有司守建昌，城破，械至武昌，被戮（見明史及輯覽）。
分巡建昌兵備道副使王養正，泗州人；初知南康府，有殲賊功，起兵守建昌，大兵破城，執送武昌，被戮；妻張氏絕粒九日死（見明史及輯覽）。
建昌推官劉允浩，掖縣人；守建昌，城破，被執至武昌。不屈，死之（見明史及輯覽）。
南昌推官史夏隆，宜興人；守建昌，城破，被執送武昌，戮死（見明史及輯覽）。
建昌通判（一作臨江推官）胡縝，桐城人；守建昌（一作贛州），城破，執至武昌，不屈死（見明史及輯覽）。
贛州推官署知府事吳國球、監紀通判郭寧登，並籍貫未詳；守贛州，城破，被戮死（見明史及輯覽）。
贛州同知（一作通判）王明汲，金壇人；守贛州，城破，被戮死（見明史及輯覽）。
置贛州通判事淦君鼎，建昌人；吉州城陷，君鼎與諸生守贛州，城陷，不屈死。次子宏裕、三子宏祐，俱被殺。孫關生、秀貞及妻熊氏、子婦熊氏、李氏、婢呂氏、瑞香，俱赴井死（見江南通志）。
贛縣知縣林逢（一作全）春，福建人；守贛州，城破被戮（見明史及輯覽）。
贛州副總兵進階飛虎將軍馬觀鵬，順德人；時方乞假歸娶，遇報，急請堅守贛州，力戰死；妻譚氏，聞訃矢節（見廣東通志）。
贛州參將陳烈，籍貫未詳；勇敢善戰，守贛州，眾以其弟已降，疑之，益奮勇，疾鬥被執，不屈，死（見明史及輯覽）。
長寧營參將朱永盛，汀州人；守南贛，城破受戮（見江西通志）。
中書舍人袁從鶚（一作諤），郴州人；募兵援萬元吉，贛州之圍，守東門，望西垣火起，聞萬元吉已歿，躍入烈燄中死（見明史及輯覽）。
兵部職方員外郎（一作主事）黎遂球，番禺人；常與諸名士在揚州鄭進士元勳影園賦黃牡丹詩十首，時推第一，號黃牡丹狀元。乙酉，督師廣東，兵援贛州，城破，巷戰死。弟遂珙同死之（見明史及輯覽）。
兵部主事於（一作于）斯昌，黃岡人；贛州破，被執，不屈死（見明史及輯覽）。
戶部主事林琦（一作挺），閩縣人；贛州破，被戮死（見明史及輯覽）。
兵部（一作刑部）主事王其宖，安福人；贛州破，被戮死。兄其■〈宀隆〉，亦死之（見明史及輯覽）。
兵部職方主事周瑚，大名人；守贛州，城破，被執，磔死（見明史及輯覽）。
翰林院編修兼兵科給事中萬發祥，新喻人；贛州破，被戮死（見明史及輯覽）。
工部（一作兵部）主事柳昂霄、兵部主事錢謙亨，籍貫俱未詳；守贛州，城破死之（見明史及輯覽）。
兵部主事曾嗣宗，寧都人；楊廷麟募兵，嗣宗出金饗軍，同入贛州城守禦；比城破，死之（見明史及輯覽）。
中書舍人劉孟鍧（一作鞫）、劉應試（一作駟），並安福人；守贛州，城破，被戮（見明史及輯覽）。
吏部文選主事曾亨應，臨川人；被謫去官，後與楊重遇募兵守撫州，大兵至，被執，不屈被戮。子舉人筠，先受刑死（見明史及輯覽）。
中書賴雍（一作繼謹），平和人；中書蔡紹謹（一作春溶、一作春泗），龍溪人；江西廣信府通判毛玉潔，六合人；兵部主事蔡士超（一作趙士超），閩縣人；皆黃道周幕下士，從道周同死江寧（見明史及輯覽）。
以上唐王殉節諸臣三十七人（附入祠士民八人）。
武英殿大學士兼兵部尚書劉中藻，福安人；初事唐王，巡撫溫州；後事魯王，攻取福寧，移駐福安，大兵破城，冠帶坐堂上，為文自祭，吞金屑死。
吏部文選司員外郎（一作左僉都御史）林垐，侯官人；率福清鄉兵攻福寧城，兵敗，中流矢死（見明史及輯覽）。
建寧守將鄖國公王祈，太倉人；建寧破，巷戰不勝，自焚死（見明史及輯覽）。
分守福興泉三府福建布政司參政湯芬，嘉善（一作海鹽）人；興化破，緋衣坐堂上，被殺（見明史及輯覽）。
貴州道御史楊文瓚，鄞縣人；寧波破，謀起兵，事洩，被執，死之。妻張氏從死。兄文琦同死節（見明史及輯覽）。
兵部職方司主事屠獻宸，鄞縣人；與楊文瓚同死，妻朱氏殉之（見明史及輯覽）。
兵部尚書兼右副都御史王翊，餘姚人；魯王航海，聚眾四明山，兵敗被執，不屈，死（見明史及輯覽）。
吏部左侍郎朱永祐，上海人；從魯王至舟山，城破，被執，戮死（見明史及輯覽）。
安洋將軍劉世勳，上元人；守安洋城，力戰死（見明史及輯覽）。
右都督張名揚，江寧人；定西侯張名振之弟。舟山破，被執，不屈死。母范氏，赴水死。親屬二十餘人同自焚（見明史及輯覽）。
錦衣衛指揮王朝相，籍貫未詳；舟山破，護魯王妃嬪入井，用巨石覆之，自刎其旁（見明史及輯覽）。
以上魯王殉節諸臣十一人（附入祠士民一人）。
監軍御史麥而炫，高明人；起兵復高明，迎陳子莊，大兵克高明，被執至廣州，不屈，戮死（見明史及輯覽）。
戶部郎中（一作主事）朱實蓮，南海人；與麥而炫復高明，攝縣事。大兵至，戰死（見明史及輯覽）。
太僕寺少卿霍子衡，南海人；初知袁州，廉潔自持，歸里。廣州破，召三子訓以死節，大書忠孝節烈之家，懸於中堂。易朝服，北向拜，又易緋袍，拜家廟。先赴井死。妾莫氏從之。子生員應蘭，偕妻梁氏、一女繼之。生員應荃、應芷（一作芑），偕其妻徐氏、區氏又繼之。有小婢見之，亦投井死（見明史及輯覽）。
兵部職方司主事韓如璜（一作如炎），博羅人；起兵與張家玉攻東莞，會大兵來擊，戰敗死（見明史及輯覽）。
清遠衛指揮白常燦，清遠人；迎陳邦彥守城，兵敗，戰死（見明史及輯覽）。
湖南道副使陳象明，東莞人；總督何騰蛟令徵餉廣西，調土兵至梧州，遇大兵，戰敗死（見明史及輯覽）。
總督廣西軍務宣國公焦璉，山西人；與瞿式耜同守桂林，後移駐南寧，訓練兵士，行至平樂，陳邦傅說降，不屈，自刎死（見明史及輯覽）。
掛鎮西將軍印左軍都督府右都督朱旻如，臨桂人；堅守平樂，城破，殺其妻子，自刎死（見明史及輯覽）。
全州守備孟泰，全州人；大兵至全州，守將降，泰仰藥死；其妻子自殺（見明史及輯覽）。
吏部考功司主事侯偉時，公安人；從吳炳走城步，大兵至，被執不屈，死（見明史及輯覽）。
虎賁將軍、廣寧伯王興，漳州人；大兵平粵，興堅守文村踰年，力盡，闔室自焚死（見明史及輯覽）。
沅江土知府那嵩，沅江人；嗣職，循法守沅江。大兵至，登樓自焚，闔家死。那氏藏書甲於滇中，至是盡焚（見明史及輯覽）。
雲南參將徐日舜，西安人；為雲南參將，城破，被擒，不屈，矢貫舌端而死（見浙江通志）。
總兵官管黎平參將事蕭曠，武昌人；大兵破黎平，戰死（見明史及輯覽）。
兵科都給事中劉堯珍，鎮雄府人；兵科給事中吳霖，歙縣人；御史張載述，涇縣人；俱以阻封議，為孫可望所殺（見明史及輯覽）。
刑科給事中張鐫，寧國人；中軍都督府左都督鄭允元，歙縣人；大理寺丞林（一作楊）鍾，湖廣人（一作江西人）；太僕寺少卿趙賡禹，袁州人；翰林院檢討蔣乾昌，晉江人；李元開，善化人；吏科給事中徐極（一作吉），江西人；江西道御史周允吉，錢塘人；廣西道御史朱議■〈尾上水下〉，南昌人；福建道御史胡士瑞（一作端），進賢人；兵部郎中（一作主事）朱東旦，四川人；工部郎中（一作員外）蔡縯（一作綰），九江人；主事（一作內閣中書）易士佳，廬陵人；員外（一作內閣中書）任斗墟，鄞縣人；兵科給事中（一作主事）林青陽，新寧人；俱事桂王，奉命圖去孫可望，事洩，被殺（見明史及輯覽）。
山東道御史李如月，東莞人；事桂王，劾孫可望不臣，被殺（見明史及輯覽）。
晉寧知州冷陽春，石阡人；孫可望遣李定國陷晉寧，拒戰死（見明史及輯覽）。
師宗知州徐道興，睢州人；廉潔愛民。孫可望遣李定國陷曲靖，脅之迎賊，以杯擊賊首，罵不絕口，死之（見明史及輯覽）。
分巡上川南道僉事胡恆，竟陵人；孫可望陷邛州，被執，罵賊死之；妻樊氏、子之驊，投端公河死（見一統志）。
戶部郎中譚先哲，平壩衛人；孫可望陷安順，與妻劉氏罵賊，全家死節（見明史及輯覽）。
巡按貴州御史朱奉■〈金伊〉，華陽人；左遷陝西道參議。歸蜀，率眾禦孫可望於雅州，兵敗，罵賊被殺（見明史及輯覽）。
戶部浙江司主事鄭延爵，內江人；起兵拒孫可望之眾於雅州，屢戰不勝，歿於陣（見四川通志）。
興寧知縣吳子騏，貴陽人；去職歸，曾諭降蠻賊阿烏謎等，上功優獎。孫可望攻貴州，率鄉兵禦賊，戰敗被執，不屈，死（見明史及輯覽）。
永寧知州曾異撰，榮昌人；孫可望寇永寧，異撰集眾拒守，城陷，自焚死（見明史及輯覽）。
天全碉門六番招討使楊之明，籍貫未詳；率師拒孫可望於飛仙關，兵敗被執，不屈，死（見四川通志）。
大理衛指揮陳楨，大理衛人；沙賊陷城，督眾巷戰，手馘數賊而死（見四川通志）。
吏部左侍郎王錫袞，祿豐人；致仕歸。沙定洲之亂，起義兵討賊，被執，不屈，死（見明史及輯覽）。
楚雄衛指揮加陞遊擊王承憲，楚雄衛人；沙賊之亂，出城逆戰，賊皆披靡，俄中流矢死。弟承瑱（一作頊），力戰死，全軍皆沒（見明史及輯覽）。
大理衛守備陳誨，大理人；沙賊圍城，分門守禦，殺賊力屈死（見雲南通志）。
瀾滄衛指揮李君植，永昌人；領軍赴大理，值沙賊圍城，力戰死（見雲南通志）。
思恩知府董邦昌，昆明人；流寇陷城，舉家自焚死（見雲南通志）。
崑山知縣楊永言，昆明人；流寇破城，巷戰死（見雲南通志）。
臨安通判劉之蘭，平越人；崇禎末，流寇入滇，執之，脅授偽官，罵賊死（見貴州通志）。
——以上桂王殉節諸臣五十人（附入祠士民五人）。

[book_title]欽定勝朝殉節諸臣錄卷五
通謚烈愍諸臣（下）
府谷遊擊李顯宗，籍貫未詳；崇禎三年，流寇王嘉引合亂兵陷府谷，闖賊於是起關中，顯宗戰死於清水營（見明史及輯覽）。
分巡河西道兵備副使張允登，漢州人；清勤有惠政。崇禎四年，督餉至甘泉，流賊劫餉，允登力禦不敵，戰死（見明史及輯覽）。
都司王世虎、守備姚進忠，籍貫俱未詳；崇禎四年，從曹文詔復河曲，點燈子入山西，連敗之桑落鎮、花地窊、霧露山，世虎等戰死（見明史及輯覽）。
指揮郭伏羌，環縣人；崇禎四年，防守曲子鎮，賊至，血戰死（見甘肅通志）。
同知李增，環縣人，里居。崇禎四年，賊至，獨立街衢，罵賊被殺（見甘肅通志）。
寧夏副總兵吳（一作史）開先，歙縣人，寓陽城。崇禎五年，賊犯山西，監司王肇生署為將，恃勇渡沁，殺賊數百人，砲盡，無援，死之（見明史及輯覽）。
協鎮直隸通津等處副總兵魏都粱，沁州人；崇禎五年，里居，流寇逼境，力戰死（見山西通志）。
寧武守備猛忠，籍貫未詳；崇禎五年，賊犯沁水，與戰，死於平頭山（見明史及輯覽）。
遼州知州李呈章，信陽州人；崇禎五年，流賊至，拒守力屈，城陷，罵賊不屈死（見明史及輯覽）。
真定遊擊童維坤，嵊縣人；崇禎六年，勦賊乘勝至內邱，戰死於磨天嶺北（見浙江通志）。
內邱知縣王世泰，遼東人；崇禎六年，寇掠西山，與弟世寧禦之豹子口，俱戰死（見盛京通志）。
遊擊越效忠，籍貫未詳；崇禎六年，闖賊至修武，於清化鎮戰死（見明史及輯覽）。
兵部車駕主事李中正，盧氏人；崇禎六年，流賊由澠池來犯，知縣金會嘉棄城遁，中正率家人及里中壯士力戰死（見明史及輯覽）。
平順知縣徐明揚，浮梁人；崇禎六年，流寇至，設法守禦，城陷，罵賊死（見明史及輯覽）。
隆德知縣費彥芳，浙江崇德人；崇禎六年，城陷，罵賊被殺（見明史及輯覽）。
寧夏後衛指揮韓嘉（一作加）爵，寧夏人；崇禎六年，從總兵賀虎臣禦流賊，會察罕合套寇攻之，力戰被執，支解死（見甘肅通志）。
固原鎮總兵官殷體信，朔州人；崇禎六年，闖賊入關中，誓死報國，戰歿於陣（見山西通志）。
武安守備曹鳴鶚，大興人；崇禎六年，賊犯武安，戰死（見明死及輯覽）。
遊擊賀奇勳，都指揮使石崇德，籍貫俱未詳；崇禎七年，流賊圍靜海，從參政陸夢龍禦之，戰死於老虎溝（見明史及輯覽）。
湖廣總兵右都督楊正芳，籍貫未詳；屢戰奏捷。崇禎七年，督筸兵援雒南，與賊戰，歿於陣（見明史及輯覽）。
鎮鎮將張上達（一作選），籍貫未詳；崇禎七年，與都督楊正芳戰死雒南（見明史及輯覽）。
甘泉知縣蒲來舉，蓬溪人；崇禎七年，闖賊至，守備孫守法等擁兵不救，賊陷城，來舉手刃數賊，死之（見明史及輯覽）。
順慶知府楊呈秀，華陰人；大計罷歸。崇禎七年（一作九年），賊至，佐有司守禦，力戰被執，大罵被磔死。其弟呈芳單騎入賊營，斬賊數十，重創死（見明史及輯覽）。
興山和縣劉定國，江南人；崇禎七年，獻賦至，誓死守城，比陷，遣吏懷印送上官，罵賊死（見明史及輯覽）。
保康知縣方國儒，歙縣人；事母以孝聞。崇禎七年，獻賊攻城，率鄉兵力禦，不支，城陷，被執，罵賊，中七刃死（見明史及輯覽）。
崇信知縣龐瑜，公安人；縣無城，築土垣為衛。崇禎七年，大雨垣圯，賊掩至，端坐堂上，賊脅以刃，使跪，厲聲大罵，剖心裂屍而死（見明史及輯覽）。
鳳縣主簿永吉祚，輝縣人；致仕未行。崇禎七年，賊至，知縣棄城遁，永祚倡義固守，城陷，罵賊死。子士樞、士模，同殉節（見明史及輯覽）。
通江守備郭震辰、指揮田實，籍貫未詳。崇禎七年，擊賊百丈關，兵敗被執，罵賊死（見明史及輯覽）。
通江指揮王永年，籍貫未詳；崇禎七年，禦賊力戰，歿於陣（見明史及輯覽）。
中都留守朱國相，鳳陽人；崇禎八年，賊犯鳳陽，國相率兵禦之，多所斬獲，力竭，歿於陣（見明史及輯覽）。
鳳陽指揮袁瑞徵、呂承蔭、郭希聖、張鵬翼、周時望、李鬱、岳光祚、陳永齡（一作程永寧），俱鳳陽人；崇禎八年，流賊至，與留守朱國相守皇陵，俱歿於陣（見明史及輯覽）。
霍邱教諭倪可大，儀徵人；崇禎八年，賊至，知縣逸去，督民壯逆戰，以奇計斬賊數百，分守北門，賊以砲攻陷南門，被執，嚙指血噴賊，被磔死。妻女皆自縊，僕倪表亦死（見明史及輯覽）。
雲南參政張鶴騰（明史作勝，騰字之訛），潁州人；總督鶴鳴弟。行誼醇篤，譽過其兄。崇禎八年，潁州城陷，被執，罵賊死（見明史及輯覽）。
太湖知縣金應元，會稽人；崇禎八年，流賊至，據城東，大豪奸人導賊渡濠，為所執，斫未殊，自縊死（見明史及輯覽）。
潛山知縣趙士彥，籍貫未詳；崇禎八年，流賊攻城，被重傷死（見明史及輯覽）。
霍山教諭龔元祥，長洲人；崇禎八年，賊掩至，知縣逸去，督民固守，城陷，整衣冠危坐，賊欲屈之，厲聲罵賊，被害。其子炳衡，亦以罵賊被殺（見明史及輯覽）。
巢縣知縣嚴覺，歸安人；崇禎八年，賊至，率民守禦，力竭城陷，被執罵賊死。子有芑同死，一門皆殉（見明史及輯覽）。
江西右參政盧謙，婺源人；引疾里居。崇禎八年，流賊犯廬江，竭力捍城，砲盡城陷，罵賊，為所殺，投屍於池（見明史及輯覽）。
保德州副總兵柳國鎮，籍貫未詳；崇禎八年，從艾萬年與闖賊戰襄樂鎮，歿於陣（見明史及輯覽）。
新蔡知縣王信，籍貫未詳；崇禎八年，闖賊陷城，罵賊死（見明史及輯覽）。
盧氏知縣白楹，莘縣人；崇禎八年，已被劾，闖賊至，守城，比陷，率民巷戰，力竭自刎（見明史）。
宏農衛世襲指揮李君賜、楊道泰、阮我疆，俱靈寶人；崇禎八年，城陷，力戰死。（見明史及輯覽）。
遊擊平安，籍貫未詳；從曹文詔討賊。崇禎八年，在湫頭鎮力戰，死之（見明史及輯覽）。
都司陳保山，臨淮人；崇禎八年，流寇壓境，力戰於隆平寺，死之（見明史及輯覽）。
陝西都指揮使張應春（一作龍）、都司田應龍，籍貫俱未詳。崇禎八年，獻賊至清水縣之張家川，並中伏，戰死（見明史及輯覽）。
朱陽關守將徐來臣，籍貫未詳；崇禎八年，獻賊至，軍潰，死之（見明史及輯覽）。
羅田知縣梁志仁，江寧人；時修守備具，羅汝才以志仁長者，不忍加兵。崇禎八年，邑奸導其別校來攻，志仁巷戰，手刃數賊，被執，罵賊，支解死。汝才馳還，以擅害志仁，斬其別校，以禮斂之；妻唐氏，時亦被殺（見明史及輯覽）。
羅田守將郭金城，四川人。崇禎十六年，賊至，率所部兵斬賊百餘，追之英山，賊大集，困圍三日，被執，脅降，不屈，見殺（見明史及輯覽）。
龍江都司王寅，山陰人；調守泗州陵。崇禎十年，賊來犯，疾趨至盱眙，斬其先鋒，矢盡力竭，歿於陣（見明史及輯覽）。
泗州守備（一作都司指揮）陳正亨，江陰人；崇禎十年，與都司王寅同守泗陵，戰死（見明史及輯覽）。
盱眙知縣蔣佳徵，灌陽人；治縣有聲。崇禎十年，賊至，縣無城，設伏要害，率鄉勇力戰死。母聞之，亦自縊死（見明史及輯覽）。
潛山天堂寨巡檢吳暢春，漢陽人；練鄉兵禦賊，斬獲甚多，屢卻賊；崇禎十年，賊再至，死守力竭，被執，不屈，自刎死（見明史及輯覽）。
蘇州衛指揮同知包文達，蘇州人；崇禎九年，擊賊宿松，恃勝窮追，陷伏戰死（見明史及輯覽）。
鎮江永生洲副將程龍，歙縣人；崇禎十年，在宿松酆家店擊賊，夜設伏斬賊六十九級，明日賊七營並進，力戰不支，引火自焚死（見明史及輯覽）。
百戶署永生洲守備薛自昌，武進人；隨程龍征流寇，血戰死（見江南通志）。
守備莫是驊、詹世龍，蘇州人；崇禎十年禦賊宿松，力戰死（見明史及輯覽）。
劉河所守備（一作百戶）王（一作黃）宏猷，籍貫未詳；崇禎十年，禦賊宿松，奮勇殺賊，被執罵賊，鋸齒斷足而死（見明史及輯覽）。
應撫新標營守備詹兆鵬，婺源人；崇禎十年，禦賊宿松，衝鋒陷陣，罵賊觸石死（見明史及輯覽）。
吳淞陸營守備米士允，籍貫未詳；崇禎十年，張國維遣往援潛山，在宿松五里鋪力戰死（見明史及輯覽）。
蘇州衛百戶（一作干戶）功陞欽依守備陳於王，蘇州人；崇禎十年，禦賊宿松酆家店，執大力左右殺賊，傷重力竭，自刎死（見明史及輯覽）。
參將范志驃，虞城人；崇禎十年，流賊攻汴，奉調督勦，戰敗被執，不屈，死（見明史及輯覽）。
寧羌衛指揮徐大行，籍貫未詳；崇禎十年，闖賊陷城，大行守東角樓，力戰被執，大罵，匿印不與，見殺（見陝西通志）。
應城知縣張紹登，南城人；崇禎九年，獻賊來犯，率壯士出敵，力戰一日夜，斬獲甚眾，邑奸導賊破城，紹登坐堂上，為賊所殺，仍斂以冠帶嘉其忠焉（見明史及輯覽）。
戶部（一作兵部），左侍郎王瑊，應城人；里居。崇禎九年，因其子結怨於族黨，怨家導賊陷城，瑊被磔死（見明史及輯覽）。
廣濟典史魏時光，新建人；善舞雙刀。時教練排兵禦賊，賊據蘄州，憚時光，不敢渡河口，因益募死士殺賊。崇禎九年，賊大至，單騎據高坡，賊繞之，靷斷被執，不屈，死（見明史及輯覽）。
真定通判呂之蔭，寧夏人；攝獲鹿縣事。崇禎十一年，竭力守城七日，賊破城，被執，罵賊死。妻張氏、妾劉氏，偕幼子二人及其奴僕俱殉（見明史及輯覽）。
昭化知縣（一作主簿）劉喬■〈木民〉（一作杶），陝西人。崇禎十一年，拒獻賊被執，大罵死之（見四川通志）。
真定副總兵督理團練事王震仲，蒲州人；為真定遊擊，嘗單騎諭降土寇，以全易州功，進副總兵。崇禎十二年，募兵擊賊。將任國寄於泊頭鎮，力戰歿於陣（見山西通志）。
湖廣副總兵楊世恩，籍貫未詳；屢著戰功。崇禎十二年，羅汝才、惠登相分屯興山、遠安，彝陵告急，世恩往援，由重陽坪深入，被圍援絕，陷賊伏死（見明史及輯覽）。
防守房縣遊擊（一作守備）楊道選，籍貫未詳；崇禎十二年，闖賊陷房縣，與知懸郝景春共守城，巷戰死（見明史及輯覽）。
信陽防守團練守備劉煋（一作惺），儀封人；崇禎十二年，城陷，巷戰力竭，死（見河南通志）。
降將張一川（即掃地王），籍貫未詳；後歸命，隸監軍萬元吉部中。崇禎十二年，與獻賊戰開縣，陷陣死（見明史及輯覽）。
降將張（一作王）載福，籍貫未詳；後歸命。崇禎十二年，與張一川等遇獻賊，戰死四川之開縣（見明史及輯覽）。
經理河南、山東副總兵戴國柱，慈溪人。崇禎十三年，奉調統兵援淮、徐，與流寇戰於徐州，力不支，歿於陣（見浙江通志）。
偃師知縣徐日泰，金溪人。崇禎十三年，率民守城，力竭城陷，罵賊，被臠割死（見一統志）。
密縣知縣朱敏汀，由宗貢為縣令；崇禎十三年，闖賊陷城，死之。妾張氏及一女、一孫同死，闔門俱殉（見明史及輯覽）。
仁壽知縣劉三策，鄱陽人；崇禎十三年，闖賊至，矢死守城；城陷，巷戰被執，罵賊，支解死（見明史及輯覽）。
撫標參將張寶山，四川人；守桐城，戰輒有功。崇禎十四年，禦賊於魯■〈石共〉山，戰死（見明史及輯覽）。
開封同知盛以恆，潼關衛人；為商城令，擊卻流賊，擢任未行。崇禎十四年，獻賊襲城，適雨雪，守者不能戰，督家人射賊十七人，墜馬，賊益集，中矢，巷戰，城陷被執，罵賊，支解死。其孫覺（一作寬）同死之（見明史及輯覽）。
宿遷副總兵（一作參將）古道行，江都人。崇禎十四年，與賊將袁時中戰於睢寧之雙溝，歿於陣（見江南通志）。
山西陽和兵備道副使洪允衡，商城人；為寧波守，有治聲，以艱歸。崇禎十四年，分守東門，賊陷城，力竭，戰死（見明史及輯覽）。
新鄭知縣劉孔暉，邵陽人；崇禎十四年，闖賊至，固守不能支，城陷罵賊死（見明史及輯覽）。
鎮平知縣鍾其碩，成縣人；崇禎十四年，闖賊陷城，被執，罵賊死（見明史及輯覽）。
宏農衛世襲指揮許佳允，靈寶人；兵部尚書論孫。崇禎十四年，流賊陷城，力戰死（見明史及輯覽）。
防守葉縣副總兵劉國能，米脂人；即降寇闖塌天。奉母命歸順，慷慨思滅賊。崇禎十四年（一作十三年），闖賊陷葉縣，奮力殺賊，大罵死之。妻、妾皆自縊。子小蠻子，方七歲，亦罵賊死，部下無一降者（見明史及輯覽）。
洧川知縣柴薦禋，江山人；崇禎十四年，闖賊陷城，罵賊死之（見明史及輯覽）。
寶豐知縣朱由椷（一作棫），新建人；由宗貢為縣令。崇禎十四年，闖賊陷城，罵賊死（見明史及輯覽）。
泌陽知縣王士昌，雲南南寧人；崇禎十四年，獻賊陷城，懷印端坐，罵賊死（見明史及輯覽）。
鄢陵典史杜邦舉，富平人；崇禎十四年，助知縣劉振之同守城，守者或遁，捕斬以徇；城陷，被執，大罵不屈，斷舌含血噴賊，遂遇害（見明史及輯覽）。
南陽參將劉士杰，籍貫未詳；在諸將中，勇敢思立功。崇禎十四年，諸軍追獻賊開縣之黃陵城，士杰深入，所當披靡，以軍孤無繼，戰死（見明史及輯覽）。
遊擊郭開，籍貫未詳；崇禎十四年，與參將劉士杰同追獻賊至黃陵，戰死（見明史及輯覽）。
守備猛先捷，榆林人；總兵如虎子。崇禎十四年，與參將劉士杰等追獻賊黃陵城，戰死（見明史及輯覽）。
英山知縣高在崙，成都人；崇禎十四年，賊襲城，冒矢石禦之，被執，罵賊死（見明史及輯覽）。
襄陽推官鄺曰廣，番禺人；耿介自持，善理冤獄。崇禎十四年，獻賊圍城，與副使張克儉同禦賊，中刃死。妻譚氏、妾季氏同二女被害。子逢明、逢泰，同殉節（見明史及輯覽）。
襄陽遊擊黎民安，金溪人；崇禎十四年，襄城火，率所部搏戰，矢盡被縛，罵賊死（見明史及輯覽）。
隨州知州徐世淳，嘉興人；侍郎必達子。時集士民守城，歲荒，分粟以振。崇禎十四年，流賊逼隨，寢食城樓固守，援絕；巷戰，中亂刃死。妾趙氏、王氏及家眾十八人同死。其子生員肇梁，罵賊死之（見明史及輯覽）。
信陽知州高孝誌，江都人；崇禎十四年，獻賊陷城，力竭被執，大罵不屈，死（見明史及輯覽）。
興山都司徐日耀，籍貫未詳；崇禎十四年，獻賊自蜀來攻興山，力戰死（見明史及輯覽）。
分巡下川南道副使黃諫卿，莆田人；崇禎十四年，獻賊至瀘洲，被執，抗節不屈，死。書記陳韶英從之，僕鄭寄、陳松等五人俱殉（見福建通志）。
瀘洲衛指揮使王萬春，瀘洲人；崇禎十四年獻賊之亂，招義勇拒賊，被執，不屈，闔門遇害（見四川通志）。
涇州知州婁琇，湘陰人；崇禎十四年，闖賊陷城，罵賊受戮，妻亦殉之（見明史及輯覽）。
潛山知縣李孕嘉（一作朱應嘉），沈邱人。崇禎十四年冬，獻賊至，再陷潛山，罵賊死（見一統志）。
太湖參將邱壯猷，六安人；崇禎十五年，獻賊入城，血戰死（見江南通志）。
太湖知縣李盛英，榆林人；崇禎十五年，流賊掠縣境，率兵禦之許家寨，初多斬獲；後賊益眾，力戰死（見一統志）。
太湖守備徐際相，籍貫未詳；崇禎十五年，與知縣李盛英同禦賊，力戰死（見一統志）。
廬州通判趙興基，雲南太和人；崇禎十五年，獻賊薄城，城中官大半遁走，興基分守水西門，陷城，手刃數賊，身被重創而死（見明史輯覽）。
廬州衛指揮同知趙之璞，廬州人；崇禎十五年，與通判趙興基等分守東門，巷戰死（見明史及輯覽）。
亳州知州何燮，晉江人；拊循殘黎，修戰守具。崇禎十五年，賊至，居民逃竄，空城不能守，遂陷，被執，欲降之，罵賊，斷足剖胸而死。懸首市上三日，耳鼻猶動（見明史及輯覽）。
盱眙主簿胡淵，永年人；縣故無城，屢經賊躪藉。崇禎十五年，賊至，淵獨拒守力戰，馬蹶，被執，罵賊死（見明史及輯覽）。
雲南參政程楷，合肥人；初令平湖，有政聲，致養歸。崇禎十五年，與經歷鄭元綬守南薰門，力戰死（見明史及輯覽）。
保督標下監軍道僉事任棟，永壽人；從征屢捷。崇禎十五年，從總督楊文岳援汴，會左良玉大潰於朱仙鎮，力戰，歿於陣（見明史及輯覽）。
河南監軍兵部職方員外郎余爵，禹州人；崇禎十五年，闖賊犯開封，監平賊將軍左良玉軍，援汴敗績，被執，罵賊死之。其姪敦華，亦遇害（見明史及輯覽）。
保定督標副總兵甄奇傑，籍貫未詳；崇禎十五年，從總督楊文岳攻賊河南，戰死（見明史及輯覽）。
副總兵賈悌、馮名聖，籍貫未詳；崇禎十五年，從總督楊文岳戰死於汝寧（見明史及輯覽）。
歸德衛守備蔡浩，汝寧人；崇禎十五年，守汝寧城，力戰死。子東，同歿於陣（見明史及輯覽）。
指揮張國正，六安人；崇禎十五年，流寇襲汝寧，巷戰，中流矢死。子斯美奔救，亦死（見江南通志）。
歸德衛指揮熊應呂、梅振英、張鴻光，俱汝寧人；崇禎十五年，守汝寧，力戰死（見河南通志）。
汝寧遊擊朱崇（一作榮）祖，汝陽人；崇禎十五年，分城固守，城陷，戰死。妻孫氏，自焚死（見明史及輯覽）。
督標副總兵張輿，籍貫未詳；守歸德，城破，奮勇殺賊，被執，罵賊死（見河南通志）。
歸德通判（一作經歷）徐一源，海鹽人；有拒寇功。崇禎十五年，守城，殺賊甚眾，比陷，巷戰，罵賊死（見明史及輯覽）。
攝監紀同知事汝州吏目顧王家，會稽人；撫賊有功，當遷，汝人乞留。崇禎十五年，城陷，罵賊，被亂刀砍死。子國，亦以擊賊被害（見明史及輯覽）。
開封遊擊李春桂（一作春貴），汴人；崇禎十五年，闖賊犯汴，單騎酣戰，中矢，自刎死（見明史及輯覽）。
督標副總兵孫枝秀，籍貫未詳；崇禎十五年，從總督孫傳庭擊闖賊於南陽，枝秀躍馬追賊，擊殺數十騎，馬蹶被執，不屈死（見明史及輯覽）。
督標參將黑尚仁，籍貫未詳；崇禎十五年，從總督孫傳庭擊闖賊於南陽，力戰死（見明史及輯覽）。
南陽知府邱懋素，貴州新添衛人；崇禎十五年，闖賊再陷城，罵賊不屈，全家被害（見明史及輯覽）。
遂平知縣劉英，貴州人；崇禎十五年，闖賊至，嬰城死守，比陷，罵賊不屈，死（見貴州通志）。
上蔡知縣許永禧，曲沃人；性耿介，有惠政。崇禎十五年，嬰城固守，力不支，城陷，具袍笏拜闕，遂自刎（見明史及輯覽）。
內黃知縣周卜歷，郟縣人；以父喪，歸里。崇禎十五年，闖賊至，令執知縣以代其死；罵賊，被害（見明史及輯覽）。
陳州知州侯君擢，成安人；崇禎十五年，闖賊攻城，身先士卒，運木石擊賊，城濠皆滿。後城陷，被縳，罵賊死（見明史及輯覽）。
懷仁知縣楊士英，西平人；里居。崇禎十五年，闖賊陷城，被執，罵賊死。媳王氏，亦罵賊，為所殺（見一統志）。
戶部主事崔泌之，鹿邑人；為雄縣令，多建豎，謫歸。崇禎十五年，闖賊破城，手殺賊，自刎死（見明史及輯覽）。
平定知州梁可棟，陝州人；里居。崇禎十五年，城陷，罵賊死（見明史及輯覽）。
襄城守將副總兵李萬慶，延安人；即降寇射塌天，後歸命，從征自效，有守鄖功。崇禎十五年，從汪喬年與闖賊血戰襄城，力竭陣歿（見明史及輯覽）。
副總兵馬名廉，榆林衛人；崇禎十五年，汪喬年襄城被圍，名廉馳救，出入賊壘者三，竟歿於陣（見明史及輯覽）。
副總兵張國欽、張一貫（一作一貴），籍貫俱未詳；崇禎十五年，從總督汪喬年戰死襄城（見明史）。
總督監紀西安府同知孫兆祿，阜城人；崇禎十五年，隨總督汪喬年戰死襄城（見明史及輯覽）。
富平知縣馮正吉，太康人；里居。崇禎十五年，賊逼太康，出城冒矢石搏戰，城破，與妻任氏投井死。子昌辰，同殉節（見河南通志）。
東昌通判（一作濟寧州同知）黃一鵾（一作一鯤），永康人；崇禎十五年，流賊陷城，被執，罵賊遇害。一門三十餘口皆殉節（見浙江通志）。
刑部主事靳聖居，長垣人；崇禎十六年，由慶陽推官擢任，未行。闖賊至，捍守東門三晝夜，城陷，被執，罵賊，磔死（見明史及輯覽）。
祠祭司主事南居業，渭南人；企仲子。崇禎十六年，闖賊誘之降，與居益並受砲烙，死之（見明史及輯覽）。
福寧道兵備副使樊維城，黃岡人；里居。崇禎十五年，守城被執，罵賊死（見明史及輯覽）。
承天府同知盧學古，夏縣人；署荊門州事。崇禎十五年，闖賊寇荊門，堅守三晝夜，城陷，罵賊，剖腹死（見明史及輯覽）。
麻陽知縣夏統春，桐城人；由黃陂丞攝縣事，著廉能聲。崇禎十五年，賊犯黃陂，時擢任麻陽，未赴，督眾拒守十五晝夜，賊少退，繼大至，城陷，巷戰被執，罵賊，支解死（見明史及輯覽）。
巡撫河南都察院右僉都御史王漢，掖縣人；崇禎十六年，在永城為叛將劉超所殺（見明史及輯覽）。
河南守備李日舒，棲霞人；崇禎十六年，流賊寇開封，隨巡撫王漢力戰死（見一統志）。
密雲副總兵（一作參將）陳治邦，臨漳人；崇禎十六年，從王漢與劉超戰死，子亦殉（見明史及輯覽）。
遊擊連光耀，籍貫未詳；崇禎十六年，從王漢與劉超戰死，子亦殉（見明史及輯覽）。
開封府同知劉躍龍，安定人；里居。崇禎十六年，闖賊至，出資繕城郭、募鄉兵，偕知縣應昌士等捍禦，城破，罵賊死（見甘肅通志）。
七省督師監軍、商雒道副使喬遷高，定襄人；崇禎十六年，河南軍叛，賊追至潼關，同督師孫傳庭殺賊，歿於陣。子象觀及妻史氏，同縊死（見明史及輯覽）。
山海關副總兵楊明，榆林人；移病歸。崇禎十六年，分守城東南樓，及陷，死之（見明史及輯覽）。
定邊副總兵張發，榆林人，郎中雲鶚子。崇禎十六年，分守城中，督清街道，城陷，力戰死（見明史及輯覽）。
山海關總兵官侯拱極，綏德州人；崇禎十六年，闖賊犯榆林，與父世祿分城固守，比陷，死之（見明史及輯覽）。
寧夏總兵官尤世祿，府谷人；時居榆林。尤氏有八元戎，祿威望尤著。崇禎十六年，闖賊至，與兵道都任等守城，比陷，被執，不屈死（見明史及輯覽）。
宣府柳溝總兵官王世國，榆林衛人；里居。崇禎十六年，分守榆林城，捍禦闖賊，城陷，被執，不屈死（見明史及輯覽）。
天津防海總兵官王學書，榆林人；致仕家居。崇禎十六年，闖賊攻榆林，散家資，給兵餉守城，援絕，罵賊死（見明史及輯覽）。
靖邊副總兵尤翟文，府谷人；總兵世威弟。勇敢，善戰。崇禎十六年，守榆林南門，力戰陣亡（見明史及輯覽）。
副總兵李登龍、常懷，榆林人；崇禎十六年，分守榆林，戰歿（見明史及輯覽）。
孤山副總兵王永祚，榆林人；崇禎十六年，闖賊至，分守後東門樓，城陷，戰歿（見明史及輯覽）。
安邊參將馬明（一作鳴）節，榆林人；崇禎十六年，分守東南城隅，將陷，闔家焚死；巷戰，殺賊數十人，投火死（見明史及輯覽）。
西安參將李應孝，榆林人；解任在籍。崇禎十六年，分守城東北隅，將陷，先令妻女自縊，率子搏戰，矢盡，自刎死（見明史及輯覽）。
榆林左營遊擊陳二典、右營遊擊劉芳馨（一作芳聲），俱榆林人。崇禎十六年，二典分守新添門樓，芳馨分守東南城隅，城陷，巷戰死（見明史及輯覽）。
右營遊擊尤養鯤（一作龍養坤），榆林人；崇禎十六年，守東門樓，城陷，死之（見明史及輯覽）。
火器營都司郭遇吉（一作遇春），榆林人；性忠勇，善火攻。崇禎十六年，分守東南觀遠樓，用神槍佛郎機，殺賊甚眾；城陷，為賊執，送西安，至魚河堡，罵賊，被殺（見明史及輯覽）。
遊擊孫貴、晏維新、文侯國、潘國臣、傅德、李國奇、守備李宗敘（一作全家敘），白慎衡、楊以偉、賀大雷、尤勉，俱榆林人；崇禎十六年，城陷，戰死（見明史及輯覽）。
奇兵營遊擊楊正韚，榆林人；崇禎十六年，分守前東門空心樓，力戰死（見明史及輯覽）。
撫邊守備惠漸，清澗人；崇禎十六年，守榆林，盡力殺賊，城陷，罵賊死（見明史及輯覽）。
指揮李文燦、李文焜，榆林人；崇禎十六年，分守榆林，城陷，戰死（見明史及輯覽）。
彰德參將王榮，榆林人；崇禎十六年，為賊所執，大罵不屈，死。子師易從之（見明史及輯覽）。
山海關鐵騎營左參將尤岱，榆林人；數著戰功，棄職歸。崇禎十六年，守榆林水西門，城陷，死之（見明史及輯覽）。
靖邊指揮馬應舉，榆林人；崇禎十六年，乞師於套。城垂陷，套人引去，被執，梟於凱歌樓——即舊城南門（見明史及輯覽）。
世襲指揮使黃廷政，榆林人；崇禎十六年，力戰守城，中砲死（見明史及輯覽）。
綏德衛管屯指揮鍾茂先，榆林人，里居。崇禎十六年，督眾守城，力不支，拔匕首刺賊，先殺妻子而自刎（見陝西通志）。
西安參將李淮，榆林人；里居。崇禎十六年，賊至，先令妻女自縊，率子殺賊，遂自刎死（見明史及輯覽）。
甘州副總兵（一作洪水營遊擊）張攀，安邱人；崇禎十六年，流寇來攻，攀力戰死，一家俱殉（見甘肅通志）。
臨潼副總兵歐陽袞，甘州衛人；崇禎十六年，闖賊圍甘州，焚其家，城陷，巷戰死（見甘肅通志）。
固原副總兵劉國棟，甘州衛人；崇禎十六年，賊陷甘州，率親丁巷戰，力竭，閤門自焚死（見甘肅通志）。
洪廣營遊擊楊威，甘州衛人；崇禎十六年，闖賊陷甘州，被執，罵不絕口，為賊斷喉折脛死（見甘肅通志）。
遊擊趙宗禮，甘州衛人；家居。崇禎十六年，賊陷甘州，僕欲負其幼子金剛保以逃，宗禮手刃之，閤家焚死（見甘肅通志）。
指揮趙宗祝，甘州衛人；崇禎十六年，城陷，父子率親丁巷戰，力竭，命妻妾投繯死，父子俱自刎（見甘肅通志）。
指揮李棲鵾，甘州衛人；崇禎十六年，闖賊入城，棲鵾衝戰力竭，自刎（見甘肅通志）。
指揮姚天寵，甘州衛人；崇禎十六年，闖賊陷城，迎戰被殺，閤家自焚死（見甘肅通志）。
指揮張洪勳，甘州衛人；崇禎十六年，闖賊入城，率家僮巷戰，力竭，自焚死（見甘肅通志）。
指揮王嘉官，甘州衛人；崇禎十六年，闖賊入城，射殺賊數十人，力竭自刎（見甘肅通志）。
撫標遊擊萬峘，甘州衛人；崇禎十六年，同巡撫林日瑞守城，殺賊甚眾，城陷，賊磔其屍（見甘肅通志）。
都司姜宏基，甘州衛人；崇禎十六年，闖賊陷城，罵賊死（見甘肅通志）。
太湖知縣段自宏，甘州衛人；里居。崇禎十六年，闖賊犯甘，捐貲餉士守城，城陷，被執，罵賊，自刎死（見甘肅通志）。
陝西督標副總兵劉光先，榆林人；闖賊破西安，光先轉戰至渭上，沈河死。妻王氏亦投井死，一家死難五十餘人（見明史及輯覽）。
隰州知州周培忠，咸寧人；里居。崇禎十六年，闖賊陷西安，一門殉節（見陝西通志）。
延安副總兵解文英，寧夏人；崇禎十六年，闖賊破延安，被執，授以官，罵不絕口，囚諸獄。又約榆林總兵尤世威等舉義，賊怒，支解之（見甘肅通志）。
潼關衛指揮使張爾猷，潼關人；崇禎十六年，分守南城。潼關陷，率家人擊賊，被創，墜馬，罵賊死（見陝西通志）。
參將趙希魁，渭南人；崇禎十六年，從總督孫傳庭戰歿河南（見陝西通志）。
寧夏守備薛國蕙，華州人；家居。流賊盤踞石脆山峪，偕弟諸生國華同擊賊，力戰於柿村，陷陣亡（見陝西通志）。
指揮彭凌雲，寧夏人；崇禎十六年，與王風木等謀討賊，死之（見甘肅通志）。
慶陽城守都司周嘉彥，靖邊衛人；崇禎十六年，闖賊至，率眾巷戰，手殺數百人，自刎死（見陝西通志）。
延津知縣牛養傑，岐山人；事後母孝，歸家。崇禎十六年，遇闖賊之變，罵賊死（見陝西通志）。
兵部職方主事楊暄，高平人；崇禎十六年，以渭南令擢任，未行。闖賊至渭南，舉人王命誥開門迎賊，暄被執，索印不與，罵賊死（見明史及輯覽）。
泰安知縣朱呈瓘，長治人；崇禎十六年，賊陷城，縶至伏羗，脅令賺城，呈瓘大呼，使固守，罵賊，被殺（見山西通志）。
仁懷知縣雍締，寧夏中衛人；崇禎十六年，賊破城，閤家自焚死（見甘肅通志）。
巡撫湖廣右僉都御史宋一鶴，清苑人；幼習兵事，屢有戰功，時乞養候代。崇禎十六年，闖賊陷承天，城守不支，自刎死（見明史）。
嘉魚知縣王良鑑，霍山人；崇禎十六年，獻賊陷城，被執，罵賊死（見明史）。
蘄州衛指揮岳璧，蘄州人；崇禎十六年，賊至，被執，脅降，罵賊，賊刺之，時大雪，血流丈餘死（見明史及輯覽）。
道州守備加鄖陽都司沈至緒，浙江人；崇禎十六年，獻賊攻道州，戰死於木壘鋪；其女雲英再戰，奪父屍還（見明史及輯覽）。
雲夢知縣諶吉臣，南昌人；崇禎十六年，闖賊陷城，援絕被執，賊臨以兵，不為動；授以官，罵賊，見殺（見明史及輯覽）。
蒲城知縣朱一統，平定州人；崇禎十六年，逆闖陷西安，屬邑望風降；一統曰：吾家七世衣冠，安可降賊！率士民城守。以體肥，令家人擴井口；城陷，抱印投井死（見明史及輯覽）。
白水知縣朱迥滼，潞安人；明習吏事，下不敢欺。崇禎十六年，賊潛入城，手刃數賊，陣亡（見明史及輯覽）。
臨湘知縣林不息，蒲田人；崇禎十六年，獻賊陷武昌，誓死守城，擒斬賊騎二十七人，城陷被執，罵賊，見殺（見明史及輯覽）。
安陸知縣濮有容（一作有宏），浙江分水（一作建德）人；崇禎十六年，城陷，一門十九人皆死難（見明史及輯覽）。
城固知縣司五教，內黃人；篤學有志行，屢滅士寇有功。崇禎十六年，闖賊至，率士民固守，斬諸生為內應者，且戰且守，城陷，被執不屈，磔死（見明史及輯覽）。
楚府左長史徐學顏，永康人；以孝友廉潔，博物洽聞。舉薦入官，攝江夏縣事，繕修守具。崇禎十六年，獻賊至，新軍內叛；武昌城陷，率楚府新兵力戰，斷臂罵賊，支解死。閤門死者二十餘人（見明史及輯覽）。
寶慶知府李振珽，鄞縣人；崇禎十六年，獻賊陷城，被執，大罵不屈，赴湘水死。弟振珽、僕李六鳳、周科、徐彩俱殉（見湖廣通志）。
衡州知府張任，三水籍，三原人。崇禎十六年，與賊戰舟中，力屈，死之，舉家殉節。（見湖廣通志）。
黃岡衛指揮郭以重，黃岡人；崇禎十六年，賊陷城，謂其妻曰：朝家畀我十三葉金紫，不能易一死哉？賊脅降，紿賊，先殺其妻，奪刀殺一賊，投水死（見明史及輯覽）。
湖廣大圍山守備王元封，建德人；崇禎十六年，流寇犯境，單騎入賊寨，酣戰，馬仆，猶步殺數人而死（見明史及輯覽）。
湖廣都司徐至美，上虞人；崇禎十六年，獻賊圍武昌，分守黃鶴樓，率兵力戰，被重創死（見明史及輯覽）。
巡撫中軍哈維新、都司姚世儒，籍貫俱未詳。崇禎十六年，與巡撫林日瑞同死難（見明史及輯覽）。
蒲圻知縣曾栻，臨川人；崇禎十六年，獻賊陷城，歿於陣（見明史及輯覽）。
衡州府教授蔣道亨，永明人；攝武陵事。崇禎十六年，獻賊陷城，抱印罵賊，被殺（見明史及輯覽）。
黃陂主簿（一作典史）薛開禮，武進人；嘗貸金以代民逋。崇禎十六年，獻賊至，士民殺獻賊所置偽官，聞禮令士民遠避，挺身任之，遂被殺（見湖廣通志）。
巴陵教諭歐陽顯宇，桂陽州人；崇禎十六年，攝縣事，獻賊陷城，被執，罵賊，支解死（見明史及輯覽）。
江陵知縣袁向科，珙縣人；里居。崇禎十六年，獻賊陷城，避之鎮雄，賊索得之，閤門俱死（見四川通志）。
榆林都司吳繼武，稷山人；崇禎十六年，闖賊入關中，繼武竭力守禦榆林七日，城陷，巷戰死（見山西通志）。
西寧副總兵魯暎昌，莊浪土司。崇禎十六年，闖賊陷西安，誓死殉國，提兵與賊將賀錦奮戰，歿於陣（見甘肅通志）。
平陽推官張僎，壽光人；崇禎十六年，闖賊陷平陽，自刎死（見山東通志）。
建昌道督理糧餉分巡行都司僉事盧懋鼎，浙江東陽人；崇禎十七年，獻賊陷城，被執，不屈死（見一統志）。
山西左布政使趙建極，河南永寧人；崇禎十七年，太原城陷，被執，罵賊，射死。子于巖、于渭、于磐、于藩、于宣，俱從死（見明史）。
分巡冀寧道僉事畢拱辰，萊州衛人；崇禎十七年，賊攻太原，與趙建極等同被執，罵賊死（見明史及輯覽）。
戶部郎中單崇，高密人；以□歸里。崇禎十七年，寇入城，罵賊死（見山東通志）。
太原知府孫康周，安邱人；崇禎十七年，太原城陷，猶巷戰，力竭，被執，罵賊死（見明史及輯覽）。
忻州知州楊家龍，曲陽人；為寧鄉令，招集流亡。崇禎十七年，忻州陷，罵賊不屈死（見明史及輯覽）。
汾陽知縣劉必達，陝西山陽人；崇禎十七年，城陷，投井，賊出之，縛至太原，罵賊，不屈，見殺（見明史及輯覽）。
太原同知李之青（一作一清），廬江人；崇禎十七年，闖賊陷太原，被執，罵賊死（見山西通志）。
掌理靈邱王府事朱慎鏤，陽曲人；崇禎十七年，賊陷太原，慎鏤驅宗人入廟中，焚之，已亦投火死（見明史及輯覽）
整飭寧武道監軍副使王孕懋，樂安人（一作霸州人）；崇禎十七年，賊至，同總兵周遇吉殺賊，賊陷城，自刎。妻楊氏，投井死（見明史及輯覽）。
寧武遊擊馬振麟，陽和人；崇禎十七年，闖賊陷城，督兵巷戰，與周遇吉俱殉（見山西通志）。
寧武關遊擊高日晃，保德州人；崇禎十七年，闖賊陷城，與周遇吉俱殉（見山西通志）。
副總兵曹文耀，大同人；總兵文紹弟。從征，屢有功。崇禎十七年，闖賊陷忻州，戰死城下（見明史及輯覽）。
御史衛楨固，韓城人；有政績，監李建泰軍。崇禎十七年，與賊戰，力竭被執，罵賊不屈，自殺（見陝西通志）。
分守下川南道右參議張（一作陳）孔教，餘姚人；崇禎十七年，獻賊至，佐巡撫龍文光守城，奮勇堵禦，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:48:13-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>