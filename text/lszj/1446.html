<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="西夏记序,徵引书目,卷首,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,西夏记全文在线阅读,西夏记全文在线下载,大玄古籍书库">
<meta name="description" content="二十八卷。近人戴锡章撰。编年史西夏史书。锡章字海珊,开县人。曾入史馆任职。赵尔在是书序中称“纪盖本张氏鉴《西夏纪事本末》、吴氏广成《西夏书事》、陈氏昆《西夏事略》而增辑之者,益以丛刊搜猎之广使一代得失之林昭然可睹。”内容起自党项初兴,夏州定难军节度使时期至西夏建国始末。据书前征引书目,知参考史籍达300余种。所引材料皆注明出处。附有考据,用双行小字排出,以示与正文区别。锡章自称为此书阅十年之久,凡正史之殊讹、四家之疏漏,皆一一参稽补正,粲然成一代信史。有1924年北京京华印书局印本及1988年宁夏人民出版">
<title>西夏记_戴锡章_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">西夏记</span> <br/>
          作者： <span class="inputVal" id="bkauthor">戴锡章</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]305957</span> <br/>
          说明： <span class="inputVal" id="bkdec">二十八卷。近人戴锡章撰。编年史西夏史书。锡章字海珊,开县人。曾入史馆任职。赵尔在是书序中称“纪盖本张氏鉴《西夏纪事本末》、吴氏广成《西夏书事》、陈氏昆《西夏事略》而增辑之者,益以丛刊搜猎之广使一代得失之林昭然可睹。”内容起自党项初兴,夏州定难军节度使时期至西夏建国始末。据书前征引书目,知参考史籍达300余种。所引材料皆注明出处。附有考据,用双行小字排出,以示与正文区别。锡章自称为此书阅十年之久,凡正史之殊讹、四家之疏漏,皆一一参稽补正,粲然成一代信史。有1924年北京京华印书局印本及1988年宁夏人民出版社印本。</span> <br/>
          封面： <span class="inputVal" id="bkimg">Z_6914.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]西夏记
[book_author]戴锡章
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]305957
[book_dec]二十八卷。近人戴锡章撰。编年史西夏史书。锡章字海珊,开县人。曾入史馆任职。赵尔在是书序中称“纪盖本张氏鉴《西夏纪事本末》、吴氏广成《西夏书事》、陈氏昆《西夏事略》而增辑之者,益以丛刊搜猎之广使一代得失之林昭然可睹。”内容起自党项初兴,夏州定难军节度使时期至西夏建国始末。据书前征引书目,知参考史籍达300余种。所引材料皆注明出处。附有考据,用双行小字排出,以示与正文区别。锡章自称为此书阅十年之久,凡正史之殊讹、四家之疏漏,皆一一参稽补正,粲然成一代信史。有1924年北京京华印书局印本及1988年宁夏人民出版社印本。
[book_img]Z_6914.jpg


[book_title]西夏记序
余校邑人陈友松先生《西夏事略》，参以张氏鉴《西夏纪事本末》、吴氏广成《西夏书事》，已成书矣。继念史所以备一代事实，陈氏条分件系，自谓就架上书五十馀种编成，而未见李氏《通鉴长编》；张、吴见《通鉴长编》矣，所捃摭虽较陈氏为备，而中秘之藏，仍未窥也。
余僻处西南山中，为汉朐忍、唐开州，古谪宦所居地。家鲜藏书，又少贤士大夫相往还，闻见之博，又不逮数子。然因乱辟地京师，承乏史馆，适值图书馆启，而宋、元善本及《四库全书》本均灿然在目，因得次第纵观，左右采获，津逮绠汲，时有获于数子之外，则时与地之幸也。
西夏建国二百馀年，颇怪当时史臣不为建议，勒成专书，仅附见《宋》、《辽》、《金》三史以传。岂以地处西偏，人为羌族，故外之欤？夫西夏声明文物，诚不能与宋匹，然观其制国书、厘官制、定新律、兴汉学、立养贤务、置博士弟子员、尊孔子为文宣帝，彬彬乎质有其文，固未尝不可与辽、金比烈！乃辽、金有史，而西夏无史，何也？
余从数百年后，远溯数百年前，而成此书。以三家为先河，合百氏为一冶，不复区为谁某，而各溯所自出。上自朝章、国典，下至小说、短书，苟匪不经，皆在所录。更于《西夏纪》外，成《丛刊》十馀卷，西夏一代事实略具矣。每条仿宋江少虞《皇朝事实类苑》例，各注书目，虽乖史法，为便省阅，亦征信之意也。至所引书，有经三家缀缉、联贯而仍注以原书者，以三家虽异流而同出一源。史为天下万世公共之书，非一人一家所得私也。余治此十馀年矣，念陈氏限于地，张、吴二氏限于时，余得地与时，而手自辑录，稿数四易，至是而始底于成。然欲以为纪传，仍未能也。吁！学问之道，有穷乎哉？余益用兢兢焉。因书其缘起于此。开县戴锡章。
是书初以陈书为主，辅以张、吴二氏，用低一格双行，以示区别。质之胶西柯凤荪先生，先生颇称善。既而，先生以张、吴书中亦有大事，当顶格单行大书者，因屈于陈氏，列置低格，不无稍欠。谓不如独自成书，而以陈书另行，既靡喧宾夺主之嫌，并免削足适履之病，因特谨从，用志教益。
是书初拟全注原书，继因见闻有限，未能悉考所出，即以三家书标目，亦谭锺麟《通鉴长编拾补》称《西夏书事》之例。后有所获，当再改注。
是书未改编以前，经教育部审定，颇蒙嘉许，其评语云：“西夏建国二百馀年，文献无征。近世有张氏鉴之《西夏纪事本末》、吴氏广成之《西夏书事》、周氏春之《西夏书》，皆不免于疏漏。作者因其乡人陈氏昆之《西夏事略》，重加改订，成此巨制，引书至三百馀种之多，考核精详，尤为前人所不及，真名山之盛业也”云云。录此，以为改编后之印证。
是书未改编以前，初校有同邑谢君升庵盛堂，欧阳君周辅煦、黎君生广芬、余君郅廷秉隆、刘君涵章雨田、彭君作桢，郾城陈君山铭伟勋，华阳余君汉丞承萱，郫县李君鹏；改编以后，则汉阳李君星樵哲明，山阳吴君濂溪怀清，吴县胡君绥之玉晋，罗田王君季香葆心，绵竹曹君𬙋蘅经沅，或任校雠，或代搜辑，皆于此书有参订之益，例得备书。锡章又识。

[book_title]徵引书目
《旧五代史》《五代史记纂误》《五代史记纂误补》《新五代史补注》
《宋史》《辽史》《辽史拾遗》《金史》
《金史详校》《元史》《新元史》《元秘史》
《元史译文证补》《辽金元国语解》《宋辽金元四史朔闰考》《诸史拾遗》
《廿二史考异》《廿二史札记》《资治通鉴考异》《稽古录》
《中兴小纪》《续资治通鉴长编》《续资治通鉴长编拾补》《建炎以来系年要录》
《九朝编年备要》《十朝纲要》《续宋编年资治通鉴》《宋史全文》
《通鉴续编》《宋元资治通鉴》《资治通鉴后编》《资治通鉴后编校勘记》
《续资治通鉴》《通鉴纲目发明》《续通鉴纲目》《通鉴长编纪事本末》
《金史纪事本末》《西夏纪事本末》《隆平集》《东都事略》
《契丹国志》《大金国志》《元史类编》《蒙兀儿史记》
《古今纪要》《函史》《续通志》《松漠纪闻》
《燕翼贻谋录》《太平治迹统类》《宋朝事实》《遵尧录》
《宣和遗事》《宏简录》《皇元亲征录》《多桑书》
《包孝肃奏议》《尽言集》《谠论集》《诸臣奏议》
《王文正公遗事》《韩魏公家传》《韩魏公遗事》《范文正公年谱》
《范文正公年谱补遗》《范文正言行录》《宋名臣言行录》《名臣碑传琬琰集》
《广州人物传》《西夏事略》《西夏书事》《新安志》
《朔方新志》《浙江通志》《甘肃通志》《四川总志》
《寿光县志》《福清县志》《连城县志》《米脂县志》
《宁夏府志》《静宁州志》《平凉府志》《庄浪志略》
《河州志》《延绥镇志》《葭州志》《甘泉县志》
《固原州志》《吴堡县志》《巩昌府志》《一统志》
《读史方舆纪要》《蜀典》《西域水道记》《建炎以来朝野杂记》
《文献通考》《续通考》《历代建元考》《纪元汇考》
《纪元编》《遂初堂书目》《国史经籍志》《世善堂书目》
《西夏艺文志》《王允中郭景修墓志》《大事记讲义》《历代通略》
《九朝通略》《读史漫录》《历代史论》《宋论》
《责备馀谈》《古今人物论》《读史大略》《阅史郗视》
《读通鉴论》《历代史案》《通鉴辑览》《评鉴阐要》
《张子全书》《朱子全书》《黄氏日钞》《大学衍义补》
《图绘宝鉴》《古今钱略》《吉金所见录》《古泉汇》
《厚德录》《能改斋漫录》《容斋随笔》《日损斋笔记》
《十驾斋养新录》《癸巳存稿》《春明退朝录》《东原录》
《文昌杂录》《麈史》《梦溪笔谈》《东坡志林》
《蒙斋笔谈》《晁氏客语》《师友谈记》《冷斋夜话》
《春渚纪闻》《石林燕语》《避暑录话》《却扫编》
《墨庄漫录》《梁谿漫志》《老学庵笔记》《贵耳集》
《吹剑录》《藏一话腴》《袖中锦》《庶斋老学丛谈》
《卍斋琐录》《烬馀录》《沙州文录》《皇朝事实类苑》
《册府元龟》《事文类聚》《玉海》《翰苑新书》
《潜确类书》《万姓统谱》《山堂肆考》《尚友录》
《渊鉴类函》《骈字类编》《西夏姓氏录》《西夏国书略说》
《王文正笔录》《儒林公议》《涑水纪闻》《渑水燕谈录》
《归田录》《江邻几杂志》《东斋录》《东斋记事》
《龙川别志》《后山丛谈》《孙公谈圃》《孔氏谈苑》
《画墁录》《湘山野录》《纪闻》《倦游录》
《见只编》《玉壶清话》《东轩笔录》《遁斋间览》
《铁围山丛谈》《道山清话》《墨客挥犀》《过庭录》
《萍洲可谈》《高斋漫录》《默记》《挥麈录》
《挥麈后录》《玉照新志》《闻见近录》《闻见前录》
《清波杂志》《鸡肋编》《北窗炙炙录》《步里客谈》
《桯史》《贤奕》《昨梦录》《独醒杂志》
《耆旧续闻》《清夜录》《归潜志》《续太平广记》
《扬文公谈苑》《西夏译莲华经》《佛祖统纪》《咸下集》
《小畜集》《南阳集》《武夷新集》《文庄集》
《文恭集》《武溪集》《安阳集》《范文正集》
《河南集》《蔡忠惠集》《苏学士集》《苏魏公集》
《司马文正集》《赵清献集》《公是集》《彭城集》
《郧溪集》《净德集》《龙学集》《宛陵集》
《刘忠肃集》《王魏公集》《范太史集》《文潞公集》
《节孝集》《欧阳文忠集》《乐全集》《范忠宣集》
《王荆公集》《范侍郎遗文》《广陵集》《苏文忠集》
《冯应榴苏诗注》《栾城集》《黄山谷集》《后山集》
《淮海集》《石门诗钞》《青山集》《程伊川集》
《画墁集》《西塘集》《景迂生集》《鸡肋集》
《姑溪居士集》《潏水集》《学易集》《道乡集》
《西台集》《乐静集》《摛文堂集》《襄陵文集》
《竹隐畸士集》《眉山集》《杨龟山集》《李忠定文集》
《初寮集》《浮溪集》《华阳集》《鸿庆居士集》
《欧阳修撰集》《九华集》《渭南文集》《魏鹤山文钞》
《滏水集》《元遗山集》《姚牧庵文集》《清容居士集》
《道园学古录》《至正集》《颜习斋集》《存研楼文集》
《潜研堂文集》《烂溪集》《养素堂文集》《落帆楼集》
《宋文鉴》《南宋文录》《金文雅》《西夏文缀》
《御制全史诗》《宋诗钞》《贡父诗话》《中山诗话》
《后山诗话》《彦周诗话》《西清诗话》《宋诗纪事》
《金源纪事诗》《辽诗话》《荀学斋日记》

[book_title]卷首
西夏本赫连国地，而其先则魏拓跋氏后也（按，西夏先姓于弥，钱氏大昕《廿二史考异》、《元史·李恒传》，其先姓于弥氏，唐末赐姓李，世为西夏国主。按西夏之先本拓跋氏，于弥与拓跋音不相近，盖元时国俗之语。吴澄撰《李世安（即散术府）墓志》云：“公，西夏贺兰于弥部人也。”又《卜颜铁木儿传》作唐兀吾密氏，《察罕传》称唐兀乌密氏。北人读吾如乌，盖同族也。《李恒传》称于弥氏，与乌密声亦相近）。唐贞观初，有拓跋赤辞者归唐，太宗赐姓李，置静边等州以处之。其后析居夏州者，号平夏部。唐末，拓跋思恭镇夏州，统银、夏、绥、宥、静五州地，讨黄巢有功，复赐李姓。思恭卒，弟思谏代为定难军节度使（按，《通鉴考异》、欧阳修《五代史》作拓跋思敬，意谓《薛史》避国讳耳。按《旧唐书》、《实录》皆作思恭。《实录》天复二年九月，武定军节度使李思敬，以城降王建。思敬本姓拓跋，鄜夏节度使思恭、保大节度使思孝之弟也。思孝致仕，以思敬为保大留后，遂升节度，又徒武定军。《新唐书·党项传》白思恭为定难节度使，卒，弟思谏代为节度。思孝为保大节度，以孝荐弟思敬为保大留后，俄为节度。然则思恭、思敬乃是两人，思敬后附李茂贞，或赐国姓，故更姓氏，修合以为一人，误也。又《廿二史考异》，思敬当作思恭，宋人避敬字，多改为恭，而同时又有拓跋思敬其人者，乃并思恭亦误转为敬矣）。思谏卒，思恭孙彝昌嗣（按薛氏《旧史》及王氏《东都事略》，以彝昌为思谏于，与此异）。梁开平中，彝昌遇害，将士立其族子、蕃部指挥仁福（按欧阳《新五代史》及《东都事略》皆云：“仁福，不知于思谏为亲疏也。”《宋史·夏国传》彝昌遇害，将士立其族子、蕃部指挥使仁福。司马氏《通鉴考异》云：“仁福诸子，皆连彝字，则于彝昌，必父行也。”当以《通鉴》为正）。开平三年四月，梁祖降制，授仁福检校司空，充定难军节度使。未几，后唐武皇遣大将周德威会邠凤之师五万，同攻夏州。仁福固守月馀，梁援军至，德威遁去。梁祖喜之，超授检校太保、同平章事。仁福自梁贞明、龙德、及后唐同光中，累官至检校太师、兼中书令，封朔方王。长兴四年三月，卒于镇。其年，追封虢王。子彝超嗣（按《册府元龟》一百九十六，梁末帝乾化三年制：进封夏州节度使李仁福为陇西郡王。）彝超，仁福之次子也，历本州左都押衙，迁防遏使。仁福卒，三军立为帅。矫为仁福奏云：“臣疾已甚。”已，委彝超权知军州事，乞降真命。明宗闻之，遂以彝超为延州留后，以延帅安从进为夏州留后。朝廷虑不从命，诏邠州节度使药彦稠、宫苑使安从益等，率师援送从进赴镇，仍降诏谕之，云：“近据西北藩镇奏，定难军节度使李仁福薨。朕以仁福自分戎阃，远镇塞垣，威惠俱行，忠孝兼著。当本朝播越之后，及先皇兴复之初，爰及眇躬，益全大节。统临有术，远迩咸安。委仗方深，凋殒何速。忽窥所奏，深怆予怀，不朽之功，既存于社稷；有后之庆，宜及于子孙。但以彼藩地处穷边，每资经略。厥子年才弱冠，未历艰难，或亏驾御之方，定起奸邪之便。其李彝超，已除延州节度使观察留后，便勒赴任。但夏、银、绥、宥等州，最居边远，久属乱离，多染夷狄之风，少识朝廷之命。即乍当于移易，宜普示于渥恩。应夏、银、绥、宥等州管内，罪无轻重，常赦所不原者；并公私债负，残欠税物，一切并放。兼自刺史、指挥使、押衙已下，皆勒依旧，各与改转官资。朕自总万机，惟宏一德，内安华夏，外抚戎夷，先既怀之以恩，后必示之以信。且如李从严之守岐陇，疆土极宽；高允韬之镇鄜延，甲兵亦众。咸能识时知变，举族归朝。从严则见镇大梁，允韬则寻除钜鹿。次及昆仲，并建节旄，下至将僚，悉分符竹。又若王都之贪上谷，李宾之吝朔方，或则结构契丹，偷延旦夕；或则依凭党项，窃据山河。不禀除移，惟谋旅拒。才兴讨伐，已见覆亡。何必广引古今，方明利害？只陈近事，聊谕将来。彼或要覆族之殃，则王都、李宾足为鉴戒；彼或要全身之福，则允韬、从严可作规绳。朕设两途，尔宜自择。或虑将校之内、亲要之间，幸彼幼冲，恣其荧惑，遂成骚动，致累生灵。今特差邠州节度使药彦稠，部领马步兵土五万人骑送安从进赴任，从命者秋毫勿犯，违命者全族必诛，先令后行，有犯无舍云。”其年夏四月，彝超上言奉诏，授延州留后。已迎受恩命，缘三军百姓拥隔，未放赴任，明宗遣阁门使苏继彦赍诏促之。五月，安从进领军至城下，彝超不受代，从进驻军以攻之。秋七月，彝超昆仲登城，谓从进曰：“孤弱小镇，不劳王师攻取，虚烦国家饷运，得之不武。为仆闻天子，乞容改图。”时又四面党项部族万馀骑，薄其粮运，而野无刍牧。关辅之人运斗粟、束槁，动计数千，穷民泣血，无所控诉，复为蕃部杀掠，死者甚众。明宗闻之，乃命班师。彝超亦上表谢罪，乃授彝超检校司徒，充定难军节度使。既而修贡如初。清泰二年，卒于镇。弟彝兴袭其位（按《册府元龟》三百八十九，长兴四年，隰州刺史刘燧凝言于帝曰：“臣闻李仁福有二子，彝超乃次子也。长子彝殷，为夏州留后。彝超征诏赴阙，则诸蕃归心矣。”据此，则又当以彝超继彝殷，未知孰是）。彝兴，本名彝殷，避宋宣祖讳，改“殷”为“兴”。初为行军司马，彝超卒，遂加定难军节度使。晋天福初，加检校太尉、同平章事。末帝嗣位，加检校太师。八年秋，彝兴弟、绥州刺史彝敏与其党作乱，为彝兴所逐。彝敏奔延州，彝兴押送到阙，骨肉二百馀口，朝廷以彝兴之故，絷送本道斩之。开运元年春，诏以彝兴为契丹西南面招讨使。汉乾祐元年春，加兼侍中。是岁，李守贞叛于河中，潜使人构之。彝兴为之出师，驻于延州之北境。既而闻守贞被围，乃收军而退。周显德中，累加至守太傅、兼中书令，封西平王。世宗即位，加太保。恭帝初，加太傅。宋初，加太尉。北汉刘钧结代北诸部来寇麟州，彝兴遣部将李彝玉，会诸镇兵御之，钧众遂引去。建隆初，献马三百匹。太祖大喜，亲视攻玉为带，且召使问曰：“汝帅腹围几何？”使言：“彝兴腰腹甚大。”太祖曰：“汝帅真福人也。”遂遣使以带赐之。乾德元年四月甲辰，彝兴献犛牛一（按康誉之《昨梦录》，西夏有竹牛，重数百斤，角甚长，黄黑相间，用以制弓，极佳。夏人常杂犀角以市焉。吴任臣《山海经注》谓即犛牛之类）。五年卒，太祖废朝三日，赠太师，追封夏王。子克睿立。克睿，初名光睿，避太宗讳，改“光”为“克”。彝兴之卒，自权知州事，授检校太保、定难军节度使。开宝九年，率兵破北汉吴堡寨，斩首七百级，获牛羊千计，俘寨主侯遇以献，累加检校太尉。太平兴国三年卒，太宗废朝二日，赠侍中。子继筠立。继筠，初为衙内都指挥使、检校工部尚书，克睿卒，自权知州事，授检校司徒、定难军节度观察留后。太宗征北汉，继筠遣银州刺史李光远、绥州刺史李光宪，率蕃汉兵列阵渡河，略太原境，以张军势。太平兴国五年卒，弟继捧立。继捧，初为衙内指挥使，嗣继筠为留后。继捧从父、绥州刺史、西京作坊使李克文表言：继捧不当承袭，请遣使与偕至夏州。谕继捧，令入朝（《西夏书事》：太平兴国六年秋八月，银州刺史李克远袭夏州，不克。冬十一月，继捧以银州变闻。太宗诏令抚绥属族，无使滋乱）。七年，继捧以地献于宋。其弟继迁乃复兴，故叙首继迁云。（《宋史》、《辽史》、《旧五代史》、《长编》）

[book_title]卷一
太祖神武应运法天神智仁圣至道广德孝光皇帝李继迁，继捧族弟也。高祖思忠，尝从兄思恭讨黄巢，拒贼于渭桥，表有铁鹤，射之没羽，贼骇之，遂先士卒。战没，僖宗赠宥州刺史，祠于渭阳。曾祖仁濒，仕唐银州防御使。祖彝景，嗣于晋。父光俨，嗣于周。建隆四年，继迁生于银州无定河（按无定河有李继迁寨，见《米脂县志》），生而有齿。开宝七年，授定难军管内都知蕃落使。（《宋史·夏国传》）
夏五月己酉，夏州留后李继捧献其银、夏、绥、宥四州（按《东都事略》作以夏、银、绥、宥、静五州之地来归。《长编》作献其所管四州八县）。六月乙亥，遣使发继捧缌麻已上亲赴阙。其弟继迁奔地斤泽。
继捧之先，累四世未尝入觐。继捧至，宋帝甚嘉之，赐白金千两、帛千匹、钱百万。祖母独孤氏亦献玉盘一、金盘三，皆厚赉之。继捧陈其诸父昆弟多相怨怼，愿留京师，乃遣使夏州，护缌麻已上亲赴阙。独继迁居银州，不乐内徙。继迁时年二十（按《长编》作年十七），勇悍，有智谋，与弟继冲（《东都事略》作继忠）、亲信张浦等谋曰： “吾祖宗服食兹土逾三百年，父兄子弟列居州郡，雄视一方。今诏宗族尽入京师，死生束缚之，李氏将不血食矣，奈何？”继冲曰：“虎不可离于山，鱼不可脱于渊。请乘夏州不备，杀诏使，据绥、银，可以得志。”浦曰：“不然。夏州难起家庭，蕃部观望，克文兼知州事；尹宪以重兵屯境上，卒闻事起，朝发夕至；银州羌素不习战，何以御之？吾闻小屈则大伸，不若走避漠北，安立室家，联络豪右，卷甲重来，未为晚也。”继迁善之。伪称乳母死，出葬郊外，以兵甲置棺中，与其党数十人，奔入蕃族地斤泽。泽距夏州东北三百里。（《宋史·太宗本纪》、《夏国传》，《长编》卷二十三、二十五及《西夏书事》。按《夏国传》：太宗尝宴群臣苑中，谓继捧曰：“汝在夏州，用何道以制诸部？”对曰：“羌人鸷悍，但羁縻而已，非能制也。”）
十月，夏州奏：“击李继迁，破之。”（司马光《稽古录》。按《长编》第言，夏州言戎人拒命，发州兵击败之。）
十一月己酉，以李继捧为彰德军节度使，并官其昆弟夏州蕃落指挥使克信等十二人有差。
权知夏州克文，亦以唐僖宗所赐其祖思恭铁券及朱书御札上于朝，改博州防御使、绥州刺史。克宪初偃蹇，不奉诏。宋帝遣袁继忠往谕，克宪谓继忠曰：“李氏何负于朝廷？不能以一州相假乎？”继忠曰：“天子以夏州归顺，锡以车旗，予以银币，将擢其诸父、昆弟并居方面，宠荣极矣。绥、银僻在羌夷，民贫地瘠，朝廷召公等入京，共享富贵。今克文诣阙，绥州孤立无援，若犹怀顾望，一旦兵临，羌人嗜利忘义，势涣心离，悔何及耶！”克宪迟疑久之，乃随继忠入朝。（《宋史·夏国传》、《袁继忠传》及《西夏书事》）
十二月，宋诏：赦银、夏等州常赦所不原者。（《宋史·太宗本纪》）
春三月，继迁入贡。内侍秦翰赍敕招之，不听。
继迁闻继捧等俱受恩命，遣所部诣麟州贡马及橐驼等物，奉表言：“世泽长存，祖功未泯，人心思旧，蕃部乐推，不望通显皇朝，但假馀生戎落，克遂肯构肯堂之志，常为不侵不叛之臣”云云。宋帝使秦翰赍敕谕曰：“朕恭迓天庥，懋昭皇极。山陬海澨，尽一车书；日照月临，罔非臣庶。尔河西李氏，世分旄钺，久任边疆，忠节著于前朝，丰功彰于昭代。属兹家庭多难，几化参商；幸逢恩诏曲全，无亏棣萼。业经同族共列王朝，何忍一夫远居荒俗！况夷落之内，或有跳梁；亲近之间，岂无煽动？敢行旅拒，难逃天诛，不特宗祀忽焉，抑且身名两败。细为善后，合念归诚。宠秩有加，不失当躬富贵；恩荣勿替，永贻奕世箕裘。祸福分途，从违早计。”继迁留翰宿帐中，出入无疑间。翰思手刃之，不得，乃还。（《宋史·秦翰传》及《西夏书事》）
夏五月，战于葭芦川，不克。
继迁数寇河西，银、夏诸州无宁日。宋帝令银、夏、绥、宥都巡检使田钦祚与西上阁门副使袁继忠率兵巡护。继迁从槅柞岭引众拒之，战于葭芦川，不胜，弃铠甲走。（《宋史·袁继忠传》）
秋九月，犯三岔口，又败。
继迁闻田钦祚、袁继忠屯兵三岔，控扼夏州要害，潜率众攻之，不胜，退入狐貉谷。钦祚等出万井口逐之。继迁请战，麾众围雄武军千人于后。继忠命龙卫指挥荆嗣往援，列阵格斗。继迁始却，失人马七百馀。已，钦祚军还，依山为营，继迁亦寨其下。钦祚与嗣募劲卒五十人，乘夜纵火击之。继迁不及备，营栅悉毁，军士死者千馀人。（《宋史·荆嗣传》）
西人攻宥州，巡检使李询击走之。
初，宋帝诏绥、银、夏等州官吏，招引没界外民归业。继迁见部下携贰，谓张浦曰：“我宗社久墟，蕃众饥敝。今中国以财粟招抚流民，亲离众散，殆不可支。”浦曰：“宋兵遍驻银、夏，势难与争。宥州富庶，恃横山为界，若诱诸部并力图之，厄险观变，亦克复之策也。”继迁乃诱西戎众，合二万人攻宥州。巡检使李询率所部蕃汉卒击走之。（《宋史·太宗本纪》及《西夏书事》）
冬十月，知夏州尹宪侦知继迁所在，与巡检使曹光实掩击之，获其母、妻，俘斩甚众。继迁走。
继捧之入朝也，以光实为银、夏、绥、麟、府、丰、宥州都巡检使。继迁逃入蕃落，为边患。光实与知夏州尹宪侦知继迁复至地斤泽，选精骑，夜发兵掩袭。再宿而至，斩首五百，烧四百馀帐，获继迁母、妻及羊、马器械万计。继迁仅以身免。（《宋史·夏国传》及《曹光实传》。按《东都事略》获继迁母、妻，不详年月。《宋史·夏国传》系此事于太平兴国八年，《太宗纪》则在雍熙元年，传纪不合。又《长编》系于是年九月，与《宋史》系于十月又不合，《宋史》盖据奉到之日耳。又按《本纪》所俘千四百馀帐，与《尹宪传》、《夏国传》、《长编》作焚四百馀帐不同。）
十二月，聚兵黄羊平。
平在夏州北。招来蕃众，兵势复振。于是，羌豪野利等族，皆以女妻之。（《西夏书事》。按《宋史·夏国传》景德元年，继迁卒，子德明立，年二十三，母曰顺成懿孝皇后野利氏。考《帝纪》，太宗雍熙元年至真宗景德元年，共年二十，是德明生母非此野利氏可知。史臣曰：“番俗诸母众多，不能备详，职此故也。”亦见《西夏书事》。）
春二月，李继迁诱杀宋汝州团练使曹光实，遂袭银州据之。
继迁连娶豪族，转迁无常，渐以强大。而西人以李氏世著恩德，往往多归之。出其祖彝兴像，以示戎人，戎人皆拜泣，因语其豪右曰：“李氏世有西土，今一旦绝之。尔等不忘李氏，能从我兴复乎？”众曰：“诺。”初，继迁弃银州，番部拓跋遇入诉本州赋役苛虐，乞移居内地，宋帝不许，遂作乱，夏州巡检梁迥率兵讨破之。遇等散居山谷，遣人说继迁曰：“银州地居四塞，西接夏、绥，东邻麟、胜，公家先泽未远，若潜师以来，遇以番众济之，城可得也。”继迁问计于众，从弟延信曰：“地斤之役，乃备御之疏，非战斗之罪。漠北不足以立室家，今遇众来归，天假之便，失此不图，后悔何及？”张浦曰：“时不再来，机不可失！但曹光实老将知兵，若不诱之离城，攻其无备，我军大创之馀，鹤唳风声，难保必胜也。”于是，遂与弟继冲、破丑重遇贵、张浦、李大信等起夏州，乃诈降，使人绐光实曰：“我数奔北，势窘不能自存矣，公许我降乎？”因致情款，陈讲甥舅之礼，期某日降于葭芦川。光实信之，且欲专其功，不与人谋。及期，继迁先设伏兵，令十数人近城迎光实。光实从数百骑往赴之，继迁前导北行，将至其地，举手麾鞭而伏兵应之，光实遂遇害。光实从子克明，时护辎重在后，闻光实死，惧军乱，秘不发丧。阳令人西来传光实令，还军银州，而潜与仆张贵入敌中获光实尸以还。继迁遂袭银州据之。（《宋史·太宗本纪》、《夏国传》、《曹光实传》及《西夏书事》）
继迁自称定难军留后，以张浦、刘仁谦为都押牙，预署诸州刺史等官。
继迁既杀光实，假其旗帜，袭破银州，获军资器械无算，于是番族附者日众。李大信等议推继迁为定难节度、西平王，号令蕃众。张浦曰：“自夏州入觐，无复尺疆，今甫得一州，遽尔自尊，恐乖众志。宜先设官授职，以定尊卑，予署酋豪，各领州郡，使人自为战，则中国疲于备御，我得尽力于西土矣。”继迁曰：“是我心也。”遂称都知蕃落使、权知定难军留后。以浦、仁谦为左右都押牙，李大信、破丑重遇贵为蕃部指挥使，李光祜、李光允等为团练使；复署蕃酋折八军为并州刺史，折罗遇为代州刺史，嵬悉咩为麟州刺史，折御乜为丰州刺史，弟延信为行军司马，其馀除授有差。（《西夏书事》）
三月，破会州，焚毁城郭而去。（《宋史·夏国传》）宋遣知秦州田仁朗等将兵讨继迁。
继迁围宋河西，三族寨将折遇乜杀监军使者，与继迁合。仁朗次绥州，奏请益兵，留月馀俟报。会继迁攻抚宁寨，仁朗喜谓诸将曰：“敌人逐水草散保岩险，常乌合为寇，胜则进，败则走，无以穷其巢穴。今继迁啸聚羌、戎数万，尽锐以攻孤垒，抚宁小而固，兵少而精，未可以浃旬破。当留信宿，俟其困，以大兵临之，分强弩三百，邀其归路，必成擒矣。”仁朗部署已定，欲示闲暇，日纵酒扌雩蒱，不恤军事。帝知之，遣使召仁朗赴阙，下御史按问仁朗请益兵及陷三族状。仁朗对曰：“所召银、绥、夏兵，其州皆留防城，不遣。所部有千馀人，皆曹光实旧卒，器甲不完，故请益兵。况转输刍粟未备，三族寨与绥相去道远，非元诏所救。昨臣已定擒继迁策，会诏代臣，其谋不果。”因言：“继迁得部落情，愿降优诏怀宋之，或以厚利啖诸酋长密图之；不尔，恐他日难制，大为边患。”宋帝特贷死，流商州。（《宋史·田仁朗传》）
夏四月，李继隆等击继迁，破悉利诸族。
王侁等出银州北，破悉利诸族，追奔数十里，斩三千馀级，俘蕃、汉老幼千馀，枭代州刺史折罗遇及其弟埋乞首，牛马铠仗所获尤多。又出开光谷西杏子坪，破保寺、保香族，斩其副首领埋乜已下五十七人，降银三族首领折八军等三千馀众，复破没邵浪、悉讹诸族及浊轮川东、兔头川西诸族。麟州诸蕃请纳马赎罪，愿改图自效，助讨继迁。王侁等遂与所部兵入浊轮川，斩首五千级。继迁及折遇乜遁去。是岁，又破咩嵬及岌伽罗腻十四族，吴移、越移等四族亦降。由是麟、夏、银三州复背继迁，归宋者百二十五族，户万六千馀。（《宋史·李继隆传》、《党项传》。按岌伽罗腻，《宋史·郭守文传》作岌罗腻。又《石守信传》守信子保兴，至道二年与范庭召等五路讨贼，有岌伽罗腻数族率众来拒。保兴选敢死士数百人，衔枚夜击，歼之。自是，吴移、越移诸族归降。据此，则又似在至道二年五路出师时。）
继迁攻宋夏州。
权麟州韩崇训领兵赴援，大败之，徙监夏州军。（《宋史·韩崇训传》）继迁与宋都巡检使石保兴战于黑水河，败绩。
继迁入抄。徙银、夏、绥、府都巡检使。尝巡按罨子寨并黑水河，趋谷中，夏人知之，以数千骑据险，渡河求战。保兴所部不满二千人，乃分短兵伏于河浒，俟其半渡，急击之，斩首百馀级，追北数十里。（《宋史·石保兴传》）
春二月癸卯，继迁遣使降于契丹。
契丹西境直对夏州，党项东山诸部臣事者多。李氏自思恭赐姓，未尝外附。继迁见诸部溃散，谋于众曰：“吾不能克复旧业，致兹丧败，兵单力弱，势不得安。北方耶律氏方强，吾将假其援助，以为后图。”乃遣张浦持重币至契丹请附。契丹主隆绪意未决，西南招讨使韩德威言：“河西为中国右臂，向年府州折氏与银、夏共衡刘汉，致大兵援应无功；今李氏来归，国之利也，宜从其请。”契丹主纳之。（《辽史·圣宗本纪》及《西夏书事》）
夏四月，契丹授继迁定难军节度使、都督夏州诸军事。
契丹主以继迁效顺，遣侍中肖里得持诏，授继迁定难军节度、银夏绥宥等州观察处置等使、特进检校太师、都督夏州诸军事，继冲为副使。（《辽史·圣宗本纪》。按《辽史·百官志》，统和四年置夏州管内蕃落使，授李继迁。置四番都军所，授李继冲。与《圣宗纪》异。）
冬十月，贡于契丹。（《辽史·西夏外纪》）十一月，党项咩兀等族谋杀继迁，不果。
继迁凶忍，虐用其属，宥州党项咩兀等族首领、都指挥遇乜布九人谋诛继迁。时继迁克期攻银州，会诸族于无定河侧。遇乜布等以暗箭射之，中其鼻，创久不愈，师期乃缓。遇乜布以闻，宋帝赐敕书安抚之。（《宋史·党项传》及《西夏书事》。按《长编》三十五，王禹偁述翟守素言，继迁曾被左右暗箭射之，横贯于鼻，偶然不死，今面上疮痕尚存。似指此事，惟不言遇乜布姓名耳。）
十二月，请婚契丹。
继迁引兵五百骑款塞，愿婚大国，永作藩辅。契丹主诏以王子帐节度使耶律襄之女汀，封义成公主下嫁，赐马三千匹。（《辽史·圣宗本纪》）
继迁复攻夏州。
知夏州安守中以三万众战于王亭镇，败绩。继迁追至城门而返。（《宋史·夏国传》）
宋以继捧为崇信节度使，克宪为道州防御使，克文遣归博州，并选常参官为通判，以专郡政。
继迁数为边患，有言继迁悉知朝廷事，盖继捧泄之，故出之。（《宋史·夏国传》）
春三月，贡于契丹。（《辽史·圣宗本纪》）
夏五月，宋以继捧为定难军节度使，赐姓名“赵保忠”，遣归镇。
初，改感德军节度使，屡发兵讨继迁，不克。又数以敕书招谕继迁及同恶蕃部，继迁亦尝遣孔目官张浦，诣知环州程德元，自陈归顺之意。然继迁终不肯降，益侵盗边境。宰相赵普建议，欲复委李继捧以夏台故地，令图之。因召赴阙，赐姓赵氏，更名“保忠”，宋帝亲书五色金花笺以赐之，授夏州刺史，充定难军节度使、夏银绥宥静等州观察处置押蕃落等使，赐金器千两，银器万两，并赐五州钱帛、刍粟、田园。保忠辞日，宴于长春殿，赐袭衣、玉带、银鞍马，锦彩三千匹、银器三千两，又赐锦袍、银带五百副、马百匹，命右卫第二军都虞候王呆领兵千人护送之。及还，保忠以土物为赆，杲拒而不纳。（《宋史·夏国传》及《长编》二十九。按继捧授定难节度使，徐氏干学《通鉴后编》于雍熙元年及是年两书其事，赐姓名则书在雍熙元年。毕沅《续通鉴》同，并两书赐姓名。）
冬十二月，宋以继迁为银州刺史、充洛苑使。
保忠本以不能钳制部落请入朝。及归，继迁视之，蔑如也。保忠期笼络继迁，至镇数月，上言继迁悔过归款，乃授继迁官，然实无降心也。（《宋史·夏国传》及《东都事略》）
春正月壬辰，李继迁与兄继捧有怨，乞与通好。契丹主知其非诚，不许。（《辽史·圣宗本纪》）
三月戊戌，契丹以义成公主归李继迁。（《辽史·圣宗本纪》。按《圣宗本纪》于统和四年十二月书，以王子帐耶律襄之女封义成公主，下嫁继迁。辽统和四年乃宋雍熙三年，与《宋史》正合。而《纪》于七年三月又书，以义成公主下嫁继迁，或系许婚在四年，下嫁则在七年也。见《续通志·西夏记》载注。）
贡于契丹。（《辽史·西夏外纪》）
冬十月，宋以定难军节度使赵保忠同平章事。（《宋史·太宗本纪》）十二月，掠西蕃贡使于橐驼口。
先是，诸蕃每贡马京师，为继迁邀击，周仁美领骑士为援，敌不敢犯。（《宋史·周仁美传》）
春正月，遣使如契丹谢婚。（《辽史·西夏外纪》）
三月，贡于契丹。
初，继迁流离沙碛，虽臣事契丹，贡不成礼。及契丹妻以公主，羌部慑服，输牲畜者日众。继迁遣使如契丹，献良马二十匹、粗马二百匹、驼一百头、锦绮三百匹，织成锦被褥五合，苁蓉、甘石、井盐一千斤，沙狐皮一千张，兔鹘五只，犬子十只。自后，每岁八节贡献。（《辽史·圣宗本纪》及《契丹国志》）
夏四月，保忠袭破宥州御泥布、啰树二族。
保忠奉宋帝诏市马，已获三百匹。二族附继迁，不肯卖马。保忠领兵掩杀二百馀人，擒百馀人，遂降其族。（《宋史·党项传》）
秋八月，赵保忠破继迁于安庆泽，继迁中流矢遁。（《宋史·夏国传》及《稽古录》）九月，遣使如契丹献宋俘。（《辽史·西夏外纪》）冬十月，攻夏州，赵保忠乞济师。
继迁谋取夏州，遣破丑重遇贵等至州诈降，谓继迁创甚，不能军。保忠信之，不设备。继迁阴合诸族渠帅，突攻州城。继捧出兵拒战，重遇贵等从中起，保忠仅以身免，遣使上表乞援。（《西夏书事》）
是月，复遣使如契丹，以败宋军告。（《辽史·西夏外纪》）
十二月，继迁下宋麟、鄜等州，遣使告于契丹。（《辽史·西夏外纪》。按是时继迁未得银、夏，焉能越取麟、鄜？《宋史》纪、传并不载。）
契丹遣使，封继迁为夏国王。（《辽史·西夏外纪》：张齐贤曰：“契丹与中国为难，虑继迁感中国之恩，断右臂之势，署王爵以縻之，遣戎使以镇之。王爵至，则刺史之命轻矣；戎使至，则动静皆伺之，向背之心异矣。夫夏国王之称，虚名也。而在契丹命之，于彼国无损，于中国为敌，其谋不甚深哉！”按《宋史·夏国传》作雍熙三年，契丹册继迁为夏国王，与此异。）
春正月，继迁攻夏州。宋遣商州团练使翟守素，帅兵援赵保忠。
保忠与继迁战，不胜，乞师于朝。宋帝遣翟守素率兵援之，赐保忠茶百斤、上酝十石。（《宋史·太宗本纪》及《夏国传》）二月，遣使如契丹，告伐宋捷。（《辽史·西夏外纪》）
夏四月，遣李知白如契丹，谢封册。（《辽史·西夏外纪》。按《圣宗本纪》作杜白。）
七月，以下宋银、绥二州，遣使告于契丹。（《辽史·西夏外纪》）
继迁与宋并代、夏绥、麟府三镇部署孔守正战于大横冈，败绩。复战于白池，又败。守正至行庄，焚掠而去。（《宋史·孔守正传》）继迁奉表如宋请降。宋以为银州观察使，赐姓名。
继迁走漠北几十年，阻兵嗜杀，蕃部被役属者胥怨。夏州之战，虽败保忠兵，部下指挥朗吉等潜相携贰。闻翟守素将兵来讨，恐惧，奉表归顺。丙午，授继迁银州观察使，赐以国姓，名曰“赵保吉”。保吉又荐其亲弟继冲。帝亦赐姓，改名“保宁”，授绥州团练使。并授子德明管内蕃落使。行军司马王禹偁草制词，继迁送马五十匹为润笔，不受。（《宋史·太宗本纪》及《长编》三十二、三十七并《西夏书事》。按《西夏纪事本末》有敕封诏书，诏曰：“王者推赤心以待天，鉴丹书而念旧。疆场之事，虽守在于四夷；勋烈之家，固赏延于十世。银、夏等州蕃落使李继迁，驰声沙漠，袭庆旌旗。顷者因献提封，偶怀疑惧，流寓边塞，绵历岁时。式微之咏既深，在宥之恩宜及。赐之国姓，俾预于宗盟；授以廉车，用绥于夷落。尔其体匿暇之旨，坚效顺之诚，使兄弟以如初，保公侯之必复。钦若明命，勉思令图。可特投金紫光禄大夫、检校太傅兼御史大夫、银州管内观察使，封天水郡侯，食邑一千五百户，赐姓‘赵’，名‘保吉’，仍放朝谢，许便之官。”）
八月，保忠袭继迁，克之。
继迁虽降宋，劫掠如故。时居王亭镇，保忠往袭之，继迁奔铁斤泽，貌奴、猥才二族复夺其牛畜二万馀。（《宋史·党项传》）兀泥族首领泥中佶移，复背继迁归宋。
先是，佶移内附于宋，授慎州节度使。俄复归继迁。至是，其长子突厥罗与其首领黄罗，以千馀骑降府州。（《宋史·党项传》）
冬十月，保忠降于契丹，契丹封为西平王，复姓名曰“李继捧。”（《辽史·圣宗本纪》。按继捧降契丹事，《宋史》及诸书俱不载，惟陈桱《通鉴续编》载之。《辽史考证》谓继捧未尝附于契丹，盖继迁之误。）
赵保忠复破宥州御泥布、罗树二族。以朋附继迁也。（《宋史·党项传》）继迁攻会州熟仓族。
熟仓大族，东西蕃部五千馀帐，皆保聚岩谷，为环庆藩篱。继迁不得熟仓，不能入环庆。遣使诱之曰：“身已归朝，赐国姓，今后请勿相拒，共禀朝命。”诸酋勿应。继迁由铁斤泽引兵攻之，咩悉复率来离诸族拒战，继迁始退。（《宋史·党项传》及《西夏书事》）
十二月，契丹以继迁附宋，遣韩德威持诏谕之。（《辽史·圣宗本纪》）
春二月，韩德威掠灵州，继迁遣使诉于契丹。
初，继迁之附契丹也，德威请纳之。既得继迁，诸夷皆从，玺书褒奖。未几，继迁受赂，潜怀二心。奉诏率兵往谕，继迁托以西征不出。德威忿怒，至灵州俘掠而还。继迁遣使诉状。赐诏安慰。（《辽史·圣宗本纪》及《韩德威传》。按灵州，当作银州。是时，灵州尚属中国，继迁所据乃银州，《辽史》误。）
夏四月，请通陕西互市。
继迁自婚契丹，岁时贡献悉取资于蕃族，财用渐乏。时陕西尚严边禁，碛外商旅不通。继迁上言：“王者无外，戎夷莫非赤子。乞通互市，以济资用。”宋帝诏从之。（《西夏书事》）
冬十月，贡于契丹。（《辽史·圣宗本纪》）十一月，保忠贡鹘于宋。
号“海东青”。宋帝曰：“朕不事畋游也。”还之。（《宋史·太宗本纪》及《东都事略》）
宋禁青白盐，困继迁，旋除其禁。
先是，诸羌部落树艺殊少，但用池盐与边民交易谷麦，会馈挽趋灵州，为继迁所抄。转运副使郑文宝议以为“银夏之北，千里不毛，但以贩青白盐为命尔，请禁之。许商人贩安邑、解县两池盐于陕西，以济民食。官获其利，而戎益困，继迁可不战而屈。”乃诏：“自陕以西，有敢私市者，皆抵死；募告者，差定其罪。”行之数月，犯者益众。戎人乏食，相率寇边，屠小康堡。内属万馀帐亦叛。商人贩两池盐少利，多取他径出唐、邓、襄、汝间邀善价，吏不能禁。关、陇民无盐以食，境上骚然。帝知其事，遣知制诰钱若水驰传视之，悉除其禁，召诸族抚谕之，乃定。（《宋史·夏国传》及《郑文宝传》）
夏四月，继迁攻庆州。
继迁虽复绥、银，犹以未得宥、夏等州，遣使入请，宋帝不许。继迁怒曰：“五州故地，先业留遗，拓土展疆，是诚在我。”乃令于众曰：“身虽薄德，承累世之泽，抚诸族之豪，安能迷运守常，没身沙漠？诸君其努力图之。”遂以李大信为蕃部都指挥使，率众犯庆州。州北直接沙漠，地形漫衍，无险可恃。时以继迁纳款，战守无备，兵至人情骇惧。知州刘文质以私钱二百万给赏，于是士皆奋斗，大信不能胜。（《西夏书事》。按《宋史·刘文质传》太略。）
秋八月，入原州。
陕西岁比不登，加以馈饷劳扰，民不堪命。继迁侦知虚实，率兵入原州，围牛栏寨，与团练使石普相持数日，乃还。（《宋史·许均传》）

[book_title]卷二
春正月，继迁徙绥州民于平夏，部将高文丕等因众不乐，反攻败之，复举城降宋。
继迁兵至绥州，令继冲徙民归平夏，牙将高文丕，唐刺史思祥后也，世官绥州，因众不乐，率羌酋苏移、山海夜、母驮香等反攻之。继迁兵败，弃城走，文丕举绥州降。宋帝诏授绥州团练使，苏移、山海等为怀化将军。（《宋史·夏国传、党项传》及《西夏书事》）
继迁攻灵州。州将慕容德丰迎击，败之。宋诏遣李继隆等进讨继迁。
先是，灵州及通远军皆言：“继迁攻围诸堡寨，侵掠居民，焚积聚。”宋帝闻之，怒曰：“继迁叛涣砂碛中十年矣，朝廷始务含容，赐以国姓，授以观察使，赐予加等，俸入优厚，仍通其关市，又以绥、宥州委其弟兄，可谓恩宠俱隆矣。乃敢如是！朕今决意讨之。”癸酉，命马步军都指挥使李继隆为河西兵马都部署，尚食使尹继伦为都监，以讨继迁。（《宋史·夏国传》、《慕容德丰传》及《长编》三十五。按王氏《东都事略》：保忠为保吉所诱，阴与之合，来寇灵州。《宋史·夏国传》：淳化五年正月，保吉围堡寨，掠居民，焚积聚，遂攻灵州。李继隆诸传亦以攻灵州为文。考《太宗纪》：淳化五年正月癸酉，以侍卫马军都指挥李继隆为河西行营都部署，讨李继迁。不言继迁攻灵州。至至道二年五月，方书继迁攻灵州，则是时尚未犯灵州也。故李氏《长编》云：“继迁焚掠堡寨，灵州及清远军以闻。”见《西夏书事》。）
三月，保忠为继迁所袭，奔还夏州，宋指挥使赵光嗣执之。李继隆帅师入夏州。
保忠既不能制继迁，反与连谋。闻继隆将至，乃先携其母及妻子、卒吏壁野外，上言己与继迁解仇，贡马五十匹，乞罢兵。宋帝怒，立遣中使命继隆移兵击保忠。及兵压境，保忠反为继迁所图，欲并其众。缚牙将赵光祚，夜袭保忠帐。保忠方寝，闻难作，单骑走还城，辎重尽为继迁所夺。初，保忠遣其指挥使赵光嗣入贡，光嗣颇输诚款，诏补供奉官，再迁礼宾副使，保忠动静，光嗣必以闻。及保忠阴结继迁，光嗣潜知之，因出家财散士卒，誓以效顺。至是，保忠还，光嗣执之，幽于别所。丁丑，开门纳王师，继隆入夏州，令指挥使许均守之，继迁遁。（《宋史·太宗本纪》及《长编》三十五。李焘曰：“《秦翰传》云：‘王师次延州，翰虑保忠遁逸，即乘驿先往，矫诏安抚，以缓其计。及王师至，翰又讽保忠，以地主之礼郊迎，因并驱而出，保忠遂就擒。’按保忠先己出，次野外，既为保吉所迫，乃还，光嗣遂执之，安得与翰俱迎王师也？”）
贡于契丹。（《辽史·西夏外纪》）夏四月，宋削所赐继迁“赵保吉”姓名，堕夏州城。
宋帝闻保忠既成擒，诏以赵光嗣为夏州团练使，高文丕为绥州团练使，削继迁所赐姓名。帝以夏州深在沙漠，本奸雄窃据之地，欲堕其城，迁民于银、绥间。因问宰相夏州建置之始。吕蒙正对曰：“昔赫连勃勃，后魏道武末，僭称大夏天王，蒸土筑城，号曰‘统万’，颇与关右为患。若遂废毁，万世之利也。”乙酉，诏堕夏州故城，迁其民于绥、银等州，分官地给之，长吏倍加安抚。李继隆闻朝议欲堕夏州，遣其弟洛苑使继和与监军秦翰等入奏，以为朔方古镇，贼所窥觎之地。存之可依以破贼。并请于银、夏两州南界山中增置堡戍，以厄其冲，且为内属蕃部之蔽，而断贼粮运。皆不报。（《宋史·太宗本纪》及《长编》三十五）
六月，西蕃首领乜遇（一作<白>遇）复背继迁，归宋。
乜遇，橐驼路熟仓首领也，向属宋，继为继迁所驱胁叛宋。至是，乜遇率部族反攻继迁，其弟力战而死，既败继迁之众，复归宋。宋以为会州刺史。（《宋史·党项传》）
继迁复攻夏州，不克，遂走漠中。
继迁据夏州橐驼路，驱胁内属戎人。张崇贵与田敏率熟仓族乜遇，战于双塠，杀二千馀级，掠牛羊、橐驼、铠甲甚众。连诏褒谕。继迁复攻夏州，与许均一日十二战，不胜，遂走漠中。遣其将佐赵光祚、张浦求纳款，会于石堡寨，崇贵椎牛酾酒犒谕之，给以锦袍、带。（《宋史》张崇贵、许均传）
河西行营送保忠至阙下，宋帝释其罪。
保忠至自夏州，白衫纱帽，待罪崇政殿。宋帝诘责数四，保忠不能对，但顿首称死罪。诏释之，赐冠带、器币，令还第听命，仍劳赐其母。寻责授右千牛卫上将军，封“宥罪侯”。其赐保忠诏有云：“不斩继迁，开狡兔之三穴；潜疑光嗣，持首鼠之两端。”翰林学士钱若水之词也。帝览之，甚悦，谓若水曰：“此四句，正道着我意。” （《宋史·太宗本纪》及《长编》三十六。按《李继隆传》：初，裨将侯延广：监军秦翰议，请诛保忠，及出兵追继迁。继隆曰：“保忠，机上肉耳，当请于天子；今继迁遁去，千里穷碛，艰于转饷，宜养威持重，未易轻举。”延广等服其言。）
秋七月，继迁遣牙校以良马来献，且谢过，犹称所赐姓名，答诏因称之。（《长编》三十六）八月，继迁遣其弟延信如宋，奉表待罪。
且言，违叛事出保忠，愿赦勿诛。宋帝召见延信，面加慰抚，赐赉甚厚。（《长编》三十六）
继迁以兵犯契丹境，契丹以肖挞凛为阻卜都详稳，督军事。（《辽史·圣宗本纪》及《肖挞凛传》。按《肖挞凛传》：统和十二年，夏人梗边，皇太妃受命总乌古及永兴宫分军讨之。挞凛为阻卜都详稳，凡军中号令，太妃悉委之。师还，以功封兰陵郡王。考《西夏传》：是年，书夏国入贡，而《圣宗纪》不载梗边事。）
十一月，宋遣内侍张崇贵持诏谕继迁，赐以器币、茶药、衣物。
宋复命继迁为银州观察使。庚戌，诏曰：“省所进马、橐驼共百一十三头匹待罪。朕握图御宇，恭己临民，务推含垢之仁，式示戢兵之武。向者，以卿远输诚款，愿革前非。朕道在纳污，情深赦过，特授察廉之任，厚加赐抚之恩，宠以嘉名，赐之国姓，朕之于汝无所负焉。岂意卿未及逾年，已忘大德，胁从蕃部，擅举甲兵，攻逼城池，虔刘民庶，背恩肆恶，一至于斯。料卿所为，良切兴叹，所以旋征师旅，俾命讨平。既除手足之亲，已失辅车之势，宁保全于岁月，暂假息于朝晡。近者，累上表书，颇引愆犯。且言违背事出保忠，今备贡输，乞加渥泽。朕以好生为德，以禁暴为心，卿倘能誓改过尤，永坚忠节，朝廷爵赏，亦何吝焉？朕不食言，尔宜自省。今遣内侍押班张崇贵，赐卿器币、茶药、衣物等，体朕意焉。”盖王禹偁笔也。（《长编》三十六及《西夏纪事本末》）
春三月，贡于契丹。（《辽史·圣宗本纪》）遣左押衙张浦贡良马、橐驼于宋。
宋帝令卫士数百辈，射于崇政殿庭，召张浦观之。先是，李延信还，帝赐继迁劲弓三，皆力及一石六斗，继迁意帝欲威示戎狄，非有人能挽也。至是，士皆引满平射，有馀力，浦大骇。帝笑问浦：“戎人敢敌否？”浦曰：“蕃部弓弱矢短，但见此长大，人固已逃遁，况敢拒敌乎！”帝因谓浦曰：“戎人皆贫窭，饮食被服粗恶，无可恋者。继迁何不束身自归，永保富贵？”（《宋史·夏国传》及《长编》三十七）
继迁表宋，乞禁边盗掠。从之。
四月壬寅，答继迁诏曰：“先敕边郡，各谨封略，无敢相侵，内属戎人所盗羊马、钱物，今并已还卿。戎惟贪狠，尚恕其罪，自今敢犯卿者，诛之也。”（《宋史·夏国传》及彭百川《太平治迹统类》）
六月，继迁表宋，乞夏州。宋遣阁门副使冯讷、中使贾继隆持诏，拜继迁鄜州节度使，不受。乃以张浦为郑州团练使，留京师。
继迁表言：“怀携柔远，王者之洪规；裕后光前，子臣之私愿。臣先世自唐初向化，永任边陲；迨僖庙勤王，再忝国姓；历五代而恩荣勿替，入本朝而封爵有加。德并戴天，情深拱极。兹以家庭多难，骨肉相仇，遂致帐属流离，箕裘陨越。庭坚之宗，忽焉不祀；若敖之鬼，嗟其馁而。臣虽拓跋小宗，身是荩臣后裔。十世之宥，义在褒忠；三代之仁，典昭继绝。聿维夏州荒土，羌户零星，在大宋为偏隅，于渺躬为世守。祖先灵爽，应恋首邱；明发私怀，敢忘宗土。恭维皇帝陛下，垂天心之慈爱，舍兹弹丸；矜蓬梗之飘零，俾以主器。诚知小人无厌，难免僭越之求。伏乞圣主宽仁，远降哀全之诏，曲成靡既，再造莫酬。臣不胜惶悚恐惧”云云。宋帝览奏，知其诈，遣阁门副使冯讷、中使贾继隆持诏，拜继迁为鄜州节度使。继迁以鄜州去延安止二小程，其城周围二十里，二土山在其中，正当狗道岭，灵、夏并隔沙碛，川原平坦，易受中国控制，不奉诏。宋帝谓宰相等曰：“继迁负固不庭，啸聚边境，朕君临四海，须与含容。昨者赐以诏书，俾移镇守，而狂不奉诏，尚恣陆梁。朕哀此孽重，死亡之非久也。”宰相等对曰：“继迁器识凡下，自叛涣以来，引亲校张浦为谋主，军中动静，一以咨之，遂能倔强穹庐，苟延岁月者，浦之力也。今陛下走一介致之，继迁内失腹心之用矣。沿边蕃部族帐居多，继迁威以淫刑，胁而用之，近闻各怀怨望，渐致携离，则继迁外失夷落之助矣。内外乖绝，形势可见，而乃偷安巢穴，靡顾存亡，苟不为蕃部所擒，则必有剌客起于帐下。今鄢延、环庆之地，山川重复，非虏所能窥测。惟灵武一道，是其旧进之路，国家已严保障，练兵聚粟。继迁率乌合之众，往来沙碛，犹困兽处于槛阱，但自跳跃，岂能为人患乎？”乃以张浦为郑州团练使，留京师。（《宋史·夏国传》及《太平治迹统类》）
继迁攻西蕃睡泥族，俘七百馀帐。
西界蕃部不下数十万帐，始犹互相捍拒。及继迁兵势浸盛，自灵州北、河外镇戎军、环州至𨫼子山、贺兰山西、陇山内外、黄河以东诸族，无不帖服。独睡泥族首领岸逋不肯下，继迁以兵掠其七百馀帐，岸逋兵溃，奔萧关，副首领你乜逋遣子诣灵州请救，宋诏赐以资粮。（《宋史·党项传》及《西夏书事》）
还，袭宋都钤辖刘用兵于乌白池，不克。
刘用驻兵乌白池，扼盐、夏要路，继迁轻兵袭之。用设伏以待，斩首数千级，夺马五百馀匹，继迁大败，还。（《宋史·刘用传》）环州熟仓族乜遇略夺继迁牛马。
继迁令人招抚之，乜遇答云：“吾一心向汉，誓死不移。”（《宋史·党项传》）八月，进马契丹。（《辽史·圣宗本纪》）郑文宝阴图继迁，继迁讼于宋。
继迁酋长有嵬啰嵬悉俄者，文宝以金帛诱之，与手书要约，留其长子为质，令阴图继迁，即遣去。谓之曰：“事成，朝廷授汝刺史。”文宝又预漆木为函，以备驰献继迁之首。又发民曳古碑石诣清远军，将图记功。而嵬啰等尽以事告继迁，继迁上表请罪。宋帝怒文宝，贬兰山令。（《宋史·夏国传》及《郑文宝传》。按嵬啰嵬悉俄，《夏国传》作嵬啰嵬悉。）
宋议城古威州拒继迁。
宋帝议城古威州，遣内侍冯从顺访于郑文宝，文宝言：“威州在清远军西北八十里，乐山之西。水甘土沃，有良木薪秸之利。约葫芦、临洮二河，压明沙、萧关两戍，东控五原，北固峡口，足以襟带西凉，咽喉灵武，城之便。然环州至伯鱼，伯鱼抵青冈，青冈距清远皆两舍，而清远当群山之口，扼塞门之要，刍车野宿，行旅顿绝。威州隔城东隅，坚石盘亘，不可浚池。城中旧乏井脉，又飞鸟泉去城尚千馀步，一旦缘边警急，贼引平夏胜兵三千，据清远之冲，乘高守险，数百人守环州甜水谷、独家原，传箭野利十族，胁从山中熟户，党项孰敢不从？又分千骑守碛北清远军之口，则自环至灵七百里之地，非国家所有，岂威州可御哉？请先建伯鱼、青冈、清远三城，为顿师归重之地。古人有言：‘金城汤池，非粟不能守。’俟二年间，秦民息肩，臣请建营田积粟实边之策，修五原故城，专三池盐利，以金帛啖党项酋豪子弟，使为朝廷用。不惟安朔方，制竖子，至于经营安西，绥复河湟，此其渐也。”诏从其议。（《宋史·郑文宝传》）
继迁以千骑攻宋清远军，守臣张延击退之。（《宋史·夏国传》）要契丹韩德威攻宋府州。
报子河氵义之役也。先是，德威为宋将折御卿败于于河议，思报。适谍知御卿病，又继迁遣人以厚赂诱德威出师，德威欣然从之。至府州，御卿力疾出御，德威顿兵不敢进。（《长编》三十八）
冬十二月，以败宋师，遣使告于契丹。（《辽史·西夏外纪》。按薛应祈《通鉴》谓为张延所败，未尝言宋败也。）
春正月，贡于契丹。（《辽史·圣宗本纪》）
继迁邀击宋洛苑使白守荣等于浦洛河，众溃，运馈尽为继迁所得。（按《稽古录》此条系于至道元年九月。此从《宋史·夏国传》。）
继迁窥宋清远军，宋帝命白守荣等护送刍粟四十万于灵州，且令辎重先后作三队，丁夫持弓矢自卫，士卒布方阵以护之，遇敌则战，可以无失。复令会州观察使田绍斌率兵应援。而守荣乃并为一运（按《卢之翰传》作之翰违旨，擅并为一。此从《夏国传》）。继迁邀击于浦洛河，绍斌不救，众溃，刍粟尽失。初，宋师之被围也，守荣等欲击之，绍斌曰：“蕃戎轻佻，勿弃辎重与战，当按辔结阵徐行。”守荣等忿曰：“若但率兵来迎，勿予吾事。”绍斌因率所部去辎重四、五里。继迁初见绍斌旌旗，不敢击。守荣等自欲邀功，与战。继迁先伏兵，以羸骑挑战，已而伏发，守荣等战败，丁夫愕眙遁，蹂践至死者众。绍斌率所部徐还，一无遗失，至清远，与张延州会食，见壕中人裸而呼曰：“我白守荣也。”绳引而上，解衣遗之。驿闻，帝益嘉之，优诏褒美。（《宋史·田绍斌传》。按《周仁美传》：仁美与马绍忠、白守荣、田绍斌部刍粮趣清远军，仁美为先锋。至枝子平，与虏角走之。明日，又战于浦洛河，自巳至戌，战数十合进壁干河。绍忠、守荣皆败走，绍斌退止浦洛。独仁美所部不满三千，身中八创，护刍粮、官吏直抵清远。绍斌继至，深叹其勇干，表上其功。又王昭远为灵州路都部署，护二十五州刍粟竟达灵武，继迁不敢犯。又马元方知万年县，诸将讨继迁，关辅转饷逾瀚海多失亡，独元方所部全十九。均见本传。）
夏四月，宋以李继隆为环、庆等州都部署，殿前都虞候范廷召副之，讨李继迁。（《宋史·太宗本纪》）吐蕃以讨继迁请于宋。
吐蕃自唐季衰弱，族种分散，大者数千家，小者百十家，无复统一，凡仪渭、泾原、环庆、镇戎、秦州、灵夏皆有之。太平兴国中，诸族以良马入献，自后进奉不绝。时折平族蕃部卖马过灵州，党项杂部诱继迁夺之，表诉于朝，继迁益侵其种落。于是首领握散上言，久苦侵掠，愿会兵灵州，以备讨击。（《宋史·吐蕃传》。按《文献通考》是年回纥亦上言，欲同率兵，助讨继迁。）
五月，继迁围灵州。
灵州围急，宋帝将弃之，廷议未决，命张崇贵与冯讷乘传，往议其事，乃益兵固守。时中使窦神宝在灵州，继迁围城岁馀，地震二百馀日，城中粮糗皆竭，潜遣人市籴河外，宵运以入，间出兵击继迁，继迁引去。（《宋史·太宗本纪》及《张崇贵》、《窦神宝传》）
七月，宋议出师五路来讨。
曹璨自河西至，言继迁众万馀围灵武，城中上表告急，为继迁所得，遂顿兵不去（按《续纲目》删去“上表”二字，改下二句作“使为继迁所得，则顿兵不去矣”）。时朝议或云率轻骑三道捣平夏；或云暑涉旱海无水泉，粮运艰辛，不如静以待之。帝不听，即部分诸将，五路进讨：李继隆出环州，丁罕出庆州，范廷召出延州，王超出夏州，张守恩出鄜州。（《宋史·夏国传》。按鄜州，毕沅《续通鉴》作麟州。《宋史·卢斌传》：斌为银夏兵马铃辖，与李继隆等五路出师讨继迁，斌求对，恳言曰：“羌夷之族，马骄兵悍，往来无定，败则走他境，疾战沙漠，非天兵所利。不若坚保灵州，于内地多积刍粮，以师援送，苟其至也，会兵首尾击之，庶几无枉费，而不失固圉之策矣。”时业已出师，不从其议。）
西凉府蕃部为继迁所掠，押蕃落副使折逋喻龙波使言于宋。
西凉本吐蕃凉州地，周围二千馀里，东界原州，南界雪山、吐谷浑、兰州，西界甘州，北界部落。吐蕃领姑藏、神乌、番禾、昌松、嘉麟五县，户二万五千有奇。宋初置府。淳化中，殿直丁惟清奉诏往西凉市马，比至而境大稔，因为所留。至是，土人请立师，宋帝即以惟清知府事。继迁知西凉强盛，进攻府城。押蕃落副使折逋喻龙波御却之，与吐蕃都部署没暇于入朝，献名马以告。（《宋史·吐蕃传》）
宋置继迁母于延州。
母即前曹光实所获者。初，继迁扰西鄙，保安军奏获其母。至是，帝欲诛之，以寇准居枢密副使，独召与谋。准退，过相幕，吕端疑谋大事，邀谓准曰：“上戒君勿言于端乎？”准曰：“否。”端曰： “边鄙常事，端不必与知；若军国大计，端备位宰相，不可不知也。”准遂告其故。端曰：“何以处之？”准曰：“欲斩于保安军北门外，以戒凶逆。”端曰：“必若此，非计之得也，愿少缓之，端将覆奏。”入曰：“昔项羽得太公，欲烹之，高祖曰：‘愿分我一杯羹’。夫举大事不顾其亲，况继迁悖逆之人乎？陛下今日杀之，明日继迁可擒乎？若其不然，徒结怨仇，愈坚其叛心尔。”帝曰：“然则何如？”端曰：“以臣之愚，宜置于延州，使善养视之，以招来继迁。虽不能即降，终可以系其心。而母死生之命在我矣。”帝抚髀称善曰：“微卿，几误我事。”即用其策。（《宋史·吕端传》）
九月，李继隆等破继迁于乌白池，获米幕军主、吃啰指挥使等，继迁遁。
先是，帝部分诸将攻讨，命继隆出环州，取东关镇，由赤柽苦井路赴之。继隆以所出道回远乏水，请由橐驼路径取继迁巢穴。且遣继和入奏，帝召诘之，知其必败，因遣周莹赍手诏切责，督其进军赤柽。莹至，继隆已便宜发兵，不俟报，与丁罕行（按《宋史·卢斌传》，斌谓李继隆曰：“灵州抵乌、白池，月馀方至。若自环州囊驼路，裁十日程。”即不俟诏而往）。十馀日不见敌，引军还。张守恩见贼不击，率兵归本部。独范廷召出延州，与夏人遇乌、白池，夏人为方阵来拒，廷召与石保兴麾众出入阵中，会保兴乘马中流矢，挺身持满易骑奋呼，且行且斗，凡三日四十二战，获米幕军工、吃啰等，继迁乃引去。王超出夏州，以其子德用为先锋，将万人与继迁战铁门关，斩首十三级，俘掠畜产以万计。进师乌、白池，敌锐甚，超不敢进。德用请乘之，得精兵五千，转战三日，敌势却，德用曰：“归师迫险必乱。”乃领兵距夏州五十里，绝其归路，下令曰：“乱行者斩！”一军肃然。超亦为之按辔。继迁蹑其后，左右望其师整，不敢近。是役也，诸将失期，独廷召与王超，大小数十战，屡克捷，帝嘉之。（《宋史，太宗本纪》、《夏国传》及李继隆、石保兴、王德用等传。按《宋史·李重贵传》：至道二年，出为卫州团练使。未行，会命将五路讨李继迁，以重贵为麟、府州浊轮寨路都部署，得对便殿。因言“贼居沙碛中，逐水草牧畜，无定居，便战斗，利则进，不利则走。今五路齐入，彼闻兵势太盛，不来接战，且谋远遁，欲追则人马乏食，将守则地无坚垒。贼既未平，臣辈何颜以见陛下。”太宗善之，出御剑以赐，又累遣使抚劳。既而诸将果无大功。又《长编》：上初以方略授诸将，先阅兵崇政殿，列阵为攻击之状，刺射之节，且令多设强弩，及遇贼布阵，万弩齐发，贼无所施其技。矢才一发，贼皆散走。几十六战，而抵其巢穴，悉焚荡之。贼中老弱不能走者，继迁悉埋于沙中，但露其首。部落降者皆曰：“人马死者过半，不能化矣。”夷谓活为化，言不能自活也。上因顾马步军都虞候傅潜等曰：“此行，合战与还师之期，悉如所料，但诸将不能尽依方略，致此贼越逸。朕自即位以来，未尝如此杀戮，盖事不容已尔。师兴以来，夏秋之际，炎热尤甚，朕躬自谋度，未尝宁息。大抵行军布阵，当务持重，虽有勇者率数千人以先犯，贼亦无能损益，适足挠乱行伍。朕每深戒之，违令者必斩，果无敢轻率者。布阵乃兵家大法，非常情所究，小人有轻议者，甚非所宜。朕自为阵图与王超，令勿妄示人。超回日，汝可取图观之。”潜等拜谢而退。）
冬十月，夏州地震。
继迁将攻夏州，会地震百馀日，城郭庐舍多坏，不敢驻营，去。（《西夏书事》）十二月，攻石堡塞。
石堡属绥州，距夏州三百里。淳化中，赵保忠被擒，壁垒残破，边臣议修葺之，量置戍守。继迁遣兵数千，四出攻掠，以扰其役。鄜延巡检张思钧率众奋击，继迁不胜。（《宋史·张思钧传》）
宋以曹玮知渭州。
继迁叛，诸将数出无功。帝问曹彬：“谁可将者？”彬曰：“臣少子玮可任。”即召见，以本官同知渭州，时年十九。渭州有告戍卒叛入夏国者，玮方对客奕棋，遽曰：“吾使之行也。”夏人闻之，即斩叛者，投其首境上。（《宋史·曹玮传》）
春二月，李继隆遣将击继迁，破之于双堆。
继迁以蕃部从顺者众，遣其军主史<白>遇（《宋史·夏国传》作史不<白>）率兵屯橐驼口西北双堆，以遏绝之。熟仓族蕃官乜遇来告，继隆遣刘承蕴、田敏会乜遇讨之，斩首数干级，获牛、马、橐驼万计。（《宋史·李继隆传》）
宋帝崩，太子恒即位，是为真宗。（《宋史·太宗本纪》）贡于契丹。（《辽史·圣宋本纪》）
三月，以破宋兵，遣使告于契丹。契丹使来，封继迁为西平王。（《辽史·圣宗本纪》）六月，遣使如契丹谢封册。（《辽史·圣宗本纪》）继迁围保安军。
鄜延巡检使张思钧与副都部署曹璨往援，进蹑五十馀里，至木场，继迁乃遁。（《宋史·张思钧传》）
秋七月，宋诏西边将吏严烽堠，李继迁来则驱逐，去则勿追，以宽陕西之民。（《稽古录》）冬十月，侵宋灵州合河，都部署杨琼击走之。
先是，灵州屯戍军校郑美违主将令，惧罪叛投继迁，说以灵州可取状。继迁授指挥使职，令为前导，率兵攻灵州。与都部署杨琼战于合河镇北，大败，失人、畜无算。已，以骑五百掠城下，又败，退走三十里乃免。（《宋史·真宗本纪》、《杨琼传》及富弼《上仁宗论西夏八事疏》）
继迁降宋，宋以为定难节度使，复赐姓名，放张浦还。
先是，帝以灵州事宜访李至，至上疏言：“灵州自郑文宝为国生事，绝青盐，使不入汉界；禁粒食，使不及羌夷，致彼有词，而我无谓。关辅生灵，困转输之役，岿然空壁，老我师徒，张颐待饲者不下五千，送粮四十万而止获六万。彼之户口四千有馀，今则不盈数百矣；彼之租课四十五万二千有馀，今则无孑馀矣。守，安可复得耶！此之失策，虽悔何及。”至是，继迁遣使修贡，求备边任。帝虽察其变诈，时方在谅暗，姑务宁静，因从其请。乃命张崇贵赍诏来，授继迁夏州刺史、定难军节度、夏银绥宥静等州观察处置押蕃落等使，复赐姓名。盖用王禹偁策也。宋帝初命翰林学士宋湜草制，湜知帝意，必欲归其事于太宗，因进辞曰：“先皇帝早深西顾，将议真封，属轩鼎之俄迁，建汉坛之未及，眷兹遗命，实付眇躬。尔宜望弓剑以拜恩，守封疆而效节。”帝甚悦。时继迁既得夏、银、绥、宥、静五州，东西二十五驿，南北十馀驿，地方数千里。（《长编》四十二）
继迁杀其将靺鞨。
靺鞨，夏名将，与渭州对垒十馀寨，宿兵十馀万，夏人岁遣数百骑精锐，觇视两界。曹玮患靺鞨智勇，计欲间之，令探骑伺彼巡边兵来。适靺鞨病，月馀不能起，玮乃于界首设一大祭，赠赙器物，照耀原野，用版祝云：“大宋具位曹某，昭告于夏国都护某公：累以腊书约，提所部归我大宋。待公之来，不期天丧吉人，事无终始。”令百骑守寨下，望其兵近，即举火自烧，故遗祝文，并所用银器千馀两，皆弃而归。夏兵尽掠祝版器而去，献于继迁，继迁因假他事诛靺鞨。其下二十馀帐反侧不安，率众叛降于宋。（陆寿名《续太平广记·智术类》）
十二月，贡于契丹。（《辽史·圣宗本纪》）
春正月，继迁遣使如宋，表让恩命。
继迁使押牙刘仁谦奉表，请让恩命，略曰：”天子宅中，声教讫于海澨；王者无外，怀柔溥及戎方。恭维皇帝陛下，恩深继绝，度豁包荒，垂念祖祢之功，俾承堂构之旧，全家细小，均沐鸿慈，合族豪酋，同游化宇。从此以享以祀，在天对越堪依；斯哭斯歌，没世首邱可乐，皆出于皇帝至仁之所赐也。惟是臣远处夷落，贱属草莽，初无汗马之劳，克勤王事；继肆凭城之技，屡扰边陲。虽蒙圣主施仁，神武不杀，自念眇躬负罪，梦寐何安？谨遣下臣，拜上恩命。敢尘旒冕，窃冒殿庭。望垂日月之明，使图蚁效；俯鉴狂瞽之渎，藉展葵忱。元造曲全，天恩莫报，臣不胜悚惶待罪之至。”盖张浦谋也。宋帝见表不允，赐仁谦锦袍、银带，遣回。（《宋史·夏国传》及《西夏书事》）
二月，贡于契丹。（《辽史·圣宗本纪》）以得银、夏、绥、宥、静五州，告于契丹。（《西夏书事》）
三月，宋以继迁归顺，遣使谕陕西：纵绥、银流民还乡，家给米一斛。（《宋史·真宗本纪》）夏四月，继迁遣弟继瑗如宋谢恩。
宋授继瑗亳州防御使，封继迁母卫慕氏卫国太夫人，子德明为定难军节度、行军司马。（《宋史·真宗本纪》及《夏国传》）冬十月，兀泥族北徙。
兀泥族，在青冈岭、三角城、龙马川，领族帐千五百户。初隶继迁，俄投府州。淳化中，数与继迁相攻击。及继迁内附，兀泥族首领黄罗惧，北徙过黄河，入贡于宋，且言继迁既受朝命，不敢侵伐。宋帝面加奖慰，赐赉甚厚。（《宋史·党项传》）
是岁，继迁侵宋石州。
知石州韩崇训追袭之，至贺兰山而还。（《宋史·韩崇训传》）

[book_title]卷三
宋诏弃镇戎军。
先是，李继隆送军粮赴灵州，必由旱海路，自冬至春，而刍粟始集。继隆请由古原州蔚茹河路便，众议不一。继隆独遣弟继和面奏曰：“平凉旧地，山川险阻，旁扼夷落，为中华襟带，城之为便。”太宗乃许焉。遂率师以进，壁古原州，令如京使胡守澄城之，是为镇戎军。至是，帝诏弃之，遂不守。（《宋史·李继隆、继和传》）
夏六月，继迁掠河西，杀宋指挥使李璠。
继迁引骑掠河西，与虎翼指挥使李璠遇。璠手格杀数十人，身被数枪，力战未已，会马中矢仆，遂没于阵。帝哀其死事，录其孤李荣为虎翼副都头。因语殿前都指挥使王超曰：“继迁领众万馀寇边，与官军遇于隘口，遂掩袭之，杀获甚众。李璠者，向非马倒，亦不至于败。”超曰：“王师虽胜，敌情难测，望益谨边备。”帝深纳其言。（《长编》四十五）
秋八月，河西羌诱继迁侵宋麟州，援将折海超等战死。
麟、府缘边，失于抚御，其大族蕃部多投继迁，河西黄女族长蒙异保（《长编》作和诺克族长蒙吉布）及府州蕃部啜讹（《长编》作多鄂）诱继迁曰：“麟、府为河东要地，攻易守难，若以盛兵乘之，唾手可得。得麟、府则岢岚、火山诸军皆可图矣。”继迁遂以蒙异保为前部，啜讹佐之，率众攻麟州，由万户谷进至松花寨，府州将洛苑使折惟昌与从叔同巡检使海超、弟供奉官惟信率兵赴援。会继迁兵众，官军不敌，惟昌臂中流矢坠马，忽摄弓起，得裨将马突围出，海超、惟信没焉。（《宋史·折御卿传》及《西夏书事》）
九月，进攻府州。
戎性往来飘忽，势难久持。然其民皆兵居，易于点集。继迁前围麟州不克，令部下万私保移埋（《长编》作旺布伊特满）纠合蕃族犯府州境，与守将折惟昌、钤辖宋思恭等战于埋井峰，败还。（《宋史·折御卿传》。是岁，惟昌又破继迁党言泥族拔黄寨，焚其器甲、车帐，俘斩甚众。）
复侵宋麟州。
为州将韩崇训败之于城下。（《宋史·韩崇训传》。按此事与折惟昌事不合，且无月日可据）夏州言，石陨有文。冬十二月，出兵攻延安。
继迁驻夏州，声言石陨帐前，有文曰：“天戒尔勿为中国患。”蕃汉争传之。右班殿直卢鉴入奏事，帝问之，鉴曰：“此诈为之，以欺朝廷也，宜益为备。”未几，继迁以万骑围延安，陕西转运副使张佶督兵御却之。（《宋史·卢鉴传》及《张估传》）
是岁，继迁复与熟户李继福为隙，因缘内扰。宋张崇贵与张守恩击之，焚庐舍，获赀畜、器甲、生口甚众。（《宋史·张崇贵传》。按《长编》：延州言，铃辖张崇贵等破蕃贼大卢、小卢等十族，擒获人口、羊马二十万。李焘谓《张崇贵传》云云，疑即此事。）
又与宋知威虏军石保兴战，不克引还。（《宋史·石保兴传》）
以兵屯灵州、河西，胁诱宋边民。宋复城镇戎军。
镇戎弃后，夏人侵犯之路无阻，复掠蕃族，南至渭州安国镇北一百二十里，西至南市界三百馀里。更于萧关屯聚万子、米逋、西鼠等兵三千，以胁原、渭、灵、环熟户。当时，族帐谋归继迁者甚多。宋帝乃复命城镇戎，以李继和知其军。而宋臣犹有议其非者。明年，张齐贤、梁灏经略西事，因访继和边事，继和言：“镇戎军为泾、原、仪、渭北面捍蔽，又为环、庆、原、渭、仪、秦熟户所依，正当回鹘、西凉、六谷、吐蕃、咩逋、贱遇、马臧、梁家诸族之路。自置军已来，克张边备，方于至道中所葺，今已数倍。诚能常用步骑五千守之，泾、原、渭州苟有缓急，会于此军，并力战守，则贼必不敢过此军；而缘边民户不废耕织，熟户老幼有所归宿。此军苟废，则过此新城，止皆废垒。有数路来寇，若自陇山下南去，则由三百堡入仪州制胜关；自瓦亭路南去，则由弹筝峡入渭州安国镇；自清石岭东南去，则由小卢、大卢、潘谷入潘原县；若至潘原而西则入渭州，东则入泾州；若自东石岭、东公主泉南去，则由东山寨、故彭阳城西并入原州；其馀细路不可尽数。如以五千步骑，令四州各为备御，不相会合，则兵势分而力不足御矣。故置此城以扼要路。即今自灵，环、庆、鄜、延、石、隰、麟、府等州以外河曲之地，皆属于贼，若更攻陷灵州，西取回鹘，则吐蕃震惧，皆为吞噬，西北边民将受驱劫。若以可惜之地，甘受贼攻，便思委弃，以为良策。是则有尽之地，不能供无已之求也。自咸平二年弃镇戎后，继迁径来侵掠，各族谋归贼者亦多；复置此军，一年以来，蕃部少安。以此较之，则存废之说，相去万倍矣。”（《宋史·李继和传》）
再攻麟州。
时，张佶为麟府钤辖，率兵逆战，夏师大败，酋帅中流矢死亡，失人畜甚众。（《宋史·张估传》）宋师入境大掠。
军兴以来，宋人于境上备御，从未深入攻掠。至是，李继周帅师乘不备骤入夏境，焚积聚、杀人畜、掳器甲凡六十馀万。（《宋史·李继周传》）
夏五月，攻麟州浊轮寨，钤辖刘文质击走之。（《长编》四十七）九月，邀击宋知灵州李守恩、陕西转运使陈纬于路，杀之。
时，宋庆州发兵，护刍粮诣灵州，过瀚海为继迁所邀，守恩、纬皆战没。方其初发兵也，郑文宝素知西边山川险易，上言必为继迁所败，已而果然。（《长编》四十七。又十月，宋副都部署王荣帅兵援送灵武刍粮。荣素无术略，又不严斥堠，至积石，夜为蕃贼所抄，荣部大乱。李焘曰：“王荣援粮，疑即与李守恩等同一事，但史载不详耳。”《宋史·王荣传》与《长编》同。）
冬十月，升保静县为静州。（《甘肃通志》）
十一月，契丹来，授继迁子德明为朔方军节度使。（《辽史·圣宗本纪》）十二月，末环庆大屯士马。
以继迁数扰边也。（《长编》四十七）
春三月，使李文贵贡于契丹。（《辽史·圣宗本纪》。按《西夏外纪》李丈贵作李文冀）夏四月，回鹘可汗禄胜纳款于宋，请以兵助西讨。
回鹘自唐末浸微，散处甘、凉、瓜、沙间，各立君长，分领族帐。时，继迁犹驻积石，将西掠吐蕃健马，北收回鹘锐兵，然后长驱南牧。西州回鹘可汗禄胜知其谋，遣枢密使曹万通，以玉勒名马、独峰无峰橐驼、宾铁剑甲、琉璃器来贡，言本国东至黄河，西至雪山，有小郡数百，甲马甚精习，愿朝廷命使统领，使得缚继迁以献。因降诏禄胜曰：“贼迁凶悖，人神所弃。卿世济忠烈，义笃舅甥，继上奏封，备陈方略，且欲大举精甲，就覆残妖，拓土西陲，献俘北阙。可汗功业，其可胜言！嘉叹所深，不忘朕意。今更不遣使臣，一切委卿统制。”（《宋史·真宗本纪》及《回鹘传》）
六月，以下宋恒、环、庆三州告于契丹。（《辽史·西夏外纪》）八月，继迁遣其牙将贡马于宋，犹称所赐姓名。
帝以继迁虽入贡，而抄劫边部益甚，乃以张齐贤为泾原诸路经略使。齐贤言，灵武孤城，必难固守，徒使军民六七万陷于危亡之地。与杨亿议弃灵州，辅臣多不可。初，何亮通判永兴军，诏与转运使陈纬往灵州经度屯田。及还，上《安边策》曰：“臣窃谓今议边事者不出三途：请弃灵武，一也；轻议兴师，二也；姑息而羁縻之，三也。而臣以为轻弃灵州，则戎狄之患有未可量者三：灵武地方千里，表里山河，一旦给之，则戎狄之地广且饶矣，一患也。自环庆至灵武凡千里，故西域、戎狄剖分为二，如舍灵武，则西域、狄戎合而为一，二患也。冀之北土，马之所生，自匈奴猖獗之后，无匹马南来，咸取足乎！西戎既剖分为二，其右乃西戎之东偏，实为夏贼之境，其左乃西域之西偏，秦、渭、仪、泾之西北诸戎是也。如舍灵武，则合而为一，夏贼桀黠，服从诸戎，俾不得货马于边郡，则未知中国战马从何而来？三患也。轻议兴师，则有不利者四：深入穷追，夏贼度不能抵，必奔遁绝漠，王师食尽不能久留而退，西贼复扰者，一也。寇至而不战，则边郡被其患，战则缘边之兵不足以当其众者，二也。清远西北曰旱海，盖灵武要害之路，而白、马二将奔败之地。如王师薄伐，无功而还，则夏贼必据要害，以绝河西粮道者，三也。河西路阻，必将大兴征讨以通粮道，疲民重困，盗贼必多者，四也。若姑息而羁縻之，则有不可者二：戎狄豺狼，贪婪无厌，必将服从诸戎，然后为中国大患者，一也。自白、马二将奔败之后，夏贼得志，择灵武山川之险而分据之，意在吞噬，譬如伏虎，见便则动者，二也。在臣愚虑，不出二策。自清远至灵武，有溥乐、耀德为河西之粮道，贼若悉众来讨，中吾上策也。何者？夏贼所以未灭者，诚以深入穷追则奔遁绝漠，师退则复来扰边，使其敢来与王师拒战，则其殄灭也久矣。彼若知动无所利，恭而听命，则中吾下策者也。今虽存灵武，使阻隔旱海，居绝塞之外，不筑此二城为之唇齿，与舍灵武无异，今特城此二城，则贼不敢动矣。议者将曰：‘国家赡灵武犹曰困匮，而更供给二城，其费不更大乎？’臣以为不然。灵武至清远不满三百里，而谷价殊绝者，以度旱海无舍宿之地，有戎寇之忧故也。如建此二城，则军民之趋灵武也，有舍宿之地，少戎寇之忧，输籴日益，谷宁无贱乎？以减杀之价，供二城之费，又何疑焉。外此，则复有一说，乌、白盐池，夏贼所泊，诸戎视之犹司命也。如夏贼来寇，则令延庆之师入其境，先据乌、白之池，而号令诸戎曰：‘有得夏贼首者，分封其地，而以乌、白与之。’则诸戎愿禽之者众矣。”帝不能决。（《长编》四十四及四十九。按《长编》：是月戊申，上出环庆、清远军至灵州地图，指示辅臣曰：“一昨戎人所掠部族，边臣奏不以实。”又指灵州西榆林、大定曰：“戎人多据此路，凭高以瞰王师，盖恃敻远，难于追袭。”复指天涧路曰：“杨琼尝言此路往灵州，险而有水，可保无患。然将帅顾方略如何耳？”）
秋九月，继迁陷宋清远军。
继迁攻破定州怀远县及保静、永州，遂攻清远军，知军刘隐、监押丁赞等分兵拒守。继迁鼓众攻南门，其子阿移攻北门，堙壕断桥以战。时宋都部署杨琼顿兵庆州，清远屡走间使诣琼，请济师。琼将悉出兵为援，钤辖、内园使冯守规，都监、崇仪使张继能曰：“敌近，重兵在前，后无以继，不可悉往。”乃止。命副部署潘璘、都监刘文质率兵六千赴之，且曰：“伺我之继至。”琼逗留不进。又清远军都监段义逾城叛降继迁，城遂陷。琼闻清远陷，益恇怯不前，遂弃青冈城，并焚刍粮兵仗，驱老幼以出，退保洪德寨，未尝交一锋。（《宋史·杨琼传》、《夏国传》及《长编》四十九）
围灵州。
继迁既陷清远，遂乘胜围灵州。兵势日盛，有图取朔方之意。中国困于飞挽，咸以灵州乃必争之地，苟失之则缘边诸郡皆不可保。宋帝乃以王超为西面行营都部署，将兵六万御之。（《宋史·王超传》）
羌族嵬逋等复归宋。
嵬逋本环州熟户，为继迁所掠，至是背继迁，徙帐归宋。又继迁诸羌族胡叶示及扑咩讹猪等首领亦率属归宋。（《宋史，党项传》。按《长编》嵬通作威布，胡叶示作瑚叶实，扑咩讹猪作普密额珠。）
徇唐隆镇，与麟州兵战于柳拨川，不胜。
继迁以兵徇唐隆镇，谋从萧关、武延、石门路攻麟府。麟府浊轮副部署曹璨，以熟户兵邀击继迁辎重于镇西柳拨川，杀获甚众，生擒其大校四人。（《长编》四十九。按《长编》在九月，《宋史，本纪》在十月。）
冬十月，西凉府六谷都首领潘罗支（《长编》作博罗齐）遣部下李万山率兵助宋来讨。
罗支使言于知镇戎军李继和，愿戮力来讨。继和请授以刺史，仍给廪禄。经略使张齐贤又请封六谷王兼招讨使。帝以问宰相，皆曰：“罗支已为酋帅，授刺史太轻；未领节制，加王爵非顺；招讨使号不可假外夷。”乃以为盐州防御使兼灵州西面都巡检使。旋遣部下李万山率兵助讨，贻书继和请师期。（《宋史·吐蕃传》）
十一月甲午，宋诏西蕃诸族：有能生擒李继迁者，当授节度使，赐银、彩、茶六万；斩首来献者，授观察使，赐物有差。（《长编》五十）宋遣使谕秦陇以西诸戎，使来攻。
用吴淑议也。先是，吴淑上言：“近者北狄折衄，天兵振荡，匈奴必当逃循，继迁必当沮丧，以此取之，计之上也。若继迁退伏沙漠，穷迫不获，游魂假息，犹为后患。臣谓宜通西域之地，以助灵武之势，可以掩其不意，以诛黠寇。宜遣使谕秦陇以西诸戎，结其欢心，令为前驱指导，斯不难矣。夫蕃戎靡不贪慕财贿，国家诚不爱重币珍玩以啖之，爵赏荣耀以诱之，则西戎宜其为用矣。古人云：‘以蛮夷伐蛮夷’，计之上者也。宜示之以中国强盛，喻之以中国富厚，待之以至诚，临之以威众，夷落其敢不从服哉！其有善水草之地，或开屯田，或置城邑，若汉之置都护，所谓断匈奴之右臂。如此，则灵武不忧匮乏，继迁不足殄灭。抚诸戎而启西夏，以平荡逋寇，此亦帝王之美略。”（《长编》五十）
十二月，宋河外寨主李琼等以城来降。
帝念其力屈就擒，特释其亲属。（《宋史·真宗本纪》）
春正月，继迁部将卧浪己等叛降于宋，给田宅。（《宋史·真宗本纪》。按卧浪己，《长编》作鄂朗吉）继迁置市于赤沙、橐驼等路。
赤沙川、橐驼口两路，为灵、夏二州蕃族屯聚处。继迁各置会贸易，以诱熟户。陕西转运使刘琮请令本路部置潜军讨之，宋帝曰：“边界市易往来，若不戒而杀，是暴也。宜先谕民以条约，如有违者，即严谴之。”（《长编》五十一）
与宋灵州副都部署张凝战，败绩。
时斥堠数扰，转运使刘琮惧飞挽不给，问计于凝，凝曰：“今当深入，因敌资粮，不足虑也。”乃自白豹镇率兵入敌境，生擒夏将，烧荡二百馀帐、刍粮八万，斩首五千馀，获牛马、器甲二万，降九百馀人。（《宋史·真宗本纪》及《张凝传》）
三月，陷灵州，杀其知州裴济。
继迁既陷河外五城，遂大集蕃部攻灵州，断饷道。孤军绝援，济剌指血染奏，求救甚急。宋帝所遣张煦等诸援兵行至镇戎，而灵武已陷，济死之。（《宋史·真宗本纪》及裴济、张煦等传。先是，灵州孤危，诏议弃守之宜，李沆与杨亿奏曰：“若继迁不死，灵州非朝廷有也。莫若密遣使，部分军民空垒而归，则关右之民息肩矣。” 帝不从。至是，帝悔不用李沆之言。王超等遂奏班师。己酉，以王超为永兴军驻泊都部署，石普副之。徙康继英为庆州驻泊钤辖，与西南沿边迭为应援。秦翰为环庆、泾原两路钤辖，与王汉忠、李允正同其事，备继迁之侵轶也。）
改灵州为西平府。（《宋史·夏国传》）宋援师还，为夏人所邀，都监张煦击却之。
先是，王超、张凝、秦翰援灵武，命煦为西路行营都监。至镇戎，闻灵武已陷，复还本任。与张凝入夏境，出白豹镇，至柔远川，夏人七百馀邀战，煦与庆州监军张纶击杀甚众。清远故城有酋长，请以甲骑三千来降，煦语凝曰：“此诈也。”严兵以待之，果然。凝按部归环州，道为敌所邀。煦闻之，领所部锐兵自庆州赴之，一夕与凝会，射杀其大将，与凝同还。（《宋史·张煦传》）
夏六月，继迁复以二万骑围麟州。
金明巡检李继周击之，围未解，麟州部署曹璨请济师，帝阅地图曰：“麟州依险，三面孤绝，戮力可守。但城中乏水，可忧耳。”乃遣兵走援。继迁果据水寨，薄城已五日，知州卫居实出奇兵突战，缒勇士城下，城上鼓噪，矢石如注，杀伤万馀人，继迁乃拔去。（《宋史·夏国传》。按《长编》：麟州之被围也，卫居实遣单介间道乞师于太原。诸将以无诏犹豫未决，并代副部署张进独抗议发兵赴援。既至而围解，手诏褒美。又《长编》：上未闻麟州捷奏，诏延州部署，会李继福所部兵于要路设伏，掩击李继迁。又《长编》：上闻麟州捷奏，谓左右曰：“迁贼猖狂以来，未尝如此丧败。加以威虐，胁从其众，若频有奔衄，人心必离，易为图也。”）
遣刘仁勖如契丹，告下宋灵州。（《辽史·西夏外纪》）袭宋镇戎军，不克。
夏人伺镇戎军警巡弛备，一夕，塞长壕，越古长城，抵城下。李继和与都监史重贵出兵御之，夏人据险再突城隍，列阵接战，重贵中重创力战，夏人败走，亡失甲骑无算。（《宋史·李继和传》。按《继和传》言戎人，不言夏人，不知是否继迁？《宋史·来纪》、《夏国传》俱不载，此从《西夏事略》。）
夏州旱。秋七月，筑河防。
黄河自积石经河州，合洮河水东北流至兰州，过鸣沙河、应里州，北绕灵武，由怀远县入夏州。向有古渠二：曰汉源，长袤二百五十里；曰唐梁，长袤三百二十里。夏州自上年八月不雨，谷尽不登。至是，旱益甚。继迁令民筑堤防，引河水以灌田。役人有小过，辄系头投之河，使人就下流接视，蕃人则援以出，汉人则否。（《长编》五十四）
八月，大雨，河防决。
雨九昼夜不止，河水暴涨，防四决，蕃汉漂溺者无数。（《长编》五十四）十月，宋诏：河西戎人归投者，迁内地给田。
时勒厥麻（《长编》作勒结玛）等三族千五百帐，以浊轮寨为继迁所陷，遂越河内属于宋，分处边境。而勒厥麻潜往来夏境，泄宋军实。宋知之，乃徙置宪州楼烦县。（《宋史·党项传》）
继迁遣使诱潘罗支部族，不得。
六谷分左右厢，左厢副使折逋游龙钵，实参罗支戎事。宋帝方务绥怀，命龙钵领宥州刺史；其六族首领褚下箕等，皆为怀化将军。继迁用兵买马，必由西凉，惟恐梗塞，遣人以铁箭诱六谷诸番叛附。罗支戮一人，絷一人，表闻候旨。宋帝褒谕之，听自处置。（《宋史·吐蕃传》）
继迁将袭仪州制胜关，以宋将有备，不果。
卢鉴知仪州，州有制胜关最号险要。继迁欲乘虚袭取之，放言将由此大入。谍者以告，诏徙老幼、刍粟于内地。鉴曰：“此奸谋也。且示虏弱，摇民心，臣不敢奉诏。”卒不徙。已而，继迁亦不至。（《宋史，卢鉴传》）
遣兵攻党项咩逋（《长编》作密本）族，首领泥埋（《长编》作尼玛）遣子成逋（《长编》作沁布）贡于宋。
宋帝闻贺兰山有小凉、大凉族甚盛，常恐与继迁合势为患，欲抚之。因成逋还，特诏赐之，以激其立效。（《宋史·党项传》）渡河攻党项庄浪族，不克。
庄浪族数万帐，居黑山北，广袤数千里，东接契丹，北邻塔坦，南至河西，连大凉、小凉诸族，中隔银、夏，道路辽绝。其首领龙移、昧克，或称庄浪、昧克，素不与继迁合。常以马附藏才族入贡，颇勤外御。宋帝授龙移为安远大将军，昧克为怀化将军，以褒之。继迁恶其不附己，举兵渡河袭之，大败而回。（《宋史·党项传》）
是岁，遣使如契丹进马驼。（《辽史·西夏外纪》）
春二月，宋以西凉府六谷首领潘罗支为朔方军节度、灵州西面都巡检使。
罗支遣咩逋族蕃官成逋驰骑至镇戎军，请会兵来讨。又遣蕃官吴福圣腊入贡于宋，表言感朝廷恩信，愤继迁倔强，已集骑兵六万，乞会王师收复灵州，故有是命。议者以西凉去渭州限河路远，不可预约师期。帝曰：“继迁常在地斤三山之东，每来寇边，及官军出，则已遁去。使六谷部族近寨捍御，与官军合势，亦国家之利。”降诏许之。（《宋史·吐蕃传》）
出驻𨫼子山，复以铁箭诱潘罗支，不答。（《西夏书事》）
三月，绥州东山蕃部军使拽臼等叛附于宋。（《宋史·真宗本纪》）
宋原州熟户裴天下（《长编》作裴天卞）等请率族兵掩击迁党移湖（《长编》作伊特克）等帐，求宋策应。
部署司不报。帝以戎人宣力御贼，不应沮之，即诏谕诸路以精甲策应。环州酋长苏尚娘（《长编》作苏尔萨南）亦领兵来击，且屡以敌中机事告于宋，宋以为临州刺史。（《宋史·党项传》）
岑移（《长编》作沁阳）、麻谋（《长编》作玛默特）、巢迷（《长编》作楚克密）、<者多>树罗家（《长编》作珠苏威家）等族复叛附于宋。
宋内属戎人，与西夏界错居，屡为胁诱。宋环庆部署张凝领兵离木波镇，直凑八州原下寨，招降岑移等三十二族，又至分水岭降麻谋等二十一族，柔远镇降巢迷等二十族，遂抵业乐，降巢树罗家等一百族，合四千八百户，皆复归于宋。（《宋史·党项传》）
迁都西平府。
初，继迁居夏州，修复寝庙，抚绥宗党，举族以安。及得灵武，爱其山川形胜，谋徙都之。弟继瑗言：“银、夏系累世经营，祖宗灵爽，实式凭之。今恢复未久，遽尔迁弃，恐扰众心。”继迁曰：“从古成大事者，不计苟安；立大功者，不徇庸众。西平北控河朔，南引庆凉，据诸路上游，扼西陲要害。若缮城浚壕，练兵积粟，一旦纵横四出，关中莫知所备。且其人习华风，尚礼好学。我将借此为进取之资，成霸王之业，岂平夏偏隅可限哉！”遂令继瑗与牙将李知白等督众立宗庙，置官衙，挈宗族建都焉。（《宋史·夏国传》及《西夏书事》）
尽复绥、宥诸州地。
继迁虽授定难军节度，而绥、宥诸州尚属中国。及建都西平，兵力日盛，宋帝遣张崇贵、王涉议和，尽割定难军地与之，于是继迁地益广。（《宋史·夏国传》）
牛羊、苏家等族袭夏州，族帐二百人被杀。
自灵武失守，绥银割弃，中国所得役属者，不过河外诸小羌，馀皆心怀去就，叛服不常。牛羊、苏家二族，恃其险远，尝与继迁数入边，边吏招谕不听。时河西蕃族泄浪、南山及叶市（《长编》作伊实）族啰埋（《长编》作罗莽）同弟啰胡（《长编》作喇呼）率百馀帐，持继迁署牒请内附，宋帝授以本族指〔挥〕使等官。二族心艳之，反兵袭夏州，杀族帐二百馀。环庆部署上其功，宋帝诏，厚赐之。（《宋史·党项传》）
吐蕃者龙（《长编》作咱隆）族与潘罗支攻夏州拒却之。
者龙族居移卑陵（《长编》作吉布琳）山，首领厮敦琶（《长编》作斯敦巴）与潘罗支协力攻夏州，不胜。已，遣使如宋，称集本族骑兵，愿随大军西讨，宋帝优赉之。（《宋史·吐蕃传》：咸平六年八月，者龙族首领来贡，上嘉其尝与潘罗支协力抗贼，令优待之。又《党项传》：咸平六年二月，泾原部署言，者龙族移卑陵山、首领厮敦琶遣使言，已集骑兵，愿随军讨贼，是一族分见两传也。然罗支为吐蕃属，则与罗支协力应属吐蕃，宋史入《党项传》，似误。）
夏四月，继迁攻宋洪德寨，
酋长庆香（《长编》作庆桑）与<白>庆（《长编》作伽哲庆）族合势击之，宋以寨兵策援，大败继迁，擒四十九人，坠崖死者甚众，获马七十馀匹，旗鼓、铠甲数百计。（《宋史·党项传》）
环州白马族与继迁战斗，屡徙帐乏食，宋诏赐廪粟。（《宋·党项传》）银、夏、宥三州饥，继迁徙其民于河外五城。
三州荒旱，饥馑相望，继迁籍州民衣食丰者徙之河外五城，不从杀之。于是，蕃、汉重迁，嗟怨四起。（《长编》五十五）五月五日，德明子元昊生。（《宋史·夏国传》）
六月，驻东关镇，掠河东。
东关镇在灵州东三十里，继迁以部下饥乱，挈其族党三万人，树栅居之。分掠河东边境，与丰州蕃瓦窑、没剂、加罗、昧克等族兵，频战不胜。于是，陇山西延家族首领秃逋（《长编》作图卜）贡马于宋，求内附。折勒厥麻暨西番八部二十五族皆愿出兵，会图灵、夏。（《宋史·真宗本纪》及《长编》五十四）
秋八月，聚兵浦洛河，声言攻环州。宋诏张凝等分兵以待之。（《宋史·夏国传》。按《长编》，西面部署言：“李继迁与其子阿克伊聚兵浦洛河，声言入寇。”命诸路严斥堠，整军旅，如寇至镇戎军，则环庆出兵深入以挠其势；至洪德寨，则环庆出兵亦如之。按此条《长编》在五月。）
府州八族都校明义等屡于麟州屈野川击继迁，及缘边六七栅防遏，皆有克获。
宋帝诏奖赉之，仍令府州常以劲兵援助，勿失机便。（《宋史·党项传》）潘罗支约宋师攻灵州。
宋帝以道远难刻师期，命镇戎军部署陈兴候罗支报至，即勒所部过天都山以援，勿须奏命。（《宋史·陈兴传》）宋陈兴等讨继迁所部康奴族。
康奴族向属继迁，往岁抄劫灵州援粮，恃险与众，尤桀黠难制。陈兴与秦翰等合众进讨，穷其巢穴，俘老幼、获器畜甚众，尽焚掘其窖藏。（《宋史·陈兴传》）
秋九月，夏州教练使安晏与其子守正归宋。
且言夏境艰窘，惟劫掠以济，又籍夏、银、宥州民丁壮者徙河外，众益咨怨，常不聊生，诏补晏殿直，赐衣眼、缗钱。（《长编》五十五。又环州言，李继迁部下突阵指挥使刘赟等以继迁残虐、番部灾旱，率其属来归。）
继迁略西蕃还，宋曹玮邀击于石门川，俘获甚众。（《宋史·曹玮传》）冬十二月，袭西凉府，破之。杀知府丁惟清，改府为州。
继迁尝言：“我与西凉自来无事，向为万山等族所诱，与之构隙。今六谷众盛，难以加兵，不复进取。”蕃部信之。乃调集诸族会于盐州，声称分屯橐驼、车箱峡两路入攻环庆，而潜移兵取西凉。袭破其城，执惟清杀之，悉逐居人城外，据其府库，复府名为州，兵势复振。（《宋史·真宗本纪》及《长编》五十五）
潘罗支伪降，继迁受之。
初，继迁夺罗支牌印官告，知中国已授朔方节度，心恶其逼，举大众往攻。罗支见势盛，伪使请降，继迁坦受之。张浦曰：“兵务慎重，贵审敌情。罗支倔强有年，未挫兵锋，遽而降顺，诈也。不若乘其诡谋未集，一战擒之，诸蕃自伏。若悬军孤立，主客势殊，未见其可。”继迁曰：“我得凉州，彼势已促，力屈而降，何诈之有？况杀降不祥，尔勿疑，以阻向化之心。且先返西平，我当抚安馀党，以免后患。”浦怏怏而回。（《宋史·夏国传》及《西夏书事》）
潘罗支集六谷蕃部，合击继迁。继迁败走，未几毙。
继迁中流矢，创甚，奔还。明年正月二日，卒于灵州境上，年四十二。初，宋臣王禹偁以为，继迁不必劳力而诛，自可用计而取，宜明数继迁罪过，晓谕蕃汉，重立赏赐，高与官资，则贪者利其财，诈者奋其力，吾知继迁身首不枭则擒矣。张齐贤亦请封罗支为六谷王，以图继迁。至是，果如其策。祥符五年，德明追上尊号曰：应运法天神智仁圣至道广德光孝皇帝。元昊谥曰神武，庙号太祖，葬裕陵。（《宋史·夏国传》及王禹偁、张齐贤传。按李慈铭《荀学斋日记》：李继迁之死，《宋史·真宗纪》系之景德元年二月，《夏国传》作正月二日，《辽史·圣宗纪》系之统和二十一年五月，为宋真宗咸平六年，计早一年。《续通鉴》、《长编》系之景德元年正月，而为之考曰：《继迁传》、《吐蕃传》并载于上年十一月，《稽古录》亦同，惟《本纪》、《实录》载之次年二月，疑《传》、《录》因西凉事并书之，果在十一月，何以二月始闻之？故系之是年正月。毕氏《续资治通鉴》从《辽史》。今按《辽纪》不足据也，继迁方以咸平六年十一月陷西凉府，《稽古录》、《续通鉴》、《长编》并同，都首领潘罗支等伪降，继迁信之不疑，潘罗支乃集六谷蕃部等合击之，继迁大败，中流矢奔还灵州，必已在十二月间，至次年正月二日，始以创死。宋人二月始闻之，疑《宋史·夏国传》得其实。李文简所引《国史》继迁等传及《稽古录》据继迁攻取西凉日书之，故系之咸平六年十一月，《本纪》、《实录》据朝廷闻报日书之，故系之景德元年二月，惟《宋史·夏国传》谓取西凉在咸平六年六月，则误矣。若如《辽纪》，其死在上年五月，何以宋至次年二月始据边塞入告耶？）

[book_title]卷四
太宗光圣皇帝李德明，小字阿移，太祖长子也，幼晓佛书，母曰顺成懿孝皇后野利氏，即位于柩前，时年二十三。宋咸平六年十二月，继迁兵败被伤，自度孤危且死，属德明必归宋，曰：“一表不听则再表，虽累百表不得，请不止也。”（数语见《宋史·向敏中传》。李氏《长编》云：“观德明初报张崇贵书云，未葬难发表章，意犹倔强不服，朝廷多方招谕，仅得其款附耳。疑继迁此等语，或德明假托，故二年后乃言之，非其实情，当此时固未言也。”）德明泣受命。又谓张浦曰：“公等并起等夷，谊同兄弟。孺子幼长兵间，备尝艰苦，今俾以灵、夏之众，虽不能与南、北争衡，公等戮力辅之，识时审务，或能负荷旧业，为前人光，吾无憾矣。”言讫卒。宋边臣以德明初立，乞诏抚之。因赐诏，令审图去就。又诏蕃族万山、万遇、庞罗逝安（《长编》作旺善、旺威、庞咩偷布安）、万子都虞候，军主吴守正、马尾（《长编》作马干）等，能率部下归顺者，授团练使，银万两，绢万匹，钱五万缗，茶五千斤，其有亡命叛去者释罪甄录。（《宋史·夏国传》及《西夏书事》）
遣使告哀于契丹。
契丹迎夏使于临潢驿。先期，于行宫左右下御帐，设使者幕次于东南。至日，北面臣僚各常服，其馀臣僚并朝服入朝。使者至幕次，有司以嗣子表状先呈枢密院，准备奏呈。先引北面臣僚并矮敦已上近御帐，相对立，其馀臣僚依班位序立。引告终人使右入，至丹墀，面殿立。引右上，立；揖少前，拜跪奏讫，宣问。恭身受圣旨。引右下丹墀，面北鞠躬。通班毕，引面殿再拜。不出班，奏“圣躬万福”，再拜。出班，谢面天颜，复位，再拜。出班，谢远接，复位，再拜。赞祗候，退就幕次。再入，依前面北鞠躬，通辞，再拜；叙恋阙，再拜。赞“好去”。礼毕。（《辽史·西夏外纪》及《礼志》）
三月，遣使如契丹，上继迁遗物。（《辽史·圣宗本纪》）麟、府兵袭神堆，御之，失利。
夏州蕃部攻洪德寨，阁门祗候段守伦率兵拒之，力战三日，擒获甚众。事闻，宋帝谕缘边部署钤辖：乘继迁死，速图攻取之策。于是，麟、府路出兵攻神堆，夏兵战不胜，营栅尽破。（《宋史·真宗本纪》及《长编》五十六）
始遣使如鄜延。
鄜延钤辖张崇贵移书德明，谕以朝廷恩信。德明遣使报称：未葬，难发表章，请俟释服禀命。崇贵请遣使吊问，令大臣至边，召其亲信张浦等议之。旋赐诏曰：“近据西路缘边诸州奏，汝父族下蕃部继续来投，具言汝父于灵州界云亡。相次鄜延路钤辖张崇贵奏称，得汝回书，云葬事未毕，难发表章，乞就便申奏事。汝父生于边陲，素有勇敢。朝廷赐以土地，授之节旄，其于心诚，亦本忠顺，迩后始因间谍，自起忧疑，事一境之干戈，隔二纪之声教。朕为人父母，富有寰区，思息战以安民，俟输诚而改节，终期彼志，遐副朕心。今览奏陈，遽云丧逝，况早联宗属，曾列侯藩，自达予闻，能不伤叹？念汝守兹空塞，方在髫龄，属此艰难，谅增衷慕。又缘信人未至，所以慰问难行，勉自扶持，式终礼制。馀事已令张崇贵与妆期约商议，想宜知悉。”（《长编》五十六及《西夏纪事本末》。按《长编》，四月，张崇贵屡请遣大臣至边议赵德明事。五月甲申朔，以兵部侍郎、知永兴军府向敏中为鄜延路缘边安抚使。崇贵筑台于保安北十里许，召戎人所亲信者与定盟约。经置大小，皆出崇贵，而敏中实总其成焉。）
六月，潘罗支遣其兄邦逋支（《长编》作帕勒布齐）入奏于宋，愿率部族及回鹘精兵，直抵贺兰山讨除残孽，请发大军援助。
宋帝赐潘罗支诏曰：“渭州引送卿兄邦逋支并教练使杨超到京，览卿等蕃书奏状，言去年十二月二十八日与李继迁斗敌，大段杀下。按《外纪》蕃贼，却被贼人劫去牌印、官告、衣服、器械等，再乞颁赐。并望差筑城人给畚锸，令使臣到彼，其隔过迁贼处人却投来者，并乞押来，其进奉马价乞支绢等事，并已依奏，别降宣命指挥。卿忠顺朝廷，保庇部族，誓杀凶狂之党，益坚臣子之心；远率种人，同拒贼党，战斗斯久，杀获颇多，每念尔诚，不忘朕意。此外，卿所奏欲取七月回鹘并六谷蕃部，宜往贺兰山掩杀贼众，乞大兵来灵州会合，管杀迁贼者。朝廷近知继迁已死，未经殡葬，所以未欲讨除。今卿等既领师徒，远平仇敌，免为后患，甚是良图，所乞会兵，即缘地理稍遥，月日未定。今朝议候卿等才集诸族人马起离西京，即差心腹人走马赍文字报泾原镇戎军部署司，已令至时不候朝旨，率兵前进，直至堿泊、萧关、天都山，已来牵制贼徒，伏截道路。贼界定须两面救应，如此邀击，必可功成。彼中诸事，更切审详，伫静边陲，永保富贵。”（《宋史·吐蕃传》及《西夏纪事本末》）
继迁部将都尾（《长编》作都威）等，率其属叛附于宋。（《宋史·真宗本纪》）
继迁种落迷般嘱（《长编》作敏楚克巴）及日逋吉罗丹（《长编》作日布结）二族戕潘罗支。
继迁既死，二族亡归者龙族，欲阴图罗支。是月，会迁党攻者龙，罗支率百馀骑赴援，将议合击，遂为二族戕于帐。者龙凡十三族，而六族附迷般嘱及日逋吉罗丹。西凉府既闻罗支遇害，乃率龛谷（《长编》作康古）、兰州、宗歌（《长编》作总噶尔）、觅诺（《长编》作觅诺尔）诸族攻者龙六族，六族悉窜山谷中。六谷诸豪，乃议立罗支弟厮铎督（《长编》作斯多特）为首领。宋帝以迁党未平，藉其腹背攻制，遂加铎督朔方军节度、押蕃落等使、西凉府六谷大首领。（《宋史·吐蕃传》）
西延家妙俄、熟魏数大族，叛附于宋。
宋诸将犹豫不敢应，曹玮曰：“德明野心，不急折其翮，后必飏去。”即日将兵薄天都山，受降者内徙，德明不敢拒。（《宋史·曹玮传》）是月，赵保忠卒于宋。
保忠状貌雄毅，居环列，奉朝请，常怏怏不自得。咸平中，丁内艰，以本官起复，迁金吾卫上将军，判岳州，移复州。至是病剧，上言有子永哥不肖，乞配春州。宋帝以其病语，乃授水州别驾。寻卒。天禧四年，录其孙从吉为三班奉职。（《宋史·夏国传》）
契丹赠继迁尚书令，遣西上阁门使丁振来吊慰。（《辽史·西夏外纪》）
八月，遣使如契丹，谢吊赠。（《辽史·西夏外纪》。按《外纪》此条与上条均系统和二十一年。考《宋史·夏国传》：继迁死在景德元年正月二日，景德元年，即辽统和二十二年也，《辽史》先一年，殊误，故特移系于此。）
十二月，德明孔目官何宪叛归于宋。
宪，灵州人，继迁破州城时得之，爱其才，使掌兵数事。德明立，授孔目官。尝劝德明勿杀潘罗支，以为后日纳款计，不听，乃挈家乘间走邠州请降，部署以闻，宋诏令乘传赴阙。（《长编》五十八及《西夏书事》）
是岁，夏人围麟州。
宋都巡检李继周击败之，又攻永宁，为药令族合苏所败，死者百馀人。（《宋史》李继周及吐蕃传）
春正月，德明遣赵保宁如契丹请封。
德明嗣职期年，未膺封册，蕃族多怀观望。行军司马赵保宁言：“国家疆宇虽廓，自西凉扰乱、先王被害，蕃众惊疑，若不假北朝威令慑之，恐人心未易靖也。”德明遂遣保宁献方物契丹，以请封册。契丹主曰：“此吾甥也，封册当时至。”待保宁加礼遣回。（《西夏书事》）
二月，遣使如契丹，告下宋青城。
契丹自澶州之败，虽与中国讲和，其戎心未尝一日忘，故许德明封册，以为臂使之需。德明欲臣中国，虑其见疑，乃以兵下青城告。（《辽史·圣宗本纪》）
西凉府六谷首领厮铎督遣其甥嗬昔（《长编》作格布锡）入贡于宋，上与赵德明战斗功状。（《宋史·吐蕃传》。按《长编》载此事于是年二月。其战在何时，《真宗纪》及《夏国传》皆不书。）
夏四月，出兵攻宋环州，击败之，执其酋庆移。（《长编》作庆结。《宋史·真宗纪》）与宋熟户旺家族战，败绩。旺家族擒军主一人，以献于宋。（《宋史·党项传》）
张崇贵复以书来议和。
宋帝召崇贵赴阙，面授方略。许德明以定难节度、西平王；赐金、帛、缗钱各四万，茶二万斤；给内地节度俸；听回图往来；放青盐禁，凡五事。而令德明纳灵州土疆，止居平夏；遣子弟入宿卫；送掠去官吏；尽散蕃汉兵及质口；封镜之上有侵扰者禀朝旨，凡七事。德明悉如约，惟以子弟入质及纳灵州为难。故亦禁盐如旧，不许回图。（《宋史·张崇贵传》。）
六月，遣牙将王旻奉表如宋，求纳款。
德明闻石隰部署耿全斌率兵入伏洛关招诱蕃族，诸部内附者数千人，禁之不能止。谋之张浦曰：“先王遗命，应即表闻，缘降之太易，彼将轻我。今兵复西凉，国威已振，请之，此其时也。”乃遣王旻以继迁遗言奉表入献，略曰：“同轨同文，王者大车书于一统；至神至圣，远人瞻天日于无疆。臣父承阃边陲，蒙恩优渥，方且心乎王室，拱北极而抒诚；靡意难起同袍，纠西蕃而生事，遂致鞠躬尽瘁，赍恨莫伸。然而恋阙深情，平时恳切；作忠遗教，垂没叮咛。臣赋性颛蒙，素怀恭顺，向居苫块，欲进表而无由；今属禫除，敢请臣之或后。恭维皇帝陛下，德超邃古，道建大中。海不择乎细流，朝宗者必纳；山岂遗乎土壤；环向者咸依。伏望，俯鉴孤忠，得尽小心翼翼；重怜微末，克遵先训谆谆。存没衔恩，子孙感德”云云。宋帝见表，赐旻锦袍、银带，遣侍禁夏居厚持诏答之，赏给甚厚。（《宋史·夏国传》及《西夏书事》）
宋以德明归款，谕河西诸蕃各守疆界。（《宋史，真宗本纪》）秋七月，契丹来册德明为西平王。
契丹主使北院枢密副使萧承德持节，封德明西平王，复姓李氏，赐车、旗、衣、币等物。（《西夏书事》）
九月，宋以德明誓约未定，命向敏中自知永兴军府改为鄜延都部署兼知延州，使经略之。（《长编》六十一）
德明始遣使入贡于宋。（《稽古录》。按《长编》作德明遣其都知兵马使白文寿来贡。）冬十月，德明遣赵保宁如契丹谢封册。
义成公主无所出。契丹册德明时，谕以善事公主，克光先烈。德明遣保宁往谢，且曰：“恪遵谕诏，未敢有违也。”（《西夏书事》）
十一月，河阳节度使王显请许德明称藩，不须纳质，又请通青盐以济边民之用。（《长编》六十一）宋吏部尚书张齐贤上疏，请备德明。
疏言：“臣在先朝，常忧灵、夏终为继迁吞并，言事者以臣所虑为太过，略举既往之事以明本末。当时臣下皆以继迁祇是怀恋父祖旧地，别无他心，先帝与银州廉察，庶满其意。尔后攻劫不已，直至降麟、府州界八部族蕃酋，又胁制贺兰山下帐族，言事者犹谓封奖未厚。洎陛下赐以银、夏土壤，宠以节旄，自此奸威愈滋，逆志尤暴，屡断灵州粮路，复扰缘边城池，数年之间，灵州终为吞噬。当灵州、清远军垂欲陷没，臣方受经略之命。臣思继迁须是得一两处强大蕃族方与为敌，此乃‘以蛮夷攻蛮夷’，古今之上策也，遂请以六谷名目封潘罗支，俾其展效。其时近臣所见与臣不同，多为沮扰。及继迁为潘罗支所杀，臣虑继迁之子德明乘大驾东幸之际，去攻六谷，向使潘罗支尚在，则德明未足为虞，今潘罗支已亡，厮铎督恐非其敌。望委大臣经制其事。”（《宋史·张齐贤传》）
十二月，德明又遣其教练使郝贵入贡于宋。（《长编》六十）宋博州防御使李克文卒。
克文在镇，恭谨守法，继迁之乱，口不言兵。卒，赠岳州防御使。大中祥符中，子继元为阁门祗候，上表言己与继迁本五从兄弟，名同上字，心甚耻之。愿改名守元。宋帝诏从之，擢供备库副使，厚其廪给。（《西夏书事》）
夏五月，德明遣其兵马使贺永珍如宋贡马。（《长编》六十三）甲辰，德明又遣其兵马使贺守文来贡。
先是，向敏中及张崇贵与德明议立誓约，久未决。德明虽数遣使修贡，然于七事讫莫承顺，累表但云乞先赐恩命，徐议之。时已有诏许德明毋纳灵州，既又赐敏中等诏，谕德明止遣子弟宿卫，及毋得攻劫西路进奉蕃部，纵有争竞，并取朝廷和断，他约悉除之，然亦不听回图往来及放行青盐之禁。乙巳，敏中等言二事苟不如约，恐乖前议，请皆与之。宋帝以德明变诈难信，倘务姑息，必贻后患，复赐敏中等诏，令熟计复奏。（《长编》六十三）
宋知镇戎军曹玮请急击德明，不报。
当德明请命于朝也，玮曰：“继迁擅河南地二十年，兵不解甲，使中国有西顾之忧。今国危子弱，不即捕灭，后更强盛不可制。愿假臣精兵，出其不意，擒德明送阙下，复河西为郡县，此其时也。”帝方以恩致德明，不报。玮知镇戎甚有威名，尝与夏人战，小捷，夏人引去。玮侦敌去已远，乃缓驱所掠牛羊、辎重而还，颇失部伍。夏人闻玮逐利行迟，师又不整，返袭之。玮愈缓行，得地利处乃止，以待夏人，将至，玮使人谕曰：“蕃军远来，必甚疲，我不欲乘人之急，请休憩士马，少选决战。”军方苦疲甚，皆欣然严军歇。良久，各鼓军而进，大破之。遂弃其牛羊而还。徐谓其下曰：“吾知贼已疲，故为贪利以诱之。比其复至，已行百里矣。若乘锐便战，犹有胜负。远行之人，若小憩则足痹，不能立，人气亦阑，吾以此取之。”（《宋史·曹玮传》及沈括《笔谈》。按《长编》：泾、原、仪、渭都钤辖秦翰亦请出兵击德明，不许。）
白池军主盛佶（《长编》作星结）潜输军情于宋。
佶从子名厓（《长编》作明叶）为宋府州兀泥族大首领，佶密遣使谕名厓云：“德明虽外托修贡之名，而点阅兵马尤急，必恐劫掠山界。”名厓以告，宋帝嘉之，降诏抚谕，就赐锦袍、银带。（《宋史·党项传》）
宋帝复赐向敏中等诏，使谕德明。
向敏中等言：“德明终未推诚，恐难尽副元约。但令遣长子、亲弟宿卫京师，及贡结誓表章，自今毋得攻却内属蕃部，纵有争竞，亦当奏裁，如诏书所指三事，颇为要切。候其亲弟到阙，并得誓章，则先许五事悉愿与之，姑务羁縻，以缓争战可也。”帝意许焉，又虑德明空接续进奉，肆其徼求，在彼固无亏损，而我渐失机会，复赐敏中等诏，令亟图之；并以边臣及蕃部所奏德明迫胁攻却事状付敏中等，且言所掠去蕃口纵不能给还，亦当重作要约，绝其后犯。因促贺守文等入辞，往诣敏中等面受诏书，归谕德明。（《长编》六十三）
六月，德明闻宋司天奏周伯星见，复遣贺永珍入贺。（《长编》六十三）
秋七月，熟户叶市、潘、保、薛等复叛归宋，德明表请诛之，不得。
继迁曾掠延州蕃部叶市、潘、保、薛等四族，安置绥州。已而，挈族来投镇戎军，秦翰出兵援之。德明诉其事于朝，愿举刑章。翰言：“四族本皆熟户，兹还旧居，非新有招纳也。”乃诏翰与张崇贵移牒报德明，自今勿复侵扰境外。（《长编》六十三）
遣使贡马于宋。
德明献马百五十匹，谢前答赐之物。宋赐袭衣、金带及器币等答焉。并谕自今答赐，勿复谢恩。（《长编》六十三）八月，德明谋侵麟州，不果。
河东蕃落诸将因德明信约未定，皆训练士马，科率器械以待。德明谓其图己，点集诸族兵马，谋入河东，掠麟、府诸州。内属蕃户侦知，以报向敏中，请命帅臣镇之。已而，德明兵不出。（《长编》六十三）
宋与德明议要约，久不决。
向敏中等与德明议朝廷所降要约事，德明累遣人告敏中等云：“遣亲弟宿卫，上世未有此例，其他则愿遵承。”仍欲以良马、橐驼千计入贡，辞意恳切。敏中等以闻，且言要约未备，故不敢请行封爵。帝曰：“远方之俗，本贵羁縻耳。”乃诏谕敏中等：“如德明再遣人至，果不欲令亲弟宿卫，则所乞回图往来及放行青盐之禁，朝廷并不许，然不阻其归顺之志也。”陈尧叟言：“青盐如置榷场，官亦不可买之，盖平夏青盐甚多，若官买必须官卖，既乱禁法，且解州两池盐不复行矣。”帝曰：“德明如遣子弟宿卫，则许放行青盐，岂是不乱禁法也？今榷场既不为买，当先以文告谕之，若异时德明复有恳请，则当今榷场量定分数收市。”（《长编》六十三。按五月十九日，诏以要约三事付敏中，令与德明议。至此月十九日，敏中始复奏，首尾凡九十日，盖以此事必再三往返，故非一时可决耳。《会要》载敏中此奏于七月十三日，与《实录》不同，然其事则不异，恐《会要》误也。德明后此四旬始进誓表，实九月二十八日，而《会要》以为七月二十七日。若七月二十七月既进誓表，何故历九月至十月一日始行封爵乎？《会要》误。见《长编》注。）
行牒，索降蕃于鄜延。
景德初，绥州蕃部指挥色木结皆以等附宋，帝命给府州地居之。至是，德明行牒鄜延，请还本道。朝议以色木结皆以归投在进誓表前，谕止之。（《长编》六十四）
九月，德明降宋。
鄜延钤辖张崇贵入奏：德明遣牙校刘仁勖来进誓表，请藏盟府，且言所乞回图及放青盐之禁，虽宣命未许，然誓立功效，冀为异日赏典也。帝嘉奖，赐诏曰：“卿门承勋绪，世享国封，屡拜章函，来修贡职，愿为屏翰，以绍祖先。朕乃眷至诚，用颁温诏，令陈信誓，洞见倾输，嘉奖之怀，寤兴良积。”（《长编》六十四及《西夏纪事本末》。按崇贵入奏在是月丁卯先。癸卯，向敏中、张崇贵等言，赵德明累表归顺，词意精确，望降诏慰谕，从之。）
冬十月，宋以德明为定难军节度使兼侍中，封西平王。
制曰：“利用建候，外监方国，抚宁陬落，临长士民。在名器以斯崇，匪勋贤而弗授。故定难军节度使赵保吉男德明，袭其令绪，蔚有长才，举宗联命氏之荣，奕世荷殿邦之寄，务尊王室，动守朝经，率职献琛，拜章请吏，眷言恭顺，宜及褒崇。是用建上将之旌旗，锡真王之印绶。缵乃旧服，镇于夏台。於戏！信誓之言，与丹青而炳焕；宠荣之固，同带砺以绵长。期宣翼戴之勤，协赞混同之化，永作藩辅，不其美欤！可特进检校太师兼侍中、夏州刺史、充定难军节度使、夏银绥宥静等州管内观察处置押蕃落等使、上柱国，封西平王，食邑六千户，食实封二千户，赐推忠保顺亮节翊戴功臣，仍依内地节度使例给俸。”又录德明誓表，令渭州遣人赍至西凉府，晓谕诸蕃转告甘、沙首领。（《宋史·真宗本纪》《夏国传》及《长编》六十四。按《宋史·石普传》：赵德明纳款，诏降制命，鄜延路都总管石普言，不宜授以押蕃落使，使之总制属羌，则强不可制矣，乃止兼管内蕃落使。与《夏国传》不同。）
宋以内侍左右班都知张崇贵为赵德明旌节官告使，太常博士赵湘副之。
赐德明袭衣、金带、金鞍勒马、银万两、绢万匹、钱二万贯、茶二万斤。（《长编》六十四。）
宋诏西边州、军：德明已受朝命，缘边屯戍量留步兵，馀悉分屯河中府、鄜州、永兴军，以就刍粟。（《长编》六十四。按《宋史·孙全照传》：赵德明纳款，朝议减西鄙戍兵，令屯近地。全照以边防不可无备，未即奉诏。上曰：“全照是好勇多言者，德明使已至阙，复何虑焉。”又《长编》是年十一月，邠宁、环庆都部署孙全照请令张崇贵严戒德明：自今蕃部归投诸州者，无得入境追逐。上曰：“德明族帐继有归投者，德明虽遣追逐，未尝敢入境也。若从全照所奏，恐致危疑。”乃谕全照：“如德明果遣骑入境，则具以闻。”）
德明遣人致书延州，送遗驼、马、土物。宋帝诏令向敏中等复书，以礼物答之。（《长编》六十四。）十一月，酋长苏尚娘复叛归宋，不纳。
镇戎军曹玮言：“叛去酋长苏尚娘，复求归附。”诏报玮曰：“尚娘反复无信，特恐狙诈，以误边吏。又使德明缘此为词，不可纳也。”（《宋史·党项传》。按《长编》是年九月，知镇戎军曹玮言，伊普才迭三族首领率其属来归，欲发兵应接。上以德明输贡效款，议加朝命，乃诏玮等：如旧系熟户，则依例安置，自馀勿为发兵。又十月甲戌，赵德明上言：“臣所管蕃部，近日不住归镇戎军，盖曹玮等招纳未已。缘臣已受朝命，乞赐晓谕。”诏以德明誓表遍谕边臣。）
契丹耶律唐古，禁奸民鬻马于夏界。（《辽史·耶律唐古传》）
德明遣使如宋，贡御马二十五匹，散马七百匹，驼三百头，以谢朝命。（《长编》六十四）
是月，德明又遣使入贡于宋。（《长编》六十四）
春三月，德明遣牙吏如宋，贡马、驼，谢廪给。
德明自称草土臣，献马五百、橐驼二百，谢给俸廪。宋帝诏赐德明袭衣、金带、器币。旧制，贡物谢恩，止给来使缗帛，帝以德明进奉频仍，特加赐焉。德明又请因进奉使赴京，市所须物，从之。（《长编》六十五）
张崇贵请设缘边安抚使，控西夏。
崇贵言：“德明输款请吏，贡奉之使，道路相属。望依北面例，择官有吏干知边事者为缘边安抚使，疆埸事务，听以便宜。”帝曰“西鄙宁静，别无经营，苟德明能守富贵，无虑朝廷失恩信也。增置官属，徒为张皇，不若委卿静制之。”（《长编》六十五）
夏四月，建馆舍于绥、夏二州。
德明以中国恩礼优渥，天使频临，遂于绥、夏州建馆舍二：曰“承恩”，曰“迎晖”。五百里内，道路、桥梁修治整饬，闻朝使至，必遣亲信重臣，郊迎道左；礼仪中节，渐有华风。（《西夏书事》）
五月，德明母罔氏薨。
宋边臣请遣使吊问，王钦若曰：“此特边臣奏耳，德明未尝来告。”帝曰：“夷人何知礼，不若使边臣谕之，俟其奏至，即遣使吊祭，起复、赙赠，亦准藩臣例也。”钦若曰：“闻德明诸母甚多，异时安可一一推恩？”王旦曰：“德明今自称草土臣，若朝廷不降制起复，则德明于礼难安。”帝然之，授德明起复镇军大将军、左金吾卫上将军、员外置同正员，馀如故。命殿中丞宣城赵稹为吊赠、官告等使。德明以乐迎告至其母柩前，明日衣禫衣受赐，泣曰：“蕃夷母丧，蒙天子吊赠、起复之命，宠荣极矣！”（《长编》六十五）
遣使告哀于宋、契丹。（《西夏事略》）遣使如宋，请修五台山十寺。
为追荐其母罔氏也。宋遣阁门祗候袁瑀为致祭使，护送供物至山。（《宋史·夏国传》。按《长编》：德明请诣五台寺修设，追荐其母。陈尧叟欲令张崇贵谕以路由河东，多涉军垒不便，听由镇州路往。上曰：“宜令崇贵答以不敢奏闻，若诚愿则听致施物于鄜延，委崇贵差人送五台也。”又《长编》：瑀至夏州，遗忘抚问辞，且发言轻易，及还，坐落职。）
复献马五百匹于宋，助修章穆皇后园陵。（《宋史·夏国传》）秋七月，契丹使来吊祭，又遣使起复。德明迎待使者如宋使仪。（《辽史·圣宗本纪》）
谋劫西凉，袭回鹘。
宋边臣侦知，言于帝。帝以六谷、甘州，久推忠顺，思抚辑之。乃遣使谕厮铎督，令援结回鹘为备。（《宋史·吐蕃传》。按《长编》：上谓王钦若等曰：“德明屡言，西凉府原属部内，见各纳质及人使往来；且继迁因攻西凉，为其所毙。今德明意将阻绝六谷，使不得预缘边属户。朝廷若不绥抚，则德明足以复仇。近秦翰译六谷蕃书来上，但言为德明所侵略无宁日，见蒐兵警备。可以六谷书付张崇贵，令谕德明。）
行牒延州，请止保安军修驿。
自德明纳款，宋帝令缘边城池依誓约应行修葺外，自馀移徙寨栅，开复河道，无大小悉禁之。时保安军起葺驿舍，德明移牒延州，言边民疑惧不安，愿罢其役。从之。（《长编》五十六）
索夏州民刘严等，不得。
先是，夏州民刘严等二千馀人来归，诏以延川县旷土给之。令各有蓄积。而所居当绥州要路，向者德明部族入寇，多为所擒戮。及德明归顺，屡移牒求严等复还。宋帝难之，颇严边禁。（《长编》六十五）
德明请置榷场于保安军，许蕃民贸易，从之。
宋令以驼、马、牛、羊、玉、毡毯、甘草易缯帛、罗绮；以蜜、蜡、麝脐、毛褐、原羚角、硇砂、柴胡、苁蓉、红花、翎毛易香药、瓷漆器、姜桂等物，非官市者听与民交易，入贡至京者纵其为市。（《宋史·食货志》）
冬十月，请行《仪天历》。
宋初用周时旧历，建隆二年，始命司天少监王处讷别造新历，命名“应天”。太平兴国间，改为“乾元。”真宗嗣位，命司天监史序考验前法，研核旧文，取其枢要，成《仪天历》。时咸平四年三月也。西夏自继迁俶扰，羌戎不知正朔几二十年。德明遣贡使，表请宋帝以新历及冬服赐之。初，诏延州牙校赍往，比闻德明葺馆舍、修道路以俟使命，乃命阁门祗候往赐，德明受而行之。（《长编》六十七及《宋史·律历志》）
德明请于麟州西置榷场，行互市。宋帝以延州已置，不许。（《长编》六十七）

[book_title]卷五
春正月，宋以天书降，加赐德明守正功臣，益食邑一千户，食实封四百户。
以西京左藏库使阎承翰充夏州加恩官告使。还，请于浦洛河置馆，以待夏台进奉使。宋帝以荒敻劳役，不许。（《宋史·夏国传》及《阎承翰传》）
夏境旱，宋诏榷场勿禁西人市粮，以振其乏。
宋边臣言：“赵德明邀留回鹘贡物，又令张浦率骑数千侵扰回鹘。今岁夏州饥馑，此衰败之势也。”帝曰：“朕知其旱歉，已令榷场勿禁西蕃市粒食者。盖抚御戎夷，当务含容。不然，须至杀伐，害及生灵矣。”（《宋史·夏国传》及《长编》六十八）
夏四月，请市青盐。
宋诏以德明所纳誓书付张崇贵谕之，盖素不载青盐事也。（《长编》六十八）五月，夏州属户扰泾原。
先是，西鄙无藩篱之蔽，秦翰规度要害，凿巨堑，计工三十万，役卒数年而成。继迁遂不能犯。时，夏州属户以德明纳款，辄越堑侵掠泾原，德明不禁。宋帝遣翰巡视边郡，夏人闻翰至，惧而退。（《宋史·秦翰传》）
冬十月，宋帝东封。德明又遣使来献。
礼成，加兼中书令，益食邑千户，实封四百户。（《宋史·夏国传》）夏州万子等军主领兵袭回鹘，大败。
德明遣万子等四军主领族兵攻西凉府，既至，见六谷蕃部强盛，惧而趋回鹘。回鹘设伏要路，示弱不与斗，俟其过，奋起击之，剿戮殆尽。其生擒者，回鹘驱坐于野，悉以所获资粮示之，曰：“尔辈狐鼠，规求小利，我则不然。”遂尽焚而杀之，唯万子军主挺身遁走。镇戎军以闻，宋帝曰：“回鹘尝杀继迁，世为仇敌。甘州使至，亦言德明侵轶之状，意颇轻视之。量其兵势，德明未易敌也。”（《宋史·回鹘传》及《长编》六十八。按《长编》是年八月，和辉尔伊噜格勒又言：“赵德明来侵，率众拒战，德明屡败，乘胜追之，越黄河。”按和辉尔伊噜格勒，即回鹘夜落纥）
春三月，德明移牒鄜延，请罢庆州浚壕堑。
宋环庆都钤辖曹玮发兵开浚庆州界壕堑，德明移牒鄜延路钤辖李继昌言其事。盖德明多遣人赍违禁物窃市于边，间道而至，惧壕堑之沮也。朝廷方务绥纳，诏玮罢其役。（《长编》七十一）
夏四月，遣兵攻甘州，败还。
夏俗以不报仇为耻。德明与回鹘世仇，愤其兵数败，遣张浦将精骑二万攻甘州。可汗夜落纥拒守经旬，伺间遗将翟符守荣夜出兵袭之，浦大败还。夜落纥令左温宰相何居录越自秦州献捷，表陈兵败德明，其立功首领，请加恩赏。宋帝诏给司戈、司阶、郎将告敕十道，使得承制补署。（《宋史·夏国传》及《回鹘传》。按《长编》：伊噜格勒常言，本道捍御赵德明，乞朝廷发兵，署孔目官一名至本道。诏谕以德明顺命，且虑官吏至彼骚扰，第遣使偕往。）
六月，谍者卢蒐入环庆，被获。法当处死，宋帝诏械送夏州，令德明裁遣。（《长编》七十一）德明落起复。（《长编》七十一）
九月，宋诏奉使夏州私觌之物，前后名品不等，自今令定数，官给其直。（《长编》七十二）
冬十月，宋诏河西诸蕃部，以夏州纳款，其素与为隙者，自今无相侵略，仍令缘边吏召集首领晓谕之。（《长编》七十二）
又诏夏州进奉外，有以私物贸易久而不售者，自今官为收市。（《长编七十二》。又十一月乙卯，河东缘边安抚司言，麟、府州民多赍轻货于夏州界，擅立榷场贸易，望许人捕捉，立赏罚以惩劝之。上曰：“闻彼歧路艰险，私相贸易，其数非多，宜令但准前诏，量加觉察可也。”）
十一月，使请市弩。
夏州进奉使白守贵等请市弓矢及弩，宋帝以弩在禁科，不许，馀从之。（《长编》七十二）复出兵侵甘州，恒星昼见，惧而还。
德明精天文，通兵法。夏俗出兵先卜，其法有四：一、炙勃焦，以艾灼羊髀骨；二、擗算，擗竹于地，以求数，若揲蓍然；三、咒羊，夜以羊焚香祝之，又焚谷火布静处，晨屠羊，视其肠胃通，则兵无阻，心有血，则不利（沈括《笔谈》：西戎用羊卜，谓之跋焦。卜师谓之厮乩。以艾灼羊髀骨，视其兆谓之死跋焦，其法兆之上为神明。近脊处谓之坐位，坐位者，主位也。近旁处为客位。盖西戎之俗，所居正寝，常留中一间，以奉鬼神，不敢居之，谓之神明，主人乃坐其旁，以此占主客胜负。又有先咒粟以食羊，羊食其粟，则自摇其首，乃杀羊视其五脏，土人尤神之，谓之生跋焦。与《宋史·夏国传》稍异）；四、听弓，以矢击弓弦，审其声，知敌至之期，与兵交之胜负，及六畜之灾祥，五谷之凶稔。是时，德明自出兵攻回鹘，恒星昼见经天，卜之不吉，大惧还。（《宋史·夏国传》）
十二月，契丹隆绪母萧氏卒，遣使来告哀。（《辽史·圣宗本纪》）
饥，贷粟于宋。
西北少五谷，军兴粮馈，多用大麦、荜豆、青麻子之类。其民春食鼓子蔓、咸蓬子；夏食苁蓉苗、小芜荑；秋食席鸡子、地黄叶、登厢草；冬则畜沙葱、野韭、柜霜、灰条子、白蒿、咸松子，以为岁计。时绥、银久旱，灵、夏禾麦不登，民大饥。德明遣使奉表，求粟百万斛。廷议不知所出，或言德明方纳款而敢渝誓约，请降诏责之。宰相王旦曰：“第语德明：尔土灾馑，朝廷抚驭荒远，固当赈救，然极塞刍粟，屯戍者多，不可辍易。已敕三司具粟百万于京师，可遣众宋取。”德明得诏，惭且拜曰：“朝廷有人，臣不合如此。”遂止。（《长编》六十八）
大起宫室于𨫼子山（《宋史·夏国传》。按《长编》在六月）攻河州、甘州等部族。
会旱，西攻河州、甘州宗哥族及秦州缘边熟户。遂出大里河，筑栅苍耳平。（《宋史·夏国传》）春三月，德明母野利氏薨。
野利氏，德明生母，既薨，鄜延路以闻，宰臣奏曰：“德明顷年已告母丧，朝廷行起复之命，赠赙之典。今复丧母，盖蕃戎之俗，诸母众多，朝廷自合遵守礼法谕之，俟其有请，别加商议。”帝可之。既而德明卒不自言。（《长编》七十三）
德明侵延州。
德明遗鄜延都钤辖张崇贵书称，遣牙校贡马，兼言延州熟户明爱侵其所统绥州。崇贵疑其有诈，遂遣戍兵小校防守境上。德明果以三千兵来寇，兵未至，又遣所部贸易于边郡。及兵至，崇贵所遣戍兵出其不意逆击之，德明寻遁去。既而德明上表，自诉明爱侵界事。宋帝诏张崇贵详度，令明爱等还内地。（《长编》七十四、七十五）
秋七月，蕃族万子太保掠西蕃贡使于天都山。
渭州吐蕃部署绰克宗，向属西凉府，咸平中为继迁所破，遂徙居龛谷。至是，闻夏州归顺，以马二百匹入贡。至天都山，德明属下万子太保见而夺之。得至京师，但馀三十匹。（《长编》七十四。又《长编》：是月，鄜延路钤辖张崇贵言：“蕃落居民以秋成获田，遣兵戍境上。”上曰：“此盖虑德明反复耳。”辛巳，遗使抚谕缘边宁将，仍访崇贵防遏之策。使回，言德明境内歉旱，尝为回鹘所侵，德明率所部将劫回鹘种落，故遣人守境土也。）
九月，契丹遣使册德明为夏国王。（《辽史·圣宗本纪》）
春二月，德明遣使入贡于宋。
德明贡使所过州、军，官吏犒设颇简。宋帝以远人慕义，接不以礼，恐生慢心，特诏戒之。（《长编》七十五及八十一）夏四月，德明遣使如宋贡马，贺祀汾阴。
礼毕，赐德明衣带、鞍勒马、器币，宾佐将士银、帛、茶荈。时贡马子弟或与京城民相殴，有折齿者，开封府言当杖脊。宋帝诏以事付鄜延路，令移文德明，就彼决遣。寻遣勾当皇城使韩守殷、作坊使张佶为官告使，进德明中书令。（《长编》七十五）
秋九月，攻凉州样丹族，不克。
样丹，西凉大族，自作文法，素不属夏州。德明遣军校苏守信领蕃骑袭击，六谷大首领厮铎督会诸族御之，大败守信兵。守信，西凉人也。（《长编》七十六）
春正月，德明遣使入贡于宋。
夏州贡使在道市物，颇扰民。宋帝诏所在有司，严示约束。（《长编》七十七）三月，诱延州蕃落不得，遂以侵黑林平地入奏。
鄜延钤辖张崇贵卒，德明益逾轶，常令所部酿酒，招内属蕃户饮之，诱其叛附，饮者多不如约。延州黑林平地，向与夏境邻，德明诬为熟户侵占。宋帝令陕西转运使薛奎按验，奎阅郡籍，得德明尝假道黑林平文，移录示之，德明乃伏。（《长编》七十七、参七十三）
夏四月，遣使如契丹进良马。
契丹畜牧之法，西夏与室韦例进马三百匹。是时，德明以良马二百匹、凡马百匹献，契丹主优赐之。（《辽史·圣宗本纪》及《食货志》）表乞绥州土田、人户。
德明上表，请以绥州土田、人户割隶本道。边臣争之不许，德明复使诣阙上诉。宋帝诏陕西转运使，取德明原进誓书与边臣详定报之。（《长编》七十七）
冬十月，宋以圣祖降，加德明守太保。（《宋史·夏国传》）契丹赐夏国使爵。
甲午朔，契丹臣僚上其主尊号，改元，大赦。赐夏国使东头供奉官曹文斌、吕文贵、窦圭祐、守荣、武元正等爵有差。（《辽史·圣宗本纪》）
十一月，宋遣西京左藏库使王应昌使夏州，以加恩官诰来赐。（《长编》七十九）
宋禁夏州进奉使造军器归本道。（《长编》七十九）
春二月，德明如𨫼子山。
德明虽臣宋与契丹，而僭拟日甚。是时，由夏州如𨫼子山，大辇方舆、卤簿仪卫，一如中国帝制。（《西夏书事》）秋七月，契丹来诏德明犄角伐党项。
党项臣服契丹久，后渐有叛者，多投西夏，西夏不受。其未叛者曷党、乌迷两部因据叛者之地，今复西迁，诘之则曰逐水草。诏归故地，不报。契丹主怒，欲伐之，恐德明纳之也，遂诏德明曰：“今党项叛我，我欲西伐，尔当东击，毋失犄角之势。”（《辽史·圣宗本纪》）
八月，契丹遣引进使李延弘来赐德明及义成公主车马。（《辽史·西夏外纪》）龟兹国进贡于宋，来假道。
先是，甘州数与德明接战，夜落纥贡奉于宋者多为夏人抄夺。至是，龟兹国进奉使李延庆等三十六人献名马、弓箭等于宋，复道夏国。宗哥族感宋帝恩化，乃遣人援送延庆等于汴京，夏人不敢动。（《宋史·回鹘传》）
九月，旺家族复归宋。
先是，宋熟户旺家族为夏人略去，至是其首领都子（《长编》作都赀）等复归于宋，随而叛去者又三族，宋帝遣使存劳之。（《宋史·党项传》）
宋诏庆州：延州熟户蕃部有亲族在赵德明界者，不得潜致音问。（《长编》八十一）
春二月，遣使如宋诣行阙朝贡。（《宋史·真宗本纪》）
宋加宣德功臣。
时宋帝如亳州谒老子于太清宫。还，大赦也。（《宋史·夏国传》）甘露降国中。（《宋史·夏国传》）秋七月，张浦卒。
浦，银州人，事继迁、德明两世，忠诚练达，知无不言。及卒，德明临其丧，哭之恸，赠银州观察使。元昊称帝，追封银川伯。（《西夏书事》）
筑堡于石州浊轮谷，将建榷场，宋诏缘边安抚司止之。（《宋史·夏国传》）春三月，德明表请市盐，宋复责入质，不遣。
德明以西盐不通，蕃部困敝，遣牙内指挥白守贵诣京师陈请。朝议：德明必欲通盐禁，惟子弟入质方许。盖以必不肯从之事绝之也。德明果不肯遣，于是盐禁如初。（《宋史·孙甫传》）
夏四月，西界蕃部指挥使朗密囊、玛魁孟双二人叛投环州。
宋帝以前有熟户蕃部逃亡为西界所纳，可移牒追取，俟其遣还，乃以朗密囊等付之。（《长编》八十四）五月，宋禁缘边人收市夏州贡奉使所乘马。
夏国进奉使入边，辄鬻其所乘马。边人以价值贱，争市之。于是，使者带马日多。疆吏以闻，宋帝诏严其禁。（《长编》八十四）
秋九月，吐蕃唃厮啰（《长编》作嘉勒斯赉）请宋伐夏，不许。
唃厮啰，吐蕃赞普裔，初居宗哥城，与论逋李立遵不协，徙居邈川，有胜兵六、七万。自西凉破，潘罗支旧部耸昌厮均等悉归唃厮啰，回鹘降者复数万，由是富强。时以兵攻夏州，德明御却之。唃厮啰希朝廷赐予，请聚举国之众，助讨夏州。宋帝以其累次侵边，或有变诈，命周文质监泾原军，曹玮知秦州备之。（《宋史·真宗来纪》及《吐蕃传》。按《长编》：嘉勒斯赍请伐夏，上曰：“或言以敌寇攻敌寇，朝廷之利也。”向敏中曰：“赵德明今方纳款，何用嘉勒斯赉加兵？况未能平。设能平之，其势益大，又须存抚之也。”王旦曰：“顷睹奏章，称立文法，统众三十万。朝廷亦疑其所为，故遣使深入察之，及杨承吉还，知其趣向，惟贪财杀人，人既不附，上下胥怨，又无远虑，何由成功？”上然之。）
夏五月，侵宋庆州。以蕃骑千五百来攻庆州，内属蕃部击走之。（《长编》八十七）德明表宋边臣违约招纳逃亡，宋答诏抚慰之。
表云：“自景德中进誓表，朝廷亦降诏书，应两地逃民，缘边杂户不令停舍，皆俾交还。自兹谨守翰垣，颇有伦理。自向敏中归阙，张崇贵云亡，后来边臣，罕守旧制，各务邀功，不虞生事，遂致绥、延等界，泾原以来，擅举甲兵，入臣境土；其有叛亡部族，劫掠主财，去者百无一回。臣之边吏，亦务蔽藏，俱失奏论，渐乖盟约。”宋帝旋答诏曰：“卿世济勋庸，任隆屏翰，竭臣忠而奉上，正师律以守方，克树风声，聿宁边候，其于眷倚，固异群伦。今者特贡丹诚，罄陈奏凯，详彼缕述，深照倾输。且国家奄宅中区，统临四海，矧惟覆育，岂限迩遐。顾兹西北之陲，素为襟带之地，曷尝不敦之赏劝，示以怀柔。至于将帅之臣，但伸御备之戒，唯关防是守，唯盟款是遵，靡容侵渔，庶安境土。所有文字来往，辞说异同；部族贪残，展转仇报；掳过生口，彼此交还。其如不见端倪，互相诬执；或因缘攘窃，增饰邀求。朝廷固不细知，边垒亦为常事，兼详表奏，备述其由。观卿明诚，颇究积弊，若今检校，俱虑滋章。朕虔奉穹昊，永宗清净，推恩示信，六合同风，眷惟恭顺之心，益固初修之节。嘉叹之意，注想弥增。已令鄜延、泾原、环庆、麟府等路部署钤辖司，今后约束蕃部，不得辄相劫夺，擅兴甲兵。凡于交争，须尽公理。其有广占阡陌，隐庇逃亡，画时勘穷，押送所管。卿本道亦仰严勒部下，不得更有藏匿。各遵纪律，共守封疆，言念忠勤，不忘鉴寐。”（《宋史·夏国传》及《长编》八十八，《西夏纪事本末》）
是岁，德明遣牙校刘仁勖如宋贡马。（《长编》八十八）甘州回鹘攻陷凉州。
德明使苏守信守凉州，有兵七千馀，马五千匹。诸蕃畏其强，不敢动，回鹘贡路悉为阻绝。守信死，其子啰麻自领府事，部众不服。甘州可汗夜落纥遣兵攻破之，掳其族帐百馀，斩级三百，夺马匹甚众，啰麻弃城走。于是，凉州属于回鹘。（《长编》八十八）
追上继迁尊号。
德明既僭帝制，令官属建议祀典。刘仁勖曰：“先王创造大业，中道崩殂。今徽号未加，非报本追崇之意。”德明用其言，上继迁尊号曰应运法天神智仁圣至道广德光孝皇帝，庙号武宗。群臣上表贺。（《宋史·夏国传》。按毕氏《通鉴考异
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:47:03-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>