<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,">
<meta name="description" content="一百一十卷。明泰昌元年(1620)。官修。卷首列名乃礼部尚书林尧俞等纂辑。《明史·艺文志》有俞汝楫《礼仪志》一百卷。据松江府知府揭荐生员俞汝楫纂修《礼部志书》公移,并礼部准聘赴局批文,则此书当出俞汝楫之手。本书曰《礼部志稿》,盖其草创初成,尚未定名之本也。本书主要记述明代礼部建制、设官、职掌,及有关制度。卷一至卷六为“圣训”,录洪武至隆庆之诏谕;卷七记建官建署;卷八记礼部总职掌;卷九至卷二十四记仪制清吏司职掌;卷二十五至卷三十四记祠祭清吏司职掌;。卷三十五至卷四十四记主客清吏司职掌;卷四十五、四十六记精膳">
<title>礼部志稿_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">礼部志稿</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]1107092</span> <br/>
          说明： <span class="inputVal" id="bkdec">一百一十卷。明泰昌元年(1620) 官修。卷首列名乃礼部尚书林尧俞等纂辑。《明史·艺文志》有俞汝楫《礼仪志》一百卷。据松江府知府揭荐生员俞汝楫纂修《礼部志书》公移,并礼部准聘赴局批文,则此书当出俞汝楫之手。本书曰《礼部志稿》,盖其草创初成,尚未定名之本也。本书主要记述明代礼部建制、设官、职掌,及有关制度。卷一至卷六为“圣训”,录洪武至隆庆之诏谕;卷七记建官建署;卷八记礼部总职掌;卷九至卷二十四记仪制清吏司职掌;卷二十五至卷三十四记祠祭清吏司职掌; 卷三十五至卷四十四记主客清吏司职掌;卷四十五、四十六记精膳清吏司及司务厅职掌;卷四十七至卷五十为历官表;卷五十一至卷五十五为奏疏,录与礼部事务有关者;卷五十六至卷六十三为列传;卷六十四至卷八十四记仪制清吏司事例;卷八十五至卷九十三记祠祭清吏司事例; 卷九十四至卷一百零二记主客清吏司事例; 卷一百零三为精膳清史司事例;最后七卷为总事例。全书叙述详赡,首尾贯通,内容丰富,史料价值颇高。如所录“释菜”、“荐举”等诏旨,为《明实录》所未载;所记王妃冠服、百官常服,较《明史·礼志》为详; 所记大宴乐章,较《明史·乐志》为详;而录贡举起送之额,诰敕表章之式,较《明会典》为备;经筵传班员额,拾《明集礼》之所遗;朝觐赏赍诸制,可补《星槎胜览》西域行程之缺。不足之处,只所录案牍之文,稍显冗杂。有《四库全书》本传世。</span> <br/>
          封面： <span class="inputVal" id="bkimg">Z_6772.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]礼部志稿
[book_author]佚名
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]1107092
[book_dec]一百一十卷。明泰昌元年(1620) 官修。卷首列名乃礼部尚书林尧俞等纂辑。《明史·艺文志》有俞汝楫《礼仪志》一百卷。据松江府知府揭荐生员俞汝楫纂修《礼部志书》公移,并礼部准聘赴局批文,则此书当出俞汝楫之手。本书曰《礼部志稿》,盖其草创初成,尚未定名之本也。本书主要记述明代礼部建制、设官、职掌,及有关制度。卷一至卷六为“圣训”,录洪武至隆庆之诏谕;卷七记建官建署;卷八记礼部总职掌;卷九至卷二十四记仪制清吏司职掌;卷二十五至卷三十四记祠祭清吏司职掌; 卷三十五至卷四十四记主客清吏司职掌;卷四十五、四十六记精膳清吏司及司务厅职掌;卷四十七至卷五十为历官表;卷五十一至卷五十五为奏疏,录与礼部事务有关者;卷五十六至卷六十三为列传;卷六十四至卷八十四记仪制清吏司事例;卷八十五至卷九十三记祠祭清吏司事例; 卷九十四至卷一百零二记主客清吏司事例; 卷一百零三为精膳清史司事例;最后七卷为总事例。全书叙述详赡,首尾贯通,内容丰富,史料价值颇高。如所录“释菜”、“荐举”等诏旨,为《明实录》所未载;所记王妃冠服、百官常服,较《明史·礼志》为详; 所记大宴乐章,较《明史·乐志》为详;而录贡举起送之额,诰敕表章之式,较《明会典》为备;经筵传班员额,拾《明集礼》之所遗;朝觐赏赍诸制,可补《星槎胜览》西域行程之缺。不足之处,只所录案牍之文,稍显冗杂。有《四库全书》本传世。
[book_img]Z_6772.jpg


[book_title]提要
钦定四库全书　　　　　史部十二
礼部志稿　　　　　　　职官类一【官制之属】提要
【臣】等谨案礼部志稿一百卷为明泰昌元年官修首列纂修姓氏自礼部尚书林尧俞至司务顾氏碞等四十人次列批委纂修自东阁大学士前礼部尚书孙如游至仪制司员外郎张光房等六人次列巡按直隶苏松等处御史据松江府知府掲荐生员俞汝楫纂礼部志书公移并礼部准聘赴书局批文则成书实出汝楫之手明史艺文志有俞汝楫礼仪志一百卷当即此书此曰礼部志稿盖其草创初成尚未定名之本也卷首汝楫名後并列上海生员俞廷教名为荐举公移所无殆入局以後续招协修故初揭不载欤其书首圣训六卷为洪武至隆庆诏谕次建官建署一卷次总职掌一卷次仪司职掌十六卷次祠司职掌十卷次客司职掌四卷次膳司职掌及司务职掌共二卷次历官表四卷次奏疏五卷次列传八卷次仪司事例二十一卷次祠司事例九卷次客司事例三卷次膳司事例一卷次总事例七卷前列凡例三则其溯初制一则称研讨典故要在寻流溯源其理条贯一则称典故之编不急於荟萃而急於贯通其慎稽考一则称网罗旧闻非独挂漏是惧而考正谬误亦编摩第一义其言皆深得纂辑要领故其书叙述详赡首尾该贯颇有可观如释菜荐举诸诏为明实录所不载祈雪建宫诸训为嘉靖祀典所未録王妃冠服百官常服及大宴乐章较明史礼乐志为详贡举起送之额诰勅表章之式较明会典为备经筵侍班员额拾明集礼之所遗朝觐赏赉诸制补星槎胜览西域行程之所阙虽案牍之文稍伤冗襍而取备掌故体例与着书稍殊固不能以是病之也乾隆四十五年十一月恭校上
总纂官【臣】纪昀【臣】陆锡熊【臣】孙士毅
总　校官【臣】陆　费　墀
礼部志稿纂修姓氏
太子少保礼部尚书兼翰林院学士林尧俞右　侍　郎　兼　翰　林院侍读学士温体仁仪　制　清　吏　司　　郎　　　中周应期
员　　　　　　外　　　　　　　郎卢洪珪
邓良知
主　　　　　　　　　　　　　　事莫俨臯
孔荣宗
刘应宾
张时阳
张翼明
祠　祭　清　　吏　司　郎　　　中周以谦
员　　　　　　外　　　　　　　郎周　锵
主　　　　　　　　　　　　　　事张天麟
丘履嘉
李胤华
陈　耀
南居益
荆养乔
主　客　清　　吏　司　郎　　中虞德隆
员　　　　　　外　　　　　　郎郑国昌
主　　　　　　　　　　　　　事毕自肃
张弘襟
丁魁楚
李之茂
韩　琳
李长德
李其纪
孙际可
精　膳　清　　吏　司　郎　　中萧应坤
董　暹
员　　　　　　外　　　　　　郎张国柱
王象晋
主　　　　　　　　　　　　　　事张文运
王曰善
李日华
李　芬
何应奎
沈景初
司　　务　　　厅　　司　　　　务周　迪
顾民碞
礼部志稿批委纂修
东　阁　大　学　士　前　礼　部　尚　书　孙如游前礼部尚书兼翰　林　院　　学　士孙慎行前礼部左侍郎兼翰林院侍　读　学士周道登恊理府事礼部尚书前　礼部　右侍郎周【阙名】尚宝司少卿前仪　制　清　吏司郎中须之彦前　仪　制　清　吏　司员　外　郎张光房
奉委辑録直隶松江府儒学生员俞汝楫
直隶松江府上海县　儒学生员俞廷敎
礼部委纂修公移
钦差提督学政巡按直隶苏松等处监察御史毛为礼制纲维政教志乘关系宪章谨荐学行宿儒以备纂修取用事奉都察院东学字二十五号勘劄准礼部咨仪制清吏司案呈奉本部送据?复原任松江府知府庄毓庆掲称窃闻本朝礼法大备咸统於寅清直亮之臣从来搜辑旧闻必需夫修行积学之士查得万历三十七年选司袁员外见吏部志缺择委贡生宋启明收罗散帙慱采羣编纂成志书三十册现奉堂批付梓永为一代章程而吏礼并称鸿钜纂修允资端方切见松江府学生员俞汝楫学术醇正操履高贞属以考古证今必能删芜辑漏况典重郊庙大礼沿革皆当并稽而部设南北两都彼此亦宜互证查本生万历甲寅南部聘修祠乘十卷虽未梓行而□先典故已备考镜又查本生曾经修撰焦竑委纂名贤列传预魁万卷之琅函常熟县延修虞山志书亦具一方之纪事至於母殁二十余年因迁葬而庐墓荒山泣声同永夜猿啼家徒存四壁勤课诵而糊口砚田苦节迸末流羶好行砥颓波言无枝叶职自初第司铎云间目击当年之砺志距十载守旧游更觇末路之有成闻见最真秉彛不昧今因服阕赴部躬逢吏志告完而春曹载笔伊始心切怜才谊难缄默等因具掲到部奉批本部未有志乘诚为缺典第纂辑之任颇难其人今庄使君所荐云间俞生文行俱优正本部所愿得以充纂辑者亟宜委任以成盛典志成之日纪录酬劳尚图优议等因送司奉此看得本部典礼?称繁钜而纪载缺焉无稽历朝掌故几同藏壁之书四署文移半是存羊之朔挂漏未暏其全敝舛莫知其自志书一节不可谓非本部之缺典也今据原任松江府知府庄毓庆所举松江府学生员俞汝楫行拟闵曾才追班马即其修辑志乘业已窥见一斑知其慱古凖今当必素?三礼倘假数月之暇得徼笔砚之灵勒成一书俾传不朽岂直羽翼典礼真可鼓吹休明当不止本部之拜赐也候书成之日应比照南昌生员章潢事例举用以酬其劳仍知会提学官先采访其文行特为优议以示旌异并转行府县动支学租银八两以充聘资等因呈部看得本部志书得有博学朗识之士为之纂辑诚不朽盛事也即咨彼处学台优奬并转行府县备礼银捌两充聘俟纂辑完日荐用酬劳拟合就行为此合资贵院烦为转逹直隶督学御史先将俞汝楫优奬仍转行该府县学照数动支学租银两送充聘礼施行等因到院准此填给巡按直隶东学二十五号勘合备劄到院依奉查照即便施行等因奉此看得松江府学生员俞汝楫?吟窗下一经峻槩楼头百尺力行古道夙负时名今令闻已逹家邦即纂辑有光志乘为此案仰本府即支学租银八两封给本生作为该部聘礼动前银六两并置匾一座上书鼓吹休明四字送至其家以示优奬之意仍将支用过银数取囬掲同抄案依准呈来须至案者泰昌元年十月三十日纂志凡例
一遡初制
夫研讨典故要在沿流遡源我朝一代之礼皆繇圣祖剙定即位之初甫辟乾坤而新日月亟孜孜三重隆儒引谊撰着礼书以昭示轨极考其时所最先成者曰大明集礼其书取周官吉凶军宾嘉五礼为纲而加以冕服卤簿仪仗律乐字学且多绘图焉自後十余年间则有曰国朝礼制曰稽古定制曰国朝制作曰大礼要议曰皇明礼制曰礼仪定式曰大明礼制曰洪武礼制曰礼制集要曰礼制节文曰太常集礼曰孝慈録其不专於礼而礼政居多者曰皇明祖训曰大诰曰大明令曰教民榜文曰诸司职掌典礼之盛彻今古通幽明极天地和上下优优大哉不可以加矣列圣缵承先□一揆即如世皇天德通达圣学渊深锐意修明靡神不举寜出祖制之矩矱哉故会典深得此义每类首列国初诸籍之文次乃後来宪令本末灿然可暏已今兹之纂一遵其义例初制见行必穷其着令之始初制废阁务识其沿革之繇将率循者与振举者咸易考见焉此臣子以纂述为宪章之义也
一理条贯
夫典故之编不急於荟萃而急於贯通不急于广慱而急於提挈颐事抟沙意绪棼丝安所得其要领哉兹者拟门类则立网以总之立目以疏之於目之中又枝分缕析以悉之此为定局之大势也拟名目则依彷职掌而不尽泥职掌有宜分而合者为别之有宜合而分者为一之有创立遗漏者为益之有先後失次者为序之又为布列之大凡也拟书法则朝廷所降曰诏曰令曰命臣所奏曰奏准曰奏定曰议准曰议覆皆以年月先後次第着之有创举者曰谋事之始有举而旋废者曰今罢曰某年罢其仪注小有损益者随文注之小同大异者随代列之又为载笔之大意也连篇累牍若三千三百本天淆地而提纲挈领则为轻为曲胪若列眉累世不能殚其学者一朝可以举其槩矣
一慎稽考
夫纲罗旧闻匪独挂漏是惧而考正谬误亦编摩第一义也兹幸从词林钜公请累朝金柜石室之副逖捜慱采膏晷为继又节蒙当事名公示以本曹掌故诸牍稔得熟闻往事谓可藉手以报塞笔扎之役於万一頋简编浩穰案牍纷拏一事而衆册毕书不免彼此矛盾一编而事端两见间亦先後抵牾盖语有曰郢书烛举笔端烛影则知搦管者之不难脱略也又曰字经三写焉乌成马则知传録者之不难失真也彚録之际每贾勇从事凡有舛错参互考订盖不遗余力矣其有无从是正者则存旧文以俟亦窃附於郭公夏五之遗意乎

[book_title]卷一
钦定四库全书
礼部志稿卷一
明　俞汝楫　编
圣训
太祖高皇帝敬天之训
洪武元年正月上将告祀南郊戒饬百官执事曰人以一心对越上帝毫髪不诚怠心必乘其机瞬息不敬私欲必投其隙夫动天地鬼神惟诚与敬耳人莫不以天之高远鬼神幽隐而有忽心然天虽高所监甚迩鬼神甚幽所临则显能知天人之理不二则吾心之诚敬自不容於少忽矣今当大祀百官执事之人各宜慎之洪武二年三月翰林学士朱升等奉勑撰斋戒文上曰凡祭祀必先斋戒而後可以感动神明戒者禁止其外斋者整齐其内沐浴更衣出宿外舍不饮酒不茹荤不问疾不吊丧不听乐不理刑名此则戒也专一其心严畏敬慎不思他事苟有所思即思所祭之神如在其上如在其左右精白一诚无须臾间此则斋也大祀斋戒七日前四日为戒後三日为斋中祀斋戒五日前三日为戒後二日为斋既进览上曰凡祭祀天地社稷宗庙山川等神是为天下生灵祈福宜下令百官一体斋戒若自所祷於天地百神不关於民者恐百官斋戒不致专精则不下令又谓省部臣曰朕每祭享天地百神惟伸吾感戴之意祷祈福祉以佑生民未尝敢自徼惠也且斋戒所以致诚诚之至与不至神之格与不格皆系於此故朕每致斋不敢有一毫懈怠今定斋戒之期大祀以七日中祀以五日不可太久大抵人心久则易怠怠心一萌反为不敬可止於临祭斋戒三日务致精专庶几可以感格神明矣命太常着为令
五月夏至祀皇地祗於方丘礼成上御便殿谓侍臣曰上天之命朕不敢知古人有言天命不易又曰天命无常以难保无常之天命付骄纵淫佚之庸主岂有不败朕尝披览载籍见前代帝王当祭祀时诚敬或有未至必致非常妖孽天命亦随而改每念至此中心惕然十一月冬至祀昊天上帝於圜丘奉仁宗淳皇帝配位礼成上御奉天殿百官行庆成礼既毕出御奉天门谓羣臣曰祭祀在乎诚敬不在乎物之丰薄物之丰矣而诚有未至神不享焉物虽薄而诚至神则享之所谓东隣杀牛不如西隣之禴祭尝闻以德受福未闻以物徼福者也昔陈友谅服衮冕乘玉辂丰牲帛而行郊社之礼彼恣行不道毒虐生灵积恶於己而欲徼福於天可乎朕凡致祭其实为国为民非有私求之福苟诚意未至徒尚礼文而欲徼福於己岂不获罪於天耶洪武四年十一月冬至祀昊天上帝於圜丘礼成上谓羣臣曰帝王奉天以君临兆民当尽事天之道前代或三岁一祀或历年不举今朕岁以冬至祀圜丘夏至祀方丘遵古典制将以报覆载之大德惟夙夜寅威冀精神昭格庶隂阳和风雨时以福斯民羣臣咸顿首曰陛下敬天勤民古未有也
洪武二十年正月大祀天地於南郊礼成天气清明圣情悦豫侍臣进曰此陛下敬天之诚所致上曰所谓敬天者不独严而有礼当有其实天以子民之任付於君为君者欲求事天先必恤民恤民者天之实也即如国家命人任守令之亊若不能福民则必弃君之命不敬孰大焉又曰为人君者父天母地子民此职分之所当尽祀天地非祈福於己也实为天下苍生也
严祀宗庙之训
甲辰四月中书省臣进京庙祭享及月朔荐新礼仪上览毕忽悲怆流涕曰吾昔遭世艰苦饥馑相仍当时二亲俱在吾欲养而力不给今赖祖宗之佑化家为国而二亲不及养追思至此痛何可言因命并録皇考妣忌日岁时享祀以为常
洪武元年正月追尊四代考妣祭讫上曰奉先思孝祭神如在诚敬无间神灵具依苟或有间非奉先思孝之道也
洪武三十一年春享太庙毕上步出庙门徘徊顾立指桐梓谓太常臣曰往年种此今不觉成林凤阳陵树当亦似此因感怆泣下又曰昔太庙始成迁主就室礼毕朕退而休息梦朕皇考呼曰西南有警觉即视朝果得边报祖考神明昭临在上无时不存尔等掌祭祀宜加敬慎旦暮中使供洒扫奉神主恐有不?当以时省视务宜斋洁以安神灵
尊崇文庙之训
洪武元年二月诏以太牢祀先师孔子於国学仍遣使诣曲阜致祭使行上谓之曰仲尼之道广大悠久与天地相并故後世有天下者莫不致敬尽礼修其祀事朕今为天下主期在明教化以行先圣之道今既释奠国学仍遣尔修祀事於阙里尔其敬之
洪武十五年四月诏天下通祀孔子赐学粮增师生廪膳上谕礼部尚书曰孔子明帝王之道以教後世使君君臣臣父父子子纲常以正彛伦攸叙其功参於天地今天下郡县庙学并建而报祀之礼止行京师岂非阙典卿与儒臣其定释奠礼仪颁之天下学校令以每岁春秋仲月通祀孔子
兴学之训
洪武二年四月命博士孔克仁等授诸子经功臣子弟亦令入学上谕之曰人有积金必求良冶而范之有美玉必求良工而琢之至於子弟有美质不求明师教之岂爱子弟不如金玉耶盖师所以模范後学者使之成器因其才力各俾造就朕诸子将有天下国家之责功臣子弟将有职任之寄教之道当以正心为本心正则万事皆理矣苟导之不以正为衆欲所攻其害不可胜言卿等宜辅以实学毋使效文士记诵词章而已洪武十一年十一月命礼部给赐国子生钞北平陕西山西山东广东广西四川福建之人在监三年以上者人五锭二年人二锭俾制冬衣复命工部於国子监前造别室一区凡百余间具灶釡牀榻以处诸生之有疾者令膳夫二十人给役侍臣进曰陛下作兴学校推心悯下无所不至从古未有上曰诸生去乡土离亲戚远来务学日久衣敝或有疾无人具汤药朝廷作养之必使之得所然後可必其成材盖天生人才皆为世用人君育材当有其实惟能有以作养之则未有不成材者也
洪武十四年三月颁五经四书於北方学校上谓廷臣曰道之不明由教之不行也夫五经载圣人之道者也譬之菽粟布帛家不可无人非菽粟布帛则无以为衣食非五经四书则无由知道理比年自丧乱以来五经残缺学者虽有美质无所讲明何由知道今以五经四书颁赐之使其讲习夫君子而知学则道兴小人而知学则俗美他日收效亦必本於此也
十一月上命礼部臣修治国子监旧藏书板谕之曰古先圣贤立言以教後世所存者书而已朕每观书自觉有益尝以谕徐达达亦好学亲儒生囊书自随盖读书穷理於日用事物之间自然见得道理分明所行不至差谬书之所以有益於人也如此今国子监旧藏书板多残缺其令诸儒考补仍命工部督匠修治之庶有益於学者
洪武二十四年六月命礼部颁书籍於北方学校上谕之曰农夫舍耒耜则无以为耕匠氏舍斤斧则无以为业士子舍经籍则无以为学朕尝念北方学校缺少书籍士子有志於学者往往病无书读向尝颁与四书五经其他子史诸书未赐予宜於国子监印颁有未备者遣人往福建购与之
敎太子诸王之训
吴元年十月上遣世子标次子樉往临濠谒陵墓因谕之曰世称商高宗周成王为贤君者汝知之乎高宗旧劳於外知民疾苦成王早闻无逸之训知稼穑之艰难故其在位不敢暇逸能修勤俭之政为啇周令主汝诸子生於富贵未涉艰难人情习於宴安必生骄惰况汝他日皆有国家不可不戒今使汝等於旁近郡县游览山川经历田野因道途之险易以知鞍马之勤劳观小民之生业以知衣食之艰难察民情之好恶以知风俗之美恶即祖宗陵墓之所访求父老问吾起兵渡江时事识之於心以知吾创业之不易也於是命中书择官辅导以行
洪武三年十二月礼部尚书陶凯请选人专任东宫官属罢兼领之职庶於辅导有所责成上曰古者不备其官惟贤能是用朕以廷臣有才望勋德者兼东宫官非无谓也尝虑廷臣与东宫官属有不相能遂成嫌隙或生奸谋离间骨肉其祸非细若江充之事可为明监朕今立法令省台都督府官兼东宫赞辅之职父子一体君臣一心庶几无相构之患也
厚风俗之训
洪武四年六月上退朝御东阁从容与羣臣论及礼乐之事谓廷臣曰世之治乱本乎人情故忠信兴则俗竞淳朴佻巧作则习尚诈伪京师天下之统会万民之瞻仰四方所取则者也而积习之弊卒以奢侈相高浮藻相诱情日肆而俗日偷非所以致理也礼部尚书陶凯对曰仲尼有云道之以政齐之以刑今欲整齐风俗使佻巧不得作必以政刑先之然後教化可行上曰教化必本诸礼义政刑岂宜先之苟徒急於近效而严其禁令是欲澄波而反汩之也凯顿首称善
洪武二十年閠六月上谓礼部尚书李原吉曰尚齿所以教敬事长所以教顺虞夏商周之世莫不以齿为尚而养老之礼未尝废是以人兴於孝悌风俗淳厚治道隆平曩者朕诏天下行养老之政凡耆民年八十以上乡党称善贫无产业者月给米三斗肉五斤九十以上岁加帛一疋绵一斤若有田产能自赡者止给酒肉絮帛其应天凤阳二府富民九十以上赐爵社士八十以上赐爵里士咸许冠带复其家尚虑有司奉行不至尔礼部以朕命谕之
仪礼之训
洪武元年十一月中书省及礼部定奏天子亲祀圜丘方丘宗庙社稷若京师三皇孔子风云雷雨圣帝明王忠臣烈士先贤等祀则遣官致祭郡县宜立社稷有司祭里社土谷之神及祖父母父母并得祀竈载诸祀典余不当祀者并禁之上因谕羣臣曰凡祭享之礼载牲致帛交於神明费出已帑神明歆之如庶人陌钱瓣香皆可格神不以菲薄而不享者何也所得之物皆已力所致也若国家仓廪府库所积乃生民脂膏以此为尊醪俎馔充实神庭徼求福禄以私於身神可欺乎惟为国为民祷祈如水旱疾疫师旅之类是也
又上欲举行耕藉田礼谕廷臣曰古者天子藉田千亩所以供粢盛备馈饎自经丧乱其礼已废上无以教下无以劝朕莅祚以来悉修先王之典而藉田为先故首欲举而行之以为天下劝
洪武二年六月上读叔孙通传至鲁两生不肯行因谓侍臣曰叔孙通虽云窃礼之糠粃然创制礼仪於煨烬之余以成一代之制亦可谓难矣如两生之言不无迂耶若礼乐必待百年而後可兴当时朝廷之礼废矣朕闻先王之礼因时制宜孔子亦曰朞月三年必世盖亦因时制宜之谓必待百年则诚迂矣
洪武三年八月上谕廷臣曰古者帝王之治天下必定礼制以辨贵贱明等威是以汉高初兴即有衣锦绣绮縠操兵乘马之禁历代皆然近世风俗相承流於僭侈闾里之民服食居处与公卿无异而奴仆贱隶往往侈肆於乡曲贵贱无等僭礼败度此元之失政也中书省其以房舍服色等第明立禁条颁布中外俾各有所守洪武五年三月上谓礼部臣曰礼者所以美教化而定民志成周设大司徒以五礼防万民之伪而教之中夫制中莫如礼修政莫如礼齐家莫如礼故有礼则治无礼则乱居家有礼则长幼叙而宗族和朝廷有礼则尊卑定而等威辨元兴变易典章民染其俗先王之礼几乎熄矣而人情狃於浅近未能猝变今命尔稽考典礼合於古而宜於今者以颁布天下俾习以成化庶几复古之治也
洪武六年三月礼官上所定礼仪上谓尚书牛谅曰礼者国之防范人道之纪纲朝廷所当先务不可一日无也自元氏废弃礼教因循百年而中国之礼变易几尽朕即位以来夙夜不忘思有以振举之以洗汚染之习故尝命尔礼部定着礼仪今虽已成宜更与诸儒参详考议斟酌先王之典以复中国之旧务合人情永为定式庶几惬朕心也
九月礼部奏定百官常朝班次及奏事等礼仪上谓中书省臣曰朝廷之礼所以辨上下正名分不以贱加贵不以卑踰尊百官在列班序有伦奏对雍容不失其度非惟朝廷之尊抑亦天下四方瞻仰所在也今文武百官朝参奏事有未闲礼仪者是礼法不严於殿陛何以肃朝廷乎自今凡新任官及诸武臣於礼仪有不闲习者令侍仪司官日於午门外演习之且命御史二人监视有不如仪者纠举之百官入朝失仪者亦纠举如律洪武十二年正月合祀天地於南郊大祀殿礼成勑中书省臣曰立纲陈纪治世驭民斯由上古之君立至今相承而法则焉凡有国者必以祀事为先祀之礼起於古先圣王其周旋上下进退奠献莫不有仪然仪必贵诚而人心叵测至诚者少不诚者多蹔诚者或有之若措礼设仪文饰太过使礼烦人倦而神厌弗享非礼也故孔子曰禘自既灌而往者吾不欲观之矣朕周旋祀事十有一年见其礼仪太烦乃以义更其仪式合祀社稷既祀神乃欢今十二年春始合天地大祀而上下悦若有肹蠁答於朕心尔中书下翰林令儒臣纪其祀事以彰上帝皇祗之昭格而锡黔黎之福朕与卿等尚夙夜无怠以荅神明之休佑焉
洪武十四年二月命礼部申明乡饮酒礼上谓礼部臣曰乡饮之礼所以序尊卑别贵贱先王举以教民使之隆爱敬识廉耻知礼让也朕即位以来虽以举行而乡闾里社之间恐未徧习今时和年丰民间无事宜申举旧章其府州县则令长官主之乡闾里社则贤而长者主之年高有德者居上高年淳厚者次之以齿为序其有违条犯法之人列於外坐同类者成席不许杂於善良之中如此则家识廉耻人知礼义而父慈子孝兄爱弟敬夫和妇顺之道不待教而兴所谓宴安而不乱和乐而不流者也孔子曰吾观於乡而知王道之易正谓此也
洪武十七年六月上御奉天门谓羣臣曰治天下之道礼乐二者而已若通於礼而不通於乐非所以淑人心而出治道达於乐而不达於礼非所以振纪纲而立大中必礼乐并行然後教化醇一或者曰有礼乐不可无刑政朕观刑政二者不过辅礼乐为治耳苟为治徒务刑政而遗礼乐在上者虽有威严之政必无和平之风在下者虽有苟免之心终无格非之诚大抵礼乐者治平之膏粱刑政者救弊之药石卿等於政事之间宜知此意毋徒以礼乐为虚文也
又谕礼部臣曰近命制大成乐器将以颁天下学校俾诸生习之以祀孔子朕思古人之乐所以防民欲後世之乐所以纵民欲其故何也古乐之诗章和而正後世之歌词淫以夸古之律吕协天地自然之气後世之律吕出人为智巧之私天时与地气不审人声与乐声不比故虽以古之诗章用古之器数亦乖戾而不合凌犯而不伦矣手击之而不得於心口歌之而非出於志人与乐判然为二而欲以动天地鬼神岂不难哉然其流已久救之甚难卿等宜究心於此俾乐成而颁之诸生得以肄习庶几可以复古人之意
敦敎化之训
洪武二年六月令民间立义塜上谕礼部臣曰古者圣王治天下有掩骼埋胔之令推恩及於朽骨近世狃於习俗死者或以火焚之而投其骨於水孝子慈孙於心何忍伤恩败俗莫此为甚其禁止之若贫无地者所在官司择近城寛闲地为义塜俾之葬埋或有宦游远方不能归葬者官给力费以归葬之
洪武十七年十一月上谓礼部臣曰近命辽东立学校或言边境不必建学夫圣人之教犹天也天有风雨霜露无所不施圣人之教亦无往不行昔箕子居朝鲜施八条之约故男遵礼义女尚贞信管宁居辽东讲书诗陈俎豆饰威仪明礼让而民化其德曾谓边境之民不可以教乎夫越与鲁相去甚远使越人而居鲁久则必鲁矣鲁人而居越久则必越矣非人性有鲁越之异风俗所移然也况武臣子弟久居边境鲜闻礼教亦恐渐移其性今使之诵诗书习礼让非但可以造就其才他日亦可资用
洪武二十三年五月播州贵州宣慰使司并所属宣抚司官各遣其子来朝请入太学上勅国子监官曰移风善俗礼为之本敷政导民教为之先故礼教明於朝廷而後风化逹於四海今西南夷土官各遣子弟来朝求入太学因其慕义特允其请耳尔等善为训教俾有成就庶不负远人慕学之心
洪武二十七年三月有儒士初授知县陛辞上问之曰试言莅民之道何先对曰教化为先曰教化何施对曰奨劝之上曰治民固以教化为本而身又为教化之本长一邑则系一邑之望民率视己以为则己身不正民将何法虽多为奨劝彼不见信故曰以身教者从以言教者讼尔其试之
耕藉之训
洪武二年十二月上躬耕藉田遣官享先农礼成宴羣臣於坛所上曰耕藉田古礼也一以供粢盛一以劝农务本也朕即位以来恒举行之惟欲使民知劝尽力於田亩以遂其生养非事虚文今礼成与尔羣臣享胙於此岂徒为宴饮之乐正欲羣臣知重农之意羣臣皆顿首谢
进膳之训
洪武七年五月礼部尚书牛谅上所考定进膳礼奏言古礼凡大祀斋之日宰犊牛以为膳以助精神上曰太牢非常用致斋三日而供三犊所费太侈夫俭可以制欲澹可以熙性若无节制惟事奢侈徒增伤物之心何益事神之道谅曰周礼是古人所定非过侈也上曰周官之法不行於後世多矣惟自奉者乃欲法古其可哉
乐歌之训
洪武七年九月翰林院奏进回銮乐歌先是上以祭祀还宫宜用乐舞前导命翰林儒臣譔乐章以致敬慎监戒之意谕之曰古人诗歌辞曲皆寓讽谏之意後世乐章惟闻颂美无复古意夫常闻讽谏则使人惕然有警若颂美之辞使人闻之意怠而自恃之心生盖自恃者日骄自警者日强朕意如此卿等其譔述毋有所避
祀元主之训
洪武十一年六月遣使致祭故元幼主於沙漠上命礼部臣曰曩者元运既终其末帝能知天命遁归沙漠今闻其子阿裕锡哩达喇殁於彼可遣使吊祭礼部臣对曰道里辽远使者难至况彼久离中华已变异俗非典礼所加上曰以天下为一家彼不出覆载之外何远之有彼虽异俗其爱憎之情未尝不同敬其主则其臣悦况典礼所加其孰能违德舍礼哉於是自为文祭之
武臣礼度之训
洪武二年正月上御奉天殿受朝贺大宴羣臣宴毕见诸功臣进退有礼召前谕之曰朝廷之间以礼为主人之有礼如衣之有章朕闻元世祖命巴延阿珠二人平江南班师之日世祖遣儒臣许衡齎酒郊迎之两人推让莫肯先饮巴延曰阿珠之功当先酌阿珠曰巴延之功当先酌相让者久之衡叹曰贤矣哉古有拔剑击柱而争功者视此何如今观卿等虽出身行阵而进退周旋不失礼度朕为之喜卿等能始终如此何患後世无称道之者
尚礼之训
吴元年正月上谕左相国徐达等曰礼法国之纪纲礼法立则人志定上下安建国之初此为先务吾昔起兵濠梁见当时主将皆无礼法恣情私纵为暴乱不知驭下之道是以卒至於亡今吾所任将帅皆昔同功一体之人自其归心於我即与之定名分明号令故诸将皆听命无敢有异者尔等为吾辅相当守此道无谨於始而忽於终也又谕廷臣曰剽悍骄暴非人之性也习也苟有礼法以一之则剽悍者可使善柔骄暴者可使循帖若踶啮之马调御有道久则自然驯熟属兹草创苟非礼法人无所守故必当以此洗涤渐染之习然制礼立法非难遵守礼法为难人知遵守自无暴悍能守法则不至暴悍夫三尺童子至弱也遇强暴而不敢欺者以有礼法故耳方今所当急者此为先务不可後也
交神之训
洪武元年上谕羣臣曰凡祭享之礼载牲致帛交於神明费出已帑神必歆之如庶人陌纸瓣香皆可格神不以菲薄而弗享者何也所得之物皆已力所致也若国家仓廪府库所积乃生民脂膏以此为尊醪俎馔充实神庭徼求福祉以私於身神可欺乎惟为国为民祈祷如水旱疾疫师旅之类也
十月上命宰臣曰祀神之道贵乎洁诚若执事之人衣服垢弊何以交神明今圜丘之祀凡执事之官各赐以新衣仍饬其斋洁毋致亵慢
科试之训
洪武四年正月上谓中书省臣曰今天下已定致治之道在於任贤既设科取士各行省连试三年庶贤才衆多而官足任使也自後三年一举着为定例
励士之训
洪武五年正月上谓礼部臣曰近代以来举人不中程式为有司所黜者多不省已自修以图再进往往摭拾主司细故谤毁以逞私忿礼让亷耻之风不立今後有此者罪之
?祀之训
洪武五年五月命各司置斋戒牌上谕中书省臣曰斋戒古人所以致洁於鬼神也朕於祭祀每斋戒必尽其诚不敢少有怠忽尚虑诸司不能体此致斋之日?慢弗谨虽幽有神鬼司察其罪不若预为戒饬使知所警其命诸司各置木牌刻文其上曰国有常宪神有鉴焉每遇祭祀则设之
洪武六年二月上谕太常司臣曰今後祭太岁风云雷雨岳镇海凟山川城隍旗纛诸神朕亲行中五坛礼余坛魏郑曹宋卫五国公及中山江夏江隂三侯分祀夫祭祀之道在诚敬孔子曰祭如在祭神如神在苟有一毫诚敬未至神必不格而牲醴庶品皆为虚文又焉用祭朕自即位以来於祀神之道不敢怠忽常加儆惕务致其诚尔太常职专祀事宜益加修谨以副朕事神之意
择国学官之训
洪武六年正月礼部奏增广国子生上曰须先择国子学官师得其人则教育有效非其人增广徒多何益盖瞽者不能辨色聋者不能辨声学者而无师授亦如聋瞽之於声色朕观前代学者出为世用虽繇其质美实亦得师以造就之後来师不知所以教子弟不知所以学一以记诵为能故卒无实用今民间俊秀子弟可以充选者虽衆苟无端人正士为之模范求其成材难矣故曰务学不如务求师今祭酒乏人卿等为朕询采天下名士通今博古才德兼备宜为人师者以名闻洪武十二年礼部尚书李叔正言州县儒学训导多以贤良等科荐至京师范缺员生徒废业上曰学校人才所出朕方以未得明师为忧而有司又拔而举之甚失教育人材之意其即禁之着为令
十一月禁有司不得差遣学官时松江府华亭县儒学教谕曹宗儒屡为府县差遣宗儒以为言上谕礼部臣曰教官训导所以作养生徒为国储材尔者有司往往委以公务使不尽心教训甚非所以崇儒重道之意其禁止之
洪武十三年上谕礼部臣曰学官所以造就人材模范後进非老成笃学之士莫宜居是其令各按察司精考儒学官不通经学者送吏部别用其有通经术能文章滞於下僚者悉以名闻
洪武十七年正月上谕礼部臣曰天下府州县学官总理学士其训导专教生徒毋令同署公文以妨讲授尔礼部其移文天下学校永为遵守
洪武十八年四月引奏下第举人俱授教官上谕曰教学之方非求速成辟之为层台者必基於篑土行千里者必始於跬步但当勉其勤力循序渐进自有其效耳若急遽苟且未得於此而即求於彼非但学者无益尔亦徒劳矣且尔等年方壮盛虽职在教人尤当自修其道须常谦抑不可自满即如工人习技常见已不若人则所习益高汝其勉之
洪武二十四年上谓礼部臣曰教官训导教育贤才非有司剧任可比今後遇有除授皆赐之衣服使知所重也
洪武三十年申明学规上谕礼部臣曰太学育才之地朝廷厚廪禄广学舍延致师儒以教诸生期於有成为国家用近者师道不立学规废弛诸生惰业至有不通文理不精书筭不谙吏事甚者抗拒师长违越礼法甚非育材养贤之道也向者已令条陈学规俾师生遵守尔等宜申明之
求贤之训
洪武七年上谕中书省臣曰朕从科举以求天下贤才务得经明行修文质相称之士以资任使今有司所取多後生少年观其文词若可与有为及试用之能以所学措诸行事者甚寡朕以实心求贤而天下以虚文应选非朕责实求贤之意也今各处科举宜暂停罢别令有司察举贤才必以德为本而文艺次之庶几天下学者知所向方而士习归於务本
礼言之训
洪武七年上谕礼臣曰朝廷礼法之所自出天下之所瞻视凡文武官於朝班奏对之际言辞当详雅切实勿为浮溢之语若事莅临下须有惠有威使人畏服切戒忿怒及恶言加人先圣云非礼勿言礼云君子恶言不出於口卿等为礼官当致谨於此庶无忝於尔职也
表笺之训
洪武七年诏禁四六文辞先是上命翰林儒臣择唐宋名儒表笺可为法者翰林诸臣以柳宗元代柳公绰谢奏表及韩愈贺雨表进上命中书省臣録二表颁为天下式因谕羣臣曰唐虞三代典谟训诰之词质实不华诚可为千万世法汉魏之间犹为近古晋宋以降文体日衰骈俪绮靡而古法荡然矣唐宋之时名儒辈出虽欲变之而卒未能尽变近代制诰章表之类仍蹈旧习朕尝以其雕琢殊异古体且使事为浮文所蔽其自今凡告谕臣下之词务从简古以革弊习尔中书宜播告中外臣民凡表笺奏疏毋用四六对偶悉从典雅
逹民情之训
洪武十一年上谓礼部臣曰周书有言人无於水监当於民监人君深居独处能明见万里者良由兼听广览以逹民情前元之世政专中书凡事必先关报然後奏闻其君又多昏蔽是致民情不逹?至大乱深可为戒大抵民情幽隐猝难毕逹苟忽而不究天下离合之机系焉甚可畏也所以古人通耳目於外监得失於民有见於此矣尔礼部其定奏式申明天下
释菜之训
洪武十五年上谓礼部尚书曰国学新成朕将释菜令诸儒议礼议者曰孔子虽圣人臣也礼宜一奠而再拜朕以为孔子明道德以教後世岂可以职位论哉周太祖曰百世帝王之师敢不拜乎遂再拜朕深嘉其明断不惑於左右之言今朕君天下敬礼百神於先师之礼宜加尊崇
祀帝王之训
洪武九年十一月上谕礼官曰历代帝王庙皆祀开基创业之君周文王虽基周命然终守臣节唐高祖虽有天下然皆太宗之力可勿设二主止於陵庙致祭庶於公论为宜其定祭仪来岁朕将亲祀焉
优夷之训
洪武十六年五月上谓礼部臣曰诸蛮夷酋长来朝涉履山海动经数万里彼既慕义来归则赏予之物宜厚以示朝廷怀柔之意
吊恤之训
洪武十七年上谕礼部臣曰近者海运军士溺死者几二百人朕闻之怆然於怀夫死生固有定数然骨肉分离遂至永隔子之思父妻之念夫父母之忆子悲痛之情何堪尔礼部即下所司令各厚恤其家
洪武十八年上谓礼部郎中金雍曰养生送死人子之至情今内外文武羣臣有亲殁官所路远不能归葬者令有司以舟车资送还乡着为令
上谕礼部臣曰从征云南军士回者已加赏赉其戍守者须按例给之死者宜厚恤其家病故战殁者宜有差等盖朝廷爵赏所以示劝惩必出至公乃可厌服人心苟施之弗当则人心懈怠谁肯勉力事公卿等其慎之
驭夷之训
洪武十八年正月上谕礼部臣曰覆载之间藩邦小国多矣有能知天命守分限不恃险阻修理事上以保生民未有不绵其国祚若施谲诈肆侮慢未有不构兵祸以殃其民高丽王王颛自朕即位以来称臣入贡朕尝推诚待之大要欲使三韩之人举得其安岂意王颛被弑而殒其臣欲掩己恶来请约束朕数不允听彼自为声教而其请不已是以索其岁贡然中国岂倚此为富不过以试其诚伪耳今既听命其心已见宜再与之约削其岁贡令三年一朝贡马五十匹至二十一年正旦乃贡汝宜以此意谕之
却贺之训
洪武十八年夏四月五色云见乙未五色云再见礼部请率百官表贺上谕之曰天下康宁人无灾害祥瑞之应固和气所召昔舜有卿云之歌当有元凯岳牧之贤相与共致雍熙之治朕德不逮治化未臻岂可遽以是受贺前代帝王嘉定祥瑞臣下从而和之往往不知省惧以至灾异之来不复能弭盖夸侈之心生则戒慎之志怠故鲜克有终可以为戒
荐举之训
洪武十八年诏举孝亷之士上谕礼部臣曰朕向者令有司举聪明正直之士至者多非其人甚孤所望朕闻古者选用孝亷孝者忠厚恺悌亷者洁已清修如此则能爱人守法可以从政矣其令州县凡民有孝亷之行着闻乡里者正官与耆民以礼遣送京师非其人勿滥
读法之训
洪武二十年上谓礼部尚书李原吉曰朕制大诰三编颁示天下俾为官者知所监戒百姓有所持循若能遵守不至为非其令民间子弟於农隙之时讲读之
岁贡之训
洪武二十年诏更定岁贡生员例府学岁一人州学二岁一人县学三岁一人上谓礼部尚书李原吉曰昔人有言不素养士而欲求贤譬犹不琢玉而求文采夫天下未常无贤才顾养之之道何如耳尝命天下学校凡民间子弟愿遣入学者听复其身家今定岁贡之例必资性淳厚学问有成年二十以上者方许充贡尔礼部其申明之
朝贡之训
洪武二十三年上谓礼部尚书李原吉曰安南远居海滨率先効顺方物之贡岁以为常朕念彼知向慕中华服我声教岂在数贡故尝以海外诸国岁一贡献转运之烦实劳民力已命三年一朝今安南不从所谕又复入贡尔礼部其速令广西遣还必三年乃来也
会议之训
洪武二十四年上御华盖殿谓六部臣天下事体皆有至当之理但人识见不同决断之顷各执一偏故难尽善惟揆之於理则自无弊自今凡有政令必会官详议所论佥可然後施行欲事皆善必当如此卿等其各尽乃心毋阿比以为同毋矫讦以为异允执厥中以副朕所托
清异教之训
洪武二十四年命礼部清理释道二教勑曰佛本中国异教也自汉明帝夜有金人入梦其法始自西域而至当是时民皆崇敬其後有去须发出家者有以儿童出家者其所修行则去色相絶嗜欲洁身以为善道教始於老子以至汉张道陵能以异术役召鬼神御灾扞患其道益彰故二教历世不磨灭者以此今之学佛者曰禅曰讲曰瑜珈学道者曰正一曰全真皆不循本俗汚教败为害甚大自今天下僧道凡各府州县寺观虽多但存其寛大可容衆者一所并而居之毋杂处於外与民相混违者治以重罪亲故相隐者流愿还俗者听其佛经番译已定者不许增减词语道士设斋醮亦不许拜奏青词为孝子慈孙演诵经典报祖父母者各遵颁降科仪毋妄立条单多索民财及民有傚瑜珈教称为善友假张真人名私造符録者皆治以重罪
勲戚之训
洪武二十六年命礼部申严公侯制度僭侈之禁勅曰历代圣君贤臣必谨礼节循法度者所以畏神明也盖知畏神明则知守礼法一或不谨则鬼神鉴之将假手於人而祸患作矣朕自即位之初稽古定制凡爵禄礼仪等杀皆着为令俾勲臣之家世守之朕观前代之受封皆为虚号其於禄食止给缯布我朝赐以膏腴土田所以待有功者不为不至尚有不知分限以速罪戾者已命翰林历考汉唐宋故事辑为稽制録颁之勲臣使有所遵守尔礼部其申明之仍将公侯食禄及服舍器用等杀着为定式不惟止僭亦保全勲旧之道也
申禁之训
洪武二十六年上谓礼部臣曰先王之治天下彛伦为本有如君君臣臣父父子子兄兄弟弟夫夫妇妇乃天地之大经人伦之大本是以古今致治之道莫先於叙以彞伦也朕膺天命君主华夷复先王之教以叙彝伦使各得其叙既定於律又着之大诰以明示天下比闻民间尚有顽不率教者仍蹈袭故俗甚乖政体宜申禁之违者论如律
远边学校之训
洪武二十六年户部知印张永清言云南四川诸处边境之地民皆罗唣朝廷与以世袭土官於三纲五常之道懵焉莫知宜设学校以教其子弟上然之谕礼部曰边境土官皆世袭其职鲜知礼义治之则激纵之则玩不预教之何由能化旁云南四川边境土官皆设儒学选其子弟孙侄之俊秀者以教之使其知君臣父子之义而无悖理争鬭之事亦安边之道也
礼乐之训
洪武二十六年上谓侍臣曰论礼乐者必原於德此至论也盖德盛者礼乐明备否德则礼乐不兴三代之德盛故礼乐逹於天下後世德不如古礼乐有其名而无其实王通云如有王者出三十年而後礼乐可称此本孔子必世而後仁之说朕居位己三十年矣礼乐之文粗备而政治不能如古揆德凉薄故也侍臣曰陛下武定祸乱文致太平天下翕然同风咸蒙至化所谓十年平之十年富之十年和之真有奇效矣而圣德谦冲不有此其跨越於前代也
垂法之训
洪武二十八年颁祖训条章於内外文武诸司勑谕礼部曰自古国家建立法制皆在始受命之君以後子孙不过遵守成法以安天下盖创业之君起自侧微备历世故艰难周知人情善恶恐後世守成之君生长深宫未谙世故山林初出之士自矜己长至有奸贼之臣狥权利作聪明者上不能察而信之任之变更祖法败乱国家贻害天下故日夜精思立法垂後永为不刋之典如汉高祖刑白马盟曰非刘氏者不王以後诸吕用事尽改其法遂致国家大乱刘氏几亡此可为深戒者朕少遭乱离赖皇天眷命剪除羣雄混一天下即位以来劳心焦思定立法制革前元弊政至於开导後世复为祖训一编立为家法俾子孙世世守之尔礼部其以朕训颁行天下诸司使知朕立法垂後之意永为遵守後世敢有言改更祖制者即以奸臣论无赦
饬夷之训
洪武二十八年朝鲜国王李旦遣使臣柳玽等奉表贡方物进贺明年正旦上见其辞不逊谓礼部臣曰以小事大礼当修辞前者朝鲜王李旦数生衅端已尝诘问彼谢罪之使方归而侮慢之词又至朕非不能伐之古人有言不勤兵於远所以不即兴师者以此今留其使者可移咨李旦令撰文者至方归之俾知生衅之由玽言表文是其国门下评理郑道传所撰遂命遣道传未几释玽还
二十九年朝鲜国王李旦遣其臣知门下府事郑总来请印诰上弗许谓礼部尚书门克新曰古昔帝王列圣相承建邦锡土抚安华夏其四夷外蕃风殊俗异各有酋长自治其民初不以中国之法令治之此内外远近之别也今朝鲜僻在东隅远隔山海朕尝勑其礼从本俗使自为声教来则受之去亦弗追今来请印诰实非诚心固难与之尔礼部其咨李旦使知朕意
安南以其前王陈叔明卒遣其臣来告哀上以叔明簒弑得国谕礼部臣曰安南自陈叔明逼逐其王陈日燧使不得其死因簒其位废置相仍未尝来告叔明怀奸挟诈残灭其王自图富贵不义如此庸可与乎今叔明之死若遣使吊慰是抚乱臣而与贼子也异日四夷闻之岂不效尤狂谋踵发亦非中国怀抚外夷之道尔礼部咨其国知之
省灾之训
洪武五年上御斋室谓省臣曰朕前数日心中勿宁夜不安寝若有所儆者忽闻中都城隍万岁山雨雹甚大其在是乎据占书氷雹乃兵象宜遣人戒饬守御官严加防护以备不虞省台臣因奏各州县氷雹伤禾稼鸟兽亦有死者上曰汉宣帝及石勒时亦有雨雹损禾稼毙飞鸟事人君能恐惧修德则天灾可弥朕於此敢不谨乎
三月戊子上谕礼部臣曰顺天府直隶府州县山东饥荒特甚朕悯赤子饿殍流离不遑寝食其被灾地方????纳光禄寺一应供用之物宜悉量为减省以苏民困书曰民惟邦本本固邦宁自今凡可以恤吾民者其悉以闻
礼教之训
洪武五年诏天下曰朕惟三皇立极导民以时庖厨稼穑衣服始制民居舍焉五帝之教以仁信不过遵三皇之良规未备之宜当时之君示其所以天下从之自周至汉唐宋亦因时损益国乃昌民以安朕蒙皇天后土之恩命统天下祖宗之灵百神护佑得正帝位已五年於兹朕布衣失习经书况摧强抚顺二十有一年常无宁居纪纲粗立古道未臻民不见化市乡闾里尚循元俗天下大定礼义风俗可不正乎兹有所示谕尔臣民曩者兵乱人民流散因而为人奴隶者即日放还士庶之家毋收养阉竖其功臣不在此例古者隣保相助患难相救今州县城市乡村或有冻馁不能以自存者令里中富室假贷钱法以资养之工商农业皆听其故俟有余赡然後偿还孤寡残疾不能生理者官为养赡毋失其所其有疾未愈愿占藉为民者听乡党论从古所尚凡平居相见揖拜之礼幼者先施岁时燕会坐次之列长者居上佃见田主不论齿序并如少者事长之礼若在亲属不拘主佃则以亲属之礼所以明长幼厚风俗今废缺已久宜令中书议定像式颁布遵守又婚姻古之所重近代以来狃於习俗专论聘财有违典礼又丧事以哀为本而葬祭之礼称家有无今富者奢侈贫者假贷务崇炫燿又有惑於隂阳停柩经年以至暴露宜令中书集定议以颁示天下四方既定流民各归田里其间有丁少田多者不许仍前占据他人之业若有丁衆田少者许於附近荒田内官为验其丁力给与耕种又中国衣冠坏於元俗己尝考定品官命妇冠服及士庶人衣巾妇女服饰行之中外惟民间妇女首饰衣服尚循旧习令中书颁示定制务复古典僧道之教以清净为本往往斋荐之际男女溷襍饮酒食肉自恣已令有司严加禁约福建两广等处豪强之家多以他人子阉割役使名曰火者今後有犯者以阉罪抵之没官为奴於戏用夏变夷风俗之所由厚哀穷赈乏仁政之所当施因时制宜与民更化期臻礼义之风永底隆平之治咨尔臣庶体予至怀
受贡之训
洪武七年诏中书礼部曰古者中国诸侯於天子比年一小聘三年一大聘九州之外蕃邦远国则每世一朝其所贡方物不过表诚敬而已高丽稍近中国颇有文物礼乐与他番异是以命依三年一聘之礼彼若欲每世一见亦从其意其他远国如占城安南西洋琐里爪哇浡尼三佛齐暹罗斛真腊等处新附国土入贡既频劳费太甚朕不欲也令遵古典而行不必频烦其移文使诸国知之
赏将士之训
洪武十七年赏征南校先是诏礼部曰赏赐国之重事所以报贤劳而励士气权度毫髪一失轻重则上为失礼下无所劝朕有天下十有五年云南越在万里负固不服故命大将帅师讨之诸将士冒瘴疠踰险阻雾雨薄肌体沾汗濡甲胄而能効忠宣力搴旗斩将登城拔垒使天诛无留良善附顺甚者身委矢石为国効命司马法曰军赏不踰月欲民速得为善之利也尔礼部其核实定议行之至是议上上以为赏薄曰将士甚劳若此非所以报有功也其重赏之
上又谕礼部臣曰曩者发兵征云南朕悯其劳苦出师临阵皆有赏赉比者将士还京论功行赏士卒已令五军十卫验名给之近闻有赏不及格者或所司有欺蔽者致使窃议於外尔礼部即榜谕诸军或受赏不及格与有劳而不及赏者皆许陈诉验实赏之
赐第之训
洪武二十年上谕礼部臣曰诸功臣於京师既有第宅而乡里尚仍故居若既老而归於礼不称其各赐钞俾还置第以居乐其高年传之子孙亦优待功臣之礼
保夷之训
洪武三十年朝鲜国王李旦以柳玽等蒙恩放还遣其判三司事偰长夀密直副使辛有贤等贡鞍马及金银器布人参等物至京师谢恩上谕礼部臣曰朝鲜密迩东陲比之他国最为切近前者王氏怠政而亡李氏继兴数生边衅与语再三终不能止易云开国承家小人弗用朝鲜本新造之国而所用之人皆非贤智之士此恐非三韩之福也昔子产於郑凡为辞命草创讨论修饰润色必更数人手所以郑国称治如郑道传等廼小人之尤者在王左右岂能助其为善苟使郑縂卢仁度金若恒仍在朝鲜又郑道全之羽翼今縂等既不免王不精审又将假手於人矣宜谕其国王深思熟虑以保三韩
礼部志稿卷一

[book_title]卷二
钦定四库全书
礼部志稿卷二
明　俞汝楫　编
圣谕
成祖文皇帝敬天之训
永乐元年七月朔大祀天地预告太祖高皇帝配神告毕谕礼官曰祭天严父国家第一事必以恭敬为本固当自朕始然陪祀与执事之臣皆当同朕此敬庶几感格之道尔等职典祀事尤宜夙夜直清以率於衆十一月朔南郊上南郊省牲还御奉天门进公卿大臣谕之曰祭祀莫大於郊古者牺牲粢盛不备不洁不敢祭而帝牛涤三月其敬如此明日以始卿等继朕省牲便应秉对越之诚不可怠忽自古天子之祭皆公卿助相国家生民受福卿等亦预享之不可不谨
永乐四年正月上御武英殿览存心録顾翰林侍臣曰适览慕容超郊有异兽出坛侧隋炀帝祀圆丘暴风未成礼而退後二人皆不旋踵而亡古人言惟德动天盖不德亦动天善则降祥不善则降殃但各以类应之又曰祭祀时固当诚敬亦必平素积累善行乃可获福若平日所行反道背德而临祭一时致其?恭此岂有获福之理
永乐十一年春正月朔日有食之先是礼部以正旦朝贺宴会上请上曰古者日食天子素服修政用谨天戒朕既乖於治理上累三光而衆阳之宗薄食於元旦咎孰甚焉尔文武羣臣尚思勉辅朕躬调爕隂阳消弭灾变新正朝贺宴会之礼悉罢百官节钞仍如例给之
孝先之训
永乐元年五月礼部尚书李至刚等奏宋制凡忌日於各佛殿诵经设帝后位百官行香今後宜依宋制於天禧等五寺朝天宫令僧道诵经三昼夜上曰予於父母固当无所不用其心但人君之孝与庶人不同为人君者奉天命为天下主社稷所寄生灵所依但当谨身修德深体天心恪循成宪为经国远谟使内无奸邪外无盗贼宗社奠安万民乐业斯孝矣如不能此而惟务修斋诵经抑末矣
修省之训
永乐元年闰十一月书谕世子曰比北京山西地震坤道贵静占法地震主兵数动人不宁上天示戒不可不谨宜抚绥军士严固城池洞察人情不可怠忽又御奉天门顾侍臣曰比北京山西地震天变垂戒朕用惕然尔等试言其故侍臣对曰地震应兵戈土木之事上曰比年兵旅饥馑民困甚矣朕方夙夜图苏息之岂肯适一已之情兴土木之工重困民力如楼居可以避暑则午门端门皆可居也何必复建高台广榭今後宫卑隘不足容尚不敢增修虑劳民力土木之事至今不为若兵戈但当勅边将严守备戒不虞而已
永乐二年十一月上以京师地震召文武羣臣谕曰隆古圣王之世山川鬼神莫不宁皆由君德修於上臣职修於下感应之机不诬後世君臣不能如古故灾异数见今地震京师固由朕之不德然卿等亦宜戒谨修职以共囬天意军民有不便之事当速改之
永乐八年十月夜月犯太微垣右执法上谕三法司官曰昨夜太隂犯执法甚急尔等典刑罚宜加谨慎无罪不可枉有罪不可纵须得中道毋纤毫轻重
永乐四年六月朔日有食之是日隂云不见礼部尚书郑赐等言此圣德所感召请明日率百官表贺上曰正朕恐惧修省之际何可贺对曰宋盛时有行之者矣上曰於此一方隂云不见天下至大他处见者多矣且隂阳家言日食而隂云不见者水将为灾以此言之可贺乎乃止
永乐十九年四月勅谕文武羣臣曰朕恭膺天命只绍鸿图爰仿古制肇建两京乃永乐十九年四月十八日奉天等三殿灾朕心惶惧莫知所措意者於敬天事神之礼有所怠欤或祖宗有戾而政务有乖欤或小人在位贤人隐遁而善恶不分欤或刑狱寃滥害及无辜而曲直不分欤或谗慝交作谄谀并进而忠言不入欤或横征暴敛剥削掊克而殃及田里欤或赏罚不当蠧财妄费而国用无经欤或租税太重徭役不均而民生不遂欤或军旅未息征调无方而馈饷空乏欤或工作过度征需频繁而民力凋弊欤或奸人附势羣吏弄法抑有司闒茸罢愞贪残恣纵而致是欤下厉於民上违於天朕之冥昧未?所由尔文武羣臣受朕委任休戚是同朕所行果有不当宜条陈无隐庶图悛改以回天意永乐二十年正月朔日食上谕礼部臣曰日食天变之大者况在正旦永念厥咎惕焉於心卿等宜各修厥职以匡辅不逮
遵制之训
永乐元年二月上谓礼部臣曰昔我太祖高皇帝立纲陈纪礼乐制度咸有成规建文中率皆更改使臣民无所遵守朕即位以来首诏诸司必遵旧制尚恐奉行不逮尔礼部其申明之
丁未上谕礼部臣曰太祖高皇帝亲制大诰三编使人知趋吉避凶之道颁行岁久虑民间因循废弛尔宜申明仍令天下诵读乡饮则讲解如旧
宗室之训
永乐元年四月赐晋王济熺书曰皇考之世参酌古典详定礼部仪车服器用各有等级比有言驸马胡观所乘棕舆其制度僭越与诸王无异诘其从来云尔与之夫诸王所用其制下天子一等君王之分可僭其渐既长何事不可僭矣繁缨小物孔子惜之尔继今宜慎重不可率易
永乐三年十月赐周王橚等皇明祖训且谕之曰皇考所以垂训子孙至要之道具在此书朝廷常守之可以永安宗社藩王常守之可以长保富贵朝廷与藩王本同祖宗所出但能皆以祖宗之心为心则自然各尽其道前代有帝王不能保全宗室如宋太宗亦有宗室不能自保全者如周三监汉七国此皆是不能以祖宗之心为心朕与诸弟勉之
永乐三年五月上以代宁秦晋永兴高平平阳诸王所为过失日多思豫训戒以全亲亲之义赐书周楚齐蜀等王曰易曰履霜坚氷至孔子释之其所由来者渐矣由辨之不早辨也故凡事虑於未萌则有益论於己然则无及我皇考太祖皇帝创业垂统为子孙帝王万世之计惟欲本支各尽其道朝廷笃於亲亲藩国重於守法朝廷之纪纲明正亲藩不龃龉於其间藩国之礼节不踰朝廷不苛责於其上恩不至於掩义义不至於伤恩宗社永有磐石之安亲藩同享无疆之福此皇考立法之意亦吾继述之意而诸弟侄之意亦皆然也吾尝思之朝廷不能笃亲亲之道是不孝於祖宗不友於兄弟不慈於子侄弃仁背义咎孰大焉昔建文尝蹈此失矣吾即位以来恒切戒此闲居独处教诏子孙亦惟在骨肉手足之恩不可为非礼苛责之事言出乎口心通乎天地鬼神盖吾躬尝奉藩岂其不能身体其事哉夫为藩国者亦当体朝廷之心而亮其诚天下之事至繁一人之精力有限智识岂能悉周区画岂能悉当若吾於兄弟子侄行有未至亦宜以情恕之比代宁秦晋永兴高平平阳诸王不亮吾心稍不顺意内怀怏怏或聼小人教诱为非甚者?诸怨谤魇镇所为不知不仁固少年寡学之过吾恐伤同气已皆容忍不问然此特私恩耳为君之道必正公义而後有以服天下况法度者皇考之法度吾嗣位而不能守之又何以服天下之心故虽不可亏亲亲之私恩亦不敢废天下之公义夙夜思之事有两难欲直言其故使之图改则恐伤恩欲隐忍不言将来积过愈深理不得容是?之於罪也至此非惟吾心不能自安天下之人亦谓吾徒能爱之而不能敎之养成其过故皆直言以戒之矣虽未能必其不逆於心若有谅吾之意信而从之他日德成名立享其安乐与国家同久岂不两尽其美哉兹特遣书陈布悃欵继今之後吾惟常念亲亲之恩勿替诸弟侄亦惟常念皇考之法具在各尽其道共保富贵岂有涯哉吾之所言天地鬼神鉴临在上惟宗国诸王亮之亮之永乐三年七月赐书周王橚曰比各府县録周府长史司榜文来奏夫朝廷与王府体不同长史专理王府事岂得遍行号令於封外与朝廷等一家有一家之尊一国有一国之尊天下有天下之尊卑不踰尊古之制也今贤弟居国如诸子擅行号令於国中其亦可乎若奸人造此离间骨肉即具实以闻当?治之如实贤弟所命则速遣人收还仍严戒长史行事存大体毋贻人讥议
永乐八年十月周王橚於国中作殿奉祀太祖高皇帝上闻之赐书曰礼支子不祭王国庙祀则肇於始封之王太祖高皇帝之祀朝廷自有宗庙王今祀於国中过矣孔子曰祭之以礼若不得为而为之不可为孝王其审礼而行毋贻物议
永乐九年二月勑戒秦王尚炳曰昔周天子遣使赐齐桓公胙且命勿下拜桓公对曰天威不违顔咫尺小白敢贪天子之命无下拜遂下拜登受春秋书以示褒遣使赐晋侯命晋侯受玉惰使者归曰晋侯其无後乎成肃公受脤於社不敬刘康公曰成子惰弃其命矣後皆不得其终春秋书以示戒比屡遣人賫符赴王国王不出迎但令内监取入及出见使者又侮慢不一此皆王不学之过不学何由达礼致王於此者皆长史纪善典仪之失职也其械送京师王自今勉力学问庶几寡过永乐十年二月勑靖江王府辅国将军赞亿曰监察御史言尔交通卫卒以钱贷民多取利息至系人妻孥逼胁鬻居以偿所负古畜马乘不察於鸡豚伐氷之家不畜牛羊百乘之家不畜聚敛之臣国家旧制四品以上官不得与民争利汝宗室之亲乃恣肆如此果尔所为则赴京面陈若左右小人假尔名为之即械送京师永乐元年十月勑晋府长史龙镡等曰朝廷封建亲藩而选贤命材为之辅导冀以赞成德善不至於有过也古之为人臣者无外交今王府擅与西番往来又私以车逓送王年少寡学而不知古长史儒者谓不知古乎廷臣皆欲寘汝於法朕恐伤亲亲之意姑宥不问今後慎无复尔戒之戒之
永乐十五年十二月勑戒永和王济烺曰凡朝廷仪物制度等差截然不可违越比尔擅造印章僭用龟纽龟纽惟亲王之宝用之尔擅为之越礼分矣以尔年少及念尔父同气之故姑宥不问自今宜谨遵礼法毋蹈前过
戒外戚之训
永乐二年四月春坊官劾奏中军都督佥事李谅於文华殿早朝百官班退之後谅独进啓事有违礼法请治谅罪上命姑宥之勑谕谅曰朝廷之法公於天下不以亲踈有间朝仪凡百官谒东宫偕进偕退不许独留私见乃谨始防微之道令行之初尔首犯之帝王行法先於贵近朕念亲亲之故曲宥不问其戒之慎之非分之恩不可再得尔其钦哉
永乐四年八月赐赵王高燧曰比闻都指挥欵台乘马过驸马都尉广平侯袁容之门容怒其不下箠楚几死欵台靖难功臣岂当非礼陵辱尔非不知亦不以闻自洪武以来往来驸马之门何尝有下马之令晋王敦为驸马纵恣暴横卒以悖逆灭亡覆辙在前可再蹈乎此书观毕仍以示容其受使令辱欵台之人械送京师
廵狩望祭之训
永乐七年正月上谓礼部臣曰朕今廵狩盖古人省方观民之意服食之物皆备以行都无取於民尚虑有司不体朕心妄有科扰使民未见德而先受害者必不宥之其遣使先谕道途所经及北京所属郡县朕至日止令正官一员朝见毋骚扰百姓
永乐七年三月朔车驾廵狩北京驻跸东平州望祭泰山毕顾侍臣曰昔舜廵狩至泰山举祀礼觐诸侯一正朔考制度而已盖欲使天下同风後来秦皇汉武皆生侈心登封泰山建立功德以夸示後世终不免後世之非议我太祖皇帝一天下立法制五六十年国不异政家不殊俗朕谨遵成宪此行亦惟欲亲廵抚使军民各得其所耳侍臣顿首曰陛下守太祖之法而以尧舜为心天下苍生实受其福彼秦皇汉武何足道哉
科试之训
永乐二年二月礼部奏请会试选士之数上问洪武中所选几何尚书李至刚对曰各科不同多者四百余人少者三百人上曰朕初即位取士姑凖其多者後不为例又曰学者成材亦难当取其大略其细如十分中有一二分语疵而不害理亦可备数然科举是国家取人材第一路不可滥且文体毋尚虚浮惟取朴实
永乐十年二月命礼部尚书吕震谕考试官杨士奇金幼孜曰数科士颇多不免玉石杂进今取无过百人其务精择收散木累百不若得良材一株也
学校之训
永乐二年二月礼部奏北方岁贡生员入学十年考不中式者例当充吏上曰人心志舒泰则能学四体不劳则能学衣食温饱则能学责人之功当量其力论人之罪当明其情北方近三四年间兵戈扰攘诸生舍俎豆而事军旅飞刍挽粟之劳奔走流离之苦岂暇於学今考不中者可发囬原学补其废学年数以俟再试不中如例处之
永乐三年八月上谕礼部臣曰学校育才以资任用太祖高皇帝内设国子监外设府州县学选用师范教育俊秀严立教法丰廪蠲徭期待甚至建文以来学校废弛所司又不督励虚縻廪禄尔礼部宜申明旧规俾师教无阙士学有成庶几国家得贤材之用
永乐四年四月礼部言广西岁贡生员考不中式者二人於法学官罚俸一年提学官当杖上曰远方之人渐化者浅教道未行不可槩论夫立法虽有定论行法当量人情有定论则民知所守量人情则民用不寃姑宥之生员遣归进学再贡不中式一论如法
永乐十年三月云南布政司左参议吕名善言武定寻甸广西三府居民繁庶请设学校从之上谓礼部臣曰学校风化所系人性之善蛮夷与中国无异在上之人作兴之耳
永乐十五年三月颁五经四书性理大全书於六部并两京国子监及天下郡县学上谓礼部臣曰此书学者之根本而圣贤精义悉具矣自书成朕旦夕宫中披閲不倦所益多矣古人有志於学者苦难得书籍如今之学者得此书而不勉力是自弃也尔礼部其以朕意晓谕天下学者令尽心讲明无徒视为虚文也
育才之训
永乐二年六月上命礼部臣曰会试下第举人既多其中必尚有可取者盖虑一时匆猝或本有学问而为文之际记忆偶差遂至谬误或本不谬误而考閲之官神情昏倦失於详审以致黜落此皆可矜其令翰林院出题再试择文词优等者以闻遂得贡士张铉等六十人以奏上召见皆赐官带命於国子监进学以俟後科且勉之曰士当立志志一则工专工专则业就尔等於学已有根本但更百尺竿头进步耳後科第一甲人有不在尔曹乎其往勉之
永乐三年正月命翰林院学士兼右春坊大学士解缙等於新进士中选材质英敏者俾就文渊阁进其学缙等选修撰曾棨编修周述周孟简庶吉士杨相刘子钦彭汝器等二十八人入见上谕勉之曰人须立志志立则功就天下古今之人未有无志而能建功成事者汝等简拔於千百人中进士又简拔於进士中至此固皆今之英俊然当立心远大不可安於小成为学必造道德之微必具体用之全为文必并驱班马韩欧之间如此立心日进不己未有不成者古人文学之至岂皆天成亦积功所致也汝等勉之朕不任尔以事文渊阁古今载籍所萃尔各食其禄日就阁中恣尔玩索务实得於己庶国家将来皆得尔用不可自怠以孤朕期待之意
奉先之训
永乐五年五月上问侍臣曰闻近俗之弊严於事佛而简於事亲其失果有之乎对曰间有之上叹曰此盖教化不明之故朕於奉先殿旦夕只谒未尝敢慢或有微恙亦力疾行礼世人於佛老竭力崇奉而於奉先之礼简略者盖溺於祸福之说而昧其本也率而正之正当自朕始耳
祀功臣之训
永乐元年十月享太庙毕遣官祭功臣於鸡鸣山庙先是礼部侍郎宋礼言功臣自有庙请罢太庙配享但於本庙祭之上曰先帝所定配享不可罢又曰此皆佐命开国之臣既自有庙俟太庙享毕亦别遣官即其庙祭之於义可也着为令
崇儒之训
永乐四年三月上幸太学勑礼部臣曰朕惟孔子帝王之师帝王为生民之主孔子立生民之道三纲五常之理治天下之大经大法皆孔子明之以教万世朕皇考太祖高皇帝膺君临亿兆之任正中夏文明之统复礼乐衣冠之旧渡江之初首建学校亲祀孔子御筵讲书守帝王之心法继圣贤之道学集其大成以臻至治朕承鸿业惟成宪是遵今当躬诣太学释奠先师以称崇儒重道之意其合行礼仪礼部详议以闻礼部尚书郑赐言宋世谒孔子服靴袍再拜上曰见先师礼不可简必服皮弁行四拜礼
讲书之训
永乐四年四月命礼部遣使购求遗书上视朝之暇辄御便殿閲书史或召翰林讲论尝问文渊阁经史子集皆备否学士解缙对曰经史粗备子集尚多阙上曰士人家稍有余资皆欲积书况於朝廷可阙乎遂召礼部尚书郑赐令择通知典籍者四出购求遗书且曰书籍不可较价值惟其所欲与之庶奇书可得又顾缙曰置书不难须常览閲乃有益凡人积金玉皆欲遗子孙朕积书亦欲遗子孙金玉之利有限书籍之利岂有穷也
礼制之训
永乐元年十月勑礼部臣曰太祖高皇帝临御命所司历考礼乐制度参酌古今上自朝廷下及臣民冠昏丧祭之仪服舍器用之制皆有等差着为定式颁布中外行之久矣朕虑今有司因循苟且奉行弗谨致有非分违法干犯刑宪非朕所以爱民之道尔礼部其以洪武中所定一切制度图示中外俾人知遵守庶几享太平之福
永乐七年四月上谕行在礼部臣曰朝廷立法五十余年服式器皿皆有定制比来臣民数有以越礼僭分罹刑宪者此教谕未至也即以旧定官民冠带器皿制度绘为书册颁示中外及诸色工匠俾知遵守
知民情之训
永乐十一年四月上谓行在礼部尚书吕震曰朕欲周知民之休戚尝命凡布政司按察司及府州县官至京者陈民间利病近有以时和岁丰民安物阜为言者及验视之田野荒芜人民饥寒甚至水旱虫蝗皆不以闻朕已寘诸法如今後所言有切民情可裨治理者宜旌赏之以明惩劝
取言之训
永乐元年甘州中卫左所军张真言事上览毕顾礼部侍郎宋礼曰虽尧舜禹之圣亦皆乐取人言以为治朕即位首下诏求言而言者无几此戍卒能上言虽皆不可采然为国之意则善宜加赉之其赐衣一袭钞一千贯又顾礼曰居其位无其言君子耻之卿等亦毋嘿嘿守位而已
丰年之训
永乐四年六月南阳府献瑞麦有两岐至五岐者上语礼部臣曰比郡县屡奏祥瑞独此为丰年之兆若年谷丰登民足衣食老少无冻馁之患皆天地祖宗之赐矣命荐之宗庙
节假之训
永乐七年正月元宵节近上谕礼部臣曰我太祖高皇帝君天下四十余年法度明备恪遵成宪今四方无虞兆民康阜思与臣民同乐太平自正月十一日为始其赐元宵节假十日百官朝参不奏事急务具本封进处分听军民张灯饮酒为乐五城兵马弛夜禁着为令
清释道之训
永乐五年直隶及浙江诸郡军民子弟私披剃为僧赴京冒度请者千八百余人礼部以闻上怒甚曰皇考之制民年四十以上始听出家今犯禁若此是不知有朝廷矣命悉付兵部编军籍发戍辽东甘肃又叹曰朕遵承旧制一不敢忽下人尚纵肆如此何况後来此不可宥此辈皆民螟螣不可蕃育　又直隶苏州府嘉定县僧会司奏县旧有僧六百余人今仅存其半请以民之愿为僧者令披剃给度牒不听上谕礼部臣曰国家之民服田力穑养父母出租赋以供国用僧坐食於民何补国家度民为僧旧有禁令违者必罪
永乐十五年五月上谓礼部臣曰佛道二教本以清净利益羣生今天下僧道多不守戒律民间修斋诵经动辄较厚利又无诚心甚至饮酒食肉游荡荒淫略无顾忌又有一种无知愚民妄称道人一槩蛊惑男女杂处无别败坏风化洪武中僧道不务祖风及俗人行瑜珈法称火居道士者俱有严禁即揭申明违者杀不赦永乐十六年十月上以天下僧道不通经典而私簪剃者多命礼部定通制榜示天下今後?为僧道者府不过四十人州不过三十人县不过二十人限年十四以上二十以下父母皆允方许陈告有司行邻里保勘无碍然後得投寺观从师授业俟五年後诸经习熟然後赴僧録司考试果谙经典始立法名给与度牒不通者罢为民若童子与父母不愿及有祖父母父母无他子孙侍养者皆不许出家有亡命避罪出家者并寺观住持罪之
眚赦之训
永乐四年西域贡佛舍利礼部尚书郑赐请因是寘释罪囚上曰帝王之治以刑赏为务有功不赏有罪不诛虽尧舜无以治天下梁武帝元顺帝皆溺於佛有罪者不刑致法度废弛纲纪大坏而致於败亡此岂可效况佛亦有天堂地狱善恶报应之说诱人为善尔儒者乃欲姑息为治耶
赏将士之训
永乐九年十二月雨雪寒甚上御武英殿召礼部尚书吕震谕曰昔奸臣构凶朕率师征讨当风雪寒苦之际将士有堕指裂肤者而勇气不衰今宗社既安朕居天位适对此景思昔艰难恻然动心凡诸靖难将士各赐之钞都指挥人三百贯百指挥二百五十贯千户镇抚二百贯百户所镇抚一百五十贯旗军一百贯故官并摠小旗父兄尝在军中冻伤皆如例
怀远人之训
永乐元年九月谕礼部臣曰太祖高皇帝时诸番国遣使来朝一皆遇之以诚其土物来市易者悉听其便或有不知避忌而误干宪条皆寘宥之以怀远人今四海一家正当广示无外外国有输诚来贡者听尔其谕之使明知朕意
永乐元年九月礼部尚书李至刚奏日本国遣使入贡已至宁波府禁令凡番使入中国不得私载兵器鬻於民宜命有司会检番船中有兵器籍封送京师上曰外夷向慕中国来修朝贺危蹈海波跋踄万里道路既远赀费亦多其各賫以助路费亦人情也岂当一切拘之禁令至刚复奏兵器民间不得私畜则亦无所鬻惟当籍封送官上曰无所鬻则官为凖中国之人市之毋拘法禁以失朝廷寛大之意且阻远人归慕之心
永乐二年五月礼部尚书李至刚等奏琉球国山南王遣贡方物就令賫白金诣处州市磁器法当逮问上曰远方之人知求利而已安知禁令朝廷於远人当怀此不足罪
永乐二年福建布政司奏暹罗国遣使与琉球通好其舟为风所漂至岸官已籍记舟中之物请命上谓礼部臣曰两国通好是番邦美事其舟为风所漂正宜矜恤岂可利其物而籍之乡有善人犹能援人於危助人於善况朝廷统御天下哉其令布政司舟坏者为之修理人乏食者给之粟俟风便其人欲归或往琉球导之去永乐五年六月上问礼部臣曰近四夷之情何如对曰蛮夷之情由来叛服不常数年陛下怀之以恩待之以礼今皆悦服无复反侧之意上曰朕素待之以诚彼或不诚亦不与较故或有感激愧服者孔子尝曰言忠信行笃敬虽蛮貊之邦行矣圣人之言万世可行
永乐八年十一月赐国子监琉球等处生李杰等并其从人冬衣靴袜既而从容与羣臣语及之礼部尚书吕震曰昔唐太宗兴学校新罗百济皆遣子入学当时仅闻给廪膳未若今日赉与周备也陛下圣德前古未有上曰远方慕中国礼义故遣子入学必足於衣食然後乐学我太祖高皇帝命资给之着为令典所谓曲成万物而不遗者朕安得违之
永乐十一年五月国子监琉球生模都古等三人奏乞归省上谓礼部臣曰远人来学诚美事思亲而归亦人情宜赐以荣之遂赐彩币表里袭衣及钞为道里费仍命兵部给驿传
永乐十四年六月广东儋州土官同知王贤佑率生黎峒首王撒黎佛金等来朝贡物赐钞币遣还上谓行在礼部臣曰黎人远处海内素不沾王化今慕义来归而朝贡频繁殆将困之非存抚之意自今生黎土官峒首俱三年一朝着为令
永乐元年上谓礼部臣曰帝王居中国抚驭万国当如天地之大无不覆载远人来归者悉抚绥之俾各遂所欲近西洋囬囬哈只等在暹罗闻朝使至即来朝远夷知尊中国亦可嘉也今遣之归尔礼部给文为验经过官司毋阻自今诸番国人愿入中国者听
永乐元年安南国王胡□遣使奉表谢恩上命礼部臣谕之曰安南昔称知礼之国今思明府言禄州西平州永平寨皆思明故地与安国接境安南夺而有之其归语王如非安南地则速归之保境安分惇修邻好可以长享富贵也
却庆贺之训
永乐二年七月礼部尚书李至刚奏今岁山东郡县野蚕成茧缫丝来进请率百官贺上曰野蚕成茧亦常事不足贺使山东之地野蠺尽茧足以被其一方而未能徧及天下朕之心犹未安也朕为天下父母一饮一食未尝忘之若天下之民皆饱煖而无饥寒此可为朕贺矣乃止
永乐三年七月陕西兴平凤翔二县进瑞麦三十本礼部率羣臣上表贺以为圣德覆被之应天下太平之徵上览之谓尚书李至刚侍郎赵翀曰瑞麦固是喜应但四方远迩靡一物不得其所斯可为太平今中外果无匹夫匹妇之愁怨於下者乎览表只益惭愧耳君臣贵相与以诚谀佞非治世之风也至刚等愧谢
永乐七年七月顺天府密云县民献嘉禾先是行在礼部尚书赵羾以祯祥疉见若两岐之麦野蠺成茧日食不见之类皆欲称贺上悉却之至是又因献嘉禾欲率廷臣上表贺上曰古之帝王为治尚敦实黜浮华朕德不逮但得四叙协和海宇康乂黎民衣食给足即国家之福一物之异皆偶然耳何以贺遂止
八月山西代州繁峙县献嘉禾二百七十九本羾又奏曰前密云嘉禾陛下却羣臣之贺今嘉禾又至此实圣德之应请率羣臣上表贺上曰朕奉天子民正愿天降丰年使四海之人皆足今苏松水患未息近保定安肃处州丽水皆雨雹浑河决於固安伤禾稼且四方之广尚有未尽闻者不闻羣臣一言及弭灾之道而喋喋於贺嘉禾谓祯祥朕德所致其灾异非朕所致乎尔等宜辅朕修德行政他非所欲闻也
永乐十一年五月曹县献驺虞行在礼部尚书吕震奏驺虞上瑞请明旦率羣臣上表贺上曰百谷丰登雨阳时顺家给人足此为上瑞驺虞何与民事不必贺永乐十二年九月榜葛剌国王赛佛丁贡麒麟礼部请上表贺上曰海宇清宁远人向化贡献方物斯皆天与祖宗之佑卿等但当夙夜竭心辅治以惠天下天下既安虽无麒麟不害为治其免贺
永乐十三年九月西域贡狮子文武羣臣以为圣德远及所致叩头称贺上曰远人贡方物以达诚何用贺诗所称唐虞三代之治曷尝及祥瑞盖古圣贤之君但求时和岁稔百姓家给人足即是太平隋炀帝时孔雀集朝堂百官称贺元顺帝时两都桑果叶皆生黄色龙文又有嘉禾一茎至八穗者又常有五色祥云见恃此而骄卒皆亡灭前鉴如此朕与卿等但当只守祖法敬事无怠以保鸿业不可萌侈心
十一月麻林国进麒麟将至行在礼部尚书吕震请於至日率羣臣上表贺上曰往者翰林院言修五经四书及性理大全书成欲上表进朕则许之盖帝王修齐治平之道具於此有益世教可以表进麒麟有无何所损益遂已
永乐十三年贵州布政司右布政使蒋廷瓒言去年北征班师诏至思南府婺州县闻大岩山有声连呼万岁者三咸谓皇上恩威远加山川効灵之徵礼部尚书吕震请率羣臣上表贺上曰人臣事君当以道阿谀取容非贤人君子所为呼噪山谷之间空虚之声相应理固有之岂是异事布政司官不察以为祥尔为国大臣不能辨正其非又欲进表媚朕非君子事君之道遂已永乐十四年八月旦寿星见钦天监以闻行在礼部尚书吕震帅文武百官请上表贺上赐勅谕之曰朕惟太祖高皇帝膺受天命扫除羣雄创业垂统立纲陈纪以安天下臻兹太平是以上天垂象屡显鸿应揆朕凉薄曷克膺兹矧天道无常惟德是辅凡为臣民能遵守高皇帝成宪为子尽孝为臣尽忠奉公守法安分守己用承福佑国家之祥孰大於此尔文武臣僚宜各尽乃心辅朕不逮国家有永远之安尔等暨尔子尔孙亦同享永远之福寿星之瑞其勿贺
永乐十五年七月旦寿星见百官请贺上曰比岁寿星见卿等以为瑞而致贺然四方旱涝蝗疫比比有之而鲜有为朕言者朕之所愿时和岁丰天下之人俱得其所贤者在位谗慝不作百工举任其事政平讼理国家清明此可为瑞寿星之瑞不足贺
永乐十五年十一月金水河及太液池氷凝具楼阁龙凤花卉之状奇巧特异赐羣臣观之行在礼部尚书吕震以为祯祥屡见率百官上表贺上拒不受赐勑谕曰朕德凉薄托於万姓之上惧弗克负荷夙夜只事不敢暇豫比岁以来卿等一遇祥异辄进表贺朕冥昧宁不自知夫戒谨者治之所兴宴乐者乱之所自卿等宜精白乃心励臣职奉成宪用以辅朕共承天休书曰后克艰厥后臣克艰厥臣政乃乂其毋因是遂有怠心钦哉永乐十七年九月卿云见钦天监言占事卿云喜气也太平之应又曰天子孝则卿云见君圣臣贤天下顺心则日旁气如龙凤兹实上瑞行在礼部请率文武百官上表贺勑免之且谕侍臣曰昔帝舜之世万邦协和故百工有卿云相和之謌朕寝食之间恒虑政事有缺民生未安安敢恃此为祥纵是上天委贶朕与卿等正当忧勤惕励以荅天眷何以贺为
永乐十九年万寿圣节先期礼部奏行庆贺礼上勑文武羣臣曰比者上天垂戒奉天等三殿灾朕心兢惕寝食不宁方反躬省愆不遑夙夜而礼部谓朕初度请行庆礼此岂所以相朕恭承天意盖益重朕之不德也其止弗贺
却阉人之训
永乐四年琉球国进阉者四人上曰彼亦人子无罪而刑之何忍其还之礼部臣言还之虑沮远人归化之心请但赐勑止其再进上曰谕之以言不若示之以实事今不遣还彼欲媚朕必有继踵而来者天地以生物为德帝王乃可絶人类乎竟还之
却封禅之训
永乐十四年四月礼部祠祭清吏司郎中周讷上言今天下太平四夷宾服民物阜丰请禅泰山刻石纪功德垂之万世尚书吕震亦言皇德神功昭格上下宜如讷请上谓震曰今天下虽无事然水旱疾疫亦间有之朕每闻郡县上奏未尝不惕然於心岂敢自谓太平之世且圣经未尝言封禅唐太宗亦不谓封禅魏徵每以尧舜之事望太宗尔亦处朕於太宗之下亦异乎徵之爱君矣尔当以古人自勉庶几不愧宗伯之任
礼部志稿卷二

[book_title]卷三
<史部,职官类,官制之属,礼部志稿>
钦定四库全书
礼部志稿卷三
明　俞汝楫　编
圣训
仁宗昭皇帝修省之训
洪熙元年正月以遇冬不雪勑六部等官曰朕以眇躬托於臣民之上忧悯元元勤於夙夜而自今迄冬雪不降来牟不遂吾农柰何夫二气之乖由朕德凉薄大臣与国同体爕理之助诚有赖焉朕方惕励自省卿等亦懋修乃职用赞辅予庶以导召和气康济兆民夫爱民惟诚可以动天愿共勉之钦哉毋忽
赐钞之训
洪熙元年正月上谕礼部尚书吕震曰遇节皇亲例赐钞在廷文武股肱之臣朝夕相与可否机务而有故不宴者即同踈远小臣皆给节钞五贯殆非朕礼大臣之道汝识之继今遇节不宴者凡任事之臣公侯伯都督尚书赐钞一千贯侍郎五百贯
又谕震曰朝廷臣在任久者今皆令还乡展省其得诰勑者足为家乡之荣然到家有养祭宾客之费往还有道里之费计其在官俸禄廪给日用外有余资者鲜矣自今归者皆赐钞公侯伯一品二品赐钞五千贯三品四千贯四品三千贯五品二千贯六品七品一千贯八品以下皆五百贯着为令
赠諡之训
洪熙元年正月礼部尚书吕震谕旨翰林定金忠等諡贺银预焉大学士杨士奇等覆奏上曰此数人皆在先朝尽心国事有德行重厚表里一致者有洊历艰难始终一心者必旌褒之庶几礼贤忠厚之道但朕意未尝及银盖银之劳可赠官而行不应美諡如加银恶諡又反不如无諡古人制諡正为定论美恶以示至公卿等宜尽心
奉先之训
洪熙元年八月勑谕礼部臣曰皇考大行皇帝圣德神功追配太祖统御天下二十余年恩德在民万世永赖皇嫓仁孝皇后母仪四海寅奉宗庙协隆化理而尊号未上无以称朕孝思及天下臣民尊仰不忘之心其与羣臣定议请諡於南郊
又勑礼部臣曰钦惟皇祖太祖高皇帝受命上天肇兴皇业皇考太宗文皇帝中兴宗社再奠寰区圣德神功咸配天地易曰殷荐上帝以配祖考朕崇敬皇祖皇考永惟一心今年正月十五日大祀天地只奉皇祖皇考配神仍着典章垂范万世如勑奉行
事神之训
洪熙元年正月以大祀南郊上御奉天门文武羣臣受誓戒毕进分献官谕之曰事神之道岂独临事之际则致诚敬要其奉天子民之心积累於平日者皆已孚鬼神所以祭则受福朕以菲德上承祖宗主典神天所与协恭承天休者公卿百执事也尚体朕心敬亮天工仁恤斯民庶几克享天心风雨顺调年谷丰稔使斯民蒙福亦昭我君臣共事之美钦哉
四月行在太常寺卿杨溥奏牺牲所见畜羊少请给钞遣官於出产之处市买上曰能爱人而後可以事神朝廷事神之道岂当惜费比年有司不逹大体於市牺牲但凖洪武中价值凡物値随时低昂岂有一定之理今民间诸物视洪武时值率增数十倍而祀神之物独仍旧值民怨於下神其享乎自今供祀牺牲悉凖在京时值给钞往市如於所产之处时值不足则就所在有不系赃罚钞内补给畿内从廵按御史在外从按察司官监市毋致扰民
洪熙元年十二月上谕礼部臣曰朝廷崇祀神只悉有旧典主其事者当致?恭以祈嘉贶福黎庶颇闻天下郡邑应祀坛宇岁久倾垫多不修治甚非昭事神明之道其饬有司修缮凡祭器祠宇并须坚致洁净所用物料悉出公币毋敛民怨仍令廵按御史及按察司官以时点视违者罪之
孝思之训
洪熙元年太子太保兼礼部尚书吕震奏冬至节请御正殿受贺上曰梓宫在殡山陵未终因时兴慕哀恸愈切庆贺之礼岂所宜言勑免贺
兴学之训
洪熙元年十月礼部引郡县岁贡生奏送翰林院考试上召大学士杨士奇等谕曰朝廷所重安百姓而百姓不得蒙福者由牧守非人牧守非人由学校失教故岁贡中古事不通道理不明十率七八此岂可授安民之寄自今宜戒因循之弊严考之本经四书义不在文词之工拙但取有理致者如或难得即数百人中得一人亦可盖取之严则无滥学者不复萌侥幸之望而有向进之志矣
又谕礼部臣曰太学聚天下之士教之以备任用盖因其已成而益充之今郡县岁贡生率记诵陈言以图侥幸求其实学百无二三尔礼部宜勑有司督学官严训诲必通经成材方得充贡盖学者先立根本学然後进充广於太学若乡学全未有成而望有成於国学有此理乎
恤养之训
洪熙元年上谕礼部臣曰皇考临御数诏有司存恤鳏寡郡邑皆有养济院比闻率是文具居室敝坏肉粟布絮不以时给栖栖饥寒而守令漠不留意尔礼部即戒约之令谨视遍施实惠毋致失所
赦宥之训
洪熙元年十一月上御札礼部尚书吕震曰建文中奸臣其正犯已悉受显戮家属初发教坊司锦衣卫浣衣局并习匠及功臣家为奴今有存者既经大赦可宥为民给还田土凡前为言事失当谪充军者亦宥为民
隆圣裔之训
洪熙元年礼部尚书吕震奏有旨赐衍圣公孔缙彦一品金织衣衍圣公是二品如旨赐之过上曰朝廷用孔子之道治家国天下今孔子之徒在官有一品服者孔子之後袭封承先师之祀服之何过且先帝时五品儒臣有赐二品服者亦何过哉其赐之用称朕崇儒之意
悯忠之训
洪熙元年三月上谕礼部尚书吕震曰往年刘儁从征交址?於贼不屈而死礼官不言妇人尽节於夫有旌褒之典况大臣捐躯为国可不加褒恤其赠儁为太子少傅令翰林定諡遣人祭之翰林奏諡儁节愍上叹曰忠臣之心皆欲立功报国不能成功则惟守忠义若身为大臣惟阿顺取容为保禄固位之计国亦何赖
怀远之训
洪熙元年赐朝鲜国使臣孟思诚等钞彩币表里金织罗衣绢衣有差上因谕行在礼部尚书吕震曰远国朝贡固有常分然我祖宗以来待下素厚今朕即位之初凡事必循旧典勿失远人之意
交址各府州县儒学选贡生员王宪等八十二人至京师上谕行在礼部臣曰交址京师万里远离亲戚而来须是教养得宜彼乃乐学可望其成材尔与学官宜知朕此意其衣服岁赐一如云南之例
宣宗章皇帝敬天之训
宣德元年正月以大祀天地上致齐武英殿命礼部太常习礼殿上谕曰祭享之礼莫严於此朕承大统躬祀天地为天下苍生祈福不敢不敬卿等亦宜秉诚相朕庶几感通之道
三月漷县民充郊坛户者有司责令养官牛又俾充逓运夫民诉於朝上谓侍臣曰国家重祭祀而郊祀最重旧制郊坛户悉免他役者虑其不能专有司不知所重不恤民难可责也姑宥之遂命行在礼部申明郊坛户免杂役之令
九月行在太常寺奏天地坛每岁皆自十月拨军扫除今已及时上曰祖宗敬事天地故立法如此朕念谨守成宪卿等亦当恭体此心躬亲临视务令洁净
祭祀之训
宣德元年行在太常寺奏明年春郊祀及各坛祭祀牺牲请如例遣官齎钞往保定及山西诸郡收买上谕之曰此奉天地神只宜戒所遣官必加敬慎所市牺牲必依时值毋一毫损民苟有怨咨神不顾享旧制凡买祭物直隶移文廵按御史在外移文按察司官严督使无凟慢尔等勿违旧制庶几称朕敬天地祖宗之意宣德元年正月行在太常寺奏祭祀上谕之曰国家祭祀掌之礼部而复置太常尤重其事也卿等佐朕事天地事祖宗非他职事之比协恭同寅以承祀事朕盖有赖然必诚敬之心素有持养粢盛之荐极於精洁庶几神明歆格而生灵蒙福卿等勉之
二月以初即位改元遣永康侯徐安等祭告祖陵皇陵及历代帝王陵寝岳镇海渎等神谕之曰列祖陵寝庆泽之源朕永念在心若名山大川镇奠宇内及圣帝明王皆朕所向慕者今即位改元之初特命卿等往修祀礼孔子曰祭如在祭神如神在惟诚与敬其往慎之九月太常寺奏暮岁孟春当享太庙而牺牲瘠小请於顺天府预买喂饲以备用上从之谕府尹王骥曰祭享大事牺牲不成岂可以祭若?价抑买人情不怿神亦不享尔宜慎之
宣德二年上退朝御左顺门语及祭祀谓行在工部尚书吴中等曰南京造制帛祀神最为重事洪武中尝选无过犯疾恶工匠更衣沐浴焚香浣手然後用工其人专供此役更无别差神宗重神之意谨严如此卿宜申明旧制务令精专无用?慢
却庆贺之训
宣德四年三月南京守备襄城伯李隆献驺虞二云出滁州来安县石固山素质黑文驯狎不惊命羣臣观之行在礼部尚书胡濙等请上表贺上曰祯祥之兴必有实德庶几副之朕嗣位今四年中外所任岂皆得人农亩岂皆有收民生岂皆得所朕夙夜不遑宁处驺虞之祥於德勿类况天道无常理乱之几恒相倚伏岂可不虞唐太宗尝曰人君须至公理天尧舜在上百姓敬之如神明爱之如父母动作兴事人皆乐之发号施令人皆悦之是大祥瑞此亦名言朕与卿等宜共谨之遂免贺
七月广东进白乌二行在礼部尚书胡濙具本入奏云考之瑞牒此皇上圣孝所感请率羣臣明旦上表贺御批荅曰只敬祖考恭养圣母皆职分当然何德之有感瑞之云良增惭愧夙夜只念祖宗付托之重惧勿胜负荷惟赖尔文武羣臣同心同德赞辅不逮溢美虚词非所乐闻其止勿贺
宣德五年七月茂州守臣进瑞麦有一茎三穗五穗者时太庙之侧产嘉禾有一茎四五穗至六七穗者礼部臣请表贺上曰瑞麦嘉禾固是丰年之庆但朕以菲德居位且比来四方屡奏水旱可言贺耶然产於太庙侧实天与祖宗神灵之所敷佑昔周人贻我来牟之诗必归於先公之德上帝之命朕何德以致此其勿贺闰十二月行在钦天监奏含誉星见羣臣上表称贺毕上谕羣臣曰表辞称道过实朕甚愧之今海内初安皆由天地宗庙垂佑圣母皇太后训教及羣臣匡辅所致朕何德也书曰儆戒无虞诗曰夙夜敬止朕及卿等相与饬励罔有怠心庶几保福禄於永远
宣德七年八月陕西永夀等县献嘉禾有同本三茎或五茎茎十数穗穗一尺有余者有同本十茎或二十茎茎十余穗穗又多至数十穗者又有一茎五岐六岐或一节一岐者上览之谓羣臣曰诸物不足为瑞谷以养民今蕃异如此可以为瑞是日又有献嘉瓜者尚书胡濙言瓜连理而生有瓜瓞绵远之兆二者皆祯祥请奉表贺上不许曰嘉禾瑞瓜虽年丰物阜之应皆天地宗庙之所垂佑朕何德以致之夙夜内省有歉多矣其止勿贺
抑祥瑞之训
宣德元年八月鲁王肇辉遣长史进瑞粟尚书吕震以为丰稔之应请上表贺上曰近日几内州县屡奏水潦卿不闻乎朕方夙夜忧民艰食若以此为瑞则山东一隅之民可当之如他处何其止勿贺王所遣长史赉之遣还
宣德七年五月行在礼部尚书胡濙以山西进龙马驹请偕羣臣上表贺上曰二三年间水旱告灾继踵而来朕方日夕惕厉一兽之异何救民饥而欲表贺其止之宣德八年闰八月苏门荅剌及诸番国来朝贡麒麟象马诸物上受之行在礼部尚书胡濙以麒麟瑞物率羣臣称贺上曰远方之物朕非有爱但念其尽诚远来故受之不足贺也
会议之训
洪熙元年都督府吏左辅兴州卫军士谭瑛言驿站及民间粮税养马诸事上命行在礼部议尚书吕震对曰利民之事近皆举行吏与军率希求进用其言无足采者上曰圣人不弃蒭荛之言前下诏凡军民利病许诸人陈言朝廷但当察其言之当否不必计其人之贵贱其如例会官议果有可行者即与施行
修省之训
宣德五年八月朔日当食阴雨不见行在礼部尚书胡濙等以为即同不食请率羣臣上表贺上不许勑羣臣曰古者人君所谨莫大於天戒日食又天戒之大者惟能修德行政用贤去邪而後当食不食朕以菲德嗣承祖宗大统政理之未洽民生之未遂上累三光只惧惟甚可比於是欤传不云乎君子之过也如日月之食焉过也人皆见之更也人皆仰之今以阴雨不见得非朕昧於省过而然欤况离明照四方阴云不见有限京师四方必有见者比之不食天可欺欤朕尚图修省以仰荅天意尚勑尔羣臣匡其不逮其止勿贺
宣德五年行在礼部尚书胡濙言钦天监奏景星见臣考之占书天子至孝任贤使能海内欢悦制作合天法令清明则景星见今覩斯瑞实皇上圣德海宇太平之应请偕文武羣臣上表贺上不许遂勑羣臣曰古之人有言时和岁丰为上瑞今阴阳不和水旱为灾四方告饥不可胜纪朕每念天与祖宗付托之重内惭於心夙夜之间惓惓只惧星文之瑞何救民饥而欲表贺哉圣贤之心惟德是敬恒钦天以自度不因祥以自矜尔文武羣臣尚其夙夜同心同德佐朕於理治政事者以安民为本典军旅者以武备为重任刑法者以平恕为要敬慎行之毋怠庶用下慰四海生灵之顒望上荅天地宗庙之付托而吾君臣亦得同享无穷之美哉其止勿贺
兴学之训
宣德元年十一月贵州镇远府奏本府新设儒学训教生员期有成效请给廪膳以养人上曰边郡开学教夷人若使自营口腹彼岂乐於为学凡贵州各府新设学校未与廪膳者皆与之
宣德二年四月行在礼部奏天下岁贡生员考试不中发回原学肄业以待再试教官提调官如例责罚上曰此辈在学若府县官勤於提督教官勤於训诲未必无成泰山之溜可以逹石何况於人今上下偷安虚度日月是以临文不知所措循例责罚薄示儆耳宜令内外风宪者程督之考其勤惰明示劝惩庶几教学有成国家得用
优太学生之训
宣德元年行在礼部奏两京国子监生多给还乡经历年久托故不来请遣人提问上曰古云才难诸生未及仕先负罪名即为终身之玷宜量地方远近定与限期自移文到日为始交址云南贵州十閲月四川两广九閲月陕西福建七閲月山西湖广六閲月江西浙江山东河南五閲月南京直隶四閲月
祝得士之训
宣德二年行在礼部尚书胡濙请以三月初一日临轩策士上曰设科求贤国家大事昔之为君尝有祝云愿得忠孝之人以资国用今朕之心亦如此
科试之训
洪熙元年行在礼部奏定科举取士之额先是仁宗皇帝以为近年科举太滥命礼部翰林院定议额数至是议奏凡乡试取奏南京国子监及南直隶共八十人北京国子监及北直隶共五十人江西布政司五十人浙江福建各四十五人湖广广东各四十人河南四川各三十五人陕西山西山东各三十人广西二十人云南交址各十人贵州所属有愿试者於湖广就试礼部会试所取不过百人上曰南士取十之六北士十之四大抵国家设科取士为致治之本其冒贡非才盖是有司之过人既苟得遂啓幸心今解额已定果行之以公不才者不得滥进自然人知务学其令各处凡考试官及诸执事先须择贤庶免冒滥
策士之训
宣德五年三月上临轩发策毕退御武英殿谓翰林儒臣曰朕於此取士不尚虚文欲得忠鲠之士为用其间有若刘蕡苏辙辈能直言抗论庶几所望朕当显庸之於是赋策士歌以示诸读卷官云
纂修之训
宣德元年上御奉天门谓行在礼部尚书胡濙曰纂修实録国家重事自古帝王功德传之万世只凭史书祖宗以来多有德政在天下皆须纪载今内外诸司尚有未奏来者是不体朕心尔礼部移文趣之
藉田之训
宣德元年上观藉田毕谓侍臣曰先王制藉田以奉粢盛以率天下务农天子公卿躬秉耒耜所贵有实心耳为人君诚体祖宗之心念创业艰难爱恤苍生使明德至治达於神明则黍稷之荐不徒亲耕矣农民勤苦终岁不免於饥寒国家轻徭薄敛使之以时而贵农重谷禁止游食则人咸趋耕种不徒劝率之矣不然三推五推何益於时侍臣对曰先王制礼有本有文陛下之言及此宗社苍生之福也
旌表之训
宣德元年礼部尚书胡濙列赵岩权谨孝行节妇王氏吉氏等奏乞旌表上谕之曰孝者人道当然贤智之人不待劝勉中人以下须激励乃能为善旌表之意盖如此若权谨则朕所知质实人也宜旌之使人见而思奋其於治道岂不有益
勉礼职之训
宣德二年上谕行在礼部臣曰朕惟圣人兴礼乐以昭神化以正民彛致治之道於斯为盛朕以菲德仰承祖宗赋畀之重主典神天表正万邦而礼乐尤为切要尚体予怀以谐尔职惟致敬可以格天地享鬼神尔弼成之天下国家之本在身正心以正朝廷百官万民尔弼成之期於明德至治洞逹幽明天地以位万物以育九有宁谧四夷咸宾则我国家祚隆万世尔亦有闻於永久至若学校之政所以立敎兴贤必求其实效旌表孝节所以激励风俗必求其实行尚率乃属夙夜匪懈用图成绩以昭我国家文明之盛毋循习旧弊废事瘝官以负朕宠任之意钦此
采建言之训
宣德二年行在礼部奏官民建言请同六部尚书都御史六科给事中会议以闻上曰致理之道莫先於广言路盖天下之大吏治得失民生休戚人不言朝廷何由悉知古人谓明王视天下犹一堂满饮酒一人对隅而泣则一座为之不乐若令天下有匹夫匹妇不得其所实为君德之累凡有建言民瘼者卿等勿讳言或激切亦其心发於忠若以其言激切而弃之孰肯进言卿等宜悉此意凡言之善者即以闻庶几有补於治又曰大臣辅君为治贵有以来天下之善而不恃一己之能卿等勉之
行在礼部尚书胡濙等奏近磁州判官张僎等及耆民四十人各言郡县官吏军民利病凡二百余事有旨令臣等会议臣等详其所言有益於民可行者八十事乞赐施行其间有告讦人罪及奏牍不书名不称臣并错误者请逮治之上谓濙曰民之休戚朕所欲闻其假建言为名告讦者付法司治不谨及错误者皆不足较较之即言者不至矣
申礼教之训
宣德二年行在通政使司奏刑部岁问罪囚数万余应死者六百余人上谓行在礼部尚书胡濙等曰唐虞成周刑措不用朕每以此自期今百姓轻於犯法如此盖由教化未至卿等宜申明教化使礼让兴行风俗淳美庶几有成濙等顿首受命
恤民之训
宣德二年行在礼部奏太岳太和山宫观所用降真诸香每三岁七十斤例於湖广广东买用上曰买於民间岂不倍加科扰朕初嗣位未有恩惠及民此事姑止其於京库支用
礼制之训
宣德四年二月上视朝罢御左顺门谕行在礼部尚书胡濙曰朝廷之礼最先正名尊卑等级不可僭差凡内外官员士庶服饰仪从序立及尊卑称呼之类皆有定制近多越礼犯分亦有在内府私行揖拜礼者其揭榜申明定制无使僭越
礼禁之训
宣德四年上谕行在礼部尚书胡濙曰祖宗时文武官之家不得挟妓饮宴近闻大小官私家饮酒辄命妓歌唱沉酣终日怠废政事甚者留宿败礼坏俗尔礼部揭榜禁约再犯者必罪之
饬训导之训
宣德三年上御左顺门谓行在礼部尚书胡濙等曰昨日广宗县奏训导生员嘱公事通贿赂朕已令法司逮问朝廷建学养士望其成才以资任用训导居师表之任正当谨守法礼以率诸生使人皆如此贤才何用得成卿等宜申明旧章严加戒饬以副朝廷教养之意
禁阉之训
宣德元年行在礼部奏山东有自宫以求用者请如例发交趾充军缘先奉仁宗皇帝圣旨有犯此者其所属里老亦不得无罪请令法司逮问之上曰先帝深惩此事故严其令近来犯者亦少里老可宥之但申明旧禁使知遵守
宣德二年七月上视朝罢御左顺门谕礼部尚书胡濙曰昔皇考在位禁止自宫之人谓其毁伤父母遗体最是不孝凡有此等皆发充军朕遵承先志亦尝援例发遣比者小人复有冒犯盖缘不知故尔妄作孔子曰示之以好恶而民知禁卿宜出榜徧谕天下使知遵守
选举之训
宣德七年四月应天府奏请乡试同考官乞命兵部给脚力上从之顾谓礼部尚书胡濙等曰考官取士但据文章不悖经意即可充选然应举之人皆凭学校有司保送其人果孝弟忠信而又通今博古科目取之足为世用若德行不修而徒有文辞亦终无益考官须是学问老成心术正大之士不然亦能颠倒是非卿等宜申明朕意亦使知慎
恤灾之训
宣德五年四月易州奏蝗蝻生上谓右都御史顾左曰今禾苖方生宿麦未茂而蝗蝻为灾若不早捕民食无望即选贤能御史往督有司发民并力扑捕初发扑之则易若稍缓之即为害不细
六月永平等卫及河间府静海等县奏蝗蝻生尚书郭敦请遣官往捕上从之曰遣官之际亦须戒饬颇闻往年朝廷遣人督捕蝗者贪酷害人不减於蝗卿等须知此弊是日晩出御制捕蝗诗示敦等曰蝗之为患此诗备矣卿遣人往捕当如救焚拯溺不可缓也
朝贡之训
宣德元年二月朝鲜国王李祹遣陪臣尹须弥等奉表贡方物谢恩先是朝鲜所献方物有金物龙头盏之属上谓侍臣曰朝鲜进贡频数每有金银器皿小国措办必难宜止之遂勑祹曰金玉非尔国所产自今贡献惟以土物效诚而已祹感悦至是遣须弥等奉表谢
宣德五年上谕行在礼部臣曰闻西南诸番进贡海舟初到有司封识遣人入奏俟有命然後开封起运使人留彼动经数月供给皆出於民所费多矣其令广东福建淅江三司今後番舡至有司遣人驰奏不必待报三司官即同市舶司秤?明注文籍遣官同使人运送至京庶省民间供馈
宣德七年十一月朝鲜国王李祹遣陪臣赵琠金王振等贡腌松菌及鹰上谕行在礼部臣曰朝鲜贡献频数已非朕所欲今又献松菌及鹰菌食物也鹰何所用珍禽奇兽古人所戒可谕其使自今所贡但服食器用之物若鹰犬之类更勿进献
怀远之训
宣德元年六月卫喇特部属伊苏巴哈等归礼部奏定赏例上曰远人慕义举家来归抚之当厚布尼雅锡哩乃彼故主今其妻亦远来名分不同恩亦当异其别与好第宅於是各赐金织袭衣彩币银纱鞍马有差
宣德元年六月遣使赐琉球国中山王尚已志皮弁冠服上谓礼部尚书曰远夷归诚固是美事特赐冠服亦表异恩古人言招携以礼怀远以德朕与卿等尤当念之
十月遣使以五经四书及性理大全通监纲目赐朝鲜国王李祹上谓行在礼部尚书胡濙曰圣人之道与前代得失俱在此书有天下国家者不可不读闻祹勤学朕故赐之若使小国之民得蒙其惠亦朕心所乐也宣德二年白葛达国使臣和者里一思等陛辞上谓尚书胡濙曰天气渐寒海道辽远正副使各加赐路费钞三千贯及锦衣一袭头目从人俱加赐钞及衣服靴袜
给度牒之训
宣德元年上罢朝御右顺门谓行在礼部尚书胡濙曰今僧道行童请给度牒甚多中间岂无有罪之人潜隐其中者宜令科道官取勘如果无之尔礼部同翰林院官礼科给事中及僧道官同考试能通大经则给与度牒在七月十九日以後及不通经者皆不给
禁出家之训
宣德五年行在礼部尚书胡濙言总兵官都督谭广於宣府建弥陀寺朝玄观请度官军之家幼童为僧道初见洪武中不许军匠灶站违碍之人出家今广所言非旧制上曰宣府边地官军家属正当勤耕稼精武艺固封守以攘外夷为僧道何益昔南唐时曹俭攻城急城中尽召诸僧令与军民皆诵佛救护竟不免败亡此事是为明戒况祖宗旧制其可违乎若寺观已完欲僧守之则於他郡邑分与之
礼部志稿卷三

[book_title]卷四
钦定四库全书
礼部志稿卷四
明　俞汝楫　编
圣训
英宗睿皇帝祀礼之训
宣德十年六月勅行在太常寺官曰朕惟祀神国之大事庙宇坛墠惟修惟洁犠牲粢盛惟丰惟备珪币香祝荐献之具乐舞之设咸用整饬惟尔之职凡典守坛庙及诸执事尔恒戒警之俾存其诚以时共事彼或不恭越礼废事尔具以闻必斥去之尔尚齐洁一心昭事天地鬼神以迓祯祥上佑我国家下福我臣民惟尔禄位亦保永久钦哉
正统二年十二月行在礼部奏正统三年正月初六日享太庙上御正殿受奏然是日值宣宗皇帝忌辰例不鸣钟鼔第视事西角门礼有不同请裁之上曰祭祀重事还宜陞殿余悉遵永乐间例行之
正统九年闰七月勅礼部臣曰朕惟国之大事莫先於事神古者帝王率繇兹道我国家自祖宗以来祗事神祗载在祀典已有定制朕嗣承大统惓惓於兹比闻天下岳镇海渎及府州县社稷山川文庙城隍应祀坛庙历年既久多为风雨损敝所司不能时加修葺分廵宪臣亦罔加意甚至容人?凟致伤和气尔等其谕两京及天下有司於应祀神祗坛庙久荒废者即设法备料修理工程大者酌量事宜以闻修完之日择人奉卫务在敬慎不许?慢仍令风宪官按临廵视其有损坏不修及因修理害民者悉罪不宥
祭先之训
正统元年闰六月上谕行在礼部臣曰山陵祭祀哀戚存焉服饰华丽岂礼所宜朕自今後每祭孝陵长陵献陵景陵行礼之日与百官俱具浅色衣服如洪武永乐例尚书胡濙等顿首奉命
弭灾之训
宣德十年四月勅谕行在礼部臣曰今当糓麦长茂之时而畿甸之间天久不雨又闻远近有水潦蝗蝻深轸朕怀宜遣大臣於在京庙观祈祷仍分遣道士诣天下岳镇海渎用祈丰稔无稽无忽
正统十四年四月上谓礼部臣曰自岁首至今雨泽愆期糓种未布麦苖就稿民事勿遂朕用惕然其遣官告祀天地诸神祈降甘霖以苏我民尔礼部仍分官祭告京都应祀神祗合用祭物及百官斋戒禁屠诸宜悉如例
修省之训
正统四年六月勅谕六部等官曰朕恭嗣大统夙夜祗勤惟祖宗付托之重不敢怠逸比年以来停罢一切徵歛除逋负薄刑罚所冀四方咸遂生息今岁以来灾沴数见京畿尤甚自三月至五月亢阳不雨甚伤农麦五月中至六月连雨不止河决堤岸渰没田稼城中倾塌官民庐舍亦有渰溺死者深用兢惕洪范咎徵皆繇人事盖朕不德之所致也其听纳之勿审与谗佞之勿戢与政事之臣有颇仄欤辅弼之臣失其职欤何灾异特甚循省厥繇用图善道尔等皆与国同体岂当默默坐视而勿思勿勉乎自今其体朕心以敬天爱人为心毋懈夙夜夫持廉戒贪者善身之本致公絶私者善政之要勿谓可欺神鉴孔明勿谓无害天应可畏钦哉朂哉往务善政庶几以回天意以固宗社民生之福尔亦尚有利哉
正统五年十二月勅在京文武羣臣曰昨钦天监言明年正月朔日食凡九十一秒故事食不一分者不救护朕惟事天之诚虽微必敬谨天之变岂以微怠况兹岁始阳德方亨致灾有繇敢忘祗畏是日在京文武羣臣悉免贺礼及期救护如制
天顺元年四月勅谕六部等衙门曰朕新复位夙夜兢惕永惟致理之要在乎敬天勤民然欲从事於期而无失盖必君臣同心而後可矧今天之灾沴消弭未尽民之饥困拯济未苏是惟朕躬之忧亦惟尔文武羣臣之忧也其自今月初一日始为朕与尔羣臣各致斋三日朕亲露祷於昊天上帝为民请命朕又闻之应天以实不以文得民以政不以言继自今朕其恒自修省尔羣臣亦共儆戒於心慎懋於事凡有可以匡辅朕躬以安国家以便军民利所当兴弊所当革者各从职掌明以条奏施行务底实效毋事虚文庶几君臣交修以尽敬天之实勤民之责而得致理之要其敬之慎之又勅谕文武羣臣曰朕以菲德恭膺天命祗复宝座於今半年图治虽勤应天无效乃天顺元年七月初六日承天门灾朕心震惊罔知攸措意者敬事天神有未尽欤祖宗成宪有不遵欤善恶不分而用舍乖欤曲直不辨而刑狱寃欤征调多方而军旅劳欤赏赉无度而府库虚欤请谒不息而官爵滥欤贿赂公行而政事废欤朋奸欺罔而阿附权势欤羣吏弄法而擅作威福欤徵敛徭役之法太重而闾阎田里靡宁欤谗谄奔竞之徒幸进而忠贤正士不用欤抑为军卫有司者闒茸酷暴贪无厌而致军民不得其所欤凡若此者皆伤和致灾之繇而朕或有所未明也今朕省愆思咎怵惕是存尔文武羣臣既任股肱耳目之寄当怀左右辅弼之图况君臣一体休戚惟均果有合行事宜必当直言无隐其或躬蹈前非亦宜洗心改过呜呼应天者当以实政弭灾者不事虚文朕与尔等尚懋敬之
兴学之训
正统五年六月勅谕北京国子监祭酒司业等官贝泰等曰夫太学者国家成贤育才之地昔我祖宗临御教之用之咸有定规朕嗣统以来一切庶政咸循旧章诸司亦皆修职尔北京国子监官不务敬慎隳弛学规玩愒岁月洪武永乐中六堂诸生咸有季试考第高下以伸劝励今南监尚循旧规北监废而不举此非师长之惰慢乎尤有甚者惟利是与有入监数月或一二年即得拨诸司办事者有坐监十余年不得出身者又与诸司交通凡办事一人有阙即被干求者得之借曰为势所逼何为不执以奏师之所行如此何以表励学者朕惟天地之量姑曲宥不问自今宜洗心涤虑改过自新凡监学常规不许搀越如仍听从嘱托不奏闻者必罪不宥继今务明圣贤之道正身以淑生徒毋背义苟利以坏名祸已如将不悛悔将何及
视学之训
正统九年三月上幸国子监毕祭酒司业率学官诸生谢恩上赐勅谕之曰朕惟君师之道莫盛於尧舜禹汤文武孔子述而明之为天下後世楷范功尤大焉朕祗承祖宗成宪景仰大猷新建太学益隆文教茂育贤才躬谒先师劝励师生夫化民成俗本之躬行秉德建功繇有实学诗曰不愆不忘率由旧章又曰思皇多士生此王国朕服膺古训以图化成尚期尔师生讲学修德勉臻成效庶副我国家崇儒重道之意
宗室之训
正统五年六月谕靖江王佐敬并各辅国将军曰朝廷封建宗室禄米已有定制曩因王及各将军每遇岁徵先令火者等下县不收本色加倍折钱民用诉告先皇帝曲贷不问但谕令改过仍勅广西布按二司廵按御史但有再犯者执送京师无非欲其知所警也令按察司奏辅国将军赞亿复令家人杜胜收兴安县禄米加倍折钱民何以堪且百姓乃祖宗之百姓而如此虐害可乎已令按察司将胜等解京处分继今宜痛自警饬严戒下人谨守法度庶几长保富贵以副朝廷亲亲之意钦哉
正统六年七月贻书永夀王志填曰比闻王偕弟以行香故引火者官较四十余人於南山五台寺游览三宿於外而防闲甚踈万一为小人所侮非惟亏损令德其如先王遗体何凡今诸王之出在礼有不可已者亦必先期遣人驰奏今叔以游览轻出露宿不知自爱自皆惑於左右小人之邪说继今宜谨自防非亲厚不致此言叔其亮之
正统七年七月楚王季堄奏欲於昭园庄园立碑表扬先德上从之复书曰此孝子慈孙当然之义叔文学迈衆且素得於侍下目见者最详且实宜自撰述或授事实於府中儒臣俾之代述亦皆宜也
正统十年九月书於秦王志洁曰先因纪善陈彬等奏承奉刘全等从臾不法事情已提全等至京命法司审实姑举其尤者言之山川坛奉神之所乃折其兽吻修盖殿宇宜川王至亲不容入府拜庙啓事仪宾为国贵戚发塚开棺焚其尸体承奉副系王府内臣逼抑自缢纪善辅导之官拔其须发并侯介欧死军余四人及哄诱军民子弟自宫之类不可悉数刘全侯介皆国法所必诛者余悉从寛以全其生然全等恃恩玩法挟势作威如此未审王知否也不知则为不明知之则为纵恶皆於祖宗有违朕念王室宗至亲素称恭谨兹必小人蔽惑所致复览奏章具见追悔至情今特置不问自今宜谨遵祖宗大法恪履先王大道亲近正人嘉纳善言无惑於羣小无自蹈非义庶有光藩屏保国於悠久亦不致下人指议此朕保全亲亲言出致爱其兵马指挥刘监姑宥其罪令回府中成礼并内使郭缙等十一人俱免罪遣还以备使令均此奉报惟叔亮之
重宗之训
天顺二年闰二月勅宗人府曰朕惟玉牒所以纪载宗支乃朝廷重事经年久远未及增修尔宗人府即会同礼部查照各王府自正统六年以後凡有薨逝袭封及男女新生已故等项逐一明白开写中间如有未备仍行各王府取勘回报以续修尔其敬承毋忽
王府使臣之训
正统十三年九月上谕礼部尚书胡濙等曰宗室国之至亲近闻内外官员有以事至王府者多方需索以致窘廹自今使臣至者止许待以酒馔余物一毫勿与之若有仍前需索者三司并廵按御史体实奏闻不分内外大小官员人等正犯处死全家发戍边方其三司御史知而容隐者坐以重罪尔即移文各衙门官员人等一体知悉
尚膳之训
正统二年八月勅谕尚膳监及光禄寺曰比闻进宫中食物所用器皿扛索十还一二光禄寺不以奏尚膳监不以言重复造用甚费财扰民令後凡进食物必须印信掲帖备书器皿扛索之数与收领内官姓名尚膳监如数还之有一不还即以奏闻敢隐瞒扶同者悉坐以罪遂勅宫中六尚司曰凡光禄寺进食所用器皿扛索皆国与民力所给不可妄费今後悉照光禄寺所具之数付尚膳监还之有误损者奏闻注销敢匿一器一索以上皆治罪
却珠之训
正统二年毛怜等卫都督同知李撒满荅失里等来朝贡五百颗上谕行在礼部臣曰先王盛时四夷之献惟服食器用珠於国用何益曩以谕缘边总兵官凡诸夷来贡献者不用珠玩今撒满荅失里乃复贡珠本欲却之第念远大输诚姑酬其直无以为例仍赐使者宴
却瑞之训
宣德十年九月四川龙州宣抚司以瑞麦来献有一茎六穗七穗者上曰所在旱蝗相望独此瑞麦何以免民之饥乎其令天下自今凡若类毋献
正统七年九月镇守陕西都督同知等官郑铭等奏西安府并耀州产嘉禾一茎二三穗四五穗至数十穗者凡三百余本礼部尚书胡濙以为丰年之瑞是皇上至仁大德所致请率廷臣称贺上曰人君以天下为家今有司奏旱蝗者日相继使嘉禾诚足以兆丰年亦彼二方之庆耳如天下之饥民何其止勿贺
朝贡之训
正统元年四月勅谕满剌加国王西嘿麻哈剌者曰王在先朝率属躬来朝贡已悉尔诚朕嗣大统小大庶务悉遵祖宗成宪今已勅广东都司布政司厚具廪饩驾八大橹船送王还国并遣古里真腊等十一国使臣附载同回王宜加意抚恤差人分送各国不致失所庶副朕柔远之意
正统四年八月勅辽东总兵官曹义等曰今辽东境外女直野人卫分多指进贡为由往往赴京营私且当农务之时劳扰军民供送今因其使臣回卫已遣勅谕之如系边报不拘时月听其朝其余进贡袭职等事许其一年一朝或三年一朝不必频数其有市易生理听於辽东开原交易不必来京如仍数遣使尔等询察即令退回脱有违碍仍奏定夺庶几不扰军民亦不失远人归向之意
正统五年六月行在礼部言云南麓州宣慰思任发谋为边患其所遣朝贡头目陶孟忙怕等宴赉视常例宜有所损上曰思任发久蓄不臣之心肆为封豕之患已兴师往讨之矣彼之朝贡岂诚心哉不过欲窥事机缓我师耳然朕方以至诚治天下故不逆其诈不拒其来庶彼万一能有感化礼部其毋损常例赉之第不锡之宴以微示意焉使彼知朝廷之明不为其所罔也正统七年十月福余卫指挥卜台言与察罕地面贡使巴哈等偕至关以无信验为守关者所止彼云久不朝贡不知禁例今尚留关外以俟进止上勅总兵官王彧等曰察罕远在千里之外非附边诸部之比其使臣卜花如尚在关即审实发遣赴京今後凡朝贡使人使卫所属而无印信文字者照例止之其远方初至及往来希濶者不在此限不可槩行阻遏以失远人归向之心
入监之训
正统三年北京国子监助教翁瑛男世资援例请入监读书行在礼部尚书胡濙以闻上命从之既而谓濙等曰国学育贤之地岂宜滥进前之若此入监者务俾科目出身勿容诸司历事以图侥幸继是有请者令入原籍学科贡於是京官子弟入监以历事者六人复监肄业
天顺元年九月故山东右参政刘琪妻宋氏太宗靖难时琪守北平城有功令乞其孙继宗入监读书上曰赏延於世此帝王仁政之一端也琪既効劳先朝而继宗复有志於学宜允所请但出身务在科目不许援入监先後例以幸进取
乞恩之训
天顺七年上谕礼部臣曰文职廕子出於朝廷特恩近来往往干求不已甚非简贤任能之意今後文职病故及致仕者子孙乞恩进用俱不宜允并着为令
禁阉之训
正统九年勅礼部曰擅留阍者朝廷具有禁令日者太监喜宁乃敢私收役使纵令生事扰人已勅法司擒问如律尔礼部移文申谕内外一切官员人等有私收者许即连人首送俱宥不问匿而不举及自後勿悛者或因事暴露或为人发觉俱重罪不宥
乞寺额之训
天顺八年上因太监陶崇乞寺额勅礼部臣曰京城内外寺院已多而内外有势之人往往效尤增修不已或豪夺民居或诡称古额假名为国祈福而实自欲徼福假名为民禳灾而实以生灾今後更不得妄自增修辄求赐额尔礼部宜以朕此意通行晓示
景皇帝禁阉之训
景泰六年上召礼部尚书胡濙等谕之曰近闻民间自宫者甚多洪宣德间已有禁例尔礼部其榜谕多年自今敢有自宫求进及投入王府并官员势要之家者俱如旧例处以不孝死罪该管旗甲里老隣人知而不首及隐藏者俱罪之
礼部志稿卷四

[book_title]卷五
<史部,职官类,官制之属,礼部志稿>
钦定四库全书卷
礼部志稿卷五
明　俞汝楫　编
圣训
宪宗纯皇帝经筵之训
天顺八年六月上将开经筵命少保吏部尚书兼华盖殿大学士李贤会举讲读官以闻且赐勅谕勉励之曰朕恭膺天命继承祖宗鸿业君临亿兆负荷良艰永惟自古圣帝明王未有不资学问而能致天下於太平者朕鉴於兹将以八月初二日御经筵命尔太保会昌侯孙继宗少保吏部尚书兼华盖殿大学士李贤知经筵事吏部左侍郎兼翰林院学士陈文吏部右侍郎兼翰院学士彭时同知经筵事太常寺少卿兼翰林院侍读学士刘定知詹事府少詹事兼国子监祭酒司马恂大理寺左少卿孔公恂翰林院学士杜僭万安侍讲学士李泰太常寺少卿兼翰林院侍读孙贤刘珝牛纶左春坊左庶子兼翰林院侍讲王?徐溥兼经筵官贤文时安泰贤珝纶日侍讲读翰林等衙门儒臣分直侍讲夫帝王之道具载经书苟非讲明何以措诸行事况朕临御之初先务莫急於此卿等宜端心竭诚相与讲论务臻其极毋隐而勿彰毋曲以狥好庶几会而通之理足以溉朕心举而措之泽足以被天下如此朕斯无负上天之命祖宗之托而卿等亦无负于朕之所望矣钦哉
尊号之训
成化二十三年三月上勅礼部曰皇太后抚育朕躬缵承鸿业二纪於兹海宇敉宁治化旁逹复抚育皇太子进学成身充谐室家国本益固功德隆重莫罄报酬宜上徽号以极尊崇用表朕爱敬之忱尔礼部择日具仪以闻四月上恭上皇太后徽号礼毕诏告天下曰朕惟自古帝王之孝亲匪惟养以天下而必尊以鸿名盖所以表功象德显於今而垂於後也情文咸具敢忘祗循恭惟圣母皇太后夙赞先皇茂隆内治诞育眇质缵绍丕图迄今二纪宗社奠安海宇宁谧实惟圣母深仁洪慈训廸之所致也矧於皇太子勤劬长育用底有成室家攸宜国本深固凡兹勲德超轶前古而尊崇之礼尚未加隆朕心歉焉乃稽典彛率吁臣工以今月十七日谨奉册宝上尊号曰圣慈仁夀皇太后仰酬罔极之恩远追帝王之孝礼既成於家国泽斯溥於寰区於戏据古尊称式广亲亲之教揆今恤下敷布老老之仁诏告中外咸使知闻
孝思之训
成化二十年英宗睿皇帝忌辰奉先殿行祭礼遣驸马都尉王增祭裕陵上退朝顾左右曰今早行礼之际追念罔极之恩感伤於怀泫然泪下不能自已永惟先皇奄弃天下臣民忽已二十年矣朕嗣守大业兢兢栗栗恒惧勿克负荷无以慰宗庙神灵今益当省身修德任贤图治使四海无虞生民乐业庶几无愧天子之孝云尔
修省之训
成化元年五月京师大风雹大学士李贤劝上远嬖幸亲近老成修德举政上曰朕嗣未久天戒屡彰敢不敬畏尔臣下亦当加警焉越数日降勑谕文武羣臣曰朕以菲德嗣承大统虽在疚中而敬天恤民之心未尝敢忽然自即位以来天灾屡见近於是月初五日风雹大作飘瓦拔木此乃上天垂戒之严朕深惧焉意者德有未修而政有未举欤心有未诚而治有未至欤抑尔羣臣怠慢不谨尔事有乖上无以辅君德下无以惠生民欤自今各宜恐惧修省恪恭乃事庶几以回天意特兹告戒尚其毋忽
成化元年五月火流守南斗越五日勅谕文武羣臣曰朕以眇躬嗣承祖宗鸿业代天理物负荷惟艰兹者玄象示警朕甚惧焉永思厥咎罔知攸措用是减膳节用斋心於便殿朕将亲露祷於昊天上帝引咎责躬修明庶政尔在廷文武羣臣皆佐朕以行政者也上下一体休戚惟均其自今日为始各致斋三日同加修省务各秉乃诚各恭乃职励精治理毋事因循为德为民必臻实效凡诸衙门有曾经具奏买办采买物料於民间悉皆停止其有营造亦暂停免过夏俟秋?兴工以便吾民於戏朕为天之子尔羣臣与朕分治天职克谨天戒理所当然自今有可以匡辅不逮者尚无有隐尔等其钦承朕命毋忽
成化三年七月上以南京雷震午门谕文武羣臣曰朕承天序守祖宗大业夙夜图治惟求所以克享天心然望道未见治效未着今年地载失宁乃六月十五日雷震南京午门天之示戒可谓至矣诗云敬天之怒易云洊雷震以恐惧修省朕用是斋心涤虑内求已过盖中和未足以格高厚诚敬未足以孚幽显修齐治平之功未足以安中国服远人敢忘迪励以弭灾异咨尔在廷文武羣臣与朕共天职其间有谋谟是资勲戚是联司铨衡以清庶位均赋役以理万民典礼以事神天治兵以靖华夏明刑罚守章程掌风纪任言责与夫握将帅军旅之权分钜细官守之寄者固或能守厥职矣然岂无窃位苟禄蔽塞贤路以玷朕之任使者乎岂无怀私狥利欲成谿壑未逹朕之聪闻者乎怠而能勉过而能改知止足而能退所与也以毗朕志以回天意以底於雍是为君臣交修之道是日上又勅谕南京文武羣臣曰朕惟太祖高皇帝创万世大业於南京所系甚重乃今年六月十五日雷震於午门天之示戒夫岂徒然朕用是敬以修省戒饬在廷百执事勉修厥职以假穹听咨尔南京守备参赞之臣屡致人言岂无所由盍各改励以展来效其余百司庶府勿谓朕耳目所不及而隳废其职守以自勉背公向私盈餍其所欲以自弃当言者勿谓时不我从当事者勿谓上不欲用朕将稽其言之当理而从考其事之成功而用焉祀典必恪神乃歆戎政必练邦乃固赋入必慎民乃富屈抑必伸狱乃清无慢以取谴无怠以忘职无掊尅以为能足国无酷惨以为能去恶惟趋於大中至正以称朕意惟天心其佑焉
成化四年九月上谕文武羣臣曰朕嗣守丕图惟天地眷佑是赖然勿克正於心修於身近无以御於家邦远无以宁於海宇将奚以格高厚神祗乃今年八月癸巳京师地震九月初以来彗星见北斗朕既斋心涤虑以改图自新袛告天地非徒言之固将躬行之尔文武诸臣辅朕猷为受朕委托分职布任於中外者尚各警其怠忽因循之习革其欺公狥私之弊坚其忠荩不移之操固其廉慎不汚之节岂惟尔之功名无玷天将鉴之以不致罚朕将资之抚世御宇不负所使朕之兵民将由之以不失其所边圉强固而闾里殷富三光全於上九域安於下岂非君臣同德之效欤尔文武羣臣其图利之
成化十二年七月上於禁中祭告天地曰臣以菲薄之资抚盈成之运顾政事之多缺致灾异之荐臻兹者京城内外有物夜出残害军民惊动闾巷夫变不虚生必有所自意者或用度不节致伤民财欤或宫功繁兴过劳民力欤或忠言不闻下情无由上逹欤或仁政不施实惠不能下究欤夙夜兢惕罔知所措伏惟大造垂慈曲赐矜悯赦过宥罪转祸为祥俾妖物潜消居人安妥臣当祗谨天戒垂省愆尤斯维新於政令以图报於大恩不胜惓惓恳祷之至
成化十七年四月勅谕文武羣臣曰朕嗣承祖宗大统十有七年恒宵旰图治求以上格穹苍下安黎庶无负付托之重柰自去冬以来隂阳愆期雨泽少降朕心忧惧已尝斋心露祷祭告神祗又遣官清理刑狱用弭旱沴然而连日狂风大作尘霾蔽空岂朕与尔在廷诸修省有未至耶凡事关朕躬者朕自究循而行之不怠尔等佐予治理中间能修职者固有而矌职者岂无为勲戚辅道者或忠荩未殚猷谋未尽欤司铨衡钱糓者或黜涉未当徵歛不时欤典礼乐兵戎者或不能以和神人息边患欤与夫掌刑罚工役任风纪言责握将帅戎柄以及钜细官守之寄者岂不称委任而窃禄者欤有一於此亦足以召灾今自以後务须痛加修省革其欺公狥私之弊警其因循懈惰之习固其廉慎不私之节庶乎各举厥职以辅朕不逮而政事修举灾沴可弭矣尔等其钦承之
成化十八年闰八月陕西西安府及徽州地震守臣以闻上曰地道失宁实由人事不修所致藩臣边将皆佐朕以奠安坤维者陕西重地且逼近边陲而地动若此夫岂无所感召欤其令各官殚心修禳以荅灾谴勿视为常事
成化二十一年正月以星变赦天下诏曰朕绍祖宗大位抚御万方思惟负荷之艰罔敢自遑自豫然而治效未着灾沴迭兴地道失宁天时亢旱土无所演朕切忧惶尝斋心恳祷遣廷臣祭告山川柰岁不登而河南山东畿内率多饥馑陕西山西尤剧至有弃恒产家室不相顾者元元何辜罹此危厄朕为民主可忍而莫之愍耶累博采羣议发内帑仓储勅所司大小多方赈济期此矜人同归乐土不意冬暮春初两次星变有声朕愈兢惕载勅臣工备陈时政得失采纳而行用以下慰民望上荅天心况方春时和万物发育祗承乾元资始之仁诞敷寛恤之典於戏君以爱民为德怀保惠鲜之政当施臣以辅治为忠还定安辑之务宜勉必上下极交修之诚庶穹苍有昭格之效诏告中外俾咸知悉成化二十三年五月上以旱灾勅谕文武羣臣曰朕以凉德嗣守鸿图夙夜忧勤期臻治理柰上天示戒亢旱踰时田苗枯槁民庶惊惶朕甚悯焉已曾寛恤刑狱徧祷神祗而雨泽未降岂寃抑未伸财用未节困苦未苏而致然欤抑尔百官奉公守法之心懈而罔上厉下之私胜欤兹朕省躬自饬节减用度疎放宫人及条示合行事宜令内外衙门从实举行尔等其各体朕心痛自修省尽心职务必致实效以回天意以苏民困以纾朕忧悯元元之意
祈祷之训
成化十八年四月上谕礼部臣曰前者尔等言一春无雨恐夏麦不实秋禾不生请命官祈祷朕以为立夏之後气候蒸润必有雨泽而今亢旱愈甚朕心忧惶莫知所措其命英国公张懋告天地保国公朱永告社稷襄城侯李瑾告山川
宗室之训
成化十四年七月赵王见灂先以有罪革冠服令戴民巾读书习礼至是其母妃恳为之请上乃赐之勅曰往年皇亲文武大臣合词奏王悖礼犯法之事难以悉数揆之祖训本当拘取来京令降为庶人朕念亲亲特从轻典止革冠服带民巾读书习礼俾图自新今才二载王母妃十次乞恩谓王自思惶赧悔悟深切夫人有过贵乎能改过而能改必迁於善特允所请复王冠带仍管国事而後王当听信辅臣毋狎近羣小当仁民爱物毋非法虐下当正大持身毋恣意淫戏当礼遇亲族毋戕害骨肉当镇静图治毋骚扰军民凡府中一应事务必遵成宪必本天理必合人情然後斟酌而行庶几禄位可保无虞藩邦可保永昌矣不然祸仍逮身追悔何及
成化十五年十一月襄王祁镛奏乞追封故妃李氏为襄王妃然与臣母妃靖氏封号无辨窃观诸司职掌命妇因子孙官爵封母并祖母者并加太字议礼出自朝廷乞如命妇制上曰议礼虽出自朝廷但祖宗旧制乃万世臣子所当遵守者其敢擅增损乎诗云不愆不忘率由旧章王所请非旧章其已之
止殉葬之训
成化十年七月辽王豪墭奏嫡长子思璊病故其继妃冯氏妾曹氏俱无所出宜令殉葬上曰先帝上宾頋命毋令後宫殉葬可以为万世法况王府前此未尝有用殉者今辽王葬其子乃欲以其妇殉之何其戾耶礼部即移文所司啓王勿用迁其妇别室毋令失所
冕服之训
成化十六年三月晋王锺铉为其嫡长孙表荣乞衮冕章服上曰冠服之制所以明尊卑辨等威所系甚重祖宗旧制亲王世子冕服各有章数未闻世孙而有冕服也将何给王所奏可寝之
藩婚之训
成化二十二年代府镇安王成泳奏旧例天下王府婚配务於本境卫府州县军民良善子女内令长史承奉择伦理无碍年貌相应者取其所司官勘结啓王成婚今本府各王将军多有违此例者乞申明约束礼部覆奏所言宜从上从之以书谕各王府曰朕惟婚姻人道之始正家之原婚姻正而家道齐然後国与天下可治也近闻各府王选婚多不遵礼法往往信任小人受其贿赂嘱托不复论其门地叙其伦理一槩选用或有男为王侄女仪宾而女却为王堂夫人者或有叔为姑仪宾而侄就配姑之女者或有姑为王妃而侄就配王之庶女者甚至一女有先定侄侄亡而定与叔或先定与兄兄亡而定与弟或弟亡而定兄者伤伦败理违背法度莫此为甚近日镇安王曾有此言已谕礼部定为禁例自今以後藩府选婚务须长史会同承奉教授内使等官於本境卫府州县官军民之家行已无愆治家有礼者选其子女必须年命相宜人物俊秀取其各该军卫有司官卫邻里保结明白啓王具奏成婚若内使旗较人等敢有通同纳贿欲蔽亲王滥将不应之家及犯律禁之人朦胧选择啓请成婚致使紊乱尊卑有伤国体者事发即将用财营求并受财听嘱及事内一干人衆通查提问俱治以重罪不宥夫伦理明则风化行纪纲正斯天下定自古治外由内之政未有不先谨於此也
朝贡之训
成化元年二月礼部言朶顔等三卫往来进贡路繇喜峯口去年因附迤北使臣来朝欲要厚赏朝廷待以常礼处之别馆彼皆失望今岁来朝博罗恐失朶顔等卫人心乃代为奏求厚赏上勅博罗曰我祖宗以来四方朝贡使臣管待赏赐轻厚重薄俱有定例不可增减况朶顔等三卫曩时无所依倚我祖宗特加怜悯设立卫分授以官职俾近边住牧每年朝贡俱从东路进入管待赏赐有例不缺今都督多罗千等不遵旧例却差人与尔等同来若朝廷不加分别不惟违我祖宗旧例抑且不见厚尔使臣之意因此只照常例难以更改特谕尔知之
成化二年九月朶顔等卫右都督多罗千遣使臣传报夷情且奏求印信帐房并不限朝贡人数上乃赐之勅曰尔三卫皆我祖宗所立授之官职卫我边境尔之前人岁时朝贡无有二心尔等正当继前人之志感恩图报却乃随从摩尔观为非抑不思昔有从也先作歹者今安在哉尔等年来朝受赏赐陞官职谁与尔耶今既改悔差人来朝并奏报事情特从寛贷仍赐表里以答尔意并准尔所奏岁时差人朝贡每卫许放百人须以本卫印信文书为照尔等今後宜以也先等为戒以尔前人为法各守境土防护边疆勉於为善竭诚报国庶几永享太平之福
成化三年正月礼部奏辽东边关并驿递於入贡远人待之失宜致有嗟怨恐生边衅上曰然其移文蓟州永平等处镇守廵抚等官令各严饬守关各官军及驿递衙门凡遇远人入贡务待之以礼其供用之物亦宜周备毋简略所贡之物听其自效毋责备必使远人感恩怀惠庶尽朝廷柔远之意
成化三年二月摩尔观三上书求入贡上遣通事詹昇齎勅奬谕之曰朕受天命承祖宗大业为天下主内华外夷皆朕赤子也勿率循治化者有怒之而勿终拒絶焉服则舍之且待以仁恩尔摩尔观昔年尝来廷矣昨日忽扰我边陲今又悔过归诚累求朝贡在边诸将俱厉兵秣焉以待奏功在廷文武亦谓宜从边将之言朕以天覆九有为心特允尔来命通事指挥使詹昇齎勅谕尔勅至即率领部落退处边外戒令守法安静住牧所遣朝贡使臣无得过三百人亦须戒令遵依我边将约束母得在途恣肆夫好生恶杀者天之道朕之所奉以子民也尔能仰体朕心朕将锡福於尔俾永享太平之乐岂不美欤
成化三年四月虏酋毛里孩等遣使朝贡奏欲遣报使上不允赐以勅曰尔等尊敬朝廷遣使朝贡朕甚嘉悦已於来赐以宴赏比诸夷有加凡所求请量为给与朕於尔厚矣所以然者奉天命为华夷主当广如天之量以容受之今尔等欲求朝廷遣使固是矣但使臣不能尽得其人或反因之构起兵端况我祖宗原无此例近年虽遣不克慎终今不可效尤尔等能效顺每年来朝朕不尔拒切宜戒约部属勿侵轶我边庶彼此安乐共享太平之福
成化十七年十月礼部奏海外诸国及西域番王等遣使臣朝贡沿途多索船马夹带货物装载私盐收买人口酗酒逞凶骚扰驿递非礼违法事非一端所过官司累经陈奏欲依国法治之则念其远人欲不治之则中国之人被其虐害今特降勅开谕继今以後王遣使臣必选晓知大礼谨守法度者量带傔徒严加戒饬小心安分毋作非为以敬奉使之礼以伸纳欵之忱俾奉使者得以保全供应者得免烦扰岂不彼此两全哉
封外国之训
成化十九年四月朝鲜国王李娎请封长子?为世子上既许之且谕礼部臣曰娎敬事朝廷与他国不同宜厚赐与且降勅谕之曰有爵土者莫不为长世之图立嫡长所以系羣情之望今特封尔长子?为朝鲜国王世子朝廷之命王其承之藩邦之器世子其主之知天地之分不可踰益循事上之诚知继体之道不可忽罔替秉礼之训若是则本愈固誉愈隆国王享福有穷耶
修寺观之训
成化二年上谕礼部臣曰京城内外居民辏集处所多有内外官员人等增修寺观庙宇礼部其严加禁约尚书姚夔等请掲榜禁约继今不许於原额外增修请额违者许廵街御史及五城御史兵马司擒治仍行顺天府晓谕乡村一体遵行
廕袭之训
成化十八年已故刑部右侍郎林鹗子薇援例乞为国子监生礼部通查旧例以闻上不允薇入监仍谕礼部曰廕叙大臣子孙朝廷所以崇德报功示激劝也其间或有容身保位无益於时者恩典何可泛及今後在京三品以上官果政绩显着许一子自陈试其能通经书大义乃许入监否则发回籍毋容一槩滥扰
隆廕之训
成化二十二年杨荣曾孙昂援例乞为国子监生上谕礼部臣曰仕者世禄王政之所先也杨荣历事先朝四十余年有计安社稷之功其子孙虽尝廕叙犹未称朝廷报功之典宜令昂入监读书用示殊恩以为後来尽忠於国者劝
禁自宫之训
成化六年二月有自宫求进者二百六人礼部以闻上命姑宥其罪俱发回原籍当差不许托投王府势豪潜住违者论死隐匿之家发边远充军仍出榜禁约後有自宫求进一体治罪
孝宗敬皇帝修省之训
弘治二年七月早朝毕上勑谕礼部曰近日京城雨水为灾南京又奏大风雷雨水之异朕当检身饬行袛谨天戒尔文武百官其各加修省勉图报称政事有缺失当举行改正者皆斟酌精当以闻
弘治六年四月上以去冬无雪至於是月不雨勅谕文武羣臣曰朕以?德缵承祖宗鸿业宵旰靡宁图为治理乃者天道勿顺自去冬迄今亢旱踰时田苖枯稿民庶惊惶朕甚忧惧已尝斋心露祷及遣官祭天下神祗而连日狂风屡作雨泽少降揆厥所由岂朕与尔文武羣臣交修之道犹有所未至耶自今事关朕躬者朕当究循而行之尔等与朕共理天事休戚惟均亦各宜痛加修省革其背公狥私之弊警其因循怠惰之习固其廉慎不渝之节凡军民利病时政得失有可以兴革文武羣臣并科道仍条奏来闻务臻实效母事虚文用佐朕之不逮庶人事修而天意可回故谕
弘治十六年礼部以辽东火灾之异请令镇廵等官各修省上曰辽东灾异非常即勅镇廵等官痛加修省利弊可兴革者具实以闻被火之家尽心赈恤毋致失所
庙祀之训
弘治二十三年十一月上勅谕礼部曰朕惟古者天子九庙而祖宗功德百世不祧其他则以次祧迁有常制焉恭惟我太祖高皇帝混一区宇肇正纲常追祀德懿熙仁四祖同殿异位情文具称列圣相承昭穆有序至於皇祖考英宗睿皇帝九庙已备兹者皇考继天凝道诚明仁敬崇文肃武宏德圣孝纯皇帝山陵将毕升祔有期当定祧迁之制矧惟皇妣孝穆慈惠恭恪庄僖崇天承圣皇太后袝葬毕日宜有奉享神主之礼尔礼部其会文武大臣并詹事府国子监翰林院堂上左右春坊司经局及科道掌印官详稽古制斟酌情文议处来闻务遵典礼足垂万世用成朕尊祖敬亲之大孝钦哉故谕
视学之训
弘治元年三月上视学行释奠礼御彛伦堂授经於讲官祭酒司业赐之坐讲祭酒费誾讲商书说命惟天聪明一节司业刘震讲周易乾卦大人者与天地合其德一节讲毕上宣谕师生曰六经载圣人之道讲明体行务臻实效尔师生其勉之
重建文庙之训
弘治十七年闰四月以重建阙里文庙成特命太子太保户部尚书兼谨身殿大学士李东阳往祭赐之勅曰比因阙里文庙毁於回禄爰命有司重建厥功既成兹遣卿往彼祭告夫先师道德万世之所宗鼎新庙廷一代之盛典以故禋告之礼特委辅弼之臣卿其精白一心寅恭将事务期圣灵昭格以副朕隆师重道之怀事毕即星驰回京钦哉故谕
纂会典之训
弘治十年三月勅谕大学士徐溥等曰朕嗣承丕绪以君万邦远稽古典近守祖宗成法夙夜祗惧罔敢违越惟我太祖高皇帝创业定制所以为子孙计者至矣御制之书连篇累帙宏纲衆目极大而精随制随改靡有宁岁後所施行未尽更定迨我太祖文皇帝继正大统益宏远图列圣相承至於皇考皆因时制宜或损或益盖有不得不然者期不失乎圣祖之意而已顾其条贯见於简册卷牍之间凡百有司艰於考据下至闾里或未悉知皇祖英宗睿皇帝尝有志纂述事未克竟以遗朕躬是不可缓兹欲仰遵圣制编国史以本朝官职制度为纲事物名数仪文等级为目一以祖宗旧制为王而凡损益同异据事系年彚列於後萃而为书以成一代之典俾天下臣民咸得披诵庶几会极归极底於泰和尔等其各殚心力详录而谨书之务使文质适中事理兼备行诸令而无悖传诸後而可徵以称法祖图治之意尔等其敬承之故谕
宗室之训
弘治元年二月晋王知烊奏世子奇原以母薨乞庐墓礼部覆奏上不许与王书曰承谕世子先因母妃患病躬侍汤药徒步祷神及後薨逝欲於安葬毕日庐墓以终丧制且又虑叔祖年高侍养有缺不忍离侧此可见其孝心纯至宗室有此良足嘉尚但古人有云附於身附於棺必诚必信谅世子於送终之礼必已尽心而无遗悔矣古人又云事亲者左右就养无方今叔祖春秋已高世子正当朝夕侍奉不离左右况宗藩继序所系尤重岂可轻身久处於外乎兹特令世子送葬掩圹之後即循常道回府侍养至於三年之内居处之奉服食之制哀思之诚则在世子自尽其心如此则送死事生两得其道不惟於祖训无违而於宗族化导风俗归厚宁不又有光乎叔祖其知之
宥夷之训
弘治八年广西上思州头目黄政齎弘治七年冬至节表笺过期始至且不由本布政司类进礼部请治其罪上曰上思州去京师道里辽远进表笺过期兼不由布政司类进不为无罪但念其远人其特宥之
滥乞之训
弘治十三年永顺伯薛勲及广宁伯刘佶俱乞赐蠎衣礼部以恩赏不宜太滥请赐裁处上曰蟒衣之赐系朝廷特恩而勲等一槩援例滥请实为烦凟今後有如此者必罪不恕
武宗毅皇帝祭告之训
正德六年七月上谕礼部臣曰寜夏底定皆天地百神眷佑所致未伸告谢迩者四方灾旱相仍盗贼继起荼毒生灵朕心惕然礼部其择日遣官致告於是遣英国公张懋新宁伯谭佑会侯孙铭祭告天地宗庙社稷山川礼部右侍郎李逊学祭告天夀山之神其锺山之神及天下岳镇海渎俱令守臣祭告
优夷之训
正德元年上谕礼部等臣曰今後四夷朝贡来京凡筵宴饮食俱宜丰洁沿途廪饩驿传如例应付以副朕柔远之意
朝贡之训
正德三年十月以礼部大通事王喜奏云南夷?甸及宣慰土官衙门例用三年一贡今皆不通宜移文镇廵等官以时促之上曰土官贡赋自有旧制其勿纷扰仍行各省镇廵等官知之
礼部志稿卷五

[book_title]卷六
钦定四库全书
礼部志稿卷六
明　俞汝楫　编
圣训
世宗肃皇帝修省之训
嘉靖二年三月礼部以久旱风霾疏请修省上是之命止斋醮及一切兴造不急之务遣官祭告天地宗庙社稷山川复谕礼部曰亢旱已久风霾不息二麦未秀秋种未布朕心惶惶凡政令缺失军民利病有当兴革者在内诸司从实举行或当奏请者详奏无讳
嘉靖二年四月以灾异修省遣官祭天地宗庙社稷山川上谕礼部臣曰上天示戒灾异频至朕心忧惶特降勅谕思与内外文武羣臣同加修省凡系吏治民隐兴利除害政治皆从实举行以回天意往岁以江南水灾亦尝戒谕所司未见施行都察院并申明使知朕意且行过事蹟以闻
二年九月以四方灾异下诏赈恤诏曰自古帝王临御天下必以敬天勤民为首务我国家列圣相承率繇是道朕嗣守鸿业深惟祖宗付托之重臣民属望之深夙夜兢兢不遑宁处自践祚之後上天垂戒灾沴叠见今年七月内南京应天及淮扬等府俱有大风雨之变陵寝震惊江水涌溢漂流房屋不下数万余间没溺男妇无虑数万余人死者积屍暴露生者流离迁徙而江西湖广广东广西等处亦有非常水患内自修省罔知所措意者敬天勤民道有未尽永惟厥咎在予一人百姓何辜罹此艰厄朕方斋心积诚祗告天地宗庙社稷与尔内外文武羣臣同加修省以回天意尤念四方之远民瘼甚多比年以来兵荒相继征调不息加之法度废弛赏罚不明军民受苦财力两瘅寛诏徒颁奉行未至官府之催徵不已仓廪则所在空虚朝廷德意顾为奸贪之骗局小民脂膏祗供典守之侵盗上官以逢迎为能賍吏以科罚相尚贤否举劾多有不当刑狱轻重多有不平闾阎之间疾苦万状念之痛心言之蹙额今虽痛加厘革余风或有未殄天地至和之气宁不为之感伤尔天下军卫有司衙门官员职虽不同义均休戚宜各督所属各慎所司尽革因循积习之弊益励廉慎不渝之节各该抚按守廵等官俱要躬亲廵历宣谕朕意被灾人户加意赈恤死而暴露者官与瘗埋生而流徙者设法招护一应岁额钱粮与凡岁派物料徵收必以其时出纳必稽其弊已起解者务济公家之实用应蠲免者务宣诏旨之实惠狱讼勿令久禁听断勿致偏枉勿过刻以害良善勿太寛以长奸恶赎罪纸米勿令折价入已往来迎送勿得阿意劳民先年用兵经过及今次灾伤地方但有死于非命者除厉坛常祭外各令所司房另举一祭礼文仍从该部降去各该属官中但有贪婪残酷者具实奏黜诚心爱民者虽杂流出身者一体旌奬勿以奉承之能否为爱憎勿以一已之爱憎为进退凡百行事务要奉公守法期於消除民患培养国脉以称朕敬天勤民之意以延宗社亿万年无疆之休三年上谕羣臣曰近江北江南并湖广等处水旱相仍地方饥馑人民相食所在盗贼成羣应天凤阳并河南山东陕西等处元旦同时地震方雷雹交作山崩地?灾异非常近日京城风霾蔽天春深雨泽愆期上天示戒朕心惊惕尔文武衙门官员各宜体朕同加修省凡政教有未明刑罚有未当寃抑有未申困穷有未息与利所当兴弊所当革者俱一一着实举行事应奏请者条具以闻礼部仍行在外各处镇廵及三司等衙门官一体遵奉务期弭灾召和以副朕轸念元元至意五年十二月大学士杨一清因灾异上疏言修省事宜开乞罢免以应天变上嘉纳其言旋遣司礼监官齎勅谕之曰昨卿所奏疏朕览之足见诚悃况所言君臣人品天下治道俱论之至切但朕以凉德仰承天命嗣祖宗大统日夜图维至治勉修厥躬以副眷爱自即位以来福兆未臻怪变非常岂以朕德冲昧咎多在躬以致皇天垂仁示戒朕深惧且愧惕然於怀不能仰承至托不敢一时怠逸欲求转灾为福之术必多访民情兴革惟允故令会官议处又礼部援例请斋戒祭告朕切思之斋戒不过三日服移浅色於外而心存警畏於中不知何如祭告形於文词不过应事而已不如常修厥德上格於帝所以荅谕令实加修省上下同加戒谨不必虚文故事为也朕日总万几亲閲奏章未必尽知民欲必咨卿等辅理庶务朕今欲求直言而直言者或不寔陈颠倒曲直正如卿言言其尽忠可也今咎本实在朕躬凡庶司百僚责亦不无卿言或未尽诚或未伸或闻政事之缺失或朕过多不自悟或刑赏未当或民情不遂可一一指陈开导朕心务以上下一德隂阳各适庶上回天意下安民心此朕之所愿卿勿得忌以不言是负朕望方今修省弭变之时岂可求退正当展布忠诚匡朕不逮有疾宜调理如可即出供职
六年正月上谕礼部近大学士杨一清以灾变修省奏请寛恤小民已有旨待郊祭後令诸司开具条件降勅颁行朕思民间疾苦情状甚多一时所开或有未尽匹夫匹妇犹有不被其泽者其令四品以上官及六科十三道各条具便宜限正月二十日以前奏上以备采纳所言务切於政事合於民情忠诚明白足以消弥灾变副朕敬天恤民之意
六年正月礼官以郊祀届期请举庆成宴上曰郊祀庆成次日设宴祖宗朝故典盖以上帝监歆君臣欢会其礼不可废也今四方灾异非常方欲上下同加修省朕恐多费劳民可暂免一年以见朕奉天恤民之意惟四夷使臣赐宴如故
十二月礼部类奏四方灾异上曰上天垂示灾变频仍朕览之中心恐惧况迩来地震京师冬季将终雪尤未降推思咎本实在朕躬尚赖卿等中外大小臣工协力匡佐勉修乃职思弭灾召和之方为朕言之务期上回天意以消变异副朕至望勿或怠忽其被灾地方官亦可传示令其改悟修省务期实效毋事虚文
六年上因灾勅谕文武羣臣曰恭承祖训光绍丕图夙夜孜孜罔敢逸豫敬天爱民一念恒切於怀然而志勤道远绩化未孚隂阳愆违致生灾变比年以来坤宁勿静乾象失常风雨氷雹之异南北相仍旱乾水溢之灾後先继报甚者物怪人妖层见叠出切惟天道人事相为流通和气致祥乖气致异上天垂戒必有其因静言思之皆繇朕心有未纯德有未一用舍失常举措违宜上无以格於高穹下无以宁兆庶省躬咎本实在朕躬岂惟遇变而惧实欲思过而改尔文武羣臣皆与朕共理天赋其间竭忠奉法者固有狥利忘义
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:46:22-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>