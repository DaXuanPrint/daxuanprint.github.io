<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="明武宗毅皇帝实录序,明武宗毅皇帝实录卷之一,明武宗毅皇帝实录卷之二,明武宗毅皇帝实录卷之三,明武宗毅皇帝实录卷之四,明武宗毅皇帝实录卷之五,明武宗毅皇帝实录卷之六,明武宗毅皇帝实录卷之七,明武宗毅皇帝实录卷之八,明武宗毅皇帝实录卷之九,明武宗毅皇帝实录卷之十,明武宗毅皇帝实录卷之十一,明武宗毅皇帝实录卷之十二,明武宗毅皇帝实录卷之十三,明武宗毅皇帝实录卷之十四,明武宗毅皇帝实录卷之十五,明武宗毅皇帝实录卷之十六,明武宗毅皇帝实录卷之十七,明武宗毅皇帝实录卷之十八,明武宗毅皇帝实录卷之十九,明武宗毅皇帝实录">
<meta name="description" content="一百九十七卷。记武宗在位期间史事,起自弘治十八年(1505)五月,终于正德十六年(1521)三月。正德十六年六月始修,先以杨廷和、蒋冕等为总裁官,复以费宏、石瑶等为总裁,嘉靖四年(1525)六月书成。述事极详,亦多有曲笔,如王守仁平宸濠事。_明武宗实录_全文在线阅读_明武宗实录_全文在线下载_大玄古籍书库">
<title>明武宗实录_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">明武宗实录</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]988943</span> <br/>
          说明： <span class="inputVal" id="bkdec">一百九十七卷。记武宗在位期间史事,起自弘治十八年(1505)五月,终于正德十六年(1521)三月。正德十六年六月始修,先以杨廷和、蒋冕等为总裁官,复以费宏、石瑶等为总裁,嘉靖四年(1525)六月书成。述事极详,亦多有曲笔,如王守仁平宸濠事。</span> <br/>
          封面： <span class="inputVal" id="bkimg">Z_6369.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]明武宗实录
[book_author]佚名
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]988943
[book_dec]一百九十七卷。记武宗在位期间史事,起自弘治十八年(1505)五月,终于正德十六年(1521)三月。正德十六年六月始修,先以杨廷和、蒋冕等为总裁官,复以费宏、石瑶等为总裁,嘉靖四年(1525)六月书成。述事极详,亦多有曲笔,如王守仁平宸濠事。
[book_img]Z_6369.jpg


[book_title]明武宗毅皇帝实录序
据广本补
朕惟国必有史以记载一代为治之迹若唐虞之典谟孔子之春秋其体裁虽不同而其义主于明君道叙臣事昭治制示劝惩则未尝或异也后世纪传拟典谟编年拟春秋而实录兼之自唐以来相沿纂述盖有莫之能废者矣洪惟我
祖宗列圣前创后继具有成书藏之金匮副在有司
懋德骏功垂宪万世至我
皇兄武宗承天达道英肃睿哲昭德显功宏文思孝毅皇帝君临天下者十有七年其左言右动设施于朝廷推行于海宇时记日历自有不容□□民者朕嗣统之初爰命儒臣开局分曹取其有关于治体者谨书而备录之起弘治十八年五月迄正德十六年三月总一百九十七卷惟
皇兄承重熙累洽之运文武弛张之道循虞周时巡四征之典出入起居号令赏罚或不能尽协于旧章然天性英明刚而能断委任辅相无所猜疑托以腹心动必咨访未尝以自用为贤权幸有怙宠政乱者始虽暂为所蔽既觉即加诛戮不少假借且仁之德孚于臣庶不忍以淫刑暴歛毒之故一时中外群臣钦若肃将乃心王室平居则相率摅忠以尽其棐迪纠绳之职临事又往往捐躯赴难能为国家树捍御戡定之勋群盗四起其势盖甚炽矣而旋就京观之封叛逆一再觊觎其形益以成矣而皆不能逃甸师之辟完保
宗社至于无虞而卒以神器付朕岂非以其明足以照察天下之情其刚足以维持天下之势其仁足以固结天下之心邪夫理乱之机得失之故存诸汗竹昭如日星既往之迹实将来之鉴也朕方鉴古为治于是乎有感焉故因书之而序诸其端
嘉靖四年六月十二日
进实录表
据广本补
中军都督府掌府事太傅兼太子傅定国公臣徐光祚等诚惶诚恐稽首顿首
上言伏以唐虞揖逊道皆见于典谟文武弛张政亦布诸方策惟帝王之相继有文献之可徵岂徒备述乎当时亦欲昭垂于永久古人可鉴实为今之仪刑前事不忘用作后人之师法钦惟
武宗承天达道英肃睿哲昭德显功宏文思孝毅皇帝 聪明神授 英迈夙成天资远绍乎睿皇圣学亲承乎孝考礼严九庙尤寅畏于郊禋养备两宫亦善推于亲睦 临轩策士登用才良 下昭租力行仁义治道必资于好问累
御经筵民情每虑其含冤特勤审录言既博询兼听政皆委（委下疑脱一任字）责成谓居安不可忘危仍伏钺乐于讲武风行电迅乾转坤旋机权独运于中威福不移乎下群材效用屡芟当道之豺狼睿算无遗一洗残民之虺毒奸雄詟服夷夏震惊咸怀德而畏威遂定功而保大
汤无吝过巍乎日月之光华 舜善同人允矣地天之交泰方隆大业遽弃群臣仰神器之有归慨鼎湖之已远恭惟皇帝陛下 齐庄中正 仁敬孝慈承天地百神之休绍
祖宗列圣之统向明而治得建中建极之传体健而行备克长克君之德
圣人作而万物咸睹中国尊而四夷来王文欲化成事惟鉴古乃嘉靖元年正月
命臣光祚为监修官臣宏臣圭（珤）臣咏为总裁官臣一鹏臣为副总裁官臣缙臣銮臣成名臣孔晖臣璧臣朴臣潮臣襄臣皋臣惟聪臣惠（实录嘉靖四年六月丙午条作宪）臣丕臣栋臣采臣文俊臣绍祖臣昂臣以训臣桐臣佃臣桂章臣式臣三锡臣沂臣灏臣承勋臣世盛臣钺（釴）臣中臣晖臣汝骥臣元臣皋臣星臣与成臣时臣方臣惟学臣春臣夔为纂修官臣光祚暨臣宏等发金匮之秘藏萃皇华之咨度义例准乎前史笔札给于
尚方十馆星分礼乐政刑之不紊百家川会要荒绥甸之攸同禨祥则微著必书用舍则是非互见总十有七年之功绪纲举目张为百年万世之劝惩衮褒斧伐兹以四年六月恭成
武宗毅皇帝实录一百九十七卷
宝训十卷合目录凡例总为二百九册谨缮写进呈臣等躬际
昌明职同（司？）纪述惟勉摅于忠赤幸粗就于汗青书不尽言愧三长之无取志存补阙庶一得之有裨伏愿彰往察来成雍熙之至治慎终惟始垂赫奕之鸿名臣光祚等无任瞻
天仰 圣激切屏营之至谨奉 表随 进以闻
嘉靖四年六月十二日中军都督府掌府事太傅兼太子太傅定国公臣徐光祚等谨上表
修纂凡例
据广本补
一即位礼仪及赏赉之类皆书 一上太皇太后 皇太后尊号册立 皇后及册封诸王郡王王妃 加封太长公主皆书其制度仪注有新定者书 一 亲王之子生已赐名者书诸王嫡长孙生亦书 一祀天地 宗庙 社稷山川等神 宗庙祧给祔享及遣官祭岳 镇海渎帝王陵寝先师孔子皆书有新增祀典及淫祀革罢 者亦书 一凡诏书悉录全文若 敕书及 御制文录其关事体之重者有特敕褒勉臣下抚谕远人及恤刑贷之类悉书 一凡文武大臣有宣召谕问皆书 遗诏之辞皆书 一凡（凡下疑脱造字）宝玺图书及诸王郡王宝将军印并印符印记皆书 一大驾卤簿及 太皇太后 皇太后 皇后 亲王郡王仪仗 有新制及增损者书 一皇帝大婚及诸王冠婚皆书其礼仪有新定者书 一 经筵日讲及讲读皆书宴赉等项恩典亦书 一凡亲王之国及郡王受命往某地皆书 一文武大臣以事来朝者书官三年一朝皆书地方灾伤 等项免朝觐亦书
一除授三公三少南北二京五府六部都察院太常寺通政使（司）大理寺詹事府（府下疑脱光禄寺应天府顺天府太仆寺十二字）鸿胪寺国子监翰林院钦天监太医院堂上官及近侍七品以上官监察御史宗人府经历并在外中都留守司都指挥使司布政司按察司堂上官行太仆寺苑马寺卿盐运司使皆书内有承袭者守令或佐贰以下保留升禄秩者亦书若中外文武官有功绩显著及以事特升迁者不限职之大小皆书官大臣之子亦书一选法及荐举有新定书考课有新例及损益旧例亦书 一凡（屯）种有新定事例及考较之法书 一凡亲王郡王郡主镇国等将军仪宾公侯伯岁禄官吏 俸给军士月粮有新定折支全支条例并书 一遇岁凶赈恤悉书有新定（定下脱备字）荒事例亦书 一仓库坑冶有新建革及新令书 一凡礼仪有新制或损益（益下疑脱书字）新制（制应作制）礼 器乐器皆书 一公侯伯及文武大臣老疾致仕特恩优闲及文武致仕恩典皆书后复起用亦书 一文武大臣诰敕有特赐者书或有损益事（事下疑脱例字）亦书
一每岁户口及所收田土税粮屯田子粒总数漕运总数采纳金银等件税课茶课等项并减□（免）税粮米麦等项总数皆于岁终书之
一转输漕运之法及田赋徭役农桑劝课有新令者书停 罢岁辨（办）及贡献诸物皆书 一每岁圣旦正旦冬至 郊祀庆成大宴皆书遇节赐宴亦书有特旨赐节假亦附书 一中外文武官有特恩锡予皆书命妇遇庆节有赐亦书 一提调学校条例并更革皆书各处学校增设或罢革并 内外学生徒简退及增岁贡额数纳粟等项入监皆书 公侯伯有特旨送监读书及已故大臣并见在三品以上之子定例入监 书生拨历等项事例书 一每科京府乡试礼部会试 廷试皆书所定科举额数及有新增亦书 廷试制策题悉录全文进士选读书及暂放归皆书 一丧葬之礼及上尊谥册文议文等项备书 山陵迁祔书 皇妃及亲王郡王 公主丧葬皆书其礼仪有新定或损益亦书一凡公侯驸马伯在京文武（武下脱官字）三品以上近侍五品以上在外都司布政司按察司正官没皆书卒及概见其行实善恶务合公论其有赠谥及赐葬（葬应作祭赙）赠命有司治葬皆书若文武官有治行功绩显著不限职之大小皆书有违例乞恩特与祭葬亦书
一文武臣僚有没于王事者皆书有得褒赠亦书 一凡旌表孝子顺孙义夫节妇悉著其乡里姓名行实 一钦天监奏天象气候日月薄蚀五里（星）凌犯皆书中外奏 祥异及军民之家一产三子以上蒙 恩赉者亦书 建言有关涉国体者皆录详略随宜有所奉圣旨亦载 一武（武上疑脱文字）官子孙优给有新例书 一遣使抚谕四裔及封拜赐赉皆书四裔来朝贡亦书 一凡修纂 先朝实录及编辑书籍皆书 一 车驾巡幸亲征皆书 一凡兵政有新令者及文武大臣各处镇守巡抚整饬边 备等项及有备御规画皆书 一命将平反叛书征讨边夷亦书 一凡军民衙门官马孳生马（马字据宪宗实录凡例补）边境茶马 买马之政皆书及牧养之地有改迁及被人侵占清出 者亦书每岁有敕免所欠各项马匹悉书总数 一凡关津巡徼驿传递运烽堠有新设及改革者书
一公侯驸马伯仪宾有罪削夺及两京五府六部都察院太常寺通政司大理寺詹事府光禄寺（寺下脱太仆寺三字）应天府顺天府鸿胪寺国子监翰林院钦天监太医院堂上官近侍七品以上官监察御史宗人府经历及在外中都留守司都司布政司按察官堂上官行太仆寺苑马寺卿盐运司使有罪下狱黜谪宥免皆书
特旨罢黜干系劝惩者不限职之大小并书其蒙特恩宥亦书如犯奸恶叛逆之罪不限官吏军民悉书常律 之外别有断罪条例亦书 一亲录囚徒及差官审录刑狱皆书刑官有平反冤狱详本末书 之 一言官弹劾大臣之罪皆书并书所得旨意其职非大臣而所犯重者亦书 一修建 宫殿天地宗庙社稷及一应神祗坛场皆书 一营建山陵备书建各王王妃（妃下疑脱公字）主坟皆书其制度有增益 亦书郡王（主？）以下奉敕建者书 一修缮各处城池屯堡及新建革者书 一差官各处提督圩田水利及新开修治河渠圩岸桥道 皆书有奏请修筑陂塘等事亦书 一工匠起取放免皆书
修纂官
据广本补
监修 中军都督府掌府事太傅兼太子太傅定国公臣徐光祚 总裁
光禄大夫柱国少保兼太子太保吏部尚书谨身殿大学士臣费宏
资政大夫吏部尚书兼文渊阁大学士臣石珤 资政大夫礼部尚书兼文渊阁大学士臣贾咏 副总裁
詹事府掌府事通议大夫礼部左侍郎兼翰林院学士臣吴一鹏
翰林院侍讲学士奉直大夫臣董 纂修 翰林院侍读承直郎臣徐缙 翰林院侍读承直郎臣翟銮 翰林院侍读臣许成名 翰林院侍读实录嘉靖四年六月丙午条读作讲承直郎臣穆孔晖 翰林院侍讲臣张璧 翰林院侍讲臣刘朴 翰林院侍讲臣张潮 翰林院侍讲臣尹襄 翰林院修撰儒林郎臣唐皋 翰林院修撰儒林郎臣杨维聪
翰林院修撰臣边惠实录嘉靖四年六月丙午条作宪进士题名碑录作边宪正德辛未进士
翰林院编修文林郎臣谢丕 翰林院编修文林郎臣刘栋 翰林院编修文林郎臣费□□米应作采 翰林院编修文林郎臣林文俊 翰林院编修文林郎臣孙绍祖 翰林院编修文林郎臣蔡昂 翰林院编修文林郎臣伦以训 翰林院编修文林郎臣崔桐 翰林院编修文林郎臣汪佃 翰林院编修文林郎臣叶桂章 翰林院编修文林郎臣叶式 翰林院编修文林郎臣王三锡 翰林院编修文林郎臣陈沂 翰林院编修文林郎臣邝灏 翰林院编修文林郎臣余承勋 翰林院编修文林郎臣刘世盛 翰林院编修文林郎臣陆釴 翰林院编修文林郎臣费中
翰林院编修文林郎臣汪晖实录嘉靖四年六月丙午条条汪作江
翰林院编修文林郎臣马汝骥 翰林院编修臣孙元 翰林院检讨徵仕郎臣金皋
翰林院检讨徵仕郎臣张星据进实录表及实录嘉靖四年六月丙午条补
翰林院检讨徵仕郎臣萧与成 翰林院检讨徵仕郎臣林时 翰林院检讨徵仕郎臣季方 翰林院检讨徵仕郎臣汤惟学 翰林院检讨徵仕郎臣席春 翰林院检讨臣刘夔 催纂 正议大夫资治尹太常寺卿臣刘棨 奉政大夫尚宝司卿臣刘鈗 翰林院管典籍事徵仕郎中书舍人臣郭昊 誊录 奉直大夫协正庶尹尚宝司少卿臣方英 奉直大夫尚宝司少卿臣徐富 奉直大夫协正庶尹吏部员外郎臣邵文思实录思作恩 儒林郎大理寺右寺副臣周令 承务郎大理寺右寺副臣张天保 承务郎大理寺右寺副臣林应禧 徵仕郎中书舍人臣钱禄 徵仕郎中书舍人臣郭晟 徵仕郎中书舍人臣岳梁 徵仕郎中书舍人臣庄临 徵仕郎中书舍人臣金云鹏实录作鸿 中书舍人臣周一元 翰林院待诏臣文徵明 徵仕郎光禄寺署丞臣张祚 迪功佐郎鸿胪寺主簿臣刘恕 迪功佐郎鸿胪寺主簿臣凌楫 修职佐郎鸿胪寺主簿臣康世凤 登仕佐郎鸿胪寺序班臣吕昇 登仕佐郎鸿胪寺序班臣刘儒 登仕佐郎鸿胪寺序班臣赵希奭 登仕佐郎鸿胪寺序班臣仝锜 登仕佐郎鸿胪寺序班臣刘镗 登仕佐郎鸿胪寺序班臣王鏊 登仕佐郎鸿胪寺序班臣杨武 登仕佐郎鸿胪寺序班臣唐儒 登仕佐郎鸿胪寺序班臣徐大伦 登仕佐郎鸿胪寺序班臣马鐇 登仕佐郎鸿胪寺序班臣黄浩 登仕佐郎鸿胪寺序班臣郝棨 译字官臣刘璋 译字官臣李尚质 监生臣李宏 监生臣李琪 监生臣曹堂 监生臣丘校 监生臣郭俊 监生臣刘焞 监生臣周琏 监生臣王钦 监生臣沈应奇 监生臣陈贯 监生臣施镛 监生臣朱绂 监生臣陆维 监生臣戴伦 监生臣胡缙 翰林院秀才臣章鸣凤 掌收一应文籍 奉直大夫尚宝司少卿臣汪麟

[book_title]明武宗毅皇帝实录卷之一
武宗承天达道英肃睿哲昭德显功宏文思孝毅皇帝讳厚照孝宗建天明道诚纯中正圣文神武至仁大德敬皇帝嫡长子也母今 昭圣康惠慈寿皇太后张氏以弘治四年九月二十四日生 孝宗之在东宫也 皇太后已册为妃及即位后有以选宫嫔广圣嗣为请者 孝宗以三年之哀未释不忍从盖久而储贰未立中外方窃忧之于是 上生论者谓前此 三朝皆非立嫡而 上乃出自椒寝庆钟轩龙其生所值支辰为申酉戌亥连如贯珠又与 圣祖高皇帝类莫不欣欣相贺曰吾 君有子矣 上睟质如玉神采焕发自少举止异常生二岁以其年三月册立为 皇太子既冠将就学 孝宗命内阁集九卿选置东宫官属必惟其人戊午之春 上出阁读书诸儒臣更番入侍早午坐讲筵輙移时容仪庄重未尝少肆讲官退必张拱致恭若相揖之状次日掩卷诵所授书甚习不数月翰林春坊之与讲读者皆识其姓名或偶以他故不至必顾问左右曰某先生今日安在邪当辍朝之日学士有误束花带而入者又谓左右曰是在朝班中必以失仪为御史所紏矣其聪頴类此 孝宗数幸春坊阅所业 上率宫僚趋走迎送闲于礼节问安视膳恭谨无违 孝宗甚钟爱之有所游幸必从行有所见必随事启迪为学之暇或闻其颇好骑射以为克诘戎兵张皇六师亦安不忘危之意弗之禁也 孝宗大渐之际顾命辅臣刘健等犹极称 上质之美欲健等以勤学辅成 圣德盖其天资英武刚毅有断足以诛锄奸恶戡定祸变况承 孝宗德泽涵濡之久宜其能固结人心而保有洪业也
弘治十八年五月乙酉朔
○壬辰以 大行皇帝宾天告于 奉先殿
○颁遗诏于天下
○报讣音于宗室诸王
○令礼部会同翰林院议大丧礼仪
○严京城守卫
○礼部进 大行皇帝丧礼仪注一自闻丧日为始不鸣钟鼓一在京文武官员闻丧素服乌纱帽角带自明日为始俱晨诣思善门外哭临退宿于本衙门不饮酒食肉第四日各斩衰诣思善门外朝夕哭临三日又朝临七日各十五举声而止凡入朝及在衙门视事用布裹纱帽垂带素服腰绖麻鞋退即衰服通二十七日而除一文武官员三品以上命妇麻布大袖圆领长衫麻布盖头晨诣思善门外哭临三日仍素服通二十七日而除一听选官办事官监生吏员僧道坊厢人等俱素服晨赴顺天府朝阙哭临至初十日官各斩衰服监生人等素服朝夕哭临三日各十五举声而止仍素服通二十七日而除一军民及妇女亦素服二十七日而除一外国四夷使臣工部造与孝服随朝官哭临奠祭一在京诸寺观各声钟三万杵一在京禁屠宰十三日一在外诸王世子郡王及王妃郡王妃郡主以下闻讣皆哭尽哀行五拜三叩头礼毕并易素服第四日服衰服通二十七日而除一遗诏到日在外文武官员人等素服乌纱帽黑角带行四拜礼跪听宣读讫举衰再行四拜礼毕各服斩衰于本衙门宿歇不饮酒食肉朝夕望阙哭临三日各十五举声而止素服通二十七日而止一在外官员命妇素服举哀三日通二十七日而除其军民男女素服十三日而除
○癸巳文武百官军民耆老人等奉笺劝进其词曰伏以古先圣哲率惟元子之是传天下臣民不可一日而无主乃国家之常典诚社稷之攸关钦惟 大行皇帝文武圣神纯粹中正至仁厚泽大得人心远虑深猷豫隆国本敬惟 皇太子殿下天潢正派圣学亲承道足以探帝王之心业足以继神灵之统粤自东宫正位内殿问安孝诚上格于重闱令德彰闻于诸夏幽明协应遐迩咸归兹者 龙驭上宾玉几遗命谓历数于焉而有在主器不容以久虚中外臣民实切瞻仰伏望 殿下勉遵先志少抑哀诚思 圣祖创立之艰顾今日缵承之重早登宝位永固皇图臣等俯伏阙庭合词劝进睹六龙于乾御如日方升祝万寿之鼎来与天同久臣等无任瞻仰激切屏营之至 皇太子令谕答曰览所进笺具见卿等忧国至意顾予哀痛方切继统之事岂忍遽闻所请不允
○令旨谕兵部迩来工作浩繁京营官军供役疲敝可悯 先帝已有成命宜即罢之
○升南京兵部右侍郎金泽为南京都察院右都御史以九年任满也泽辞不允时 先帝上宾才三日吏部虽前已具题而 上犹未听政命下物论嚣然未几言官遂有乘机升官之奏
○甲午 太祖高皇帝忌辰 奉先殿行祭礼西宁侯宋恺承命祭 孝陵
○宁夏卫及广武营地震
○乙未令礼部左侍郎李杰及钦天监监副倪谦择 山陵地
○文武百官军民耆老人等再奉笺劝进曰易象长男国统必归于主器诗歌令德天申允属于宜人今昔同符后先合揆粤自我朝之创建洪惟 列圣之相承垂制治之鸿广诒谋之燕翼逮我 大行皇帝宪 天法 祖济世安民来玉帛于八纮遂飞潜于六合顾 天心之弗吊奄日驭之方颓敬惟 皇太子殿下孝质天成英资神授明睿式昭于庶物温恭允协于重华位正储宫望隆薄海比承遗诏俾正宸居已控群情尚稽允命臣等窃惟四海之大必当统于一人万机之繁岂可旷于累日虽亲丧在哀疚之际而 圣孝以继述为先伏愿念 先皇付托之隆狥臣下仰瞻之切早登宝位严奉宗祧上以慰在天之灵诞敷庇荫下以答率土之望永保升平臣等下情无任恳切俟命之至 皇太子令谕答曰卿等为 宗社至计言益谆切披览愈增哀恸岂忍遽即大位所请不允
○酉刻木星昼见申位
○丙申 仁宗昭皇帝忌辰 奉先殿行祭礼遣驸马都尉黄镛祭 献陵
○令内外各衙门造葬仪冥器
○工部奉令旨停止工作因条具所当停者如 太皇太后新庙大明门外安换石栏等处工程及兵仗局战车飞枪司设监龙毯俱合如令从之
○夜月犯房宿南第二星金木二星相合于星宿
○丁酉文武百官军民耆老人等三奉笺劝进曰天子之孝与士庶殊盖虽有哀慕之情而尤以继述为务其为轻重缓急必有择焉恭惟 皇太子殿下孝友英明刚徤中正久居储副主鬯春宫大分已明群生咸戴至仁茂德夙成豫教之功嗣位承祧特著弥留之命揆名度义实所当然纵哀痛之方殷岂继承之可缓臣等交章劝进未听俞音众心皇皇罔知攸措伏望抑情徇礼承志顺亲使三灵百神有所亲赖四方万国皆得依归此诚国家之大计臣民之至庆也臣等下情无任恳悃激切俟命之至 皇太子令谕答曰卿等合词陈请至再至三已悉忠恳天位至重诚难久虚况遗命在躬不敢固逊勉从所请
○ 皇太子令谕礼部曰 祖宗创业垂统传继万世不幸 皇考上宾遗命躬嗣承丕绪顾茕茕在疚抱痛方殷而文武群臣军民耆老奉笺劝进至再至三词益恳切允惟 宗社重寄理难固辞勉狥所请兹当祗告 天地 宗庙 社稷即皇帝位尔礼部其择日具仪以闻
○文武衙门官自是日早为始各衰服诣思善门进香
○己亥钦天监择五月十八日丑时即位从吉而百官朝临之期未满请暂免是日朝临移后一日从之
○司设监太监张瑜掌太医院事右通政施钦院判刘文泰御医高廷和等有罪下狱初 先帝以祷雨斋戒偶感风寒命瑜与太医院议方药瑜私于文泰廷和不请胗视輙用药以进继与钦及院判方叔和医士徐昊等进药皆与证乖 先帝遂弥留弗兴中外痛恨英国公张懋等及给事中王宸薛金御史陈世良等交劾其恶以为庸医杀人律科过失特为常人设耳若上误人主失宗庙生灵之望是为天下大害罪在不赦故合和御药误不依本方谓之大不敬列诸十恶请加瑜等显戮以洩神人之怒令旨从懋等言乃命锦衣卫执瑜等送都察院会多官鞫之
○礼部进即位仪注一先期司设监等衙门于华盖殿设御座于奉天殿设宝座钦天监设定时鼓一遣官是日早祗告 天地 宗庙 社稷一是日早具孝服以即位告大行皇帝几筵行四拜礼读祝再行四拜礼毕即具衮冕服于奉天殿丹陛上拜 天行五拜三叩头礼次诣 奉先殿次诣 孝肃太皇太后几筵次诣 奉慈殿次诣 大行皇帝几筵次诣 皇太后前次诣 母后前俱行五拜三叩头礼毕出御华盖殿一前期尚宝司设宝案于奉天殿鸿胪寺设表案于丹陛上教坊司设中和韶乐悬而不作鸿胪寺设诏案锦衣卫设云盖云盘于奉天殿内东别设云盘于承天门上设云舆于午门外设宣读案于承天门上西南向一是日早鸣钟鼓锦衣卫设卤簿大驾文武官员各具朝服入候丹墀内 上既御华盖殿鸿胪寺官传旨百官免贺遂引执事官就次行礼赞请升殿 上田中门出御奉天殿宝座锦衣卫鸣鞭鸿胪寺赞百官行五拜三叩头礼讫百官出至承天门外北面俟鸿胪寺请颁诏翰林院官捧诏授礼部官由殿左门出锦衣卫于午门前候捧诏置云盖中导至承天门开读行礼如仪
○庚子礼部覆监察御史蓝章言 大行皇帝宫车晏驾正 殿下宅忧之时惟军国机务不时启闻其余升除钱谷刑名诸事务所司不得輙启以仰副谅闇之意从之
○夜水星犯鬼宿西北星
○壬寅 上即皇帝位是日早遣英国公张懋告 天地新宁伯谭祐告 宗庙惠安伯张伟告 社稷 上亲告 大行皇帝几筵谒见 皇太后 母后毕出御奉天殿即位命文武百官免贺免宣表止行五拜三叩头礼遂颁诏大赦天下诏曰惟我皇明诞受 天命为天下民物主 祖宗列圣鸿大训传在子孙 皇考嗣统十有八年深仁至德覃被海内治化之盛在古罕闻间复悯念民穷励精新政访求利弊方将大有兴革纶音未布遽至弥留叩天吁地无所逮及天下之恸矧予一人比者亲承遗命谓主器不可久虚而宗亲文武群臣军民耆老累笺劝进拒之至再情益恳切永惟 宗社重寄不敢固辞谨以是月十八日祗告 天地 宗庙 社稷即皇帝位顾国家创造之难眇躬负荷之重惟正道是遵惟古训成宪是守率 皇考未终之志扩而行之康我兆民登于至治其以明年为正德元年大赦天下与民更始所有合行事宜条列于后一弘治十八年五月十八日昧爽以前官吏军民人等有犯除谋反叛逆子孙谋杀祖父母父母妻妾杀夫奴婢杀主采生折割杀一家非死罪三人蛊毒魇魅毒药谋故斗殴杀人并十恶至死者及强盗失机事干边方夷情不赦外其余已发觉未发觉已结正未结正罪无大小咸赦除之敢有以赦前事相告言者以其罪罪之一文武官吏监生生员知印承差旗军匠役勇士力士舍余人等有为事问发立功瞭哨运甎运灰运炭追罚牛马做工纳米摆站煎盐炒铁充仪从军伴膳夫并例该枷号等项悉皆放免各还职役宁家随住其官吏监生生员知印承差行止有亏败伦伤化者原籍为民原拟带俸者仍于原卫所带俸差操一弘治十六年十二月以前各处拖欠税粮马草秋青草束屯种子粒农桑丝绢门摊□税户口食盐米钞银课鱼课茶课差发金银供应黄白蜡马牙速香黄速香厨料果品牲口药材等项及一应岁办买办采办物料除已徵在官者照旧送纳中间有被水火盗贼所在官司告有堪信文凭到部者悉与除豁未徵之数尽行蠲免敢有将已徵捏作未徵者治以重罪其正德元年该徵户口食盐钱钞不拘存留起运尽行蠲免一弘治十六年十二月以前一应造作及年例坐派买办采办金银铜锡等箔榆槐檀椵铎木南枣等木猫筀长节水苦等竹颜料生漆油麻铜铁铜丝铁丝翠毛牛筋羊角烧造土栾榜纸软竹篾黄藤白圆藤松香胭脂铜青石花菜黑铅水胶鱼线胶肥皂通草蒲草樟脑黛赭石紫英石缸罐土硝薥秸芦苇明矾纸筋棕毛绵纱姜黄马尾罗麦穗稻皮磁末白绵无名异槐花黄白蜡蜊壳课铁鱼油翎鳔蓝靛乌梅栀子红花茜草荆条箬叶□□火□□□秝□麻黄白麻连包芒苗苕帚竹扫帚沙叶白硝杂皮驴皮前截水牛底皮黄真牛皮水和炭煤炸毛缨云母石野味高头纸黄穰瀛沙缸石□由等土油桩磨板麂皮栌木马连根草针条青花绵布石黄青坩土杂草杂木枪杆绵花等项民间拖欠未徵者悉皆蠲免已徵在官者仍起角□羊赴部敢有将已徵捏作未徵者治以重罪一盐粮以济边饷国用所急近年以来钦赏数多及被内外势要罔利之人奏讨奏买存积常股并盘割私余及风雨消折等项盐斤搀越支买夹带私贩以致盐法阻坏□贾不行诏书到日各该巡盐巡按御史即便从实查理除已支卖外其未支掣者俱各住支还官今后行盐各照地方不许越境贩卖各边开中引盐及籴买粮草俱不许势要及内外官员之家求讨占窝领价上纳巡抚管粮等官徇情受嘱者许巡按御史指实紏举一各处盐运司提举司盐课司自弘治十六年十二月以前拖欠未完并风雨消折盐课及折色盐粮银布等项诏书到日风宪官核勘是实悉与除豁以苏灶丁贫苦客□失落截角退引亦皆免追一顺天南北直隶山东河南州县并内外卫所寄餋孳牧马牛骡驴倒失亏欠等项该追本色价银京营各边官军倒死骑操马匹该追桩头朋银及各处牧马草场地亩子粒银两自弘治十六年十二月以前除已徵外未完之数悉皆蠲免一原问真犯死罪免死充军逃回不首例该仍照原问死罪处决囚犯并原问杂犯死罪以下充军逃回例该枷号改发极边卫分者免其处死枷号改调仍各发充军卫分着役后不为例一强盗人命等项死罪重囚曾经法司及巡抚巡按等官原奏情可矜疑并人命辜限外身死未得宽免及行再问者诏书到日覆审是实俱免死发边卫永远充军若累经申诉果有冤枉者毋拘成案即与辩理奏闻区处笃疾犯该死罪见监者悉皆优免一自弘治十八年五月十八日以前文武职官监生生员吏典知印承差军民人等为事发遣充军者除失机抢夺拨置喇唬侵盗系官钱粮指以各衙门打点马□匡骗财物打死人命及事干边情私役军人甚者不宥外其余并口外为民初犯者悉放回原卫原籍宁家随住武职调卫带俸一各衙门住坐军民人匠有因事故在逃并轮班人匠先为灾伤流移并遗失勘合等项失误班次者诏书到日限三个月以里于所在官司首告免其问罪照旧应役其该罚班者一体宥免止当正工一浙江杭嘉湖并苏松常镇府分及里河仪真直抵通州一带沿河军卫有司设有芦苇茭茅夫价及闸坝泉溜洪浅等夫办纳桩草等项价银及旷役等项银两自弘治十七年十二月以前军民拖欠未徵未完者该管官员查实悉皆蠲免其已徵在官者存留所在官库收贮以备水利修河等项支用南京工部烧窑芦柴该徵本色折色自弘治十六年十二月以前拖欠未徵者悉与除豁其已徵在官者行该管郎中查实起角□羊一官吏人等有被人告讦若招攀赃私罪名照提年久逃躲不出官者悉免其罪官吏仍革职役为民其见行勘提情重者赃证欠明有碍归结者具实奏闻区处一皇亲勋臣及势要之家有例不许受人投献地土包揽钱粮霸占关厢渡口桥梁水陂及开设铺店停勒客货贩卖钞贯抽要柴薪占夺窑口掯勒牙保水利等钱侵夺民利违者许科道及巡按巡城等官参奏治以重罪但岁久令慢人心玩易都察院其再申明严加禁约一内外各衙门近年坐派柴炭数多军民采运艰苦宜从撙节明年以十分为率量减三分一各处水坍沙压等项田地税粮负累人户陪纳曾经具奏者巡抚巡按官查勘明白照例除豁一在京在外文武职官有因言事及公错并公事诖误等项特旨降调并为民充军者该部通行查出调者复还原职降者俱照原品先任各外用为民者冠带闲住充军者放回为民其因考察黜退冠带闲住者与致仕为民者冠带闲住一各处武职有因私役军人不及五名例前问拟降级者守边失误被贼抢掳人民不及五名情轻律重降级者俱复原职其军人常川守哨者亦免守哨一在京在外文武官吏监生旗役人等有因事住支俸粮者诏书到日悉与关支一明年漕运粮米以十分为率内将二分照例折收银两以苏军民困苦后不为例一各处灾伤频仍赋役繁重百姓甚是艰难近来有等无籍之徒将军民祖业徵粮地土捏作抛荒无主及水渰沙压不堪耕种等项名色朦胧投献王府并内外势要之家听信拨置奏讨占夺以致贫困失业诏书到日限一个月以里退还改正如违许被害之人赴官陈告从公断理若系用价典买契书明白者不在此例一河南钧磁二州并真定府曲阳县烧造瓶坛递年拖欠者自弘治十五年十二月以前悉皆蠲免若有烧造见存者准作以后年分应角□羊之数江西饶州府烧造磁器除各年起运外十八年以后暂停二年以苏民困一各处织造纻丝纱罗绫等项除额造并工部奏派及婚礼之数照旧起运外其苏松杭嘉湖并应天府等处改织并差人坐守织造者悉皆停免已织造者照数起角□羊未完者并已徵物料交与所在官司准作岁造内支用一各处卫所成造军器并有司岁造弓箭弦条自弘治十七年以前拖欠未完者悉免补造其各徵收过物料准作以后年分该办之数敢有因而侵欺者治以重罪一在京营卫并在外卫所官军近因灾伤做工及官员科害因而在逃限两个月以里在京赴兵部在外赴本卫所首告照旧食粮差操免其问罪一应罚班补操等项尽行宥免一在京在外缉获强盗妖言奸细等项多有贪功罔利及无赖戳翻之徒妄拏考打诬陷重罪累有诏旨禁例多不遵守今后问刑衙门务要从公研审的确果有冤枉即与辩理不许扶同害人其妄拏报功人员照例从重处治一各处角□羊纳钱粮到京内外管事人员刁蹬需索使用之数多于本物以致上纳不敷重复徵角□羊贻累小民该部申明禁约许被害之人指实奏告治以重罪一国家财赋有限近来冗食人员日渐增多以致俸粮等项不勾支给未免掊克小民公私俱困该部通行查议奏请裁减一各处钦赏庄思有业主自行管业收受子粒者多被管庄人等倚势生事分外需索逼迫小民逃窜失业今后悉照户部奏准事例有司照数徵收送用不许违例奏扰一各处兵备守备并劝农管粮捕盗水利等项一应文武官员添设数多该部通行查议具奏裁减一各马房仓库及各门等处添设管事内官数多 先帝已有成命该部通查具奏裁减其各处添设守备等项内官不系旧额者一体查奏取回一南京马快船只递年输运频繁负累军民今后搬运物件或有在京给料可以自造者进鲜品物或有北方出产优于南方者其大船难入里河或可改拨小舡逃亡重佥人夫或可停免及一应省费便民事宜南京兵部逐一查奏定夺以苏军民困苦一锦衣卫校尉专为直驾而设非臣下所得役使近来内外官员多有奏讨投托滥占跟用因而令其干办私事挟势害人该卫尽行查明取回今后敢有仍前奏讨僣用及该管官员狥情拨付一体重罪不饶一各处盗贼多因饥寒困苦流离失业胁从逼迫啸聚为非诏书到日各该官司通行出榜晓谕许其自首免罪军还原伍民还原籍各存恤一年免其差徭其有能擒捕首恶并党类首官者照例升赏仍量给犯人财产一内外问刑衙门今后问拟囚犯罪名律有正条者俱依律科断律无正条者方许引例发落亦决不许妄加参语滥及无辜一内外官司监追侵盗系官钱粮正犯身死家贫无追及因查盘粮草腐朽浥烂亏折数多者具奏定夺其余彼此俱罪一应入官之赃悉免监追一各营操练军士本以拱卫京师近来往往借拨做工负累疲敝已有旨停止除山陵所用外今后敢有仍前奏讨者许该部及科道官紏劾治重其种菜种蓝等项军士并各监局人匠止令应当本等差役若有逃故照例清角□羊不许逼令卫所官员包陪月钱违者一体究治一求才宜广在京在外官员有才行卓异屈在下僚者许六部都察院通政司大理寺三品以上官及各巡抚巡按官布按二司正官举保民间有怀才抱德经明行修之士许府州县正官荐举俱听吏部量材擢用一举人出身教官历任六年以上果有才行出众者吏部访察的实照例行取选除科道等官及州县正官其九年考满有志会试者但系举人不拘署职实授及功绩有无俱许入试一给由官吏纪录过名悉与除免照例升用收考吏典该重历者俱免重历一近日行取私自净身人五岁至十五岁赴礼部拣选者诏书到日即便停止该管官司照例管束不必起送一近日查选南京并各布政司及各王府额外多余精通乐艺乐工诏书到日即便停止不必查选一各王府及镇守等官贡献方物劳扰沿途军民今后除旧例外其余不急之物悉皆停止一凡朝廷政事得失天下军民利病许诸人直言无隐于戏天位至重民事至艰尚赖中外臣僚协心匡辅以裨朕之不逮用克绍先业共保亿万年无疆之休诞告万方咸使知悉
○建宁府及建安瓯宁崇安等县大水坏城垣官舍及田庐甚众人有死者
○癸卯礼部言 大行皇帝大丧礼成服已毕恭惟 皇上初嗣大宝万几攸系伏望以 宗社为重少节哀情请御西角门视事 上曰朕哀痛方切未忍遽离丧次其以六月二日视朝具仪以闻
○甲辰礼部进西角门视朝仪注六月初二日早 上衰服始御西角门视朝文武百官素衣冠腰经行奉慰礼至初五日遵遗诏二十七日服制已满自初六日以后照 宪宗纯皇帝服制 上释衰服易素翼善冠麻布袍腰经御西角门视事俱不鸣钟鼓文武百官素服乌纱帽黑角带皂靴朝参至百日后变服如常
○赐沈府西阳王子勋氵□壮书院名勉学从沈王奏也
○户部言延绥守臣奏石涝池响水双山等堡三月中旬雷雨大作城垣边关仓舍崩坏甚多宜移文巡抚都御史设法修葺其房屋头畜漂流者给米一石人口渰没者二石令如例赈恤毋致失所
○宣府守臣奏新选夜不收昼夜哨探甚劳欲如大同延绥例月粮外人加煤炒小麦二斗从之
○总督漕运都御史张缙等奏徐泗凤阳等卫兑运官粮长洲吴江等县民运白粮中途为贼劫去千三百余石请如遭风漂流例军运于应纳京仓者改纳通仓省出脚价余米以补不足之数民运亦为通融补足户部覆奏从之
○乙巳工部奏 大行皇帝丧仪所需一应物料本部钱粮不敷欲派在外司府办纳恐缓不及事伏读遗诏惓惓以节用爱民为本且谕令丧礼悉遵 先帝遗制无非欲 皇上继序不忘以绵 宗社亿万载无疆之洪业也乞敕内府诸司凡成造葬仪冥器并山陵殿宇等项务从减省应用物料先支见有者用之不足乃斟酌措办庶物料工程两无妨误 圣明初政之美风行八表上而朝廷之惠以彰下而黎元之心以得矣 上是其言
○丁未礼部左侍郎李杰钦天监监副倪谦同司礼监太监戴义奏于 茂陵西施家台得吉地堪以奉安 大行皇帝陵寝然山陵事重乞别命官覆视而工科右给事中许天锡亦言宜于廷臣中推取谙晓地理者按视前地如有疑亟移文江西等处广求术士博访名山务得主势之强风气之聚水土之深穴法之正力量之全如宋儒朱熹所云者庶可安奉神灵为国家祈天永命之助礼部议从其言 上是之命访求精通地理人员令太监扶安李兴覃观右侍郎王华少卿吴昊与俱往详定以闻
○先是太监李兴等请拨官军千人运丧仪物料已许之矣兵科给事中潘铎等启近日令止工作令旨方行而遽寝恐于事体非宜且兴等假公营私意在剥削宜如初令得旨从铎等言令本监自运兴等复固以请事下兵部言 皇上嗣登大宝之初正天下军民属望之日收拾人心此其机也夫何纶音甫下遽迩自违矧今北虏寇边军士岂宜轻役乞仍敕本监从宜自处为便 上复从之
○戊申虏大举入寇宣府营于牛心山黑柳林等处长阔二十余里巡抚都御史李进总兵官都督佥事张俊初得谍报即议分兵御之左参将李稽军新开口副总兵白玉军万全右卫游击将军张雄军新河口大同副总兵黄镇游击将军穆荣军柴沟等堡合万五千人既而虏由新开口毁垣而入稽遽前迎敌玉镇雄荣各率所部相距于虞台岭虏拥众大至诸军为所诱不得应援俊率所部三千人援之至万全右卫城东坠马伤足以兵属都指挥曹泰代援泰至鹿角山为虏所围俊力疾调监枪内官李增等兵五千人人持三日粮驰与虏战乃角□羊泰围复进援镇镇得入俊营分遣步兵取路援稽等稽玉乘势力战亦溃围而出与俊合独雄荣二营阻山涧援兵为虏所扼不得前虏纵骑蹂二营雄荣遇害众得脱者才十二三诸军被围困六七日人马饥乏俊等度力不能支收兵还虏蹑其后且战且行仅得入万全右卫城进俊各告急命兵部即议处以闻是役也官军死者二千一百六十五人伤者一千一百五十六人失马六千五百余匹掠去男妇畜产器械不可胜计议者谓自己巳年兵祸以后所未有也
○俊等复奏虏众日增恐兵力不支请发京军策应 上命都指挥陈雄张澄俱充右参将各率京营兵二千人以往限三日启行既而以守臣告急复命都督李俊神英充参将各领兵二千驰往援之人赏银二两布二疋时边人传虏至宣府城下出怀中饼及麻布冠示人曰此何物也盖尝有谍者来京知国有大丧因市饼与冠以去关禁之不严如此
○己酉礼部右侍郎王华言臣等奉命覆视施家台吉地欲求通晓地理之人一时不能周知给事中许天锡所言深得其理宜令举一人遂令天锡偕华等往视
○都察院左都御史戴珊会英国公张懋吏部尚书马文升等以张瑜等狱上谓瑜尝奉命修理药料与刘文泰及右参议丘钰假市药侵盗官钱及纂修本草又荐文泰及高廷和同事并缘为奸 先帝不豫瑜欲援引文泰等徼幸成功輙用其药施钦及院判方叔和医士徐昊等相继胗视俱药不对证瑜文泰廷和宜比诸司官与内官交结作弊而扶同奏启者律各斩钦等罪各有差且言右通政王玉院使李宗周院判张伦钱钝王槃等坐视用药非宜隐忍不举得旨瑜文泰廷和依律论死钦叔和革职闲住昊发原籍为民玉等各降二级钰未尽之赃追究以闻于是玉降院使宗周院判伦钝槃俱太常寺典簿供事如旧后钰追赃五百两罢为民时大臣有阴厚文泰者故不用合和御药大不敬正条而比依交结内官律其后瑜等遂以为角□羊脱之地识者恨之
○庚戌命太监苗逵监督军务保国公朱晖佩征虏将军印充总兵官右都御史史琳提督军务太监张林管理神枪铳炮都督同知李俊都督佥事神英充左参将都指挥同知陈雄都指挥佥事张澄充右参将统领京营官军往宣府征剿仍赐逵晖琳敕曰近宣府守臣节报虏贼拥众寇新开口等处势甚猖獗尔等其相机调度分布要害设伏出奇或攻围未角□羊多方救援或肆为冲突悉力拒遏或掩其未备或邀其归路务期克捷毋坐守一城听其掳掠毋率意轻进堕其奸谋宣府大同偏头关及延绥等处游骑等兵俱听调用参将而下及各镇巡等官悉听节制官军头目人等敢有违犯号令者重以军法处治其临阵退缩不用命者指挥以下就于军前斩首示众然后奏闻斩获贼级俱送纪功官处审验从实开报以凭升赏不许冒滥军中事有难拘常例者听尔等便宜处置尔等受兹重托宜竭忠效力以纾朕北顾之忧其往钦哉
○命户部左侍郎王俨兼都察院右佥都御史整理宣府粮草
○辛亥兵部以虏势猖獗议上杀贼赏格缘边军民舍余斩虏首一级者给银三十两愿升者如例加升民余给冠带名为义勇复其徭役若紏集乡丁斩首五级以上为首者升署所镇抚其夺回被掳头畜以十之四充赏事宁停止不为例从之
○守备偏头关锦衣卫指挥同知昌佐奏乞加分守参将名目兵部言本关有副总兵守备官听其节制难以更改从之
○太白经天
○壬子礼部尚书张昇等言 大行皇帝宾天宫殿门禁正当严肃以讥察出入辨别内外乃政体之不可缓者近闻真人陈应西番灌顶大国师那卜坚参及班丹罗竹等各率其徒假以袚除荐扬数入乾清宫 几筵前肆无避忌京师传闻无不骇愕请执应等寘于法革其名号追夺印诰及累年所得赏赐仍照例黜逐发遣 上曰卿等所言是应等姑免逮问所冒职事封号俱查革印诰并所赐玉带送所司交纳今后僧道敢有夤缘出入宫禁滥设斋醮者并引诱之人俱罪不宥于是礼部会吏部议应等十一人革真人高士带左正一等衔那卜坚参等六人革灌顶大国师国师带禅师衔俱闲住僧录司存留左善世定铠等道录司存留左正一柏尚宽等各八员如原额其左阐教法旺等十七人右玄义李元缟等二人亦革任闲住从之
○命定国公徐光祚领五军营左掖镇远侯顾仕隆领神机营左哨管操
○太监苗逵等奏参将李俊神英所领兵少乞益之兵部议宣府去京不远宜待逵等至彼量贼势再请 上命益以六千通前为二万人令亟往应援复谕兵部于团营简兵二万人令武定侯郭良怀宁侯孙应爵督操以待之将官有尝经战阵任兵事者仍访举三四人备用既而兵部左军都督杨玉万全都司都指挥使孙成绥德卫指挥同知傅钊西安卫署指挥同知马隆可用 上仍命博举有勇略者
○运太仓银十万两于宣府以备军饷
○癸丑户部请穵运原贮易州米一万石料豆七千石于紫荆关以备主客兵马支用又请运银一万五千两于要害缺乏之处召买粮草从之
○兵部言黄花镇屏蔽陵寝切近京师今虏寇为患戍守单弱可虑请益兵防守仍罢守备内官以省役占命即简都指挥一员领团营步卒千人协同防守守备内官姑仍旧其役占军士尽令还五
○兵部奏虏近入宣大二镇官军并力截杀相持日久游击将军张雄穆荣俱战殁总兵官张俊副总兵白玉黄镇参将李稽监枪内官李增乃能溃围还师功虽未著劳亦可悯各请赐敕以旌其劳溃围官军人给银一两阵亡者三两尚虑贼势猖獗深入未已仍请于居庸关白羊口各发京营步军一千紫荆倒马二关各调取附近官军一千协同防守从之

[book_title]明武宗毅皇帝实录卷之二
弘治十八年六月甲寅朔敕谕礼部曰朕惟自古嗣统之君必追述先世功德加之鸿名盛号以昭显扬顾政令出朝廷惠泽在天下虽庶民百姓莫不尊亲而辅理承化之臣其所闻见体行者尤为切至苟不博采公论详考旧章其何以彰示四方垂于万世恭惟 皇考大行皇帝嗣登宝位垂二十年敬 天勤民敦孝致理见诸遗诏实本 圣心至于议礼考文亲贤纳谏安内攘外谨始虑终宏纲大目深猷远计皆前代帝王所不及 昊天弗吊遽□□小升遐惟予冲人肇承丕绪追慕光烈率遵典仪事在朕躬曷其敢后爰称大号务协至公克扬 皇考功德之隆以称朕孝诚之志□□小礼部其集文武群臣定议 尊谥择日恭上册宝钦哉故谕
○兵部言宣府官军与虏持久虽发京军策应终不若土著之兵便于战守请募土人愿报效者验其年籍人给银三两及马匹器械编成队伍与官军协力杀贼有功照例升赏事定归农者听其愿留者寄名近卫月给粮一石老则除之 上命镇巡官用心设法招募务济实用
○乙卯 上御西角门视事文武百官行奉慰礼
○命都督李杲都指挥刘祥俱充游击将军各统兵五千驰赴宣府听调杀贼从兵部覆总兵官朱晖请也
○命西安左卫指挥使任玺统固原备冬官军以都指挥体统行事
○敕兵部尚书刘大夏英国公张懋及科道各一人清查团营官军选其精锐严加训练以俟调用
○丙辰礼部奏侍郎王华等覆视原择山陵地果吉宜行钦天监择日兴工 上从之遣驸马都尉蔡震马诚祭告 诸陵尚书曾鉴祭告 天寿山后土司工之神
○礼部进上 大行皇帝尊谥议文仪注一初三日鸿胪寺官于西角门设谥议文案初四日早 上衰服御门捧谥议官立于阶之东文武百官各素服诣丹墀行四拜礼礼部官奏进 尊谥议文序班引班首官稍进前捧谥议官以文授班首班首捧由中道进 上起至谥议文案之北班首跪置谥议文于案百官皆跪 上视毕以谥议文授翰林院官命撰谥册翰林院官跪受兴捧从中道出 上复坐班首与百官俱俯伏兴班首复位俱再行四拜礼毕序班彻案 上还宫
○升翰林院侍讲张澯为侍读学士检讨石珤为修撰俱以九年任满也
○改平凉府掌府事四川布政司右参政安惟学于陕西督理粮储
○思恩府土官岑浚作乱讨平之岑氏世守思恩至浚袭府事肆为不法屯兵聚粮劫杀万计攻夺田州府治土官岑猛遂弃城遁官司屡抚谕之愈恣总督两广左都御史潘蕃及太监韦经总兵官毛锐等会奏请讨之调集两广汉达官军左右两江官目土兵及湖广官军土兵合十万八千余人分为六哨副总兵毛伦右参政王璘由庆远右参将王震左参政王臣及湖广都指挥官缨由柳州左参将杨玉佥事丁隆由武缘荒田都指挥金堂兵备副使姜绾由上林那学通感都指挥何清右参议詹玺由丹良都指挥李铭并泗城州土舍岑接目兵由工尧各取道共抵巢寨贼分兵据险拒敌我军奋勇直前援崖而进浚势蹙遁入旧城诸军合围之破其外城进薄内城急攻之浚死城中献其首于军门思恩遂平是举凡前后斩捕首虏四千七百九十俘男女八百人得思恩府印二向武州印一自进兵及班师仅踰月捷闻 上以蕃等有功赐玺书劳勉之奏捷者各升赏如例其后广西右布政冯镐赴任上言前调土兵往返道途所在杀略其害甚于岑浚欲乞昭示宪度以为不法者之戒仍乞以后土兵不许轻易奏调 上下其事于兵部
○泰宁等卫达子满蛮等款塞自陈为北虏所侵絜其累重欲入内地以避之守臣以闻兵部言宜稍加存恤以示怀柔而严为之备从之
○西安门修铺起土内官监太监李兴请借用五城夫甲兵部以为民不堪命且 先帝有借用之禁乃不许
○升狭西都司都指挥佥事季荣为都指挥同知荣前在灵州领军有斩获功功次册误属督阵给赏之数荣奏辩兵部核实乃改授焉
○升毛怜卫指挥使亦出哈为都指挥佥事指挥同知乃看为指挥使指挥使特鲁格为都指挥佥事更与之敕俱以天顺等年授职各历二十五年有余从其援例以请也
○升赏辽东抚安堡获功官旗军人等五十二人有差
○经略山海关工部左侍郎李鐩回京上经略事迹起庙山口迄于密云墓田谷关展出荒地五十顷二十亩修边墙二万四千七百九十余丈濠沟三千三百余丈墩台敌台城楼营堡等项共一百七十余座营房三百八十余间所用夫力计四百九十余万工马价匠价银计二千二百九十余两夫钱二十八万一千九百余文口粮二万四千三百余石命所司知之
○丁巳礼部尚书张昇等上 大行皇帝尊谥议曰臣等会同公侯驸马伯五府六部都察院等衙门官太师兼太子大师英国公张懋等伏惟 大行皇帝以不世出之圣操大一统之权知孝为万善之原故因亲立爱知敬为众德之聚故以礼制心当更化之时著鼎新之政进贤去佞崇正黜邪内远声色掖庭无歌舞之娱外绝游畋苑囿无车马之迹讲求经史不厌详明披览谏章不遗徵贱而又访搜民隐体悉下情悯兵事之勤而每矜其过念人命之重而必求其生读文华大训则思弘 宪考之修大明会典则志复 累朝之制至于 圣祖母之奉尤极尊隆疾则慎汤药居则新宫殿著于诰谕之褒宫中行三年之丧 别殿严专祀之礼见于谅闇之际此皆帝王之盛节天下之至难若乃亲礼儒臣不时召对咨询政务以次举行侧闻 顾命之遗言犹为 宗祧之大计兹盖 天彝所秉表里纯诚圣学之成终始一致者也不幸 明灵厌代 龙驭升遐四海臣民若丧考妣遗诏一下而朝野吞声临礼既终而哀号未毕窃尝遍观史册沿溯古先凡握符御极之君诚未有能逮焉者矣方大道为公之世有至尊无上之称舆议佥同情文斯称 大行皇帝尊谥宜 天锡之曰 建天明道诚纯中正圣文神武至仁大德敬皇帝庙号 孝宗上以配 九庙之神灵远以昭万年之统绪实惇典庸礼之第一事云臣等拜手稽首谨议
○礼部进上 大行皇帝尊谥册宝仪注一初四日太常寺官奏致赍请遣官祭告 天地 宗庙 社稷至日行祭告礼用祝文香币果酒脯醢如常仪初七日早 上亲告 几筵内侍官设 册案宝案于 几筵前左右前一日置册舆宝舆香亭于奉天门捧册宝各置舆中是日 上衰服御奉天门内侍官举舆外导驾官导 上随舆后降阶升辂外导驾官退百官素服立于金水桥南皆北向俟舆至皆跪既过皆兴随至思善门外北向立内导引官导 上至乾清门外降辂舆由中门进至 几筵 殿前丹陛上内导引官导 上由左门入至丹陛上拜位捧册宝官于舆内捧册宝由殿中门入至 几筵前左右向北立内赞奏 上四拜亲王陪拜在外鸿胪寺官传唱百官皆四拜导引官导 上由殿左门入至 几筵神御前奏跪传赞百官皆跪奏进册捧册官以册跪进于 上左 上受册献毕以册授捧册官置于册案奏进宝捧宝官以宝跪进于 上左 上受宝献毕以宝授捧宝官置于宝案奏宣册宣册官诣案取册跪于 上左宣讫奏宣宝亦如之奏俯伏兴平身传赞百官同导引官导 上由殿左门出至拜位四拜传赞百官同导引官导 上至 几筵前奏初献礼奏跪传赞百官皆跪奏献帛献酒赞读祝读毕奏亚献礼终献礼奏俯伏兴平身传赞百官同奏复位导引官导 上由殿左门出至拜位奏四拜传赞百官同祭毕导引官导 上由左门入至 神御前以册宝授内侍官捧入内导引官导 上入内安册宝行叩头礼导引官导 上由左门出至丹陛上奏礼毕传赞礼毕一初十日颁 尊谥诏是日早百官各素服乌纱帽黑角带立俟于承天门外其大臣立于午门前以俟导引 上黑翼善冠素服黑犀带 御华盖殿执事官先行五拜三叩头礼鸿胪寺官奏请升殿导驾官导 上御奉天殿鸣鞭讫序班设诏案翰林院官捧诏立于左鸣赞唱颁诏翰林院官以诏授礼部官置于案序班举案由奉天殿左门出锦衣卫用伞盖送至承天门百官入班赞礼唱四拜平身称有制赞跪开读讫再行四拜礼鸿胪寺官传奏礼毕 上还
○升大名府知府韩福为浙江布政司右参政襄阳府知府马龙为右参政
○裁革华亭丹徒丹阳金坛四县治农县丞时监察御史何天衢请革天顺元年以后添设治农等官巡抚都御史魏绅巡按御史宗恺皆谓苏松常镇四府通判并苏常所属州判县丞之职专治农者不可革惟此四县可以他官兼管水利其丞可革也户部覆奏从之
○开设豫旺城平虏守御千户所既成设正千户一员副千户二员镇抚一员百户十员吏目一员及新安仓大使副使各一员豫旺城去韦州嬴山仅百里河套驻牧之虏入寇固原平凉势必由此其地土衍沃可屯而守成化间屡遭虏患都御史余子俊议立所既有成命因循不举者垂二十年弘治末虏复由此深入总制尚书秦纮再申其请寻亦召还不果行至是都御史杨一清奉命经略乃委官创立廨宇编原拟存留清角□羊南方军及新募军入伍操练授田屯种以为防御之计又请查调边卫近升千百户剩员以补新设之缺若套贼有警则拟调备冬官军二千人择骁勇将领统之至此按伏盖豫旺为喉襟要地于此城守东可遏大小打狼山侵掠万安清平二苑之贼西可援葫芦狭口半个城深入固原安会之路矣
○设潮河川新营于古北口外关调古北潮河二营步骑五百人戍守以密云卫指挥李秉刘祥领之从经略边务工部侍郎李鐩请也
○甘肃游击将军徐谦上言永昌兵寡不足御寇欲复调庄浪凉州山丹三卫原驻永昌游兵并力防守兵部以庄浪山丹地去永昌颇远且当虏冲兵不可轻动惟凉州地近永昌兵力比他卫颇多宜分拨元戍游兵二百人益之 上是其议
○定幼军角□羊补开豁例兵部奏府军前卫幼军逃者审年未五十无疾者仍角□羊本役若五十以上及疾故者俱勾壮丁补伍若役久未经逃者老疾病故之日即与开豁仍三年一次验放著为令从之
○初巡抚都御史史琳以保定等府民间草场租银太重奏定轻则上地亩银五分中三分下二分至是金吾等卫请比民间例输纳从之
○发太仆寺马价银十万两于北直隶一万两于宣府二万两于大同山东河南收买马匹从兵部请也
○授驸马都尉游泰庶子铉为锦衣卫百户先是泰子钦恩授世袭百户卒泰请以铉袭且乞升正千户兵部以为未可 上特授铉百户
○经略边务太常寺少卿孙交上言永乐时边关林木茂密蹔役沿边隆庆等卫军士采办薪炭因循未革其后无木可采又有伐木之禁以故每年各卫例纳银二万余两于后府招□买纳或不及数至均之屯军夫边关树木稠密盖欲扼虏骑之奔驰资我军之防守所以敕谕守臣禁令甚严今军卫催科乃有薪炭之价是名为禁之而实复徵之无名之税岂盛世之所宜有哉乞轸念边士贫苦尽行蠲免以示优恤使得锐意于防守其或薪炭不足宜令惜薪司及易州山厂查计岁收之数量省十之二三如又不足或将别项钱粮通融那补尤虑林木有限用度无穷仍敕山厂侍郎于无碍山地设法种树岁以百万计以为后来薪炭之需则不必重歛于人而自享无穷之利矣兵部谓宜行工部议处以闻
○兵部覆议给事中许天锡言迩者贼劫朝士氊衫衣服于西公生门又夺马伤人于长安右门辇毂之下横肆如此若不严加防捕则祸机隐伏关系不轻宜于团营摘拨骑士百二十人每三十人选千百户一人领之东于玉河西堤工部厂西于彭城卫南于惠民药局北于富峪卫巡逻旷地满三月一易贼宁罢去更责令五城兵马各照分管坊巷严督兵牌昼夜巡警不许受制诸司及别项差遣仍申明禁约宽恤地方火甲不许滥役以专守望从之
○戊午 上始释衰服服素翼善冠素腰绖仍御西角门视事
○营建 大行皇帝陵于天寿山荐名 泰陵敕太监李兴新宁伯谭祐工部左侍郎李鐩提督发五军等三营官军万人供役仍命科道官各一人点视
○敕谕文武群臣军民人等曰朕肇承大统仁恩所施已遍寰宇顾在京文武官员军民人等昔奉 先帝效劳有年宜颁锡赉用溥新恩于是赐白金绢布钞锭公侯驸马伯白金二十两一品二品十五两三品十两四品八两五品六两六品七品五两八品九品四两杂职三两侯伯子孙未袭及无子孙而有母妻存者各五两优餋军官母妻见存者人各二两将军旗军勇士力士校尉餋马小厮军匠驯象军奴人等各二两操备及营造军官自一品起十五两递降至杂职三两止旗军人二两优给幼官及鳏寡老疾军官自一品起六两递降至杂职一两止纪录幼军人一两办事官监生及天文生乐舞生医士顺天府学生人各绢一疋在京吏典知印承差坊厢里老民匠厨子乐工人各绵布一疋在外听选并公差等项文武官员钞锭各有差
○南京国子监祭酒章懋乞致仕不允命供职如故
○调延绥游奇兵赴大同备宣府策应
○荣王当之国兵部议以梓宫在殡王哀疚未忍遽离且缘道灾伤不堪供亿 上命来年六月议之
○命巡抚保定都御史王璟选附近卫所下班官军二千人赴紫荆倒马关协力防御以虏入蔚州黄昌故也
○漕运参将山东都司署都指挥佥事温和乞改注锦衣卫带俸以便赴京议事朝参兵部议许其暂改子孙承袭仍于原卫从之
○升赏辽东署都指挥佥事俞谦等四百九十一人有差以虏入西湖景印台山歪头山等处各有斩捕功也
○裁减瓜洲水驿都御史张缙奏瓜洲南去京口北去广陵相望不远故也
○己未大学士刘健李东阳谢迁言 皇上嗣登宝位之初赏臣等各银三十两纻丝二表里已顿首拜受近闻户部奏拟将亲王及文武官员赏例通为减省窃思帑藏告竭减省赏赐乃不得已而臣等独受厚赏心实不安请辞免 上曰此 先朝故事勿辞
○南京刑部左侍郎张抚以老疾乞罢不许
○升浙江按察司副使林廷选为广东按察使南京刑部署员外郎王秩为广东佥事
○赠贵州都指挥佥事史韬郭仁李宗武都指挥使李雄俱特进荣禄大夫同知都督府事韬子涌仍袭升都指挥使降安南等卫指挥同知等官李熊等八员各一级指挥佥事等官杨纲等九员各二级指挥使等官马武等十一员各三级故都指挥佥事吴远指挥佥事任礼指挥同知张英应袭子各降祖职三级仍调卫都指挥佥事杨芳指挥同知刘武都指挥同知孙辅及指挥同知于泰指挥佥事龚泰应袭子各降祖职二级初镇守太监杨友之征福佑米鲁也营于盘江西岸谍报贼首阿方车将聚众劫营韬请友避敌移东岸友与按察使刘福右布政使闾钲议皆贪功不从明日贼果至虏友去钲福雄宗武仁俱遇害官军死者千三百人韬出与贼斗亦堕水死议者谓韬谋果用必不败雄宗武仁死亦可悯故赠之熊等罪应谪戍则以各有斩获功乃递降礼英已论斩龚泰于泰已编配远方武辅已物故则以其横索夷贿酿成祸患情罪深重虽军职典刑谪戍者之子孙例得仍袭祖职乃议特降之各永远不许袭补
○庚申上 大行皇帝尊谥英国公张懋奉命祭告 天地新宁伯谭祐告 宗庙惠安伯张伟告 社稷 上亲告 几筵恭上 尊谥册文曰孝子嗣皇帝臣厚照谨再拜稽首言臣闻生尽餋没尽哀夙本天彝之秩祖有功宗有德式隆庙祀之称惟孝子能飨其亲而大事必师乎古恭惟 皇考大行皇帝躬膺震器手握乾符至德难名玄功不宰 两宫视膳餋无间于始终 九庙奉尝礼特备于祧祫豫教守文华之训率由修会典之书优礼大臣必隆体貌弘开言路不废刍荛轸边将每录其微劳慎官刑尤详于重狱虽世臻熙洽而心切励精谓法久弊生比岁举厘革之政念民穷财尽临终遗宽恤之恩明同夏禹之贻谋正比周成之顾命宏规大烈非一二事之可陈盛业鸿名与亿万年而俱永爰稽众议请命于 天谨奉册宝上 尊谥曰 建天明道诚纯中正圣文神武至仁大德敬皇帝庙号 孝宗伏冀 圣灵茂膺 洪号诞敷福荫祚我孙曾谨言
○辛酉大学士刘健李东阳谢迁复辞登极赏赐言臣等昔在 先朝国用充裕此等正赏固不敢辞今府库空虗加以强寇在边军需方急若不痛加撙节目前已不能给后来何以继之且节用必自贵近始臣等受遗辅政当与国同忧岂可独受厚赏伏望自今以后一切无名之赏尽皆停止以崇俭德 上曰朕初嗣位加赉辅臣礼不可废卿等勿固辞其他财用朕目当撙节
○六部都察院尚书马文升等亦辞赏赐不允
○都御史杨一清言兰州视甘凉尤为要害与虏止隔一河而河北盐场堡定火城二处俱贼所从出没请留甘兰二卫兵千二百人按伏兰州以逸待劳庶可遏虏深入从之
○命广宁伯刘佶兼管红盔将军侍卫直宿
○敕巡抚都御史周季麟王璟选操永平等卫所军余及团操诸府州县民壮以卫郊畿听候调用其团操民壮永平保定真定河间大名各千人广平顺德各五百人余州县多寡有差
○刑部奉 先帝恤狱诏条具死罪可矜疑者七人幼少情轻者一人杂犯死罪及徒杖罪诸枷号者三十二人以闻得旨七人贳死戍边远其杀人者杖之百乃遣幼少者宥之如例追银给死者家枷号者免之各依原拟发落
○四川茂州地震
○癸亥以上 大行皇帝尊谥诏告天下诏曰朕惟帝王大行受大名考德定谥荐于 宗庙播之天下以传于无穷者古之制也洪惟我 皇考大行皇帝以圣德膺天命嗣大历服越十有八年敬 天法 祖尊 亲睦族亲贤爱民之心靡所不至用是民生乂安海宇宁谧治理之盛超轶往代于前烈有光焉乃者昊穹降割 龙驭上宾中外臣民衘恋恩德攀号莫逮顾予冲人肇缵鸿业时方在疚礼乐之事多所未遑兹当视朝之初首称殷礼谨命在廷文武群臣稽古仪文议荐谥号博参众论协于至公于六月初七日祗告 天地宗庙 社稷奉册宝恭上 皇考大行皇帝尊谥曰建天明道诚纯中正圣文神武至仁大德敬皇帝庙号 孝宗于戏天地之无穷也而有高明博厚之称惟是盛德难名举其大者用上配 列圣永贻亿万年庙飨之休布告遐迩并宜知悉 上以初即位赐亲王白金文绮各有差仍贻诸王书曰予奉 皇考遗命缵绍鸿图念宗室至亲效劳藩屏有年特具白金文绮其表亲亲之意其亮之
○遣内官祭中霤之神
○初署承运库太监龙绶等奏 大行皇帝丧葬用度繁浩又今方将举行徽号并大婚等礼湏用金五千余两给赏内外官员人等湏用银一百八十万两有奇库中所积不多宜预行区处下户部集议言户刑二部都察院收贮赃罚等银赎罪铜钱并太仓银总计不过银一百五万余两即今给散在京军官春季俸银十万余两辽东宣府甘肃各边年例及奏讨银又四十八万余两矣拟支赃罚赎罪银钱行令顺天府收买金千两其实在见银则留备各边粮草之用盖今北方大旱虏势猖獗不可不虑给赏之数宜先支承运库所有不足则于各衙门借补议上诏更议处会给事中李贯御史李良臧凤有裁减查核之因言迩因宣府等处传报贼情数日之间已用银三十八万余两财用匮乏莫今为甚惟京军及各边官军劳苦窘急湏如旧给赏此外一切礼仪赏赉宜如李贯等所言悉遵遗诏减省且查成化二十三年则例重加裁定亲王则银钞相半在京官员如公侯驸马伯仪宾都督都指挥锦衣卫堂上见任并带俸官及文职各官各给钞有差武职指挥以下则递减给银其银以户部十五万两太仓二十万两及内库见收者兼用不足则取内府历代旧钱国朝通宝二万一千万文准银三十万两以补前数又不足则于天下岁报在册钱粮酌量查取三之一或四之一备用之金宜令四川产有之处收买四千两此后赏用则待各处角□羊到折粮银及查角□羊淮浙等运司各项盐银以渐给之又先年所赏皇亲驸马功臣内官寺观庄田将八万余顷每亩徵银三分岁约得银二十万两宜遣官查解内库以备给赏俟库藏稍充仍归业主此皆因时权处以应目前之急而边方意外之需又有当虑者宜令承运库会同司礼监将先年积贮金银查盘见数仍会内阁计处今后支用务守 祖宗成宪计筭库藏盈缩量入为出加意撙节不经之费无名之赏并无益工作不得妄支本库每年终具数开奏听户部户科查考如御史李良议若仍以斋醮等项为名浪费支用宜追究引诱之人从重问拟庶国计可充命再审议乃言亲王赏赐宜仍旧典各项庄田子粒银两量借一年其南京内外守备参赞及各处镇巡分守兵备等官赏如在京公侯等官例俱给钞 上曰赏赐照成化二十三年则例银两听以渐措置支给庄田子粒已之余如所议
○罢分守通州署都指挥佥事胡震以贪暴不法为御史刘玉所劾也
○陕西庆阳府环县及平凉府固原州地震
○同日宁夏地震有声如雷崩坏广武营城垣
○甲子敕谕礼部曰自昔圣帝明王治天下必先尽尊亲之道以惇化原此天地之常经古今所不能易者恭惟我 圣祖母皇太后坤德之懿克配 皇祖仁慈焘后自 皇考以暨予一人 圣母皇后淑德贞顺表正宫闱诞育躬劬劳备至 两宫恩德莫名言朕初嗣丕基图报允切稽诸训典厥有彝章宜各极尊称均隆至餋兹将恭上 圣祖母尊号曰 太皇太后 圣母尊号曰 皇太后尔礼部其择日具仪来闻
○监察御史李良言 皇上嗣位之初凡燕居临政宜取法 祖训持守一章躬行无间则 圣躬有餋心体光明仍乞 两宫于 皇上饮食起居一一经心择纯谨老成者为近侍内阁府部大臣不时召见便殿咨决政事翰林院官令分番直日以备顾问礼部覆奏 上是之
○工部右侍郎张达卒达字时达江西泰和人天顺八年进士授工部都水司主事调营缮司迁屯田司郎中擢应天府丞丁忧起复改南京鸿胪寺卿迁南京光禄寺卿弘治十三年九月擢今官至是卒赐祭葬如例达纯朴不事表饰待人周密有礼平生罔有失色者居官勤慎守法鲜玷缺可议晚年言官有论其礼仪粗率者达官对客闻之笑曰我固粗率人言者之论谅哉其性度浑厚类如此
○工科都给事中王缜等言唐玄宗开元初年内殿尝置无逸图以备观省而天下乂安末年皆挂山水图以资玩适而天下陵替宋仁宗尝命辅臣书无逸孝经为图而享国最久至徽宗命秘省取翎毛山水为图而宋室不兢由是观之则人主之好尚诚不可以为细故而忽之也 陛下嗣登大宝明诏在廷裁革冗食天下臣民无不欣戴今锦衣卫带俸画士萧增等自知不容乃奏欲省亲意求复用而各项作头人等营造工程纵有微劳乃其职分往往升官加俸传之后世实非美观乞将各处画士曾授官及冠带者尽行裁革发回原籍当差其匠作额外滥升者尽行革去仍发各该衙门应役庶官无滥员财无滥费下所司知之
○吏部言旧例科道之选进士与行人博士一体选补近年新科进士例不得与请照旧考授以广求才而均选法 上命止如见行例选补
○新宁伯谭祐为言官所劾上求解兵柄 上以其老成练达不允
○命在外卫所新袭指挥千百户年二十五以下者入卫学或府州县学习读武经七书提学官课督有成以备武举之选从太常寺少卿孙交之请也
○命京城各门内外守门官严谨盘诘仍令点城官员不时巡察其有视常怠玩者指实以闻以给事中潘铎赵士贤各奏虏警方严恐有奸人潜入侦伺故也
○监察御史李廷光言 祖宗之时兵精将勇京边内外互为应援今兵政渐弛在边者犹谙战守在京者训练无法因循苟安近日北虏寇边京营出兵征剿整点数日尚有未齐幸而虏已遁去然彼深入获利已多秋高马肥犬羊之欲岂肯遽已则在我之备御容可缓邪尚书刘大夏虽忠厚清介而乏刚果应变之才英国公张懋以旧勋穹爵而无战阵谋画之效大者如此余可知矣乞敕责大夏图所以豫防之策令懋自陈委诸能者仍差官清查京营官军其内外提督官一不得与庶兵将得人而宿弊可革入 上曰京营官军已敕懋与大夏同科道官查选廷光可与同事上紧回奏毋得避误事廷光被旨峻切又制肘一无所施未几忧愤而卒
○英国公张懋上自陈老疾求代 上曰卿勋旧重臣练达戎务方隆委任其勿复辞
○太仆寺少卿储巏条奏御虏五事一敏听断谓虏人举事必集众谋数言即决朝发夕至故恒取胜今吾议论苦于异同文移伤于繁滞如边事有会议数日而不定者愿自今议处边务特召大臣并台谏示以原奏导之使言或事大不能卒定或日中再议或姑俟明日讲求至当称制临决即日行之庶事会不至后时而所司章奏既省亦可专意于筹画矣二备将材谓朝廷每推将臣辄难其选岂真乏才邪第求之不切蓄之不豫耳乞敕兵部先事会推武臣堪将领偏裨者几人文臣堪提督赞画者几人使之共事京营则不惟临事整暇抑可伐虏人之奸谋矣三广参谋谓各边巡抚都御史职务浩繁当此倥偬之日识虑恐不能周宜于内外群臣中择其晓畅军士推有志操者十数人每边遣一二人往彼补其谋议之缺相其战守之宜比之临事旋图者难易悬绝矣四募材勇谓宜于沿边及腹里州郡悬赏招募骁勇材武之士聚之京师平居则束之部伍有功则差其官级既可威敌制远而奸民有啸聚弄兵之谋者亦可以坐消其患矣五核功赏谓今边境功次多为有力者所攘及至行赏文移核实动经岁月乞捐数十万之银贮之有警处所立为赏格俾上功者提首而入怀金而出愿受官者纳赏以为左验则赏不踰时而士皆戮力矣又令一队之中有能杀敌战不暇顾者许本队军士乘便为取其首若疑似不明即以赏银均给一队如此则所斩之首虽不必尽归手刃之人然为本队所得者十常七八盖所以体其情而结其心也令兵部看详以闻
○乙丑户部言辽东频年灾伤仓库无蓄先如郎中王荩所请已预送银一十五万两矣荩复乞加添银七万四千余两接济支用宜如所请从之
○丙寅大理寺左少卿张泰锦衣卫都指挥韦顺巡抚都御史周季麟会勘蓟州草场地土四月中奏上所处事宜言其地通计四千九百四十余顷御马监草场在侯家营者已足旧额八百顷一十亩之数为团营委官买昂所侵者三百二十五顷五十七亩在青店庄者今实有五百一十四顷五十八亩团营草场属之三千营者今实有九百二十一顷四十七亩又以侯家营界内萱港官地五十四顷及民人所侵官地五十顷并附余地十六亩补之属之五军营者今实有一千五百六十顷三十五亩附余地五十八顷二十三亩属之神机营者今实有五百一十三顷一十二亩附余地一百四十五顷七十五亩各草场侵占民田屯地九百三十七顷四十九亩并附余地皆宜给军民为业仍封土浚濠以定其界立碑深刻以纪其数则官民各有所据而争端可杜盖先是新宁伯谭祐以神机营草场不及旧额尝遣给事中周旋往勘之旋失于核实擅增地九百余顷御马监太监甯瑾又奏矦家营草场为皇庄及团营侵占数百顷蓟州民孟昱等又奏徵粮地为贾昂所侵屡遣侍郎顾佐熊翀太监赵忠黎鉴杨俊武定侯郭良给事中潘铎御史谢朝宣会同勘处忠鉴等执奏异词已皆辞避事久不结乃改命泰顺李麟泰等于御马监则据往年御史陈璧等所勘于三营则据景泰中武清侯石亨所奏参酌区处拟上此奏户部尚书韩文言如泰等所处则牧养有地上可副朝廷慎重戎马之意恒产不失下可慰小民仰事俯育之愿矣奏上 先帝欲查议至再文等言各草场勘处已明惟神机营一处遣官踏勘已经四年境内军民屡遭蹂躝人心怨甚盖鉴良徒据旋所增又佐翀勘报之数而不知忠铎朝宣所勘正与亨所奏之额吻合而无异也且邦政莫急于马固当重其牧放之地邦本实在于民尤恐妨其耕作之业今蓟州军民彭钊等逃移失业者已二百八十余户矣昱等安居此地百有余年其恋恋而不去犹冀 圣明矜念复其故业庶不捐亲戚弃坟墓而他徙也惟乞如臣等前后议拟而行便章留中再阅月至如乃诏如所议
○初吏部尚书马文升言旧制所当修举及军民利害所当兴革者凡十事 孝宗皇帝令所司议于是户部议该行五事一定均徭买办则例宽穷民盐钞徵纳二禁革势豪官军侵占查理原额册籍以备稽考三近有兴贩私盐或贱买官盐或买补残盐夹带余盐越境者此皆势要乘时射利宜禁革紏察运司官以惩废弛之患四州县四仓宜复古制又兼设法措置庶充储蓄而凶荒有济五民之流移多起凶荒宜先发帑藏以招抚迁徙仍清查军匠庶无脱漏埋没之弊议入令再议盐法事宜以闻余悉从之
○升江西按察司佥事任汉为浙江副使整饬温处兵备兼管分巡
○户部郎 史学言济宁州原设南旺南北二闸蓄汶水及泰山芜莱诸泉以济运道最为要害但闸官及吏职任卑微往来官豪得以擅自开闭走泄水利阻滞运舟欲令宁阳管泉主事每年粮运盛行之时至南旺暂住严督官夫以时启闭从之 上以初即位赐南京守备并参赞机务各处镇守巡抚守备内外文武官白金彩弊有差皇城京城各门摆队官军及边军每名二两
○命金吾左卫指挥同知句玺守备 天寿山
○升会州卫指挥同知张经为都指挥佥事分守通州
○丁卯夜月犯狗星
○戊辰升巡抚湖广左副都御史韩重为南京兵部右侍郎
○赠故致仕太子少保南京兵部尚书张悦太子太保
○命都指挥佥事李琮充宣府游击将军
○刑科给事中王宸等查盘宁夏固原等处仓场粮料草束浥烂数多参奏督理粮储陕西参政李王□赞佥事李端澄分守参政李赞分巡副使马龙等二十六员并巡抚都御史张祯叔王珣刘宪周季麟各有罪户部言各官多以丁忧餋病迁官去任又皆遇赦 上然而宥之
○庚午占城国王子沙古卜洛遣使沙不登古鲁来贡方物乞命大臣往其国仍以新洲港等处封之然不明言其父古来已薨与否别有占夺方舆之奏始略及焉给事中任良弼等言请封之事当酌量审处 皇祖之训以占城朝贡时内带行□多谲诈尝力阻之逮我 太宗有事安南以占城唇齿始通往来而与之封锡然比之朝鲜安南朝贡以时者不同迩年盖因国土削弱假贡乞封仰仗天威以詟服其邻国其实国王之立不立不系朝廷之封不封也况前者国王古来尝请预封沙古卜洛为世子而不得命今乃称古来已没虚实难料万一我使至彼古来尚存将遂封其子乎抑以义不可而止乎胁迫之间事有至难处者如往时给事中林霄之使满剌加不肯北面屈膝幽饿而死而不能往问其罪君命国体不可不惜大抵海外之国无事则废朝贡而自立有事则假朝贡而请封今者占城之来岂急于求封不过欲复安南之侵地还广东之逃人耳夫安南侵地先年曾降玺书谕令归还约不还且正其罪彼揣其势必难轻举故天语丁宁而侵疆如故若谕之至再彼将玩视之而天威亵矣今不先为处置国土而但欲往封设若拘留我使求为处分不知朝廷何以处之其逃移广东人口兵部曾咨抚臣查发至今未报若又因而拘我使索逃人则似以天朝之使质于小夷也宜如往年古来至广东就封事例遣使送至广东界上令其领敕归国户部仍咨两广抚臣诘责安南谕以祸福令悉还所侵地其逃人番伴等再行抚臣抚谕发遣庶全柔远之道无损中国之威事下礼部集议言国王之薨例先遣族属告哀今既不然且沙古卜洛请封奏内不明言古来病故年月宜行广东布政司移咨本国勘报议处从之
○辛未迁石阡府板桥巡检司于石笋崖改隶思南府以便防守砂场故也
○致仕太子太保礼部尚书徐琼卒琼字时用江西金溪县人天顺丁丑进士授翰林院编修预修大明一统志 英庙实录成化丁亥升侍讲辛卯主考应天府乡试寻升南京翰林院侍讲学士久乃进南京太常寺卿掌国子监祭酒事弘治庚戌升南京礼部右侍郎以考满至京改礼部左侍郎丙辰擢本部尚久之升太子少保庚申乞致仕赐敕给驿还有司给月米岁夫寻传旨以琼效劳年久加太子太保比卒辍朝赐祭葬如例琼为人和易敦朴不事表襮为文畅赡时有警语蚤年书法逼晋然短于才历官无甚建明为翰林时置妾偶与椒房连葭莩及擢尚书乃出 孝庙特旨故言官谓其有所攀附论劾不已竟以是致仕云
○ 壬申四川威州地震
○癸酉初 孝宗皇帝从廷臣议别建新庙奉祀 孝肃太皇太后神主钦天监奏年方有碍礼部集议请 神主暂奉安于 奉慈殿正中移 孝穆皇太后神主居左从之至是礼部进奉安 神主仪注前期致斋三日二十八日 上以奉迁 神主告于 奉先殿及 孝宗皇帝几筵是日早 上具黑翼善冠浅淡颜色衣服黑犀带告 孝穆皇太后神座礼毕内导引官导 上诣神座前请 神主降座 上捧 神主立内执事官移神座于殿中左间 上奉安 神主讫行叩头礼至午 上诣清宁宫告 孝肃太皇太后几筵礼毕内侍官进 神主舆于殿前衣冠舆于丹陛上 上如前冠服内导引官导 上诣拜位亲王吉服诣拜位四拜兴请 神主降座升舆 上捧 神主由殿中门出奉安于舆内执事官奉衣冠置于舆后随 上步行前导亲王后随至宝善门外 太皇太后 皇太后及宫眷等迎于门内以次后随先诣 奉慈殿序立于殿西稍北东向内侍官先于 奉先殿丹陛上正中设褥位 神主舆至 奉先殿门外少驻内导引官导 上诣 神主舆前跪请 神主诣 奉先殿俯伏兴捧 神主由殿左门入至 奉先殿褥位跪置 神主 上俯伏兴行五拜三叩头礼毕 上跪捧 神主兴仍由殿左门出奉安于舆内至 奉慈殿门外请 神主降舆升座 上捧 神主由殿中门入奉安于神座讫行安神礼内导引官导 上诣拜位亲王入就拜位赞四拜兴赞行初献礼跪奠帛献酒读祝毕俯伏兴亚献终献四拜焚币帛祝文赞礼毕 太皇太后以下入拜位行谒见四拜礼毕内侍官先设褥位于 奉慈殿正中之南 上诣 孝穆皇太后神座前跪请 神主谒 孝肃太皇太后俯伏兴捧 神主诣 孝肃太皇太后神座前跪置于褥位 上俯伏兴行五拜三叩头礼赞礼毕 上跪捧 神主兴仍奉安于神座讫行安神礼内导引官导 上诣拜位亲王入就拜位赞四拜兴赞行初献礼跪奠帛献酒读祝毕俯伏兴亚献终献赞四拜焚币帛祝文礼毕 皇太后以下入拜位行谒见四拜礼
○徽王见沛薨王 英宗睿皇帝第九子母德妃魏氏天顺六年二月初二日生成化二年八月十二日册封至是薨年四十有三讣闻故事辍朝三日 上从礼部议以大丧免之遣官谕祭及有司治葬如例谥曰庄
○甲戌改提督抚治郧阳右副都御史王鉴之巡抚湖广赞理军务
○升提调河道右通政韩鼎为通政使管理易州山厂
○乙亥升刑部员外郎李希颜为广东按察司佥事
○兵部奏湖广钧州太监齐玄原非额设近又改为镇守复增于旧而西北沿边凡有兵马处皆添设监枪分守守备内臣此边方之极弊也乞悉遵诏旨取回一应边事责之镇巡等官庶少纾边方之困得旨齐玄既非额设取回京其余应裁减者仍通查议以闻
○丙子兵部言皇城四门以拱护宸居京城九门以讥察奸宄迩来门官太多科占军士逼致逃亡门禁渐弛其流弊有不可言者请遵诏旨凡非雚额一切裁革 上命皇城四门仍旧其余各门自今以四员为则不许增著为令
○命隆庆卫指挥使张柏分守居庸关以都指挥体统行事
○狭西临洮府河州沙子沟夜大雨雷震石崖山崩约移七八里崩处裂为沟压居民三户男妇二十一人及田庐牲畜俱陷焉
○丁丑发太仆寺马三千匹于紫荆关给大同游兵二千匹于居庸关给宣府游兵
○内官监太监李兴奏营建山陵阻于霖潦运料军士不能备僦车之费请于内外诸司假贷银四五万两委官分行僦车转输以苏其困事下工部以府藏空虗无由措给会官议取蓟州等处修边及各府逃夫银泰安州香钱及济宁闸苏松常桩草导河夫价坐委工部顺天府官司其出纳以备运辇庶军士不困而山陵速成从之
○戊寅刑部右侍郎李士实以疾乞归从之令给驿以还
○授行人司行人安奎吕翀任惠太常寺博士边贡进士王珝陈霆徐暹俱为给事中奎吏科贡珝兵科翀霆刑科惠南京吏科暹南京工科
○户部尚书韩文奏陈应那卜坚参等以左道进用夤缘名号冒滥赏赉托建斋醮取官钱不赀今革夺之典虽行而给没之命未下乞究其得之金帛照数追出以实帑藏 上曰卿言良是但已有旨处分矣
○复沙河县于旧治沙河当孔道官吏惮于迎送乃以沙壅为辞奏改迁于僻隅迁后十数年居民以土泉涸不安其居奏请复旧下巡抚官勘议亦言迁旧治便从之
○工科给事中许天锡等条陈鼓铸弘治通宝事宜十事一拓局场宝钞局东隅地场迫窄请移近便宽广处所二处铸匠鼓铸之法久废钦降式样不过百文入模则易于平漫翻式则展转失真顷所取山东盗铸充军金山等到局适在赦原乞暂留铸造待教成各匠乃遣三革滥工诸司职掌鼓铸惟用铸锉二色人匠铸司镕泻锉司刮磨今本局增用钑匠旋匠乱加锤錾斜反拙劣殆不成文宜革去二色人匠免致虗靡工价四考铸法铸钱湏兼用锡则其液流速而易成今专用乾铜是以难耳乞每铜一斤量加好锡一二两有将铅锡抵铜以盗论五遵中制诸司职掌所载铜一斤铸小钱一百六十文俱径八分重一钱最为中制今所铸比原式又加重大积钱十文约有一两七八钱合依式翻铸庶钱制不异便于流行六时支给工食银两支给不敷故旷废日月乞委官月给之毋再过期七均稽考今在京差科道官按季稽考而南京及浙江等布政司已未完数目尚未开报请于南京委官巡视如京师各省委按察司官职专稽考禁革奸弊八计物料金山等铸法只用生铜少加锡镴以石炭代木炭以松香代桐油及少用黄蜡硫黄稻草数束而已如牛蹄磁末沥青焰硝等项悉合减革其铜炭之类每铸钱一万合用若干亦当议定斤两多寡以省浮费九惜浪耗每文削下铜屑至有二三钱漫弃可惜乞敕委官置淘沙之器将灰土铜末淘出作正支用十防奸伪谓开局之初于京城雇觅铸铜人匠造作近又行取金山等法颇利便及遇赦而归彼必效尤作伪乞敕该部将原雇主名通报在官送臣等稽考工部覆议谓拓局场宜委官相择处铸匠已议将金山等除豁军役暂留教习如或逃逸仍依原拟摘戍其谓遵中制新钱止重一钱恐致浮薄宜斟酌定夺余皆可行从之
○己卯定辽左等卫指挥佥事杨远指挥同知邹晟百户周刚副千户徐恭坐守边失事论谪戍以情轻俱降一级
○庚辰初兵部尚书刘大夏言迩者宣府警报亏损边军上贻 圣虑臣方欲荐贤以济时务而监察御史郭东山等交荐致仕户部左侍郎许进前都御史雍泰南京太仆寺卿陈璧餋病都御史马中锡浙江左参政韩福皆才堪应变乞行取简用得旨查履历以闻至是吏部具诸臣实迹以请 上命进璧福行取来京听用泰中锡姑巳之
○刑科给事中王宸参奏狭西宁夏等卫指挥佥事尹清等三十八员浥烂粮草当究问户部言清等已遇赦其亏损边粮宜行巡按御史逮治追陪完日释之报可
○改提督三河等城把总指挥使吴昂为守备以都指挥体统行事与通州分守官不相统属从都御史周季麟之请也
○辛巳命都察院右副都御史孙需提督抚治郧阳等处地方时需以巡抚陕西行取回京也
○初科道交章言两京堂上官贤否杂任宜加甄别如吏部侍郎焦芳梁储巡抚狭西都御史杨一清南京国子监祭酒章懋俱堪大任去任户部尚书周经侍郎许进都御史雍泰洪汉俱宜起用他如礼部侍郎王华典文招议太常寺卿兼学士张元祯奸贪附势通政司右参议熊伟属托取财掌鸿胪寺事礼部尚书贾斌人品卑下掌太常寺事礼部尚书崔志端秽行彰闻巡抚顺天等府都御史周季麟交结权幸巡抚山东都御史徐源昏懦无为南京户部尚书熊翀户部左侍郎李温太常寺卿吕年老有疾右都御史金泽应天府府丞李堂奔兢转官丁忧太仆寺少卿陈大章贪声素著俱宜罢黜至是吏部议芳储一清懋经宜候缺奏请简用进泰已有成命汉并华等十三人进止取自 上裁 上曰可汉候缺起用温等令照旧办事
○选保定河间达官军舍一千二百人令指挥冯安领之赴边听都御史史琳等调用杀贼人赏银二两布二疋
○壬午奉安 孝肃太皇大后神主于 奉慈殿正中移 孝穆皇太后神主居左是日早暂免朝参
○癸未升贵州布政司左参议王杲为四川左参政安庆府知府杨茂元为广西右参政兵部郎中李麟为江西右参议
○浙江巡盐御史邢昭与布按二司运司官议宽恤灶户事宜言盐课办纳之难易视人丁之多寡今拟灶户三丁以下人免田七十亩勿事徭役或六丁或十丁十五丁十九丁以下凡四等所免田各递减十亩二三十丁以上全户免之或无余田则止免其所有既免而有余田乃听派差若将田准丁办课者免如数或有丁无田者毋得以他户田诡寄免役违者究问拟充灶户庶惠均而弊可革从之

[book_title]明武宗毅皇帝实录卷之三
弘治十八年秋七月甲申朔享 太庙乐设而不作
○遣内官祭司门之神
○英国公张懋兵部尚书刘大夏奏奉敕简阅十二营见操官军得精锐者六万五百七十四人分为五营营各领以把总指挥二十人别操听用其坐营官五人仍以武定侯郭良怀宁侯孙应爵南和伯方寿祥永顺伯薛勋都指挥许泰克之稍弱者二万五千三百四十六人各存原伍一体操练甚不堪者二百八十三人发回次拨其内外坐营官从卒止令遵裁定人数仍令科道官不时点闸以革私役隐占之弊其五军神机三千营次拨官军选出一千八百三十二人先送团营收操未开原额数目候选军科道官据食粮等册查明再请奏上上命懋大夏用心督练不许虚应故事将官堪领兵管操者兵部博访五六人以备简用其三大营次拨官军原额数目令管营官从实开具以闻既而奏上五军营原额官军九万九百二十六人神机营三万七千五百二十八人三千营二万五千八百三十三人内有事故者共九万四千三百四十人
○运户部银五万两于甘肃以备军饷从巡抚都御史毕亨请也
○以官军征进增拨岁用马万匹
○乙酉科道复交章劾奏侍郎李温学士张元祯等十三人皆公论所不与者 皇上不宜曲赐优容自损治体下所司知之
○荫南京礼部右侍郎马廷用子仝为国子生以三年满也
○都御史史琳奏宣大贼势猖獗乞敕兵部集廷臣议处给事中尚衡亦言新开口之败将官死者四十余人亏折人马甚众参将李稽游击穆荣副总兵黄镇白玉等深入穷追俱堕贼手以致虏益纵横劫人畜如入无人之境言之可为痛恨朝廷命将出师复以保国公朱晖充总兵以都御史史琳为总制此二人者尝两总宣府榆林兵事一无成功军民闻今复用之皆有无人之叹况丑虏之谋之势殊非昔日如架梁哨高台营布阵皆效中国至如盔甲旗牌彼亦得诸抢夺而用之奸细探访又或过我我军之虚实强弱无有不先知者则彼晖琳二人之智勇亦有不必言矣乞早为之所以绝方来之患俱下兵部会议以闻佥谓二镇主兵几八万客兵余三万将领十四五人京营调遣者又六人若使监督提督总兵等官果能秉公仗义惟诚调度未必不能效力而成功也于是仍敕苗逵等令用心调度相机战守务图成功
○升分守蓟州马兰谷右参将都指挥使韩玉为署都督佥事充副总兵分守保定地方命都指挥戴仪充右参将分守马兰谷
○工部奏山陵陵营造物料所费甚多乞将南京御用等四监局今年应造供应诸物量为停减而芜湖抽分厂应给监局板枋存其十五如例易银输送本部以备营造之用诏可之以后仍旧
○丙戌转贵州布政司右参议林沂为左参议调湖广布政司右参议林鐄于贵州鐄以考察才力不及例也
○朝鲜国王李遣工曹参判朴说等来朝贺 孝宗皇帝万寿圣节贡马及方物赐织金袭衣彩叚绢布等物有差以大丧免宴俟其还宴于辽东都司
○升天寿山守备守指挥使句玺分守居庸关指挥使张柏俱为署都指挥佥事以虏方有警将戍以京兵欲稍重其名便于行事故也
○丁亥 仁孝文皇后忌辰 奉先殿行祭礼遣驸马都尉蔡震祭 长陵
○发顺天府寄餋马二千匹给宣府游兵
○命大同中屯卫指挥同知袁彪守备河间地方以都指挥体统行事
○狭西都指挥同知郑胤戴钦坐守备不设应谪戍以被虏仅二人诏宥之赎杖还职
○戊子改起用户部左侍郎许进为兵部左侍郎同尚书刘大夏提督团营操练先是大夏言部事丛冗恐误营务请如景泰间例添官提督故有是命进两辞不允令速赴京以副委用
○兵科给事中潘铎言保国公朱晖等出师浃月御虏无策恐贼势滋蔓有大可虑者乞令群臣各举堪将领者一人并各上安边策悉下兵部来择将惟其人不论其阶之崇卑策惟其可行不拘其官之大小兵部覆议从之
○今年四月中 先帝用内织染局之奏颁银鼠样皮十有七张于陕西命镇巡等官选匠染造自柘黄至出炉银亦十有七色五月二十六日都御史杨一清奏 天子之服自朝祭至于燕闲皆有成式制皮为裘取其轻暖而已若银鼠皮变染诸色类多不正义无所取徒亏俭德况三边重镇顷属饥馑民不聊生乞为停止周彰清明之治至是入诏已染未染者悉输京
○庚寅授故大学士□辂曾孙承庆中书舍人
○升巡抚苏松等处都察院右副都御史魏绅为刑部右侍郎
○致仕南京大理寺卿章格卒格字韶凤苏州常熟县人也举景泰二年进士授南京工部主事升刑部郎中用法平恕升广东按察司副使琉球使臣贸易他国为风飘至广州守臣执之以海寇闻格为辨奏还其资而遣之进云南按察使缅甸诸夷叛服不常格绥怀有方迄用宁帖升福建布政使入为南京光禄寺卿寻升大理卿弘治九年以老乞归至是卒赐祭葬如例格兄弟五人表为广西参议律为副都御史余皆仕宦时称章氏五凤而格最号长者居官几五十年所至以清谨闻
○辛卯夜月犯心宿东第一星
○壬辰致仕南京太常寺少卿牛纶卒纶顺天府涿州人景泰甲戌进士改翰林院庶吉士授编修升左春坊左赞善天顺甲申升太常寺少卿兼侍读成化壬寅改南京太常寺少卿弘治改元致仕至是卒与祭一坛以尝充 宪庙东宫官并经筵日讲故也纶为人猾稽又以太监玉之侄善张权要为士论所鄙
○癸巳礼部进 两宫尊号仪注一择八月初二日辰时恭上尊号一祭告礼太常寺前期奏致赍三日至日遣官祭告 天地 宗庙 社稷一前期一日 上亲告 孝宗敬皇帝几筵一前期礼部通行各衙门知会至日鸣钟鼓百官具朝服行礼一前期内侍官设册宝案二于奉天殿设彩舆于丹墀内设香亭于彩舆前教坊司设中和韶乐及大乐是日早锦衣卫陈设卤簿如常仪一前期内侍官于 太皇太后宫中并 皇太后宫中各设宝座陈设仪仗于丹陛上及丹墀内设册宝案各一于 太皇太后并 皇太后宝座前设香案各一于册宝案前各设 上拜位于丹陛上正中亲王拜位列于后设女乐于丹陛上用内赞各二人引礼各二人一是日早 上具冕服诣华盖殿鸿胪寺官奏请行礼导驾官导 上出至奉天殿捧册宝官各捧册宝置于案鸿胪寺官举案由殿中门出导驾官导 上至丹陛下捧册宝官取册宝置于彩舆内侍官举舆 上升辂随舆后导驾官退百官立俟于金水桥舆至皆跪 上既过皆兴随至清宁门外桥南序立 上入门降辂太皇太后具礼服女官请升座册宝舆由中门进至宫中丹陛上置于 上拜位之北内引礼官导 上由左门入至丹陛上稍东北向立内赞唱执事官各司其事引礼官导 上至拜位亲王具冕服就拜位奏四拜传唱百官皆四拜捧册宝官于舆内捧册宝由殿中门入至 太皇太后御座左向西立 上由殿左门入至香案前奏跪传唱亲王百官皆跪奏搢圭进册捧册官以册跪进于 上右 上受册献讫执事官跪受置于案左奏进宝如之奏出圭奏宣册执事官跪宣讫奏宣宝如之奏俯伏兴平身传唱同奏复位 上由左门出至拜位奏四拜传唱百官皆四拜奏礼毕次诣 皇太后宫中行礼如前仪一是日上册宝毕 上奉 太皇太后及 皇太后俱礼服诣 奉先殿行谒告礼复诣 奉慈殿谒告 孝肃太皇太后 皇太后又谒告 孝穆皇太后 太皇太后既还宫 上复奉 皇太后□ 孝宗敬皇帝几筵行谒告礼一是日 太皇太后行谒告礼毕御宫中服燕居冠服升座仪仗女乐如前陈设内引礼官引 皇太后 宪庙皇妃公主及宫人各具礼服诣 太皇太后前庆贺行八拜礼毕内官内使行五拜三叩头礼公主及宫人内官内使各诣 皇太后宫中行庆贺礼如前仪一初四日 上冕御华盖殿亲王行八拜礼次执事官行五拜三叩头礼毕鸿胪寺奏请升殿导驾官导 上升座文武百官朝服上表称贺颁诏行礼悉如常仪一前期女官各设御座于 太皇太后并 皇太后宫中各设香案于丹墀之内初四日早设仪仗于丹陛及丹墀东西设表案于殿东门外命妇于东安北安二门入俱由东华门进至宫门外引礼内官引入丹墀内东西相向立 太皇太后具礼服升座女官侍卫如常仪引礼官引命妇入班赞四拜礼赞跪唱进表执事官举表案由左门入引礼官引班首夫人随表案后行至拜位赞跪传唱皆跪俟举表案至 太皇太后前置讫赞俯伏兴传赞同赞复位引礼官引班首夫人复位赞四拜毕赞跪内赞官致词云某夫人妾某等恭惟 太皇太后陛下尊居慈极永膺福寿赞俯伏兴赞四拜礼毕次诣 皇太后宫中改致词云尊处慈闱茂隆福寿行礼如前仪
○提督军务右都御史史琳等奏虏犯大同洪州顺圣川等处参将陈雄等败之斩首八十七级生擒一人夺回达马二百余匹被虏男妇二千七百余人器械牛马无算 上赐敕奖励赍捷人各升一级赏衣一袭钞千贯
○甲午 太皇太后圣旦免命妇朝贺并免文武百官宴以梓宫在殡也
○遣兵部主事王纶往军前协同纪功赞画都御史史琳军务
○户部议覆郎中赵鹤所言七事一广储畜潮河川石塘岭等八营俱缺粮宜令密云兵备副使以所积赎罪纸米价发彼处备官军月粮能积至三千石以上移文吏部如例旌擢其事则宜令管粮郎中兼督之一增折放每年解银一万两于苏州仓收贮折放古北口一带官营月粮存省边仓旧储以备窘急若内地仓粮积多酌令各关营下班官军轮支以色火□邑烂其月支折银宜每岁三之二闰月亦然一查究监临沿边仓场草束积贮岁久守视不谨多至杇败宜准宣大二边例责成所在分守参将等官防护巡察一添分委古北口等处粮草数多地方阔远所设收粮判官一人之力恐不暇给宜选委附近府州县卫所贤能官分行管理一计支应北直隶河南山东每年泒纳密云古北口榆关迁安等驿口粮俱仍用粟米廪给应用粳米者宜于各府折收粮草并赃罚银内支收而顺天永平各驿俱如例而行一便徵纳各卫所屯田粮草收价为易宜令内地粮多仓分黑豆石折银三钱粟米石五钱待后储畜缺少仍徵本色其古北口等处见缺粮草有愿将中半粟豆俱折豆纳并榖草秋青草运纳本色者亦听从宜坐拨一防冒滥各卫所并边关营堡月粮多冒支科扰侵克等弊请令守备把总并掌印官每月预开军马之数送管粮衙门以凭坐放议上从之
○乙未升光禄寺卿艾璞为都察院右副都御史巡抚苏松等处总理粮储
○发太仆寺马价银于北直隶山东河南各二万两买□亡□月马凡□二千匹给顺天府寄养以备官军出征驮载之用时京师乏马故也
○丙申给事中许天锡言 皇上即位以来久阴积雨自夏徂秋水涝为灾比连诸群坏庐舍伤禾稼加以北虏猖獗侵及近地人心摇兀臣考诸变异皆阴盛阳微之象也岂内外臣工小人未退而君子难于进欤或小人肆其奸而君子不安其位欤或政事丛脞善否混淆 君上容有未尽知或知之而未能有所区别欤或赋役繁重诛求苛急虽有蠲恤之文而无其实欤或将领贪残而兵气委靡欤或诏令方施而为权要所沮尼欤或宿弊方清而为奸猾所废格欤或刑狱不清而下民犹有怨嗟欤或上下间隔而言路尚未通欤伏愿 皇上畏天勤民亲贤纳诲采舆论以远奸邪屈群策以饬边务制命必出于朝廷黜罚无间于宫府汰冗食以重名器省赍醮以节财用 圣学必求进于高明乾纲毋渐移于左右仍敕内外大小臣工痛加修省毋事虚文求直言极谏与执政老臣□确采择以通下情以宣上德如此则阳明用事阴邪退听人事修于下而天道顺于上矣下其章于所司
○命衡府岁禄粟米内再改给粳米一千石
○监察御史张津言坝上等八处马房所饲牛浪费无算给事中许天锡在 先帝时建白宜验送牺牲所光禄寺备用已奉有俞旨矣寻以太监黎春言事遂中辍是诏令不信于天下也乞如旧查验分送杜近幸沮挠之端以彰大信户部覆奏从之盖坝上马房有白水牛一只成化十八年中官梁芳所进者也养之已二十二年日支豆一斗草二束计费银一千一百余两诸如此类于国用殊无一毫之补云
○赐占城国入贡使臣沙不登古鲁等金织衣彩叚等物有差遂以回赐王子沙古卜洛锦绮付之
○丁酉召致仕户部尚书周经赴京从科道交荐也
○运太仓银十万两折粮等银五万两于宣府以备军饷从户部左侍郎王俨请也
○夜月犯垒壁阵西第二星
○戊戌中元节 上诣 几筵行祭礼
○遣驸马都尉马诚林岳分祭 长陵 献陵 景陵 裕陵 茂陵文武衙门各分官陪祭
○遣仪宾周钺祭 景皇帝陵寝
○遣内官祭 恭让章皇后陵寝
○加少师兼太子太师吏部尚书华盖殿大学士刘健左柱国食正一品俸与诰命加太子太保户部尚书兼谨身殿大学士李东阳太子太保礼部尚书兼武英殿大学士谢迁俱少傅兼太子太傅健等合言臣等备员内阁累进穹阶力薄功微每怀忧惧幸遇 陛下飞龙御极千载一时未能上赞 圣明大施新政宜加黜罢尚赐包荒而乃以侍从讲读之劳复增宠数或重加勋禄荣及其先或递进官阶复兼宫秩仰惟 陛下稽古右文崇儒重道 圣心所在盛典攸存但讲读经书敷陈理道计劳论直皆在各官臣等何功首沾恩礼伏望收回成命俾臣等照旧供职庶少轻叨冒之咎 上曰卿等事朕春宫积有辅导劳勚方兹初政特加秩禄不允所辞
○升太常寺卿兼翰林院学士张元祯为吏部左侍郎仍兼学士加俸一级翰林院学士刘机江澜左春坊大学士兼侍读学士杨廷和俱詹事府少詹事兼学士廷和仍加俸一级学士张芮加俸一级侍讲学士杨时畅为太常寺少卿兼侍讲学士侍读学士刘忠张澯侍讲学士白钺俱学士钺加散官并俸一级左谕德兼侍讲靳贵费宏俱太常寺少卿兼侍读右谕德兼修撰毛澄为左庶子兼侍读侍读毛纪左中允兼编修傅圭俱左谕德兼侍讲顺天府府丞兼正字周文通为光禄寺卿尚宝司卿兼正字刘棨为太常寺少卿俱仍旧供事元祯等皆侍 上讲读于春宫故有是命
○增置云南宜良县儒学设教谕一员从巡按御史耿明言也
○南京六科给事中戴铣等言 先帝临御十有八年敬天法祖孝亲爱民任贤纳谏修文偃武绝货色游畋之娱崇恭俭宽仁之实自始逮终常如一日而末年励精弥至屡饬臣工振举庶务天下之人延颈跂踵思见太平昊天弗吊 龙驭上升今日成 先帝之志者实在 陛下臣等所过虑者独柄事诸臣或忘大体将谓继代之际大小庶政亦当更新 先帝之所已行而未久与所欲为而未成者一切罢废似非继志述事之孝也伏望 皇上远监古先务崇继述宜以弘治初年所行如进贤退奸节财训兵重祀恤刑停止工作与夫一切大政大议处分允当者敕六科给事中逐一检详备录旨意类次进呈置之御筵以时捧览凡裁决机务悉以故事为准昔伊尹告太甲曰嗣王新服厥命维新厥德周公告成王曰无念尔祖聿修厥德 皇上能法 先帝则所以增光 祖宗媲美帝王者可计曰而待矣下所司知之
○浙江余杭等县骤雨山水漂房屋伤禾稼民有死者
○夜月食
○己亥升顺天府府丞王佐为光禄寺卿
○辛丑 太宗文皇帝忌辰 奉先殿行祭礼遣驸马都尉马诚祭 长陵
○吏科给事中吉时奏太医院官精通者或被阻蔽庸下者又肆奔竞并宜考察吏部议本院五品以下堂上官各访其行业高下奏请去留其御医吏目及供事御药房冠带医士会都察院考试兼访其行业优者为一等候缺升用颇通者为次等仍留供事其下等黜回本院冠带闲住如御药房缺人考居一等内推补其次等不得朦胧复用遇考察京官之年本院官一体考察不得夤缘奏免从之
○复除起复应天府府丞吕献为顺天府府丞
○复云南广南卫副千户杨玉为万全都司都指挥佥事蒙化卫副千户赵承文为永平卫指挥同知遵诏例也
○兵科给事中邹轩言万全右卫去宣府仅七八十里实京师北门之外近日二将败死官军六千弃甲祈生虏皆不杀则其毛发而纵之今归者殆半焉彼岂仁之盖欲款我边士使畏其势而衔其恩守边将士莫不解体且近以虏犯大同太监总兵皆统兵赴彼而宣府之备甚虚彼或为声东击西之图其何以支况古北口潮河川及蓟州一带皆贼所出没之路彼觇知京兵皆聚于边轻我无备或间道以窥都城又将何以御之乞留军万人于大同分万人于宣府使互相应援仍募土兵揽群策究前失事之由而重治之败归之卒勿滥恤焉其古北口诸处宜益兵以严其备奏下兵部议宣府之兵潮河川之备近皆区画惟万全之败给事中艾洪尝奏穆荣张雄及伤死官军宜厚加优录与轩所见不同其赏罚宜行巡按御史勘处以闻时议者谓荣雄皆失机非死事也
○壬寅户部尚书韩文奏虏寇宣府大同调集京营并各处应援兵马旷日持久糜费粮饷近宣府已运银五十万两大同在库见有银八十余万两又于山西地方查推逋负解用而侍郎王俨尚以边饷不敷请狭西各边自本年二月以来已运银五十万两中淮浙等盐二百万引而侍郎顾佐亦以军饷不敷请徒费百万之资未闻一矢之利师老财屈他变必生万一秋高马肥彼势愈炽沿边城堡告之愈急当是时外廪尽虚内帑弗继虽有萧何刘晏亦末如之何矣乞敕内阁及府部大臣并科道官集议即今胡虏猖獗官军旷日其咎安在其计安出同心酌处以济时艰诏兵部亟会官详议以闻兵部上议请再敕励苗逵等务决胜以除大患不得仍前老师费粮养成祸患自速偾事之诛从之
○兵科给事中潘铎等言都御史史琳膺寄阃外方略未闻巡抚若李进周南张鼐刘宪皆宜于内而不宜于边者因荐都御史杨一清致仕都御史雍泰可为总制都御史文贵毕亨致仕都御史洪汉太仆寺卿陈璧可莅重边而琳等宜召还给事中李贯又荐翰林院学士刘机吏部郎中张彩俱有将略下兵部会议总制未宜遽设进等功过未查亦难遽代泰起取赴京并机等临期奏用从之
○改武平卫屯田诸务隶南直隶管屯副使卫在毫州旧隶河南佥事不便故改之
○癸卯朝鲜国王李遣陪臣安琛等贡方物马匹赐金织衣彩叚等物有差
○甲辰命江西都司管运都指挥同知何昇掌本司事署都指挥佥事李清仍总理粮运
○丙午崇王见泽薨王 英宗睿皇帝第六子母 孝肃太皇太后周氏景泰六年四月十六日生天顺元年二月分封于河南汝宁成化十年三月之国至是薨年五十有一讣闻 上辍朝三日遣官谕祭命有司治丧葬谥曰简
○丁未置 泰陵陵户四十户
○改忠义左卫为 泰陵卫
○授河南阿迷州同知王卺为和州知州云南布政司照磨余濂为武进县知县广东都许马驿驿丞王献臣为永嘉县知县云南石屏州同知王中为南雄府同知山东布政司照磨卢仪为荆州卫经历初卺等皆因事降调吏部遵诏例拟授今职
○以太仆寺银万两给甘肃易马从都御史毕亨请也
○命惠安伯张伟协同提督团营操练
○答牙等族番人剌麻肖等贡盔刀赐彩叚表里绢钞有差
○戊申召镇守广西副总兵都指挥佥事毛伦还京以闲住湖广都指挥使康泰充副总兵代之时吏部尚书马文升荐泰刑部尚书闵圭荐伦兵部议以泰望著于南而伦艺长于北故有是命
○己酉升赏大同焦山儿等墩获功及被伤官军七十三人有差
○先帝时南京监察御史沈赉等言 皇上亲录大理少卿吴一贯等所勘边情于阙下事干刑狱宜付所司不必亲劳 圣断盖以万机丛委或不暇给投间抵隙之人将为取宠市权之计此今日之体统不可不正者也望自今政务委之九卿设或未当责有所归则事不烦而理都察院覆奏国家刑狱之事各有成规如吴一贯等勘事失之轻信以致处断过当人多冤称 先帝不忍之心施于偶闻乃亲录诸犯仍付法司从轻议罪十八年之间仅一见之未尝著为常典此非 先帝之好劳乃臣下不职之为累也但赉等推明体统意亦忠爱请继自今刑狱悉责成中外有司并勘问官秉公讯鞫违者以故失论庶臣劳于下君逸于上而庶事亦不至隳废矣诏今后内外法司及奉旨勘事官务秉公道根究实情不许顾忌偏枉
○庚戌朝鲜国王李乞市弓面黑角以备弓矢诏如旧例岁许市二百对
○革教坊司冗员二十余人礼部奉诏例查奏也
○兵科给事中徐忱等言太监苗逵既奏捷音而陆訚等寻奏声息是贼犹故也且所报功次亦多含糊又各官头目计千余人有功辄攘其害非细请详核而禁之奏下兵部议遣锦衣卫千户往勘其事 上以纪功官已屡遣矣姑已之
○升湖广长沙卫指挥使杨溥为都指挥佥事以征武靖功也
○辛亥翰林庶吉士潘希曾丁忧服阕授兵科给事中
○户部议覆南京六科给事中徐蕃等所言三事一审事体以一诏令南京广惠等库钱粮 先帝从侍郎郑纪等言令巡视科道等官即时验收毋或稽缓以困角□羊人送船余丁各色匠役等新添月粮 先帝从侍郎杨守阯等言悉令革去近因太监傅容等奏俱复其旧宜遵原旨该库钱粮依期验收丁匠月粮减半支给又盘验军器巡点操马编管战船减省御马监草料等事已得请未行者移文所司审处一平赋役以苏民困凡夏秋税粮有司遇本部会派勘合至日宜刊布徵收则例明示乡民照数输纳逐年徭役从轻佥泒不得巧计诡取其灾伤勘报悉照新例不得稽迟混报若存留数少本处岁用不敷巡抚等官通融处置一严旧法以督粮储府州县掌印管粮官三年六年考满俱送本部查勘钱粮无碍开咨吏部方听推用行取如拖欠三分以上者不听其预备仓粮巡抚官三年一次委守巡官核实足数然后起送给由从之
○壬子升浙江左参政韩福为大理寺右少卿提调操练京西诸卫军余及保定等六府民壮先是兵部以武备废弛请敕巡抚官以时操备继而虑责任不专事或难济欲专官以理之乃以命福

[book_title]明武宗毅皇帝实录卷之四
弘治十八年八月癸丑朔 上以恭上 太皇太后 皇太后尊号告 孝宗敬皇帝几筵
○甲寅遣英国公张懋告 天地驸马都尉蔡震告 宗庙惠安伯张伟告 社稷 上遂奉册宝诣 太皇太后宫上之册文曰嗣皇帝臣厚照谨稽首须首上言臣闻佑启后人钜庆实由于积德化成天下要道莫先于尊亲苟非荐无上之称曷以申罔极之报方嗣历服特举彝章恭惟 圣祖母皇太后陛下上俪 皇祖式昭母仪圣善静专本天性之固有含弘光大合坤德之自然夙勤脱珥之箴继享含饴之乐言不出于中壶足罔及于外庭史书治内之委任亘千古而再见人诵女中之尧舜合万国而一词念我 先皇弗终至养顾予冲子重荷深慈蚤受训言遂底成立爰主神器祗奉 宗祧敢谓历数之在躬实维孙谋之燕翼是用参稽典礼率吁众心以八月初二日躬率文武臣工谨奉册宝上尊号曰太皇太后伏愿承 天之佑如月之恒樛木累累绥君子万年之福履蚤斯蛰蛰衍本支百世之休祥臣诚欢诚忭稽首顿首谨言次诣 皇太后宫行礼册文曰嗣皇帝臣厚照谨稽首顿首上言臣闻欲报之德爱敬必尽于一人不愆于仪风教乃刑于四海盖恩深乎鞫我而礼重夫正名周咏思齐之章汉备长乐之奉爰稽诸古匪肇自今恭惟 圣母皇后陛下德合无疆道隆至顺懋修阴礼上赞 先皇儆戒相成式谨内朝之节奉尝以荐祗勤 宗庙之仪坤顺乾以广生月得天而久照祥庆诞钟于末讴歌遂遍于寰区项者号 在辰凭几有命粤以大宝付畀冲人罔攸措于哀荒实仰承于荫庇且为天下之母者特弘教育之功而称孝子之至者必尽尊崇之礼谨以八月初二日躬率文武臣工祇奉册宝上尊称曰 皇太后以恩则尊亲偕极以义则中外一辞伏愿俯鉴舆情茂膺殊庆殚九州之富以为养曷足罄夫孝心享万寿之福于维期尚永依夫 慈极臣诚欢诚忭稽首顿首谨言
○裁革南京典牧所大使典吏二员以事简官多也
○乙卯加太保瑞安侯王源太保寿宁侯张鹤龄俱太傅建昌侯张延龄崇善伯王清俱太保仍各岁加禄米三百石
○户部侍郎王俨言京军征进大同所留骡马寄餋宣府各卫虚费刍豆宜送保安一带地方牧放以需后用其老弱军士已将马匹器械兑与边军而仍留各城坐食者悉令回京以撙节边储户部覆议从之
○丙辰以上 两宫尊号礼成 上御奉天殿遣行人等官颁诏于天下诏曰朕承 皇考遗德诞嗣丕基夙夜兢兢懋图化理顾治本于孝虽至贵必有所尊粤稽古昔圣帝明王暨我 祖宗列圣罔不率而行之予何敢后恭惟 圣祖母皇太后深仁厚德母仪天下徽音令闻亘古罕比予冲人获底成立实维慈训是赖 圣母皇后德由天赋道合坤元内治允修克俪 皇考用集无疆之庆钟于眇躬非各极尊称何以申罔极之报兹卜以八月初二日率吁文武臣工谨奉册宝恭上 圣祖母尊号曰 太皇太后 圣母尊号曰 皇太后庶情文兼至孝思维则以成隆古之治以绍我 祖宗列圣之鸿休所有推恩事宜条列于后一宗室降为庶人者各赐米十石绢十匹其子女各米五石布五匹年及婚配者所司具名以闻照例选婚量助嫁娶之资一军民之家有年七十以上者许一丁侍餋免其杂泛差役八十以上者仍给绢一疋绵一斤米一石肉十斤九十以上者倍之其男子八十以上为乡里所敬服者加与冠带以荣其身一文职官员五品以上以礼致仕在家者各进偕一级其二品以上大臣年及八十者有司备彩币羊酒问劳九十以上者具实奏来遣使存问一文武官员署职试职者俱与实授一两京文职官员七品以上未及三年考满者俱与应得诰敕若父母见存先已受封其子官职迁转者服色许与子同后不为例一各守守备等官有指挥都指挥体统行事者量与署职以便行事一军职犯罪调卫有因公事诖误被人逼迫弃印在逃旷职半年以上并守卫军人点不及数同僚不和原犯情罪颇轻者俱令回还原卫后不为例一在外文职官员有亲老告回侍餋者亲终之日仍许赴部听用一在京各卫带俸官有愿出外卫者许自陈照例注与相应地方卫所管事差操一监生有衰老不愿出仕者但系听选之数俱照例量授职衔吏员冠带听选愿告不仕者照资格授与职衔其在原籍者许各赴司府衙门陈告类册缴部一体给授一各处学校廪增生员有亲老无人侍养愿告侍亲者听亲终赴学其累举不第年五十以上愿告退闲者许与衣巾终身仍免本身杂泛差役一内外衙门见问囚犯除死罪并已发落外其余犯该徒流笞杖及枷号者诏书到日悉宥其罪官吏监生生员承差知印阴阳医生校尉行止有亏败伦伤化例该充军为民等项仍照例发落照提未到者公罪住提其余仍提问拟明白俱照前例发落奉旨勘问者奏请定夺一两京阴阳医生有年六十以上愿告回家者审实放回旗校军匠厨役人等老疾者亦许告替俱免杂泛差役其在外卫所老疾军人已替役者不许重役虐害一军民之家有五世同居共爨不分异者有司具实奏闻照例旌表诏书到日先给羊酒奖劝一孝子顺孙义夫节妇有司具实奏闻照例旌表其已旌表年及六十者男子冠带荣身妇人照八十以上例给赐绢绵米肉一各处僧道有父母见存无人侍餋者不问有无度牒俱令还俗养亲一各处军民人等有因刁泼害人曾经问发充军为民遇例放回者该管官司时加省谕务令改过自新若仍蹈前非起灭词讼诬害良善挟制官府事发枷号三个月仍照例问发边远一各处卫所新增屯田子粒弘治十七年分除已徵收外其未徵者悉与除豁一弘治十七年以前各处庄田子粒曾经勘系灾伤小民拖欠者悉与除豁一在京在外有鳏寡孤独废疾不能生业者即便收入餋济院照例给与衣粮毋令失所已收餋者人赐米三斗于戏立爱惟亲成一人之达孝施恩有序得万国之欢心诞告多方俾咸知悉
○是日免文武百官朝贺及奉 两宫命免命妇朝贺
○大学士刘健李东阳谢迁言今年自六月以来阴云蔽翳天雨连绵京畿内外民舍倾颓田禾渰没日复一日为患未已臣等官居辅导职在爕调忧切于中至忘寝食仰惟 陛下嗣登宝位圣德格天而阴盛阳微其端可畏窃闻阳主刚健阴主柔弱阳主开明阴主暗昧人事下乖则天道上应必然之理也自古帝王及我 祖宗列圣继世更化必大有兴革以新天下之耳目系天下之心志昔在 先帝初年如减滥设汰冗食罢工役止贡献放鹰犬出宫人凡百 圣政固已传之天下即当载在史书近者 陛下登极诏条一出中外臣民欢呼动地想望太平但各该有司视为泛常不即遵奉经今两月之上内外多余官员未闻查减某职传奉乞升等项未闻查革何人诸如此类未易枚举政壅于上而不得行民望于下而不得遂此阴阳所以失调雨旸所以不顺也如军器鞍辔二局各门各马房仓库及各处分守守备等项内官旧设有数今添至几倍朝廷餋军餋匠钱粮万万仅足供其使令岂可不减文武官员中有旷职偾事虚糜廪禄者岂可不黜内官等监匠官御用等监画士多至数十百人滥授官职浪支俸禄皆剥民膏脂以供无益岂可不革内承运库放支银两全无印簿支销二十年来累数百万以致府藏空竭承领之人岂无侵克本库内官自请查筭岂可不查司钥库收贮铜钱亦数百万托称内府关支其实置之无用若洪武等钱不行则新铸弘治通宝亦为虚费岂可不用今特旨批断者照旧不动查例来看者展转不行则其他弊政皆难除革诏书所载尽为空言天下之耳目将河以新天下之心志将何所系至如内苑之珍禽奇兽数且无算宜尽放之以省食用之资宫人一事近在掖庭非外官所得干预窃恐 先朝旧宫或有年岁老大及多余名数不惟妄费供给抑且不免怨嗟亦宜疏放或纵令宁家或从便嫁遣以大布好生之德上延和气之祥是皆国家要务新政所当先者惟 圣明俯垂采纳事干宫禁则断在不疑责在有司则严加催督其有未尽事宜令所司查奏处置务臻实效不事虗文庶可以调和阴阳化灾为福 宗社臣民之庆也 上嘉纳之
○丁巳释奠先师孔子遣少傅兼太子太傅户部尚书谨身殿大学士李东阳行礼
○升宁波府知府伍符为浙江布政司左参政陕西按察司佥事丁珝为云南副使
○戊午祭 太社 太稷
○礼部奏太医院纂辑本草儒士仰仲瞻等以书写夤缘求进今书成久矣而食粮如故宜如诏裁革从之
○署承运库事太监龙绶言近日户部会官议欲节财裕民内及近侍官设为修建买办成造等名盗取库银以致经费不给是诚有之盖诸司支用例有印信明文工作例有籍记人匠近年奸欺之徒輙用白头题本传取金银莫能究其所用用之有余不以还官又分外领银以为佣匠之费其毙甚多乞敕司礼监会同内阁府部科道官通查自弘治元年正月初一日至十八年五月初六日内府诸监局传取金银其非有印信题本者务见所造何物所买何物详具实数造册备照有余责令还官自后有仍前泛滥传取者听本库会同司礼监指实奏请究治庶可杜绝时弊又 圣诞等节所赏银有一人多或至一二百两者亲王并公主郡主王妃千秋节令之赐亦倍往年诸如此类既非劝功之典实开蠹财之源宜量其事之大小以为赏之轻重俾等分有常给赏有序亦初政防微杜渐之急务也绶又言近年所出倍于所入今 圣诞千秋册封给赏所用事节颇繁请敕户部计议每岁应进金银若干可足国用其有非军国所急需之财可供修建及赍醮者听特于该部支取庶缓急有储不至告之章下尚书韩文言此库设在内庭素无稽考是以出入之数外臣不得与闻传取之用典守莫能裁遏宜如绶言一一查究其合用进库银两俟诸处输纳至日以渐运送专备军官折俸及册封成造支用有仍以赍醮等事蛊惑 圣聪浪费财物者本库岁终开奏听该科并本部奏问如律凡内府赏赐一遵 祖宗旧制因及西北虏警东南水灾可为深虑欲崇俭戒侈思患豫防 上是之传取之数令司礼监备查以闻
○兵部上五军三千神机并奋武等十二营及武骧等卫锦衣卫中千户所操备马步官军及马驴数得旨户兵部各选郎中一员会原遣选军科道官吊取粮赏文册查明具奏
○给事中杨一渶奏雨多途淖运卒僦车甚费若用小船沿河乘水剥运至近京去处乃以车运可省脚价之半从之
○致仕太子少保礼部尚书刘岌卒岌字淩云四川涪州人景泰甲戌进士授吏部验封主事迁郎中以忧去服阕改户部二年仍补文选公清勤慎时论与之累官太常卿礼部尚书掌寺事久典秩祀练习仪章且容观魁杰音吐鸿畅甚为 宪宗所眷注进太子少保以疾事不许岌自陈世为戎籍敕兵部除其籍弘治己酉岌复以老请乃赐驰驿并宝镪以还仍命有司岁给夫廪家居凡十七年而卒讣闻赐祭葬如例岌平生谦谨亟称人之善闻论人过失輙止之或面侮之亦不校初艰于立子官京师妾有生子者其妻妒而弃之道人为收鞠至八岁乃复迎归以为子闻者以为岌厚德之报云
○己未礼部言八月十七日 孝宗敬皇帝百日例应变服但 梓宫未入山陵臣子岂遽忍释凶即吉请十七日以后 上仍素翼善冠麻布袍服腰经御西角门视事不鸣钟鼓百官仍素服黑冠带朝参从之
○兵部请选顺天等府寄养马万匹给新选操候五营官军故事团营送所收桩朋银十两方给马一匹今亦宜暂免从之
○兵部集议两广巡抚等官奏思恩府土官知府岑浚以叛诛不宜再录其后田州府土官知府岑猛世济凶恶自陷府治亦宜降徙拟降猛千户徙福建沿海卫分带俸而以二府改为流官衙门遴选才望熟知夷情者假以方面职衔莅之仍锡之敕以重其权 上是之命吏兵二部公举堪任者以闻于是以云南知府张凤年乐知府谢湖俱为广西布政司右参政掌二府事凤思恩湖田州各赐之敕
○庚申礼部言 两宫尊号礼成各王府并在外五品以上官司例应进表庆贺 上以大丧未毕悉免之
○免陕西诸司五品以上正官赴京贺即位以延宁河西等处番虏出入户部右侍郎顾佐奏留正官预备粮草故也
○兵部员外郎李源言顺天真定保定永平河间诸府密迩夷虏为京师辅翼近年以来民穷思乱万一有警其间奸黠之徒乘隙而动势所必至宜先为之备乞令吏部及今选用守令务得才智超众缓急可倚之人使各辑民练兵积粟缮城脱有意外之变以战则奋以守则固是诚经久之计吏部覆奏从之
○裁革顺天府密云县税课局令县官带管巡拦催办课程从抚臣议也
○录开国功臣蕲国公康茂才五世孙永为正千户安陆侯吴复五世孙江为副千户俱世袭初茂才之子铎袭蕲春侯铎卒子渊甫二岁优给赐诰券洪武二十六年收诰券停其禄复之子杰袭侯以事降广西南宁卫指挥使杰子璟以后失袭弘治间给事中戴铣请录功臣后勿绝其祀有司访送永江至乃有是命
○录增礼部尚书刘定之孙寿为国子生从其请也
○庄浪左副总兵都指挥同知鲁麟自述其家世御边劳绩乞加挂印镇守之权兵部议麟世处边方公勤忠勇所乞虽无缺可补宜照给赏军功例于常格上稍加优崇以慰之诏可
○大同守臣奏北虏拥众入寇四散无忌 上以官军不闻防御命所司看详以闻兵部言据报虏贼拆墙攻墩及散漫屯驻者五十余处追虏人畜蹂豆麦杀墩军者二十余处未报之数不知几何其中或数骑数十骑初非众寡不敌而我将士四集未闻有防御截杀者后患可忧宜令巡按御史查明参奏仍行监督总兵提督官令思蚤建殊勋不可自取显戮报可
○太监陈宽传旨练武等营太监韦敏姚举王庸等调耀武显武敢勇等营尚衣等监太监何祥谷大用杨广林贵黎安少监王刚张昭等管神机等营左右哨左右掖
○兵科给事中杨一渶奏近年内外工作尽归内官监工部不过奉行文书工料奏讨无经军工剥削滋甚营伍不充国脉虚耗请令工作属内者由内官监差拨军匠属外者由工部差拨人匠若匠役不足随宜奏请区画营中军士不得妄行奏拨又物料所产因地之良不责有于无如鱼课则取之湖广龙荔则取之福建顷因兵荒遂乱前制有以北方所产而派南方有以山西所有而派湖广者取非其有重歛残民在处 相承增添作毙实立法无定故也下工部议请今后内官监百凡工作及应用工料会工部议处军士会兵部量拨则工料不至多费军士亦可少苏其上供之物必随地所有因年之丰凶量为派办仍令有司严核勘合原派之数吏胥不得洗补增加则物价自平而吏弊可革从之
○辛酉徐州应纳京仓粮米四万八千石自今年为始听徵银解送蓟州米石银六钱取山东河南遮洋船应运蓟州折银数内改徵米赴京仓交纳以补前数先是巡抚都御史言徐州徵粮地为黄河漂溺者十六故也
○壬戌降辽东都司广宁左卫指挥佥事张玉为左所正千户广宁右卫指挥同知杨春为指挥佥事广宁卫中所实授百户陈鉴为试百户玉等坐虏入境守备不设当谪戍以情轻皆降一级
○癸亥升江西按察司副使邵宝为浙江按察使
○户部覆给事中张维新御史弓元所奏节财裕民事宜言今内库之藏无以充登极之赏请如原议催取各处银钱至日次第给赏其沿边官军及京营下班者俱拟就近支给宜行巡抚及管粮官查报盈缩以俟施行至若营建 山陵悉遵 先帝遗命而建塔造像将来斋醮与夫额外供应不时繁刑俱当禁止其称考察天下官员沙汰僧尼道士挨查在京游民清理匠役勇士等项请议处得旨赏赐之数务速处置支给一应节财事宜各该衙门查议以闻既而礼部言塔像斋醮蠹财宜革 上是之曰塔像斋醮何益于事其即已之惟春祈秋报如故
○荫都察院副都御史刘宇子佳为国子生以三年秩满也
○甲子遣户部侍郎陈清祭京都太仓之神
○遣顺天府官祭宋丞相文天祥
○升左给事中张文周玺俱为都给事中文户科玺礼科给事中尚衡张艮弼许诰俱右给事中衡吏科良弼兵科诰刑科
○升两淮都转运盐使司同知陈震为河间长芦运使初震为山西按察使以事□降至是用诏例拟升仍支正三品俸
○令河南山东州县自本年以后该纳德州常盈库花绒每十斤准折米一石徵银六钱运送户部备给边之用以主事王震言库中贮积有余多至腐烂欲行议处故也
○新宁伯谭祐言营造山陵武骧等卫军士逃亡数多其坐营署都指挥佥事田忠把总指挥张义等十二人宜加究治兵部覆奏诏姑贳之令急督官军赴工
○降辽东三万卫指挥使佟镇为指挥同知辽海卫指挥佥事张昇为正千户副千户钟洪为百户三万卫百户秦能为总旗亦坐守备不设当谪戍以情轻降级有差
○晓刻南京见老人星见丙位
○乙丑授少傅兼太子太傅户部尚书谨身殿大学士李东阳少傅兼太子太傅礼部尚书武英殿大学士谢迁阶光禄大夫勋柱国仍赐已身并曾祖父母祖父母父母妻诰命
○兵部请遵诏裁革各处添设监枪分守守备内臣二十四人 上曰今边警方急正当防范之时其勿革
○丙寅户部议覆科道所请言司钥库铜钱宜命总督粮储侍郎同巡视库藏给事中御史会本监官清查如有侵欺等毙听参究重治自后内府诸监局有所取用亦宜如承运库例各具印信明文奏请必有司礼监揭帖乃听关支岁终仍具实在之数以备本部该科稽考有浪费之弊究治如法庶库藏可清而赏典不废 上止令司礼监差官查点盖太监庞托言清查官入内迎送不便展转阻挠故其议卒不行
○命翰林院侍读徐穆为正使吏科给事中吉时为副使往朝鲜国修撰伦文叙为正使户科给事中张弘至为副使往安南国各赍诏告即位敕赐其国王及妃其纻丝表里妆花绒锦有差
○致仕都察院右副都御史刘潺卒潺河南安阳人天顺丁丑进士授刑部主事历员外郎郎中浙江右参议陕西右参政四川左布政使顺天府府尹都察院右副都御史弘治元年致仕至是卒有司以闻诏赐祭葬如例潺谨厚不务皦察在刑部时巡抚湖广都御史翁世资与其属都指挥互讦 上命潺往会巡按御史焦显案其事比至显欲诬致都指挥罪潺谓显曰即如君言国法安在卒坐世资京师有豪家兄弟争祖职往往重贿勘官依违者连岁会刑部檄潺勘验乃复赂潺潺亟持白部堂事乃决时论韪之其历藩府亦俱以廉慎称惟巡抚辽阳于边务多缺责备者犹为不满云
○丁卯升南京吏部署郎中蔡清为江西按察司副使提调学校
○致仕南京通政司右通政强珍卒珍沧州人字廷贵成化丙戌进士初知泾县奏减赋额人为立祠为御史负气敢言尝按甘肃及江北诸府人凛然畏之按辽东会权阉汪直挑衅偾事时无敢论者珍独上其罪下诏狱挞辱备至谪戍辽东三年有旨复职致仕弘治初起为山东按察司副使未几为大理少卿迁右佥都御史巡抚宣府坐言官论列召还改南京右通政以母老乞归至是卒珍性强鲠政尚严刻所至有风采为时所重
○戊辰升赏辽东长宁等堡有功及阵亡被伤官军五十八人有差
○降辽东定辽卫指挥同知邹晟为指挥佥事杨远为正千户副千户徐恭为实授百户实授百户周刚为试百户各带差操坐虏犯境失于备御也
○初雍王奏衡州地卑湿寝宫殿宇朽蛀渗漏不可居又以梦寐不安时见怪异疑神佛为祟乞移山东东平州 先帝遣内使赍书谕慰屡集廷议以择地别建劳民伤财但宜督工修理至是王复上奏词甚恳切 上仍下廷臣议皆执前论末谓叙州见有申王空府盖造新完必不得已宜徙居之诏可既而王不欲迁乞仍修本府 上曰王屡奏必不得已朕重违其情乃遣太监梁文工部郎中张谧往修之
○自癸亥至是日每辰刻金星见已位
○庚午以守备怀来城都指挥佥事刘淮守备葛峪等堡
○辛未祭太岁风云雷雨山川等神遣英国公张懋行礼
○户部奏各仓库监局管事内官旧例每处多不过二三员近年添设数多如坝上仓添至十一员上林苑监林衡署添至三十二员其他大率类此诚为冗滥宜遵明诏查原额各量存一二员余悉取回庶事有定体而人不受害 上曰已处分矣盖查奏裁革 先帝已将议行故诏书及之然盘据已成窟穴其议遂寝
○壬申巡抚甘肃副都御史毕亨奏庄浪参将苏泰不能绥辑土兵请以游击将军徐谦代之因言养病副总兵鲁麟及其子经谋勇可用兵部议以泰守凉州而调凉州副总兵把琮于庄浪令谦率游兵听琮调用仍敕谕麟经率所部土军协力战守报可
○命隆庆卫指挥佥事杨勇守备白羊口堡等处地方以都指挥体统行事以提督关隘右参议熊伟言是堡地当要害武备久弛故也
○宥西安左卫指挥使杨宏罪降二级为指挥佥事听都御史杨一清委用宏初以失机问拟充军总制尚书秦纮为之论辩已得旨免发配所在军门听用矣一清复荐其知兵练事才任统驭故特宥之
○虏之入开原也指挥同知王珍赵辅指挥佥事张英百户张斌王钦误失事例应谪戍都察院覆奏各犯情罪颇轻且琛英辅尝与虏对敌珍又有斩获功诏宥珍降斌钦官一级英辅赎杖还职
○癸酉户部覆议南京监察御史沈赉等所言储蓄事宜宜令在外司府州县赎罪赃罚等银悉折纳榖以备赈济仍具册报部稽考从之
○甲戌 宪宗纯皇帝忌辰 奉先殿行祭礼遣驸马都尉蔡震祭 茂陵
○提督边关兵部右侍郎阎仲宇奏倒马紫荆二关地势广阔宜据险而守以防虏警乞令蔚州卫添拨官军百人守州之北口广昌所及县查拨官军民壮百人守县之枪头岭灵丘县查拨民壮五六十人守县之银钗岭从之
○夜流星如盏色青白有光起自北斗魁北行至近浊
○乙亥升神武卫指挥使杨火□昺应天卫指挥使王钦俱都指挥佥事永清卫指挥姚纶等四十三人各署职一级舍人郭勋等九十六人与冠带原冠带舍人张岳等七人令所司覆议以闻录春宫侍卫之劳也
○兵部请奉诏革皇城京城添设守门内臣 上曰已设者不必革后如诏
○丙子敕监督军务等官太监苗逵保国公朱晖都御史史琳回京以自陈为言官所论且虏势稍缓故也
○铨注守备固原署都指挥佥事陈善于狭西都司实授都指挥佥事
○湖广右布政使毕孝以老疾乞致仕许之
○丁丑翰林院编修毕济川言祭祷名山精诚感格无远不至固不必遣人亲诣其地也如龙虎山武当山 先朝尝遣内臣往建醮筵有司并缘科歛动以千计欺上罔下害不可言 陛下崇正黜邪必无是举万一托此以展孝敬但当遣官就近望祭则无劳民伤财之患礼部覆奏从之
○录南京刑部左侍郎张抚子重通政使司通政使田景贤子稷俱为国子生各以三年秩满也
○蜀府庆符王友墂薨王和王庶第六子母林氏天顺八年九月二十一日册封以正月初十日薨年五十有七至是讣闻辍朝一日赐祭葬如例谥曰恭僖
○戊寅先是吏部奉诏查传升乞升冗官太仆寺卿李纶等七百六十三员请裁革并户兵等部因事添设官员宜酌量繁简以为去留得旨添设官员其会各堂上官议之传升乞升官有点者十七员三品四品者降三级五品六品者降二级七品以下者减半俸办事其余俱革之内有职事者与冠带闲住匠役月支米一石供事今后敢有仍前夤缘传乞者科道并诸司指实奏闻至是李纶降光禄寺少卿太常寺少卿赵继宗降鸿胪寺右少卿凡三级尚宝司卿周惠畴降司丞凡七人俱二级大理寺右评事仝泰等八人俱减半俸办事
○升广东布政司左参政王纶为湖广右布政使
○升辽东东宁卫指挥佥事高钦陕西绥德卫指挥同知傅钊西安卫署指挥同知马隆兰州卫指挥使杨义俱署都指挥佥事与万全都司都指挥使孙成辽东义州卫都指挥佥事马深定辽卫都指挥佥事周钺狭西都司都指挥使杨敬都指挥同知戴钦都指挥佥事邬铭分送团营协赞武定侯郭良等操练军马钦等皆以曾经战阵堪任将领荐故用之
○福建镇守太监邓原奏擒获建安妖贼刘宗保等三十七人兵部覆议福建屡有贼情先后捕获而守臣奏报未尝张大其事以觊恩典其与小警则虚张声势以请兵事平则历叙功劳以要赏者稍异宜加旌别以示激劝 上赐敕奖励
○革徐州等处兵备副使
○周府胙城王辅国将军同铋与镇守河南太监刘琅互相讦奏周王睦亦奏同铋罪 先帝遣司礼监监丞叚循大理寺少卿张鸾锦衣卫指挥使赵良往会巡抚都御史韩邦问鞫问至是具其罪状以上盖同铋尝听奸民王瓒张秀谭臣等拨置强以银物贷人未及偿期輙倍取其息有庖人祁奉者亦为瓒等所诱借同铋银物若干瓒等皆侵分之奉仅得五之一奉父祥赴琅愬马琅执瓒等痛棰之追所侵仍归同铋衘之会汝阳王府辅国将军同钋拘留乐妇窦淑秀于宫中琅尝遣人启周王谕同钋出淑秀同钋乃与之同镒而死同铋遂奏同钋之死由琅及周府承奉王满杨铸强逼致之且许琅贪横及满铸淫渎周惠王宫眷诸不法事琅及周王亦奏同铋尝奸舅母立乐妇为夫人又殴人致死循等按验皆无实遂劾琅于常廪之外取驿县供给诸物过多浪费帑银增廨宇至数百间以骆驼进送郡王受其银币又妄受民词任情决断以秽行污蔑宗支同铋母霍氏僣用龙床营第侵三皇庙地界招倡女优人聚集歌舞又以私忿捏词赴京渎奏有违 祖训于法皆应究治事下都察院覆奏谓琅宜量移别用周王及同铋宜赐敕示惩瓒等应谪戍但犯在赦前又言同铋奸淫勘既无实琅复奏其恃强劫持勘官故不能尽法欲令循等重勘但形迹微隐所贵保全展转吹求不无过当 先帝著令凡官民人等奏诉牵连暧昧无稽之事皆不究问矧兹宗室岂可违众论而信单词诏瓒秀臣仍发边卫充军琅调镇守蓟州同铋写敕切责周王置不问循等令回京而以镇守蓟州太监陈荣调河南镇守
○己卯户部奏浙江税粮惟杭嘉湖为重而湖之官田正粮或至七八斗耗米或至二斗民困尤甚请如御史车梁言将宁绍等八府原派京库折银于内扣发万余两派湖折纳而以湖之起运南京等仓粮米抵数改派宁绍等府徵运从之
○赐沈府西阳王诠钲书斋名好古从沈王请也
○给事中周玺言方今邪说僧道为甚扇惑都人极力崇信朝廷每岁举行春祈秋报之礼创造寺观兴修斋醮将以就 圣寿利生民也今一岁之间两遭大故灾异迭见夷虏犯边求福得祸焉用彼为宜通察京城内外新建寺院宫观悉令拆毁屏逐法王番僧停止无益斋醮以正人心而息邪说礼部覆奏请如玺言不听
○庚辰升礼部郎中翁健之为广东布政司左参政
○南京吏部左侍郎杨守阯以六年考满病不能赴京乞休下吏部议覆诏升本部尚书致仕
○辛巳六科给事中周玺等十三道御史耿明等以淫雨为灾各上言天变不虚咎在欺蔽迩者侍郎李温等通贿权奸累劾不去主事王纶奉敕核实功次为太监苗逵力阻裁减添设内臣有司请如诏而不行清理内库钱粮已议会官而终委之司礼监指挥田忠等督工 山陵纵军避役兵部请其罪而竟获宥免请寘诸欺蔽者于法以消天变掌钦天监少卿吴昊亦言自五月至今八十余日霪雨不时其占为上慢下暴号令无时与玩狎不恭之人又为天子居丧不哀弋猎无度奢侈繁兴百姓愁怨之应俱下礼部议谓宜纳玺等言请自今防微虑患亲贤远奸昧爽临朝躬俭率下谨大丧则极哀断大政则勿贰庶灾沴渐息天意可回 上曰灾异叠见实由人事乖违事关朕躬者自当警饬尔中外文武群臣宜同加修省政务所当兴革者诸司其条具以闻务切时弊毋事虚文
○监察御史高良弼奏近日星辰昼见考之载籍为阳微阴盛臣下抗君父之徵臣切见太监苗逵受命监督戎务而輙肆欺罔奏与御史刘淮亲冒矢石斩获首级是何异指鹿为马邪且边民被虏破产荡业哭声动天僵尸遍野乃不能加一矢以雪其愤徒闭城自守其损国威甚矣此上天所以垂象以警 陛下也乞枭逵首于边庭以快将士之心以示欺罔之戒入 上谓其语言狂悖宜执问姑宥之
○都察院覆议给事中周玺所奏言中外臣庶之家奢靡相尚僣用不经乞皇上躬行节俭痛抑奢华凡日用常制之外悉从省约则薄俗可革淳风自还 上曰风俗侈靡日甚一日此非治世所宜有也其即通行榜谕官民人等宜遵禁例如有仍前奢僣者罪不宥
○致仕南京刑部右侍郎熊怀卒怀字性安江西丰城县人天顺丁丑进士由部属历官至布政使弘治初吏部尚书王恕屡荐怀为巡抚都御史皆不用恕询其故当轴者应之曰某素不识熊怀为何如人盖怀谨于自守未尝有书通问于当道也久之始擢为南京光禄寺卿又擢南京刑部右侍郎弘治庚申致仕至是卒怀性严重寡言笑平居尤谨礼节薄广本脱薄字嗜好言论侃侃所至以称职闻晚年虽少不振然能持大体且奉身广本脱身字而退终始之间盖亦无訾议云本页据抱本广本补

[book_title]明武宗毅皇帝实录卷之五
弘治十八年九月壬午朔兵部奉诏查武官冗食之应裁革者六百八十三人曰皇亲曰保母曰乳母曰女户曰恩荫曰录用曰勋卫曰将军曰通事曰匠艺人等其中全由传乞者恩劳相参者自陈功劳照例乞升乞恩改调者各若干人因言其原有军功者宜留应得品秩乞调者宜还之原卫所余请悉裁革之 上点出二百二十四人且曰有功者如拟全由传乞者三品四品降三级五品降二级六品减半俸并调卫者俱留之余悉裁革有职事者仍与之冠带由匠艺革者则与之月米一石原有劳者亦留其应得品秩调卫者仍回原卫此后敢有夤缘传乞者科道并所司指实以闻于是兵部列点出之数原有功乞升一级者吴瑛等二十二人乞二级者柏俊等九人乞管事改卫者李旻等六人□□存留原秩者袁熹等一十六人查扣恩攻应降级减俸者吴安等二十五人有旨瑛等免降俊等仍留其一级旻等管事改卫者仍旧安等俸勿减兵部又全由传乞应照品降级者吴玉等六十一人应减半俸者王桓等八十四人又言锦衣卫指挥同知周贤由举人指挥同知季英指挥佥事胡喜孙儿副千户杨瑛俱由保母处之宜少有异有旨贤英喜孙儿瑛仍各留与一级于是贤降正千户时贤方出按事其子傅代为奏请又准再留一级□兵部复以无点原有功官旗倪端等八十八人查扣应得职役以上因言锦衣卫指挥佥事杨玺以保母劳与季英等同宜仍留与一级百户白通镇抚潘昇往年由外卫取入难复回原卫指挥佥事李瑭正千户徐政百户王纪冠带散骑舍人刘钦由洪武永乐间传升指挥使张淳指挥佥事张铭李灿千户班霖班钺其陈乞管事与李旻等同似应免裁革皆从之
○诏岁给晋庶人铭宝等家眷及使女口粮绢布如例从晋王请也
○癸未庆云侯周寿家人周洪寿宁侯张鹤龄家人杜成朱达等奏买长芦两淮盐引户部尚书韩文言此辈名为买补残盐实侵夺正课也本部先议欲各□持旧领引目赴官销缴所纳价如数给还未完之数悉皆停止不许陆续上纳虽题请未蒙明示而诏书则首及之闻者无不称快兹有旨欲臣等再议然 圣谕传播人所共知臣下敢更张以速罪戾乎又得旨已纳价银在部者照 先帝旨仍与引目买补其未纳价者悉停臣等闻之惊愕无措惟前项引盐 先帝虽尝准令纳银随场买补后因廷臣论奏寻复罢止已而鹤龄再三疏乞乃不得已许之遂使盐法沮坏□贾不通故群工庶职每每持奏 先帝旋已悔悟特复召臣面谕欲查旧制痛革毙端本部备将宿毙查奏上闻不幸仙逝升遐攀号莫及然则成 先帝欲为之志复 祖宗不易之法不有在于今日乎臣等复睹诏书除已支买外其未支掣者悉皆住支还官今所谓已纳价银者即系未支应该住支之数所谓给与引目者即系未掣应该还官之数也若未纳价银则 先帝已有成命停止固不待于今日矣迩缘登极例有赏赉而帑藏空虚计无所出姑从众议遣官分行各处变卖盐课以备支用内外臣工人等亦皆延颈跂足计日沾赐今又听二家买补则商贾如旧不行盐课何从变卖将赏典终于废格而付之空言矣且寿等姻联戚畹禄享万钟不为不厚如前引盐失之未足为损得之未足为益何独需求无厌使先朝之志抑郁而未宣今日之诏废格而不行耶伏望宸衷独断不惑群议仍如臣等初拟遵依诏旨将周洪杜成朱达等节次奏买引盐未支者即与停支已支未掣者悉皆还官则 陛下继述之孝可垂裕于无穷矣八月十一日奏上至是始得旨仍听成等买补奏内初无□人谭景清等姓名旨并及之
○自八月辛巳至是日每辰刻木星见巳位是夜火星犯积尸气
○甲申户部覆议南京给事中戴铣言各处岁办多非土产劳费不堪宜令各处实开土产有无造册送部会派之时有者仍纳本色其非土产及兵荒事变令通融酌量赍价赴京收买从之
○致仕太子少保户部尚书秦纮卒纮字世缨山东单县人景泰辛未进士授南京山西道监察御史锐于搏击时司牧局内官傅锁儿肆恶贪贿都人侧目纮劾奏之遂正其罪又闻差中官往江南采办翠毛鱼鱿等物即止之权贵因以事中纮谪湖广北容驿驿丞天顺初升雄县知县内官至县猎有所需纮不为礼乃诬纮下御史狱雄民赴京代诉者五千余人调狭西府谷升葭州知州调泰州皆有善政丁母忧服除升西安知府寻升狭西右参政总督储饷兼理屯种时用兵西番纮(卒)[率]劲兵三千人直抵贼巢以功升俸一级寻升右佥都御史巡抚山西提督鴈门等关满三载调河南又调宣府以功升左佥都御史未几升户部右侍郎以忤大学士万安为言官所劾谪广西参政安罢升福建左布政寻升左副都御史总督漕运巡抚凤阳等府弘治初升右都御史总督两广军务兼理巡抚与总兵官安远侯柳景互讦俱械至京坐事奏不实致仕两京科道官交章荐之复起为南京户部尚书满三载引年致仕诏许之复以廷臣荐起为户部尚书兼左副都御史总制陕西固原等处地方寻命总制延绥宁夏甘肃三镇军务以保障功加升太子少保召回莅事纮恳辞遂允所请至是卒年八十赐葬祭如例仍赠少保谥襄毅纮直谅刚方蚤以名节自励勇于除恶不畏强御历官五十余年屡遭挫衄许国之心老而弥笃尽心民事所在咸有惠泽广东之民立生祠祀之始终全节可谓一代之名臣云
○乙酉改太仆寺少卿杨旦为太常寺少卿
○命故忻城伯赵溥侄槿袭溥爵溥无子故也
○淳安大长公主钦赐庄田之在任丘者原数三百顷见给佃承种计二百五十一顷五十七亩有奇余四十八顷四十二亩有奇以河逼近遇涝渰没人无有承佃之者其经界内陵城地土二顷三十余亩则渔户刘振等世业而界外白地七十三顷则军民陈用等所垦例不起科者也主累奏欲侵振等之业且言用等所垦即不与臣补数亦当验亩起科户部覆奏主所赐一再遣官核实已足旧额其陵城地亩虽在界实非原额之数不宜夺民恒产逼之逃窜用等所垦亦宜守 祖宗成法以休养几民不可起科 上是之而陵城地亩则以既在钦赐界内仍畀主管业
○兵部奉诏汰冗官列大汉将军千百户薛福敬等四十八人官俱系乞升应查扣品秩福敬等故不入侍卫以激 上怒于是管将军驸马都尉樊凯为之请 上即命复其官仍旧侍卫因诘责兵部令自劾人有旨堂上官姑宥之该司官各夺俸两月既而兵部复劾福敬等要君欺慢宜行究治置不问
○兵部覆科道官周玺等言淫雨为灾皆时政蒙蔽所致请如先议取回各边分守等项内官李增等二十四员皇城京城守门内臣各止留四员余皆裁革山陵管工都指挥田忠等倡军逃逼者十二员请以法绳之主事王纶奉敕纪功沮于苗逵之奏今改命大臣往核请勿宽纵庶尽弭灾之实 上曰此数事已有旨处分矣
○丙戌礼科都给事中周玺言日者霪雨方霁星变继作皆阳微阴盛之象请亲君子远小人修政事攘夷狄绝近幸之侵权黜奸贪之蠹国延访辅臣及九卿以求理乱之几务尽修省之实 上曰星变事重所司即看详以闻礼部覆奏人君之心与天流通愿 陛下引咎责躬总揽乾纲敬修人事如玺所言仍卜日遣官祭告 天地 宗庙 社稷使精诚感格上下交通则和气充塞星变可消 上是之乃命英国公张懋驸马都尉蔡震惠安伯张伟分行祭告
○以水灾免直隶凤阳府所属寿州等十六州县中都留守司所属寿州等十四卫所夏税有差
○英国公张懋奏内府柴炭供用方急而商人萧芮等方得罪下狱监追余利无人上纳请仍照旧例令原委官自行买纳以后各卫所徵完价银务选端谨有家业者指挥千百户一员每年仍限八月以里管解赴府违者究问从之
○陕西朝邑县地震有声如雷次日复震
○丁亥升国子监祭酒黄珣为南京吏部右侍郎
○升刑
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:43:57-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>