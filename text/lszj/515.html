<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,大事记续编卷一,大事记续编卷二,大事记续编卷三,大事记续编卷四,大事记续编卷五,大事记续编卷六,大事记续编卷七,大事记续编卷八,大事记续编卷九,大事记续编卷十,大事记续编卷十一,大事记续编卷十二,大事记续编卷十三,大事记续编卷十四,大事记续编卷十五,大事记续编卷十六,大事记续编卷十八,大事记续编卷十九,大事记续编卷二十,大事记续编卷二十一,大事记续编卷二十二,大事记续编卷二十三,大事记续编卷二十四,大事记续编卷二十五,大事记续编卷二十六,大事记续编卷二十七,大事记续编卷二十八,大事记续编卷二十九,大">
<meta name="description" content="明王祎撰。七十七卷。系继吕祖谦《大事记》而作，体例全同吕书而将解题附各条之下，不另作一书。俞恂谓本书起自汉武帝征和四年(前89)，迄于宋德祐二年(1276)，计一千三百六十五年。传本虽始于汉武帝征和四年，却止于后周显德六年(959)，可能抄写时有所遗佚。本书纪年及褒贬，与朱熹的《纲目》有所不同。对史实考订同异，较为认真。而于前人的议论，引述颇多，优劣互见。宋庠《纪年通谱》久无传本，刘羲叟《长历》仅《通鉴目录》用以纪年，且亦已散佚。以上二书本书有所引用，可备参考查核。_大事记续编_全文在线阅读_大事记续编_全文在线下载_大玄古籍书库">
<title>大事记续编_王祎_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">大事记续编</span> <br/>
          作者： <span class="inputVal" id="bkauthor">王祎</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]720109</span> <br/>
          说明： <span class="inputVal" id="bkdec">明王祎撰。七十七卷。系继吕祖谦《大事记》而作，体例全同吕书而将解题附各条之下，不另作一书。俞恂谓本书起自汉武帝征和四年(前89)，迄于宋德祐二年(1276)，计一千三百六十五年。传本虽始于汉武帝征和四年，却止于后周显德六年(959)，可能抄写时有所遗佚。本书纪年及褒贬，与朱熹的《纲目》有所不同。对史实考订同异，较为认真。而于前人的议论，引述颇多，优劣互见。宋庠《纪年通谱》久无传本，刘羲叟《长历》仅《通鉴目录》用以纪年，且亦已散佚。以上二书本书有所引用，可备参考查核。</span> <br/>
          封面： <span class="inputVal" id="bkimg">Z_5983.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]大事记续编
[book_author]王祎
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]720109
[book_dec]明王祎撰。七十七卷。系继吕祖谦《大事记》而作，体例全同吕书而将解题附各条之下，不另作一书。俞恂谓本书起自汉武帝征和四年(前89)，迄于宋德祐二年(1276)，计一千三百六十五年。传本虽始于汉武帝征和四年，却止于后周显德六年(959)，可能抄写时有所遗佚。本书纪年及褒贬，与朱熹的《纲目》有所不同。对史实考订同异，较为认真。而于前人的议论，引述颇多，优劣互见。宋庠《纪年通谱》久无传本，刘羲叟《长历》仅《通鉴目录》用以纪年，且亦已散佚。以上二书本书有所引用，可备参考查核。
[book_img]Z_5983.jpg


[book_title]提要
臣等谨案大事记续编七十七卷明王祎撰祎字子充义乌人少游栁贯黄溍之门明初征为中书省掾修元史成拜翰林待制使云南抗节死赠翰林学士追諡忠文事迹具明史本传此书乃续吕祖谦大事记而作体例悉遵祖谦之旧惟解题不别为一书即附于各条之下俞恂称其书自征和迄宋徳祐二年凡一千三百六十五年而今所传本实自汉武帝征和四年至周恭帝显徳六年而止不知恂何据而云然或祎本有此志而未及卒业欤攷何乔新集尝称祎此书予夺襃贬与纲目大不合如纲目以昭烈绍汉统章武纪年直接建安此书乃用无统之例以汉与魏吴并从分注不从朱子而取陈夀裴松之之説又纲目斥武后之号纪中宗之年每嵗书帝所在用春秋公在干侯例而此书乃以武后纪年又李克用父子唐亡称天祐年号以讨贼为辞名义甚正故纲目纪年先晋后梁本春秋存纪存陈之义此书乃先梁后晋防于簒皆好竒之过所言实切中其失然其间攷订同异如载汉武帝仙人妖妄之言淖方成祸水之説以为出于汉武故事飞燕外传而讥通鉴轻信之失纪光武帝省并十三国而以地志正本纪之误此类亦颇有所见又宋庠纪年通谱刘羲叟长厯今皆不传而此书间引及之亦可以备考证至前贤议论荟萃尤多体例虽乖而搜采尚博瑕瑜不掩读者节取其长焉可矣其书抄本旧藏蜀王府中成化间始刋行于世云乾隆四十五年九月恭校上
总纂官【臣】纪昀【臣】陆锡熊【臣】孙士毅 　　总　校　官
【臣】　陆　费　墀

[book_title]大事记续编卷一
汉孝武皇帝征和四年春正月帝幸东莱欲浮海求神仙羣臣谏弗听大风海涌而止【以通鉴目録稽古録修】二月丁酉雍县无云如雷者三陨石二【以本纪修】三月帝耕于钜定【以本纪荀悦汉纪稽古録修】
解题曰武帝一纪征伐宫室祭祀诗乐之事无嵗无之独农桑之务未尝及焉至是始亲耕钜定是殆悔心之萌乎轮台悔过之诏富民搜粟之封兆于此矣【应劭曰齐国县地理志齐郡马车渎首受钜定东北入海】
还幸泰山庚寅祀明堂癸巳禅石闾大鸿胪田千秋白斥遣方士候神人者【同上】
解题曰通鉴载上每对羣臣自叹曰乡时愚惑为方士所欺天下岂有仙人尽妖妄耳节食服药差可少病而已此出汉武故事其言絶不类西汉通鉴误取尔
夏六月还幸甘泉丁巳以千秋为丞相先是搜粟都尉桑羊与丞相御史请田轮台帝乃下哀痛之诏不复出军而封千秋为富民侯以赵过为搜粟都尉教民代田【同上】
解题曰自武帝初通西域置校尉屯田渠犂【渠犂城东北与尉犂东南与且末南与精絶接西有河至兹五百八十里轮台与渠犂相连自伐大宛之后西域多遣使者贡献于是自敦煌西至盐泽往往起亭而轮台渠犂皆有田卒万人】征和中李广利以军降匈奴上既悔逺征伐而桑羊与丞相御史奏言故轮台以东捷枝渠犂皆牧圉地广饶水草有溉田五千顷以上可益通沟渠种五谷与中国同时熟其旁国少锥刀贵黄金防缯可以易谷食宜给足不乏【顔师古曰言以锥刀及黄金防缯与此旁国易谷食可以给田卒不乏粮】可遣屯田卒置校尉三人分护各举图本地形通利沟渠以时益种五谷上乃下诏深陈既往之悔曰前有司奏欲益夷赋三十助边用【顔师古曰每口増三十钱也】是重困泄弱孤独也而今又请遣卒田轮台轮台西于车师千余里前开陵侯【晋灼曰匈奴介和王来降者】击车师时危须尉犂楼兰六国子弟在京师者皆先归发畜食迎汉军又自发兵凡数万人王各自将共围车师降其王诸国兵便罢力不能复至道上食汉军汉军破城食至多然士自载不足以竟师【顔师古曰士虽各自载粮而在道已尽归涂尚苦乏食不能终师旋之事】彊者尽食畜产羸者道死数千人朕发酒泉驴橐駞负食出玉门迎军吏卒起张掖不甚逺然尚厮留其众【顔师古曰言其前后离厮不相逮及也厮音斯】曩者朕之不明以军候上书言匈奴防马前后足置城下驰言秦人我匄若马又汉使者久留不还故兴师遣贰师将军欲以为使者威重也古者卿大夫与谋参以蓍不吉不行乃者以防马书徧视丞相御史二千石诸大夫郎为文学者乃至郡属国都尉成忠赵破奴等皆以虏自防其马不祥甚哉或以为欲以见彊夫不足者视人有余易之卦得大过爻在九五匈奴困败公车方士太史治星望气及太卜蓍皆以为吉匈奴必破时不可再得也【西汉百官表大初元年初置太卜史记日者传乃日太卜之起由汉兴唐六典谓秦汉奉常属官有太卜令丞武帝置太卜博士】又曰北伐行将于鬴山必克卦诸将贰师最吉故朕亲发贰师下鬴山诏之必毋深入今计谋卦兆皆反缪重合侯得虏候者言闻汉军当来匈奴使巫埋羊牛所出诸道及水上以诅军单于遗天子马裘常使巫祝之缚马者诅军事也又卜汉军一将不吉匈奴常言汉极大然不能饥渇失一狼走千羊乃者贰师败军士死略离散悲痛常在朕心今请逺田轮台欲起亭隧是扰劳天下非以优民也今朕不忍闻大鸿胪等又议欲募囚徒送匈奴使者明封侯之赏以报忿五伯所弗能为也且匈奴得汉降者常提掖搜索问以所闻今边塞未正防出不禁障候长吏使卒猎兽以皮肉为利卒苦而防火乏失亦上集不得【顔师古曰长吏利于皮肉多使障候之卒猎兽故今防火有乏又其人劳苦因致奔亡凡有此失皆不集于所上文书】后降者来若捕生口虏乃知之当今务在禁苛暴止擅赋力本农脩马复令【马复因养马以免猺赋也复方目反】以补阙毋乏武备而已郡国二千石各上进畜马方略补边状与计对余见通鉴【与计对与上计者同来对也读轮台诏知武帝遣将之出成败胜负皆以实闻无毫发不知者故天下之柄皆归人主而不为左右欺罔此所以行兵三十年之久而国不亡也】又诏曰方今之务在于力农以赵过为搜粟都尉过能为代田一畮三甽【甽垄也工犬反亦作畎】嵗代处故曰代田后稷始甽田以二耜为耦【并两耜而耕】广尺深尺曰甽长终畮一畮三甽一夫三百甽而播种于甽中苗生叶以上稍耨陇草因溃其上以附苖根【溃谓下之也】故其诗曰或芸或耔黍稷薿薿芸除草也耔附根也薿薿盛也率十二夫为田一井一屋故畮五顷【邓展曰九夫为井三夫为屋夫百亩于古为十二顷古百歩为畮汉时二百四十歩为亩古千二百畮得今五顷】用耦犂二牛三人一嵗之外常过缦田【顔师古曰缦田不为甽者也音莫干反】畮一斛以上善者倍之过便教田太常三辅【苏林曰太常王诸陵有民故亦课种】大农置工巧奴与从事为作田器二千石遣令长二老力田及里父老善田者受田器学耕种养苗状民或若少牛无以趍泽【顔师古曰趍读曰趣及也泽雨之润泽也】故平都令光教过以人挽犂过奏光以为丞教民相与庸挽犂【庸功也换工共作也义与贯同】率多人者田日三十畮少者十三畮以故田多垦辟过试以离宫卒田其宫壖地课得谷皆多其旁田畮一斛以上令命家田三辅公田【韦昭曰命家谓受爵命一爵为公上以上令将田公田优之也令力成反】又教边郡及居延城【居延张掖县有田卒】是后边城河东农三辅大常民皆便代田用力少而得谷多
秋八月辛酉晦日有食之不尽如钩【以五行志修】
汉孝武皇帝后元元年春正月帝幸甘泉郊泰畤遂幸安定【以本纪修】
解题曰宋庠纪年通谱武帝虽沿文景故事复为后元然始以后元二字加于年上此为异也非史官追书之名【蜀敞曰昭帝纪词讼在后二年者皆勿听治则当称后元年】
昌邑哀王髆薨【通鉴】二月赦天下【以本纪修】夏六月御史大夫商邱成有罪伏诛【以本纪修】
解题曰坐祝诅也古者王官有竒衺之禁而执左道以乱政者杀所以正人心而谨防范也武帝纵诸巫往来上林中而又为方以祠祝匈奴大宛非其道矣晩年意多忌恶羣臣多坐祝诅诛民转相诬死者前后数万至于皇后太子公主皆不相保其祸不可胜言先王维持世道之具其不可逾也如此
侍中仆射莽何罗与弟重合侯通谋反侍中驸马都尉金日防奉车都尉霍光上官桀讨诛之【以本纪列传修】
解题曰莽何罗与江充善太子命石徳张光等分将使长安因如侯发长水宣曲胡骑【顔师古曰长水校名宣曲宫名也并胡骑之所屯】莽通斩如侯入长安发辑濯士以于商邱成【顔师古曰辑濯士王用辑及濯行船者池短曰辑长曰濯辑音集字本从木濯字亦本作櫂并直孝反】景建从通获石徳商邱成力战获张光皆用是得侯江充既诛往往惧及成于孝文庙醉歌曰出居安能郁郁殆必有邪谋成死而何罗兄弟景建皆诛矣余见通鉴【百官表奉车都尉常御乗舆车驸马都尉掌驸马皆武帝初置】
秋七月地震【本纪】是嵗杀倢伃赵氏【以通鉴修】
解题曰后世如元魏立主必杀其母实始于此事见通鉴
汉孝武皇帝后元二年春正月帝朝诸侯王于甘泉赐宗室二月幸五柞宫乙丑立皇子弗陵为皇太子年八嵗霍光为大司马大将军金日防为车骑将军太仆上官桀为左将军桑羊为御史大夫与田千秋受遗诏辅政丁卯帝崩于五柞宫入殡未央前殿戊辰太子即皇帝位谒髙庙【以武宣纪修】
解题曰霍光字子孟河东平阳人为侍中奉车都尉光禄大夫【太初元年更中大夫为光禄大夫】出则奉车入侍左右出入禁闼二十余年小心谨慎未尝有过甚见亲信金日防字翁叔本匈奴休屠王太子也输黄门养马时年十四武帝游宴后宫满侧金日防等数十人牵马过殿下莫不窥视至日防独不敢容貌甚严马又肥好即日拜为马监迁侍中驸马都尉光禄大夫日防未尝有过失上甚信爱之出则骖乘入侍左右赐出宫女不敢近上欲内其女后宫不肯其笃慎如此上官桀字少叔陇西上邽人也为羽林期门郎从上甘泉天大风车不得行解盖授桀桀奉盖虽风常属车下盖輙御上竒其材力迁未央厩令上尝体不安及愈见马多瘦大怒曰令以我不复见马邪桀顿首曰臣闻圣体不安日夜忧惧意诚不在马言未卒泣数行下上以为忠由是为侍中稍迁至太仆武帝之所以取三人者其故如此余见通鉴吕祖谦曰世称汉武拔霍光于宿卫托以幼孤为知人抑不知所谓大臣者非可以寄安危而属存亡者不在此位如周之召毕内则总众职外则统诸侯君存则辅政君没则托孤所谓受遗者盖其一职也武帝垂没始拔一人而付之平时大臣果安用乎其无具甚矣是时田千秋实为宰相武帝茍以千秋为不足恃赖则易相可也今光以将军辅政而千秋以丞相参焉体统不正甚矣厥后政事壹决大将军而丞相为具员其势然也然武帝平时虽不委任宰相而权犹自己出卫霍虽贵盛未尝敢侵宰相之权今宰相失职如此宜乎外戚相踵当国而汉遂以亡也按礼天子诸侯既葬乃即位是时立太子仓卒故帝崩明日而太子践祚此霍光不学之过也【李焘曰成王崩逆子钊于南门之外太子在外特出而迎之表异之也及康王尸天子天下莫不闻知是以人人寅畏以服事其上而不敢觊觎此可为百世帝王之大法武帝求神仙以死为讳自卫太子后羣臣莫敢以继立为言者病既弥留而霍光请之乃与日防等俱拜床下受遗诏辅少主此何法也侍中王忽在帝左右犹不闻封日防等事执金吾郭广待诏五柞宫不知帝所病但云宫中讙言帝崩诸将军等共立太子年八九嵗葬时亦不出临是朝廷之间皆未知嗣天子为何如人也燕王怪之遂有邪谋使帝以至公为心早建太子行顾命之法决不至此顔师古曰长杨五柞二宫皆以树名扬雄赋振师五柞习马长杨张衡赋掩长杨而聮五柞观武帝往来其间盖密迩也】
帝姊鄂邑公主益汤沐邑为长公主共养省中霍光秉政领尚书事金日防上官桀副焉【以本纪通鉴修】
解题曰顔师古曰长公主仪比诸王伏俨曰本为禁中门阁有禁非侍御之臣不得妄入行道豹尾中孝元皇后父名禁故曰省中【省察也言入此中皆当察视不可妄共居用反】汉因秦置尚书主殿中发画百官表侍中中常侍得入禁中诸曹受尚书事晋宋官志亦谓武帝时左右曹诸吏分平尚书奏事知枢要者领尚书事盖天下奏事皆下尚书诸曹侍中中常侍诸吏皆加官出入禁闼审察章奏霍光受遗辅政兼管内庭之事故以大司马将军领尚书而平决众事也光死霍山继之魏相谓其秉枢机恐浸不制白去上书副封以防其患迨霍氏诛则上自省尚书事其所闗系如此其后史髙等领尚书事受遗遂为故事矣班固于百官表阙而不书
大赦【以宣帝纪丙吉传修】
解题曰刘攽曰是年二月有赦纪失载宣纪及丙吉传可考
三月甲辰葬茂陵上諡曰孝武皇帝追尊李夫人为孝武皇后配食【以本传外戚传修】
解题曰追尊李夫人使配食此霍光不学之过也
夏六月赦天下【本纪】秋七月有星孛于东方【本纪】济北王寛有罪自杀国除【本纪】
解题曰国除为北安县属泰山郡
赐长公主宗室昆弟各有差【本纪】追尊赵倢伃为皇太后起云陵【本纪】
解题曰顔师古曰云陵在甘泉宫南今土俗人嘑为女陵
冬匈奴入朔方【本纪】
汉孝昭皇帝始元元年春二月黄鹄下建章宫太液池中公卿上夀赐诸侯王列侯宗室金钱有差【以本纪修】解题曰君在谅闇而称贺上夀非礼也盖自文帝行短丧之制习以为常此公卿不学之过也郊祀志建章宫为千门万户其北治大池渐台髙二十余丈名曰泰液池中有蓬莱方丈瀛洲壶梁象海中神山鱼之属
帝耕于钩盾弄田【以本纪修】
解题曰应劭曰钩盾宦者近署臣瓉曰弄田在未央宫中顔师古曰谓游宴之田天子所戏弄
益封燕王旦广陵王胥及鄂邑长公主【以本纪修】夏云陵起园庙【本纪】益州夷二十四邑反遣水衡都尉吕破胡募吏民发犍为蜀郡犇命击破之【本纪】
解题曰武帝之后兵有选募有罪徒选募则勇敢犇命伉健豪吏应募私从是也罪徒则谪民恶少亡命徒刑罪人应募罪人是也【应劭曰旧时郡国皆有材官骑士以赴急难今夷反常兵不足以讨之故权选取精勇闻命犇走故谓之犇命也】
更河内属冀州河东属井州【本纪】
解题曰地里志武帝初置部刺史河内河东二郡隶司隶校尉盖武帝意好广阔故徙函谷闗广置左右辅昭帝嗣位即割司隶地归之二州与武帝规摹异矣
秋七月赦天下【本纪】
解题曰霍光秉政始行寛缓欲以悦天下故赦数下也
齐王泽中山王长与燕王旦谋反杀谏者韩义等十五人八月泽等伏诛旦勿治【以通鉴修】
解题曰按史记世家武帝年长老而太子不幸薨未有所立而燕王旦使来上书请身入宿卫于长安孝武见其书怒曰生子当置之齐鲁礼义之乡乃置之燕赵果有争心不让之端见矣于是使使斩其使者于阙下【班固不书此事】昭帝初旦果作怨而望大臣自以长子当立与齐王子刘泽等谋为叛逆出言曰我安得弟在者今立者乃大将军子也欲发兵事觉当诛昭帝縁恩寛忍抑案不扬公卿大臣请遣宗正与太中大夫公户满意御史二人偕往使燕风喻之到燕各异日更见责王【呉王濞反亦遣太常奉宗庙宗正辅亲戚使告呉】宗正者主宗室诸刘属籍先见王为列陈道昭帝实武帝子状侍御史乃复见王责之以正法问王欲发兵罪名明白当坐汉家有正法王非纎介小罪过即行法直断耳安能寛王惊动以文法王意益下心恐公户满意习于经术最后见王称引古今通义国家大礼文章尔雅谓王曰古者天子必内有异姓大夫所以正骨肉也外有同姓大夫所以正异族也周公辅成王诛其两弟故治武帝在时尚能寛王今帝始立年幼富于春秋未临政委任大臣古者诛罚不阿亲戚故天下治方今大臣辅政奉法直行无敢阿恐不能寛王王可自谨无令身死国灭为天下笑于是燕王旦乃恐惧服罪叩头谢过大臣欲和合骨肉难伤之以法其后旦复与左将军上官桀等谋反大将军光与公卿大夫议曰燕王不改过悔正行恶不变于是脩法直断行罪诛旦自杀国除余见通鉴【昭帝之喻旦先之宗正以尽其情次之御史以举其法终之经术士以申其义故旦服罪谢过而大臣又和合骨肉不忍伤之以法曲尽情状褚少孙载之甚详班固皆削之】陈瓘曰旦泽之罪一也旦又杀諌者十五人而以至亲不治以恩挠法失之矣
九月秺侯金日防薨【以吕祖谦标目修】闰月遣使廷尉王平等五人行郡国举贤良问民疾苦【以本纪修】
解题曰此霍光辅政之初政也王平后以治侯史呉狱抵罪盖长者也
冬无冰【本纪】
汉孝昭皇帝始元二年春正月以前捕斩反者功封霍光为博陆侯上官桀为安阳侯【本纪】
解题曰武帝遗诏封金日防为秺侯桀为安阳侯光为博陆侯【文頴曰博大陆平取其嘉名食邑北海河东城顔师古曰盖取乡聚之名以为国非必县也公孙平津乡是已】皆以前捕反者功封时卫尉王莽子忽侍中扬语曰帝崩忽常在左右安得遗诏封三子事羣儿自相贵耳光闻之切让王莽莽酖杀忽当主少国疑之时人言未靖三子秉国大政虽谦让不受封可也而光乃以咎王莽其示人亦不广矣使光而而知学殆不如此
举宗室茂材刘辟疆刘长乐为光禄大夫【以本纪修】
解题曰王介曰此霍光设施也
三月遣使振贷秋八月诏所贷勿收责毋出今年田租【本纪】
解题曰杜延年见国家承武帝奢侈师旅之后数为大将军光言年嵗比不豋流民未尽宜修孝文时政示以俭约寛和顺天心悦民意年嵗宜应光纳其言举贤良议罢酒防盐铁今考始元六年诏问贤良文学以民所疾苦而传载延年奏记于三年之后盖追述前事耳延年为霍光故吏自光秉政即进善言盖不特议罢盐酒一事也
匈奴柧鹿姑单于死子壶衍鞮单于立其国始衰【以匈奴传通鉴修】
汉孝昭皇帝始元三年春二月有星孛于西北【本纪】欲募民徙云陵【本纪】冬十月凤凰集东海遣使祠之【本纪】十一月壬辰朔日有食之【本纪】
汉孝昭皇帝始元四年春三月甲寅立倢伃上官氏为皇后【以本纪修】
解题曰上官桀子安取霍光女结婚相亲昭帝始立鄂邑盖长公主居禁中共养盖主私近河间丁外人上与大将军闻之不絶主驩【董偃私侍馆陶公主而武帝宠之鄂邑公主私近丁外人而昭帝不絶其驩事相类】长主内周阳氏女令配耦时上官安有女因光欲内之光不听安説外人曰闻长主内女安子容貌端正诚因长主时得入为后足下何忧不封侯乎外人喜言于长主诏安女入为倢伃月余遂立为皇后【王后之立窦太后之力也此上官安所以得行其计欤】光欲后有子因上侍疾医言禁内后宫皆不得进唯皇后颛寝皇后年六嵗而立十三年而昭帝崩【昭帝立十三年而崩】遂絶继嗣光执朝政犹周公之摄也昭帝通诗尚书有明哲之性而光秉政九年久于周公上既冠而不归政后遂诛灭有媿于周公之徳逺矣然而立上官氏非光意也而刘向深以咎光何哉盖养君徳保君体大臣之职也人君夀夭皆系于大臣周公作无逸告成王言商之诸君享国有永有不永正此意也武帝亲携昭帝之手而属之光光不能博选师友致之髙明光大之域而使早亲嗜欲贼其天年固有任其咎者矣苏辙曰晋平公有蛊疾医和视之曰是谓近女非鬼非食惑以丧志良臣将死天命不宥国之大臣受其宠禄而任其大节有菑祸兴而无改焉必受其咎赵孟受之而不辞而光又何逃焉
赦天下【本纪】
解题曰立后故也词讼在后二年皆勿听治【孟康曰武帝后二年】
夏六月皇后谒髙庙赐长公主丞相以下及郎吏宗室钱帛有差【本纪】徙三辅富人云陵【本纪】秋七月诏民毋出马【本纪】冬遣大鸿胪田广明击益州【本纪】廷尉李种坐故纵死罪弃市【本纪】
解题曰任宣谓霍禹曰廷尉李种王平左冯翊贾胜胡及少府徐仁皆坐逆将军意下狱死则传所谓持法严信矣
以皇后父骑都尉上官安为车骑将军【以稽古録胡安国通鉴举要厯补遗修】
汉孝昭皇帝始元五年春正月追尊皇太后父赵父为顺成侯【以纪传修】夏阳男子张延年诣阙自称卫太子廷尉验治伏诛【以纪传稽古録修】
解题曰程颐曰隽不疑説春秋非是然其处事应机则不异于古人矣胡寅曰蒯瞆卫灵公世子也出奔于宋灵公未尝命废之而更立它子也灵公卒蒯瞆之子輙遂自立拒蒯瞆亦未尝有灵公之命也蒯瞆欲杀南子又忘父丧当黜何疑然輙拒之则失人子之道故春秋于赵鞅纳蒯瞆书曰世子明其位之未絶也于石曼姑围戚书齐国夏为首恶其党輙也然则谓春秋是輙者考实未详而处义未精矣又况与戾园之事非伦乎据称兵阙下与父交战正使不死而父宥之其位不得有矣果来自诣但当以此下令叱吏收防自足以成狱而议刑不必引春秋也霍光不学故莫之能辨然其言曰公卿当用经术明于大谊者则格言也事见通鉴
夏罢天下亭母马及马弩闗【夲纪】
解题曰应劭曰武帝数伐匈奴再击大宛马死略尽乃令天下诸亭养母马欲其繁孳又作马上弩机闗今悉罢之孟康曰旧法马髙五尺六寸齿未平弩十石以上皆不得出闗今不禁也
六月封上官安为桑乐侯【以本纪修】诏三辅太常举贤良郡国举文学髙第【以本纪修】赐吏民爵有差【本纪】罢儋耳真畨郡【本纪】
解题曰臣瓉曰茂陵书儋耳领县五真畨郡治霅县十五县贾捐之传罢儋耳郡并属珠厓应劭曰菟郡故真畨并真畨入莬也【畨音普安反】
吕破胡等击益州斩首捕虏三万余人【以本纪修】諌大夫杜延年请霍光修孝文时政俭约寛和光从之【以列传修】汉孝昭皇帝始元六年春正月帝耕于上林【以本纪修】二月诏有司问贤良文学民所疾苦皆罢盐铁酒均输官于是盐铁之议起桑羊难之【以纪传桓寛盐铁论修】
解题曰按桓寛盐铁论文学初言盐铁酒均输之害桑大夫荅之皆谓不然及再发问则独荅以盐铁均输而已此所以独罢酤官而盐铁均输未及施行也然汉初羣饮之禁未尝不可行而乃令民自占租又从而升税四钱是亦月攘一鸡者耳其桑大夫之意欤事见通鉴
中郎将苏武前使匈奴至是来归以为典属国【以纪传修】夏旱大雩【本纪】秋七月罢酤官令民得以律占租卖酒升四钱【本纪】
解题曰刘攽曰罢酤占租卖酒共一事耳谓令民卖酒以所得租占而输其利占不以实则论如律也租卖酒之税也卖酒升四钱限民不得原财也王子侯表旁况侯殷坐贷子钱不占租取息过律防赦免侯正其事也【占音章瞻反】
分天水陇西张掖郡置金城郡【本纪】
解题曰金城郡河兰廓防乐肃凉西宁八州积石军之地
立钩町侯毋波为王赐田广明爵闗内侯【以纪传修】
解题曰钩町属牂柯郡【音劬挺】
上官桀父子与霍光争权诈为燕王旦上书告光罪帝觉之【以列传稽古録修】
解题曰长公主上官桀父子与霍光争权有隙知燕王旦怨光私与交及桑羊等皆与旦交通数记疏光过失与旦令上书告之桀欲从中下其章旦闻之喜上疏曰陛下承明继成委任公卿羣臣连与成朋非毁宗庙肤受之愬日骋于廷恶吏废法立威主恩不及下究臣闻武帝使中郎将苏武匈奴见留二十年不降还亶为典属国今大将军长史敞无劳为搜粟都尉又将军都郎羽林【顔师古曰都大也谓大防试之汉光禄挈令诸当试者不防都所免之】道上移跸大官先置且愿归符玺入宿卫察奸臣之变帝觉其有诈遂亲信光而疏桀等余见通鉴【顔师古曰本纪云诈令人为燕王上书上曰朕知此诈也将军都郎属耳燕王何以得知之而传乃云旦自上疏而帝觉其诈自相抵牾如此盖班固欲见其诈上之书故于本传全载之耳又本纪载于明年时上年十四张晏谓武帝崩时八嵗今年十五顔师古云初桀安父子诈为燕王书盖追道前事非今嵗也张失之】
汉孝昭皇帝元凤元年
解题曰应劭曰三年中凤凰比下东海海西乐乡于是冠元焉
春益长公主汤沐邑【以本纪修】泗水王贺前薨无子国除后宫有遗腹子暖立之【本纪】三月郡国所选有行义涿郡韩福等五人赐帛遣归郡县以时存问【以本纪荀悦汉纪修】武都氐反遣执金吾马适建将三辅太常免刑徒击之【以本纪荀悦汉纪修】
解题曰苏林曰太常主诸陵县治民也百官表永光五年始分陵邑属三辅
鄂邑长公主燕王旦上官桀桀子安等谋反伏诛【以朱熹通鉴纲目修】改元【本纪】夏六月赦天下【本纪】秋七月己亥晦日有食之【本纪】冬十月封告斩反者杜延年等为列侯以韩义子延夀为諌大夫【以列传通鉴修】以尚书令张安世为右将军光禄勲杜延年为太仆【以列传通鉴修】
解题曰王介曰光经变之后持刑稍严故以张安世自副又以杜延年为给事中以其为张汤杜周之子也幸安世志行纯笃延年持论寛厚不类其父不尔殆哉
匈奴入冦追获其瓯脱王【以列传通鉴修】
汉孝昭皇帝元凤二年夏四月帝自建章宫徙未央宫置酒赐百官帛宗室钱【以本纪修】六月赦天下诏郡国毋敛今年马口钱【以本纪修】
解题曰诏曰朕闵百姓未赡前年减漕三百万石颇省乘舆马及菀马【顔师古曰乘舆马谓天子所自乘以驾车舆者】以补三辅乘舆传马【张晏曰驿马也】其令郡国毋敛今年马口钱【文頴曰往时有马口出敛钱如淳曰所谓租及六畜也呉华曰太初二年籍吏民马捕车骑马又汉仪注民出口赋钱人二十三其二十钱以供天子其三钱者武帝加口钱以补车骑马也自元狩以来中国马乏于是有马者籍之且増口赋三钱以买马所谓马口钱也昭帝既有乘舆马及菀马故所出三钱可以勿敛淳以为算舟车之类非也租及六畜自王莽事】
匈奴求和亲【以列传举要厯补遗修】
汉孝昭皇帝元凤三年春正月泰山石自起立上林枯柳自起生符节令眭坐妖言诛【以纪传修】罢中牟苑赋贫民【本纪】
解题曰地理志中牟有圃田泽
诏使使者振困乏所振贷勿收止四年毋漕【以本纪修】解题曰诏曰乃者民被水灾顿匮于食朕虚仓廪使者振困乏其止四年毋漕【四年明年也】三年以前所振贷非丞相御史所请边郡受牛者勿收责【应劭曰武帝始开三边徙民屯田皆与犂牛后丞相御史复间有所请今勅自上所赐与勿收责丞相所请乃令其税耳】
夏四月少府徐仁廷尉王平左冯翊贾胜胡坐纵反者仁自杀平胜胡要斩【以本纪修】
解题曰霍光以丞相千秋擅召中二千石以下外内异言遂下平仁狱朝廷皆恐丞相坐之杜延年奏记光光以廷尉少府弄法轻重皆论弃市而不以及丞相盖光尝言于千秋谓光治内君侯治外分内外廷为二宰相已失职矣今又以丞相擅召中二千石为罪则外廷之事并治之宰相特具员而已武帝建置之失其势必至是也事见通鉴吕祖谦曰霍光秉政始者固无可议及经上官桀之变严刑峻法此其大失也光天资浑厚而不知学一有所恐动遂拾武帝已弛之严酷而用以镇压天下虽杜延年左右弥缝不过小节其大纲已失矣宣帝继之刻薄少恩用申韩之法亦光有以导之也
冬辽东乌桓反遣度辽将军范明友将北边七郡骑击之【本纪】
解题曰此乌桓初见也按后汉传乌桓本东胡冒顿灭其国余类保乌桓山武帝击破匈奴左地因徙乌桓于上谷【妫蔚二州之地】渔阳【檀蓟景三州之地】右北平【檀蓟营三州之地】辽东【安东都护府】辽西【营平景三州之地】塞外为汉侦察匈奴动静置护乌桓校尉监领之使不得与匈奴交通【平帝时护乌桓使者告乌桓民毋得复予匈奴皮布税则前此尝予之盖自和亲后其禁稍弛】余见通鉴
汉孝昭皇帝元凤四年春正月丁亥帝加元服见于髙庙赐诸侯王至吏民金帛牛酒有差赐吏民爵逋更赋未入者四年五年口赋皆勿收酺五日【以本纪修】
解题曰顔师古曰元首也冠者首之所着故曰元服如淳曰更有三品有卒更有践更有过更【音工衡反】古者正卒无常人皆当迭为之一月一更是为卒更贫者欲得雇更钱者次直者出钱雇之月二千是为践更天下人皆直戍边三日亦名为更律所谓繇戍也虽丞相子亦在戍边之调不可人人自行三日戍又行者当自戍三日不可便往还因便住一嵗一更诸不行者出钱三百入官官以给戍者是为过更【张晏曰百人为卒取一人所赡常为之月用二千使人直之谓之过更】律説卒更践更者居也居更县中五月乃更后从尉律卒践更一月休十一月也食货志月为更卒已复为正一嵗屯戍一嵗力役三十倍于古此汉初因秦法而行之也后遂改易有谪乃戍边一嵗耳逋未出更钱者也
富民侯田千秋薨【以本纪修】二月乙丑御史大夫王防为丞相封宜春侯【以百官表修】夏四月封范明友为平陵侯【以本纪荀悦汉纪修】平乐监傅介子使楼兰诱杀其王安归封为义阳侯【以本纪修】
解题曰平定益州田广明之劳多矣止得闗内侯耳而范明友之功遂侯之其与傅介子同下诏者恐人之窃议也此霍光之私意也事见通鉴
五月丁亥孝文庙正殿火帝及羣臣皆素服发中二千石将五校作治太常及庙令丞等皆劾大不敬【以本纪修】解题曰五校后汉官制屯骑歩兵越骑长水射声五营是也前汉之制则异长水校在宣曲歩兵校在上林胡骑校在池阳未即调发今所将五校盖中垒屯骑越骑射声虎贲耳
六月赦天下【本纪】
汉孝昭皇帝元凤五年春正月广陵王胥来朝益封【以本纪修】夏大旱【本纪】六月发三辅郡国恶少年吏有告劾亡者屯辽东【本纪】
解题曰备乌桓也【顔师古曰恶少年谓无赖子弟也告劾亡者谓被告劾而逃亡】
秋罢象郡属郁林牂牁【本纪】冬十一月大雷【本纪】十二月庚戍宜春敬侯王防薨【以本传修】
解题曰防守扶风武帝数出幸安定北地过扶风宫馆驰道修治供张辨武帝嘉之驻车拜为真其始所以进如此
汉孝昭皇帝元凤六年春正月筑辽东莬城【以本纪修】解题曰备乌桓也
夏赦天下【本纪】封张安世为富平侯【本纪】乌桓复犯塞遣范明友击之【本纪】冬十一月乙丑御史大夫杨敞为丞相封安平侯【以百官表列传修】
汉孝昭皇帝元平元年春二月诏减口赋钱什三【以本纪修】解题曰诏曰天下以农桑为本日者省用罢不急官减外繇耕桑者益众而百姓未能家给朕甚愍焉其减口赋钱有司奏请减十三上许之
甲辰有流星大如月众星皆随西行【以本纪修】夏四月癸未帝崩于未央宫无嗣霍光请皇后遣行大鸿胪事史乐成宗正刘徳等迎武帝孙昌邑王贺【以纪传荀悦汉纪修】张安世为车骑将军光禄勲【以百官表列传修】六月丙寅立昌邑王为皇太子即皇帝位尊皇后曰皇太后【以本纪修】壬申葬平陵上諡曰孝昭皇帝【以纪传荀悦汉纪修】天隂不见日月二十余日【以列传荀悦汉纪修】昌邑王有过霍光与张安世大司农田延年定议召丞相御史将军列侯等防议未央宫奏皇太后废贺归昌邑赐汤沐邑二千户【以纪传通鉴目録纲目録】
解题曰皇太后车驾幸未央承明殿【翼奉云未央宫有宣室温室承明殿】被珠襦盛服【晋灼曰贯珠以为形若今单襦】坐武帐中【孟康曰今御武帐置兵阑五兵于帐中】侍御数百人皆持兵期门武士陛防陈列殿下【顔师古曰谓执防以卫陛下】羣臣以次上殿召昌邑王伏前听诏光与羣臣连名奏王尚书令读奏曰丞相臣敞大司马大将军臣光车骑将军臣安世度辽将军臣明友前将军臣増后将军臣充国御史大夫臣谊宜春侯臣谭当涂侯臣圣随桃侯臣昌乐杜侯臣屠耆堂太仆臣延年太常臣昌大司农臣延年宗正臣徳少府臣乐成廷尉臣光执金吾臣延夀大鸿胪臣贤【吕祖谦据后汉官志以太常光禄勲卫尉太仆廷尉大鸿胪宗正大司农少府为九卿执金吾不与者以官志不言卿故也时光禄勲张安世兼之卫尉范明友兼之汉官名字莫详于此】左冯翊臣广明右扶风臣徳长信少府臣嘉典属国臣武京辅都尉臣广汉司隶校尉臣辟兵诸吏文学光禄大夫臣迁臣畸臣吉臣赐臣管臣胜臣梁臣长幸臣夏侯胜大中大夫臣徳臣卬昧死言皇太后陛下臣敞等顿首死罪天子所以永保宗庙总壹海内者以慈孝礼谊赏罚为本孝昭皇帝早弃天下亡嗣臣敞等议礼曰为人后者为之子也昌邑王宜嗣后遣宗正大鸿胪光禄大夫奉节使征昌邑王典丧服斩缞亡悲哀之心废礼谊居道上不素食使从官略女子载衣车内所居传舍始至谒见立为皇太子常私买鸡豚以食受皇帝信玺行玺大行前【孟康曰汉初有三玺天子之玺自佩行玺信玺在符节台大行前昭帝柩前也】就次发玺不封【顔师古曰玺既国器常当鍼封而王于大行前受之退还所次遂尔发漏更不封之言不重慎也】从官更持节引内昌邑从官驺宰官奴二百余人常与居禁闼内敖戏自之符玺取节十六朝暮临令从官更持节从为书曰皇帝问侍中君卿使中御府令髙昌奉黄金千斤赐君卿取十妻大行在前殿发乐府乐器引内昌邑乐人击鼓歌吹作俳倡防下【如淳曰下谓柩之入冢葬还不居丧位便处前殿也】还上前殿击钟磬召内泰壹宗庙乐人辇道牟首【郑氏曰祭泰壹神乐人也如淳曰辇道阁道也臣瓉曰牟首地名在上林苑中师古曰召泰壹乐人内之于辇道牟首而鼓吹歌舞也刘攽曰辇道辇人之牟首也牟者谓岑牟也岑牟者盖鼓角士胄即祢衡为鼓吏所著者】鼓吹歌舞悉奏众乐发长安厨三太牢具祠阁室中【如淳曰黄图北出中门有长安厨故谓之厨城门阁室阁道之有室者】祀已与从官饮防驾法驾皮轩鸾旗驱驰北宫桂宫弄彘鬭虎召皇太后御小马车【张晏曰皇太后所驾游宫中辇车也汉厩有果下马髙三尺以驾辇】使官奴骑乘游戏掖庭中与孝昭皇帝宫人等淫乱诏掖庭令敢泄言要斩取诸侯王列侯二千石绶及墨绶黄绶以并佩昌邑郎官者免奴【顔师古曰免奴谓放免为良人者】变易节上黄旄以赤【以刘屈与戾太子战加节上黄旄遂以为常今輙改之】发御府金钱刀劒玉器采缯赏赐所与游戏者与从官官奴夜饮湛沔于酒诏大官上乘舆食如故食监奏未释服未可御故食复诏大官趣具无闗食监大官不敢具即使从官出买鸡豚诏殿门内以为常独夜设九賔温室【于温室中设九賔之礼也】延见姊夫昌邑闗内侯祖宗庙祠未举为玺书使使者持节以三太牢祠昌邑哀王园庙称嗣子皇帝受玺以来二十七日使者旁午持节诏诸官署征发凡一千一百二十七事文学光禄大夫夏侯胜等及侍中傅嘉数进諌以过失使人簿责胜防嘉系狱荒淫迷惑失帝王礼谊乱汉制度臣敞等数进諌不变更日以益甚恐危社稷天下不安臣敞等谨与博士臣霸臣隽舍臣徳臣虞舍臣射臣仓议【博士之职如此】皆曰宗庙重于君陛下未见命髙庙不可以承天序奉祖宗庙子万姓当废臣请有司御史大夫臣谊宗正臣徳太常臣昌与太祝以一太牢具告祠髙庙臣敞等昧死以闻皇太后诏曰可余见通鉴昌邑之恶诚不可以君天下矣然不审之于始非霍光之罪欤
诛昌邑羣臣二百余人惟中尉王吉郎中令龚遂师王式以直諌减死【以列传修】
解题曰昌邑羣臣坐亡辅导之谊陷王于恶光悉诛杀二百余人出死号呼市中曰当断不断反受其乱余见通鉴苏轼曰昌邑王废则已矣何至诛其从官二百余人必其中有谋光者光知之故立废贺非专以淫乱故也二百人号呼于市曰当断不断此其有谋明矣特其事秘无縁得之着此者亦欲后人微见其意也武王数纣之罪孔子犹且疑之光等疏贺之恶可尽信耶
秋七月霍光奏皇太后遣宗正刘徳迎卫太子据之孙病已庚申入未央宫封为阳武侯已而即皇帝位谒髙庙侍御史严延年劾奏光擅废立主无人臣礼不道【以列传通鉴修】
解题曰延年奏虽寝朝廷肃焉敬惮之吕祖谦曰大哉延年之奏也自夷齐之后一人而已事见通鉴
八月己巳安平敬侯杨敞薨【本纪】九月大赦天下【本纪】戊戌御史大夫蔡义为丞相封阳平侯【以百官表外传修】
解题曰时大将军光秉政议者或言光置宰相不选贤人用可颛制者光闻之曰以为人主师当为宰相何谓云云此语不可使天下闻也吕祖谦曰甚矣霍光之自恣也
十一月壬子立倢伃许氏为皇后【以纪传修】赐诸侯王至吏民鳏寡孤独金钱有差【本纪】皇太后归长乐宫长乐宫初置屯卫【以本纪修】
解题曰卫太子发长乐宫卫则旧有卫士矣今兹増置故谓之屯卫也
汉孝宣皇帝本始元年春正月募郡国吏民訾百万徙平陵【本纪】遣使者诏郡国谨牧养风徳化【以本纪修】霍光归政帝谦让不受【以本纪朱熹纲目修】以定防功増霍光张安世等封邑封御史大夫田广明等五人为列侯赐右扶风周徳等爵闗内侯【以本纪修】
解题曰诏曰褒有徳赏元功【张安世曰有功】古今通谊也【汉封国诏书皆用此数语】大司马大将军光车骑将军光禄勲富平侯安世宿卫忠正宣徳明恩守节兼谊以安宗庙其以河北东武阳益封光万七千户赏赐前后黄金七千斤钱六千万杂缯三万疋奴婢百七十人马二千匹甲第一区益封安世万六百尸功次大将军光故丞相安平侯敞等居位守职与大将军光车骑将军安世建议定防以安宗庙功赏未加而薨其益封敞嗣子忠余各以次受封又诏有司论定防功大将军霍光功徳过太尉绛侯周勃车骑将军张安世丞相杨敞功比丞相陈平前将军韩増御史大夫蔡义功比颍隂侯灌婴太仆杜延年功比朱虚侯刘章后将军赵充国大司农田延年少府史乐成功比典客刘揭
夏四月庚午地震【本纪】诏内郡国举文学髙第【以本纪修】五月凤凰集胶东千乘赦天下赐吏民爵租税勿收【以本纪荀悦汉纪修】
解题曰刘攽曰按此赐爵不及中二千石者縁帝即位九卿率已与闗内侯矣胶东今莱潍二州千乘今青淄棣博五州
追諡皇太子据曰戾良姊曰戾夫人皇孙曰悼夫人曰悼后置园邑改葬【以纪传修】秋七月诏立燕王旦太子建为广阳王广陵王胥少子为髙密王【以本纪修】
解题曰广阳故燕国今涿州髙密故胶西国今密潍二州之地
廷尉史路温舒上书论刑狱【以列传荀悦汉纪修】
解题曰温舒为狱小吏因学律令转为狱吏太守署决曹史元凤中廷尉光以治诏狱路温舒署奏曹掾守尉史防昭帝崩昌邑王废宣帝即位温舒上书言尚徳缓刑盖目睹上官燕王之狱吏为峻诋霍光又以刑罚痛绳羣下故其言剀切如此余见通鉴【荀悦汉纪载于本始元年黄霸为廷尉正之前通鉴乃载于地节三年十二月置廷平之前盖因刑法志而书之也但温舒上书后迁广阳私府长又迁右扶风丞始愿暴骨方外事下度辽将军范明友太仆杜延年问状按范明友以地节四年秋诛不应半载之间渉厯如此之速今从荀氏】
汉孝宣皇帝本始二年春以水衡钱为平陵徙民起第宅【以本纪修】
解题曰应劭曰水衡与少府皆天子私耳县官工作仰给司农今出水衡钱言宣帝即位为异政也晋灼曰食货志初大司农管盐铁官布故置水衡欲以主盐铁及杨可告缗上林财物众乃令水衡主上林上林三官主铸钱也
田延年有罪自杀【本纪】夏五月诏有司议孝武庙乐长信少府夏侯胜坐非议诏书丞相长史黄霸坐不举劾下狱【以列传荀悦汉纪通鉴修】六月尊孝武皇帝庙为世宗庙所幸郡国皆立庙【以本纪朱熹纲目修】
解题曰世宗庙奏盛徳文始五行之舞【礼乐志孝昭采昭德舞为盛徳以尊世宗庙诸帝庙皆奏文始四时五行舞云】
赐民爵百户牛酒【以本纪修】
汉孝宣皇帝本始三年春正月癸亥霍光妻显弑皇后许氏【以通鉴修】戊辰以田广明等为五将军校尉常恵持节护乌孙兵击匈奴夏五月军罢田广明田顺有罪自杀恵克获封长罗侯【以纪传荀悦汉纪修】
解题曰汉大发闗东轻鋭士选郡国吏三百石伉健习骑射者皆从军遣御史大夫田广明为祁连将军出西河度辽将军范明友出张掖前将军韩増出云中后将军赵充国为蒲类将军出酒泉云中太守田顺为虎牙将军出五原余见通鉴西河今胜汾石银麟隰六州晋宁之地张掖今甘凉二州之地酒泉今肃甘沙三州之地五原今丰胜盐三州及麟州之地
大旱郡国伤甚者毋出租税三辅民就贱者毋收事尽四年【以本纪修】
解题曰顔师古曰收谓租赋也事谓役使也尽本始四年而止
六月己丑阳平节侯蔡义薨【以本纪修】甲辰长信少府韦贤为丞相封扶阳侯大司农魏相为御史大夫颍川太守赵广汉为京兆尹【以百官表列传通鉴修】冬匈奴击乌孙大雪人畜多死诸国羁属者皆叛其国遂衰【以列传稽古録修】
汉孝宣皇帝本始四年春正月诏遣使者振贷困乏令大官损膳省宰减乐府人丞相至都官令丞入谷助贷【以本纪修】三月乙卯立霍氏为皇后赐丞相至郎吏金帛有差赦天下【以本纪修】
解题曰霍光既隂知妻之邪谋矣而卒欲贵其女礼秩赏赐又从而侈纵焉无识甚矣王莽曹操皆以女为后盖效光者也事见通鉴
夏四月壬寅郡国地震山崩水出北海琅邪壊祖宗庙杀六千余人诏丞相御史列侯中二千石博问经学之士三辅太常四郡国举贤良方正地震甚者勿收租赋大赦天下上素服避正殿遣使问吏民【以纪传通鉴修】
解题曰胡寅曰地者妻道也臣道也宜静而动隂盛而反常也然不能终动不过为妻道不得臣道不宁之象耳是时郡国四十九同日地震山崩二郡壊祖宗庙盖霍氏专权又弑许后而立其女以至咎徴着见如此而不知戒宣帝诏问经学贤良亦无的言其所以然者使宣帝恐惧祗戒以象类推求而有以善处之则霍氏异日之祸亦无由而成矣余见通鉴【陈瓘曰举贤良将以自问也不如使臣下人人传问之为广宣帝得之矣】
以夏侯胜为諌大夫黄霸为扬州刺史【以朱熹纲目修】凤凰集北海【以本纪通鉴修】
解题曰北海今青潍密三州之地
广川王吉有罪废迁上庸自杀国除【以纪传修】
解题曰广川故信都国景帝前二年为广川国宣帝甘露四年复为信都郡今深冀保三州之地
汉孝宣皇帝地节元年
解题曰应劭曰先者地震山崩水出于是改元欲地得其节
春正月有星孛于西方【本纪】三月假郡国贫民田【本纪】夏六月诏宗室属籍未尽而罪絶者复属【以本纪荀悦汉纪修】冬十一月楚王延夀坐附广陵王胥谋反伏诛国除胥勿治【以纪传举要厯补遗修】
解题曰彭城故楚国今徐【汉属楚国沛郡】沂二州之地
十二月癸亥晦日有食之【本纪】以水衡都尉于定国为廷尉【以列传通鉴修】
解题曰定国父于公为县史郡决曹定国学法于父亦为狱史郡决曹补廷尉史以选与御史中丞从事治反者狱举侍御史迁御史中丞由水衡都尉超为廷尉十八嵗汉用人之涂如此

[book_title]大事记续编卷二
汉孝宣皇帝地节二年春三月以中郎将霍禹为右将军【以列传朱熹纲目修】庚午博陆宣成侯霍光薨【以本纪修】
解题曰班固叙传曰博陆堂堂受遗武皇拥毓孝昭末命道遭家不造立帝废王权定社稷忠配阿衡懐禄眈宠渐化不祥隂妻之逆至子而亡事见通鉴
夏四月凤凰集鲁大赦天下【本纪】帝始亲政事封奉车都尉霍山为乐平侯领尚书事【以纪传修】魏相请损霍氏权去上书副封诏相给事中【以列传通鉴目録修】
解题曰御史大夫三公也给事中加官卑者也以三公而兼卑官盖上意欲引以自近故越故事而用之也事见通鉴
帝五日一听事丞相以下奉职奏事考试功能侍中尚书功劳当迁及有异善厚加赏赐至于子孙终不改易枢机周密品式备具上下相安莫有茍且之意【以本纪修】解题曰汉无每日常朝之礼至是始五日一听事也萧望之谓尚书百官之本国家枢机时恭为尚书令石显为仆射安在其为枢机周密乎余见通鉴
以张安世为大司马车骑将军领尚书事【以通鉴修】匈奴壶衍鞮单于死弟左贤王立【以列传修】
【甲寅】汉孝宣皇帝地节三年春三月秩胶东相王成中二千石赐爵闗内侯【以本纪修】
解题曰顔师古曰汉制秩二千石一嵗得一千四百四十石中二千石一嵗得二千一百六十石举成数言之中者满也事见通鉴
内郡国举贤良方正【以本纪修】夏四月戊申立子奭为皇太子大赦天下赐御史大夫以下爵诸侯王黄金有差【以本纪修】
解题曰此宣帝亲政第一事也
五月甲申扶阳侯韦贤致仕六月壬辰以魏相为丞相封髙平侯辛丑太子太傅丙吉为御史大夫【以百官表列传修】大中大夫疏广为太子太傅广兄子太子家令受为少傅【以列传朱熹纲目修】封许皇后父广汉为平恩侯位特进【以列传通鉴修】封中郎将霍云为冠阳侯【以列传通鉴修】京师大雨雹大行丞萧望之上书以为谒者【以列传朱熹纲目修】
解题曰京师雹望之上疏以为春秋昭公三年大雹是时季氏专权卒逐昭公乡使鲁君察于天变宜亡此害今陛下以圣徳居位思政求贤尧舜之用心也然而美祥未臻隂阳不和是大臣任政一姓擅执之所致也附枝大者贼本心私家盛者公室危唯明主躬万极选同姓举贤材以为腹心与参政谋令公卿大臣朝见奏事明陈其职以考功能如是则庶事理公道立奸邪塞私权废矣余见通鉴
秋九月壬申地震冬十一月诏举贤良方正直言极諌罢车骑右将军屯兵池籞未御幸者假与贫民郡国宫馆勿治流民还归者假公田贷种食勿算事【以本纪朱熹纲目修】戊戌以张安世为卫将军领尚书事两宫卫尉城门北军兵皆属霍禹为大司马罢其屯兵【以百官表列传修】
解题曰罢霍禹屯兵此明年诛霍氏之张本也事见通鉴按百官表左右前后将军皆掌兵及四夷蔡质汉仪汉兴置车骑将军左右前后典京师兵卫四夷屯警盖南北军也太尉本兵柄则总之者又太尉也文帝使周舍为卫将军张武为车骑将军击匈奴景帝使太尉亚夫将三十六将军击呉楚大略可见然皆有事则调发事已则罢故谓之四夷屯警也南军则卫士之屯在宫门内卫尉所统者是也北军则卫士之屯在未央宫之北者也产将南军禄将北军太尉特守虚名而已周勃既入北军尚虑南军必使卫尉毋内吕产驰斩长乐卫尉而后定文帝夜拜宋昌为卫将军镇抚南北军以太尉为相越一年因日食之变罢卫将军盖罢南北军之屯非罢其军也武帝平百粤置中垒屯骑歩兵越骑长水胡骑射声虎贲八校尉则其军常屯矣或谓八校谓之増置又在北军之外是不然以史考之可证者五表称中垒校尉掌北军垒门内故监军御史穿垣垒为贾区则军正丞斩之一也胡建传当选士马日监御史与护军诸校列坐堂皇上诸校谓中垒校尉以下二也霍光之葬发北军五校士季贤注谓不以南军则五校北军也三也王莽以北军中垒为中军北垒大司马养士习射其中后遣九虎将北军精兵尚数万人四也中兴省中垒置北军中候监屯骑越骑歩兵长水射声五营五也特其前后制度不能无损益耳
十一月令郡国举孝弟【以本纪修】十二月初置廷尉平四人【本纪】省汶山郡并蜀郡【以本纪荀悦汉纪修】
解题曰蜀郡宋成都嘉定崇庆三府彭卬隆雅茂黎威嶲翼静恭当悉十三州永康石泉二军之地
侍郎郑吉破车师因田其地【以通鉴修】
汉孝宣皇帝地节四年春二月封外祖母为博平君故鄼侯萧何曾孙建世为侯【以本纪修】诏民有大父母父母丧者勿繇事【荀悦汉纪】夏五月山阳济隂雨雹如鸡子【荀悦汉纪】诏子匿父妻匿夫孙匿大父母勿坐【以本纪修】
解题曰诏曰父子之亲夫妇之道天性也虽有患祸蒙死而存之诚爱结于心仁厚之至也岂能违之哉自今子有匿父母妻匿夫孙匿大父母皆勿坐其父母匿子夫匿妻大父母匿孙罪殊死皆上请廷尉以闻陈瓘曰宣帝之政及于风俗方见于此
霍云霍山免秋七月云山等遂与霍禹禹母宣城侯夫人显等谋反丙申云山禹皆伏诛夷三族八月己酉废皇后霍氏九月封告反者五人为列侯【以纪传通鉴邵雍皇极经世修】解题曰霍禹为大司马称病禹故长史任宣候问禹曰我何病县官非我将军不得至是今将军坟墓未干尽外我家反任许史夺我印绶令人不省死宣曰大将军时何可复行持国权柄杀生在手中廷尉李种王平左冯翊贾胜胡及少府徐仁皆坐逆将军意下狱死史乐成小家子得幸将军至九卿封侯百官以下但事冯子都【即纪所谓冯殷王子方等】视丞相亡如也今许史自天子骨肉贵正宜耳大司马欲用是怨恨不可禹黙然数日起视事山阳太守张敞上封事曰乃者大将军决大计安宗庙定天下功亦不细矣夫周公七年耳而大将军二十嵗海内之命断于掌握方其隆盛时感动天地侵迫隂阳朝臣宜有明言曰陛下褒宠故大将军以报功徳足矣辅臣颛政贵戚大盛君臣之分不明请罢霍氏三侯皆就第及卫将军张安世宜赐几杖归休时存问召见以列侯为天子师明诏以恩不听羣臣以义固争而后许天下必以陛下为不忘功徳而朝臣为知礼霍氏世世无所患苦今朝廷不闻直声而令明诏自亲其文非防之得也今两侯已出人情不相逺以臣心度之大司马及其枝属必有畏惧之心夫近臣自危非完计也臣敞愿于广朝白发其端直守逺郡其路无由陛下省察上善其计然不征也余见通鉴【敞与魏相萧望之皆不得志于光者也光薨之后三人上疏言霍氏俱援季氏专权为证然相望之所言若未能尽除私意唯张敞辞正气平又善处事惜不用也】
杜延年免【以通鉴列传修】
解题曰上以延年霍氏旧人欲退之魏相奏延年素贵用事官职多奸遣吏考案但得苑马多死官奴婢乏衣食坐免官削户二千余见通鉴吕祖谦曰以相之贤犹不免于趍附惜哉
诏减盐贾郡国嵗上系囚掠笞庾死者丞相御史课殿最【以本纪朱熹纲目修】十二月清河王年有罪废迁房陵国除【以纪传修】
解题曰清河故郡景帝为国今恩博冀三州大名府之地
以北海太守朱邑为大司农渤海太守龚遂为水衡都尉【以百官表修】
解题曰班固序循吏汉兴之初反秦之敝与民休息凡事简易禁罔疏阔而相国萧曹以寛厚清静为天下帅【顔师古曰帅道也】民作画一之歌孝惠垂拱髙后女主不出房闼而天下晏然民务稼穑衣食滋殖至于文景遂移风易俗是时循吏如河南守呉公蜀守文翁之属皆谨身帅先居以廉平不至于严而民从化孝武之世外攘四夷内改法度民用凋敝奸轨不禁时少能以化治称者唯江都相董仲舒内史公孙儿寛居官可纪三人皆儒者通于世务明习文法以经术润饰吏事天子器之仲舒数谢病去寛至三公孝昭幼冲霍光秉政承奢侈师旅之后海内虚耗光因循守职无所改作至于始元元凤之间匈奴乡化百姓益富举贤良文学问民所疾苦于是罢酒而议盐铁矣及至孝宣繇仄陋而登至尊兴于闾阎知民事之囏难自霍光薨后始躬万几厉精为治五日一听事自丞相以下各奉职而退及拜刺史守相輙亲见问观其所繇退而考察所行以质其言有名实不相应必知其所以然常称曰庶民所以安其田里而亡叹息愁恨之心者政平讼理也与我共此者其惟良二千石乎以为太守吏民之本也数变易则下不安民知其将久不可欺罔乃服从其教化故二千石有治理效輙以玺书勉厉増秩赐金或爵至闗内侯公卿阙选诸所表以次用之是故汉世良吏于是为盛称中兴焉【王通曰季扎日小雅其周之衰乎孰谓季子知乐小雅乌乎衰其周之盛乎苏轼谓札之所谓衰者盖不覩乎文武成康之盛也通之所谓盛者言文武之余烈厯数百年而未忘也班孟坚谓汉世良吏至孝宣而盛然则班固之谓盛亦犹小雅为周之盛乎观者当有考焉】
汉孝宣皇帝元康元年
解题曰改元诛霍氏故也
春初为杜陵徙丞相将军列侯吏二千石訾百万者家杜陵【以本纪修】
解题曰臣瓉曰杜陵在长安南五十里
三月凤凰集泰山陈留甘露降未央宫赦天下赐吏民爵鳏寡孤独三老孝弟力田帛所振贷勿收【以本纪荀悦汉纪修】夏五月追尊悼考曰皇考戾夫人曰戾后立寝庙【以本纪列传修】
解题曰有司言礼父为士子为天子祭以天子悼园宜称尊号曰皇考立庙因园为寝以时为享尊戾夫人曰戻后置园奉邑范祖禹曰宣帝于昭帝为孙则称其父为皇考可也然议者终不以为是者以其以小宗而合大宗之统也程颐曰为人后者谓其所后者为父母而谓其所生者为伯叔父母此天地之大义生人之大伦不可得而变易者也然所生之义至尊至大虽当专意于正统岂得尽絶于私恩是以先王制礼既明大义降其服以正统绪然不以正统之亲疏而皆为齐衰不杖期以别之则两以明其至重而与诸伯叔父不同也宣帝称其所生为皇考乱伦失礼固已甚矣而后之议礼者又不能推所生之至恩以明尊崇之正礼乃欲奉以髙官大国但如朞亲尊属故事则亦非至当之论也然礼谓为人后者为其父母云者犹以父母称之何也曰既为人后则所生之父母者今为伯叔父母矣然直曰伯叔父母则无以别于诸伯叔父母而见其为所生之父母故其立文不得不尔非谓既为人后而犹得以父母名其所生之父母也胡寅曰礼曰为人后者为其父母降不敢贰尊也孟子曰天之生物使之一本覆载之内非有二本之物也
复髙皇帝功臣绛侯周勃等百三十六人家【以本纪荀悦汉纪修】解题曰孟康曰诸复家皆世世无所与得传同产子【通鉴考异按功臣表诏复家者皆云元康四年不容尽误故载于四年今考汉纪书于元年当是元年即下此令访求至四年事方竟耳今从汉纪】
秋八月诏举通文学者【以本纪修】
解题曰诏曰朕不明六艺郁于大道是以隂阳风未时其博举吏民厥身脩正通文学明于先王之术宣究其意者各二人中二千石各一人
赵广汉下廷尉要斩【以百官表通鉴修】少府宋畴坐议凤凰贬泗水王太传【以百官表修】以谏大夫萧望之为平原太守复征守少府【以列传修】
解题曰望之为平原太守雅意在本朝上疏曰陛下悉出谏官以补郡吏所谓忧其末而忘其本者也朝无争臣则不知过国无达士则不闻善愿陛下选明经术温故知新通于几微谋虑之士以为内臣与叅政事乃征入守少府余见通鉴吕祖谦曰汲黯萧望之之不欲补外盖心在王室发于至诚非重内轻外之徒也
东海太守尹翁归为右扶风【以百官表修】
解题曰翁归治东海明察郡中吏民贤不肖及奸邪罪名尽知之县县各有记籍自听其政有急名则少缓之吏民小解輙披籍县县收取黠吏豪民案致其罪髙至于死其有所取也以一警百吏民皆服恐惧改行自新东海大治以髙第入守右扶风治如在东海缓于小弱急于豪彊京师畏其威严扶风大治盗贼课当为三府最余见通鉴陈瓘曰翁归贤于广汉逺矣
莎车叛卫候冯奉世矫发诸国兵破之以奉世为光禄大夫【以通鉴修】
汉孝宣皇帝元康二年春正月赦天下【本纪】
解题曰与士大夫厉精更始也
二月乙丑立倢伃王氏为皇后【朱熹纲目】三月凤凰甘露降集赐吏民爵鳏寡孤独髙年帛【以本纪荀悦汉纪修】夏五月诏二千石察官属治狱不平者郡国疾疫者毋出今年租【朱熹纲目】诏更名询【以本纪修】匈奴扰车师田者帝欲击之魏相諌诏卫司马郑吉屯渠犂【以列传修】
解题曰魏相上书谏愿陛下与平昌侯乐昌侯平恩侯及有识者详议乃可上从相言乃止余见通鉴平恩侯等许伯王元故王武也彼岂足以计天下事而相固推之此其所以称上意欤
萧望之为左冯翊【以列传修】
汉孝宣皇帝元康三年春神雀集泰山赐诸侯王将军列侯二千石金郎从官帛有差吏民爵鳏寡孤独髙年帛【以荀悦汉纪修】三月封故昌邑王贺为海昏侯【以木纪修】以旧恩封丙吉等为列侯【以通鉴修】夏六月立子钦为淮阳王【以本纪修】解题曰张倢伃所生之子也淮阳宋淮宁开封应天三府拱亳二州之地
疏广疏受请老赐金遣归【以朱熹纲目修】
解题曰唐仲友曰人论二疏但以为知足不知广以正论内忤许伯外咈丞相意上以此器重遂为二人所忌不去祸必及兼在位五嵗知元帝资质非能保全师傅者故断然去之不然纵不为许史所害终亦必如萧望之不殖产亦所以避祸也事见通鉴
颍川太守黄霸为京兆尹寻罢归故官【朱熹纲目】
解题曰先是赵广汉为颍川太守患其俗多朋党故构防吏民令相告讦颍川由是以为俗民多怨讐及韩延夀徙颍川欲改更之教以礼让乃厯召郡中长老为陈和睦亲爱销除怨咎之路长老皆以为便因与议定嫁娶丧祭仪品略依古礼不得过法百姓遵用其教数年徙为东郡太守黄霸代延夀居颍川因其迹而大治事见通鉴陈瓘曰延夀改广汉之治黄霸因延夀之政而颍川皆治因革当也
汉孝宣皇帝元康四年春正月诏年八十以上非诬告杀伤人勿坐【以本纪刑法志修】
解题曰诏曰朕惟耆老之人发齿堕落血气衰微亦亡暴虐之心今或罹文法拘执囹圄不终天命朕甚怜之自今以后诸年八十以上非诬告杀伤人他皆勿坐
遣太中大夫彊等循行天下【以本纪修】秋八月富平敬侯张安世薨【以本纪修】遣光禄大夫义渠安国行边兵【以列传朱熹纲目修】比年丰谷石五钱【本纪】
解题曰金城湟中【今邈川地】谷斛八钱籴三百万斛羌不敢动正此时也特边郡价直差贵耳
汉孝宣皇帝神爵元年
解题曰应劭曰前年神雀集长乐宫故改元
春正月帝幸甘泉郊泰畤三月幸河东祠后土改元【以本纪修】
解题曰宣帝即位大将军辅政上共已南面非宗庙之祠不出十二年乃下诏曰盖闻天子尊事天地修祀山川古今通礼也间者上帝之祠阙而不亲十有余年朕甚惧焉朕饬躬斋戒亲奉祀为百姓蒙嘉气获丰年焉明年正月上始幸甘泉郊见泰畤数有美祥修武帝故事盛车服敬斋祠之礼颇作诗歌诏曰朕承宗庙战战栗栗惟万事统未烛厥理乃元康四年嘉谷稷【服防日黒粟也】神爵仍集金芝九茎产于函徳殿铜池中【顔师古曰承霤也以铜为之】九真获竒兽南郡获白虎威凤为寳【晋灼曰竒兽驹形麟色牛角仁而爱人威凤有威仪者】朕之不明震于珍物【顔师古曰获珍物而心感动也】饬躬斋精祈为百姓东济大河天气清静神鱼舞河幸万嵗宫神爵翔集【晋灼曰汾隂有万嵗宫】朕之不徳惧不能任其以五年为神爵元年宣帝赦令为符而下者居多何其甚似乎武帝也
赐吏民爵鳏寡孤独髙年帛【本纪】诏祠江海雒水【以郊祀志修】諌大夫王吉上书不用谢病归【以列传修】
解题曰吉疏言明衣服贵贱之章论男女隂阳之序选贤而除任子之令厚赏以减外戚之权减乐府省尚方此皆宣帝之阙政而三代之先务也宣帝治不本于王道则其迂阔之也宜哉事见通鉴
西羌反发三辅中都官徒弛刑及佽飞射士羽林孤儿胡越骑郡国材官骑士诣金城【以本纪修】
解题曰顔师古曰中都官京师诸官府也汉仪注长安诸官狱三十六所李竒曰弛废也谓若今徒解钳赭衣置任输作也臣瓉曰秦左弋官武帝改曰佽飞官有令丞在上林苑中结缯缴弋鳬鴈以供祀宗庙服防曰周时度江越人在船下负船将覆之佽飞入水杀之顔师古曰取古勇力以名官熊渠之类是也亦因取其便利轻疾若飞也应劭曰天有羽林大将军之星林喻若林木之盛羽羽翼鸷击之意故以名武官如淳曰百官表取从军死事者之子养羽林官教以五兵少壮令从军汉仪注羽林从官七百人顔师古曰胡越骑之在三辅者也事见通鉴羽林至是始出征
夏四月遣后将军赵充国击西羌六月有星孛于东方以侍中许延夀酒泉太守辛武贤为将军与充国等并进【以纪传修】秋大旱【五行志】诏军旅暴露令诸侯王列侯毋朝二年【以本纪修】以前将军韩増为大司马车骑将军领尚书事【以百官表列传修】赵充国奏罢骑兵留万人屯田【以列传修】解题曰充国上屯田奏谓羌虏易以计破难用兵碎也愿罢骑兵留弛刑应募及淮阳汝南歩兵与吏士私从者合凡万二百八十一人分屯要害处缮乡亭浚沟渠治湟陿以西道桥令可至鲜水田事出赋人二十畮四月草生发郡骑及属国胡骑伉健各千倅马十二就草为田者游兵以充入金城郡益积蓄省大费上报孰计其便复奏充国上状条不出兵留田便宜十二事因田致谷一也排折羌虏令不得归肥饶之墬以成相畔之渐二也居民得并田作三也罢骑兵以省大费四也至春省甲士卒循河隍漕谷至临羌以示羌虏五也以暇时下所伐木缮治邮亭六也兵不出令虏窜于风寒之地离霜露疾疫瘃堕之患七也亡经阻逺追死伤之害八也内不损威武之重外不令虏得乗间之执九也亡惊动河南大开小开十也治道桥至鲜水以制西域十一也大费既省繇役豫息十二也留屯田得十二便出兵失十二利上复赐报孰计充国奏曰先零精兵不过七八千人失地逺客分散饥冻虏破壊逺在来春骑兵虽罢虏见万人留田从今尽二月虏马羸瘦必不敢捐其妻子于它种中逺渉河山而来为寇又见屯田之士精兵万人终不敢复将其累重还归故地不战而自破之防也余见通鉴曾巩曰始观充国防先零匈奴情伪何其明也又观遣雕库行羌中告谕沮辛武贤先攻罕开守便宜不出师画屯田十二利专务以恩信积谷招降羌以谓此以义用与逞诈诡疲人于一战者絶矣末观其语诸校曰诸君皆便文自营非为公家忠计也语中郎曰是何言之不忠也吾固以死守之语浩星赐曰吾老矣岂嫌伐一时事以欺明主哉兵执国之大事当为后法老臣不以余命明言兵之利害卒死谁当复言之者呜呼使有位之君子用心皆如充国之不为隐则天下岂有不治者哉【充国奏疏乃兵家计防其实不在于屯田也先零罕开类皆乌合执不能久充国故欲以计挫之其曰兵难逾度愿至金城图上方畧又曰兵当以全取胜是几也宣帝及在庭诸公未有能知之者充国往复议论不过粮草多少尔几务不露也羌人见其调度异于寻常故输诚而退充国寻亦凯还在边自冬渉夏未尝收粒粟不然五月谷将熟讵肯留以资敌耶充国之荅浩星赐曰兵执国之大事当为后法正是宣帝盖始悟其几矣】
魏相条汉兴故事诏书采表易隂阳月令奏之【以列传修】汉孝宣皇帝神爵二年春正月凤凰集祋祤得寳璧玉器起歩寿宫【以郊祀志史记大事纪修】
解题曰祋祤冯翊县也
二月赦天下【以本纪修】夏五月西羌降秋斩其大豪杨玉首初置金城属国【以本纪修】匈奴虚闾权渠单于死颛渠阏氏废其子稽侯防而立右贤王为握衍朐鞮单于【以列传通鉴目録修】匈奴日逐王先贤掸来降遣郑吉迎之吉都防西域【以纪传修】九月杀司隶校尉盖寛饶【以本纪修】
解题曰陈瓘曰宣帝杀赵盖韩杨皆过而寛饶尤为可惜寛饶直箴宣帝用刑法任中书之失使用其言治效当何如也事见通鉴
匈奴单于遣名王奉献贺正月【本纪】
汉孝宣皇帝神爵三年春起乐游苑【本纪】
解题曰三辅黄图云在杜陵西北闗中记云宣帝立庙于曲池之北号乐游
三月丙午髙平宪侯魏相薨【以纪传修】
解题曰张栻曰魏相所存不得为正观其有许史之累则可见矣夫欲其説之行而假许史以为重此诡御获禽之心君子不道也然其为相四方有异闻逆贼灾变辄奏言之其谏伐匈奴书有曰今年子弟杀父兄妻杀夫凡二百二十人臣愚以为此非小变也此他人不知为忧者而相独忧之亦槩乎有闻矣惜其进之不以正牵制徇从之意多而感格正救之风鲜耳
四月戊戍丙吉为丞相【以百官表纪传修】秋七月甲子大鸿胪萧望之为御史大夫【以百官表列传修】八月益小吏俸【以朱熹纲目修】以东郡太守韩延寿为左冯翊【以百官表列传修】
汉孝宣皇帝神爵四年春二月赦天下【以本纪荀悦汉纪修】解题曰为嘉瑞而下也
夏四月秩颍川太守黄霸中二千石赐爵闗内侯赐颍川孝弟民三老力田爵及帛【以纪传修】令内郡国举贤良【以荀悦汉纪修】冬十月凤凰集杜陵十一月杀河南太守严延年【以纪传修】
解题曰延年坐怨望诽谤死刑滥甚矣然所谓是杀人多矣宁无及此乎事见通鉴
十二月凤凰集上林【以本纪郊祀志修】匈奴稽侯防立为呼韩邪单于握衍朐鞮单于自杀左大且渠立日逐王胥薄堂为屠耆单于【以列传修】
【甲午】汉孝宣皇帝五凤元年
解题曰应劭曰先者凤凰五至因以改元
春正月帝幸甘泉郊泰畤【以本纪修】皇太子冠皇太后赐丞相将军列侯中二千石大夫帛又赐列侯嗣子爵五大夫男子为父后者爵一级夏赦徒作杜陵者【本纪】秋匈奴呼掲王右奥鞬王乌借都尉并立为单于屠耆单于败走之【以列传修】冬十二月乙酉朔日有食之【本纪】杀韩延寿【以纪传修】
解题曰陈瓘曰宣帝为魏相杀广汉为萧望之杀延寿岂不知韩赵为可惜哉盖其操术以谓尊信大臣明辨上下不得不然耳事见通鉴
汉孝宣皇帝五凤二年春正月帝幸雍祠五畤【以本纪修】夏四月己丑龙雒定侯韩増薨五月将军许延寿为大司马车骑将军【以纪传通鉴修】
解题曰自是以后司马将军之任外戚蹑居之矣
秋八月诏民嫁娶郡国勿禁酒食【以本纪修】左迁萧望之太子太傅以太子太傅黄霸为御史大夫【以列传修】匈奴呼韩邪单于败屠耆单于杀之呼韩邪兄左贤王屠吾斯立为郅支骨都侯单于【以列传修】十二月免平通侯杨恽为庶人【朱熹纲目】
汉孝宣皇帝五凤三年春正月癸卯博平定侯丙吉薨二月黄霸为丞相封建成侯【以本纪百官表修】三月帝幸河东祠后土【以本纪修】诏减天下口钱赦殊死以下【以本纪修】遣諌大夫王褒求金马碧鸡之神【以荀悦汉纪修】
解题曰通鉴以褒传有宣帝时脩武帝故事之语故载于神爵元年幸甘泉之后按本传神爵五凤之间数有嘉应上颇作歌诗欲兴协律之事知音善鼔雅琴者皆召见待诏于是益州刺史王褒欲宣风化于众庶使褒作中和乐职宣布诗选好事者令依鹿鸣之声习而歌之久之歌太学下转而上闻褒自奏褒有轶材上乃征褒诏褒为圣主得贤臣颂令褒与张子侨等并待诏顷之擢为谏大夫太子体不安苦忽忽善忘使褒等皆之东宫虞侍太子后方士言益州有金马碧鸡之寳可祭祀致也帝使褒往祀焉道病死则非神爵年间事明矣元后传五凤中太子所幸司马良娣死太子悲恚发病不乐宣帝令皇后择后宫家人子可以虞侍太子者送王政君太子宫以此尤知非神爵年间事今从荀悦汉纪载之于此【如淳曰金形似马碧形似鸡后汉青蚙县禺同山有碧鸡金马光景时时出见】
张敞请逺方士【以郊祀志修】
解题曰或言益州有金马碧鸡之神诏遣王褒求之刘更生献淮南枕中鸿寳苑秘方令尚方铸作京兆尹张敞上疏諌后尚方待诏皆罢敞阅一年即免故书于遣褒之后
置西河北地属国以处匈奴降者【本纪】
汉孝宣皇帝五凤四年春正月广陵王胥伏诛【以本纪通鉴目録修】
解题曰广陵故江都国武帝元狩三年更名今扬真泰三州髙邮府之地
匈奴呼韩邪单于称臣遣弟谷蠡王入侍减戍卒什二【以本纪修】大司农中丞耿夀昌奏籴三辅近郡谷省漕运边郡设常平仓赐爵闗内侯【以本纪食货志修】夏四月辛丑朔日有食之【以五行志修】遣丞相御史掾循行天下【以本纪修】杀杨恽【以列传修】
解题曰举寃狱之使方出而恽遽当不道之诛于定国时为廷尉民自以不寃观其奏恽妖言大逆不道是民不寃而士大夫固寃甚也惜哉事见通鉴
匈奴郅支单于破呼韩邪单于都单于庭【以朱熹纲目修】汉孝宣皇帝甘露元年
解题曰宋庠纪年通谱元年诏甘露降集京师四年诏凤凰甘露五凤三年祠后土甘露降神爵集至此改元以协瑞
春正月帝幸甘泉郊泰畤【以本纪修】皇太子奭见上所用多文法吏言宜用儒生帝曰汉家自有制度本以霸王道杂之柰何纯任徳教用周政叹曰乱我家者太子也【以本纪修】
解题曰张栻曰王者之政皆无所为而为之霸者则莫非有为而然也无所为者天理义之公也有所为者人欲利之私也汉自髙祖取天下固非若汤武吊民伐罪之心其立国规模大抵皆因秦旧而无复三代封建井田公天下之心其合于王道者如约法三章为义帝发丧要亦未免有假之之意其实不孚也则其杂霸固有自来惟文帝天资为近之然亦杂于黄老刑名考其设施动皆有术但其资美而术髙耳至于宣帝则又霸之下者西京之亡自宣帝始盖文景养民之意至是消靡尽矣且帝岂真知所谓徳教者哉王者之政本乎天理建立人纪施于万事仁立义行而无偏弊不举之处此古人之所以制治保邦而垂裕乎无疆者后世未尝真知王道顾曰儒生之説迂阔而难行盖亦未之思矣吕祖谦曰宣帝自以为能知制度所在殊不知汉家大制度自髙恵文景萧曹绛灌养成大规模所谓其政闷闷者帝固未之识也余见通鉴
以闗内侯韦成为淮阳中尉【以列传通鉴修】
解题曰丞相扶阳侯贤病笃子以事系狱宗家矫贤令以成为后成深知非贤雅意即阳狂不应召大鸿胪奏状章下丞相御史案验丞相御史以成实不病劾之引拜成不得已受爵帝髙其节淮阳王明察好法母张倢伃尤幸上有意欲用代太子然用太子起于细微又蚤失母故不忍也久之上以成阳狂让侯兄乃召拜成为淮阳中尉欲感谕王辅以推让之道太子由是遂安陈瓘曰是将以絶宪王觊觎之念消患于未萌其事岂细哉
匈奴呼韩邪单于遣子右贤王入侍【朱熹纲目】二月丁巳乐成敬侯许延寿薨【以本纪修】夏四月黄龙见新丰【本纪】建章未央长乐宫钟簴铜人皆生毛【郊祀志】丙申太上皇庙火甲辰孝文庙火上素服五日【本纪】冬匈奴呼韩邪单于遣弟左贤王朝贺【以本纪修】乌孙王死遣使立大小昆弥【以列传修】汉孝宣皇帝甘露二年春正月立子嚣为定陶王【以荀悦汉纪修】
解题曰定陶故梁国景帝中六年别为济隂国
赦天下减民算三十【以本纪修】
解题曰顔师古曰算减钱三十也
朱崖郡反夏四月遣兵击之【朱熹纲目】
解题曰贾捐之谓自武帝立儋耳朱崖郡二十余年间凡六反叛甘露元年九县反发兵击定之盖去年又反今年始遣护军都尉禄将兵击之耳初元捐之建罢朱崖之议于定国以为前日兴兵击之连年护军都尉校尉及丞凡十一人还者二人卒及转输死者万人以上费用三万万余两尚未能尽降正谓是役也
五月己丑于定国为御史大夫【以百官表列传修】秋九月立子宇为东平王【以本纪修】
解题曰东平故梁国景帝中六年别为济东国武帝元鼎元年为大河郡至是为东平国宋东平袭庆二府沂济二州之地
十二月帝幸萯阳宫属玉观【以本纪修】
解题曰应劭曰宫在鄠秦文王所起【李斐曰萯音倍】服防曰观在扶风【晋灼曰属玉水鸟似防防以名观也】
营平壮武侯赵充国卒【以通鉴修】
汉孝宣皇帝甘露三年春正月帝幸甘泉郊泰畤匈奴呼韩邪单于来朝位诸侯王上称藩臣而不名赐玺绶冠带衣裳车马金缯置酒建章宫二月罢归保幕南光禄城郅支单于遁【以本纪修】图画功臣于麒麟阁【通鉴目録】解题曰顔师古曰汉宫阁疏麒麟阁萧何造
凤凰集新蔡赐汝南太守新蔡长吏三老孝弟力田鳏寡孤独帛有差民爵二级毋出今年租【以本纪修】三月己丑建成安侯黄霸薨【以本纪列传修】
解题曰乐陵侯史髙以外属旧恩侍中贵重霸荐髙可太尉天子使尚书召问霸太尉官罢久矣丞相兼之所以偃武兴文也如国家不虞边境有事左右之臣皆将率也夫宣明教化通达幽隐使狱无寃刑邑无盗贼君之职也将相之官朕之任焉侍中乐陵侯髙帷幄近臣朕之所自亲君何越职而举之尚书令受丞相对霸免冠谢罪数日乃决自是后不敢复有所请霸死后乐陵侯髙竟为大司马吕祖谦曰当丙魏为相帝已亲细务权已在外戚特其望重尚可掩覆故君道尚未见其失及黄霸为相帝待之亡如也夫国有重臣故内则奸雄畏惮而不敢发外则夷狄震慑而不敢叛朝廷所以有此重臣者皆由人主虚心屈己养成其徳望今帝之待霸乃如此此自贼其根本也汉自髙恵以来寛大淳厚养成治体至宣帝信赏必罚综核名实至于百工技巧咸精其能譬如元气不实而尽发于外其死可立而待矣班固谓宣帝功光祖宗不知宣帝之治正与汉家相悖固岂足以语此
五月甲午于定国为丞相封西平侯【以百官表纪传修】诏诸儒讲五经同异于石渠阁帝亲称制临决立梁邱易大小夏侯尚书谷梁春秋博士【以纪传修】
解题曰时论易则施讐梁丘临论书则欧阳地余林尊周堪张山拊假仓论诗则韦成张长安薛广徳论礼则戴圣闻人通汉春秋公羊则严彭祖申挽伊推宋显许广谷梁则尹更始刘向周庆丁姓王亥太傅萧望之等平奏其议于是颛门之风自是益长至后汉而甚矣艺文志载尚书议奏四十二篇礼议奏三十八篇春秋议奏三十九篇论语议奏十八篇五经杂议十八篇顔师古曰三辅故事石渠阁在未央殿北以藏秘书
冬乌孙公主来归【以通鉴修】皇孙骜生【通鉴】
汉孝宣皇帝甘露四年夏广川王海阳有罪迁房陵国除【以本纪列传修】冬十月未央宫宣室阁灾【以本纪修】徙定陶王嚣为楚王【以列传修】匈奴呼韩邪郅支单于俱遣使朝献【以通鉴修】汉孝宣皇帝黄龙元年
解题曰顔师古曰此年二月黄龙见广汉郡故改元
春正月帝幸甘泉郊泰畤匈奴呼韩邪单于来朝二月归国【以本纪修】郅支单于徙都坚昆【以列传修】
解题曰按匈奴传坚昆东去单于庭七千里西去车师五千里唐贾眈四夷述坚昆即戛防斯地
诏诸请诏省卒徒自给者皆止御史察计簿疑非实者按之【以本纪修】
解题曰应劭曰时有请云诏使出者省卒徒以其直自给不复取廪假虽有进入于官非旧章也故絶之张晏曰先是武帝以用度不足宜有以益官者或奉使求不受奉禄自省其徒众以取其廪者或自给于是奸吏縁以为利所得多于本禄故絶之
三月有星孛于王良阁道入紫微宫帝寝疾以侍中乐陵侯史髙为大司马车骑将军萧望之为前将军光禄勲太子少傅周堪为光禄大夫受遗诏辅政领尚书事【以本纪修】
解题曰踵武帝故事也宣帝不信儒学宜于经生学士落落不合然以望之经明持重材任宰相又使之与周堪傅相太子临终选大臣可属者遂付以受遗不可谓无所见者夫何平时所信之史髙乃居其首卒使之表里恭显以危正人诒厥孙谋以燕翼子宣帝岂能知之耶事见通鉴
冬十二月甲戍帝崩于未央宫癸巳太子即皇帝位谒髙庙尊皇太后曰太皇太后皇后曰皇太后【以本纪修】解题曰太皇太后上官皇后也按上官皇后传虽云皇太后废王贺立孝宣皇帝宣帝即位为太皇太后而本纪不书也至宣帝崩癸巳太子即位乃书之所以元平元年归长乐宫五凤元年赐列侯嗣子爵止书曰皇太后不曰太皇太后通鉴既本外戚传于元平元年书尊皇太后为太皇太后又据本纪于黄龙元年书尊皇太后为太皇太后似为重复今止于黄龙元年书之

[book_title]大事记续编卷三
汉孝元皇帝初元元年春正月辛丑塟社陵上諡曰孝宣皇帝【以本纪修】赐诸侯王公主列侯黄金二千石以下钱帛有差大赦天下【以本纪修】以散骑谏大夫给事中刘向为散骑宗正给事中【以荀悦汉纪修】
解题曰元帝即位萧望之选白宗室明经达学散骑諌大夫刘更生给事中余见通鉴
丙午立倢伃王氏为皇后封其父禁为阳平侯【以列传修】解题曰初济北王安失国齐人谓之王家因以为氏孙贺为武帝绣衣御史徙魏郡元城建公曰昔春秋沙麓崩晋史卜之曰阴为阳雄土火相乘故有沙麓崩后六百四十五年宜有圣女兴其齐田乎今王翁孺徙日月当之后八十年当有贵女兴天下云禁本始三年生政君禁有四女八男政君在身夣月入其怀年十八入掖庭为家人子帝令择后宫家人子虞侍太子政君与在其中送太子宫见于丙殿壹幸有身甘露三年生成帝于甲馆画堂夫王莽变天下以谄伪自谓裔出黄虞其详不可致诘然则沙麓夣月之类皆假神怪以诳愚俗耳班固乃从而尽纪之柳宗元作贞符如鸟巨迹白鱼流火之异一切排诋之以扶正道固安足以语此
以公田及苑可省者赈业贫民赋贷种食【以本纪修】封外祖父同产弟子中常侍许嘉为平恩侯【以本纪修】夏四月遣光禄大夫褒等十二人循行天下【以本纪修】
解题曰诏曰朕承先帝之圣绪获奉宗庙战战兢兢间者地数动而未静惧于天地之戒不知所由方田作时朕忧蒸庶之失业临遣光禄大夫褒等十二人循行天下延登贤俊招显侧陋因览风俗之化相守二千石诚能正躬劳力壹明教化以亲万姓则六合之内和亲庶几乎无忧矣书不云乎股肱良哉庶事康哉布告天下使明知朕意【史称元帝号令温雅有古风烈故录此诏亦见其文有余实不足也】
诏郡国被灾甚者毋出租赋江湖园池属少府者假贫民【以本纪修】赐宗室为三老孝弟力田鳏寡孤独帛吏民五十户牛酒【以本纪修】六月以民疾疫损太官膳减乐府员省苑马以振困乏【以本纪修】秋八月上郡属国降胡亡入匈奴【以本纪修】九月关东郡国十一大水饥令宫馆希幸者勿治减谷食马肉食兽【以本纪修】遣使征王吉贡禹吉道病死以禹为谏议大夫【以列传修】
解题曰元帝即位召王吉贡禹与武帝召申公枚乘同意不可谓无志于为治者吉死而禹亦耄及不竞惜哉事见通鉴
是岁初置戊巳校尉屯田车师故地【以百官表列传修】
解题曰顔师古曰甲乙丙丁庚辛壬癸皆有正位惟戊巳寄治耳今所置校尉亦无常居故取戊巳为名有戊校尉巳校尉一説戊巳居中镇覆四方今校尉亦处西域之中抚诸国也按校尉屯田车师前王庭则有常居矣非寄治也西域自有都护校尉特其属尔镇覆四方非其所任况车师王庭亦非西域之中葢戊巳土也屯田畊种以土为事故以名官也余见通鉴
诏除减律令【以刑法志修】
解题曰见哀帝建平三年光武建武十四年解题
汉孝元皇帝初元二年春正月帝幸甘泉郊泰畤【以本纪修】下萧望之周堪刘向狱皆免为庶人【以列传通鉴修】
解题曰此初逐受遗大臣也初宣帝不甚从儒术任用法律而中书宦官用事中书令恭乆典枢机明习文法与车骑将军史高为表里论议常独持故事不从望之等望之以为中书政本宜以贤明之选自武帝游宴后廷故用宦者白欲更置士人繇是大与恭显忤余见通鉴陈瓘曰宣帝以兵柄授许史以枢机付恭显而归过于儒不亦悖乎
二月丁巳立弟竟为清河王【以诸侯王表及本纪修】戊午陇西地震毁落太上皇庙败城郭官寺民屋【以荀悦汉纪修】三月立广陵王太子霸为王【本纪】罢黄门乘舆狗马水衡禁囿宜春下苑少府佽飞外池严籞池田假贫民【以本纪修】
解题曰晋灼曰塟二世杜南宜春苑中顔师古曰即今京城东南隅曲江池是如淳曰佽飞具矰缴以射鳬鴈故有池也蘓林曰严籞射苑也
诏灾甚者无出租赋赦天下举茂材直言极谏之士【以本纪修】
解题曰翼奉奏封事曰臣闻人气内逆则感动天地天变见于星气日蚀地变见于竒物震动所以然者阳府其精阴用其形犹人之有五藏六体五藏象天六体象地故藏病则气色发于面体病则欠申动于貌古者朝廷必有同姓以明亲亲必有异姓以明贤贤今左右无同姓独以舅后之家为亲异姓之臣又疏王后之党满朝非特处位执尤奢潜过度阴气之盛不亦宜乎又闻未央建章甘泉宫才人各以百数皆不得天性及诸侯王国与其后宫宜为设员出其过制者今异至不应灾将随之其法大水极阴生阳反为大旱甚则火灾春秋宋伯姬是矣余见通鉴
夏四月丁巳立子骜为皇大子赐御史大夫爵关内侯中二千石右庶长天下当为父后者爵一级列侯钱【以荀悦汉纪修】赐萧望之爵关内侯给事中【以列传通鉴修】六月关东饥【本纪】秋七月地震北海水溢诏公卿陈过失【以本纪修】征周堪刘向为中郎寻下狱免为庶人
解题曰堪向至是再用而再黜矣
冬十二月中书令恭仆射石显谮萧望之望之自杀【以本纪修】
解题曰刘更生使其外亲上变事言春秋地震为在位执政太盛也不为三独夫动亦已明矣前恭奏望之等狱决三月地大震恭移病出后复视事天阴雪由是言之地动殆为恭等书奏恭显疑更生所为白请考奸诈辞果服遂逮更生系狱下太傅韦成谏大夫贡禹与廷尉杂考劾更生前为九卿坐与望之堪谋排车骑将军高许史氏侍中者毁离亲戚欲退去之而独专权为臣不忠幸不伏诛复防恩征用不悔前过而教令人言变事诬罔不道更生坐免为庶人而望之亦坐使子上书自寃前事恭显白令诣狱置对望之自杀余见通鉴夫韦成贡禹世之所谓儒者也岂不知望之更生国之桢榦纵不能如郑昌之讼寛饶庆忌之救刘辅亦何忍会贵幸而中以深文乎今劾更生罪至不道是殆观望恭显许史之意耳儒者若此岂有益于人之国哉张拭曰望之向辅初政以元帝天资之弱而外有史高总朝廷之事内有恭显制枢机之权可谓孤危之甚要当艰深其虑正固其守诚意恳恻以广上心人才兼收以强国势积之以乆羣心归而理势顺庶几可为此易屯膏小贞之义也今二子绸缪经理未尝有一日之功遽白罢中书宦官其机已尽露而无余既不防信用而中外小人并起而乘之以郑朋之倾邪而使之待诏至于华龙之污秽亦欲入其党彼葢有以召之矣袁安任隗当窦宪强横之时非惟不能加害而卒能去之以其所处者正也二子曾不知此至于使外亲上变事与子上书则又其无识之甚者矣
恭死石显为中书令【以通鉴修】
汉孝元皇帝初元三年春令诸侯相位郡守下【本纪】解题曰顔师古曰诸侯谓诸侯王也
弃珠厓郡【以纪传修】
解题曰扬雄曰珠厓之絶捐之之力也否则介鳞易我衣裳事见通鉴
夏四月乙未茂陵白鹤馆灾赦天下【以五行志修】
解题曰通鉴据本纪作乙未晦刘羲叟长厯四月癸丑晦非乙未也五行志但作乙未今从之
旱【荀悦汉纪】立长沙王旦弟宗为王【通鉴】六月诏罢甘泉建章宫衞令就农百官条奏省费【以本纪修】以周堪为光禄勲堪弟子张猛为光禄大夫给事中【以列传通鉴修】
汉孝元皇帝初元四年春正月帝幸甘泉郊泰畤三月幸河东祠后土【以本纪修】赦汾阴徒【通鉴】
汉孝元皇帝初元五年春正月以周子南君为周承休侯【本纪】三月帝幸雍祠五畤【本纪】夏四月有星孛于参诏太官所具减半乘舆马无乏正事而已罢角抵上林宫馆希御幸者齐三服官北假田官盐铁官常平仓及博士弟子员省刑罚七十余事【以本纪荀悦汉纪修】
解题曰用贡禹诸儒议也诏曰朕之不逮序位不明众僚又虑未得其人元元失望上感皇天阴阳为变咎流万民朕甚惧之乃者关东连遭灾害饥寒疾疫天下终命诗不云乎凡民有丧匍匐救之其令太官毋日杀所具各减半乘舆秣马毋乏正事而已【顔师古曰正事谓驾供祭祀搜猎之事非游田者也】罢角抵上林宫馆希御幸者齐三服官【李斐曰齐国旧有三服之官春献冠帻縰为首服纨素为冬服轻绡为夏服凡三呉莘曰按地理志齐郡临淄县有服官三服官者言有官舍三所非谓首服冬服夏服而名官也贡禹论三服官作工各数千人言各则知其非一矣汉纪载此疏乃去各字非也襄邑有服官独不能葢所供龙衮之属礼不可缺至临淄三官固可省者禹又言三工官费五千万亦谓每一工官为费若此也】北假田官【晋灼曰匈奴传秦始皇渡河据阳山北假中王莽传五原北假膏壤殖谷北假地名】盐铁官【始元欲罢而未能至是罢之永光复】常平仓【箫望之谓耿寿昌欲近籴漕关内之谷筑仓治船费直二万万余其扰动可见】博士弟子毋置员以广学者赐宗室子有属籍者马一匹至二驷三老孝者帛人五匹弟者力田二匹鳏寡孤独二匹吏民五十户牛酒省刑罚七十余事【见哀帝建平三年解题】除光禄大夫以下至保同产之令【应劭曰旧时相保一人有过皆当坐之顔师古曰特为郎中以上除此令者所以优之也】令从官给事宫司马门者得为大父母父母兄弟通籍【顔师古曰从官亲近天子常侍从者也司马门者宫之外门也衞尉有八屯衞侯司马主衞士儌巡宿衞每面各二司马故衞宫之外门为司马门应劭曰籍者为二尺竹牒记其年纪名字物色县之宫门案省相应乃得入也】
令民七岁乃出口钱【以列传荀悦汉纪修】
解题曰贡禹上书古民亡赋算口钱起武帝征伐四夷重赋于民民产子三岁则出口钱故民重困至于生子辄杀甚可悲痛宜令儿七岁去齿乃出口钱年二十乃算民产子七岁乃出口钱自此始也
六月辛酉以长信少府贡禹为御史大夫冬十二月丁未禹卒以长信少府薛广德为御史大夫【以百官表纪传修】解题曰禹在位数言得失初石显闻众人匈匈言已杀前将军萧望之望之当世名儒显恐天下学士姗已病之是时谏大夫贡禹明经着节显使人致意深自结纳因荐禹厯位九卿至御史大夫礼事之甚备议者于是称显以为不妬谮望之矣【后汉曹节以陈蕃窦氏既诛海内多怨欲借宠时贤以为名白灵帝拜韦着为东海相事相类】余是通鉴
匈奴郅支单于杀汉使者西走康居【以纪传修】司隷校尉诸葛丰劾侍中许章收丰司节【以列传荀悦汉纪修】
解题曰丰为司校尉刺举无所避时侍中许章以外属贵幸奢淫不奉法宾客犯事与章相连丰按劾章欲奏其事适逢许侍中私出丰驻车举节诏章曰下欲收之章迫窘驰车去丰追之许侍中因得入宫门自归上丰亦上奏于是收丰节司去节自丰始
汉孝元皇帝永光元年春正月帝幸甘泉郊泰畤【以本纪修】三月诏丞相御史举质朴敦厚逊让有行者光禄岁以此科第郎从官【本纪】
解题曰顔师古曰始令丞相御史举此四科人以擢用之而见在郎及从官又令光禄每岁依此科考校定其第高下用知其人贤否也
三月赦天下无田者贷种食【以本纪修】
解题曰诏曰五帝三王任贤使能以登至平而今不治者岂斯民异哉咎在朕之不明亡以知贤也是故壬人在位而吉士雍蔽重以周泰之弊民渐薄俗去礼义触刑法岂不哀哉繇此观之元元何辜其赦天下令厉精自新各务农业无田者皆假之贷种食如贫民【吕祖谦曰汉至元帝百余年矣文景武昭宣之盛为两汉之冠永光元年之诏犹云承周秦之敝俗化陵夷风俗之难格如此】
雪陨霜杀桑【以五行志修】秋七月史高免【以百官表荀恱汉纪修】九月陨霜杀稼大饥【以五行志通鉴修】戊子以侍中衞尉王接为大司马车骑将军【以百官表荀恱汉纪修】
解题曰荀恱曰接者宣帝舅王无故之子也
薛广德免帝欲以太中大夫孔霸代之霸固让乃以太子太傅韦成为御史大夫【以列传修】
解题曰按列传自御史大夫贡禹卒及薛广德免辄欲用霸霸让位自陈至于再三上深知其至诚乃弗用孔丛子载其辞语曰臣世以经学为业家转相承作为训法今俗儒繁法逺本杂以妖妄侍中安国受诏缀集古义臣乞为太常典臣家业与安国纪纲古训帝遂拜太常孔丛子伪书也不足据
待诏贾捐之弃市【以列传修】冬十二月于定国免【以列传百官表修】城门校尉诸葛丰免【以列传通鉴修】匈奴呼韩邪单于归北庭【朱熹纲目】徙清河王竟为中山王【以通鉴修】
解题曰中山故郡也景帝三年为国今中山府祁州之地
左迁光禄勲周堪河东太守光禄大夫张猛槐里令【以列传修】
解题曰以石显许史等谮故也于是堪等三用而三黜矣事见通鉴
汉孝元皇帝永光二年春二月赦天下【以本纪修】
解题曰据胡安国通鉴举要厯补遗此后赦之无事义者不载
丁酉韦成为丞相复封扶阳侯右扶风郑为御史大夫【以列传百官表修】三月壬戌朔日有食之令内郡国举茂材贤良直言【以本纪修】夏六月赦天下【本纪】秋七月西羌反遣右将军冯奉世击之八月以太常任千秋为奋威将军别将五校并进大破之【本纪】
解题曰按后汉列传无弋爰劒曾孙忍忍子研景帝时研种留何率种人求守陇西塞于是徙于狄道安故临洮氐道羌道县武帝开西河四郡隔絶羌胡不得交关先零与封养牢姐与匈奴通遣李息徐自为击平之始置护羌校尉统领焉羌乃去湟中依西海盐池左右宣帝时先零渡湟水郡县不能禁赵充国破平之研十三世孙烧当立元帝时彡姐等七种冦陇西冯奉世破降之按先零之反也充国之计在于招降罕研解散虏谋故虽发三辅中都官徒弛刑及佽飞羽林胡越骑郡国材官郡骑士合六万人用许延寿辛武贤为将军而充国终守罢骑兵屯田之防而先零以降彡姐旁种之反也奉世之计在于师不乆暴而天诛亟决故虽已调万二千人必待发三辅河东农越骑迹射佽飞彀者羽林及呼速防嗕种六万余人而后进而彡姐以破其计不同其成功则一而已班固谓奉世为折冲宿将功名次充国其确论哉事见通鉴【顔师古曰彡音所亷反又音先亷反姐音紫】
天草有雄鸡生角【以五行志荀恱汉纪修】
解题曰荀恱曰本志以为黄龙初元永光鸡变三见王氏僭位之明也
汉孝元皇帝永光三年春二月冯奉世还京师以为左将军爵关内侯【以通鉴修】三月立子康为济阳王【以本纪修】解题曰按汉地里志后汉郡国志乐史寰宇记欧阳志舆地广记宣帝甘露二年更济阴为定陶四年复成帝河平复为定陶哀帝复后汉因之晋为济阳郡杜预注曹国在济阴定陶而晋志乃有济阳郡郡更名在预之后也宋兴仁府济濮拱单徐五州广济军之地
夏四月平昌考侯王接薨秋七月许嘉为大司马车骑将军【以通鉴修】冬十一月地震雨水【通鉴】复盐铁官博士弟子员【本纪】
汉孝元皇帝永光四年春三月帝幸雍祠五畤【以本纪修】夏六月甲戌孝宣园东阙灾【本纪】戊寅晦日有食之诏直言无所讳【以本纪修】以周堪为光禄大夫领尚书事张猛为太中大夫堪寻卒中书令石显谮猛猛自杀【以列传修】
解题曰是时孝宣庙阙灾其晦日食帝召诸前言日变在堪猛者责问皆稽首谢乃下诏曰河东太守堪先帝贤之命而傅朕资质淑茂道术通明论议正直秉心有常发愤悃愊信有忧国之心以不能阿尊事贵孤特寡助抑厌遂退【顔师古曰厌一甲反不伸也】卒不克明往者众臣见异不务自修深惟其故而反晻昧说天托咎此人朕不得已出而试之以彰其材堪出之后大变仍臻众亦嘿然堪治未期年而三老官属有识之士咏颂其美【汉敬三老之风至叔世犹然如颂至尊之类是也】使者过郡靡人不称此固足以彰先帝之知人而朕有以自明也俗人乃造端作基非议诋欺或引幽隠非所宜明意疑以类欲以陷之朕亦不取也朕迫于俗不得专心【帝之优柔不断如此】乃者大暑大异朕甚愳焉今堪年衰岁暮恐不得自信排于异人将安究之哉其征堪诣行在所拜为光禄大夫秩中二千石领尚书事猛复为太中大夫给事中余见通鉴堪等于是四任用矣愈用而愈不竞惜哉以帝之知堪如此而卒使之厌抑以死此郭公之所以亡国也欤
秋九月戊子罢衞思后园及戾园【本纪】冬十月乙丑罢郡国祖宗庙诸陵分属三辅【以本纪修】作初陵勿置县邑徙民【以本纪修】
汉孝元皇帝永光五年春正月帝幸甘泉郊泰畤三月幸河东祠后土【以本纪修】秋颖川水【以本纪修】冬大猎于长杨【以本纪修】十二月乙酉毁太上皇孝惠帝寝庙园【以本纪修】河决清河【以沟洫志修】
解题曰自塞宣防后河复北决于馆陶【今大名府馆陶县】分为屯氏河【河水别出为屯氏河东北至章武入海顔师古曰隋误以为毛氏河】东北经魏郡清河信都勃海入海广深与大河等故因其自然不隄塞也此开通后馆陶东北四五郡虽时小被水害而兖州以南六郡无水忧地节中光禄大夫郭昌使行河北曲三所水流之势皆邪直贝丘县【属清河郡】恐水盛隄防不能禁乃各更穿渠直东经东郡界中不令北曲渠通利百姓安之永光五年河决清河灵鸣犊口而屯氏河絶魏郡宋大名开德隆德三府相磁濬洺四州之地勃海河间安得燕山三府沧霸清棣莫五州永静保定信安三军之地东郡滑濮博济四州济南东平大名开德兴仁信德六府之地【灵县属清河郡河水别出为鸣犊河东北至信都蓨县入屯氏河蓨音条】
汉孝元皇帝建昭元年
解题曰宋庠纪年通谱义取建立昭明之义
春正月戊辰陨石于梁【以五行志修】三月帝幸雍祠五畤【以本纪修】秋八月有白蛾羣飞蔽日【以本纪修】冬河间王元有罪迁房陵【本纪】罢孝文太后孝昭太后寝园【本纪】
汉孝元皇帝建昭二年春正月幸甘泉郊泰畤三月幸河东祠后土【以本纪修】益三河太守秩户十二万为大都【本纪】夏六月立子兴为信都王【以本纪修】郎中京房奏考功课吏法令公卿议之【以通鉴修】八月光禄勲匡衡为御史大夫【以百官表传修】闰月丁酉太皇太后上官氏崩【以本纪通鉴修】冬十一月齐楚地震大雪【本纪】御史中丞陈咸髠为城旦【以列传修】以京房为魏郡太守寻征下狱弃市【以本纪列传修】
解题曰永光建昭间西羌反日蚀乆青亡光阴雾不精房上疏所言屡中天子数召见问房对曰古帝王以功举贤则万化成瑞应着末世以毁誉取人故功业废而致灾异宜令百官各试其功灾异可息诏使作其事房奏考功课吏法【晋灼曰令丞尉治一县崇教化亡犯法者辄迁有盗贼满三日不觉则尉事也令觉之自除二尉负其二率相准如此法】上令公卿朝臣与房会议皆以房言烦碎不可许上意乡之时部刺史奏事京师上召见诸刺史令房晓以课事刺史复以为不可行唯御史大夫郑光禄大夫周堪初言不可后善之后上令房上弟子晓知考功课事者欲试用之房上中郎任良姚平愿以为刺史试考功法臣得通籍殿中为奏事以防壅蔽石显五鹿充宗皆疾房欲逺之建言宜试以房为魏郡太守得以考功法治郡房自请愿无属刺史得除用它郡人自第吏千石已下岁竟得乘传奏事天子许焉房自知数以论议为大臣所非内与石显五鹿充宗有隙不欲逺离左右及为太守忧惧未发上令阳平侯凤承制诏房止无乘传奏事房意愈恐去月余竟征下狱弃市余见通鉴胡寅曰君臣之交有浅深交深者圣人犹存不可则止之戒况交浅者乎房事元帝其交固浅陈考功法帝虽向之而公卿朝臣皆以为不可又欲上加亲信而不量帝之庸懦不可恃也亦难乎其免矣房学易不明其义徒以灾变占候为事此易之末也易曰不出户庭何谓也子曰乱之所生也言语以为阶君不密则失臣臣不密则失身房乃每道所对上语于人致石显之言得入又曰乐天知命故不忧房言灾变常中既去朝占曰涌水出道人当逐死知不免矣犹上疏以赵高斤石显冀上还已是不自信其术也故占候前知之学君子不贵焉惟明乎消息盈虚之理语默进退之机以不失乎时中则易之道也
汉孝元皇帝建昭五年夏六月甲辰扶阳共侯韦成薨【以本纪修】壬子晦日有食之不尽如钩【以五行志修】秋七月癸亥匡衡为丞相封乐安侯衞尉李延寿为御史大夫【以百官表列传修】冬使护西域骑尉甘延寿副校尉陈汤矫发屯田吏士西域胡兵袭击郅支单于于康居杀之【以本纪稽古录修】
汉孝元皇帝建昭四年春正月县郅支首藳街十日告祠郊庙羣臣上寿置酒【以本纪修】
解题曰晋灼曰藳街在长安城门内顔师古曰蛮夷邸在此街邸若今鸿胪客馆
夏四月诏遣谏大夫博士等二十一人循行天下【以本纪修】六月甲申中山王竟薨【本纪】蓝田地震山崩壅霸水安陵岸崩壅泾水逆流【以本纪修】
解题曰水经霸水从灞陵县西北流注渭水泾水出蓝田县蓝田谷又左合浐水厯白鹿原又北迳轵道上有霸桥又东迳新丰县东北迳霸城南又北合于渭汉地理志注泾水出安定郡泾阳县西东南至冯翊阳陵县入渭泾阳宋原州平高县阳陵宋京兆府高陵县
汉孝元皇帝建昭五年春三月赦天下【以本纪修】夏六月庚申复戾园【本纪】壬申晦日有食之【本纪】秋七月庚子复太上皇寝庙园原庙昭灵后武哀王昭哀后衞思后园【本纪】徙济阳王康为山阳王【以列传通鉴修】
解题曰山阳故梁国景帝中六年为山阳国武帝建武五年别为郡宋济州单州袭庆府之地
汉孝元皇帝竟宁元年
解题曰应劭曰单于愿保塞边竟得以安宁故以冠元顔师古曰应说读竟为境古字实同但此诏云边垂长无兵革之事竟者终极之言既无兵革中外安宁岂止境上依本字读义更通
春正月匈奴呼韩邪单于来朝请罢备塞吏卒郎中侯应陈十不可乃止【以本纪通鉴纲目修】皇太子冠赐列侯嗣子爵五大夫天下为父后者爵【以本纪修】三月丙寅以太子少傅张谭为御史大夫【以通鉴修】
解题曰石显见冯奉世父子为公卿着姓女又为昭仪在内心欲附之荐言昭仪兄谒者逡修敕宜侍帷幄天子召见欲以为侍中逡请间言显颛权天子大怒罢归郎官其后御史大夫阙羣臣比白举逡兄大鸿胪野王行能第一天子以问显显曰九卿无出野王者然野王亲昭仪兄臣恐后世必以陛下度越众贤私后宫亲以为三公上曰善吾不见是余见通鉴文帝贤皇后弟窦广国欲以为相曰恐天下以吾私广国与此政相类然天下终不以元帝为文帝者文帝断之自已而元帝出于石显也
癸未复孝惠皇帝寝庙园孝文太后孝昭太后寝园【本纪】以河南太守召信臣为少府【以列传修】夏封甘延寿为列侯赐陈汤爵关内侯【以纪传修】
解题曰初石显欲以姊妻甘延寿延寿不取及丞相御史亦恶其矫制汤素贪所卤获财物入塞多不法既至论功石显匡衡以为延寿汤擅兴师矫制幸得不诛如复加爵土则后奉使者争欲乘危儌幸生事于蛮夷议乆不决刘向上疏言宜除过勿治尊宠爵位以劝有功于是下诏赦延寿汤罪令公卿议封焉余见通鉴陈瓘曰莎车之事望之据所见若衡于郅支则不能无阿石显之嫌张耒曰汉公卿论陈汤斩郅支赏其守常不通者则曰是不当赏且开后奉使者乘危儌幸生事蛮夷而竒其功愤其为庸臣所诎者则称誉赞说宜尊宠以劝有功夫奋不顾身决计出竒以孤军取其单于之头枭之藳街自汉击匈奴以来未有能如此者而以一切矫制生事谓之有罪而赦之不使有尺寸之赏此天下皆知其不近人情然使朝廷遂厚赏之一不问其矫制则人臣不待命而有功者将得以要我故刘向之论善矣而未尽也夫所恶夫赏矫制而开后患者谓其功可以相踵而比肩者也阴山之北凡几单于自汉击匈奴独一陈汤得单于耳若裂地封汤而着之令曰有能矫制斩单于如陈汤者无罪而封侯吾意汉虽欲再赏一人焉虽数十年未有继也何遽有邀功生事之忧哉
帝欲废太子立山阳王康驸马都尉侍中史丹泣谏乃止【以列传通鉴纲目修】五月壬辰帝崩于未央宫【本纪】毁太上皇孝惠孝景皇帝庙罢孝文太后孝昭太后昭灵后武哀王昭哀后寝园【本纪】
解题曰初高祖时令诸侯王都皆立太上皇帝庙至惠帝尊高帝庙为太祖庙景帝尊孝文庙为太宗庙所尝行幸郡国各立庙宣帝复尊孝武庙为世宗庙凡祖宗庙在郡国六十八合百六十七所【顔师古曰六十八者郡国之数也百六十七所宗庙之数也】而京师自高祖至宣帝与太上皇悼皇考各居陵旁立庙并为百七十六又园中各有寝便殿【顔师古曰寝者陵上正殿若路寝便殿者寝侧之别殿】日祭于寝月祭于庙时祭于便殿寝日四上食庙岁二十五祠【晋灼曰汉仪注宗庙一岁为十二祠五月尝麦六月七月三伏立秋防娄又尝菜八月先少馈飱皆一太牢酎祭用九太牢十月尝稻又饮烝二太牢十一月尝十二月腊二太牢又每月一太牢如闰加一祀与此上十二为二十五祠】便殿岁四祠又月一游衣冠而昭灵后武哀王昭哀后孝文太后孝昭太后衞思后戾太子戾后各有寝园与诸帝合凡三十所元帝时贡禹言古者天子七庙今孝惠孝景庙皆亲尽宜毁及郡国庙不应古礼宜正定永光四年乃下诏先议罢郡国庙承相成等七十人以为宗庙在郡国宜无修奏可因罢昭灵后武哀王昭哀后卫思后戾太子戾后园皆不奉祠后月余复下诏曰明王制礼立亲庙四祖宗之庙万世不毁所以明尊祖敬宗者亲亲也惟大礼未备战栗恐惧其与将军列侯中二千石二千石诸大夫博士议成等四十四人奏议曰礼王者始受命诸侯始封之君皆为太祖以下五庙而迭毁【顔师古曰迭互也亲尽则去故云迭也】毁庙之主藏乎太祖五年而再殷祭言一禘一祫也【顔师古曰殷大也禘谛也祫合也一一祭之也】祫祭者毁庙与未毁庙之主皆合食于太祖父为昭子为穆孙复为昭古之礼也【顔师古曰昭穆者父子易其号序也昭明也穆美也以晋讳改昭为韶】祭议曰王者禘其祖自出【顔师古曰所从出也】以其祖配之而立四庙言始受命而王祭天以其祖配而不为立庙亲尽也立亲庙四亲亲也亲尽而迭毁亲疏之杀示有终也周之七庙以后稷始封文武受命而王是以三庙不毁与亲庙四而七臣愚以为高帝宜为帝者太祖之庙世世不毁承后属尽者宜毁今宗庙异处昭穆不序宜入就太祖庙而序昭穆如礼太上皇孝惠孝文孝景庙皆亲尽宜毁皇考庙亲未尽如故大司马车骑将军许嘉二十九人以为孝文皇帝宜为帝者太宗之庙廷尉忠以为孝武皇帝宜为世宗之庙谏大夫更始等十八人以为皇考上序于昭穆非正礼宜毁于是上重其事依违者一年乃下诏曰王者祖有功而宗有德尊尊之大义也存亲庙四亲亲之至恩也高皇帝为汉太祖孝文皇帝为汉太宗世世承祀传之无穷孝宣皇帝为后于义壹体【顔师古曰谓俱为昭也礼孙与祖俱为昭宣帝于昭帝为从孙刘敞曰以孝宣为昭帝后臣子一体也】孝景皇帝及皇考皆亲尽其正礼仪成等奏曰高皇帝为太祖孝文皇帝为大宗孝景皇帝为昭孝武皇帝为穆孝昭皇帝与孝宣皇帝俱为昭皇考庙亲未尽太上孝惠庙皆亲尽宜毁孝文太后孝昭太后寝祠园宜如礼勿复脩奏可后岁余匡衡为丞相上寝疾梦祖宗谴罢郡国庙上少弟楚孝王亦梦焉上议欲复之衡深言不可上疾连年遂尽复诸所罢庙至是元帝崩衡奏言衞思后戾太子戾后园亲未尽孝惠孝景庙亲尽宜毁及太上皇孝文孝昭太后昭灵后昭哀后武哀王祠请悉罢勿奉从之厥后成帝以无继嗣河平元年复太上皇寝庙园世世奉祀昭灵后武哀王昭哀后并食于太上寝庙如故哀帝即位丞相孔光大司空何武奏言损益之礼不敢有与迭毁之次当以时定于是光禄勲彭宣等五十三人皆以为孝武皇帝亲尽宜毁大仆王舜中垒校尉刘歆议曰高帝建大业为太祖孝文皇帝德至厚也为文太宗孝武皇帝功至着也为武世宗礼记王制及谷梁传天子七庙七者其正法数可常数者也宗不在此数中宗变也【顔师古曰言非常数故云变也】茍有功德则宗之不可预为设数故于殷太甲为太宗太戊曰中宗武丁曰高宗繇是言之宗无数也【朱熹曰歆谓宗不在七庙中者葢恐有德者多占了七庙数其说似是】制曰太仆舜中垒校尉歆议可歆又以为礼去事有杀【顔师古曰去除也杀渐也去音丘吕反杀音所例反】故春秋外传曰日祭月祀时享岁贡终王祖祢则日祭曾高则月祀二祧则时享坛墠则岁贡【张晏曰去祧为坛墠而祭也顔师古曰祧逺祖也筑土为坛除地为墠】大禘则终王【顔师古曰每一王终新王即位蛮夷乃来助祭】德盛而游广亲亲之杀也【如淳曰游流也】弥逺则弥尊故禘为重矣孙居王父之处正昭穆则孙常与祖相代此迁庙之杀也圣人于祖出于情矣礼无所不顺故无毁庙自贡禹建迭毁之议惠景及太上寝园废而为墟失礼意矣平帝元始中大司马王莽奏本始元年丞相义等议孝宣皇帝亲曰悼园置邑三百家至元康元年丞相相等奏悼园宜称尊号曰皇考立庙臣愚以为皇考庙不当立又孝文太后南陵孝昭大后云陵园陵名未正谨与大司徒晏等百四十七人议皆曰孝宣皇帝以兄孙继统为孝昭后以数故孝元世以孝景及皇考庙亲未尽不毁此两统贰父违于礼制臣请皇高祖考庙奉明园毁勿修罢南陵云陵为县奏从其议【定陶共皇丁傅后之事王莽方指为竒货招君之过以取名又胁平帝隔絶衞氏故建明皇考庙不当立薄太后赵太后陵名未正平晏等皆从而防其说也】朱熹曰王制天子七庙三昭三穆与太祖之庙而七大夫士降杀以两天子太祖百世不迁一昭一穆为宗亦百世不迁【宗亦曰世室亦曰祧郑康成曰逺庙曰祧周为文武之庙迁主藏焉先公藏主于后稷之庙先王藏之于文武之庙明堂有文世室武世室郑康成曰世室者不毁之名也】二昭二穆为四亲庙高祖以上亲尽则毁而递迁【昭常为昭穆常为穆假令新死者当祔昭庙则毁其高祖之庙而祔于左祧迁其祖之主于高祖之故庙而祔新死者于祖之故庙当祔于穆者其序亦然葢祔昭则羣昭皆动而穆不动故虞之明日祔于祖父葢将代居其处故为之祭以告新旧之神也元丰何洵直张璪以此为说而陆佃非之曰昭穆者父子之号方其为父则称昭其为子则称穆岂可胶哉坛立于右墠立于左以周制言之则太王亲尽去右坛而为墠王季亲尽去左祧而为坛左右迁徒无嫌殊不知昭穆本以庙之居东居西主之向南向北而得名初不为父子之号也必曰父子之号则穆之子又安得复为昭哉坛墠之左右亦为去庙之后主藏夹室而又有俦之祭且坛墠又皆一而已昭不可以越坛而俓墠穆不可以有坛而无墠故迭进而无嫌非若庙之有昭穆可以各由其序而递迁也况昭穆之分自始封以下入庙之时便有定次后虽百世不复移易而其尊卑则不以是而可紊也】仪礼所谓以其班祔檀弓所谓祔于祖父者三代之制大略如此汉承秦敝不能深考古制贡禹韦成匡衡之徒虽欲正之而终不能以尽合旋亦废罢
六月己未太子即皇帝位谒高庙尊皇太后曰太皇太后皇后曰皇太后【本纪】
解题曰帝既即位丞相匡衡知帝有酒色之失上疏劝上正妃匹之际究经学之意谨威仪之则以明慎始之道上敬纳其言然谅闇受朝乃末世弊习衡曽不能正其原乃谓今正月初幸路寝临朝贺置酒以飨万方愿留神动静之节使羣下得望盛德休光是不揣其本而齐其末放饭流歠而问无齿决者也
以元舅侍中衞尉阳平侯王凤为大司马大将军领尚书事【以本纪修】秋七月丙戌塟渭陵上諡曰孝元皇帝大赦天下【本纪】

[book_title]大事记续编卷四
汉孝成皇帝建始元年春正月乙丑悼皇考庙灾【以本纪五行志修】石显徙长信中太仆丞相御史奏免显官徙故郡自杀【以列传修】
觧题曰石显贵幸专权为奸邪丞相匡衡御史大夫张谭皆阿附畏事显不敢言成帝初迁显为长信中太仆【顔师古曰皇后之属官】不复与权衡谭乃奏显旧恶请免显等司校尉王尊劾奏丞相御史知显等颛权擅执大作威福为海内患害不以时白奏行罚而阿谀曲从附下防上皆不道在赦令前赦后举奏不自陈不忠之罪而反扬着先帝任用倾覆之徒妄言百官畏之其于主上卑君尊臣非所冝称失大臣体余见通鉴【胡寅曰尊谓衡谭知显等专权擅执不以时奏白行罚无大臣辅政之义当矣而论其言百官畏显甚于主上卑君尊臣则非也显杀萧望之戮张猛诛京房髠陈咸百官重足一迹其视元帝犹虚器尔衡谭奏之以警上心岂可指为尊臣卑君乎虽失之于前而能劾之于后固贤于终不劾者且显縁此遂免徙死少伸天下之愤衡谭之责亦少塞矣当峕群臣多是尊者未见其是也】
有星孛于营室【本纪】立故河间王元弟良为王【本纪】罢上林诏狱【以本纪修】
觧题曰顔师古曰汉旧仪云上林诏狱主治苑中禽兽宫馆事属水衡
二月壬子封舅诸吏光禄大夫关内侯王崇为安成侯赐谭商立根逢时爵闗内侯【以本纪修】
觧题曰按长厯壬子二月也通鉴不书二月恩泽侯表可攷今从之
夏四月黄雾四塞愽问公卿大夫王鳯乞骸骨不许【以纪传五行志修】御史中丞薛宣论部刺史苛政【以列传通鉴修】六月青蝇集未央宫殿中【以本纪修】秋罢上林宫馆希幸者【以本纪修】八月有两月相承晨见东方【本纪】九月戊子流星光烛地贯紫宫【以本纪修】冬十二月作长安南北郊罢甘泉汾隂祠是日大风拔甘泉畤中大木【以本纪修】
觧题曰应劭曰天郊在长安城南地郊在长安城北长陵界中按周制冬至祀天于南郊之圆丘夏至祀地于北郊之方泽汉承秦敝自武帝以来祀天于甘泉五畤祀后土于汾隂至是用匡衡等议始作南北郊复古制也详见元始五年觧题
汉孝成皇帝建始二年春正月罢雍五畤及陈寳祠【以本纪及郊祀志修】辛巳帝始祀南郊【以纪传修】诏减赋钱筭四十【以本纪修】觧题曰孟康曰本筭百二十今减四十为八十
闰月为初陵【以本纪修】二月诏三辅内郡举贤良方正【本纪】三月北宫井水溢出【本纪】帝祀后土于北郊【以本纪修】立妃许氏为皇后【以纪传修】罢六厩技巧官【本纪】夏大旱【本纪】减乗舆马【本纪】匡衡奏罢郡国祠四百余所山川羣祠百二十余所【以郊祀志荀悦汉纪修】匈奴呼韩邪单于死子复株累若鞮单于立【以列传修】
觧题曰按匈奴传匈奴谓孝曰若鞮自呼韩邪与汉亲密见汉谥帝为孝慕之故皆称为若鞮
汉孝成皇帝建始三年春三月赐孝弟力田爵二级【以本纪修】秋闗内大雨讹言大水至【以本纪荀悦汉纪修】八月许嘉免【以列传修】
觧题曰嘉自元帝时为大司马车骑将军辅政已八九年及成帝立复以王鳯为大司马大将军与嘉并杜钦以为故事后父重于帝舅乃説鳯曰车骑将军至贵将军冝尊之敬之无失其意卫将军之日盛于盖侯【顔师古曰卫将军卫青卫后弟盖侯王信武帝之旧】唯将军察焉乆之上欲专委任鳯乃策嘉以特进就朝位【许王之执不能以俱盛钦辈心党王氏宜其专攻许氏也】
九月遣諌大夫等循行天下【以本纪修】张谭免【通鉴】冬十月光禄大夫尹忠为御史大夫【百官表】十二月戊申朔日有食之夜地震未央宫殿中诏举贤良方正直言极谏【以本纪修】觧题曰合阳侯梁放举杜钦太常阳城侯刘庆忌举谷永钦延年之子永吉之子也钦对曰日蚀地震阳防隂盛也臣者君之隂也妻者夫之隂也夷狄者中国之隂也春秋日蚀三十六地震五或夷狄侵中国或政权在臣下或妇乗夫或臣子背君父事虽不同其类一也臣窃观人事以考变异则本朝大臣无不自安之人外戚亲属无乖剌之心闗东诸侯无彊大之国三垂蛮夷无逆理之节殆为后宫日以戊申蚀时加未戊未土也土者中宫之部其夜地震未央宫殿中此必适妾将有争宠相害而为患者唯陛下正后妾抑女宠防奢泰去佚游躬节俭理万事永对曰灾异之发各象过失以类告人日食地震同日俱发厥咎不逺岂陛下志在闺门未防政事不慎举错娄失中与内宠太盛女不遵道嫉妬专上妨继嗣与古之王者废五事之中失夫妻之纪妻妾得意谒行于内埶行于外至覆倾国家惑乱隂阳二人所言其指相类
越嶲山崩【本纪】丁丑匡衡免为庶人【以百官表列传修】
汉孝成皇帝建始四年春正月癸邜陨石于亳四于肥累二【以五行志修】罢中书宦官初置尚书员五人【本纪】
觧题曰臣瓉曰汉初中人有中谒者令孝武加中谒者令为中书谒者令置仆射宣帝时恭为令石显为仆射至是乃罢其官【按六典通典司马迁被刑之后为中书令不言谒者省文也宣帝任恭显初元初萧望之以为中书百官之本武帝防宴后庭始用宦者非古制宜更用士人元帝不听至是始罢中书谒者令夺其所典尚书之事而増置尚书员秦尚书不分曹成帝初置五人一人为仆射四人分四曹应劭谓四员武帝初置成帝加其一司马彪谓皆成帝所创非也五人者常侍曹二千石曹民曹主客曹三公曹也光武改常侍为吏部曹又分南北主客为六曹魏有吏部左民客曹五兵度支五曹晋初有吏部三公客曹驾部屯田度支六曹渡江有吏部祠部五兵左民度支五曹宋齐梁陈有吏部祠部度支左民都官五兵尚书亦有起部而不常置隋唐有吏礼兵刑户工六部】
三月甲申左将军乐昌侯王商为丞相【以百官表列传修】夏四月雨雪复召直言之士对筞白虎殿【以列传修】
觧题曰策曰天地之道何贵王者之法何如六经之义何上用人之行何先取人之术何以当世之治何务杜钦对曰臣闻玩色无厌必生好憎之心好憎之心生则爱宠偏于一人爱宠偏于一人则继嗣之路不广而嫉妬之心兴矣唯陞下纯德普施无欲是从则众庶咸悦继嗣日广万事之是非何足偹言谷永对毕因曰臣前幸得条对灾异之效陛下委弃不纳而更使方正对策背可惧之大异问不急之常论废承天之至言角无用之虚文【吕祖谦曰按其所问岂得谓之虚文不急乎】欲末杀灾异满谰诬天【顔师古曰杀音先曷反谰音来亶反】上复问永永对以日食婺女九度占在皇后地震萧墙之内咎在贵妾【指班偼伃也】二者俱发明同事异人共掩制阳将害继嗣也时上委政王鳯议者多归咎焉永隂欲自托乃复曰方今四夷賔服靡有兵革之警诸侯大者乃食数县汉吏制其权柄不得有为百官盘互亲防相错骨肉大臣小心畏忌无毛之辜窃恐陛下归咎乎无辜倚异乎政事重失天心陛下诚奋干刚之威平天覆之施使列妾人人更进益纳冝子妇人以遇天所开右则继嗣蕃滋灾异讫息峕对者数十人永与钦为上第焉
五月中谒者丞陈临杀司校尉于殿中【以本纪修】秋桃李寔【本纪】大雨水河决馆陶及东郡金隄灌四郡【以木纪沟洫志修】解题曰禹所治河凡九道下流防通可以分杀水势故河久不为患至汉九河故道尽灭而决屯氏灵鸣犊口通两川分流其后屯氏河塞灵鸣犊口又益不利独一川兼受数河之任故虽髙増隄防而易为泛溢至是遂决馆陶及东郡金隄泛滥兖豫入平原千乗济南凡灌四郡三十二县水居地十五万余顷深者三丈壊败官亭室庐且四万所余见通鉴
冬十一月壬戌少府张忠为御史大夫【以百官表修】
汉孝成皇帝河平元年
解题曰宋庠纪年通谱诏王延世隄塞河輙平改元
春河隄成三月以河隄使者王延世为光禄大夫爵关内侯改元赐吏民爵【以纪传修】
解题曰郦道元水经注河北决于馆陶县分为屯氏河成帝之世河决馆陶及东郡金隄上使王延世塞之是水亦断屯氏故渎东北屯氏别河出焉别河故渎东北迳信城县张甲出焉地里志注张甲河及渎首受屯氏别河于信城县张甲河及渎北絶清河于广宗县分为二渎余见通鉴
夏四月己亥晦日有食之不尽如钩诏百官陈过失【以本纪五行志修】
解题曰刘向对曰四月交于五月月同孝惠日同孝昭其占恐害继嗣时许皇后专宠后宫希得进见又数有灾异刘向谷永等皆陈其咎在后宫【刘向之诋后宫若无异于谷永然向指陈王氏其痛至骨与永之自托于王氏志邪异矣】于是省减椒房掖廷用度皇后上疏以为不可行上采刘向谷永之言以报余见通鉴
秋九月复太上皇寝庙园【本纪】
解题曰初韦成奏罢太上皇寝园至是给事中平当言周公成文武之业而制礼作乐修严父配天之事知文王不欲以子临父故推而序之上极于后稷而以配天髙帝圣徳受命有天下尊太上皇犹周文武之追王太王王季也此汉之始祖后嗣所宜尊奉以广盛德孝之至也上纳其言朱熹曰后稷本封于邰而不窟已窜于戎狄公刘太王又再迁而后定文武之兴何尝尽由于后稷但推其本始为出于此故不可不祭而祭之不可以不尊耳岂计其功德之小大有无哉然周人虽以后稷为太祖而祭法亦曰祖文王而宗武王是乃所谓祖有功而宗有德之意故目为世室而百世不迁或谓祖无功业亦当祧是英雄以得天下自己力为之并不与祖也又谓灵芝无根醴泉无源物岂有无本而生者乎
诏蠲除苛法【以通鉴目録修】
解题曰见哀帝建平三年光武建武十四年解题
汉孝成皇帝河平二年春正月沛郡鐡飞【以本纪五行志修】夏四月楚国雨雹大如釡【五行志】徙山阳王康为定陶王【以列传修】六月封王谭为平阿侯商为成都侯立为红阳侯根为曲阳侯逢时为髙平侯【以本纪修】
汉孝成皇帝河平三年春正月楚王嚣来朝【以本纪修】二月丙戌犍为地震山崩雍江水逆流【以本纪修】秋八月乙夘晦日有食之【本纪】光禄大夫刘向等校中秘书【本纪】使谒者陈农求遗书【以本纪修】河决平原命王延世塞之【以沟洫志通鉴目録修】刘向奏洪范五行传【以列传修】
解题曰欧阳脩五行志序曰万物盈于天地之间而其为物最大且多者有五一曰水二曰火三曰木四曰金五曰土其用于人也非此五物不能以为生而阙其一不可是以圣王重焉夫所谓五物者其见象于天也为五星分位于地也为五方行于四峕也为五德禀于人也为五常播于音律为五声发于文章为五色而搃其精气之用谓之五行自三代之后数术之士兴而为灾异之学者务极其説至举天地万物动植无大小皆推其类而附之于五物曰五行之属以谓人禀五行之全气以生故于物为最灵其于动植之类各得其气之偏者其发为英华羙实气臭滋味羽毛鳞介文采刚柔亦首得其一气之盛至其为变恠非常失其本性则推以事类吉防影响其説尤为委曲繁密盖王者之有天下也顺天地以治人而取材于万物以足用若政得其道而取不过度则天地顺成万物茂盛而民以安乐谓之至治若政失其道用物伤夭民被其害而愁苦则天地之气沴三光错行隂阳寒暑失节以为水旱蝗螟风雹雷火山崩水溢泉竭雪霜不峕非其物或发为氛雾虹霓光恠之类此天地灾异之大者皆生于乱政而考其所发验以人事徃徃道其所失而以类至然峕有推而不能合者岂非天地之大固有不可知者耶若其诸物种类不可胜数下至细防家人里巷之占有考于人事而合者有漠然而无所应者皆不足道语曰迅雷风烈必变盖君子之畏天也见物有反常而为变者失其本性则思其有以致而为之戒惧虽微不敢忽而已至为灾异之学者不然莫不指事以为应及其难合则旁引曲取而迁就其説盖自汉儒董仲舒刘向与其子歆之徒皆以春秋洪范为学而失圣人之本意至其不通也父子之言自相戾可胜叹哉昔者箕子为周武王陈禹所有洪范之书条其事为九类别其説为九章谓之九畴考其説初不相附属而向为五行传乃取其五事皇极庶证附于五行以为八事皆属五行欤则至于八政五纪三德稽疑福极之类又不能附至俾洪范之书失其伦理有以见所谓旁引曲取而迁就其説也然自汉以来未有非之者又其祥眚祸疴之説自其独得之学故畧存之庶几深议愽闻之士有以考而择焉夫所谓灾者被于物而可知者也水旱螟蝗之类是已异者不可知其所以然者也日食星孛五石六鹢之类是已孔子于春秋记灾异而不书其事应盖谨之也以谓天道远非谆谆以谕人而君子见其变则知天之所以谴告恐惧修省而已若推其事应而有合有不合有同有不同则将使君子怠焉以为偶然而不惧此其深意也盖圣人谨而不言如此而后世犹为曲说以妄意天此其不可以传也
汉孝成皇帝河平四年春正月匈奴单于来朝赐孝弟力田爵二级【以本纪修】三月癸丑朔日有食之遣光禄大夫愽士十一人行濒河郡举敦厚有行能直言之士【以本纪修】壬申长陵临泾岸崩壅泾水【本纪】夏四月壬寅収王商印绶商发病死【以百官表列传修】
解题曰商为左将军而王鳯颛权骄僣商议论不能平鳯知之亦疏商建始三年秋民相警大水至长安中大乱天子召公卿议鳯以为太后与上及后宫可御舩令吏民上城以避水商独曰此必讹言也问之果讹言上于是壮美商之固守而鳯大慙商为丞相鳯连昏杨彤为琅邪太守郡有灾害商部属按问【顔师古曰部属犹差次其属令治之】鳯重怨商使人上书言商闺门事天子以为暗昧之过不足以伤大臣鳯固争先是皇太后尝诏问商女欲以备后宫商意难之及为鳯所中惶怖乃因新幸李倢伃家白见其女防日食太中大夫张匡上书言商诬罔悖大臣节冝穷竟考问制曰勿治鳯固争之商免相三日呕血死余见通鉴吕祖谦曰商之拒鳯者以区区之正也以正获罪虽不免犹足以自立于世奈何改行诡道以不正而济之身名俱辱冝哉【荀悦论曰王商言水不至非以见智也非以伤鳯也将欲忠主安民意不得已而鳯以为恨冯倢伃之当熊非欲求媚也非以髙左右也恻怛于心将以救上而传昭仪以为隙皆至于死其可痛乎】
六月丙戌光禄大夫给事中领尚书事张禹为丞相封安昌侯【以百官表列传修】
解题曰禹善论语上之为太子也受论语于禹及即位赐爵闗内侯拜为诸吏光禄大夫给事中领尚书事峕王鳯专权而上方乡经学敬重师傅禹与鳯并领尚书心自不安数上书乞骸骨欲退避鳯上不许抚待愈厚遂代王商为丞相夫商以忤鳯死则禹之贵显固其冝哉
庚戌楚孝王嚻薨【列传】以司校尉王章为亰兆尹【以百官表修】山阳火生石中改元【以本纪修】
汉孝成皇帝阳朔元年
解题曰应劭曰时隂盛阳微故改元阳朔欲阳之苏息也顔师古曰朔始也以火生石中言阳气之始
春二月丁未晦日有食之【本纪】冬王章下狱死【以本纪修】解题曰章字仲卿泰山人也定陶恭王来朝上谓王我未有子尔长留侍我矣恭王因留国邸大将军鳯心不便恭王在京师防日食鳯因言隂盛之象定陶王虽亲于礼当奉藩在国今留侍京师故天见戒冝遣之国王辞去上与相对涕泣而诀【日食或归咎萧望之周堪刘向或归咎后宫或归咎王商或归咎定陶王皆见于施行至于咎由王氏则虽言而不聼也】章乃奏封事言日食之咎皆鳯专权蔽主之过天子召见章曰陛下以未有继嗣引近定陶王所以承宗庙重社稷上顺天心下安百姓何故致灾异灾异之发为大臣专政者也今闻大将军猥归咎于定陶王建遣之国茍欲使天子孤立于上显擅朝事以便其私非忠臣也且日食隂侵阳臣专君之咎鳯不内自省责反归咎善人且鳯诬罔不忠非一事也前丞相乐昌侯商不肯诎节随鳯委曲卒用闺门之事为鳯所罢又鳯知其小妇弟张美人已尝适人于礼不冝配御至尊托以为冝子内之后宫【王商内其女张匡以春申君吕不韦之事诋之王鳯之内张美人则谷永为之防説谓冝内冝子妇人毋避尝字微章孰能发其奸哉】鳯不可令乆典事冝选忠贤以代之上闻章言感悟谓章曰君试为朕求可以自辅者于是章奏封事荐中山孝王舅琅邪太守冯野王上方倚欲以代鳯时太后从弟子侍中音具知章言以语鳯鳯闻之称病出就第杜钦令鳯上防谢罪文指甚哀上少而亲倚鳯太后涕泣为不食弗忍废复起鳯就位鳯心慙欲遂退钦复説之曰将军辅政十年变异不已故乞骸骨归咎于身是无属之臣执进退之分洁去就之节者耳非主上所以待将军将军所以报主上也唯将军不为四国流言自疑于成王以固至忠鳯复起视事上令尚书劾奏章章死诏狱既死众庶寃之以讥朝廷钦欲救其过复説鳯冝因章事举直言极谏并见郎从官展尽其意以明示四方使天下咸知主上圣明不以言罪下也鳯白行其策余见通鉴吕祖谦曰亡汉者杜钦也罪甚于张禹又曰石显事贡禹而人以为不譛杀萧望之甚矣钦之奸似显也
汉孝成皇帝阳朔二年春寒诏务顺四峕月令【以本纪修】夏四月丁邜侍中太仆王音为御史大夫【以百官表列传修】解题曰音既列于三公于是王氏愈盛五侯群弟争为奢侈遗赂寳四靣而至然皆好士养贤倾财施予以相髙尚賔客满门竞为声誉陈瓘曰武帝之所切齿成帝之所优容
秋闗东大水遣谏大夫愽士行视【以本纪修】八月定陶恭王康薨【以本纪修】诏举愽士【以本纪修】是嵗徙信都王兴为中山王【以本传修】汉孝成皇帝阳朔三年春三月陨石东郡八【本纪】夏六月颍川铁官徒作乱讨平之【朱熹通鉴纲目】秋八月阳平敬成侯王鳯薨九月王音为大司马车骑将军领尚书事平阿侯王谭位特进领城门兵【以列传修】冬十一月丁邜光禄勲于永为御史大夫
汉孝成皇帝阳朔四年春正月诏二千石劝农桑【以本纪修】夏四月雪【本纪】秋九月壬申东平思王宇薨【本纪】少府王骏为京兆尹
汉孝成皇帝鸿嘉元年春正月癸巳薛宣为御史大夫【百官表】二月壬午帝幸初陵以新丰戏乡为昌陵县奉初陵【以本纪修】帝始为微行【本纪】三月庚戌张禹以列侯朝朔望夏四月庚辰御史大夫薛宣为丞相封髙阳侯王骏为御史大夫【以百官表列传修】六月封王音为安阳侯【以百官表列传修】冬黄龙见真定【本纪】匈奴复姝累单于死弟搜谐若鞮单于立【以列传修】
汉孝成皇帝鸿嘉二年春帝幸云阳【以本纪修】三月士行大射饮酒礼有飞雉升堂而雊复集诸府又集承明殿诏举惇厚有行义能直言者【以本纪修】夏徙郡国豪杰赀五百万以上五千户于昌陵【以纪传修】五月癸未陨石于杜邮三【以五行志修】六月立中山王脩从父弟子云客为广德王【以列传诸侯王表修】是歳城阳哀王云薨无子国除【本纪】
汉孝成皇帝鸿嘉三年夏四月令吏民得买爵【本纪】大旱【本纪】五月乙亥天水兾南山大石鸣【以五行志修】王氏僣奢诏尚书奏文帝诛薄昭故事王音等借藁谢罪乃已【以列传修】秋八月乙邜孝景庙阙灾【本纪】冬十一月甲寅废皇后许氏【以本纪修】
解题曰按通鉴上微行过阳阿主家悦歌舞者赵飞燕召入宫大幸有女弟复召入姿性尤醲粹左右见之皆啧啧嗟赏有宣帝时披香愽士淖方成在帝后唾曰此祸水也灭火必矣姊弟俱为偼伃贵倾后宫于是飞燕譛告许皇后班偼伃挟媚道祝诅后宫詈及主上许后废防昭台宫而班偼伃共养太后于长信宫【淖方成之説不见于汉史而出于伶所撰赵飞燕外传此后世伪书不可取信祸水之言尤渉滛陋】
广汉男子郑躬作乱攻官寺【以本纪修】
汉孝成皇帝鸿嘉四年春正月诏青幽兾部水旱遣使者循行【以本纪修】秋雨鱼于新都【以五行志修】渤海清河溢【本纪】解题曰河水湓溢灌县邑三十一败官亭民舍四万余所季寻等奏言议者尝欲求索九河故迹而穿之今因其自决可且勿塞以观水势河欲居之当稍自成川防出沙土然后顺天心而图之必有成功而用财力寡于是遂止不塞满昌等数言百姓可哀上数遣使者防业振瞻之陈瓘曰此最治河之上策也待朝臣言然后遣使者亦已晚矣胡不早计以顺天心民茍安则所居地不足惜也
冬郑躬等犯四县寻伏诛【以本纪修】是嵗王谭卒成都侯王商位特进领城门兵【以列传修】
解题曰上悔废谭不辅政而薨乃复进商领城门兵置幕府得举吏如将军杜邺见车骑将军音前与平阿侯谭有隙即説音宜承顺圣意加异往峕每事凡议必与及之音由是与商亲密二人皆圣邺
汉孝成皇帝永始元年春正月癸丑太官凌室火戊午戾后园阙火【本纪】夏四月乙亥封偼伃赵氏父临为成阳侯諌大夫刘辅上书諌论为鬼薪【以纪传修】
解题曰成帝欲立赵偼伃为皇后皇太后嫌其所出微甚难之乃先封偼伃父临为列侯辅上书諌谓触情纵欲倾于卑贱之女欲以母天下不畏于天不媿于人惑莫大焉上使侍御史収防辅繋掖庭秘狱【顔师古曰狱令丞官者为之主理妇人女官也】群臣莫知其故于是中朝左将军辛庆忌右将军防褎光録勲师丹太中大夫谷永俱上书曰公卿以下见陛下进用辅亟而折伤之暴人有惧心精鋭销耎莫敢尽节正言臣等窃深伤之乃徙系共工狱【顔师古曰少府之属官也】减死罪一等论为鬼薪余见通鉴【孟康曰中朝内朝也大司马左右前后将军侍中中常侍散骑诸吏为中朝丞相以下至六百石为外朝丹永所以得预者其必兼给事中也宣元以来或下于中朝或议于中朝或遣中朝杂问或中朝上书外朝不与则中朝之任信重矣】
五月乙未封舅子侍中光禄大夫王莽为新都侯【以本纪恩泽侯表修】六月丙寅立偼伃赵氏为皇后【以本纪修】秋七月罢昌陵及故陵勿徙吏民【本纪】立城阳哀王弟俚为王【本纪】八月丁丑太皇太后王氏崩【本纪】
解题曰宣帝卭成王后也
九月黑龙见东莱【以本纪修】丁巳晦日有食之【以五行志修】汉孝成皇帝永始二年春正月己丑安阳敬侯王音薨【以本纪修】二月癸未夜星陨如绎绎未至地防【以本纪五行志修】乙酉晦日有食之【本纪】
解题曰谷永以亰房易占对曰元年九月日食酒亡节之所致独使京师知之四国不见祸在内也今年日食赋敛不得度民愁怨之所致所以四方皆见京师隂蔽祸在外也
诏百寮条奏可省减者又诏关东比嵗不登吏民収食贫民助县官振赡者赐爵有差【以本纪修】三月丁酉王商为大司马卫将军红阳侯王立位特进领城门兵【以列传修】京兆尹翟方进为御史大夫【百官表】光禄大夫刘向上书言王氏帝不用【以列传修】
解题曰峕上无继嗣政由王氏灾异寖甚向雅竒陈汤智谋谓汤曰灾异如此而外家日盛其渐必危刘氏吾幸得以同姓末属累世汉厚恩身为宗室遗老歴事三主上以我先帝旧臣每进见常加优礼吾而不言孰当言者遂上封事极谏曰王氏一门乗朱轮华毂者二十三人青紫貂蝉充盈幄内鱼鳞左右大将军秉事用权五侯骄奢僣盛并作威福击断自恣逺絶宗室之任不得令给事朝省恐与已分权厯上古至秦汉外戚僣贵未有如王氏者也事执不两大王氏与刘氏亦不并立如下有泰山之安则上有累卵之危冝黜逺外戚毋授以政皆罢令就第使王氏永存保其爵禄刘氏长安不失社稷所以褒睦外内之姓子子孙孙无疆之计也通鉴以此防载之阳朔二年王鳯未死之前以防言大将军用事故也攷向本传向諌作昌陵又次列女传以讽赵卫之属【衞即李偼伃也】然后载所上封事则所谓大将军者盖追言曩事耳今附见于王商为卫将军之后且陈汤亦以是年方徙炖煌云余见通鉴【王师古曰汉惩七国之变踈逺同姓忘吕霍之祸亲近外戚盖恃外者易疎而恃内者易亲易疎者知其恶而易亲者忘其危成帝峕王氏用事刘氏防弱王氏子弟满朝廷而刘氏遗老独向一人周旋列大夫三十余年不得为九卿向不避同姓之嫌反覆论外戚同姓词语深切帝深为之感动而不能夺王氏之权也岂非沿习近事寜信外戚而不信同姓耶】
左迁侍中张放北地都尉【以通鉴修】冬十一月己丑薛宣免为庻人翟方进左迁执金吾壬子翟方进为丞相封髙陵侯诸吏散骑光禄勲孔光为御史大夫【以百官表列传修】帝幸雍祠五畤【以本纪修】十二月赐常侍王闳侍中卫尉淳于长爵闗内侯【以纪传修】徙陈汤炖煌【以通鉴修】
汉孝成皇帝永始三年春正月己邜晦日有食之遣太中大夫等循行天下与部刺史举敦朴逊譲有行义者【以本纪修】夏大旱【以五行志修】冬十月庚辰复甘泉汾隂雍陈寳祠【以本纪郊祀志修】
解题曰初帝用匡衡议罢甘泉泰畤等祠而作南北郊至是复因刘向言罢南北郊而甘泉汾隂诸祠皆复详见元始五年解题
尉氏男子樊并山阳铁官徒苏令等作乱杀郡国长吏寻伏诛【本纪】故南昌尉梅福上书论峕政不报【以列传通鉴修】汉孝成皇帝永始四年春正月帝幸甘泉郊泰畤三月幸河东祠后土【以本纪修】夏四月癸未长乐宫临华殿未央宫东司马门灾六月甲午覆陵园门阙灾【以本纪五行志修】大早【以五行志修】诏禁奢僣逾制【以本纪修】秋七月辛未晦日有食之【本纪】冬十一月庚申衞将军王商病免
汉孝成皇帝元延元年
解题曰宋庠纪年通谱义取元祚而更为延始
春正月己亥朔日有食之【本纪】壬戌王商复为大司马衞将军【以列传修】三月帝幸雍祠五畤【以本纪修】夏四月丁酉无云而雷有流星从日下东南行燿燿如【以本纪天文志修】秋七月有星孛于东井诏内郡国举方正直言极諌北邉二十二郡举勇猛知兵法者【以本纪修】封故相国萧何后喜为鄼侯【以本纪修】
解题曰通鉴载于永始元年本纪载于元延元年今从本纪
冬十二月己未王商为大将军辛亥商薨庚申曲阳侯王根为大司马骠骑将军领尚书事【以百官表列传修】吏民上书言灾异讥切王氏帝以问安昌侯张禹禹言天道灾变难见鄙儒新学误人帝由此不疑故槐里令朱云请斩禹帝怒欲诛云寻释之【以列传修】
解题曰永始元延之间日食地震尤数吏民多上书言王氏专政所致上惧变异数见意颇然之未有以明见乃车驾至禹第辟左右亲问以天变因用吏民所言王氏事禹自见年老子孙弱又与曲阳侯不平恐为所怨则谓上曰春秋日食地震或为诸侯相杀或为夷狄侵中国灾变之意深逺难见故圣人罕言命不语怪神性与天道自子贡之属不得闻何况浅见鄙儒之所言陛下宜修政事以善应之新学小生乱道误人宜无信用以经术断之上雅信爱禹由是不疑余见通鉴胡寅曰日者众阳所宗而受侵翳以天喻人非小变也或妾妇侵陵或臣子背叛或政权在下或夷狄乱华人君于此克自饬正则虽有象而无其应矣今禹条陈日食頋归之诸侯相杀夷狄内侵之逺事而不端言臣子背上政权在下之近祸又畏避王氏而委曲其説且外家擅国其势将移众所共睹安得指为神恠而不语也正君臣之分杜祸乱之门收还主威答塞变异是即性与天道安得指为不可闻而不告也且曰宜修政事以善应之当时善政之宜修孰有大于势隆于主者乎凡禹数言之中老奸偹见尚方剑虽不得加而禹之戮终古不可免矣【五侯初封黄雾四塞公卿多言本后诸弟王鳯欲避位帝眷留之而鳯遂不去鳯白罢王商遣定陶王帝不能平王章因日食言其咎帝欲废鳯又以太后不食故不忍而鳯终不去矣帝目击王商僣侈尚书奏诛薄昭故事王音等谢罪帝即释之而王氏之势遂成及后日食地震吏民言由王氏帝惧以问张禹因禹言不复疑而王氏之势迄不可败矣使其初杜钦谷永之对稍持正论而其后张禹之对无复曲说则王氏之盛岂至是哉陈瓘谓天子无忠臣权门有説客嗟乎此汉之所以亡于王氏也】
是嵗昭仪赵氏害后宫皇子【以本纪修】匈奴搜谐单于死弟车牙若鞮单于立【以列传修】徴张放寻出为河东都尉【以列传通鉴修】
汉孝成皇帝元延二年春正月帝幸甘泉郊泰畤二月幸河东祠后土防龙门西岳而归【以纪传修】
解题曰龙门东在绛州龙门县西西在同州韩城县北李复曰禹凿龙门起于唐张仁愿所筑东受降城之东自北而南至此山尽两岸石壁峭立大河盘束千数百里至此山开岸濶豁然奔放【顔师古曰在今蒲州龙门县北】
夏四月立广陵孝王子宇为王【本纪】冬帝校猎长杨宫【以本纪修】左曹中郎将光禄大夫叚防宗杀乌孙小昆弥太子番丘赐爵关内侯【以列传稽古録修】
汉孝成皇帝元延三年春正月丙寅蜀郡岷山崩壅江三日江水竭【本纪】
解题曰蜀郡秦思王置汉因之东汉之末刘焉为益州牧自广汉之雒移治于成都刘偹取刘璋防其地魏咸熈中取之晋为成都国复置蜀郡为益州刺史治唐武德初为益州夭寳又改蜀郡至德二年为成都府又分为剑南西川节度宋太平兴国淳化尝再降为益州寻复故地里志岷山在蜀郡湔道西徼外今茂州汶山县江水所出也【蜀以山近江原者通为岷山青城天彭诸山之所连接皆古之岷山】
二月丙午封侍中卫尉淳于长为定陵侯【本纪】三月帝幸雍祠五畤【以本纪修】中垒校尉刘向上书陈灾异不用【以列传修】解题曰按向传星孛于东井岷山崩向懐不能自已复上奏则在三年以后无疑通鉴以此防云自建始以来二十嵗间而日八食故载之元年以合二十嵗之数不知向谓二十嵗间八食耳非谓至此年二十嵗也今从本传载于岷山崩之后【自建始至元延日凡十食向止言八食盖永始元年二年日食一则京师见而四方不见一则四方见而京师不见故不叙耳】
汉孝成皇帝元延四年春正月帝幸甘泉郊泰畤【以本纪修】中山王兴定陶王欣来朝【以列传通鉴修】二月罢司校尉官【本纪】三月帝幸河东祠后土【本纪】甘露降亰师【本纪】陨石于关东二【以五行志修】
汉孝成皇帝绥和元年
解题曰宋庠纪年通谱绥安也义取安和以冠元
春二月癸丑立定陶王欣为皇太子赐诸侯王列侯金天下当为父后者爵【以本纪修】戊午左迁孔光廷尉以廷尉何武为御史大夫【以列传修】封殷后孔吉为殷绍嘉侯三月及周承休侯皆进爵公【以本纪修】帝幸雍祠五畤【以本纪修】夏四月建三公官王根罢将军为大司马御史大夫何武为大司空封泛乡侯【以本纪通鉴修】
解题曰初汉兴袭秦官置丞相御史大夫太尉至武帝罢太尉置大司马以冠将军之号非有印绶官属也何武为九卿建言冝建三公官分职授任以考功効上以问张禹禹以为然于是王根为大司马赐印绶设官属而何武为大司空封列侯朱熹曰汉自古文尚书出方有周官篇伏生口授二十五篇无周官故汉止置太尉司徒司空为三公而无周三公三少古者天子置三公三孤六卿侯国置司徒司马司空牧誓立政所纪周是时方为诸侯及周官篇则周已得天下矣所以不同【韩诗外传曰三公之德者何司马主天司空主土司徒主人以韩婴时未见古文尚书也其后古文尚书既出故班固百官表序言三公三孤与周官同】
秋八月庚戌中山王孝王兴薨【以本纪修】匈奴车牙单于死弟乌珠留若鞮单于立遣使求其地【以列传修】
解题曰王介曰匈奴自宣帝末年欵塞来朝今无故而求其地自是始不诚服矣事见通鉴
冬十月王根免【以列传修】十一月立楚王嚣孙景为定陶王【本纪】遣王立就国淳于长下狱死【以本纪修】
解题曰翟方进劾奏红阳侯立狡猾不道请下狱上遣立就国方进复奏立党友后将军朱愽钜鹿太守孙闳皆免官故光禄大夫陈咸归故郡方淳于长用事方进独与长交称荐之及长诛上以方进大臣为之隐讳方进既复视事輙复条奏长所厚善孙寳等免二十余人建平侯杜业素与方进不平方进奏业听请不敬免就国及方进薨业上书言方进本与长深结厚更相称荐长防大恶独得不坐故事大逆朋友坐免官无归故郡者今坐长者归故郡已深一等红阳侯立坐子受长货赂故就国耳非大逆也而方进复奏立党友朱孙闳陈咸皆免官归咸故郡刑罚无平在方进之笔端庶众莫不疑惑余见通鉴陈瓘曰以大逆诛者乃其所交通推荐之人天子为之隐讳见留輙止无耻已甚又因其事以复私怨号为通明相而其为如此
赐废后许氏死【本纪】王莽为大司马【以列传修】
解题曰淳于长死莽以忠直获名王根因乞骸骨荐莽自代遂擢从侍中骑都尉光禄大夫为大司马前此所未有也莽外除定陵之偪内攘曲阳之位奸状已偹见而世犹未觉何哉余见通鉴
十二月罢部刺史置州牧秩二千石【以本纪修】
解题曰丞相方进大司空武议刺史位下大夫而临二千石轻重不相得宜更置州牧以应古制乃罢刺史置州牧秩二千石
为郡得古磬刘向因説帝冝兴辟雍设庠序陈礼乐乃议立辟雍长安城南防向卒寻寝【以礼乐志荀悦汉纪修】増士弟子员三千人嵗余复故【以儒林传通鉴修】

[book_title]大事记续编卷五
汉孝成皇帝绥和二年春正月帝幸甘泉郊泰畤【以本纪修】二月荧惑守心壬子切责翟方进令自杀【以纪传修】大水【以五行志修】大廐马生角【以五行志修】三月帝幸河东祠后土【以本纪修】丙戌帝崩于未央宫【本纪】左将军孔光为丞相封博山侯【以列传修】昭仪赵氏自杀【以列传修】复长安南北郊【以本纪修】夏四月丙午太子即皇帝位谒高庙尊皇太后曰太皇太后皇后曰皇太后赐宗室马吏民爵【以本纪修】葬延陵上諡曰孝成皇帝【以本纪修】高昌侯董宏请立定陶太后傅氏为帝太后免为庶人【以列传修】尊定陶恭王为恭皇【以本纪修】五月丙戌立皇后傅氏【本纪】诏尊定陶太后曰定陶恭皇太后丁姬曰定陶恭皇后封舅丁明舅子丁满皇后父傅晏皇太后弟侍中光禄大夫赵钦等为列侯【以本纪修】
解题曰陈瓘曰猝暴无渐者不长克已躬行则乆而自化哀帝自少闻王氏骄盛心不能善当克己躬行渐求革正之理猝然以宠贵亲属为先欲隆诸傅以消王氏就使享国长乆此志终遂王衰盛何以相异且
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:41:47-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>