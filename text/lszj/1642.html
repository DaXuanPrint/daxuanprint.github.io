<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="上谕,目录,卷首,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,钦定重订契丹国志【四库本】全文在线阅读,钦定重订契丹国志【四库本】全文在线下载,大玄古籍书库">
<meta name="description" content="二十七卷。旧题南宋叶隆礼撰。隆礼字士则，号渔林，嘉兴。(今属浙江)。人。淳琇七年(1247)进士，历官建康府西厅通判，国子监簿。此书所附进书表题“淳熙七年三朋秘书丞叶隆礼上”，余嘉锡《四库提要辨证》认为是假托叶隆礼之名，但“纵属伪作，亦出自元人之手”。书凡帝纪十二卷，列传七卷，晋、宋、辽三国往来文书一卷，族姓、风俗及各种制度一卷，地理及典章制度二卷，宋人行程录及诸杂记四卷。卷首有《契丹国九主年谱》、《契丹国初兴本末》、《契丹国世系之图》、《契丹国地理之图》、《晋献契全燕之图》。《辽史》天祚帝一朝史实，多取">
<title>钦定重订契丹国志【四库本】_叶隆礼_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">钦定重订契丹国志【四库本】</span> <br/>
          作者： <span class="inputVal" id="bkauthor">叶隆礼</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]92854</span> <br/>
          说明： <span class="inputVal" id="bkdec">二十七卷。旧题南宋叶隆礼撰。隆礼字士则，号渔林，嘉兴 (今属浙江) 人。淳琇七年(1247)进士，历官建康府西厅通判，国子监簿。此书所附进书表题“淳熙七年三朋秘书丞叶隆礼上”，余嘉锡《四库提要辨证》认为是假托叶隆礼之名，但“纵属伪作，亦出自元人之手”。书凡帝纪十二卷，列传七卷，晋、宋、辽三国往来文书一卷，族姓、风俗及各种制度一卷，地理及典章制度二卷，宋人行程录及诸杂记四卷。卷首有《契丹国九主年谱》、《契丹国初兴本末》、《契丹国世系之图》、《契丹国地理之图》、《晋献契全燕之图》。《辽史》天祚帝一朝史实，多取材于此，可据此书补订《辽史》。辽代史料甚少，通记辽代历史的著作，除《辽史》外，只有《契丹国志》，所以此书为治辽史的必备书。有元刻本，清乾隆武英殿本、承恩堂刻本和扫叶山房本。上海古籍出版社1985年点校本。</span> <br/>
          封面： <span class="inputVal" id="bkimg">Z_6039.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]钦定重订契丹国志【四库本】
[book_author]叶隆礼
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]92854
[book_dec]二十七卷。旧题南宋叶隆礼撰。隆礼字士则，号渔林，嘉兴 (今属浙江) 人。淳琇七年(1247)进士，历官建康府西厅通判，国子监簿。此书所附进书表题“淳熙七年三朋秘书丞叶隆礼上”，余嘉锡《四库提要辨证》认为是假托叶隆礼之名，但“纵属伪作，亦出自元人之手”。书凡帝纪十二卷，列传七卷，晋、宋、辽三国往来文书一卷，族姓、风俗及各种制度一卷，地理及典章制度二卷，宋人行程录及诸杂记四卷。卷首有《契丹国九主年谱》、《契丹国初兴本末》、《契丹国世系之图》、《契丹国地理之图》、《晋献契全燕之图》。《辽史》天祚帝一朝史实，多取材于此，可据此书补订《辽史》。辽代史料甚少，通记辽代历史的著作，除《辽史》外，只有《契丹国志》，所以此书为治辽史的必备书。有元刻本，清乾隆武英殿本、承恩堂刻本和扫叶山房本。上海古籍出版社1985年点校本。
[book_img]Z_6039.jpg


[book_title]上谕
乾隆四十六年十月十六日奉
上谕四库全书馆进呈书内有宋叶隆礼奉勅所撰契丹国志其说采摘通监长编及诸说部书按年胪载抄撮成文中间体例混淆书法讹舛不一而足如书既名契丹国志自应以辽为主乃卷首年谱既标太祖太宗等帝而事实内或称辽帝或称国主岂非自乱其例又是书既奉南宋孝宗勅撰而评断引宋臣胡安国语称为胡文定公实失君臣之体甚至大书辽帝纪元於上而以宋祖建隆等年号分注於下尤为纰缪夫梁唐晋汉周僭乱之主享国日浅且或称臣称儿称孙於辽分注纪元尚可若北宋则中原一统岂得以春秋分国之例槩予分注於北辽之下又引胡安国论断以劫迫其父开门纳晋军之杨承勲谓变而不失其正时承勲同父被晋围虑祸及身乃劫其父致被晋戮而已受晋爵赏夫大义灭亲父可施之子子不可施之父父即背叛子惟有一死以答君亲岂有蔑伦背义尚得谓之变而不失其正此乃胡安国华夷之见芥蔕於心右逆子而乱天经诚所谓胡说也其他乖谬种种难以枚举朕详加披览经指驳者数十条馆臣乃请撤出此部书朕以春秋天子之事是非万世之公昨曾着正统辨论断甚明今契丹国志既有成书纪载当存其旧惟体例书法讹谬於纲目大义有乖者不可不加厘正着总纂纪昀等详加校勘依例改纂其志中之事蹟如祭用白马灰牛氊中枯骨变形视事及戴野猪头披皮之事虽迹涉荒诞然与诗书所载简狄吞卵姜嫄履武复何以异盖神道设教以溯发祥古今胥然义正如此又何必信远而疑近乎其余辽帝过举如母后擅权诸事足为後世监戒者仍据志直书一字不可易该总裁等覆閲进呈候朕亲定録入四库全书并将此旨书於简端以昭纲常名教大公至正之义特谕

[book_title]目录
钦定四库全书　　　　　史部四
钦定重订契丹国志目録　　别史类
卷首
契丹国初兴本末　　契丹九帝年谱
第一卷
太祖皇帝
第二卷
太宗皇帝上
第三卷
太宗皇帝下
第四卷
世宗皇帝
第五卷
穆宗皇帝
第六卷
景宗皇帝
第七卷
圣宗皇帝
第八卷
兴宗皇帝
第九卷
道宗皇帝
第十卷
天祚皇帝上
第十一卷
天祚皇帝中
第十二卷
天祚皇帝下
第十三卷
后妃传
太祖舒噜皇后　　　太宗萧皇后
世宗甄皇后　　　　穆宗萧皇后
景宗萧皇后　　　　圣宗萧皇后
兴宗萧皇后　　　　道宗萧皇后
天祚萧皇后　　　　天祚文妃
第十四卷
诸王传
文献钦义皇帝　　　章肃皇帝
孝文皇大弟　　　　齐国王隆佑
鲁王宗元　　　　　晋王宗懿
燕王洪道　　　　　梁王信宁
第十五卷
外戚传　　　　　　　萧延思
舒噜罗索　　　　　萧守兴
萧翰　　　　　　　萧安札
萧孝穆
第十六卷
列传
韩延徽　　　　　　张砺
韩延寿
第十七卷
列传
满逹　　　　　　　耶律朗乌
刘珂
第十八卷
列传
卢文进　　　　　　耶律隆运
刘六符
第十九卷
列传
马保忠　　　　　　张琳
萧奉先　　　　　　李俨
耶律伊都　　　　　逹实
除授蕃将职名　　　除授汉官职名
第二十卷
晋表
晋廷重贵降表　　　晋李太后降表
澶渊誓书
宋真宗誓书　　　　圣宗回宋誓书
关南誓书
兴宗致宋书　　　　宋朝回书
兴宗致宋誓书
议割地界书
道宗求地界书　　　宋朝回书
第二十一卷
南北朝馈献礼物
累朝贺宋朝生辰正旦礼物
宋朝贺生辰礼物　　宋朝劳使人物件
外国进贡礼物
新罗国贡进物件　　横进物件
回赐物件　　　　　赐奉使物件
西夏国贡进物件
诸小国贡进礼物
高昌国　　　　　　龟兹国
于阗国　　　　　　大食国
小食国　　　　　　甘州
沙州　　　　　　　凉州
回赐物件
第二十二卷
州县载记　　　　　控制诸国
四至地里　　　　　四京本末
第二十三卷
族姓原始　　　　　国土风俗
并合部落　　　　　兵马制度
建官制度　　　　　宫室制度
衣服制度　　　　　渔猎时候
试士科制
第二十四卷
宋王曾行程録
宋富弼行程録
第二十五卷
晋胡峤陷北记
宋张舜民使北记
第二十六卷
诸蕃国杂记
奚国　　　　　　　古肃慎国
室韦国　　　　　　新罗国
高昌国　　　　　　黄头女真
翁舍展国　　　　　渤海国
第二十七卷
岁时杂记
第二十八卷
译改国语解
【臣】等谨案
钦定重订契丹国志二十八卷宋叶隆礼撰隆礼号渔林嘉兴人淳佑七年进士由建康府通判历官秘书丞隆礼於孝宗时奉诏撰次辽君【臣】事蹟为此书淳熙七年奏进之凡帝纪十二卷列传七卷晋降表宋辽誓书议书一卷南朝及诸国馈贡礼物数一卷杂载地理及典章制度二卷行程録及诸杂记四卷隆礼生南渡後距辽亡已久北方书籍江左亦罕有流传未尝见辽时国史仅取宋人所修史传原文分条采摘排比成编故於首尾不能完具大抵穆宗以前纪传则本之司马光资治通监穆宗以後纪传及诸杂纪则本之李焘长编等书其胡峤陷北记则本之欧史附録诸番记及达实伊都等传则本之洪皓松漠记闻皆全袭其词无所更改间有节録亦多删削失当元苏天爵三史质疑虽尝讥其说皆得於传闻失实甚多而识见所限於其纰缪之大端尚未能窥及一二昨者以着録史部缮本进
御仰蒙
皇上亲加披览高悬
轩镜洞烛瑕疵凡其中蹖驳舛戾之处无不一一呈露如隆礼身为宋臣而分注宋代纪年殊乖系统之正且其行文措语於内外之词亦多违错不合甚者论杨承勲以兵劫父出降一事意存偏袒右逆子而乱天经尤为诞妄之甚并荷
特颁训谕详晰
宣示令【臣】等重加厘正改纂成编仰见我
皇上扶植纲常敦崇名教
离照所被物无遁形所谓平若权衡严於斧钺彼怀私曲笔之徒不能复置一喙洵足以超轶前古垂示方来【臣】等谨奉
纶言详悉刋定参考辨证去譌存是咸折衷至当
仰禀
睿裁推厥指归具诸凡例俾後之读是编者共知大义所在昭如星日非区区俗儒瞽说所得妄有轩轾於其间而
大圣人大公至正之盛心与崇正斥邪之微旨所以垂训万世者实至深且切矣乾隆四十九年十一月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷首
钦定四库全书
钦定重订契丹国志卷首
契丹国初兴本末
契丹本炎帝之後先世保鲜卑山以居号鲜卑氏为慕容燕所破析其部曰宇文曰库莫奚曰契丹契丹之名昉见於此【案叶隆礼原书称契丹之始简册不载无得而详今考辽史世表载辽先世传国源流颇具不得云无可考见今据改正】本其风物地有二水曰北穆尔穆棱复名托果斯穆棱者是其一也其源出自中京西马盂山东北流华言所谓土河是也曰尼罗古穆棱复名孟古穆棱者又其一也源出饶州西南平地松林直北华言所谓潢河是也至木叶山合流为一古昔相传有一男子乘白马浮土河而下复有一妇人乘小车驾灰色之牛浮潢河而下遇於木叶之山过合流之水与为夫妇此其始祖也是生八子各居分地号八部落一曰宗噶尔部二曰伊斯珲部三曰舍珲部四曰诺尔威部五曰丕勒摩部六曰讷古济部七曰济勒锦部八曰实衮部立遗像【始祖及八子】於木叶山後人祭之必刑白马杀灰牛用其始来之物也後有一主号曰纳罕此主特一髑髅在穹庐中覆之以氊人不得见如国有大事则杀白马灰牛以祭始变人形出视事也即入穹庐复为髑髅因国人窃视之失其所在复有一主号曰沃赫戴野猪头披猪皮穹庐中有事则出退复隐入穹庐如故後因其妻窃其猪皮遂失其夫莫知所在次复一主号曰珠尔杭阿惟养羊二十口日食十九留其一焉次日复有二十口日食之是三主者皆有治国之能名余无足称焉异矣哉氊中枯骨化形治事戴猪服豕罔测所终当其隐入穹庐之时不知其孰为之主也孰为之副贰也荒唐怪诞讹以传讹遂为口实其详亦不可得而诘也自是厥後中遂衰微八部大人後稍整兵三年一会于各部内选雄勇有谋略者立之为主旧主退位例以为常至太祖为衆所立後并七部而灭之契丹始大【案通监及五代史皆言契丹八部大人相代为王然考之辽史契丹自太祖以前约尼氏世为君长初无别部更立之事通监於梁开平元年载太祖自言为王九岁考辽史是年太祖始受国主钦德之禅未受禅时钦德为王自若岂容一国有二主乎疑通监五代史所谓传旗鼓相代者特八部大人之主国事者异国传闻遂以为王耳隆礼书於此篇及太祖纪所载皆承通监及五代史之说未免失实因其说相承已久故姑仍其旧而辨正於此云】原其立国兴自太祖至太宗乘百战之势席卷河朔灭晋入汴威服诸夷奄有全燕何其强也天祚昬孱羣下离心金兵一起土崩瓦裂何其弱也其兴也勃焉其亡也忽焉悲夫今摭旧闻裒其本末虽未能考其异而订其同要之大略不甚相远後之英主忠臣志士游今洄古可以鉴矣
契丹九帝年谱
太祖大圣大明神烈天皇帝【讳亿字安巴坚○案叶隆礼原书所记辽诸帝諡号多属舛错如太祖諡本七字而但载大圣二字景宗諡本四字而但载孝成二字至如太宗之嗣圣世宗之天授穆宗之天顺圣宗之天辅兴宋之文成皆具在位时羣臣所上尊号中二字并非庙諡隆礼乃即以当诸帝之諡尤为失考又道宗尊号本曰天佑而隆礼以为天福则辽诸帝中并无此称更属乖误今并逐一考核改正又案安巴坚乃太祖之字原书以为蕃名亦非今亦据辽史改正】丁卯岁正月即皇帝位称元年国号大契丹丙子改元神册【案辽史哈陶津可汗殂羣臣奉遗命立太祖明年太祖即皇帝位称元年时为梁开平元年丁卯岁至丙子岁改元神册通监於贞明二年云契丹主称皇帝国人谓之天皇王至是改元神册虽不言始即帝位在何年然云至是改元神册亦可见即帝位在神册之前矣隆礼原书於神册元年始书即皇帝位殊为失实且於年谱不书神册本号反以即帝位之岁系诸梁均王贞明二年亦乖史例今并改正】壬午改元天赞丙戌改元天显【案太祖神册纪号凡六年而叶隆礼原书神册至五年而止较辽史少一年又天赞改元在壬午岁而原书以为辛巳较辽史又多一年又丙戌改元天显而原书以为即天赞六年不纪天显均属舛误今并据辽史改正】是年秋七月崩在位二十年【案原书云在位十一年盖数自神册元年始也今核实改正】
太宗孝武惠文皇帝【讳德光小字耀库济太祖第二子○案耀库济乃太宗小字原书以为元名者误今据辽史改正】丁亥岁即位仍太祖年号称天显二年至戊戌改元会同丁未改元大同【案隆礼误以天显为太宗所改年号故以丁亥为天显元年与史差较一年又沿通监以丁酉为会同元年而以丁未为会同十一年不载大同年号均与辽史参错不合今并改正】改国号曰辽【案五代史太宗改天显十一年为会同元年改国号曰辽原书因之然据辽史改国号实在大同元年今改正】是年夏四月崩在位二十一年【案原书云在位二十二年盖误以太宗即位在天显元年也今核实改正】
世宗孝和庄宪皇帝【讳阮小字乌云太祖之孙东丹王托云之子○案乌云乃世宗小字原书以为蕃名者非今据辽史改正】丁未岁即位改元天禄辛亥天禄五年【案世宗以大同元年四月即位九月即改元天禄隆礼误以为踰年始改元故天禄尽四年与史差较一年今改正】秋九月为燕王舍音等所弑在位五年
穆宗孝安敬正皇帝【讳璟小字舒噜太宗长子也】辛亥岁即位改元应历己巳应历十九年春三月为庖人所弑在位十九年【案原书云在位十八年今据辽史改正】
景宗孝成康靖皇帝【讳贤字贤宁小字密结世宗第二子】己巳岁即位改元保宁己卯改元乾亨【案隆礼误以保寜尽六年其次年即改乾亨故以乾亨改元系之甲戌与史不符今改正】壬午乾亨四年秋九月崩【案九月原书误作十二月今据辽史改正又案辽史本纪乾亨四年景宗崩圣宗即位明年改元统和盖辽自世宗以後皆不踰年改元踰年改者惟圣宗也然闰考乾亨尽五年癸未统和始二年甲申舆服志亦言乾亨五年圣宗册承天太后则景宗以乾亨五年崩而圣宗亦不踰年改元证以前後诸帝即位改元之例似为符合但以本纪言景宗夀三十五者计之则乾亨实尽四年纪又不误人君始卒大事而纪志互异未知孰是也今姑从本纪而附志其异同於此云】在位十四年
圣宗文武大孝宣皇帝【讳隆绪景宗长子】壬午岁即位癸未改元统和复国号大契丹【案原书言开泰元年复国号大契丹考圣宗复国号辽史本纪不书此书圣宗纪书於统和元年与宋元通监续纲目合年谱自为抵牾实为无据今改正】壬子改元开泰辛酉改元太平【案原书统和纪号尽三十年较史多一年又以太平纪号尽十年较史少一年今并据辽史改正】辛未太平十一年夏六月崩在位四十九年
兴宗神圣孝章皇帝【讳宗真小字珠巴克圣宗长子○案原书云蕃名珠巴克考辽诸帝皆以国语为小字此珠巴克亦必小字也但辽史云兴宗字雅布济小字济古尔与此不同惟通考言兴宗蕃名珠巴克与此书同盖皆本之宋三朝国史契丹传今改为小字珠巴克以两示订误传疑之意又原书以兴宗为圣宗第八子考辽史圣宗惟六子而兴宗为长原书舛误之甚今改正】辛未岁即位改元景福壬申改元重熙乙未重熙二十四年秋八月崩【案原书以重熙改元在癸酉又以乙未为重熙二十三年均与史参错不合今改正】在位二十五年道宗仁圣大孝文皇帝【讳洪基兴宗长子】乙未岁即位改元清宁乙巳改元咸雍丙午咸雍二年复改国号大辽乙卯改元太康乙丑改元大安乙亥改元夀昌辛巳夀昌七年春正月崩【案原书於道宗纪年脱大康大安二号又夀昌纪号尽六年较少一年今并改正至夀昌之号辽史实作夀隆考隆字乃圣宗庙讳道宗为圣宗嫡孙其纪年不应相犯且相传辽代石刻皆作夀昌并无夀隆之称尤为可据此必辽史有误当以隆礼所载为长今从之】在位四十七年天祚皇帝【讳延禧道宗之孙太子濬之子○案隆礼误以天祚为秦王元吉之子与史不合今改正】辛巳岁即位改元乾统辛卯改元天庆辛丑改元保大至乙巳保大五年金兵来攻帝将西奔党项至应州新城为金罗索所获降封海滨王辽国遂亡在位二十五年【案原书误以天祚被获系诸保大四年较辽史差一年今改正】
契丹自太祖元年丁卯至天祚帝保大五年乙巳凡九主二百十九年【案原书称契丹九主首末二百一十五年实历二百单九年盖隆礼於太祖纪年断自神册元年为始又以天祚尽於甲辰岁保大四年而辽自世宗以下不踰年改元者六帝故以虚数计之为二百十五年以实数计之仅为二百九年今并核实改正】
钦定重订契丹国志卷首

[book_title]卷一
钦定四库全书
钦定重订契丹国志卷一
太祖大圣大明神烈天皇帝
太祖皇帝姓耶律氏讳亿字安巴坚德祖长子也【案隆礼原书不载太祖姓氏及德祖之諡今并补正】德祖为额尔奇木犹中国刺史帝生而拓落多智与衆不羣及壮雄健勇武有胆略好骑射铁厚一寸射而洞之所寝至夜常有光左右莫不惊怪部落惮其雄勇莫不畏而服之先是契丹部落分而为八以次相代唐咸通末有实勒者为王土宇始大其後钦德为王乘中原多故数与刘仁恭相攻及太祖尤雄勇五姓奚及七姓室韦咸服属之太祖为王不肯受代久之太祖击黄头室韦还七部共刧之于境上求如约【案隆礼此文本袭资治通监而删削失当如七部求如约者因太祖不肯受代之故原书乃删去不肯受代之文遂致情事首尾不明今据通监改正】太祖不得已传旗鼓且曰我为王九年得汉人多请帅种落居古汉城与汉人守之自为一部七部许之其後太祖击灭七部复并为一又北伐室韦女真西取突厥故地击奚灭之复立奚王使契丹监其兵东北诸国皆畏服之丙寅岁哈陶津可汗殂羣臣奉遗命请立太祖太祖三让从之【案隆礼原书不载太祖始立之由今据辽史补正】
【丁卯】元年【梁太祖晃开平元年○案五代十主篡窃相寻覆亡接踵至石晋而遂称臣称儿称孙于辽圣训谓尚可分注纪元今谨依纲目列国之例仍以五代年号夹注于下但隆礼原书俱按年详系今案此书以辽为主与编年之史不同凡一号而数年者自毋庸逐岁缕列今止载其改元首载以备考核余俱从略又原书于五代诸主无庙号及諡者称梁均王唐路王晋出帝之类亦乖史法今凡有庙号者称庙号其无庙号及諡者称梁主瑱唐主从珂晋主重□以从其实庶不失纲目义例云】春正月庚寅即皇帝位以舒噜氏为皇后羣臣上尊号曰天皇帝后曰地皇后　夏四月唐梁王朱全忠废其主寻弑之自立为帝国号梁太祖遣袍笏美楞之梁通好梁遣大府少卿高颀来报聘　是岁太祖入攻云州衆共三十万晋王李克用与太祖连和【案原书作晋王李存朂考之通监乃晋王李克用非庄宗也今改正】面会东城约为兄弟延入帐中纵酒握手尽欢约共击梁留旬日而去晋王赠金缯数万太祖留马三千匹杂畜万计以酬之太祖既归国更通好於梁
【戊辰】二年春正月晋王李克用薨子存朂袭遣使吊慰【己巳】三年春二月梁遣郎公远来聘
【庚午】四年秋七月以后兄萧迪里为北府宰相后族为相自此始
【辛未】五年【梁太祖乾化元年】春正月丙戌朔日有食之
【壬申】六年夏四月梁郢王友珪弑其父自立
【癸酉】七年春二月梁均王友贞讨杀其兄友珪嗣立【甲戌】八年冬十月建开皇殿於明王楼基
【乙亥】九年【梁主瑱贞明元年】冬十月钓鱼鸭緑江【案原书谓太祖即帝位在神册元年自神册以前并不编年今据辽史补正】
【丙子】神册元年春二月羣臣及属国上帝尊号曰大明大圣天皇帝后曰应天大明地皇后　初唐末藩镇骄横互相并呑燕人军士多亡归太祖兵势益强又得燕人韩延徽有智略颇知兵太祖与语悦之遂以为谋主举动访焉延徽始教太祖建牙开府筑城郭立里市以处汉人使各有配偶垦艺莱田由是汉人各安生业逃亡者益少太祖威服诸国延徽有力焉【案原书此下有叙韩延徽逃归事与延徽传两见今于此处删去以省繁复】
【丁丑】神册二年春二月晋王之弟威寨军节度使李存矩在新州骄惰不治边人嗟怨为小校宫彦璋谋杀其禆将卢文进帅其衆来奔　三月卢文进以兵急攻晋新州刺史安金全弃城走文进以其部将刘殷为刺史守之晋王使周德威合河东镇定之兵攻之旬日不克太祖帅三十万衆救之德威大败奔归太祖乘势进围幽州扬言有衆百万氊车毳幕弥漫山泽为地道昼夜攻城四面俱进城中穴地燃膏以邀之又为土山以临城城中熔铁汁以洒之日死千计而攻城不止周德威遣使告急於晋王夏四月晋王命李嗣源李存审阎宝将兵救德威时太祖围幽州且二百日城中危困晋李嗣源等步骑七万会于易州自易州北行踰大房岭循涧而东距幽州六十里与太祖遇太祖行山上晋兵行涧下每至谷口太祖以万余骑遮其前晋兵失色嗣源以百余骑先进跃马奋檛三入阵中後军齐进太祖稍郤晋兵始得出李存审命步兵伐木为鹿角人持一枝止则成寨太祖骑环寨而过寨中发万弩射之流矢蔽日人马死伤塞路将至幽州太祖兵列阵待之存审命步兵阵於後先令羸兵曳柴然草而进烟尘涨天鼓噪合战乃趣後阵起乘之太祖大败自北山归委弃车帐铠仗羊马满野晋师入于幽州太祖以卢文进为卢龙节度使居平州
先是幽州北七百里有渝关下有渝水通海自关东北循海有道道狭处才数尺旁皆乱山高峻不可越北至进牛口自唐世常置八防御军募土兵守之田租皆供军食岁致缯纩以供衣每岁早获清野以待契丹至则坚壁不战俟其去则据隘邀之契丹兵不能轻入及周德威镇卢龙恃勇不修边备遂失渝关之险太祖始有并幽州之志卢文进来归常居平州帅奚骑岁入南界杀掠吏民卢龙巡属为之残弊
【戊寅】神册三年初太祖弟博罗鄂博号北大王谋乱事觉太祖数之曰汝为我手足而汝兴此心我若杀汝则与汝何异乃囚之期年而释之博罗鄂博帅其衆奔晋晋王厚遇之养为假子任为刺史至是复自晋奔梁【案通监博罗鄂博由晋奔梁在是年十二月其奔晋尚在是年之前乃追叙也原书袭通监旧文而删其奔晋一节於情事首尾殊不明晰今改正】
【己卯】神册四年秋八月帝谒孔子庙
【庚辰】神册五年春正月始制契丹文字【案原书於此二年失载事实今据辽史补】
【辛巳】神册六年【梁主瑱龙德元年】夏六月朔日食　冬十二月晋王围镇州讨张文礼时义武节度使王处直在定州以镇定为唇齿恐镇亡而定孤乃潜遣人语其子王郁使以新州来附请兵以解镇州之围郁乃说太祖曰镇州美女如云金帛如山天皇王速往则皆为已物也不然则为晋王所有矣太祖以为然悉衆而南舒噜后曰吾有西楼羊马之富其乐不可胜穷也何必劳师远出以乘危徼利乎吾闻晋王用兵天下莫敌设有危败悔之何及太祖不听遂长驱而南围涿州旬日拔之擒刺史李嗣弼进攻定州王处直之子王都告急於晋王【壬午】天赞元年春正月晋王亲率铁骑五千来御先进至新城北半出桑林太祖见之稍却晋王之军来逐我兵退保望都晋王至定州王都迎谒马前请以爱女妻王之子继岌晋王趣望都遇我将托诺五千骑为我军所困力战出入数四不解李嗣昭引三百骑横击我军乃退晋王始得出因纵兵奋击太祖兵败退至易州会大雪弥旬平地数尺人马死者相属太祖乃归晋王引兵来蹑随我军行止见野宿之所布蒿於地回环方正皆如编翦虽去无一枝乱者叹曰契丹法严乃能如是中国所不及也晋王至幽州使二百骑蹑我後曰如出境即还晋骑恃勇追击悉破擒之太祖责王郁絷之以归自是不听其谋
【癸未】天赞二年【後唐庄宗存朂同光元年是岁梁亡】夏四月己巳晋王李存朂称皇帝於魏州牙城之南国号大唐以魏州为兴唐府建东京又於太原府建西京又以镇州为真定府建北都时唐国所有凡十三节度五十州　冬十月朔日食彗星出舆鬼长丈余　是月唐兵入大梁梁主瑱自杀【案原书但载均王自杀而不书唐兵入梁首尾不备今改正】　太祖兵力益强遣使就唐求幽州以处卢文进时东北诸夷皆服属惟渤海未服太祖谋南征恐渤海犄其後乃先举兵击渤海之辽东遣托诺及卢文进据营平等州以图燕地师攻渤海无功而退
【甲申】天赞三年春正月遣兵攻幽州　冬十二月攻蔚州唐遣李嗣源来御
【乙酉】天赞四年夏四月朔日食
【丙戌】天显元年【後唐明宗亶天成元年】春正月太祖攻渤海拔夫余城更命曰东丹国命长子托云镇之号人皇王【一曰东丹王○案辽史东丹国为渤海王所都之忽汗城扶余城本扶余国渤海为扶余城辽改黄龙府辽史太祖本纪天显元年正月庚申拔扶余城丙寅夜围忽汗城己巳渤海请降二月改渤海国为东丹忽汗城为天福册太子倍为人皇王以主之是东丹国不都扶余明甚隆礼书以扶余城为东丹国非是胡三省注通监亦云契丹东丹王居扶余城疑即沿此书之误今姑仍旧文而辨正于此】以次子德光守西楼自随号元帅太子　先是渤海国王大諲譔本与奚契丹为唇齿国太祖初兴并吞八部继而用师并吞奚国大諲譔深惮之阴与新罗诸国结援太祖知之集议未决後因游猎弥旬不止有黄龙在氊屋上连发三矢殪之龙坠其前太祖曰吾欲伐渤海国衆计未定而龙见吾前吾能杀之是灭渤海之胜兆也遂平其国掳其王【後太宗於其地建黄龙府○案辽史地理志通州安远军本扶余国王城渤海号扶余城太祖改龙州圣宗更名通州金史地理志隆州利涉军古扶余地辽太祖时有黄龙见遂名黄龙府太宗改名隆州又辽史太祖本纪太祖平渤海班师次扶余府子城上黄龙缭绕可长一里则黄龙府之得名以此据隆礼书则太祖游猎而黄龙见在未平渤海之前与辽金二史不合至纪异録则云射龙于西楼而龙坠於黄龙府似欲融合二说而其说益殊且黄龙名府确有可据而乃以为黑龙则其误已不辨而自明惟史但言龙见此书则云殪龙纪异録并言库藏龙骸似非尽属无稽或史文略耳大抵纪载异辞自当以正史为主稗官之说聊存之以博异闻尔】纪异録曰太祖居西楼氊帐中晨起见黑龙长十余丈蜿蜒其上引弓射之即腾空夭矫而逝坠於黄龙府之西相去已千五百里才长数尺其後金人灭辽尚藏其骸於内库金乌绅长子源尝见之尾鬛肢体皆全双角已为人所截与所画龙絶相似盖其背上鬛不作鱼鬛也正史以为黄龙此以为黑龙黄黑虽有不同而符兆所先抑何彰彰若是欤
渤海既平乃於所居大部落置寺名曰天雄寺【今寺内有契丹太祖遗像】又於木叶山置楼谓之南楼大部落东一千里谓之东楼大部落西三百里置楼谓之北楼【後立唐州】大部落之内置楼谓之西楼【今上京是】其城与宫殿之正门皆向东辟之四季游猎往来四楼之间　夏四月朔唐庄宗如汜水严办将发从马直指挥使郭从谦叛帅所部兵攻兴教门缘城而入近臣宿将皆释甲潜遁庄宗为流矢所中而殂年四十三左右皆散鹰坊人善友敛乐器覆尸而焚之是日李嗣源自罂子谷入洛阳拾庄宗骨於灰烬而葬之河南新安县百官请李嗣源监国【嗣源乃李克用之养子也】继而即位是为明宗　秋七月唐遣姚坤来告哀太祖闻之恸哭曰我朝定儿也吾方欲救之以渤海未下不果往致吾儿及此哭不已朝定华言朋友也又曰今天子闻洛阳有急何不救坤对曰地远不能及曰何故自立坤曰新天子将兵二十年所领精兵三十万天时人事其可得违长子托云在侧曰使者毋多言蹊田夺牛岂不为过坤曰应天顺人岂比匹夫之事太祖即慰劳坤曰理正当如是又曰闻吾儿专好声色游畋不恤军民宜其及此我自闻之举家不饮酒散遣伶人解纵鹰犬若亦傚吾儿所为行自亡矣又曰我於今天子无怨足以修好若与我大河之北吾不复南侵矣坤曰此非使臣所得专也太祖怒囚之旬余复召之曰河北恐难得得镇定幽州亦可也给纸笔趣为状坤不可欲杀之韩延徽固谏乃复囚之【案原书以庄宗被弑姚坤告哀二事叙于大祖攻渤海之前先後颠倒今据辽史改正】　是月太祖崩於夫余城舒噜后称制权决军国事【案辽史天显元年七月太祖崩明年十一月太宗方立自太祖崩後太宗未立以前皆舒噜后称制行事原书不载殊为疎略今补正】　韩延徽为政事令听唐告哀使姚坤归国复命阿苏穆尔古讷等如唐告哀时唐明宗初年也【案通监书此三事于太宗立之後故隆礼原书亦书于太宗纪中然太宗之立实在天显二年十一月告哀之使不当至此时方遣且既云唐明宗初年则为舒噜后称制时无疑今改正】舒噜后召诸臣妻谓曰我今寡居汝不可不傚我又集其夫立问曰汝思先帝否对曰受先帝恩岂得不思后曰果思之宜往见之遂杀之　八月朔日食　九月权殡梓宫於子城西上諡昇天皇帝庙号太祖统和二十六年加諡大圣大明天皇帝重熙二十一年再加大圣大明神烈天皇帝【案原书书上諡于太祖葬後又云諡曰大圣皇帝舛讹疎略今据辽史改正又案原书每帝之终皆系以论而辞旨皆浅陋无所发明且多偏谬之语今并删去】　冬十月卢龙节度使卢文进守平州唐遣人说之以易代之後无复嫌怨而文进所部皆思归乃帅其衆十万奔唐【案原书载此事于太宗纪中考辽史天显元年冬十月卢龙军节度使卢国用叛奔于唐国用即文进更名也事在舒噜后称制时今改正】
钦定重订契丹国志卷一

[book_title]卷二
钦定四库全书
钦定重订契丹国志卷二
太宗孝武惠文皇帝上
太宗皇帝讳德光太祖第二子也母曰舒噜氏帝诞于大部落东一千里之牙帐生时黑云覆帐火光照耀有声如雷及长美姿貌雄杰有大志精于骑射平奚渤海二国太祖爱之立为元帅太子尝从太祖至西楼有赤光紫气盖其上左右异之舒噜后尤所锺爱太祖崩於扶余后欲立之至西楼命帝与托云【太祖长子】俱乘马立帐前谓诸臣曰二子吾皆爱之莫知所立汝曹择可者执其辔羣臣知后意争执帝辔后曰衆之所欲吾安敢违遂立为皇帝托云愠欲奔于唐后乃遣归东丹帝立尊后为应天皇太后国事皆决焉太后复纳其侄为皇后帝性孝谨太后病不食亦不食尝侍于太后前应对或不称旨太后扬眉而视之辄惧而趋避非复召不敢近也
【丁亥】天显二年春正月唐主李嗣源更名亶　秋八月朔日食　遣使如唐修好　九月葬太祖於木叶山置州陵侧名曰祖州今有庙其靴尚在长四五尺【案原书葬太祖下有舒噜后欲杀赵思温事与舒噜后传两见今删去以省繁复】　冬十一月帝即位有司请改元不许【案辽史天显元年七月太祖崩舒噜后称制二年九月葬太祖十一月太宗即位盖太祖本立托云为太子舒噜后废长立少其初盖亦颇难之故迟久而太宗始立也原书误书太祖之葬于元年之八月又误书太宗之立于太祖葬之月今并改正】
【戊子】夭显三年春二月朔日食　夏四月唐义武节度使王都在镇州谋反唐主遣招讨使王晏球等发诸道兵会讨定州晏球攻拔其北关城王都以重赂求救于托诺五月托诺以万骑入定州晏球退保曲阳王都与托诺就攻之与晏球战不利帝益大发兵救定州王都悉衆与我兵五千骑合万余人邀战晏球集诸将校誓以报国悉去弓矢以短兵来击回頋者斩於是精骑先进奋檛挥剑直冲我阵我兵大败僵尸蔽野死者过半余走王都与托诺得数骑仅免我兵败还者又为唐卢龙节度使赵德钧邀击殆无孑遗　秋七月帝复遣特哩衮等救定州为王晏球逆战所破追至易州死者不可胜数赵德钧遣牙将武从谏邀击特哩衮等数百人被擒余衆散投村落人以白梃击之其得脱者不过数十人帝以出师非时甚悔之厚赐战殁将校之家　八月遣使如唐
【己丑】天显四年春二月唐王晏球克定州王都托诺欲突走被围不能出定州都指挥使马让能开门纳唐军王都举族自焚托诺被擒死之【案托诺力战被擒而死实为忠於所事原书作斩之乃沿通监原文敌国之辞不可为训今从辽史本纪改书死之以符史法】
【庚寅】天显五年【後唐明宗长兴元年】　夏六月朔日食　冬十一月人皇王托云失职怨望帅其部曲四千人越海奔唐唐赐姓东丹名慕华【明年改赐姓李名赞华】以为怀远节度使【辛卯】天显六年冬十一月朔日食
【壬辰】天显七年春三月遣使如唐请归擒去库色勒彻尔与特哩衮唐乃遣库色勒与我使者俱归而留彻尔不遣帝怒因数遣兵攻云州及振武　冬十一月唐以石敬瑭【敬瑭娶明宗女永寜公主】为河东节度使蔚州刺史张彦超与敬瑭有隙闻其为节度使遂来降
【癸巳】天显八年冬十一月唐明宗殂年六十七明宗性不猜忌与物无竞登极以来每夕于宫中焚香祝天曰某因乱为衆所推愿天早生圣人为生民主在位年谷屡丰兵革罕用较之五代粗为小康　十二月唐主从厚立葬明宗于河南洛阳县
【甲午】天显九年【後唐愍帝从厚应顺元年四月以後後唐主从珂清泰元年】春正月唐潞王从珂叛至长安唐遣康义诚为招讨使将兵拒之潞王所至唐诸将及康义诚等皆降唐愍帝忧骇不知所为领五十骑自随出奔至卫州东数里遇石敬瑭问以大计敬瑭闻康义诚等叛降俛首长叹未几敬瑭命牙内指挥使刘知远引兵尽杀愍帝从兵独置愍帝於驿遂趣洛阳　夏四月唐潞王从珂入洛阳至蒋桥冯道率百官班迎传教以未拜梓宫未可相见入谒太后太妃诣西宫伏梓宫恸哭自陈诣阙之由冯道帅百官班见拜潞王答拜道等上牋劝进潞王曰予之此行事非获已俟皇帝归阙园寝礼终当还守藩服明日太后下令废唐主为鄂王以潞王知军国事又明日太后令潞王即位于柩前遣玉宏贽迁愍帝于卫州廨内随遣宏贽之子王峦往酖之愍帝不饮峦缢杀之愍帝之在卫州惟磁州刺史宋令询遣使问起居闻其遇害恸哭半日自经死　冬十一月唐葬鄂王於徽陵域内南【徽陵明宗墓也】封才数尺观者悲之
【乙未】天显十年夏六月帝屡遣兵攻唐之北境时石敬瑭将大兵屯忻州潞王遣使赐军士夏衣传诏抚谕军士呼万岁者数四敬瑭惧幕僚段希尧请诛其倡者敬瑭命刘知远斩三十六人以徇潞王闻益疑之
【丙申】天显十一年【十一月以後晋高祖敬瑭天福元年】夏五月唐以石敬瑭为天平节度使敬瑭拒命谋叛唐主发兵讨之　秋七月唐杀石敬瑭子弟四人敬瑭令掌书记桑维翰草表来称臣且请以父礼事帝约事捷之日割卢龙一道及雁门关以北诸州为献表至帝大喜复书许俟仲秋赴援　九月帝将兵五万骑自扬武谷而南至晋阳陈於汾北之虎北口先遣人谓石敬瑭曰吾欲今日即战可乎敬瑭遣人驰告曰南军甚厚请俟明日使者未至我兵已与唐骑将高行周符彦卿合战敬瑭遣刘知远将兵来助唐张敬达杨光远安审琦以步兵陈于城西北山下帝遣轻骑三千不被甲直犯其陈唐兵逐之至汾西为伏兵所冲唐兵断而为二因纵兵乘之唐兵大败死者近万人敬达等收余衆保晋安帝亦引兵归虎北口敬瑭得唐降兵三千余人刘知远劝敬瑭尽杀之是夕敬瑭出见帝问曰皇帝远来士马疲倦遽与唐战而大胜何也帝曰始吾谓唐必断雁门诸路伏兵险要不可得进使人侦视皆无之是以长驱而深入我气方鋭乘此撃之是以胜也敬瑭叹伏引兵会围晋安寨置营于晋安之南长百余里厚五十里多设铃索吠犬人跬步不能过敬达等士卒犹五万人马万匹四顾无所之遣使告败唐潞王大惧下诏亲征潞王至怀州以晋安为忧问策于羣臣吏部侍郎龙敏请立李赞华为契丹主令天雄卢龙二镇分兵送之自幽州趣西楼朝廷露檄言之契丹必有内顾之忧然後选募精鋭以击之此亦解围之一策也潞王深以为然而执政恐其无成议竟不决潞王忧沮日夕酣饮悲歌羣臣或劝其北行则曰卿勿言石郎使我心胆堕地　冬十月唐诏大括天下将吏及民间马又发民为兵每七户出征夫一人自备铠仗谓之义军凡得马二千余匹征夫五千人民大扰　十一月帝谓石敬瑭曰吾三千里来赴难必有成功观汝器貌识量真中原之主吾欲立汝为天子敬瑭辞让数四将吏劝进乃许之帝作策书命敬瑭为大晋皇帝自解衣冠授之筑坛即位晋割幽蓟瀛莫涿檀顺新妫儒武云应寰朔蔚十六州以献仍许岁输帛三十万匹改长兴七年为天福元年敕命法制皆遵明宗之旧以赵莹为翰林学士承旨桑维翰为翰林学士权知枢密使事刘知远为侍卫马军都指挥使客将景延广为步军都指挥使立晋国长公主为皇后　帝引兵围晋安数月粮竭马死援兵不至唐将杨光远安审琦劝招讨使张敬达降敬达曰吾受明宗及今上厚恩为元帅而败军其罪已大况降乎今援兵早晚至且当俟之若力尽势穷诸君斩我出降未晚也光远乘敬达无备斩其首帅诸将出降【案原书作诸军毕集光远杀敬达以其首降考之通监乃杨光远欲杀敬达高行周等常引壮骑卫之诸将每旦集招讨使营是日适高行周等未至光远乃乘其无备而杀之隆礼不全用通监之文而约之曰诸军毕集於事情殊为违反又以诸将为诸军亦非今并改正】帝嘉敬达之忠命收葬而祭之谓羣臣及晋诸将曰汝曹为人臣当傚敬达也帝与晋主引兵而南晋主以齐王重贵【重贵乃高祖兄敬儒之子】为北京留守帝以高谟翰为先锋与降卒皆进至团栢与唐兵战唐兵大溃死者万计　晋主自太原入洛阳帝亲送至潞州唐卢龙节度使北平王赵德钧及其子枢密使延夀皆来降【案原书系此条於晋主将发潞州之後今考通监太宗与晋主引兵向南至潞州降赵德钧父子始令晋主入洛而太宗北还原书颠倒失实又赵德钧仕唐为卢龙节度使封北平王赵延夀为枢密使原书作枢密使赵德钧亦误今并改正】晋主将发潞州帝举酒属之曰我若南向河南之人必大惊骇汝宜自引汉兵南下我令大详衮将五千骑卫送汝至河梁余且留此俟汝音问有急则下山救汝洛阳既定吾将北返矣因执手而泣久之不能别解白貂裘以衣晋主并赠良马二千匹战马一千二百匹曰世世子孙勿相忘又曰刘知远桑维翰赵莹皆创业功臣无大故勿相弃也先是赵德钧隂遣人说帝求立为中国主帝指穹庐前巨石谓德钧使者曰我已许石郎矣石烂可改也帝至潞州锁德钧父子而去舒噜太后见之问曰汝父子自求为天子何耶德钧慙不能对悉以田宅之籍为献后问何在曰幽州后笑曰幽州属我也何献之为德钧益慙自是郁郁不多食踰年而死德钧既卒帝释延夀而用之
纪异録曰契丹太宗尝画寝梦一神人花冠美姿容辎軿甚盛忽自天而下衣白衣佩金带执骨朶有异兽十二随其後内一黑色兔入太宗怀而失之神人语太宗曰石郎使人唤汝汝须去觉告太后忽之不以为异後复梦即前神人也衣冠仪貌宛然如故曰石郎已使人来唤汝既觉而惊复以告太后太后曰可命筮之乃召巫筮言太祖从西楼来言中国将立天王要尔为助尔须去未浃旬唐石敬瑭反於河东为张敬达所败亟遣赵莹持表重赂许割燕云求兵为援帝曰我非为石郎兴师乃奉天帝敕使也率兵十万直抵太原唐师遂衂立石敬瑭为晋帝後至幽州城中见大悲菩萨佛相惊告太后曰此即向来梦中神人冠冕如故但服色不同耳因立祠木叶山名菩萨堂
唐主从珂命河阳节度使苌从简与赵州刺史刘在明守河阳南城遂断浮梁归洛阳杀人皇王托云於其第晋主至河阳苌从简迎降舟楫已具唐主议复向河阳将校皆已飞状迎晋主晋主虑唐主西奔遣我兵千骑扼渑池唐主与曹太后刘皇后并子雍王重美及宋审?等携传国宝登元武楼唐主自焚年五十一刘皇后欲烧宫室重美谏曰新天子至必不露居他日重劳民刀死而遗怨乃止后与重美俱死是日晚晋主入洛阳唐兵皆解甲待罪晋主命知远部署京城知远分汉军使还营馆我兵於天宫寺城中肃然无敢犯令　十二月晋追废唐主从珂为庶人以冯道同平章事
【丁酉】天显十二年春正月乙卯日食【案原书但云正月日食通监考异引五代实録是年正月甲寅朔乙卯日食十国纪年蜀乙卯朔日食盖晋人避元旦日食故移朔日其实当以十国纪年所载为正辽史闰考是月系甲寅朔日食在二日盖亦以避日食而移朔日也今增乙卯二字】　以赵延夀为枢密使寻兼政令事【後封燕王】帝遣使如洛阳取延夀妻唐燕国长公主以归【案原书作唐国长公主今考延夀妻乃唐明宗女燕国长公主非唐国也今改正】　二月帝班师过云州节度使沙彦珣出迎帝留之判官吴峦在城中其衆推峦领州事闭城不受命攻之不克应州郭崇威亦挺身南归翰林学士张砺本赵德钧判官军败来归帝见其文采擢任之【案原书但记张砺亡归事而砺初归辽不载则于事之本末不具今据辽史补】砺乘间亡归为追骑所获帝责之曰汝何故亡对曰臣不习北方土俗饮食居处意常郁郁是以亡耳帝顾通事高唐英曰吾常戒汝善遇此人何故使之失所而亡若失之安可复得耶笞唐英而谢之砺甚忠直遇事辄言无隐帝甚重之三月晋得故唐主从珂膂及髀骨以王礼葬之于徽陵南　夏四月晋迁都汴州　五月吴徐知诰欲来相结图取中国遣使以美女珍玩泛海修好帝亦遣使报之秋七月吴徐知诰称帝国号南唐复姓李改名曰昪诏以幽州为南京大都为上京渤海扶余城为东京
【案辽东京乃辽阳本渤海金德县地扶余城本扶余国渤海为扶余城辽改为黄龙府又改为通州虽并为渤海旧地实非一所前以扶余为东丹国此又以扶余为东京皆与辽史地理志不合今姑仍旧文而辨正之云戊戌】会同元年春正月朔日食　秋七月晋作受命宝以受天明命惟德允昌为文　八月遣使册晋主为英武明义皇帝【原书称辽帝遣使奉册宝晋称臣於辽其遣使授册安得称奉今改正】九月晋遣守司空冯道左散骑常侍韦勲来上皇太后尊号左仆射刘煦右谏议大夫卢重来上皇帝尊号【案辽册晋主辽史书于八月通监书于十月晋使上辽尊号通监书於七月辽史书于九月由一据遣使之月一据使至之月故也此书主记辽事应据辽史原书并据通监每事皆差二月有失事实今改正】　冬十一月太后御开皇殿受晋册帝御宣政殿受册大赦改元会同【案通监以改元会同为丁酉年事原书沿之以是年为会同二年考辽史改元实在册礼既成之时于情事为得今改正】晋主事帝甚谨奉表称臣谓帝为父皇帝每使至即于别殿拜受诏敕每岁输金帛三十万之外吉凶庆吊岁时赠遗相继於道乃至太后元帅太子诸王大臣皆有赠遗然所输金帛不过数县租赋其後帝屡止晋主上表称臣但令为书称儿皇帝如家人礼
【己亥】会同二年秋七月朔日食　八月晋以故唐明宗子许王从益为郇国公以奉唐祀
【庚子】会同三年初晋割雁门北州郡来献由是吐谷浑皆内属晋成德节度使安重荣诱之南归春正月吐谷浑帅其部落千余帐奔晋帝大怒遣使让晋主以招纳叛人晋主遣兵逐之使还故土
【辛丑】会同四年夏六月晋安重荣以其主称臣为耻见使者至必箕踞慢骂或潜遣人杀之帝以为让晋主为之逊谢後重荣执辽使苏拉遣轻骑掠幽州南境上表称吐谷浑两突厥浑契苾沙陁各帅部衆归附党项【国名】等亦纳辽告牒言为辽所陵暴愿自备十万衆与晋击辽晋主不许
【壬寅】会同五年夏六月帝以晋招纳吐谷浑屡遣使责让晋主忧悒成疾一旦冯道独对晋主命幼子重睿出拜之又令宦者抱置道怀中盖欲道辅立之是月晋主殂年五十一冯道与侍卫马步都虞候景延广议以国家多难宜立长君乃奉齐王重贵嗣位【案原书此下有是日即位四字亦袭通监旧文然通监上云乙丑所云是日乃蒙上而言此上文不言乙丑则是日二字为赘今删正】　晋高祖既殂其大臣议奉表称臣来告哀景延广请致书称孙而不称臣李崧曰陛下如此他日必躬擐胄甲与辽战於时悔无益矣延广固争冯道依违其间晋主卒从延广议帝大怒遣使如晋责让延广复以不逊语答之　卢龙节度使赵延夀欲代晋帝中国屡说帝击晋帝颇然之
【癸卯】会同六年【晋主重贵仍称天福八年】春二月晋主闻帝将南伐遂还东京然问遗相往来犹无虚月　是月南唐主昪殂齐王璟立　夏四月朔日食　秋九月先是河阳牙将乔荣从赵延夀来归帝以荣为回图使往来贩易于晋置邸大梁至是景延广说晋主囚荣於狱凡辽国贩易在晋境者皆杀之夺其货大臣皆言辽国不可负晋主乃释荣慰赐而归之荣辞延广延广大言归语而主先帝为北朝所立故称臣奉表今上乃中国所立所以降志於北朝者正以不敢忘先帝盟约故耳为邻称孙足矣无称臣之理翁怒则来战孙有十万横磨剑足以相待他日为孙所败取笑天下无悔也荣乃曰公所言颇多恐有遗忘愿记之纸墨延广命吏书其语以授之荣具以白帝帝大怒南伐之志始决晋使至者皆絷之桑维翰屡请逊辞谢辽每为延广所沮晋主以延广有定策功又总宿卫兵故大臣莫能与之争河东节度使刘知远知延广必致衅而不敢言但益募兵增置十余军以备　冬十二月晋平庐节度使杨光远遣骑密来告以晋境大饥乘此攻之一举可取赵延夀亦劝之帝乃集兵五万使延夀将之经略中国曰若得之当立汝为帝延夀信之为尽力晋主颇闻其谋遣使徵近道兵以备之
【甲辰】会同七年【晋主重贵开运元年】春正月以赵延夀赵延照为前锋将兵伐晋围贝州先是晋以贝州水陆要冲多聚刍粟为大军数年之储军校邵珂性凶悖节度使王令温黜之珂怨望密遣人来言贝州易取会令温入朝执政以吴峦权知州事帝亲攻贝州峦悉力拒之烧攻具殆尽珂引兵自南门入峦赴井死遂克贝州所杀且万人晋以高行周为都部署与符彦卿皇甫遇等将兵来御晋主遣使齎书遗帝时帝已屯邺都不得通而返晋
王至澶州帝屯元城别遣将攻太原晋诏刘知远杜威马全节张彦泽等将兵拒於黎阳复遣译者孟守忠致书於帝求修旧好帝复书曰已成之势不可改也会伟王在秀容失利太原诸军自鸦鸣谷与大军会【案原书作辽帝自鸦鸣谷归通监则作契丹自鸦鸣谷遁去胡三省注云自鸦鸣谷出潞州东与契丹主大军合盖通监所指乃太原诸军辽帝并未北归也隆礼所纪舛错殊甚今改正】博州刺史周儒以城降二月周儒引满达自马家口济河营於东?攻郓州
北津晋主自将兵及遣李守贞等分道来击我师败绩三月帝伪弃元城去伏精骑於古顿邱城以俟晋军
与恒定之兵合而夹击晋军欲进追会霖雨而止我兵设伏旬日人马饥乏赵延夀曰晋军悉在河上畏我锋鋭必不敢前不如即其城下四合攻之夺其浮梁则天下定矣帝从之亲将兵十万余阵於澶州城北与晋高行周合战自午至晡互有胜负帝以精兵当中军而来晋主亦出阵待之帝望见晋军之盛谓左右曰杨光远言晋军半已馁死今何其多也以精骑左右掠阵晋军不动万弩齐发飞矢蔽地帝稍却两军死者不可胜数昬後各引去帝自澶州北分为两军一出沧德一出深冀而归时帝怅中有小校亡入晋云帝已传木书收军北去景延广疑有诈闭壁不敢追帝北归留赵延照为具州留後　夏四月晋因出兵拒守国用愈竭遣使三十六人分道括率民财各封剑以授之使者多从吏卒携锁械刀仗入民家大小惊惧求死无地州县吏复因缘为奸　先是晋杨先远叛命兖州修守备节度使安审信亦以治楼堞为名率民财以实私藏民力大困晋遣李守贞讨杨光远于青州帝遣兵救之不克　秋九月朔日食　帝遣兵攻晋遂城乐夀及代州刺史白文珂战于七里烽我师败绩　冬十月晋师围青州经时城中食尽饿死者大半待援兵不至杨光远遥稽首於帝曰皇帝皇帝误光远矣其子承勲劝光远降冀州全其族光远不许承勲乃斩劝其父反者判官邱涛送其首於守贞纵火大噪刼其父出居私第上表待罪开城纳官军　闰月晋以杨光远罪大而诸子归命难於显诛命守贞便宜从事守贞遣人拉杀光远以病死闻起复其子承勲除汝州防御使【原书於此条引胡安国论词意偏缪谨遵圣谕删正】　是月帝复大举攻晋赵延夀引兵先进至邢州
钦定重订契丹国志卷二

[book_title]卷三
钦定四库全书
钦定重订契丹国志卷三
太宗孝武惠文皇帝下
【乙巳】会同八年春正月帝将兵攻邢洺磁三州至於安阳河千里之内焚杀殆尽帝见大桑木骂曰吾知紫披袄出自汝身吾岂容汝活耶束薪於木而焚之　时晋主病不能出军遣张从恩马全节安审琦皇甫遇悉兵陈於相州安阳水之南皇甫遇与濮州刺史慕容彦超将数千骑前觇至邺都遇我师数万遇等且战且却至榆林店我师大集二将死战自午至未百余合杀伤甚衆日且暮安阳诸将怪觇兵不还安审琦即引骑兵出我师自相惊曰晋军悉至遂引军退时帝在邯郸闻之即时北去　二月我兵自恒州还以羸兵驱牛羊过祁州城下晋刺史沈斌出兵邀撃我以精兵夺其门州兵不得还赵延寿引兵急攻之斌在城上延寿语之曰使君何不早降斌曰侍中父子失计陷身北廷忍帅兵以残父母之邦不自愧耻更有骄色何哉沈斌弓折矢尽宁为国家死耳终不效公所为明日城陷斌自杀【案原书此下有三月辽师还军南下晋都排阵使符彦卿等来撃辽师败走一条今考通监此即系四月中辽太宗自虎北口还师战于阳城之事隆礼盖杂引诸书以致复出今删正】　夏四月晋杜威等诸军会於定州攻陷泰州取满城获二千人进取遂城帝还至虎北口闻晋取泰州复拥八万骑南向威等闻之惧退走阳城辽师大至晋兵来拒搏战十余里辽师踰白沟而去晋兵结阵而南至白团村埋鹿角为行寨辽师围之数重奇兵出寨後断粮道是夕东北风大起营中人马俱渇掘井辄崩至曙风甚帝坐奚车中命铁鹞四面下马拔鹿角而入奋短兵以击晋兵又顺风纵大扬尘以助其势晋诸将愤怒皆愿出一战符彦卿等引精骑出西门诸将继至我师却数百步风势益甚昏晦如夜彦卿等拥万余骑横击我师号呼声动天地我师利帝退还幽州散兵稍集帝以军失利杖诸将战不力者各数百诸军引归晋主亦还大梁【案原书此下有六月晋遣使如辽一条今考通监及五代史此即下文张晖使辽之事而上下复出并非一月两遣使也今删正】　时连岁南伐晋人疲於奔命边民涂地人畜多死国人亦厌苦之舒噜太后谓帝曰使汉人为我国主可乎曰不可太后曰然则汝何故欲为汉帝曰石氏负恩不可容后曰汝今虽得地不能居也万一蹉跌悔所不及又谓羣下曰汉儿何得一饷眠【案通监五代史并作一向眠文义较长但书中此语两见并作饷字存之以博异义】自古但闻汉和蕃不闻蕃和汉汉儿果能回意我亦何惜与和晋桑维翰屡劝其自主复请和以纾国患六月遣供奉官张晖【案原书作张徽今据通监及五代史改正】奉表称臣卑辞谢过帝曰使景延广桑维翰自来仍割镇定两道隶我则可和晋主以帝语愤谓无和意乃止及帝入大梁谓李崧等曰向使晋使再来则南北不战矣　秋八月朔日食
【丙午】会同九年春二月朔日食　夏四月晋定州指挥使孙方简请内附　六月遣兵攻晋定州晋遣李守贞为都部署将兵来御　秋八月晋张彦泽败我师於定州北　冬十月晋遣杜威李守贞将兵来攻　十一月晋帅杜威李守贞会兵至瀛州城门洞啓寂若无人威等不敢进闻高谟翰已引兵潜出威遣梁汉璋将二千骑追之汉璋败死威等遂引兵遁还　十二月帝诏大举南伐引兵趋恒州晋杜威等闻之将自冀贝而南张彦泽时在恒州引兵会之言辽兵可破之状威等乃复趋恒州以彦泽为前锋与辽兵夹滹沱而军帝恐晋军渡河与恒州合势议引兵还及闻晋军筑垒为持久计遂不去晋磁州刺史李谷说杜威及李守贞曰今大军去恒
州咫尺烟火相望若多以三股木置水中积薪布土其上桥可立成密约城中举火相应夜募壮士砍敌营而入表里合势逃遁必矣诸将皆以为然独杜威以为不可遣谷出督怀孟军粮帝自以大兵当晋军之前潜遣萧翰将百骑出晋军之後断晋粮道及归路遇樵采者悉擒之有逸归皆称辽师之盛又获晋民皆黥其面曰奉敇不杀纵之南走运夫在道遇之皆弃车惊溃　李谷密奏晋主具言辽兵危急之势请幸滑州及发兵守澶州河阳以备奔冲杜威亦奏请益兵晋主悉发守宫禁者数百人赴之威又遣使告急还为我兵所获自是晋主与军前声闻两不相通晋开封府尹桑维翰以国家危在旦夕求见言事晋主方在苑中调鹰辞不见又诣执政言之执政不以为然退谓所亲曰晋氏不血食矣　晋主欲自将出师李彦韬谏而止　晋奉国都指挥使王清战死杜威与李守贞宋彦筠等谋来降威潜遣腹心诣军前邀求重赏帝绐之许以中国与之为帝威喜遂定降计召诸将出降表使署名乃命军士出陈於外军士皆踊跃决为一战及告以出降令其释甲军士大哭声振原野帝遣赵延寿衣赭袍至晋营慰抚士卒亦以赭袍衣杜威其实戏之耳威引帝至恒州城下顺国节度使王周出降帝引兵自邢相而南【案原书作自易定趋恒州今考易定至恒乃辽帝自幽州南向之路此时已得恒州不应反北道易定通监原文实作自邢相而南胡三省谓依山南下以临晋者是也隆礼妄改通监纰谬尤甚今订正】威将降兵以从遣张彦泽将二千骑先取大梁以通事傅住儿为都监杜威之降也皇甫遇初不预谋帝欲遣遇先入大梁遇辞退谓所亲曰吾位为将相败不能死何面目复南行至平棘遂扼吭而死　是月张彦泽倍道疾驱夜渡白马津晋主召李崧冯王李彦韬入禁计事欲诏刘知远发兵入援明日彦泽自封邱门斩关而入城中大扰晋主於宫中起火自携剑驱後宫十余人将赴火为嬖人薛超所持俄而彦泽自寛仁门传帝与太后书慰抚之乃命灭火与后妃聚泣召范质草降表自称孙男臣重贵祸至神惑运尽天亡今与太后及妻冯氏举族面缚待罪遣男延煦延宝奉国宝出迎太后亦上表称晋室皇太后李氏妾傅住儿入宣帝诏晋主脱黄袍衣素服再拜受宣帝又赐晋主以手诏且遣嘉哩谓之曰孙无忧管取一吃饭处晋主上表谢恩帝又诘以所献传国宝非真晋主奏顷唐潞王从珂自焚旧传国宝不知所在此先帝所为羣臣备知乃止有司欲使晋王衔璧牵羊大臣舆榇迎於郊外帝曰吾遣奇兵直取大梁非受降也不许又诏晋文武羣僚一切如故朝廷制度并用汉礼晋王使人召彦泽彦泽笑而不答【案原书此下有且召桑维翰景延广一句今考通监原文此语实在彦泽传语慰抚之下盖彦泽以辽帝命召之非晋主召之也隆礼移改旧文殊失事实今删去】或劝桑维翰逃去维翰曰吾大臣逃将安之坐而俟命彦泽以晋主命召之维翰至天街遇李崧驻马语未毕有军吏於马前揖维翰赴侍卫司维翰知不免顾谓李崧曰侍中当国今日国亡反令维翰死之何也崧有愧色彦泽踞坐见维翰维翰切责之曰去年拔公於罪人之中复领大镇授以兵权何乃负恩至此彦泽无以应遣兵守之彦泽纵兵大掠二日都城为之一空彦泽自谓有功旗帜皆题赤心为主见者笑之彦泽迫迁晋主於开封府顷刻不得留见者流涕晋主与太后皇后肩舆宫嫔宦者十余人皆步从以内库金珠自随彦泽曰此物不可匿也晋主悉归之彦泽悉辇以归私第彦泽遣控鹤指挥使李筠以兵守晋主内外不通所上表章皆先示彦泽乃敢发晋主使取内库帛主者不与曰此非帝之物也求酒於李崧崧曰臣家有酒非敢惜虑陛下忧躁饮之有不测之虞所以不敢进欲见李彦韬彦韬亦不往晋主姑乌氏公主私赂守门者得入与晋主诀归第自经死　帝初渡河晋主欲郊迎张彦泽遣白帝帝报曰天无二日岂有两天子相见於道路耶乃止晋皇子延煦母楚国夫人丁氏有美色彦泽使人刧
取之彦泽杀桑维翰以带加颈白帝云其自经帝命厚抚其家高行周符彦卿皆来降帝以阳城之败责之彦卿曰臣当时惟知为晋主竭力今日死生惟命帝笑而释之　帝又遣兵趋河阳捕景延广延广见帝於封邱帝责之曰致两主失欢皆汝所为也十万横磨剑安在召乔荣使相辨证荣出衣襟所藏书乃以十事责延广每报一事授一牙筹授至八筹帝叱锁之命押送归本国宿陈桥夜分扼吭而死
【丁未】大同元年【後汉高祖知远仍称天福十二年】春正月朔帝备法驾入汴晋文武百官遥辞其主于都城北遂素服纱帽迎降俯伏路侧请罪帝命起改服抚谕之晋主重贵及太后迎於封邱门外帝辞不见馆于封禅寺遣崔延勲以兵守之是时雨雪连旬外无供亿上下冻馁晋太后使人谓寺僧曰吾尝於此饭僧数万今日岂不相悯耶僧辞以辽帝之意难测不敢献食晋主阴祈守者乃稍得食帝初入门民皆惊走帝登城楼遣通事谕之曰我亦
人也汝曹勿惧会当使汝曹苏息我无心南来汉兵引我至此耳至明德门下马拜而後入晋宫中嫔妃迎谒皆不顾日暮复出屯於赤冈执杨承勲责其刧父杨光远以叛脔而食之　先是张彦泽与晋合门使高勲有隙乘醉入其家杀其叔父及弟而去及帝至京师闻彦泽刧掠怒而锁之高勲与百姓亦争投牒疏其恶帝命斩之北市仍令高勲监刑彦泽前所杀士大夫子孙皆絰杖哭随诟骂以杖扑之彦泽俯首无一言行至北市断腕出锁然後用刑勲命割其心祭死者市人争破其脑取髓脔其肉而食之　帝初入宫诸门皆用兵守卫磔犬於门以竿悬羊皮於?为厌胜法谓晋羣臣曰自今不修甲兵不市战马轻赋省役天下太平矣改服中国衣冠百官起居皆如旧制以李崧为太子太师充枢密使冯道守太傅於枢密院祗候分遣使者以诏赐晋之藩镇大臣争上表称臣惟彰义节度使史匡威据泾州拒命而雄武节度使何重建以秦阶成州降蜀　帝悉收晋降卒铠仗贮恒州驱马归北边欲以铁骑拥降卒而纳之河流赵延寿劝分以戍边由是得免散遣还营诏降晋主重贵为光禄大夫检校太尉封负义侯迁
於黄龙府【即慕容氏和龙城也○案黄龙府本渤海之扶余城在辽水之东和龙城据晋书及水经注为汉唐之柳城县在辽水之西非一地也但隆礼此注本沿通监故姑仍其旧云】帝使人谓晋太后曰吾闻尔子重贵不从母教而至於此可求自便勿与俱行太后答曰重贵事妾甚谨所失者违先君之志絶两国之欢然重贵此去幸蒙大惠全生保家母不随子欲何所归於是晋太后与冯后皇弟重睿子延煦延宝举族从重贵而北以宫女五十宦者三十东西班五十医官一控鹤官四御厨七茶酒司三仪鸾司三军士二十人从卫以骑兵三百又遣赵莹冯玉李彦韬与之俱所经州县皆故晋将吏有所供馈不得通路傍父老争持羊酒为献卫兵拥隔不使得见皆涕泣而去旧臣亦无敢进谒者独磁州刺史李谷迎谒於路倾赀以献重贵至中度桥见杜威寨叹曰天乎我家何负於汝为此贼所破恸哭而去　帝广受四方贡献大纵酒作乐赵延寿请给上国兵食帝曰吾国无此法乃纵兵四出剽掠谓之打草谷丁壮毙於锋刃老弱委於沟壑自东西两畿及郑滑曹濮数百里间财畜殆尽　晋北面行营都统刘知远遣客将王峻奉表称臣帝诏褒美亲加儿字於知远姓名之上仍赐以木拐国法以优礼大臣如汉赐几杖之比　荆南节度使高从诲遣使入贡唐主遣使贺帝灭晋且请诣长安修复诸陵帝不许　二月朔帝冠通天冠绦纱袍执大圭视朝南人皆法服北人仍国服立於文武班中间百官朝贺帝问百官曰中国之俗异於吾国吾欲择一人君之何如皆曰夷夏之心皆愿推戴皇帝於是下制以晋国称大辽大赦天下燕王赵延寿以帝负约心常怏怏乞为皇太子帝曰
吾於燕王无所爱惜虽我皮肉可为燕王用者吾亦割也吾闻皇太子当以天子儿为之燕王岂得为之因令为延寿迁官张砺奏拟为中京留守大丞相録尚书事都督中外诸军事帝取笔涂去録尚书事都督中外诸军事而行之　晋刘知远称帝於晋阳自言未忍改晋又恶开运之名乃更称天福十二年【案原书作自言未忍改晋国开运之名乃更称天福十二年汉主既未忍改开运之名何以转称天福考之通监实因恶开运之名而更称天福也隆礼删去又恶二字文义全□今改正】诏诸道为辽国括率钱帛者罢之刘知远自将东迎故晋主重贵至寿阳闻已过数日
乃留兵戍承天军而还重贵自幽州十余日过平州沿途无供给饥不得食遣宫女从官采木实野蔬而食又行七八日至锦州卫兵迫拜太祖画像重贵不胜屈辱呼曰薛超悞我不令我死冯后求毒药欲与重贵俱自死不果又行五六日过海北州至东丹王墓遣延煦拜之又行十余日渡辽水至渤海国铁州又行七八日过南海府遂至黄龙府　帝闻刘知远称帝遣耿崇美守泽潞高唐英守相州崔延勲守河阳以控扼要害滏阳贼帅梁晖夜遣壮士踰相州城啓关纳衆杀守兵数百据州自称留後镇宁节度使耶律朗乌性残虐澶州人苦之贼帅王琼帅其徒千余人围朗乌於牙城帝闻之惧遣兵救之琼败死帝是自无久留河南之意矣　舒噜太后遣使以国中酒馔脯果赐帝贺平晋国帝与羣臣宴於永福殿每举酒立而饮之曰太后所赐不敢坐饮三月朔帝服赭袍坐崇元殿百官行入阁礼　帝谓晋百官曰天时向暑吾难久留欲暂至上国省太后乃以汴州为宣武军以萧翰为节度使翰舒噜太后之兄子其妹复为帝后始以萧为姓自是后族皆称萧氏　帝发大梁晋文武诸司诸军吏卒从者皆数千人宫女宦官数百人尽载府库之实以行谓宣徽使高勲曰吾在上国以射猎为乐至此令人悒悒今将归死无恨矣夏四月帝攻相州克之悉杀城中男子驱其妇人而北留高唐英守之城中遗民仅七百人而髑髅十余万帝自大梁北归行至高邑得疾崩於栾城丧车至国舒噜太后不哭曰待诸部宁一如故则葬汝矣　九月葬帝於木叶山【案辽史大同元年四月太宗崩九月葬五代史亦言是年葬太宗原书谓明年八月葬实为缪误今改正】帝在位凡二十一年庙号太宗统和二十六年上尊諡孝武皇帝重熙二十一年加諡孝武惠文皇帝【案原书云諡曰嗣圣皇帝考辽史太宗至统和方有諡穆宗至重熙方有諡嗣圣乃尊号中二字非諡也盖辽初质朴即以生前尊号为没後之称如商时诸王天乙武丁之类亦生没皆称之也隆礼传闻误以为諡今据辽史改正】
纪异録曰辽太宗在栾城病时上京西八十里山有猎人见太宗容貌如故乘白马追奔一白狐因射杀之猎人惊国主南征未回何忽至此因获其死狐并箭失国主所在不浃旬而凶问至验其日乃得疾之日验其箭则国主南征所带之箭失其一矣国人於其地置堂塑白狐形并箭在焉名曰白狐堂今其陵之侧创置怀州是也【案原书於太宗纪中引胡安国论凡十条其中立论偏驳者业奉圣训删正其余亦并系论後唐及晋事与辽无与今悉行删去】
钦定重订契丹国志卷三

[book_title]卷四
[史部,别史类,钦定重订契丹国志]
钦定四库全书
钦定重订契丹国志卷四
世宗孝和庄宪皇帝
世宗皇帝讳阮小字乌云太袓孙人皇王托云之子也人皇王归唐为唐主从珂所害【案原书作卒于滑州今考托云奔唐後居洛阳唐潞王以太宗助晋起兵遣人杀之于私第辽史及通监并同此书卷二内亦有其事此乃以为卒于滑州前後矛盾全乖事实今改正】太宗南入大梁乌云从驾封永康王大同元年四月太宗北归崩於栾城燕王赵延寿恨太宗负许代中国之约即日引兵入恒州帝以所领兵继入时诸将已密议奉帝为主登鼓角楼受叔兄拜而延寿不之知自称受太宗遗诏权知南朝军国事下教布告诸道所以供馈帝与诸将同帝衔之镇州诸门管钥与夫仓库出纳皆帝亲掌之或说延寿曰辽诸大人诸日聚谋此必有变今汉兵不下万人不若先事图之【案通监云今汉人不下万人言其力足以制敌也原书作汉兵不满万辞义违反今改正】延寿不决下令以来月朔日於待贤馆上事受贺大臣李崧等以事理难测不可行此礼乃止
【丁未】天禄元年【案是年即大同元年世宗即位後改天禄隆礼误以次年为天禄元年而以是年为会同十一年与史不合今改正】夏五月帝召赵延寿张砺李崧冯道於所馆饮酒帝之妃素以兄事延寿酒数行帝从容谓延寿曰妹自上国来宁欲见之乎延寿与俱入食顷帝出笑谓张砺等曰燕王谋反已锁之矣诸君可无虑矣又曰先帝在汴州与我算子一茎许我知南朝军国事昨日临崩别无遗诏燕王安得擅立邪间一日帝至待贤馆受蕃汉官谒贺因笑谓张砺等曰燕王果於此即位吾以铁骑围之诸公亦不免矣後数日集蕃汉诸臣於府署宣太宗遗制曰永康王大圣皇帝之嫡孙人皇王之长子太后锺爱羣情允归可於中京即皇帝位【中京契丹谓镇州也】于是举哀成服既而易吉服见羣臣受贺更不复行丧礼歌吹之声不絶於内【案原书此下有是年犹称会同句考是年太宗已改大同世宗即位又改天天禄原书误甚今删去】帝以太宗有子在国已以兄子袭位又无舒噜大后之命内不自安初太祖崩于扶余城舒噜后杀诸将数百人太宗复崩于境外诸将惧死乃谋奉帝勒兵北归使满逹为中京留守以前武州刺史高奉明为安国节度使晋文武官及士卒悉留之独以翰林学士徐台符李澣及後宫宦者教坊人自随舒噜太后闻帝立怒曰我儿南征东讨有大功业其子在我侧者当立汝父弃我走投外国乃大逆人也岂得立逆人之子为帝乎发兵拒之帝遣伟王为前锋相遇于石桥太后以李彦韬为排阵使彦韬迎降於伟王太后兵由是大败帝幽太后于太祖陵侧羣臣上尊号曰天授皇帝以高勲为枢密使帝慕中华风俗多用晋臣而荒於酒色侮诸宰执由是国人不附诸部数叛兴兵追讨故数年不暇南征　先是舒噜太后徙负义侯重贵并其太后于怀密州去黄龙府西北一千五百里行过辽阳二百里而舒噜太后为帝所囚重贵与太后复得还於辽阳稍有供给　萧翰在大梁矫帝制命唐许王从益知南朝军国事召已赴恒州时从益及王淑妃俱匿於徽陵下宫不得已而出翰立为帝帅诸将拜之淑妃泣曰吾母子单弱如此而为诸公所推是祸吾家也愿诸公早迎新主自求多福勿以吾母子为意衆感其言许王遣使奉表称臣迎汉主刘知远仍出居私第汉主入洛汴州百官奉表来迎谕以受辽补署者皆
勿疑聚其告谍而焚之命郑州防御使郭从义先入大梁清宫密令杀许王及王淑妃淑妃且死曰吾儿何罪而死何不留之每岁寒食以一盂麦饭洒明宗陵乎闻者泣下　汉主至大梁晋之藩镇相继降之复以汴州为东京改国号曰汉仍称天福年号曰余未忘晋也【案原书此下有明年辽国改元天禄句盖误以世宗为踰年改元与辽史不合今删去】
【戊申】天禄二年【汉隐帝承佑乾佑元年】春正月汉主知远更名暠既而有疾召苏逢吉杨邠史宏肇郭威入受顾命曰承佑幼弱後事托在卿辈又曰善防杜重威遂殂逢吉等秘不发丧下诏称重威父子因朕小疾谤议摇衆皆斩之磔尸于市市人争啖其肉　二月汉主第二子周王承佑立时年十八【是为隐帝】　初帝北归至定州以孙方简为大同节度使方简怨恚不受命率其党三千人保狼山故寨攻之不克未几遣使降汉汉主复其旧官使扞北边时满逹等焚掠定州悉驱其人弃城北还方简自狼山帅其衆数百还据定州于是晋末州县内附者皆复为汉有矣满逹既归帝责其失守满逹不服曰朝廷徵汉官致乱尔帝鸩杀之【案辽史满逹即额森天禄五年弑世宗自立不克而死此言满逹为世宗所鸩盖误以满逹与额森为二人也】　夏四月帝至辽阳负义侯重贵白衣纱帽与太后诣帐中上谒帝令重贵以常服见重贵伏地而泣自陈过咎帝使人扶起之与坐饮酒奏乐而帐下伶人从官望见故主皆泣下悲不自胜争以衣服药饵为遗　五月帝上陉取重贵所从宦者十五人东西班十五人及其子延煦而去　帝有妻兄沁诺尔闻重贵有女未嫁求之乃辞以幼後数日帝遣骑取之以赐沁诺尔　六月朔日食　陉北地尤高凉北人常以五月上陉避署八月下陉至八月帝下陉故晋太后自驰至霸州谒帝求於汉儿城侧赐地种牧以为生许之帝以晋太后自随行十余日遣与延煦俱还辽阳【己酉】天禄三年春二月徙重贵及晋太后於建州中途安太妃卒遗令焚骨为灰南向扬之庶几遗魂得返中国也自辽阳东南行千二百里至建州节度使赵延晖避正寝以馆之去建州数十里外得地五十余顷重贵遣从者耕以给食顷之太宗之子舒噜王遣骑取重贵宠姬赵氏聂氏而去　夏四月太白昼见　六月朔日食冬十月遣兵攻汉河北汉遣郭威督诸将来御
【庚戌】天禄四年秋八月故晋太后病无医药常仰天号泣戟手骂杜重威李守贞曰吾死不置汝疾亟谓重贵曰我死焚其骨送范阳佛寺是月后卒至周显德中有人南还者云故晋主及皇后诸子尚无恙其从者亡归及物故则过半矣　冬十一月朔日食　是月汉郭威反汉主承佑出奔至赵村追兵已至汉主下马入民家为郭允明所弑郭威等率百官迎武宁节度使刘贇【高祖弟崇之子】为主　十二月汉遣郭威来侵至澶州将发将士数千人忽大噪曰天子须侍中自为之将士已与刘氏为仇不可立也或裂黄旗以被威体共扶抱之呼万岁推立为帝威乃上汉太后牋请奉汉宗庙事太后为母下书抚谕大梁士民勿有忧疑【案原书此下有迁故主贇于外馆句考郭威迎贇未至即自立旋弑之宋州并无迁於外馆之事所载失实今删去】太后诰废贇为湘隂公【辛亥】天禄五年【周太祖威广顺元年】春正月汉太后下诰授郭威监国符宝遂称皇帝国号曰周建元广顺　是月周主威弑汉湘隂公贇於宋州汉高祖之弟刘崇称帝於晋阳仍用乾佑年号改名旻所有者并汾忻代岚宪隆蔚沁辽麟石十二州之地　二月帝闻北汉主立使招讨使潘伊纳克遗其子刘承钧书汉主使承钧复书言本朝沦亡欲循晋室故事求援帝大喜北汉主遂遣使来乞兵夏四月帝遣使如北汉告以周使田敏来约岁输钱
十万缗北汉主使郑珙以厚赂来谢致书称侄请行册礼帝大喜命燕王舍音册命北汉主旻为大汉神武皇帝更命旻妃为皇后北汉主寻遣其翰林学士卫融等来称谢且请兵　秋九月北汉主自团栢攻周帝欲引兵会之与诸将议于九十九泉诸部皆不欲南帝强之行至新州之火神淀【案辽史世宗遇弑于归化州祥古山五代史言世宗被弑于大神淀不言何州通监云被弑于新州火神淀火神淀盖即大神淀而字体讹异也此书盖沿通监之文】燕王舍音及伟王之子大宁王额森等率兵作乱弑帝而舍音自立齐王舒噜逃於南山诸大臣奉之以攻舍音额森杀之并其族党立舒噜为帝改元应历【案辽史额森弑帝僭号舍音方醉其妻扶入其幕遂从之是额森首恶而舍音乃从逆者也此书则谓舍音与额森弑帝而舍音自立又案辽史额森即满逹此书则谓满达为帝所杀而额森弑帝以满达与额森为二人又案辽史额森封泰宁王舍音封燕王此书天祚帝纪载萧后言大宁王舍音皆与辽史不合皆当以辽史为确但此书载额森事前後舛误非一今并仍旧文而辨正之云】　帝在位凡五年葬医巫闾山应历二年諡曰孝和皇帝庙号世宗统和二十六年加諡孝和庄宪皇帝【案原书止书庙号不言上諡今据辽史补】
钦定重订契丹国志卷四

[book_title]卷五
钦定四库全书
钦定重订契丹国志卷五
穆宗孝安敬正皇帝
穆宗皇帝讳璟小字舒噜後更名明太宗之长子也太宗攻石晋入大梁留帝侍舒噜太后太宗於大同元年四月崩於栾城诸将畏舒噜太后残虐遂立世宗世宗遇弑诸将共迎帝即位改元宝历自火神淀入幽州遣使告於北汉北汉主遣枢密直学士王得中贺即位复以叔父事帝请兵以击晋州帝年少好游戏不亲国事每夜酣饮达旦乃寐日中方起国人谓之睡王
【辛亥】应历元年冬十月遣萧伊济将奚辽兵五万会北汉兵伐周北汉主自将兵二万攻晋州三面置寨昼夜攻之周巡检使王万敢与指挥使史彦超何徽共率兵来拒周太祖议自将由泽州路与王峻会兵救之峻言陛下新即位未可轻动乃罢【案原书言周太祖自将救晋州考通监周主初议亲征後以王峻谏而罢今?补正】　十二月周王峻至晋州我兵与北汉兵战不利乃还　北汉土瘠民贫内供军国外奉岁币赋役繁重民不聊生逃入周境者甚衆
【壬子】应历二年夏四月朔日食　六月幽州节度使萧哈沁【世宗之妻弟】隂纳欵于周会周多事不果降　秋九月我兵攻冀州为周兵所拒　冬十月瀛莫幽州大水流民入塞者四十万口帝不之禁周主命所在赈给存处之百姓被刦得归者十五六
【癸丑】应历三年春正月我兵攻定州为周将杨宏昭所败夏六月张藏英叛降於周　秋八月周太祖得风痹
疾术者言宜散财以禳之於是筑社稷坛建太庙於大梁太祖享太庙才及一室不能拜而退命晋王荣终礼【晋王本姓柴氏幼从姑长太祖家遂以为子】是夕宿南郊几不救夜分小愈【甲寅】应历四年【周世宗荣显德元年】春正月朔周太祖祀圜丘仅能瞻仰致敬而已以晋王荣判内外兵马事太祖疾笃晋王荣入侍屡戒之曰昔我西征见唐十八陵无不发掘者无他惟多藏金玉故也我死当衣以纸衣敛以瓦棺矿中无用石以甓代之工人役徒皆和雇勿以烦民葬毕募近陵民三十尸蠲其杂徭使之守视勿修下宫勿置守陵宫人作石羊虎人马惟刻石置陵前云周天子平生好俭约遗令用纸衣瓦棺嗣天子不敢违也汝苟或违吾不福汝是月太祖殂年五十一晋王荣立【是为世宗】二月北汉主闻周太祖殂喜甚遣使来请兵帝遣武
定节度使杨衮将万骑如晋阳北汉主自将兵三万会我师趣潞州节度使李筠领兵逆战败走　夏五月周主自潞州趣晋阳至其城下旗帜环城四十里武定节度使杨衮奔归帝怒其无功囚之使数千骑屯忻代之间周遣符彦卿来击我兵退保忻口彦卿等持勇轻进为我兵所败死伤甚衆彦卿引兵还晋阳　冬十一月北汉主旻殂其子承钧遣使来告哀且求册命於帝其上表称男帝赐诏谓之儿皇帝
【乙卯】应历五年春二月朔日食
【丙辰】应历六年夏六月汉遣使来议军事【按原书於此年失载事实今据辽史补正】
【丁巳】应历七年冬十一月遣侍中崔勲将兵会北汉同攻周北汉遣李存瓌将兵会之攻周潞州至其城下而还【戊午】应历八年夏五月朔日食
【己未】应历九年夏四月周主自将来攻　五月周将韩通领兵大至取瀛莫易三州及益津瓦桥二关以益津关为霸州以瓦桥关为雄州割容城归义二县隶之周主趣幽州有疾乃还【按原书云取瀛莫易涿雄霸六州考通监周世宗攻辽取瀛莫二州及益津瓦桥二关以益津置霸州以瓦桥置雄州又义武节度使孙行友取易州而未尝取涿州也五代史职方考於易莫瀛二州云周有霸雄二州云周有世宗置而涿州则系之契丹原书兼言取涿州又不言以二关置州并失事实今改正】　六月周主立其子宗训为梁王【时年七岁】是月周主殂年三十九庙号世宗子梁王立　秋九月帝遣使於南唐周泰州团练使荆罕儒募刺客使杀之南唐夜宴我使於清风驿酒酣起更衣久不返视之则失其首矣自是始与唐絶
【庚申】应历十年春正月我师会北汉兵南伐周边吏以闻周主宗训遣殿前都点检赵匡允领宿卫诸将来御次陈桥驿诸将拥匡允还自立为皇帝国号宋奉周主为郑王太后为周太后迁居西京【按原书载陈桥兵变事称宋太祖为赵太祖殊非宋臣之体叙述亦详略失当今俱依通监辑览改正】　夏五月朔日食　是岁宋太祖建隆元年【按原书分注宋年最乖火例今改依南北史例於岁未大书某帝某号元年以符史法谨发其凡於此】
【辛酉】应历十一年夏四月朔日食
【壬戊】应历十二年夏六月祠木叶山及潢河
【癸亥】应历十三年春二月老人星见　夏六月诏诸路録囚　是岁宋太祖乾德元年
【甲子】应历十四年夏四月黄龙府廿露降【按原书於此上三年并失载事实今据辽史补】
【乙丑】应历十五年春二月朔日当食不亏
【丙寅】应历十六年冬驻跸黑山平淀
【丁卯】应历十七年春三月五星聚奎　夏六月朔日食【按原书於此上二年失载事实今据辽史补】
【戊辰】应历十八年秋七月北汉主刘承钧寝疾召平章事郭无为执继恩【承钧养子】手付以後事承钧殂继恩嗣位諡承钧为孝和皇帝　九月北汉主继恩嗣位才六十余日为郭无为所弑弟继元立【亦承钧养子】改元广运　是月宋师入北汉境北汉上表来求援又遣将领军扼团柏谷为宋将李继勲何继筠等击破之於同锅河【按原书作同锱河考宋元通监续细目并作铜锅盖此水本名同过河後加水为洞涡又讹变为铜锅或亦作同锅今改】北汉寻复攻宋大掠晋绦二州之境　是时承会同之余威中原多事藩镇争强莫不遣使来求援以自存晋阳之北汉江南之李唐使车狎至馈遗络绎帝以政昏兵弱不能应之帝体气卑弱恶见妇人居藩时舒噜太后欲为立妃帝辞以疾即位後嫔御满前并不一顾朝臣有言椒房虚位者皆拒而不纳左右近侍房帷供奉率皆阉人性好游畋穷冬盛夏不废驰骋万几事繁蕃汉诸臣共莅之帝不以屑意　是岁宋太祖开宝元年【己巳】应历十九年【按隆礼书言穆宗在位十九年而编年乃尽於十八年盖其舛误今据辽史补正】春三月汉主刘继元遣使乞封册　初京东北有山曰黑山曰赤山曰大保山山水秀絶麋鹿成羣帝四时游猎不离此山瀛莫之失幽州急递以闻帝曰三关本汉地今以还汉何失之有其神气怠缓不恤国事如此逮至末年残忍猜忌左右小有过愆至于亲手刃之数年之间重足屏息人人虞祸是日已已如怀州猎获熊欢饮驰还行宫会醉索食不得欲斩庖人掌膳者恐祸及因捧食以进挟刀弑帝於黑山下【按原书叙穆宗被弑事首尾不明今据辽史改正】　帝在位凡十九年庙号穆宗重熙二十一年上諡曰孝敬安正皇帝【按原书云諡口天顺皇帝此乃穆宗尊号非諡也今据辽史改正】
钦定重订契丹国志卷五

[book_title]卷六
钦定四库全书
钦定重订契丹国志卷六
景宗孝成康靖皇帝
景宗皇帝讳贤字贤宁小字密结世宗子也穆宗既为帐下所弑诸臣迎帝即位上尊号天赞皇帝以南院枢密使知政事令高勲守政事令封秦王侍中萧守兴为尚书令封魏王每朝必命坐议国事纳萧守兴女燕燕为皇后　先是火神淀弑逆之时舍音害世宗并及於后复求帝杀之帝时四岁【按原书作九岁考辽史世宗被弑时景宗年四岁是年穆宗即位改元应历尽十九年景宗即位改元保宁尽十年明年改元乾亨尽四年止夀三十五今据改正】御厨尚食刘嘉哩以氊束之藏於积薪中由是得免及即位婴风疾多不视朝改元保宁
【己巳】保宁元年大赦境内刑赏政事用兵征讨皆皇后决之帝卧牀榻拱手而已
【庚午】保宁二年春二月宋太祖命曹彬等伐北汉　夏四月遣兵分道救北汉遇宋将何继筠韩重贇来拒我师败绩
【辛未】保宁三年夏四月朔日食　冬十一月遣骑六万攻宋定州宋太祖命田钦祚领兵三千战於满城马中流矢而踣骑士王超授钦祚马复振乘胜至遂城我兵围之数日钦祚度城中粮少整兵开南门突围一角而出【按此条原书叙事疎舛谨参考宋史及宋元通监续纲目补正】
【壬申】保宁四年冬十月朔日食
【癸酉】保宁五年秋九月朔日食
【甲戌】保宁六年春三月周郑王殂於房州宋人諡之曰恭帝【按原书作正月今据宋史及宋元通监续纲目改正】
【乙亥】保宁七年【按原书保宁尽六月次年即改乾亨与史不符今改正】春二月朔日食　冬十一月边臣贻宋雄州守孙全兴书议和全兴以闻於宋帝宋帝许之
【丙子】保宁八年春三月帝遣使聘於宋　夏六月彗出柳长三四丈晨见东方西南指历舆鬼距室壁凡十一舍八十三日乃灭　秋七月朔日食　宋初遣使来通聘冬十月宋太祖崩年五十在位十七年皇弟晋王即
帝位是为太宗【按原书误以此年之事分系两岁疎舛尤甚今改正】　是岁十二月以後宋太宗太平兴国元年
【丁丑】保宁九年夏四月宋葬太祖於永昌陵帝遣鸿胪少卿耶律敞等如宋助葬宋遣起居舍人辛仲甫来报谢右赞善大夫穆波副之时宋将用兵伐北汉仲甫迟留境上未敢进宋诏趣行既至帝问曰闻中朝有党进者真骁将如进之比凡几人仲甫对曰名将甚多如进鹰犬之材何可胜数帝颇欲留之仲甫曰信以成命义不可留有死而已帝知其秉节不可夺厚礼遣还　冬十一月朔日食
【戊寅】保宁十年秋七月享太祖庙【按原书於此年失载事实今据辽史补己卯】乾亨元年春二月宋帝亲征北汉　三月帝遣兵数万骑援北汉及宋将郭进战於石岭关之南我师败绩夏六月北汉主刘继元降宋【按原书误以北汉降宋为四月事今据宋史改】
【正】宋帝以兵来侵发镇州　涿州判官刘厚德以城降宋　秋七月宋帝至幽州攻城踰旬不下士卒疲顿转输回远又恐救兵至遂退师　先是宋师自并至幽乘我无备帝方猎急归牙帐议弃幽蓟以兵守松亭北崖口而已时耶律逊宁号裕悦呼为锡里郎君【北朝亲近无职事者之名】请兵十万救幽州并西山而入夜持两炬朝举两旗选精骑三万夜从他道自宋军南席卷而北辽兵先守幽州者皆脆兵弱卒见宋师之盛望风而遁又为宋师所遏进退无计反为坚守至是裕悦救至宋遂退师或劝裕悦袭其後裕悦曰受命救幽蓟今得之矣遂不复追初宋欲北侵遣使诏渤海王法发兵相应然竟无至者帝闻之遣使如渤海责问　秋九月遣兵攻宋镇州宋将赵延进来拒我师败绩
【庚辰】乾亨二年冬十一月帝发兵万余衆进攻关南宋河阳节度使崔彦进将兵来拒我师失利　十二月宋太宗率师来侵至大名而还
【辛巳】乾亨三年大赦帝性仁懦雅好音律喜医术鍼灸之辈授以节钺使相者三十余人自幼多疾沉疴连年四时猎游间循故典体惫不能亲跨马令节大朝会郁郁无欢或不视朝者有之耽於酒色暮年不少休皇后以女主临朝国事一决於其手大诛罚大征讨蕃汉诸臣集衆共议皇后裁决报知於帝而已易定幽燕间两大战烽书旁午国内惶惶帝婴疾不能亲驾基业少衰焉秋九月朔日食
【壬午】乾亨四年春三月朔日食　夏五月诏分兵三道伐宋宋边将来拒我师败绩　秋九月帝崩諡孝成皇帝庙号景宗重熙加諡孝成康靖皇帝【按原书不书重熙加諡今据辽史补正又按辽史景宗纪保宁尽十年乾亨尽四年则景宗在位凡十四年而圣宗为踰年改元闰考保宁尽十年乾亨尽五年而舆服志亦有乾亨五年之文则景宗在位凡十五年而圣宗为不踰年改元以圣宗前後诸帝即位改元之例证之则似表志为长以纪言景宗夀三十五者计之则似本纪为确隆礼原书景宗保宁尽六年乾亨尽九年凡在位十五年虽乾亨改元之岁诚为谬误至其於景圣二宗终始之际虽异於纪而与表志未尝不合也辽史本纪与表志之异已别无可据以质其得失故今虽改从本纪而於原书之有合於表志者仍附申其说以俟夫读史者参考焉】
钦定重订契丹国志卷六

[book_title]卷七
钦定四库全书
钦定重订契丹国志卷七
圣宗文武大孝宣皇帝
圣宗讳隆绪景宗之长子年十二即位改元统和尊母萧氏为承天太后临朝称制凡二十七年乃归政於帝宋杨业之陷康保裔王继忠之败与夫澶渊之役皆统和二十五年前事是时三四大战帝虽亲履行阵力战深入而太后实未归政也
【癸未】统和元年【按原书统和元年下书帝即位考辽史圣宗纪景宗崩次日奉遗诏即位柩前其明年乃为统和元年盖古者人君踰年即位而称元年後世以柩前即位为常礼则即位固不待改元矣若谓据辽史表志以景宗为不踰年改元则景宗崩以九月隆礼书帝即位於春二月之上又为退进无据今删去】复国号大契丹　春二月朔日食
【甲申】统和二年夏五日祠木叶山　是岁宋太宗雍熙元年
【乙酉】统和三年冬十二月朔日食
【丙戌】统和四年春正月宋遣曹彬等分三道来侵曹彬趣涿州【按原书云曹彬克遂州考辽遂州属东京道非宋所能取宋辽史载曹彬攻辽亦初无取遂州事据通考当作趣涿州与下文曹彬取涿州之文相为首尾今改正】田重进克飞狐灵邱二县及蔚州潘美克云寰朔应四州宋寻命潘美杨业迁云寰朔应四州之民於许汝间时冀州防御使大鹏翼康州刺史马贇马军指挥使何万通皆为所擒【按马贇原书讹作马硕又诸将官位多与史不符今并据辽史改正】曹彬等亦连收新城固安取涿州以粮食不继退师我兵追之战于岐沟关宋人大败追至拒马河溺死者不可胜纪　夏六月朔日食秋八月太后与大臣耶律汉宁南北皮室乌绅特哩衮领衆十余万复取寰州擒宋杨业
先是宋克云朔寰应四州命潘美杨业迁四州之民於许汝以所部护送我兵邀击之杨业力战自日中至暮手刃数百人马重伤不能进遂擒之业太息曰主上遇我甚厚何面目求活乃不食三日而死其麾下尚百余人业慰遣之皆感泣不肯去遂俱死无生还者
冬十二月遣耶律逊宁以数万骑取瀛州宋部署刘延让来御战於君子馆会天大寒宋师不能彀弓弩我兵围延让数重宋师覆没延让仅以身免擒宋平州团练使贺令图高阳关部署杨重进兵势益振遂长驱入深祁取易州复遣兵攻代州宋守臣张齐贤伏兵掩击我师败绩
【丁亥】统和五年春正月取宋深祁德易四州【按宋史太宗纪雍熙三年十二月契丹陷邢深德三州四年入深祁德易等州此即统和四年五年事也盖辽初入三州弃而不守故明年入四州复有祁德但隆礼所书与宋史稍有不同未知孰是】
【戍子】统和六年冬十一月遣兵伐宋至唐河北宋守将定州都部署李继隆与监军李继忠来拒我师败绩　是岁宋太宗端拱元年
【己丑】统和七年秋七月彗出东井凡三十日　帝遣兵攻宋威虏军宋将尹继伦李继隆来拒我师败於唐徐河间皮室战没大将裕悦被伤而还　九月镇星荧惑入南斗
【庚寅】统和八年春正月如台湖　是岁宋太宗淳化元年【按原书此年失载事实今据辽史补】
【辛卯】统和九年春闰二月朔日食
【壬辰】统和十年春二月朔日食
【癸巳】统和十一年春二月朔日食　秋八月朔日食【甲午】统和十二年冬十二月朔日食隂云不见
【乙未】统和十三年春正月遣兵攻宋自振武入宋知府州折御卿来拒我师败于子河汊死亡甚衆　夏四月遣兵攻宋雄州宋守臣何承矩来拒我兵败绩　是岁宋太宗至道元年
【丙申】统和十四年春正月蠲三京及诸州税赋
【丁酉】统和十五年春三月宋太宗崩太子恒嗣位是为真宗
【戊戌】统和十六年春二月彗出营室北　夏五月朔日食冬十月朔日食　是岁宋真宗咸平元年
【己亥】统和十七年秋九月朔日食　冬十二月帝帅师南伐宋帝自将来御次于大名府我师至澶州为知冀州张艾败于城南【按张艾宋史作张旻】又为知府州折惟昌败於五合川　是年宋定州都部署范廷召自中山来侵高阳关都部署彰国节度使康保裔领兵赴之至瀛州西南裴村而廷召後阵已与我师遇廷召遣人至保裔处乞援保裔选精鋭与廷召会日暮廷召潜师以遁保裔不之觉迟明我师围之数重保裔凡战数十合兵尽矢穷而死我师遂自德棣济河掠淄齐而归【按宋史咸平二年十月康保裔与契丹战死辽史统和十七年擒宋将康昭裔盖即保裔也原书误系于十八年且叙事亦多脱略今据宋辽二史及通监长编改正】
【庚子】统和十八年春正月帝还南京【按原书作宋真宗攻大名府攻字盖次字之误也然宋帝出次大名已见上年此为复出而辽帝还京原书不载殊为疎略今删去原文据辽史补入此条以适繁简之宜】
【辛丑】统和十九年冬十月帝遣兵攻宋宋张斌拒於长城口我师不利又与李继宣战於山谷败绩
【壬寅】统和二十年秋七月朔日食
【癸卯】统和二十一年春三月帝遣兵攻宋宋定州行营都部署王超遣人约镇州桑赞高阳关周莹逆战於望都县翼日至县南六里副部署王继忠率麾下死战继忠素衒仪服我兵识之围之数十重且战且行傍西山而北至白城擒之　冬十一月有星孛於井鬼
【甲辰】统和二十二年春三月帝遣兵伐宋宋将魏能来拒我师败绩　秋闰九月帝奉皇太后大举南伐遣顺国王达兰引兵掠宋威虏军前锋复为魏能所败又攻北平寨宋田敏等来拒我师少却遂东趋保州攻城不克帝与太后合兵攻定州宋守将王超按兵不出阵於唐河我兵东驻阳城淀又分兵围岢岚军宋守臣贾崇力御乃还　冬十月我兵进攻瀛州宋守臣李延渥来拒我兵失利死者三万余伤者倍之乃遣使如宋议和宋遣崇仪副使曹利用使军前定约　先是望都战时擒宋将王继忠後稍亲用授之以官继忠乘间言和好之利时太后年老颇有厌兵意虽以劲兵深入亦颇纳其说复遣小校李兴等四人持信箭以继忠书诣宋莫州部署石普普奏诸宋帝宋帝手诏谕继忠继忠欲宋朝先遣使命至是始遣曹利用来我师既去瀛州将乘虚直捣贝冀天雄天雄军闻之阖城惶遽宋都钤辖孙全照设备甚固我师进攻东门良久舍东门趋故城夜复自故城潜师过城南设伏於狄相庙遂南攻德清军宋遣兵追击伏发天雄军不能进退得还者什三四我师遂取德清宋知军尚食使张旦及胡福等死者十四人【按原书叙此事系袭用通监长编之文而删节失当如於天雄军闱城惶遽下即云伏发而删去设伏狄相庙一节则所云伏者果谁之兵乎於文义殊为疎舛今并改正】我师遂进抵澶州之北直冲宋阵围合三面宋李继隆等整军成列出御统军顺国王达兰为牀子弩所伤中额而陨我师乃退　十一月宋帝劳军于澶渊是时曹利用之书已通帝乃遣左飞龙使韩?持国书偕至澶州?跪授书函复以关南为请宋帝曰所言归地事极无名若必邀求朕当决战耳实念河北居人重有劳扰岁以金帛济其不足朝廷之体固亦无伤誓书不必具言但令曹利用与韩?口述兹事可也利用一再往返乃许岁遗绢二十万疋银一十万两和议遂定帝许以兄礼事宋宋命李继昌齎国书与我使右监门卫大将军姚东之来帝复遣西上合门使丁振奉誓书之宋遂退师自是南北俱息兵矣
宋真宗车驾至澶州将止寇凖固请渡河高琼遂麾卫士进辇至浮桥琼执挝击辇夫背令亟行既至登北城门楼张黄龙旗诸军皆呼万岁声震数十里初曹利用议和面请宋帝岁赂金帛之数宋帝曰必不得已虽百万亦可寇准召语之曰虽有勅旨汝所许不得过三十万过三十万将斩汝矣利用来议果亦如数成约而还两议既定寻即退师
十二月朔日食　是岁宋真宗景德元年
【乙巳】统和二十三年春二月宋遣孙仅来贺太后生辰秋八月有星孛於紫微
【丙午】统和二十四年秋九月幸南京【按原书此年不载事实今据辽史补丁未】统和二十五年夏五月朔日食
【戊申】统和二十六年夏五月驻跸怀州　是岁宋真宗大中祥符元年
【己酉】统和二十七年夏四月驻跸中京【按原书於此上二午失载事实今据辽史补】
【庚戊】统和二十八年夏六月以岁饥遣使如宋告籴宋诏雄州出粟二万石贱价赈之　冬十一月帝遣兵伐高丽高丽与女直合兵来拒我师败绩
【辛亥】统和二十九年冬十一月幸显州
【壬子】开泰元年【按原书统和尽三十年次年方改开泰与史错互不合今改正】春二月驻跸瑞鹿原
【癸丑】开泰二年以幽州为析津府　冬十二月朔日食【甲寅】开泰三年秋七月如平地松林
【乙卯】开泰四年夏六月朔日食
【丙辰】开泰五年春正月驻跸雪林
【丁巳】开泰六年春正月如锥子河　是岁宋真宗天禧元年
【戊午】开泰七年夏六月彗星出北斗
【己未】开泰八年春三月朔日食
【庚申】开泰九年春二月如鸳鸯泺【按原书於统和二十九年开泰元年三年五年六年九年俱失载事实今并据辽史补】
【辛酉】太平元年秋七月朔日食
【壬戌】太平二年春二月宋真宗崩太子祯嗣立是为仁宗是岁宋真宗乾兴元年
【癸亥】太平三年冬十月驻跸辽河　是岁宋仁宗天圣元年
【甲子】太平四年冬十月驻跸辽河【按原书於此上三年失载事实今据辽史补乙丑】太平五年春正月如混同江
【丙寅】太平六年冬十月朔日食
【丁卯】太平七年春正月宋遣龙图阁待制孔道辅来贺帝燕之有优人以文宣王为戏道辅色怫然径出主客者邀道辅还坐且令谢道辅曰宋与北朝通好以礼文相接今俳优之徒侮慢先圣而不之禁北朝之过也帝酌大卮赐之曰方天寒饮此可以致和气道辅曰不和固无害帝及羣臣皆礼重之道辅孔子四十五代孙也【戊辰】太平八年春三月朔日食　夏四月有星大如斗声如雷自北流於西南光烛天下尾长数丈久之散为苍白云
【已已】太平九年春三月岁饥流民之宋境上宋仁宗曰皆吾赤子也可不赈救之诏给以唐邓州闲田仍令所过州县给食　秋八月朔日食
【庚午】太平十年秋七月诏来岁行贡举法【按原书此年失载事实今据辽史补】
【辛未】太平十一年先是太后未归政前帝已长立每事拱手府库中需一物必诘其所用赐及文武僚庶者允之不然不与帝既不预朝政纵心弋猎左右狎邪与帝为笑谑者太后知之重行杖责帝亦不免诘问御服御马皆太后检校焉或宫嫔谗帝太后信之必庭辱帝帝每承认略无怨辞好读唐贞观政要至太宗明皇实録则钦伏故御名连明皇讳上一字又亲以契丹字译白居易讽谏集诏臣下读之尝云五百年来中国之英主远则唐太宗次则後唐明宗近则今宋太祖太宗也或诸道贡进珍奇一无所取皆让於弟亲政後方一月太后暴崩帝哀毁骨立哭必呕血蕃汉羣臣上言山陵已毕宜改元帝曰改元吉礼也居丧行吉乃不孝子也羣臣曰古之帝王以日易月宜法古制帝曰吾契丹主也宁违古制不为不孝之人终制三年丞相耶律隆运本汉人姓韩名德让太后赐姓耶律改名隆运寻拜大丞相封晋王景宗崩太后临朝隆运私事之是时太后年方三十诸子尚幼外无亲援雄杰角立帝登大宝皆隆运力也帝念其功父事之隆运薨帝为制服其终始眷遇如此帝性英辨多谋神武冠絶游猎时曾遇二虎方逸帝策马驰之发矢连殪二虎又曾一箭贯三鹿【时幽州试举人以一箭贯三鹿赋题驸马刘三嘏献射二虎颂】至於道释二教皆洞其旨律吕音声特所精彻承平日久羣方无事纵酒作乐无有虚日与蕃汉臣下饮会皆连昼夕复尽去巾帻促席造膝而坐或自歌舞或命后妃已下弹琵琶送酒又喜吟诗出题诏宰相已下赋诗诗成进御一一读之优者赐金带又御制曲五百余首幸诸臣私第为会时谓之迎驾尽欢而罢刑赏信必无有僭差抚柔诸蕃咸有恩信修睦宋朝人使馈送躬亲检校时黄河暴涨溺会同驿帝亲择夷坦地复创一驿每年信使入境先取宋朝登科记验其等甲高低及第年月其赐赉物则密令人体探宋真宗上仙薛贻廓报哀入境幽州急递先闻帝不俟贻廓至阙集蕃汉大臣举哀后妃以下皆为沾涕因谓宰臣吕德懋曰吾与兄皇未结好前征伐各有胜负洎约兄弟二十余年兄皇昇遐兄与吾同月生年大两岁吾又得几时也因又泣复曰吾闻侄帝年尚幼必不知兄皇分义恐为臣下所问与吾违约矣後贻廓至阙达宋帝意帝喜谓后曰吾观侄帝来意必不失兄皇之誓复谓吕德懋曰晋高祖承嗣圣爷爷【嗣圣太宗也爷爷翁呼也】之力深矣少主登位便背盟约皆臣下所惑今侄帝必敦笃悠久矣又谓后曰汝可先贻书於南朝太后备述妯娌之好人使往来名传南朝又诏燕京悯忠寺特置真宗御灵建资福道塲百日而罢复诏沿边州军不得作乐後因御宴有教坊都知格守乐名格子眼转充色长因取新谱宣读帝欲更迁一官见本名正犯真宗讳因怒曰汝充教坊首领岂不知我兄皇讳字遂以笔抹其谱而止燕京僧録亦犯真宗讳勅更名圆融寻下令国中应内外文武百僚僧道军人百姓等犯真宗讳者悉令改之又诏汉儿公事皆须体南朝法度行事不得造次举止其钦重宋朝百余事皆此类也末年染消渴病多忌讳恶称说死亡之人虽帝之父母尊号亦不得言之病亟乃驿召东平王萧孝穆上京留守萧孝先赴阙始以辅立之事委之次以不得失宋朝之信誓属之又属子宗真曰皇后事我四十年以其无子故命汝为嗣我死汝子母切毋杀之　夏六月三日崩於上京东北三百里大斧河之行帐年六十一在位通太后临朝凡四十九年葬上京西北二百里赤山上尊諡曰文武大孝宣皇帝庙号圣宗【按原书误以圣宗尊号为諡今据辽史改正】
钦定重订契丹国志卷七

[book_title]卷八
钦定四库全书
钦定重订契丹国志卷八
兴宗神圣孝章皇帝
兴宗皇帝讳宗真圣宗长子母曰钦哀皇后萧氏帝生於显州东锥子河始封梁王後立为皇太子圣宗崩帝即位改元景福军国事皆嫡母齐天皇后主之
【辛未】景福元年【按隆礼误以兴宗为踰年改元故原书所纪年号俱差一岁今从辽史改正】是年帝即位尊所生母顺圣元妃曰法天皇后嫡母为齐天皇后齐天后平州节度使萧实桂之女丞相耶律隆运之甥有容色圣宗爱幸特甚事承天太后【景宗之后圣宗之母】尤谨承天以隆运故深爱之承天上仙齐天预政权势日盛置宫闱司补官属出教令生辰曰顺天节有子皆不育元妃生子长即帝也次曰塔塔济又生楚国公主嫁其弟萧托克索为筑城以居之曰睦州号长庆军徙户一万实之曰从嫁户齐天喜琵琶通琵琶工燕文显李文福元妃屡言其事圣宗不之信又为卷书投圣宗寝帐中圣宗得之曰此必元妃所为也命焚之圣宗遗命以齐天为太后顺圣为太妃元妃匿之自为皇太后令人诬告齐天谋叛载以小车囚之上京帝曰齐天皇后侍先帝四十年【按原书云与先帝四十年夫妻其词鄙俚今据辽史改正】先帝遗诏立为太后今既不立何忍杀之法天后复问於诸兄弟皆执奏曰若存之必为後患帝曰齐天皇后无子又年老若存之宫中有何患乎法天后竟不从其言缢杀之及其左右百余人以庶人礼葬於祖州白马山法天皇后专制国事多杀功臣用萧氏兄弟分监南北蕃汉使萧氏奴为团练防御观察节度使者至四十范阳无赖辈多占名乐工为萧氏奴　帝以上尊酒银带赐乐工太后怒鞭乐工孟五哥帝知内品高庆郎告太后使左右杀高庆郎太后愈怒下吏杂治语连於帝帝曰我贵为天子而与囚同答状耶郁郁不乐
【壬申】重熙元年春正月如雪林　是岁宋仁宗明道元年【癸酉】重熙二年春二月有星孛於东北光芒长二尺　夏六月朔日食
【甲戊】重熙三年秋八月有星孛於张翼长七尺濶五寸十二日而没　帝与耶律喜孙谋率兵废母法天太后登黄布车载送庆州守圣宗塚遂诛永兴军都总管高常格及内侍数十族命内库都提点王继恩内侍都知赵安仁等监南北面蕃汉臣僚　自圣宗太平四年始宋每岁遣使贺帝生辰及元旦贺太后则别遣使至是不复别遣至重熙八年迎回法天太后乃遣如故　是岁宋仁宗景佑元年
【乙亥】重熙四年帝因猎过祖州白马山见齐天太后坟塜荒秽又无影堂及扫洒人只空山中一孤塚恻然而泣曰吾早同今日后不至於此也左右皆沾涕因诏上京留守耶律贵宁盐铁使郎元化等於祖州陵围内选吉地改葬其影堂廊库等并同宣献太后园陵
【丙子】重熙五年春正月如鱼儿泺
【丁丑】重熙六年秋七月有星数百从西南而流至壁东其光烛地黑气长丈余出毕宿下
【戊寅】重熙七年春正月有衆星西北流　秋八月荧惑犯南斗　是岁宋仁宗宝元元年
【己卯】重熙八年春二月驻跸长春河【按原书於重熙三年五年八年俱失载事实今据辽史补】
【庚辰】重熙九年春正月朔日食　先是帝於重熙二年幽母法天太后於庆州既改葬齐天后羣僚劝帝迎之皆不从因命僧建佛寺帝听诵报恩经感悟即遣使迎太后馆置中京门外筮日以见母子如初加号法天应运仁德章圣皇太后【按辽史钦哀皇后重熙元年上尊号法天应运仁德章圣皇太后二十三年加上尊号仁慈圣善钦孝广德安靖贞纯寛厚崇觉仪天皇太后此书误书重熙元年所上尊号於此年但钦哀尊号初为八字後为十八字必当再加此书谓此年加尊号未必无据今姑仍旧文而加辨正云】然出入舍止常相去十数里隂为之备　是岁太后始遣平庆军节度使耶律元方州观察使王惟吉帝遣左千牛卫上将军萧迪右谏议大夫知制诰刘三嘏往宋贺乾元节　是岁宋仁宗康定元年
【辛巳】重熙十年冬十月幸中京【按原书此年失载事实今据辽史补】　是岁宋仁宗庆历元年
【壬午】重熙十一年春二月帝遣萧英刘六符往宋求石晋所割瓦桥关十县其书略曰李元昊於北朝为甥舅之亲设罪合致讨曷不以一介为报况营筑长堤填塞要路开决塘水添置边军甄稔猜疑虑隳信睦傥思久好共遣疑怀以晋阳旧附之区关南元割之县见归敝国共康黎元　初有涿州进士梁济世尝主文书於帐下一日得罪归宋言契丹将有割地之请又宋知雄州杜惟序亦先得其事以闻至是宋仁宗发书示辅臣色皆不动六符亦疑其书之先漏　夏四月宋遣知制诰富弼为回谢使张茂实副之【按宋富弼是年再使辽据宋史本纪及此书则其为副者皆张茂实一人据通监长编及通考则始为符惟忠後为张茂实未知孰是】报书略曰元昊急谋狂僭向议讨除已常闻达复云筑堤埭开陂泽盖霖潦愆溢当致缮防至於备塞隘路閲集兵夫盖边臣常职乃乡兵充籍之旧彼此何疑遽兴请地之言殊匪载书之约【按原书所载宋国书之文割裂太甚殊未明晰今据第二十卷所载补正】富弼又对曰两朝人主继好垂四十年一旦忽求割地何也帝曰南朝违约塞雁门增塘水治城隍籍民兵意欲何为羣臣竞请举兵而南寡人以为不若遣使取关南故地求而不获举兵未晚弼曰北朝忘章圣皇帝之大德乎澶渊之役若从诸将言北兵无得脱者且北朝与中国通好不絶岁币则人主专其利而臣下无所获若用兵则利归臣下而人主任其祸故北朝羣臣争劝用兵者皆为身谋非国计也帝曰何谓也弼曰晋高祖欺天叛君而求助於北末帝昏乱神人弃之是时中国狭小上下离叛故北朝全师独克所获金币充仞诸臣之家而壮士健马物故大半此谁任其祸今中国提封万里所在精兵以百万计法令修明上下一心北朝欲用兵能保其必胜乎帝曰不能弼曰胜负既未可知就使其胜所亡士马羣臣当之欤人主当之欤若通好不絶岁币尽归人主臣下所得者奉使一二人而已羣臣何利焉帝大悟首肯者久之弼又曰塞雁门以备元昊也塘水始於何承矩事在通好前地平水聚不得不增城隍皆修旧民兵亦旧籍特补其阙尔非违约也晋高祖以卢龙一道赂契丹周世宗复伐取关南皆异代事宋兴已九十年若欲各求异代故地岂北朝之利也哉本朝皇帝之命使臣则有辞矣曰朕为祖宗守国必不敢以其地与人北朝所欲不过利其租赋尔朕不欲因争地而杀两朝赤子故屈已增币以代赋入若北朝必欲得地是志在败盟假为此事朕亦安得独避用兵乎澶渊之役天地鬼神实临之今北朝首发兵端过不在朕天地鬼神岂可欺哉帝感悟遂欲求婚弼曰婚姻易於生隙人命修短不可知岂若岁币之为坚久本朝长公主出降齎送不过十万緍岂若岁币无穷之利帝曰卿且归俟再来当择一事为报并以誓书来弼遂归复命秋八月宋再命富弼同张茂实齎书至书曰来书云章圣皇帝与昭圣皇帝誓书每岁以绢二十万疋银十万两以助军旅之费今以两朝修好三纪於兹关南县邑本朝传守已久惧难依从每年更增绢十万疋银十万两恭惟二圣威灵在天顾兹纂承各当遵奉共循大体无介小嫌余依景德统和两朝誓书帝不复求婚而意在增币乃曰南朝遗我书当曰献否则曰纳弼争不可帝曰南朝既惧我矣何惜此一事我若拥兵而南得无悔乎弼曰本朝皇帝爱南北之民不忍使蹈锋镝故屈已增币何名为惧若不得已而至於用兵则南北敌国当以曲直为胜负非使人之所忧也帝曰卿勿固执古亦有之弼曰自古惟唐高祖借兵於突厥故臣事之当时所遗或称献纳则不可知其後颉利为太宗所擒岂复有此礼哉弼声色俱厉帝知不可夺曰吾当遣人议之於是留所许增币誓书复使耶律仁先刘六符以誓书诣宋求为献纳宋竟许纳字帝因命勒碑纪功擢刘六符为显官子孙贵於国中　法天太后专制不满四年帝幽而废之既亲政後始自恣拓落高旷放荡不羁尝与教坊使王税轻等数十人约为兄弟出入其家至拜其父母变服微行数入酒肆亵言狎语尽欢而返尤重浮屠法僧有正拜三公三师兼政事令者凡二十人贵戚望族化之多舍男女为僧尼如王纲姚景熙冯立辈皆道流中人曾遇帝於微行後皆任显官每有除授凡所亲信不依常格径与躐升如拉克禅等数十人左右隶役皆自微贱入亲宫闱曾无勲力拔居将相位至公卿爵赏滥行除授无法枢密使马保忠本汉人尝从容进谏言於帝曰罚当罪赏当功有国之令典也积薪之言汲黯叹之斜封之滥至唐而极国家自朔北奄有幽燕量才授官人始称职今臣下豢养承平无勲可陟宜序进之帝怫然怒曰若尔则是君不得自行其权岂社稷之福也保忠恐惧自是欲有迁除必先厚赐贵臣以絶其言【癸未】重熙十二年夏五月朔日食
【甲申】重熙十三年秋七月帝遣使如宋告伐西夏元昊宋遣余靖来报聘
【乙酉】重熙十四年夏四月朔日食是岁帝以弟郑王宗元【按宗元辽史作重元兴宗讳宗真诸弟赐名上一字亦皆以宗宗元必重元之赐名或因其後来叛逆而改其上一字以示絶属之意故辽史止称重元欤】加兵马大元帅封晋国王乐【乐上疑脱饶字】郡王宗德进封豳王中山王宗正进封鲁王豫章王宗熙进封齐王节度使宗哲进封长沙王【按辽史皇子表圣宗六子长即兴宗重元第二太平中封秦国王兴宗立为皇太弟布古德第三重熙中封柳城郡王武格第四封燕王狗儿第五不言封爵盖早殇也海古勒第六封饶乐郡王又按宏简録辽系属传布古德赐名宗简武格赐名宗愿海古赐名宗伟其名与所封郡国与此书皆不合附识之以资参考】
【丙戌】重十五年春三月朔日食　夏六月有流星出营室南大如杯其光烛地隐然有声
【丁亥】重熙十六年东京留守耶律呼尔察叛入高丽命将军萧迪诛之　帝常夜宴与刘四端兄弟王纲入伶人乐队命后妃易衣为女道士后父萧穆济曰蕃汉百官皆在后妃入戏恐非所宜帝击穆济败面曰我尚为之若女何人耶帝工画善丹青尝以所画鹅雁送诸宋朝点缀精妙宛乎逼真仁宗作飞白书以答之盖当是时南北无事岁受南宋馈遗百四十五年内府之储珍异固山积也
【戊子】重熙十七年春正月如清水
【己丑】重熙十八年春正月朔日食　二月朔彗出虚晨见东方西南指历紫微垣至娄凡一百二十四日而没是岁宋仁宗皇佑元年
【庚寅】重熙十九年春正月如鱼儿泺
【辛卯】重熙二十年春正月驻跸混同江
【壬辰】重熙二十一年秋七月祀天地【按原书於重熙十七十九二十二十一等年俱失载事实今据辽史补】
【癸巳】重熙二十二年冬十月朔日食
【甲午】重熙二十三年夏四月朔日食　是岁宋仁宗至和元年
【乙未】重熙二十四年帝遣使以画像如宋求易仁宗御容以代相见笃兄弟之情　八月帝崩在位二十五年年四十一庙号兴宗諡曰神圣孝章皇帝【按原书云諡曰文成皇帝考文成乃重熙二十三年所上尊号中二字非諡也今据辽火改正】　先是日食正阳客星出於昴宋着作佐郎刘羲叟曰辽帝其有灾乎至是果验
钦定重订契丹国志卷八

[book_title]卷九
[史部,别史类,钦定重订契丹国志]
钦定四库全书
钦定重订契丹国志卷九
道宗孝文皇帝
道宗皇帝讳洪基兴宗长子也兴宗於重熙二十四年八月崩洪基即位改重熙二十四年为清宁元年【乙未】清宁元年秋九月赐内外臣僚爵赏有差【按原书於此年失载事实今据辽史补】
【丙申】清宁二年秋七月彗出紫微垣历七星其色白长丈余　八月朔日食　是岁宋仁宗嘉佑元年
【丁酉】清宁三年祖母仪天皇太后萧氏崩【按兴宗嫡母曰仁德后上尊号曰齐天皇太后生母曰钦哀后重熙元年尊号曰法天皇太后二十三年重上尊号口仪天皇太后齐天重熙二年已为仪天所弑此年崩者乃仪天也原书误作齐天今据辽史改正】帝遣怀德节度使萧福延诣宋告哀宋仁宗发哀於内东门幄殿百官进名奉慰辍视朝七日
【戊戌】清宁四年秋八月朔日食
【己亥】清宁五年春正月朔日食　夏四月宋以周恭帝後为崇义公给田千顷令奉周祀
【庚子】清宁六年春正月大星陨东南有声如雷
【辛丑】清宁七年六月朔日食四分
【壬寅】清宁八年冬十二月幸西京【按原书此年失载事实今据辽史补癸卯】清宁九年春三月宋仁宗崩以侄曙为子嗣立是为英宗帝遣使祭宋大行於皇仪殿遂见宋嗣帝於东厢嗣帝痛哭久之　先是萧后既崩鲁王宗元怙宠益骄恣与宰相共谋作乱及相某以贪暴黜宗元从帝猎於凉淀帝让宗元先行宗元不可帝乃先行依山而左宗元之子楚王洪孝以百余骑直前射帝伤臂又伤乘马仆太师某下马掖帝使乘巳马殿前点检萧福美引兵迎帝与洪孝战射杀之帝与宗元战宗元不胜而遁南趣幽州一日行五百里寻被杀【按辽史重元既败北走大漠自杀此云南趣幽州乃据通监长编之文传闻异词未知孰是今姑仍之】燕京留守耶律明与宗元通谋闻其败领奚兵入城授甲欲应之副留守某将汉兵拒焉会使者以金牌至遂擒斩耶律明帝寻亦至陈王萧孝先等皆坐诛其先遣聘宋使者数人悉宗元之党也过白沟悉以槛车载至诛之独萧福延以兄福美有功得免
【甲辰】清宁十年是岁帝遣林牙左监门卫大将军耶律防枢密直学士给事中陈顗诣宋求真宗仁宗御容宋遣右谏议大夫权御史中丞张昪为回谢使【张昇二字原阙据宋史补】单州防御使刘永年副之後帝以宋御容於庆州崇奉每夕宫人理衣衾朔日月半上食食气尽登台而燎之曰烧饭　是岁宋英宗治平元年
先是重熙中兴宗以圣宗及已画像二轴诣宋求易真宗神宗御容曰思见而不可得故来求御容而见之也宋帝许焉会兴宗崩遂寝至是遣使再求宋命修撰胡宿为回谢使李缓副之且许以御容约因贺正旦使置衣箧中交致焉
【乙巳】咸雍元年春正月文武百僚上尊号曰圣文神武全功大略广智聪仁睿孝天佑皇帝
【丙午】咸雍二年春三月彗见西庚申晨见於室本大如月长七尺许辛巳昏见於昴如太白长丈有五尺壬午孛於毕如月至五日没　秋九月朔日食　是岁复改国号曰大辽
【丁未】咸雍三年春正月宋英宗崩子顼嗣立是为神宗【戊申】咸雍四年春正月朔日食　是岁宋神宗熙宁元年【己酉】咸雍五年秋七月朔日食
【庚戌】咸雍六年春正月如千鹅泺
【辛亥】咸雍七年冬十一月免南京流民租
【壬子】咸雍八年春二月以岁饥免武安州租税【按原书於咸雍元年六年七年八年俱失载事宝今据辽史补】
【癸丑】咸雍九年夏四月朔日食
【甲寅】咸雍十年春三月帝遣萧扈如宋议河东地界国书大略言河东路沿边增修戍垒起铺舍侵入本国蔚应朔三州界内乞行毁撤别立界至等事宋神宗面谕以三州地界俟差官与北朝职官就地头检视定夺雄州外罗城今修已十三年即非创筑又非近事北朝既不欲如此更不令接续修白沟馆驿亦俟差官检视如有创盖楼宇箭窗等并令拆去屯戍兵级并令抽回国书亦云倘事由夙昔固难徇情诚有侵踰何恡改正　秋九月帝使萧素再诣宋议疆事宋遣刘忱吕大忠与之议於代州我使指蔚应朔三州分水岭土陇为界宋刘忱与我使行视无土陇乃但云以分水岭为界凡山皆有分水岭相持久之不决
【乙卯】太康元年【按原书以此年为咸雍十一年至三十年止无太康大安二元今据辽史改正】春三月帝复遣萧禧齎国书诣宋以刘忱等迁延为言宋命沈括为报使来面议括寻於枢密院閲案牍得顷岁始议地界书指石长城为分界今所争乃黄嵬山相远三十里其议遂决　秋八月朔日食隂云不见　冬十月彗出轸
【丙辰】太康二年春二月赈黄龙府饥免南京租税
【丁巳】太康三年春正月如混同江
【戊午】太康四年夏六月朔日食　东南有大星出如瓠瓜声如雷其光烛地　是岁宋神宗元丰元年
【乙未】太康五年夏五月谒庆陵
【康申】太康六年秋七月彗出太微垣　冬十一月朔日食【辛酉】太康七年夏五月驻跸岭西
【壬戊】太康八年夏六月朔日食隂云不见
【癸亥】太康九年秋九月朔日食
【甲子】太康十年春正月如春水【按原书於太康二年三年五年七年十年俱失载事实今据辽史补】
【乙丑】大安元年宋神宗崩子煦嗣立是为哲宗
【丙寅】大安二年夏六月有星如瓜出文昌　秋七月朔日食隂云不见　是岁宋哲宗元佑元年
【丁卯】大安三年春正月赈南京中京饥
【戊辰】大安四年冬十月免百姓所贷官粟
【己巳】大安五年春三月昼有流星出东北
【庚午】大安六年春二月驻跸双山
【辛未】大安七年夏五月朔日食
【壬申】大安八年春正月如山榆淀
【癸酉】大安九年夏四月兴中府甘露降【按原书於大安三年六年八年九年俱失载事实今据辽史补】
【甲戊】大安十年春三月朔日当食云雾不辨　是岁宋哲宗绍圣元年
【乙亥】孝昌元年春正月如混同江【按原书於此年失载事实今据辽史补丙子】孝昌二年是岁大国舅帐萧嘉里四郎君善骑射豪侠不羁常养亡命数十人从行往来游猎於辽东西其饮食用度强取辨於富民一日获罪帝命捕之甚峻即啸聚为盗未旬日间有衆二千余攻陷乾显等数州诸道发兵捕讨累战不胜潜率衆奔生女直界就结杨格太师谋叛诸军追袭至境上不敢进具以闻北枢密院寻降宣劄子付杨格一面图之杨格迁延数月独斩贼魁嘉里首级遣长子阿固达献辽余悉不遣绐云已诛絶矣随行妇女鞍马器甲财物给散有功之人充赏帝不得已反进杨格父子官爵自是杨格父子自平萧嘉哩之後内恃有功隂怀异志吞并旁近部族或诬以诱纳叛亡或诈云盗藏牛马好则结亲以和取之怒则加兵以强掠之力农积粟练兵牧马多市金珠良马岁时进奉赂遗权贵以通情好
【丁丑】孝昌三年夏六月朔日食　秋八月彗出氐斜指天市垣光芒三尺余越三夕长丈余扫巴星
【戊寅】孝昌四年春三月幸春州【按原书於此年失载事实今据辽史补】　是岁宋哲宗元符元年
【己卯】孝昌五年春三月帝命萧德崇等齎国书诣宋见宋哲宗跪言曰北朝皇帝告於南朝皇帝西夏早休得即甚好哲宗答曰西人累年犯顺理须征伐何烦遣使德崇等唯唯而退其国书略云粤惟夏台实乃藩辅累承尚主迭受封王近岁以来连表驰奏称南兵之大举入西界以深图恳求救援之师用济攻伐之难理当依允事贵解和盖宋之於夏情重祖孙夏之於辽义隆甥舅必欲两全於保合岂宜一失於绥存而况於彼庆历元丰中曾有披闻皆为止退宁谓辄违先旨仍事远征傥蔽议以无从虑造端而有自宋报国书云惟西夏之小邦乃本朝之藩镇曲加封植俾获安全虽於北尝与婚姻之亲而在南全居人子之分含容浸久变诈多端爰自累岁以来无复事上之礼赐以金缯而不已加之封爵而愈骄杀掠吏民围犯城邑推原罪恶在所讨除聊饬边防稍修武备据守要害控扼奔冲辄於去岁之冬复驱竭国之衆来攻近寨凡涉两旬自取死伤数以万计粮尽力屈衆溃宵归更为诡诞之辞往求拯救之力狡狯之甚於此可知采听之间固应洞晓必谓深加沮却乃烦曲为劝和示以华缄将之聘币礼虽形於厚意亊实异於前闻细料雅怀诚非得已顾於信誓殊不相关惟昔兴宗致书仁祖谕协力荡平之意深同谋外御之情至欲全除使无噍类谓在稽于一举诚无益於两朝祖宗贻谋斯为善美子孙继志其可弭忘今者详味缛辞有所未谕辄违先旨谅不在兹又回白劄子略云夏国犯顺罪恶如此北朝所当共怒兼庆历皇佑间兴宗屡尝致书仁庙至有熟料凶顽终合平荡等语且言北朝兴宗敦笃劝和情义兼至方夏人有罪则协力讨除及西征胜捷则持书相庆虑彼称臣修贡则欲当朝勿赐允从今来两朝欢好加於前日乃以夏人穷蹙之故诡辞干告既移文计会又遣使劝和恐与昔日兴宗皇帝之意稍异窃料北朝臣僚不曾检会往日书词及向所誓约闻达宋帝遣郭知章报聘初萧德崇坚乞於国书内增休退兵马还复土疆等语往复议论宋帝不从德崇留宋凡三十七日乃归
【庚辰】孝昌六年春正月宋哲宗崩弟佶嗣立是为徽宗夏四月朔日食　秋七月荧惑犯房心
【辛巳】孝昌七年【按原书误以道宗之崩系之孝昌七年较史少一年殊为疎舛今改正】春正月帝大渐戒孙延禧曰南朝通好岁久汝性刚切勿生亊又戒大臣曰嗣君若妄动卿等当力谏止之甲戌帝崩在位四十七年庙号道宗諡曰仁圣大孝文皇帝【按原书云諡曰天福皇帝考道宗尊号曰天佑皇帝隆礼盖误以尊号为諡而又误天佑为天福也今据辽史改正】帝聪达明睿端严若神观书通其大略神领心解末年女直节度使杨格遣子阿固达来朝以乌绅自随辽之贵人与为双陆戏投琼不胜妄行马阿固达愤甚拔小佩刀欲刺之乌绅从旁救止急以手握鞘阿固达止以其柄戕其胸不死帝大怒侍臣以其强悍咸劝诛之帝曰吾方示信以怀远方不可杀也侍臣又谏曰王衍纵石勒卒毒中原张守珪赦禄山终倾唐室阿固达乃敢陵跞贵臣肆其无君之心此而不除将贻边患帝不从
钦定重订契丹国志卷九

[book_title]卷十
钦定四库全书
钦定重订契丹国志卷十
天祚皇帝上
帝讳延禧道宗之孙太子濬之子也母曰穆齐氏初为齐王後为皇太孙道宗崩太孙即位羣臣上尊号曰天祚皇帝改元乾统
【辛巳】乾统元年春正月有流星烛地自西南入尾抵距星是夕有赤气起东北方亘西方中出白气二气将散复有赤气起在旁　夏四月朔日食隂云不见　是岁女直节度使杨格卒子阿固达立　是岁宋徽宗建中靖国元年
【壬午】乾统二年夏闰六月策贤良　是岁宋徽宗崇宁元年
【癸未】乾统三年冬十月如中京
【甲申】乾统四年冬十月幸南京【按原书於此上三年失载事实今据辽史补乙酉】乾统五年夏四月帝遣签书枢密院萧【良】诣宋言宋朝出兵侵夏国今大辽皇帝妹嫁夏国主请还所侵地五月宋徽宗遣龙图阁直学士林摅报聘见帝跪上
国书仰首曰夏人数寇边朝廷兴师问罪以北朝屡遣讲和之使故务含容今踰年不进誓表不遣使贺天寜节又筑席径岭马练川两堡侵寇不已北朝若不穷诘恐非所以践劝和之意帝出於不意为之愕然　秋八月帝以林摅来使而失情复遣使如宋宋遣礼部侍郎刘正夫来报酬对敏博议皆如约
【丙戊】乾统六年春正月彗出西方其长竟天　三月帝复遣泛使同平章事萧保先牛温舒诣宋为夏请元符讲和以後所侵西界地徽宗曰先帝已画封疆今不复议若自崇宁以来侵地可与之
【丁亥】乾统七年冬十月朔日食　是岁宋徽宗大观元年【戊子】乾统八年夏四月射柳祈雨
【己丑】乾统九年冬十月诏免今年租税【按原书於此上二年失载亊实今据辽史补】
【庚寅】乾统十年秋九月朔日食
【辛卯】天庆元年秋九月宋遣郑允中童贯来聘帝与羣臣相聚指笑曰南朝人才如此然帝时方纵肆贪得宋玉帛珍玩而贯所齎皆极珍奇至运两浙髹漆之具火阁书柜牀椅等往献帝所以遗贯者亦称是贯使归至卢沟河有燕人马植者得罪於国见贯陈灭燕之策贯携归宋改姓李名良嗣荐於朝遂赐姓赵後帝数移檄索取贯不与宋人图燕之议盖始此　是岁宋徽宗政和元年
【壬辰】天庆二年春帝如混同江钓鱼界外生女直在千里内者以故事皆来会适遇头鱼酒筵别具宴劳酒半酣帝临轩使诸部长次第歌舞为乐次至阿固达端立直视辞以不能谕之再三终不从帝密谓枢密使萧奉先曰阿固达意气雄豪顾视不常当以事诛之不然恐贻後患奉先曰阿固达麤人何知杀之伤向化心设有异志蕞尔小国何能为阿固达冇弟侄曰乌奇迈尼雅满呼实辈帝岁入秋山数人必从行善作鹿鸣呼鹿使帝射之或刺虎或?熊帝喜辄加官爵後至围塲司差遣者有之阿固达会钓鱼而归疑帝知其意即欲称兵是年秋遂并吞诸邻近部族有赵三阿古齐大王者拒之不从阿固达掳其家二人来诉於咸州详衮司送北枢密院时枢密使萧奉先本戚里庸才惧其生事但作常事以闻天祚指挥就送咸州取勘欲使自新阿固达竟托病不至
【癸巳】天庆三年春三月朔日食　阿固达一日带五百余骑径赴咸州详衮司吏民惊骇明日拥骑赴衙引问与告人赵三阿古齐等并问於厅下阿固达隐讳不伏供祈送所司取状一夕领从骑归去遣人诉於上谓详衮司意欲杀我故不敢留自是召不复至第节次申北枢密院帝亦无如之何【按原书叙金太祖至咸州事多舛错今据辽史改正】
【甲午】天庆四年秋八月女直阿固达始起兵用尼雅满呼实为谋主尼楚赫伊呼罗索栋摩等为将帅会集女直诸部甲马二千首攻混同江之东名寜江州【按原书误作宁江府今据辽史改正】时天祚射鹿庆州秋山闻之不以介意遣海州刺史高仙夀统渤海子弟军三千人应援寜江秋九月辽兵遇女直於宁江州东战数合渤海大败或阵没或就擒获免者无几复攻破宁江州无少长悉杀之帝赏刑僭滥禽色俱荒女直东北与五国为邻五国之东接大海出名鹰自海东来者谓之海东青小而俊健能擒鹅骛爪白者尤以为异旧例岁岁求之女直女直至五国战鬬而後得女直不胜其扰及帝嗣位责贡尤苛又天使所至百般需索於部落稍不奉命则召部长加杖甚者诛之诸部怨叛潜结阿固达至是遂举兵　是月帝出秋山赴显州冬山射虎闻攻陷宁江州中辍不行冬十月差守司空殿前都检点萧嗣先【奉先弟】充东北
路都统静江军节度使萧托卜嘉副之发契丹奚兵三千骑中京路禁军土豪二千别选诸路武勇二千余人以中京虞候崔公义充都押官侍卫控鹤都指挥使商州刺史邢颖副之屯出河店临白江与寜江女直对垒时辽国太平日久闻女直兴师皆愿从军冀赏往往将家属团结车营随行　是月女直潜渡混同江掩辽不备未阵击之嗣先军溃其家属金帛牛马辎械悉为女直所得复以兵追杀百余里管押官崔公义邢颖等死之甲兵三千为金所获
初女直之起兵也率皆骑兵旗帜之外各有字号小木牌系人马上为号五十人为一队前二十人全装重甲持枪或棍棒後三十人轻甲操弓矢每遇敌必有一二人跃马而出先观阵之虚实或向其左右前後结阵而驰击之百步之外弓矢齐发无不中者胜则整阵而复追败则复聚而不散其分合出入应变若神人人皆自为战所以胜也
辽国旧例凡关军国大事汉人不预帝自两败之後意谓萧奉先不知兵始欲改用将师遂召宰相张琳吴庸付以东征事张琳等碌碌儒生非经济才统御无法遽奏曰前日之败失於轻举若用汉兵二十万分路进讨无不克者帝谓其数多且差十万即宣降劄付上京长春辽西诸路计人户家业钱每三百贯自备一军限二十日各赴期会时富民有出一百军二百军者家赀遂竭琳等非将帅材器甲听从自便人人就易枪刀氊甲充数弓弩铁甲百无一二杂以番军分出四路北枢密副使耶律鄂尔多为涞流河路都统【按涞流河原书作东流河考辽史地理志上京有涞流河通考辽御金四路出师鄂尔多出涞河路今据改正】卫尉卿苏夀吉副之耶律寜为黄龙府路都统桂州观察使耿钦副之复州节度使萧聂赫为咸州都统将作监龚谊副之左祗候郎君详衮萧额尔吉讷为草峪都统商州团练使张惟协副之独涞流河一路遂深入女直军马初一战稍却各退保寨栅是夕都统鄂尔多误听汉军已遁即离辽奚之兵弃营而奔明早汉军尚余三万衆遂推将作少监武朝彦为都统再与女直合战遂大败余三路闻之各退保本路防城数月间遂为女直攻陷丁壮斩戮无遗婴孺贯之槊上盘舞为戏所过赤地无余应辽东界女熟户女直亦为阿固达吞并分拺强壮人马充军遂有铁骑万余　初萧嗣先出河店之败也诸番汉兵将多不赴都统行营聚合各逃走归家或有被伤诣行阙而告归者萧奉先惧弟嗣先获罪辄奏帝云东征溃兵惧所至刼掠若不从权肆赦将啸聚为腹心患帝从之降赦应系出河店溃军并免罪归业所有遗弃系官器甲亦不理索嗣先遂诣阙待罪但免官而已自是出征之兵皆谓战则有死而无功退则有生而无罪由是各无鬭志累年用兵每遇女直望风奔溃降赦免罪不能成功者此也
【乙未】天庆五年秋七月朔日食　八月帝下诏亲征率番汉兵十余万出长春路命枢密使萧奉先为御营都统耶律章努副之以精兵二万为先锋余分五部为正兵诸大臣贵族子弟千余人为硬军扈从百司护卫军北出骆驼口车骑亘百里鼔角旌旗震耀原野别以汉军步骑三万命都检点萧呼图克为都统枢密直学士柴谊副之南出宁江州路自长春州分路而进齎数月之粮期必灭女直一夕军中戈戟有光马皆嘶鸣咸以为不祥帝问司天官李圭圭不敢对宰相张琳前奏曰唐庄宗攻梁矛戟夜有光郭崇韬曰火出兵入破贼之兆遂灭梁天祚喜而信之师至鸭渌江人心疑惧　初帝亲征女直尼雅满乌珠伪为卑哀求生者阳以示衆实以求战嫚书上之帝大怒下诏有女直作过大军翦除之语阿固达聚诸部长曰始与汝辈起兵盖苦辽国残虐吾谓若卑哀请降庶几纾祸乃欲尽行剪除为之奈何不若杀吾一族衆共迎降可以转祸为福诸部长皆罗拜曰事至此当誓死一战　次日御营退行三十里或言於帝曰兵已深入女直在近军心皆愿一战何必退也天祚亟召诸统兵官问策安在人皆观望无敢言不愿战者再传令进兵　冬十一月帝与女直兵会时盛寒雪深尺余先锋接战云尘亘天日色赤暗帝亲督诸军进战少顷军马左旋三转已横屍满野望帝御旗向西南出衆军随而退溃始悟矛戟有光为凶兆也女直亦不急追徐收所获辎重马牛而已帝一日一夜走五百里退保长春女直乘胜遂并渤海辽阳等五十四州　耶律章努系大横帐与衆谋曰帝久失道皇叔燕王淳【淳乃道宗弟和罗噶之子俗呼为燕王实封秦晋国王○按原书云淳乃道宗宏本之子考淳乃道宗侄非道宗子且遒宗讳洪基不名宏本此文舛误之甚疑当云淳乃道宗弟宏道之子盖宏道乃和罗噶之别名而传写脱去弟字也又淳兼封秦晋而原书但言封秦国王亦误今并据辽史改正】亲贤若废帝而迎燕王判燕京留守事女直可不战而服也章努与同谋人二千余骑夜半奔上京迎立燕王是日有燕王妃父萧唐古德告其事帝诏遣长公主驸马萧昱领精骑千余诣广平淀防护后妃诸王行宫别遣帐前亲信伊逊齎御札驰报燕王时章努先遣燕王二妃亲弟萧迪里外甥萧雅里说之曰前日御营兵为女直所败帝不知所在今天下无主诸公幼弱请王权知军国事失此机会奸雄窃发未可图也燕王曰此非细事帝自有诸王当立南北面大臣不来而汝等来何也密令左右拘之少顷伊逊持帝御札至备言章努等欲行废立之事燕王对使者号泣斩萧迪里首级以献单骑由间道避章努贼衆趣广平淀待罪帝待之如初章努知燕王不听领麾下掠庆饶怀祖等州啸聚渤海盗衆数万直趋广平淀犯帝行阙索战赖顺国女直阿固齐等三百余骑一战而胜擒其贵族二百余人并斩以徇妻女配役绣院或给散近幸为婢余得脱者奔女直章努伪作使人带牌走马奔女直近境至秦州为识者所获以送帝帝命腰斩于市剖其心献祖庙分送五路号令初章努之叛也萧奉先以燕王索得汉人心疑章努潜与南路汉军同谋遂以闻帝以同知宣徽北院事韩汝诲诣汉军行营传宣曰将士离家暴露日久风霜之冻诚可怜悯今女直远遁不可深入并令放还诸军皆欢呼分散越三日复遣使督进发军中汹汹迟疑不行及闻大军已败亦自烧营逃去帝随行卫兵仅三五百人而已遂降诏募奚汉人护驾到广平淀有官者转一官白身人三班奉职及至广平再降指挥若护驾至起离日依上推赏　是岁宋遣罗选侯益等来贺生辰及正旦入国道梗至中京阻程两月不得见帝而回　是岁女直阿固达即皇帝位国号曰金建元收国元年是为金太祖
【丙申】天庆六年春正月朔夜渤海人高永昌率凶徒十数乘醉恃勇持刃踰垣入府衙登厅问留守萧保先所在绐云外军变请为备保先才出刺杀之是夜有户部使大公鼎本渤海人登进士第颇刚明闻乱作权行留守事与副守高清臣集诸营奚汉兵千余人次日搜索先作乱渤海人得数十人并斩首即抚安军民仓卒之际有滥被其害者小人喜乱得以藉口不可禁戢一夜烧寨起乱　初三日军马抵首山门大公鼎等登门劝谕使归不从　初五日夜城中举火内应开门骑兵突入於通衢大公鼎高清臣督军迎敌不胜领麾下残兵百余人夺西门出奔行阙高永昌自杀留守萧保先後自据东京称大渤海皇帝改元应顺据辽东五十余州分遣军马肆其杀掠所在州郡奚人户往往挈家渡辽以避独渖州未下宰相张琳渖州人也帝命讨之琳先任户部使有东京人望至是募辽东失业者并驱转户强壮充军盖辽东夙与女直渤海有讐转户则使从良庶几効命敢战旬日之间得兵二万余随官属将领听从辟差　是春帝募渤海武勇马军二千人屯白草谷备御会萧保先为政酷虐渤海素悍有犯法者不恕束京乃渤海故地自太祖力战二十余年始得之建为东京而萧保先严酷渤海苦之故有是变【按原书无萧保严酷以下三句文义不完今据通监长编补入】　夏五月初自显州进兵渤海止备辽河三义梨树口张琳遣羸卒千余疑其守兵以精骑间道渡河趋渖州渤海始觉遣兵迎敌旬日间三十余战渤海稍却退保东京张琳兵距城五里隔太子河劄寨先遣人移文招抚不从传令留五日粮决策破城越二日发安德州义军先渡河次引大军齐渡忽上流有渤海铁骑突出其傍诸军少却退保旧寨河路复为所断三日不得渡衆以饥告谋归渖州徐图後举初七日夜移寨渤海骑兵尾袭强壮者得入城老幼悉被杀掠是时军伍尚整方议再举忽承女直西南路都统栋摩国王檄凖渤海国王高永昌状辽国张宰相统领大军前来讨伐伏乞救援当道於义即合应援已约五月二十一日进兵檄到渖州衆以渤海诈作此檄不为备是日闻探东北有军掩至将士呼曰女直至矣张琳急整军迎敌将士望见女直兵气已夺遂败走入城女直随入先据城西南後纵兵杀戮几尽孟初刘思温等死之张琳与诸子弟等并官属缒城走免尽失军资器甲随入辽州收集残军坐是谪授辽兴军节度使【乃平州也】自张琳之败国人皆称燕王贤而忠若付以东征士必乐为用兼辽东民有渤海之败渡辽失所者衆若招之为军彼有报怨此且报国必以死战帝乃授燕王都元帅萧德恭副之永兴军使耶律佛德延昌宫使萧昂并兼监军听辟官属召募辽东饥民得二万余谓之怨军如郭药师者是也别选燕云平路禁军五千人并劝谕三路富民依等第进献武勇二千人如董龎儿者是也又科歛脚车三千乘凖备随军支遣境内骚然矣　燕王既招怨军武勇军共三万人自八月进发十月到乾州个山劄寨至十一月二十四日夜忽管押武勇军太常少卿武朝彦率府属马僧辨潜谋作乱遣百余骑趋中军帐先杀燕王燕王觉之奔他军免余皆闭壁不应朝彦知谋不成拥骑二千欲南奔道为人所杀　燕王自被命东征耻其行未出境而兵乱勉率诸军自梨树口渡辽水欲下渖州驻兵城下射书令降不应选精鋭梯城复矢石如雨不能上或报女直援至退保辽河是行虽无所得亦无所失既而燕王被召赴阙留北宰相萧德恭上京路都统耶律伊都副之大详衮耶律特哩古濠懿州路都统延庆宫使萧和尚努副之都元帅府监军耶律佛德显州路都统四军太师萧干副之并以屯田为备自帝亲征败绩中外归罪萧奉先於是谪奉先西南
面招讨擢用耶律大悲努为枢密使萧扎拉同知枢密院使间有军国大事帝与南面宰相执政吴庸马人望柴谊等参议数人皆昬缪不能裁决当时国人谚曰五个翁翁四百岁南面北面顿瞌睡自已精神管不得有甚心情杀女直远近传为笑端有人闻于帝帝亦笑而悟是岁罢耶律大悲努再召萧奉先代之萧扎拉授西京留守事其後罢吴庸马人望柴谊以李处温左企弓代之至於国亡　女直初援渤海已而 复相攻渤海大败高永昌遁入海女直遣乌讷实贝勒以骑三千追及於长松岛斩之其溃散汉儿军多相聚为盗如侯槩吴撞天等所在蟠结以千百计自称云队海队之类纷然并起每一饭屠数千人数路之民殆尽将师不能制【丁酉】天庆七年夏帝再命燕王会四路兵马防秋　秋七月初发燕山府　冬十月至隂凉河闻怨军以时寒无衣刼掠乾州都统萧干一面招安初怨军有八营共二万八千余人自宜州募者谓之前宜营再募者谓之後宜营前锦後锦亦然有乾营显营乾显大营岩州营叛者乃乾显大营前锦营也　十一月到卫州蒺藜山遂留大军就粮司农县领轻骑二千欲赴显州处置作过怨军行次懿州或报女直前军已过明王坟即召大军会徽州　有星如月徐徐南行而落光照人物与月无异　是年苏复州编民百余户泛海至宋登州岸具言女直兵来攻辽东地已过辽河西宋登州守王师中以闻宋帝诏童贯蔡京议遣人侦其实委师中选将校七人各借以官用平海指挥兵船载郭药师同往至海北见女直逻者不敢前复回青州宋安抚崔直躬奏其事宋帝复委童贯措置应借官过海人悉寘之法别遣使女直讲卖马旧好　是岁金太祖天辅元年
【戊戌】天庆八年春正月燕王淳将讨怨军而遇金兵於徽州之东未阵而溃初怨军入攻前後多见天象或白气经天或白虹贯日或天狗夜堕或彗扫西南赤气满空辽兵辄败是夕有赤气若火光自东起往来纷乱移时而散军中以为凶兆皆无鬭志燕王与麾下五百骑退保长泊鱼务於是金兵入新州节度使王从辅开门降金人焚掠而去所经咸懿濠卫四州皆降犒劳而过金人别遣栋摩国王攻怨军於显州怨军大败金人以马疲破乾显州焚掠而归帝在中京闻燕王兵败金人入新州昼夜忧惧潜令内库三局官打包珠玉珍玩五百余囊骏马二千夜入飞龙院喂养为备尝谓左右曰若女直必来吾有日行三百里马若干又与宋朝为兄弟夏国舅甥皆可以归亦不失一生富贵所忧者军民受祸耳识者闻之私相谓曰辽必亡矣自古人主岂有弃军民而自为谋身计者其能享国乎暨闻金人焚刦新州以归即以谓威德所加彼何能为复自纵肆　夏五月壬午朔日有食之　秋金人陷东京黄龙府咸信苏复辰海同银通韩乌遂春泰靖等五十余城内并边二十余州各有和籴仓依祖宗法每岁出陈易新许民自愿假贷收息二分所有无虑三百五十万石虽累岁举兵未尝支用至是金人悉取之据辽东长春两路是时有杨朴者辽东铁州人也本渤海大族登进士第累官校书郎先是从高永昌叛因降於金颇用事劝金帝称尊号又陈说金帝曰自古英雄开国受襌必先求大国封册八月金帝遣人来求封册其事有十徽号大圣大明皇帝一也国号大金二也玉辂三也衮冕四也玉刻御前之宝五也以弟兄通问六也生辰正旦遣使七也岁输银绢二十五万疋两分南宋岁币之半八也割辽东长春二路九也送还女直阿固齐赵三大王十也天祚付羣臣等议萧奉先大喜以为自此无患差静江军节度使萧锡哷翰林学士杨勉充封册使副归州观察使张伟太常少卿刘湜充管押礼物官将作少监杨立忠充读册使备天子衮冕玉册金印车辂法驾之属册金帝为东怀国至圣至明皇帝其册文略曰眷惟肃慎之区实介扶余之俗土滨上国材布中区雅有山川之名承其父祖之?碧云袤野固须挺於渠材皓雪飞霜畴不雄於絶驾章封屡报诚意交孚载念遥芬宜膺多戬是用遣萧锡哷等持节备礼册为东怀国至圣至明皇帝义敦友睦地裂丰腴【按原书裂作列详文义当作裂地裂丰腴谓割辽东长春二路与金也今改正】鸣呼戒哉钦哉式孚於休所有徽号缘犯祖号改为至圣至明余悉从之使人自十月发行十二月至金国杨朴以仪物不全用天子之制又东怀国乃小邦怀其德之义仍无册为兄之文如遥芬多戬皆非美意彤弓象辂亦诸侯事渠材二字意似轻侮命锡哷归易其文随答云兄友弟恭出自周书言友睦则兄之义见矣杨朴等面折以为非是金帝大怒叱出使副欲腰斩之尼雅满诸人为谢乃解尚人笞百余次年三月止遣萧锡哷杨立忠回云册文骂我都不晓徽号国号玉辂御宝我都有之须称我大金皇帝兄即已能从我今秋可至军前不然我提兵取上京矣帝恶闻女直事萧奉先揣其意皆不以闻迁延久之闻上京已破和议遂寝後帝复请和皆不报　是岁宋徽宗重和元年
钦定重订契丹国志卷十

[book_title]卷十一
[史部,别史类,钦定重订契丹国志]
钦定四库全书
钦定重订契丹国志卷十一
天祚皇帝中
【己亥】天庆九年春有赤气大三四围长二三丈索索如树西方有火五团下行十余丈不至地而灭　夏金人攻陷上京路祖州则太祖之天膳堂怀州则太宗之崇元殿庆州则望僊望圣神仪三殿并先破乾显等州如凝神殿安元圣母殿木叶山之世祖诸陵皇妃子弟影堂焚烧略尽发掘金银珠玉所司即以闻萧奉先皆抑而不奏後天祚不知问及陵寝事奉先对以初虽犯元宫刦掠诸物尚惧列圣威灵不敢毁坏灵柩已指挥有司修葺巡护奉先迎合诞谩类皆如此辽国屡年困於用兵应有诸州富民子弟自愿进军马人献钱三千贯特补进士出身诸番部富人进军献马献粟纳官各有差又因燕王言辽东失业饥民困踣道路死者十之八九旨令中京燕云平三路诸色人收养候次年第等推恩官爵之滥至此而极　四月朔日食　是岁宋徽宗宣和元年
【庚子】天庆十年冬十月朔日食
【辛丑】保大元年春日有眚忽青黑无光其中汹汹而动若鉟金而涌日旁有青黑色正如水波周回而旋转将暮而止　金人自破上京终岁不出师然国兵防屯如故有东南路怨军将领董小丑坐讨平州贼逗遛不进被诛本部队长罗青汉董重孙等倡率怨军作乱攻绵州月余不能下赖都统耶律伊都援兵怨军始惧郭药师等内变自杀贼魁罗青汉等数人就招安都统萧干奏选留二千人为四营擢郭药师张令徽刘舜臣甄五臣各统将领余六千人悉送燕云平三路充禁军或养济实欲分其势也伊都谓萧干曰前年两营叛刦掠乾州已从招安今岁全军复叛而攻绵州苟我军不来城破则数万居民被害所谓怨军未能报怨於金人而屡怨叛於我家今若乘其解甲遣兵揜杀净尽则永絶後患干曰亦有忠义为一时胁从者岂可尽诛之二人议论不合交章并奏卒从萧干之议　自金人起兵以来天下郡县所失几半生灵涂炭宗庙邱墟帝尚以四时游畋为乐工作之费未尝少彻遂失内外人心尝有倦勤万几之意有四子长曰赵王昭容所出次曰晋王文妃所出次曰秦王许王【按原书误以许王为鲁王今据辽史改正】并元妃所出国人皆知晋王贤而属望焉元妃兄枢密使萧奉先虑秦王不得立密图之未有以发晋王母文妃姊妹三人长适耶律达哈拉次适伊都会达哈拉妻尝过伊都家萧奉先密遣人诬告其结伊都将立晋王尊帝为太上皇达哈拉妻等皆伏诛文妃亦赐死独留晋王时伊都在军中闻之惧即领千骑并骨肉车帐叛归金国时方盛夏途中为霖雨所阻天祚遣知奚王府萧实默宰相萧德恭大详衮耶律特哩古归州观察使萧和尚努太师萧干各领本部军马会合追之至闾山县相及诸军议曰今帝信用奉先致晋王之祸兼奉先平日视吾曹蔑如也伊都宗室之豪俊负气不为人下若擒伊都则他日吾曹皆伊都也不若纵之为利皆曰诺於是绐云追之不及伊都既亡奉先惧诸将皆叛乃峻加萧实默等爵赏以慰其心
【壬寅】保大二年春金人陷中京【中京奚国也】先是金帝遣使赫噜等如宋自海上归得书意宋朝絶之乃命其弟固伦国相贝勒并尼雅满乌绅用辽降人伊都为前锋由奚西过平地松林驻白水别遣精兵五百骑到松亭关邀截本京官民奔逸车乘帝在燕京闻报甚惧即日出居庸关又闻伊都为前锋导兵奄至萧奉先奏曰伊都乃宗枝也岂欲亡辽不过求立其甥晋王而已何惜一子伐其奸谋遂赐晋王死晋王贤而有人望死非其罪行阙百官诸军闻之莫不流涕自此人心并离　三月报伊都兵至帝率骑兵五千西奔云中府留宰相张琳李处温等与燕王同守燕帝去时卫士五千中途溃散仅诸王并长公主骑马诸子弟三百余骑过云中城下抚谕留守萧扎拉转运刘企常等曰金兵不远好与军民守城但取马三千匹由天德军趋渔阳入夹山因谓萧奉先曰使我至此皆汝之由汝急去人不汝容奉先恸哭辞去行二十里左右执送金军为我兵夺回赐死【按原书以萧奉先为左右所杀与辽史本传不合今改正】金兵至云中萧扎拉等率军民父老开门迎降金帝留精兵二百骑与留守自卫而追帝几及应行宫内库三局珍宝祖宗二百余年所积及其幼女悉为俘掠一空金兵自追帝旬日未回府中兵变推马权韩执谦为都统逐出萧扎拉等与卫兵闭门拒守飞申燕王求救时燕王无兵可遣但指挥蔚州发兵应援金兵回至城下见留守等被逐督军民攻城弥旬破
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:48:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>