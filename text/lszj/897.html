<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,明懿安皇后外传,明懿安皇后外传全文在线阅读,明懿安皇后外传全文在线下载,大玄古籍书库">
<meta name="description" content="清纪昀改写。纪昀(1724—1805),字晓岚,一字春帆,自号石云。直隶献县。(今属河北)。人。清著名学者、文学家。先有书《圣后艰贞记》,为尚书龚芝鹿所作。纪昀得此书后加以改写,删繁正误而成此篇。书中详细的介绍了明熹宗皇帝朱由校的皇后张氏一生的经历:从其家世、出生,叙到如何被选人宫,如何遭受客、魏的排挤和陷害,以及她如何经常规劝皇上,拥立信王继位,直到最后李自成攻入北京,她终于自缢。明代末年,内忧外患,天启帝即位后,受乳母客氏和宦官魏忠贤控制,朝政一片混乱。是书的叙述,正好从宫廷内部的角度反映了当时的这一">
<title>明懿安皇后外传_纪昀_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">明懿安皇后外传</span> <br/>
          作者： <span class="inputVal" id="bkauthor">纪昀</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]7456</span> <br/>
          说明： <span class="inputVal" id="bkdec">清纪昀改写。纪昀(1724—1805),字晓岚,一字春帆,自号石云。直隶献县 (今属河北) 人。清著名学者、文学家。先有书《圣后艰贞记》,为尚书龚芝鹿所作。纪昀得此书后加以改写,删繁正误而成此篇。书中详细的介绍了明熹宗皇帝朱由校的皇后张氏一生的经历:从其家世、出生,叙到如何被选人宫,如何遭受客、魏的排挤和陷害,以及她如何经常规劝皇上,拥立信王继位,直到最后李自成攻入北京,她终于自缢。明代末年,内忧外患,天启帝即位后,受乳母客氏和宦官魏忠贤控制,朝政一片混乱。是书的叙述,正好从宫廷内部的角度反映了当时的这一史实。天启皇帝的无能、后妃之间的争宠、魏党的专权、朝臣的罢免、还有起义军进入北京皇宫中的混乱和作者澄清有关懿安皇后的传闻都在这小传里有所涉及。作者纪昀是大手笔,他这篇5000字的短文既是人物传记,又是一篇历史记录、给我们留下了丰富多样的材料。是书有民国四年(1915)刊本,收在赵治深所辑的《峭帆楼丛书》中。</span> <br/>
          封面： <span class="inputVal" id="bkimg">Z_6365.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]明懿安皇后外传
[book_author]纪昀
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]7456
[book_dec]清纪昀改写。纪昀(1724—1805),字晓岚,一字春帆,自号石云。直隶献县 (今属河北) 人。清著名学者、文学家。先有书《圣后艰贞记》,为尚书龚芝鹿所作。纪昀得此书后加以改写,删繁正误而成此篇。书中详细的介绍了明熹宗皇帝朱由校的皇后张氏一生的经历:从其家世、出生,叙到如何被选人宫,如何遭受客、魏的排挤和陷害,以及她如何经常规劝皇上,拥立信王继位,直到最后李自成攻入北京,她终于自缢。明代末年,内忧外患,天启帝即位后,受乳母客氏和宦官魏忠贤控制,朝政一片混乱。是书的叙述,正好从宫廷内部的角度反映了当时的这一史实。天启皇帝的无能、后妃之间的争宠、魏党的专权、朝臣的罢免、还有起义军进入北京皇宫中的混乱和作者澄清有关懿安皇后的传闻都在这小传里有所涉及。作者纪昀是大手笔,他这篇5000字的短文既是人物传记,又是一篇历史记录、给我们留下了丰富多样的材料。是书有民国四年(1915)刊本,收在赵治深所辑的《峭帆楼丛书》中。
[book_img]Z_6365.jpg


[book_title]序
乾隆四十五年，余从友人处借得书一册，曰《圣后艰贞记》。盖仿传奇之体，记明懿安张皇后遭客魏之衅，以逮国变殉节也。是书为合肥龚芝麓尚书所作。尚书自叙：“素客太康伯张国纪幕知其家事，后又遇明太监王永寿、陈启荣等，为谈明季宫中事，而述懿安皇后事尤详，因据所闻记之。凡二万余言，分为上下两卷，皆实录也。”余惜其纪事稍繁，而又未经刊布，偶有一二抄本，讹谬滋多，以是传者益寡。乃为正其误，删其繁，并博考诸史之可信者，掇拾成篇，犹得五千余言，改题曰《明懿安皇后外传》，藏之于家，以便观览焉。
庚子六月，纪昀自叙

[book_title]明懿安皇后外传
有明一代，宫壸之政，远轶汉唐。其开国及中兴之际，代有圣后，辉贲彤史。若其德之贞而遇之艰，厥惟懿安皇后为尤著云。
案：懿安皇后张氏，熹宗哲皇帝之配也。讳嫣，字祖娥，小字宝珠。河南祥符县人。父张国纪，明诸生也。家贫甚，晨起，为人征租，见弃女于道旁，卧霜雪中，不死，亦不啼，怪而视之。适有异僧过其侧，谓国纪曰：“此女当大贵，并将大子之门，可收养之。”又问之，乃曰：“此女在兜率天宫为司花仙女，因尘心未净，历数百年一劫，谪堕人间。昔在西汉之初，曾降世为宣平侯张敖之女，孝惠帝娶以为后，稚年守寡，幽闭空宫，年四十一而薨。及南北朝时，又降为北齐文宣李皇后，身遭冤辱，磨折尤多，年五十四而薨。南宋时，复降为士人妻，年二十七，殉金人之难。今又偶动尘心，将使饱经忧患，多受诬谤，他日谴期既满，即归真耳。”异僧语毕，行数步，忽不见。国纪乃取女归，育之于家。时万历三十五年十月初六日，其女即懿安皇后也。
后幼而贞静，未尝见齿。年七岁，茹苦耐劳，凡闺阁内洒扫、缝纫、饎爨之事，一以身任之。然足迹未尝窥庭户，无事则独处一室，习女红，观书史。年十三四，窈窕端丽，绝世无双。国纪有甥，幼孤，养于家，年相若，议以为配，而甥辄大病，乃罢议。后亦远嫌，不与相见。家人或过后房，忽见红光满室，惊晕扑地，如是者三。国纪亦尝见之，乃忆异僧之言，意必大贵人，始抚为女。国纪早鳏，后代庀家政，内外井井，抚视弟妹，友爱尤笃。福王之就国于汴也，性好渔色，每遣内监选取良家女。内监入国纪家，见后绝美，欲载之去，后啼泣攀户不肯行，家人劝以可得富贵，后耸身将跃入井，内监惧，乃释之。
天启元年，熹宗将举行大婚礼，先期选天下淑女年十三至十六者。有司聘以银币，其父母亲送之，以正月集京师。集者五千人，后亦被选入都。天子分遣内监选女，每百人，以齿序立，内监循视之，曰某稍长，某稍短，某稍肥，某稍瘠，皆扶去之，凡遣归者千人。明日，诸女分立如前，内监谛视耳目口鼻发肤腰领肩背，有一不合法相者去之。又使自诵籍姓年岁，听其声之稍雄、稍窳、稍浊、稍吃者皆去之，去者复二千人。明日，内监各执量器，量女之手足。量毕，复使周行数十步，以观其丰度。去其腕稍短，趾稍巨者，举止稍轻躁者，去者复千人。其留者亦仅千人，皆召入宫，备宫人之选。分遣宫娥之老者，引至密室，探其乳，嗅其腋，扪其肌理，于是入选者仅三百人，皆得为宫人之长矣。在宫一月，熟察其性情言论，而汇评其人之刚柔愚智贤否，于是入选者仅五十人，皆得为妃嫔矣。是时司礼监秉笔刘克敬总理选婚事，每见后，辄额手称叹，选冠其曹，引见神庙昭妃刘氏。昭妃方摄太后宝，亲召五十人，与之款语。试以书算诗画诸艺，得三人为最上选，后及王氏、段氏也。太妃幕以青纱帕，取金玉条脱系其两臂，复遣宫娥引至密室中覆视，循旧例也。顷之，宫娥以所见还报。是时，后年十五，厥体颀秀而丰整，面如观音，色若朝霞映雪，又如芙蓉出水；鬓如春云，眼如秋波，口若朱樱，鼻如悬胆，皓齿细洁，上下三十有八，丰颐广颡，倩辅宜人；领白而长，肩圆而正，背厚而平；行步如青云之出远岫，吐音如流水之滴幽泉；不痔不疡，无黑子创陷诸病。太妃以状达于帝所，帝复引见三人，自谛选之。
初，熹宗乳母客氏，年三十，以妖艳惑帝，封奉圣夫人。及选婚，客氏从旁评骘，见后大惊，忌之，乃 蹙曰：“此女年十五而已若是，他日长成，必更肥硕，少风趣，安得为正选？”指王氏曰：“此女甚婀娜。”帝意早属后，乃复请光庙赵选侍决之。选侍曰：“三人皆姝艳绝伦，古之昭君、玉环不能过。若论端重有福，贞洁不佻，则张氏女尤其上也。”乃定后为中宫，而以王氏为良妃，段氏为纯妃。
钦天监奏定二月二十八日尚冠，三月初三日纳征，四月初八日安床，十五日皇后开面，二十七日授皇后册宝。帝后同谒奉先殿，还宫合卺。饮毕，帝问后家事甚详，后应对称旨。越数日，帝率皇后见于太庙。是时熹宗年十七，而躯干短小如十三四，不若皇后之颀然长也。帝封张国纪为太康伯，赏刘克敬以下有差。
客氏见帝宠眷中宫，颇不怿，然犹朝夕侍乾清宫。常诘熹宗曰：“陛下取少艾而忘我乎？”太监魏进忠在尚膳房，渐进用，皇后每裁抑之，进忠乃通于客氏，导帝嬉游以固宠。后立数月，言官交章请遣客氏出宫。帝曰：“皇后年幼，初出闺阁，赖媪保护而教诲之。”言官复言：“皇后年将笄，不可谓幼，且贤明素著。母仪之尊，岂容有人僭逼！”客氏乃以九月出宫。帝思念流涕，至日旰不御食，遂宣谕复入。周宗建、侯震旸等，先后力谏，皆被诘责。客氏狡悍横肆，残虐妃嫔，胁持皇后，与魏进忠表里为奸。客氏生日，帝亲往为寿，诸贵珰及妃嫔皆往贺，酣饮三日，笙歌喧聒。及十月初六日，皇后千秋节，则宫中阒寂，例有赏赐一切停罢。每日尚膳房供客、魏酒茗肴馔，奔走络绎；及中宫有所宣索，往往不时应。客、魏玩帝于掌上，而后英明过人，每以客、魏变乱旧章为言。客、魏惮之，乃使坤宁宫内侍陈德润伺候动静，日于乾清宫离间之。
后性好读书习字，书法端劲，学颜鲁公。尝择宫人之秀慧者，日诵唐宋小词，孤灯长夜，罗侍左右，课其勤惰。其能习者，则微语之曰：“学生子宜谢师傅矣。”后喜奉佛法，尝用白绫间新桑色绫制衣如鹤氅式，服之以礼大士，宫中谓之霓裳羽衣。又尝以素绫为里，手翦五色绢，叠成诸佛菩萨妙相。宫中奉释教者，恒相仿效，谓之堆纱佛。
后知客、魏猜嫌日起，故以澹静处之。以慈惠驭左右，以诚恳结上宠，不屑为婉媚之态，持躬淑慎。客、魏阴求其过失，纤毫不可得。每有奸计，后必料及，先为之备，故终不能间之于帝。后以帝未有储嗣，恒荐进诸妃；后每当夕，辄称病，帝心益敬而爱之。尝谓后曰：“汝性刚烈，不苟言笑。然吾见汝面，则怡然，但觉汝妩媚可怜，何性与貌之相反也？”帝尝召后泛小舟于西苑，手操篙橹，去来便捷，欲博后之一粲。而后顾正言规谏，谓宜省览章奏，时御讲筵，以亲正士，勿使群小得蔽宸聪。帝曰：“汝吾师也。”乃勉自刻励，未浃月，盘游如故矣。
帝携房中药至后宫，后取而投诸井。极言圣体清弱，宜为宗社自爱。进忠又导帝陈百戏以为乐，帝召后共观之。有演剧稍涉淫媟者，后变色，拂衣而起。后常常称病不往。帝又召后同御内操，帝自将宦官三百人，旗帜绘龙列左；使后将宫人三百人，旗帜绘凤列右。后既至，称病先归。帝命宫人之美而丰颀者代后，鲜得当者，乃命三宫人并将之。
后在宫中，虽盛暑，必整襟端坐，不佩芳泽，不傅粉黛。尝清晨对镜理妆，帝从后观之，亲为画眉，后两眉秀而伟。每语及客、魏，则脉脉含颦，若意余于言者。帝虽不悦其言，而弥怜其意。帝又尝伺后于浴室，迫而观之，笑曰：“汝无瑕如白玉，真所谓玉人也。”又曰：“汝臀肥大，必有后福，生子当不远矣。”
客、魏怨后不附己。时有河南人孙二者，重犯辟，在狱中，进忠啖以重利，使言皇后实己所生，犯罪后，与张国纪为养女。客、魏复于宫中，潜播流言，并谮之于帝，谓罪人之女，不宜玷辱宫闱，亟当别选贤淑，且正国纪诬罔之罪。帝亦疑之，几欲废后。及至后宫，复恋恋不忍舍。乃戏问后曰：“汝系重犯孙二之女乎？”后颊晕微红，默然不应，良久，乃曰：“皇上若信浮言，妾岂敢久辱宫禁，愿早赐废斥，避贤路。”帝谢之，后起入内室，帝复从而谢焉，手为整冠，后始强颜一笑。帝留与后对坐御膳，遂雍睦如初。谓进忠曰：“皇后朕所怜爱，浮言不足深究。”
进忠计无所出，乃与客氏谋，以万金募一剧盗，潜引入坤宁宫，使乘间匿后寝殿，约以夜分劫后，欲诬以媟辞而废之。贼腾伏梁上，夜漏数下，侍女悉出，后闭内户，将就寝，先以水漱口，旋对烛卸妆，悉去簪珥，挽髻如旋螺，坐紫檀溺器上。有声铿渹。贼遥视后光彩动人，与烛光相映射，方欲跃下，忽见白衣人立于后后，如世所绘大士像，以手上指，贼怖而坠地。后惊起，叱曰：“何物么么，敢来禁中作贼？”贼已伤股，但叩头乞命。后呼召宫人，以绳缚贼，将奏熹宗交刑部严究指使。进忠惧，使其党入白后，请付厂卫缢杀之。
进忠复谮张国纪纵奴不法诸事，帝为致奴于法，而谯让国纪，使皇后省愆三日。天启三年，后有娠，客、魏尽逐宫人之异己者，而以私人承应。后腰肋偶痛，召宫人使捶之，宫人阴欲损其胎，捶之过猛，竟损元子焉。进忠购京师民女任氏为养女，进之熹宗，以间后宠，立为容妃。妃性慧而黠，与客、魏比而倾后，在宫亦多失德。后恶之，每朝会，不加礼焉。任妃貌极纤丽，然宫中咸云不逮皇后远甚。帝虽爱任妃，亦终不能夺后宠焉。
进忠旋改名忠贤，权焰益炽。矫诏杀杨涟、左光斗等。后闻之，辄惨然不乐，屡言之帝，至于涕泣沾襟，两目皆肿。帝瞢然不省。由是忠正之士，窜戮相继。内则司礼监王体乾等，外则阁部顾秉谦、魏广微、崔呈秀等，皆为忠贤鹰犬，大权悉归忠贤掌握。而裕妃张氏以忤客、魏，矫旨赐死；慧妃范氏，成妃张氏，皆被幽斥。宫中遇害者甚众，无敢启齿议客、魏者，独后于帝前数言之。
后警敏多大略，秉性严正，疾恶如仇。尝坐坤宁宫正殿，侍御数十人，执佩刀旁立，召客氏，欲绳以法。后口操汴音，数其罪恶，其声清朗。客氏愧悚汗下。帝闻之，使赦客氏，而益叹后之有才气。后每日午后，必披鹤氅衣，礼佛诵经。帝问何自苦，对曰：“为忠臣杨涟、左光斗等祈福耳。”又一日，帝幸后宫，后读书声达户外。帝问何书？后答曰：“《赵高传》也。”帝默然。忠贤闻之，大怒。明日，伏甲士数人于便殿，将突入后宫。帝御殿搜得之，皆怀利刃。帝大惊，付忠贤讯之。忠贤欲诬张国纪谋立信王，将兴大狱。王体乾曰：“上凡事愦愦，独于夫妇兄弟间不薄。脱有变，吾辈无类矣。”忠贤怖而止，杀甲士以灭口。
六年秋，使其党邵辅忠、孙杰草一疏，授顺天府丞刘志选上之，极论张国纪谋占宫婢韦氏，矫中宫旨鬻狱诸罪，谋借以撼中宫。事成则立魏良卿女为后。疏末言“毋令人訾及丹田之穴，蓝田之种”，盖斥皇后也。疏上，事叵测，帝伉俪情笃，但令国纪自新而已。忠贤迁怒赵选侍，矫旨赐死。又怒刘克敬，谓客氏曰：“克敬选此尤物入宫，是显欲掣吾肘也。”会皇后以食物赐克敬，忠贤侦知之，谮于熹宗，贬凤阳，杀之。客、魏以皇后耿直，恐终不便于己，百计倾陷。阁臣李国 曰：“君后，犹父母也。安有助父陷母者？”忠贤稍止。七年二月，复嗾其党梁梦环驰疏劾张国纪。客、魏力劝熹宗废后。熹宗不得已，削国纪爵禄，放归故郡。后免冠去饰，诣帝拜谢，帝慰之，并令后戒勉国纪。
五月初六日，帝不豫。至七月，未离御榻，移居懋勤殿，每召皇后侍疾。忠贤进仙方灵露饮之，帝病日增。至八月十八日，病益笃。忠贤谋拥皇后垂帘，而立魏良卿为摄皇帝。又使人讽皇后，劝以佯为有娠，取魏良卿子为子，俟长而立之。时后年二十一。魏良卿语人曰：“吾无乐乎为帝。闻中宫张娘娘才德色兼茂，倘得常常瞻对，虽死不憾矣。”后自知安危生死在忠贤手，既无如之何，乃正色拒之曰：“吾办，一死久矣。今从命固死，不从亦死，等死耳。不从而死，可以见二祖列宗在天之灵。”忠贤心服其言。
后密劝熹宗召立信王。熹宗曰：“忠贤告我曰：‘后宫有娠者二人。’他日生男，即以为汝子而立，不亦可乎？”后复苦谏，其语秘不得闻。熹宗方悟，召信王入受遗命。信王欲辞，忽见皇后澹妆靓服，出自屏后，遽白信王曰：“皇叔义不容让，且事急矣，恐有变，宜遂谢恩。”王乃拜命。帝勉以当为尧舜之君，且言魏忠贤可大任，复指皇后为托曰：“中宫配朕七年，每正言匡谏，获益颇多。今年少嫠居，良可矜悯，吾弟宜善视之。”信王将出，后使人匿之别宫。须臾，上崩。八月二十二日申时也。后传遗诏，命英国公张维贤等，迎立信王。忠贤欲为变，崔呈秀止之。二十四日，熹宗大敛，后缞麻哭踊如礼，死而复苏者再。信王即位，是为庄烈帝。忠贤方蓄异谋，后预戒帝勿食宫中食，谨备之。帝见后，感激尽臣子之敬。召张国纪还都，慰劳之，使入后宫，行家人礼。崇祯元年正月壬午，尊后为懿安皇后，事以太后之礼，居慈宁宫，旋徙居慈庆宫。
客、魏既伏诛，锢其党为逆案以六等定罪。志选、梦环以谋危先帝中宫，准骂母律，入重辟。
初，明之宫人无子者，各择内监为侣，谓之“对食”，亦谓之“菜户”。其财物相通如一家，相爱若夫妇然。既而妃嫔以下，亦颇有之。虽天子亦不禁，以其宦者，不之嫌也。惟皇后及贵妃位尊，尚无菜户。然明自天启以前，皇后无年少寡居者，且皆有子也。及懿安后居慈庆宫，年尚少，内侍陈德润方为总监，故魏党也。瞷后之美，且意所携宝物必多，喜曰：“此奇货也。”乃赂后之侍女，使乘间说后曰：“皇后盛年，而先帝见背，又无继嗣，此与前代皇后境遇不同。宫监陈德润，人品清雅，性亦谨厚，皇后何不召之入侍？使为菜户，用破岑寂，诸事有所倚托。”后大怒，抶而贬诸外。一日，后晨起，宫人捧匜盥 ，德润托言奏事，直造后前，后命逐出，使人告庄烈帝，贬德润孝陵种菜。
十四年，给事中胡周鼐请上后徽号，帝以国用日绌，叹曰：“吾之不能尽孝事，贫也。”或言周鼐有所受，已下理而顿释之，曰：“恐伤后心。”后尝语周后“周延儒罔上事”，使周后白之。上怒，诘所从来，以后对，遽已。十五年七月，以太子将纳妃，预改慈庆宫为端本宫，而徙后居仁寿殿。
十七年三月十八日，流寇陷京师外城，其夕更余，周后自缢。帝至南宫，使宫人诣懿安皇后所，逼后自裁，仓卒不得达，后尚未知外间消息。十九日昧爽，望见火光，宫人哗言内城已陷，沸哭如雷，皆走出宫门，无复禁限。后索剑，欲自刎，手不能下，乃自缢。宫婢数人，妄解后缢，劝后暂避出宫。后顿足曰：“汝辈误我不浅。”乃移至侧室中。宫人出走者，或言后已自尽，或言未见后尸。有一宫嫔，青衣蒙头，徒步走出，或误指为后，一时遂宣传懿安皇后已走入成国公朱纯臣第矣。
后初为宫婢所阻，至巳午之间，始获缢于侧室。而贼已有入宫者，过后缢处，以剑斫绳，断之。后堕地，瞑坐无言。贼见后渐苏，争前欲搂之。一贼止之曰：“吾辈阅人多矣，未见有如此丽人。尝闻此宫为天启皇后所居，得毋即是邪？当俟闯王之命，毋妄动。”一贼曰：“非也，天启皇后年齿已长，岂能若此妍妙？”方共哗议，而诸珰已引秦妇至。秦妇者，闯贼所携秦中妇人，使分监宫人者也。诸珰指后曰：“此天启朝张娘娘也。”乃专以二妇守之。妇呼后曰张媪，慰之曰：“媪毋惧，明日大王亲临阅选，媪必不作第二人。”后欲自尽，而无隙可乘，正如万矢攒心，忽闻有大呼张太后娘娘安在者，乃贼渠李岩也。初，京师将破时，诸内珰争出降贼，告以后妃宫人之数，具一册，分其貌为三等。闯贼议分赏贼酋各三十人，而李岩实司其册。岩本以河南举人降贼，好称仁义。见后年貌在上等册中，叹曰：“诸珰无良若此。此吾同乡也，素有圣德，安可使受辱？”城破，亟驰入宫，专觅懿安皇后。使宫婢扶后坐殿上，具衣冠九拜，自通姓名，敕其党严卫宫门而去。及夕，后始得从容自缢死。年三十八，容貌若未满三十者。后身御深青织金大袖衣，罩以黄绉两当，头裹皂縠而绿裙黄裤。装束严密。异香满室，红光烛天，咸见有仙舆冉冉上升，良久始杳。岩乃具棺殡诸殿上，拜哭而去。
闯贼既为崇祯帝后发丧，外人不知懿安皇后音耗，遂妄相揣度，谓必为贼所得矣。而是时任容妃年三十五，盛妆出迎贼曰：“我天启皇后张氏也。”贼酋信之，拥之去，与之狎昵，于是浮议纷然，谓懿安皇后从贼矣。且曰：“随贼西去矣。”客、魏余党闻之，皆增饰其词，争相传播。南都福王立，马士英、阮大铖起执朝权，皆魏党也。甲申六月，南都上崇祯帝后谥号，或欲为懿安皇后发丧议谥，马、阮阴尼之。由是浮言滋甚。
我大清顺治元年十月，世祖章皇帝定鼎燕京，后柩尚未获葬。太监曹化淳请于上，奉命合葬熹宗德陵。及乙酉三月，南中始知后已殉节，福王特命礼部议谥，始上谥曰：孝哀慈靖恭惠温贞偕天协圣哲皇后。方闯贼之西走也，任妃出宫，以珍宝招诸少年居京师数百里外，秽声大播。复语人曰：“我先朝天启皇后也。”居岁余，乡人白于有司，闻于朝，递入都，都人大惊，恨懿安皇后之失节也。上恶其行秽，赐之死。内监有识之曰：“嘻，此非任妃也邪？”众疑始解。厥后京师有旧宫人居民间，藏得懿安皇后凤舄一只，长仅二寸许。又有懿安皇后小像一幅，出鬻于市，真不啻天仙也。
论曰：芝草无根，醴泉无源，后之生，不知所自来。此客、魏谗间所由起也。当熹宗末命，后逆折阉谋，力赞大计，召立信王，使明之宗社，不遽移于逆阉之手，功亦伟矣。甲申之变，以闻信不早，决稍迟，几遭危辱，横受诬谤。呜呼，亦命也夫！虽然，后之大节昭然，终无可訾议。今其事已大白于天下，后之灵可以不死矣。

        </div>
      </div>
    </div>
  </div>
</div>
<!--update:2025-08-30 09:43:56-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>