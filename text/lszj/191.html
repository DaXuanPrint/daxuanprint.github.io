<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御制改译辽金元三史序,提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五">
<meta name="description" content="二一○卷。纪录元朝太祖至顺帝十四朝历史的纪传体史书,二十四史之一。宋濂。(1310—1381)、王祎。(1322—1373)主编。宋濂字景濂,浦江(今浙江浦江)人,明初历史学家、文学家。洪武九年(1376),除翰林学士承旨,知制诰,兼修国史。他辅助朱元璋有功,与刘基、叶琛、章谥并称为“四先生”。著有《宋学士文集》。王祎字子充,义乌(今浙江义乌)人,明初历史学家、文学家。拜翰林待制,同知制诰,兼国史院编修官。著有。《王忠文公集》。因。《元史》成书仓促,且出于众人之手,纰漏甚多,历来为学者们所非议。他们对《元">
<title>元史【四库本】_宋濂_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">元史【四库本】</span> <br/>
          作者： <span class="inputVal" id="bkauthor">宋濂</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]1689415</span> <br/>
          说明： <span class="inputVal" id="bkdec">二一○卷。纪录元朝太祖至顺帝十四朝历史的纪传体史书,二十四史之一。宋濂 (1310—1381)、王祎 (1322—1373)主编。宋濂字景濂,浦江(今浙江浦江)人,明初历史学家、文学家。洪武九年(1376),除翰林学士承旨,知制诰,兼修国史。他辅助朱元璋有功,与刘基、叶琛、章谥并称为“四先生”。著有《宋学士文集》。王祎字子充,义乌(今浙江义乌)人,明初历史学家、文学家。拜翰林待制,同知制诰,兼国史院编修官。著有 《王忠文公集》。因 《元史》成书仓促,且出于众人之手,纰漏甚多,历来为学者们所非议。他们对《元史》的批评主要是:抄袭旧文,失于剪裁;内容重复,史实疏舛。因此,魏源 《拟进呈 表》认为《元史》“在诸史中,最为荒芜”。尽管《元史》存有上述缺点,但从史料的角度看,还是有很大的价值,因为《元史》的本纪部分,除顺帝一朝外,均是摘抄列朝实录而成,而元代实录今已亡佚。《元史》中志的部分,如《食货》、《选举》、《百官》、《兵》、《刑》等,主要采自元文宗时虞集主修的《经世大典》,该书详细记载了元代的政治、经济、军事、法制等典章制度。可惜这部著作在明朝永乐年间即已散失,清初修《四库全书》时,已不可得见。只有少量内容零星地散见于《永乐大典》中,又因颠倒割裂,无法重编。这些不存或遗散的史料,幸赖《元史》将其内容保存下来。《元史》的列传,取材于元代官修的传记和元人的碑铭、墓志、行状、家传等。官修的传记已经不存,某些家传、墓志等也已不复存在。后人对这些人物的事迹只能通过《元史》才能了解。因此,列传部分也有不少值得重视的资料。前人指责《元史》成书草率,对原始资料多有摘抄,这是因为纂修者违反了封建史书的惯例,没有删去儒家学者认为不屑一提的史实。其实,反映元代一些重大社会内容的事件,恰恰因《元史》的这种编撰方法而被记载,保留下来。另外,作为史料来说,《元史》较多地保存了它所依据的原始资料的面貌,比经过大量加工润饰的正史更有价值。</span> <br/>
          封面： <span class="inputVal" id="bkimg">Z_5658.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]元史【四库本】
[book_author]宋濂
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]1689415
[book_dec]二一○卷。纪录元朝太祖至顺帝十四朝历史的纪传体史书,二十四史之一。宋濂 (1310—1381)、王祎 (1322—1373)主编。宋濂字景濂,浦江(今浙江浦江)人,明初历史学家、文学家。洪武九年(1376),除翰林学士承旨,知制诰,兼修国史。他辅助朱元璋有功,与刘基、叶琛、章谥并称为“四先生”。著有《宋学士文集》。王祎字子充,义乌(今浙江义乌)人,明初历史学家、文学家。拜翰林待制,同知制诰,兼国史院编修官。著有 《王忠文公集》。因 《元史》成书仓促,且出于众人之手,纰漏甚多,历来为学者们所非议。他们对《元史》的批评主要是:抄袭旧文,失于剪裁;内容重复,史实疏舛。因此,魏源 《拟进呈 表》认为《元史》“在诸史中,最为荒芜”。尽管《元史》存有上述缺点,但从史料的角度看,还是有很大的价值,因为《元史》的本纪部分,除顺帝一朝外,均是摘抄列朝实录而成,而元代实录今已亡佚。《元史》中志的部分,如《食货》、《选举》、《百官》、《兵》、《刑》等,主要采自元文宗时虞集主修的《经世大典》,该书详细记载了元代的政治、经济、军事、法制等典章制度。可惜这部著作在明朝永乐年间即已散失,清初修《四库全书》时,已不可得见。只有少量内容零星地散见于《永乐大典》中,又因颠倒割裂,无法重编。这些不存或遗散的史料,幸赖《元史》将其内容保存下来。《元史》的列传,取材于元代官修的传记和元人的碑铭、墓志、行状、家传等。官修的传记已经不存,某些家传、墓志等也已不复存在。后人对这些人物的事迹只能通过《元史》才能了解。因此,列传部分也有不少值得重视的资料。前人指责《元史》成书草率,对原始资料多有摘抄,这是因为纂修者违反了封建史书的惯例,没有删去儒家学者认为不屑一提的史实。其实,反映元代一些重大社会内容的事件,恰恰因《元史》的这种编撰方法而被记载,保留下来。另外,作为史料来说,《元史》较多地保存了它所依据的原始资料的面貌,比经过大量加工润饰的正史更有价值。
[book_img]Z_5658.jpg


[book_title]御制改译辽金元三史序
改译辽金元三史成司事者以序请史无序例也齐梁陈书及後五代乃有序盖出於宋臣修史者剏为之饰例也亦足以观其政之不纲而事之纷紊也若今三史之请序将比於孰乎曰彼之序皆序其事而此之序乃序其言则不可以齐梁等比之矣序其言亦非为之修辞饰说乃改译汉文译其国语之讹误者至於其国制度之理乱君臣之得失未尝一字易盖史者信也所以传万世垂法戒彼其时之史或已不能保其必信数百年之後无庸为之修饰且改译者不过正其讹误之语而其旧史之布天下者自在也读史者执旧简而证以新书则可知语之异而事之同则此序之不可不作乃所以明吾志也夫春秋一字之褒贬示圣人大公至正之心若辽金元三国之译汉文则出于秦越人视肥瘠者之手性情各别语言不通而又有谬寓嗤斥之意存焉此岂春秋一字褒贬之为哉向于改译三史之旨及同文韵统热河志诸序已屡言之兹不复缀夫辽金虽称帝究属偏安元虽一统而主中华者才八十年其时汉人之为臣仆者心意终未浃洽我国家承
天庥命建极垂统至於今百四十年矣汉人为臣仆者自其高曾逮将五世性情无所不通语言无所不晓且今之纂修诸臣即有善通清书兼习诸国字之人则兹三史必当及此时而改译其讹误者是则吾于辽金元三代实厚有造而慰焉虽然是造非吾造乃
天造我国家重熙累洽而後得此则所以祈
天永命日慎一日之忱惟益兢兢惧乃胜于慰焉云耳

[book_title]提要
钦定四库全书
元史
提要
【臣】等谨按元史二百一十卷明宋濓等奉勅撰洪武二年诏修元史以濓及王禕为总裁二月开局天宁寺八月书成而顺帝一朝史犹未备乃命儒士欧阳佑等往北平采其遗事明年二月诏重开史局閲六月书成为纪四十七卷志五十三卷表六卷列传一百十四卷书始颁行纷纷然已多窃议迨後来递相考证纰漏弥彰顾炎武日知録摘其赵孟頫诸传备书上世赠官仍志铭之文不知芟削河渠志言耿参政祭祀志言田司徒引案牍之语失於剪裁朱彝尊曝书亭集又谓其急於成书故前後复出因举其一人两传者条其篇目为仓猝失检之证然元史之舛驳不在於蒇事之速而在於始事之骤以後世论之元人载籍之存者说部文集尚不下一二百种以订史传时见抵牾不能不咎考订之未密其在当日重开史局距元亡二三年耳後世所谓古书皆当日时人之书也其时有未着者有着而未成者有成而未出者势不能裒合衆说参定异同考徐一夔始丰稿有重开史局时与王禕书云近代论史者莫过於曰历日历者史之根柢也至起居注之设亦专以甲子起例盖纪事之法无踰比也元则不然不置曰历不置起居注独中书置时政科遣一文学掾掌之以事付史馆及易一朝则国史院据所付修实録而已其朝制原於史事固甚疎略幸而天历间虞集仿六典法纂经世大典一代典章文物粗备是以前局之史既有十三朝实録又有经世大典可以参稽厪而成书若顺帝二十六年之事既无实録可据又无参稽之书惟凭采访以足成之窃恐事未必核言未必驯首尾未必贯穿也云云则是书之疎漏未经属草以前一夔已预知之非尽濓等之过矣惟是事蹟虽难以遽详其体例则不难自定其讹脱则不难自校也今观是书三公宰相分为两表礼乐合一志又分祭祀舆服为两志列传则先及释老次以方技皆不合前史遗规而删除艺文一志收入列传之中遂使无传之人所着皆不可考尤为乖迕又帝纪则定宗以後宪宗以前阙载者三年未必寔录之中竟无一事其为漏落顕然至於姚燧传中述其论文之语殆不可晓证以元文类则引其送畅纯甫序而互易其问答之辞殊为颠倒此不得委诸无书可检矣是则濓等之过无以解於後人之议者耳解缙集有与吏部侍郎董伦书称元史舛误承命改修云云其事在太祖末年岂非太祖亦觉其未善故有是命欤若夫历志载许衡郭守敬之历经李谦之历议而并及庚午元历之未尝颁用者以证其异同地理志附载潘昂霄河源考而取朱思本所绎梵字图书分证於下河渠志则北水兼及於卢沟河御河南水兼及於盐官海塘龙山河道并详其缮濬之宜未尝不可为考古之证读者节取其所长可也乾隆五十四年正月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
元史卷一
明翰林学士亚中大夫知制诰兼修国史宋濓等修本纪第一
太祖
太祖法天啓运圣武皇帝讳特穆津姓却特氏蒙古部人也其十世祖勃端察尔母曰阿伦果斡嫁托本默尔根生二子长曰布固哈塔吉次曰博克多萨勒济固既而夫亡阿伦果斡寡居夜寝梦白光自天窻入化为金色神来趋卧榻阿伦果斡惊觉遂有娠产一子即勃端察尔状貌奇异沉默寡言家人谓之痴独阿伦果斡语人曰此儿非痴後世子孙必有大贵者阿伦果斡殁诸兄分家赀不及之勃端察尔曰贫贱富贵命也赀财何足道独乘青白马至巴尔图敖拉之地居焉食饮无所得适有苍鹰搏野兽而食勃端察尔以缗设机取之鹰即驯狎乃臂鹰猎免禽以为饍或阙即继似有天相之居数月有民数十家自腾格哩呼喇之野逐水草来迁勃端察尔结茅与之居出入相资自此生理稍足一日仲兄忽思之曰勃端察尔独出而无齎近者得无冻馁乎即自来访邀与俱归勃端察尔中路谓其兄曰腾格哩呼喇之民无所属附若临之以兵可服也兄以为然至家即选壮士令勃端察尔帅之前行果尽降之及勃端察尔殁子巴噶哩台哈必齐嗣生子曰玛哈多丹玛哈多丹之妻曰摩纳伦生七子而寡摩纳伦性素刚急时雅赉尔部有羣小儿掘田间草根以为食摩纳伦乘车出适见之怒曰此田乃我子驰马之所羣儿辄敢坏之邪驱车径出辗伤诸儿有至死者雅赉尔因忿怨尽驱摩纳伦马羣以去摩纳伦诸子闻之不及被甲往追之摩纳伦私忧曰吾儿不甲以往恐不能胜敌令子妇载甲赴之已无及矣既而果为所败六子皆死雅赉尔遂乘胜杀摩纳伦灭其家唯一长孙海都尚幼乳母匿诸积木中得免先是摩纳伦第七子纳沁於巴喇呼民家为赘壻故不及难闻其家被祸来视之见病妪十数与海都尚在其计无所出幸驱马时兄之黄马三次掣套竿逸归纳沁至是得乘之乃伪为牧马者状诣雅赉尔路逢父子二骑先後行臂鹰而猎纳沁识其鹰曰此吾兄所擎者也趋前绐其少者曰有赤马引羣马而东汝见之乎曰否少者乃问曰尔所经过有鳬鴈乎曰有曰汝可为吾前导乎曰可遂同行转一河隈度後骑相去稍远刺杀之絷马与鹰趋迎後骑绐之如初後骑问曰前射鳬鴈者吾子也何为久卧不起耶纳沁以鼻衂对骑者方怒纳沁乘隙刺杀之复前行至一山下有马数百牧者唯童子数人方击髀石为戏纳沁熟视之亦兄家物也绐问童子亦如之於是登山四顾悄无来人尽杀童子驱马臂鹰而还取海都并病妪归巴喇呼之地止焉海都稍长纳沁率巴喇呼齐格诸民共立为君海都既立帅兵往攻雅赉尔臣属之形势寖大列营帐於巴喇噶罕河上跨河为梁以便往来由是四傍部族归之者渐衆海都殁子拜星呼尔嗣拜星呼尔殁子敦巴该嗣敦巴该殁子噶布勒干嗣噶布勒干殁子巴尔达木嗣巴尔达木殁子伊苏克依嗣国势愈盛大伊苏克依崩至元三年十月追諡烈祖神元皇帝初烈祖征塔塔尔部获其部长特穆津宣懿太后谔楞适生帝手握凝血如赤石烈祖异之因以所获特穆津名之志武功也族人泰楚特部旧与烈祖相善後因塔尔巴哈台用事遂有隙絶不与通及烈祖崩帝方幼冲部衆多归泰楚特近侍托多呼尔察者亦将叛帝泣留之托多呼尔察曰深池已乾矣坚石已碎矣留复何为竟帅衆去宣懿太后怒其弱已也麾旗将兵躬自追叛者驱其太半而还时帝麾下绰奇别居萨里河扎木哈克部人托台奇尔居伊噜格勒泉时相侵凌掠萨里河牧马以去绰奇麾左右匿羣马中射杀之扎木哈克以为怨与泰楚特诸部合谋以衆三万来战帝时驻军都尔本兆苏之野闻变大集诸部兵分十有三翼以俟扎木哈克至帝与大战破走之当是时诸部之中唯泰楚特地广民衆号为最强其族昭垒部与帝所居相近帝常出猎偶与昭垒猎骑相属帝谓之曰今夕可同宿乎昭垒曰同宿固所愿但从者四百因糗粮不具已遣半还矣今将奈何帝固邀与宿凡其留者悉饮食之明日再合围帝使左右驱兽向昭垒昭垒得多获以归其衆感之私相语曰泰楚特与我虽兄弟常攘我车马夺我饮食无人君之度有人君之度者其惟特穆津太子乎昭垒之长裕勒时为泰楚特所虐不能堪遂与塔海达鲁领所部来归将杀泰楚特以自效帝曰我方熟寐幸汝觉我自今车辙人迹之涂当尽夺以与汝矣已而二人不能践其言复叛去塔海达鲁至中路为泰楚特部人所杀昭垒部遂亡时帝功德日盛泰楚特诸部多苦其主非法见帝寛仁时赐人以裘马心悦之若齐拉衮若哲伯若锡哷噶额布根诸人若多隆吉斯若扎拉尔莽果诸部皆慕义来降帝会诸族色辰岱酬及色辰伯奇等各以旄车载湩酪宴于鄂诺河上帝与诸族及色辰伯奇母呼尔察之前共置马潼一革囊色辰伯奇次母伊伯格勒前独寘一革囊呼尔察怒曰今不尊我而贵伊伯格勒乎疑帝之主饍者实奇尔所为笞之遂有隙时皇弟伯勒格台掌帝克哷苏噜克事【克哷苏噜克华言野外牧塲也】布琳掌色辰伯奇克哷苏噜克事布琳从者因盗马靷伯勒格台执之布琳怒斫伯勒格台伤其背左右欲鬭伯勒格台止之曰汝等欲即复讐乎我伤幸未甚姑待之不听各持马乳橦疾鬬夺呼尔察和里察二哈屯以归色辰伯奇遣使请和因令二哈屯还会塔塔尔部长摩古津扫哩图背金约金主遣丞相完顔襄帅兵逐之北走帝闻之发近兵自鄂诺河迎击仍谕色辰伯奇帅部人来助候六日不至帝自与战杀摩古津扫哩图尽虏其辎重帝之麾下有为奈曼部人所掠者帝欲讨之复遣六十人徵兵於色辰伯奇色辰伯奇以旧怨之故杀其十人去五十人衣而归之帝怒曰色辰伯奇曩笞我实奇尔斫伤我伯勒格台今又敢乘敌势以陵我耶因帅兵踰沙碛攻之杀虏其部衆唯色辰岱酬仅以妻孥免越数月帝复伐色辰岱酬追至图烈图之隘灭之克哷部扎实甘布来归扎实甘布者部长王汗之弟也王汗名托里受金封爵为王番言音重故称王为王汗初王汗之父呼尔察和斯必瑠既卒王汗嗣位多杀戮昆弟其叔父珠尔帅兵与王汗战逼於哈拉衮隘败之仅以百余骑脱走来奔于烈祖烈祖亲为将兵逐珠尔走西夏复夺部衆归于王汗王汗德之遂相与为盟称为谙达烈祖崩王汗之弟额尔克哈喇怨王汗多杀之故复叛归奈曼部奈曼部长伊纳克齐为发兵伐王汗尽夺其部衆与之王汗走河西回鹘回回三国奔契丹既而复叛归中道粮絶将羊乳为饮刺槖驼血为食困乏之甚帝以其与烈祖交好遣近侍往招之帝亲迎抚劳安置军中振给之遂会于图喇河上尊王汗为父未几帝伐默尔奇斯部与其部长托克托战于玛尼齐山掠其赀财田禾以遗王汗王汗因此部衆稍集居亡何王汗自以其势足以有为不告於帝独率兵攻默尔奇斯部部人败走托克托奔博罗呼察隘王汗大掠而还於帝一无所遗帝不以屑意会奈曼部长博罗汗不服帝复与王汗征之至克实克巴克实之野遇其前锋额特图博罗领百骑来战见军势渐逼走据高山其马鞍转坠擒之曾未几何帝复与奈曼部骁将齐苏实巴尔二人遇会日暮各还营垒约明日战是夜王汗多燃火营中示人不疑潜移部衆於别所及旦帝始知之因颇疑其有异志退师萨里河既而王汗亦还至图喇河王汗子伊勒哈及其叔扎实甘布来会齐苏等察知之乘其不备袭虏其部衆于道伊勒哈奔吿王汗王汗命伊勒哈与布尔古特共追之且遣使来曰奈曼不道掠我人民太子有四良将能假我以雪耻乎帝顿释前憾遂遣保尔济穆呼哩博罗罕齐拉衮四人帅师以往师未至伊勒哈已追及齐苏与之战大败布尔古特已成擒流矢中伊勒哈马胯几为所获须臾四将至击奈曼走尽夺所掠归王汗已而与皇弟哈扎尔再伐奈曼拒鬭於和伦扎色山大败之尽杀其诸将族衆积屍以为京观奈曼之势遂弱时泰楚特犹强帝会王汗於萨里河与泰楚特部长抗呼等大战鄂诺河上败走之斩获无算哈塔锦部萨勒珠特部都尔本部塔塔尔部鸿吉哩部闻奈曼泰楚特皆败咸不自安会於阿噜泉斩白马为誓欲袭帝及王汗鸿吉哩部长岱音恐事不成潜遣人告变帝乃与王汗自呼图泽逆战於拜里川又大败之王汗遂分兵自伊拉哩河而行扎实甘布谋於阿敦爱实伊克托尔等曰我兄性行不常既屠絶我昆弟我辈又岂得独全乎阿敦爱实泄其言王汗令执伊克托尔等至帐下解其缚且谓伊克托尔曰吾辈由西夏而来道路饥困其相誓之语遽忘之乎因唾其面坐上之人皆起而唾之王汗又屡责扎实甘布至於不能堪扎实甘布与伊克托尔等俱奔奈曼帝驻军於察察尔山起兵伐塔塔尔部部长敖拉温都尔等来逆战大败之时鸿吉哩欲来附哈扎尔不知其意往掠之於是鸿吉哩归扎木哈克部与都尔本伊奇拉斯哈塔锦果罗罗塔塔尔萨勒珠特诸部会於犍河共立扎木哈克为楚勒罕盟于图拉必喇河岸誓曰凡我同盟有泄此谋者如岸之摧如林之伐誓毕共举足蹋岸挥刀斫林驱士卒来侵塔海罕斯在衆中与帝麾下超尔结为昬姻超尔偶往视之具知其谋即还至帝所悉以其谋告之帝即起兵逆战於哈里雅尔台和罗噶之地破之扎木哈克走鸿吉哩部来降岁壬戌帝发兵於乌尔呼萨勒扎河伐昂齐塔塔尔察罕塔塔尔二部先誓师曰苟破敌逐北见弃遗物慎无获俟军事毕散之及胜族人阿勒坦呼察尔达哩台三人背约帝怒尽夺其所获分之军中初托克托败走博罗呼察隘既而复出为患帝帅兵讨走之至是又会奈曼部博罗汗约都尔本塔塔尔哈塔锦萨勒珠特诸部来侵帝遣骑乘高四望知奈曼兵渐至帝与王汗移军入塞伊勒哈自北边来据高山结营奈曼军冲之不动遂还伊勒哈寻亦入塞将战帝迁辎重於他所与王汗伊阿兰塞为壁大战于吹丹之野奈曼使神巫祭风雪将欲因其势进攻既而反风逆击其阵奈曼军不能战欲引还雪满沟涧帝勒兵乘之奈曼大败是时扎木哈克起兵援奈曼见其败即还道经诸部之立已者大纵掠而去帝欲为长子卓沁求昬於王汗女超尔必济王汗之子托斯和亦欲尚帝女噶沁必济俱不谐自是颇有违言初帝与王汗合军攻奈曼约明日战扎木哈克言於王汗曰我与君是白翎雀他人是鸿鴈耳白翎雀寒暑常在北方鸿鴈遇寒则南飞就暖耳意谓帝心不可保也王汗闻之疑遂移部衆於别所及议昬不成扎木哈克乘隙谓伊勒哈曰太子虽言是王汗之子尝通信於奈曼将不利於君父子君能加兵我当从傍助君也伊勒哈信之会达哩台呼济尔阿勒坦等叛归伊勒哈亦说之曰我等愿佐君讨宣懿太后诸子也伊勒哈大喜遣使告王汗王汗曰扎木哈克巧言寡信人也不足听伊勒哈力言之使者往返者数四王汗曰吾身之存实太子是赖髭须己白遗骸冀得安寝汝乃喋喋不已耶汝善自为之毋贻吾忧也扎木哈克遂纵火焚帝牧地而去岁癸亥王汗父子谋欲害帝乃遣使者来曰向者所议婣事今当相从请来饮布珲察尔【布珲察尔华言许亲酒也】帝以为然率十骑赴之至中道心有所疑命一骑往谢帝遂还王汗谋既不成议举兵来侵圉人齐里克齐闻其事密与弟巴达告帝帝即驰军阿兰塞悉移辎重於他所遣哲哩木为前锋俟王汗至即整兵出战先与珠勒根部遇次与董阿部遇又次与浩尔实勒们部遇皆败之最後与王汗亲兵遇又败之伊勒哈见势急突来冲阵射之中頬即歛兵而退於是奇?部人弃王汗来降王汗既败而归帝亦将兵还至栋格泽驻军遣阿里哈致责於王汗曰君为叔父珠尔所逐困廹来归我父即攻珠尔败之於河西其土地人民尽收与君此大有功於君一也君为奈曼所攻西奔日没处君弟札实甘布在金境我遣人召还比至又为默尔奇斯部人所逼我请我兄色辰伯奇及我弟岱酬往杀之此大有功於君二也君困迫来归时我过哈达拉历掠诸部羊马赀财尽以奉君不半月间令君饥者饱瘠者肥此大有功於君三也君不告我往掠默尔奇斯大获而还未尝以毫髪分我我不以为意及君为奈曼所倾覆我遣四将夺还尔民人重立尔国家此大有功於君四也我征都尔本塔塔尔哈塔锦萨勒珠特鸿吉哩五部如海东鸷禽之於鹅鴈见无不获获则必致於君此大有功於君五也是五者皆有明验君不报我则已今乃易恩为讐而遽加兵於我哉王污闻之语伊勒哈曰我向者之言何如吾儿宜识之伊勒哈曰事势至今日必不可已惟有竭力战鬬我胜则并彼彼胜则并我耳多言何为时帝诸族阿勒坦呼济尔在王汗左右帝因遣阿里哈诮责王汗就令告之曰昔者吾国无主以色辰岱酬二人实我伯祖巴勒噶特之裔欲立之二人固辞乃以汝呼济尔为伯父讷衮之子又欲立之汝又固辞然事不可中辍复以汝阿勒坦为我祖呼都拉之子又欲立之汝又固辞於是汝等推戴吾为之主初岂我之本心哉不自意相迫至於如此也三河祖宗肇基之地毋为他人所有汝善事王汗王汗性无常遇我尚如此况汝辈乎我今去矣我今去矣阿勒坦等无一言帝既遣使於王汗遂进兵虏鸿吉哩别部尼勒坚行至班朱尔河水方浑帝饮之以誓衆有伊奇喇斯部人布图者为果罗罗部所败因遇帝与之同盟哈扎尔别居哈拉衮山妻子为王汗所虏挟幼子托欢走粮絶探鸟卵为食来会于河上时王汗形势盛强帝微弱胜败未可知衆颇危惧凡与饮河水者谓之饮浑水言其曾同艰难也王汗兵至帝与战于哈喇克沁沙图之地王汗大败阿勒坦呼济尔扎木哈克等谋杀王污弗克奔奈曼达哩台巴林等部稽颡来降帝移军鄂诺河源谋攻王汗复遣二使往王汗伪为哈扎尔之言曰我兄太子今既不知所在我之妻孥又在王所纵我欲往将安所之耶王傥弃我前愆念我旧好即束手来归矣王汗信之因遣人随二使来以皮囊盛血与之盟及至即以二使为向导令军士衔枚夜趋彻辰图山出其不意袭攻王汗败之尽降克哷部衆王汗与伊勒哈挺身遁去王汗叹曰我为吾儿所误今日之祸悔将何及王汗出走路逢奈曼部将遂为其所杀伊勒哈走西夏日剽掠以自资既而亦为西夏所攻走至龟兹国龟兹国主以兵讨杀之帝既灭王汗大猎於特默格川宣布号令振凯而还时奈曼部长廸延汗心忌帝能遣使谋於巴达勒达部主阿噜哈斯曰闻东方有称帝者天无二日民岂有二王耶君能益吾右翼吾将夺其弧矢也阿噜哈斯即以是谋报帝居无何举部来归岁甲子帝大会於特默格川议伐奈曼羣臣以方春马瘦宜俟秋高为言皇弟鄂齐锦曰事所当为断之在早何可以马瘦为辞伯勒格台亦曰奈曼欲夺我弧矢是小我也我辈义当同死彼恃其国大而言夸苟乘其不备而攻之功当可成也帝悦曰以此衆战何忧不胜遂进兵伐奈曼驻兵於心达罕山先遣呼必哩哲伯二人为前锋迪延汗至自阿勒台营於杭爱山与默尔奇斯部长托克托克哷部长阿林台实卫喇特部长呼图克伯奇暨都尔本塔塔尔哈塔锦萨勒珠特诸部合兵势颇盛时我军羸马有惊入奈曼营者迪延汗见之语衆曰蒙古马瘦如此今当诱其深入然後战而擒之其将呼图苏伯奇对曰先王战伐勇进不回马尾人背不使敌人见之今为此迁延之计得非心中有所惧乎苟惧之何不令后妃来统军也迪延汗怒即跃马索战帝以哈扎尔主中军时扎木哈克从迪延汗来见我军整肃谓左右曰奈曼初举兵视蒙古军若??羔儿意谓蹄皮亦不留今吾观其气势殆非往时矣遂引所部兵遁去是日帝与奈曼军大战至晡禽杀迪延汗诸部军一时皆溃夜走絶险坠崖死者不可胜计明日余衆悉降於是都尔本塔塔尔哈塔锦萨勒珠特四部亦降已而复征默尔奇斯其长托克托奔迪延汗之兄博罗汗其属岱尔谔逊献女迎降俄复叛去帝至台哈寨遣博尔欢锡伯二人领左右军平之岁乙丑帝征西夏拔拉伊哩寨经罗索城大掠人民及其槖駞而还
元年丙寅帝大会诸王羣臣建九斿白旗即皇帝位於鄂诺河之源诸王羣臣共上尊号曰青吉斯皇帝是岁实金泰和之六年也帝既即位遂发兵复征奈曼时博罗汗猎於乌尔图山禽之以归迪延汗子库楚类汗与托克托奔雅尔达实河上帝始议伐金初金杀帝宗亲罕布海汗帝欲复讐会金降俘等具言金主璟肆行暴虐帝乃定议致讨然未敢轻动也
二年丁卯秋再征西夏克卫喇喀城是岁遣阿勒坦保喇二人使奇尔济苏既而伊德尔讷哷部阿勒达尔部皆通使来献名鹰
三年戊辰春帝至自西夏夏避暑龙庭冬再征托克托及库楚类汗时卫喇特部等遇我前锋不战而降因用为向导至雅尔达实河讨默尔奇斯部灭之托克托中流矢死库楚类汗奔契丹
四年己巳春辉和尔国来归帝入河西夏主李安全遣其世子率师来战败之获其副元帅高令公克乌梁海城俘其太傅西壁氏进至克夷门复败夏师获其将威明令公薄中兴府引河水灌之堤决水外溃遂撤围还遣太傅额特入中兴招谕夏主夏主纳女请和
五年庚午春金谋来伐筑乌沙堡帝命哲伯袭杀其衆遂略地而东初帝贡岁币于金金主使卫王允济受贡於静州帝见允济不为礼允济归欲请兵攻之会金主璟殂允济嗣位有诏至国传言当拜受帝问金使曰新君为谁金使曰卫王也帝遽南面唾曰我谓中原皇帝是天上人做此等庸懦亦为之耶何以拜为即乘马北去金使还言允济益怒欲俟帝再入贡就进塲害之帝知之遂与金絶益严兵为备
六年辛未春帝居吉鲁尔河西域哈喇娄部主阿尔斯兰汗来降辉和尔国主伊都呼来觐二月帝自将兵南伐败金将达实於野狐岭取大水泺丰利等县金复筑乌沙堡秋七月哲伯攻拔乌沙堡及乌月营八月帝及金师战于宣平之会河川败之九月拔德兴府居庸关守将遁去哲伯遂入关抵中都冬十月袭金羣牧监驱其马而还耶律阿哈降入见帝于行在所皇子卓沁察罕台谔格德依分徇云内东胜武朔等州下之是冬驻跸金之北境刘伯林瓜尔佳常格等来降
七年壬申春正月耶律瑠格聚衆于隆安自为都元帅遣使来附帝破昌桓抚等州金将赫舍哩纠坚等率兵三十万来援帝与战于獾儿觜大败之秋围西京金元帅左都监鄂通襄率师来援帝遣兵诱至密谷口逆击之尽殪复攻西京帝中流矢遂撤围九月察罕克奉圣州冬十二月甲申哲伯攻东京不拔即引去夜驰还袭克之
八年癸酉春耶律瑠格自立为辽王改元元统秋七月克宣德府遂攻德兴皇子图类驸马齐奇先登拔之帝进至怀来及金行省完顔纲元帅高琪战败之追至古北口金兵保居庸诏克特卜齐守之遂趋涿鹿金西京留守呼沙呼遁帝出紫荆关败金师于五回岭拔涿易二州契丹乌兰巴尔等献北口哲伯遂取居庸与克特卜齐会八月金呼沙呼弑其主允济迎丰王珣立之是秋分兵三道命皇子卓沁察罕台谔格德依为右军循太行而南取保遂安肃安定邢洺磁相卫辉怀孟掠泽潞辽沁平阳太原吉隰拔汾石岚忻代武等州而还皇弟哈扎尔及汪沁诺延卓齐特博恰为左军遵海而东取蓟州平滦辽西诸郡而还帝与皇子图类为中军取雄霸莫安河间沧景献深祁蠡冀恩濮开滑博济泰安济南滨棣益都淄潍登莱沂等郡复命穆呼哩攻密州屠之史天倪萧博特率衆来降穆呼哩承制竝以为万户帝至中都三道兵还合屯大口是岁河北郡县尽拔唯中都通顺真定清沃大名东平德邳海州十一城不下
九年甲戌春三月驻跸中都北郊诸将请乘胜破燕帝不从乃遣使谕金主曰汝山东河北郡县悉为我有汝所守惟燕京耳天既弱汝我复迫汝於险天其谓我何我今还军汝不能犒师以弭我诸将之怒耶金主遂遣使求和奉卫绍王女岐国公主及金帛童男女五百马三千以献仍遣其丞相完顔福兴送帝出居庸夏五月金主迁汴以完顔福兴及参政穆延尽忠辅其太子守忠留守中都六月金乣军卓多等杀主帅率衆来降诏萨木哈舒穆噜明安与卓多等围中都帝避暑鱼儿泺秋七月金太子守忠走汴冬十月穆呼哩征辽东高州卢琮金扑等降锦州张鲸杀其节度使自立为临海王遣使来降
十年乙亥春正月金右副元帅富察齐锦以通州降以齐锦为元帅二月穆呼哩攻北京金元帅乌库哩音达珲以城降以音达珲为留守乌页尔权兵马都元帅镇之兴中府元帅石天应来降以天应为兴中府尹三月金御史中丞李英等率师援中都战于霸州败之夏四月克清顺二州诏张鲸总北京十提控兵从南征鲸谋叛伏诛鲸弟致遂据锦州僭号汉兴皇帝改元兴龙五月庚申金中都留守完顔福兴仰药死穆延尽忠弃城走明安入守之是月避暑桓州凉泾遣呼图克等籍中都帑藏秋七月红罗山寨主杜秀降以秀为锦州节度使遣伊奇哩往谕金主以河北山东未下诸城来献及去帝号为河南王当为罢兵不从诏史天倪南征授右副都元帅赐金虎符八月天倪取平州金经略使奇珠降穆呼哩遣史进道等攻广寜府降之是秋取城邑凡八百六十有二冬十月金宣抚布希万努据辽东僭称天王国号大真改元天泰十一月耶律瑠格来朝以其子实沙入侍史天祥讨兴州擒其节度使赵守玉十一年丙子春还胪朐河行宫张致陷兴中府穆呼哩讨平之秋锡里济额特萨木哈巴图尔率师由西夏趋关中遂越潼关获金西安军节度使尼玛哈富勒呼拔汝州等郡抵汴京而还冬十月布希万努降以其子特尔格入侍既而复叛僭称东夏
十二年丁丑夏盗祁和尚据武平史天祥讨平之遂擒金将巢元帅以献察罕破金监军瓜尔佳於霸州金求和乃还秋八月诏以穆呼哩为太师封国王将蒙古乣汉诸军南征拔遂城蠡州冬克大名府遂东定益都淄登莱潍密等州是岁图们部民叛命布林都尔伯讨平之
十三年戊寅秋八月兵出紫荆口获金行元帅事张柔命还其旧职穆呼哩自西京入河东克太原平阳及忻代泽潞汾霍等州金将武仙攻满城张柔击败之是年伐西夏围其王城夏主李遵顼出走西凉契丹禄格据高丽江东城命浩沁扎拉率师平之高丽王?遂降请岁贡方物
十四年己卯春张柔败武仙降祁阳曲阳中山等城夏六月西域杀使者帝亲征遂取鄂托喇尔城擒其酋哈济尔济兰图秋穆呼哩克岢岚吉隰等州进攻绦州拔其城屠之
十五年庚辰春三月帝克布哈城夏五月克塔什干城驻跸页实勒提斯河秋攻克鄂托罗尔城穆呼哩徇地至真定武仙出降以史天倪为河北西路兵马都元帅行府事仙副之东平严实籍彰德大名磁洺恩博滑濬等州户三十万来归穆呼哩承制授实金紫光禄大夫行尚书省事冬金邢州节度使武贵降穆呼哩攻东平不克留严实守之撤围趋洺州分兵徇河北诸郡是岁授董俊龙虎卫上将军右副都元帅
十六年辛巳春帝攻布哈尔赛玛尔堪等城皇子卓沁攻安集延巴尔昌等城并下之夏四月驻跸铁门关金主遣乌克逊仲端奉国书请和称帝为兄不允金东平行省事孟古弃城遁严实入守之宋遣苟梦玉来请和夏六月宋涟水忠义统辖石珪来降以珪为济兖单三州总管秋帝攻巴喇勒哈等城皇子卓沁察罕台谔格德依攻玉陇哈什等城下之冬十月皇子图类克玛勒济里克玛勒齐阿喇斯等城穆呼哩出河西克葭绥德保安鄜坊丹等州进攻延安不下十一月宋京东安抚使张琳以京东诸郡来降以琳为沧景滨棣等州行都元帅是岁诏谕德顺州
十七年壬午春皇子图类克图舍尼绰尔等城还军经穆垒国大掠之遂渡楚楚拉河克伊拉等城乃与帝会合兵攻塔尔哈寨拔之穆呼哩军克乾泾邠原等州攻凤翔不下夏避暑塔尔哈寨西域主扎拉鼎出奔与玛里克汗合呼图克与战不利帝自将击之擒玛里克汗扎拉鼎遁去遣巴拉追之不获秋金复遣乌克逊仲端来请和见帝于回鹘国帝谓曰我向欲汝主授我河朔地令汝主为河南王彼此罢兵汝主不从今穆呼哩已尽取之乃始来请耶仲端乞哀帝曰今汝远来河朔既为我有关西数城未下者其割付我令汝主为河南王勿复违也仲端乃归金平阳公胡天祚以青龙堡降冬十月金河中府来附以石天应为兵马都元帅守之十八年癸未春三月太师国王穆呼哩薨夏避暑帕尔满川皇子卓沁察罕台谔格德依及巴拉兵来会遂定西域诸城置达噜噶齐监治之冬十月金主珣殂子守绪立是岁宋复遣苟梦玉来
十九年甲申夏宋大名总管彭义斌侵河北史天倪与战于恩州败之是岁帝至东印度国角端见班师二十年乙酉春正月还行宫二月武仙以真定叛杀史天倪董俊判官李全亦以中山叛三月史天泽击仙走之复真定夏六月彭义斌以兵应仙天泽御於赞皇擒斩之
二十一年丙戌春正月以西夏纳仇人实勒噶克繖昆及不遣质子诏亲征二月取黑水等城夏避暑珲楚山取甘肃等州秋取西凉府绰罗和拉等县遂踰沙陀至黄河九渡取雅尔等县九月李全执张琳郡王岱逊进兵围全於益都冬十一月庚申帝攻灵州夏遣威明令公来援丙寅帝渡河击夏师败之丁丑五星聚见于西南驻跸盐州川十二月李全降授张柔行军千户保州等处都元帅是岁皇子谔格德依及察罕之师围金南京遣唐庆责岁币于金
二十二年丁亥春帝留兵攻夏王城自率师渡河攻积石州二月破临洮府三月破洮河西寜二州遣旺沁诺延攻信都府拔之夏四月帝次龙德拔德顺等州德顺节度使爱申进士马肩龙死焉五月遣唐庆等使金闰月避暑六盘山六月金遣完顔哈昭鄂屯阿古来请和帝谓羣臣曰朕自去冬五星聚时已尝许不杀掠遽忘下诏耶今可布告中外令彼行人亦知朕意是月夏主李晛降帝次清水县西江秋七月壬午不豫己丑崩于萨里川哈喇图之行宫临崩谓左右曰金精兵在潼关南据连山北限大河难以遽破若假道于宋宋金世讐必能许我则下兵唐邓直捣大梁金急必徵兵潼关然以数万之衆千里赴援人马疲弊虽至弗能战破之必矣言讫而崩夀六十六葬起辇谷至元三年冬十月追諡圣武皇帝至大二年冬十一月庚辰加諡法天啓运圣武皇帝庙号太祖在位二十二年帝深沉有大略用兵如神故能灭国四十遂平西夏其奇勲伟迹甚衆惜乎当时史官不备或多失於纪载云
戊子年是岁皇子图类监国
元史卷一
元史卷一考证
阿伦果斡寡居　阿伦果斡原文作阿兰果火史蒙上文删省但称阿兰於音译未合今以全名改对下仿此
托端呼尔察曰　原文作脱端曰按上文作脱端火儿真未可但称脱端今以全名译对
若哲伯　原文作哲别卷後又作遮别他卷又作只别者别闍别皆以音近而讹今并改哲伯
额布根　原文作也不干各卷又讹作也不坚阿卜干今并改
宴子鄂诺阿上　原文作斡难河他卷又作阿难又讹作兀难今并改
遂会于图喇河上　原文作土兀剌河他卷又讹作秃忽剌今并改
会奈曼部长博罗汉　原文作不鲁欲罕卷後又作盃鲁可汉今并改
博罗罕　原文作博尔忽他卷又作博尔浑今并改已而与皇弟哈扎尔再伐奈曼　弟原文作帝考世系表哈扎尔为太祖昆弟行帝弟音近且当时国俗有大皇帝二皇帝之称修史者遂沿其妄卷後鄂齐锦为烈祖第四子亦称皇帝可证然於名义不合今并改正
萨勒珠特　原文作散只兀他卷又作散只儿今并改伊奇喇斯　原文作亦乞剌思他卷又作亦其列思亦启烈思今并改
长子卓沁　原文作木赤考之世系表及纪传所载作术赤亦作拙赤木术形似术拙音同今并改
岁癸亥　原文作癸丑考是年为章宗泰和三年越二二年而太祖称帝是为丙寅况以前壬戌後乙丑计之亦不当有癸丑今据改
为果罗罗部所败　原文作火鲁剌部即卷前火鲁剌思部系脱字今依前译改
皇弟鄂齐锦　原文作皇帝斡赤斤斡赤斤他卷又讹作斡真今并改帝改弟说见前
元年迪延汗子库楚类汗　原文作屈出律罕他卷又作曲书律罕屈曲音近书出字以革体相似而讹今并改
二年使奇尔济苏　原文作乞力吉思他卷又作乞里吉思曲列吉思今并改
十年金元帅乌库哩音达珲以城降　原文作寅荅虎乌古论乌古论改乌库哩考乌库哩为金之着姓若是两人不当一称名而一举姓此字金宣宗本纪未载苏天爵名臣事略载穆呼哩攻北京金守将银青婴城自守其将高玉等杀银青共推乌库哩音达珲为帅未几以城降核之续通监亦同为太祖九年事年月虽不符而姓名则合且以下文以音达珲为留守文义考之其为名氏颠倒无疑今据改
金宣抚布希万努据辽东　按塔斯传云从定宗於潜邸东征擒金咸平宣抚完顔万努於辽东万努自乙亥岁率衆保东海至是平之乙亥为太祖十年与本纪合考布希　原文作蒲鲜为金之庶妵完顔为金之国姓无一人两姓之理纪传必有一误或当时赐姓则未可知但万努於金史无专传无凭订正姑从阙疑
十六年帝攻布哈尔　原文作卜合儿他卷又作孛合里又作不花刺今并改
二十一年丙戌　按史例编年皆纪以干支此独失系今增载後仿此

[book_title]卷二
钦定四库全书
元史卷二
明翰林学士亚中大夫知制诰兼修国史宋濓等修本纪第二
太宗
太宗英文皇帝讳谔格德依太祖第三子母曰光献皇后鸿吉哩氏太祖伐金定西域帝攻城略地之功居多太祖崩自和博果之地来会丧
元年己丑夏至固尔班苏巴克之地皇弟图类来见秋八月己未诸王百官大会於吉鲁尔河齐达勒敖拉地以太祖遗诏即皇帝位于奎腾阿喇勒始立朝仪皇族尊属皆拜颁大札萨克【华言大法令也】金遣阿固岱来归太祖之賵帝曰汝主久不降使先帝老于兵间吾岂能忘也賵何为哉却之遂议伐金敕蒙古民有马百者输牝马一牛百者输牸牛一羊百者输羒羊一为永制始置仓廪立驿传命河北汉民以户计出赋调耶律楚材主之西域人以丁计出赋调玛哈穆第哈喇斯密主之印度国主穆垒国主来朝西域伊始巴尔城酋长来降是岁金复遣使来聘不受
二年庚寅春正月诏自今以前事勿问定诸路课税酒课验实息十取一杂税三十取一是春帝与图类猎于谔尔根河遂遣兵围京兆金主率师来援败之寻拔其城夏避暑塔密尔河多果朗及金兵战败绩命苏布特援之秋七月帝自将南伐皇弟图类皇侄莽赉和率师从拔天成等堡遂渡河攻凤翔冬十一月始置十路徵收课税使以陈时可赵昉使燕京刘中刘桓使宣德周立和王贞使西京吕振刘子振使太原杨简高廷英使平阳王晋贾从使真定张瑜王鋭使东平王德亨侯显使北京瓜尔佳永程泰使平州田木西李天翼使济南是月攻潼关蓝关不克十二月拔天胜寨及韩城蒲城三年辛卯春二月克凤翔攻洛阳河中诸城下之夏五月避暑于九十九泉命图类出师宝鷄遣绰布干使宋假道宋杀之复遣李国昌使宋需粮秋八月幸云中始立中书省改侍从官名以耶律楚材为中书令钮祜禄珠顺为左丞相镇海为右丞相是月以高丽杀使者命萨里台往讨之取四十余城高丽王?遣其弟怀安公请降萨里台承制设官分镇其地乃还冬十月乙酉帝围河中十二月己未拔之
四年壬辰春正月戊子帝由白坡渡河庚寅图类渡汉江遣使来报即诏诸军进发甲午次郑州金防城提控马伯坚降授伯坚金符使守之丙申大雪丁酉又雪次新郑是日图类及金师战于钧州之三峯大败之获金将布哈戊戌帝至三峯壬寅攻钧州克之获金将哈达遂下商虢嵩汝陕洛许郑陈亳颍夀睢永等州三月命苏布特等围南京金主遣弟曹王额尔克入质帝还留苏布特守河南夏四月出居庸避暑官山高丽叛杀所置官吏徙居江华岛秋七月遣唐庆使金谕降金杀之八月萨里台复征高丽中矢卒金参政完顔色埓恒山公武仙救南京诸军与战败之九月图类薨帝还龙庭冬十一月猎于纳琳齐拉衮之野十二月如太祖行宫五年癸巳春正月庚申金主奔归德戊辰金西面元帅崔立杀留守完顔纳新完顔萨尼雅布以南京降二月幸托里图地诏诸王议伐万努遂命皇子库裕克及诸王阿齐台将左翼军讨之夏四月苏布特进至青城崔立以金太后王氏后图克坦氏梁王从恪荆王守纯等至军中苏布特遣送行在遂入南京六月金主奔蔡塔齐尔率师围之诏以孔子五十一世孙元措袭封衍圣公秋八月猎于额伯苏地以阿克栋阿充宣差勘事官括中州户得七十三万余九月擒万努冬十一月宋遣荆鄂都统孟珙以兵粮来助十二月诸军与宋兵合攻蔡败武仙于息州金人以海沂莱潍等州降是冬帝至阿鲁乌格衮行宫大风霾七昼夜敇修孔子庙及浑天仪
六年甲午春正月金主传位于宗室子承麟遂自经而焚城拔获承麟杀之宋兵取金主余骨以归金亡是春会诸王宴射于鄂尔根河夏五月帝在达兰达巴之地大会诸王百僚谕条令曰凡当会不赴而私宴者斩诸出入宫禁各有从者男女止以十人为朋出入毋得相杂军中凡十人置甲长听其指挥专擅者论罪其甲长以事来宫中即置权摄一人甲外一人二人不得擅自往来违者罪之诸公事非当言而言者拳其耳再犯笞三犯杖四犯论死诸千户越万户前行者随以木镞射之百户甲长诸军有犯其罪同不遵此法者斥罢今後来会诸军甲内数不足於近翼抽补足之诸人或居室或在军毋敢喧呼凡来会用善马五十疋为一覊守者五人饲羸马三人守克哷苏噜克三人但盗马一二者即论死诸人马不应绊於克哷苏噜克内者辄没与畜虎豹人诸妇人制济逊燕服不如法者及妬者乘以骣牛徇部中论罪即聚财为更娶秋七月以呼图克诺延为中州断事官遣达海甘布征蜀帝在巴尔斯达兰达巴之地议自将伐宋国王札拉呼请行遂遣之冬猎于托卜辉罕地
七年乙未春城和琳作万安宫遣诸王巴图皇子库裕克皇侄莽赉扣征西域皇子奎腾征秦巩皇子库春及呼图克伐宋唐古征高丽秋九月诸王琨布哈获宋何太尉冬十月库春围枣阳拔之遂徇襄邓入郢虏人民牛马数万而还十一月奎腾攻石门金便宜都总帅汪世显降中书省臣请契勘大明历从之
八年丙申春正月诸王各治具来会宴万安宫落成诏印造交钞行之二月命应州郭胜钧州富珠哩玖珠邓州赵祥从库春充先锋伐宋三月复修孔子庙及司天台夏六月复括中州户口得续户一百一十余万耶律楚材请立编修所於燕京经籍所於平阳编集经史召儒士梁陟充长官以王万庆赵着副之秋七月命陈时可閲刑名科差课税等案赴阙磨照诏以真定民户太后汤沐中原诸州民户分赐诸王贵戚鄂尔多巴图平阳府察罕台太原府古裕大名府博罗台邢州古鲁格河间府布尔古特广寜府伊克益都济南二府户内拨赐阿齐台滨棣州旺沁诺延平滦州皇子奎腾驸马彻库公主阿勒哈公主果戬国王扎拉呼察罕台丹津蒙古罕扎昂吉诺延青诺延和斯济苏竝於东平府户内拨赐有差耶律楚材言非便遂命各位止设达噜噶齐朝廷置官吏收其租颁之非奉诏不得徵兵赋奎腾率汪世显等入蜀取宋关外数州斩蜀将曹友闻冬十月奎腾入成都诏招谕秦巩等二十余州皆降皇子库春薨张柔等攻郢州拔之襄阳府来附以游显领襄阳樊城事
九年丁酉春猎于齐齐克察罕泽莽赉扣征钦察破之擒其酋巴齐玛克夏四月筑缫琳城作格根察罕殿六月左翼诸部讹言括民女帝怒因括以赐麾下秋八月命摩和纳刘中试诸路儒士中选者除本贯议事官得四千三十人冬十月猎于野马川幸龙庭遂至行宫是冬琨布哈帅师围光州命张柔巩彦晖史天泽攻下之遂别攻蕲州降随州略地至黄州宋惧请和乃还
十年戊戌春塔斯军至北峡关宋将汪统制降夏襄阳别将刘义叛执游显等降宋宋兵复取襄樊帝猎于齐齐克察罕泽筑托斯和城作迎驾殿秋八月陈时可高庆民等言诸路旱蝗诏免今年田租仍停旧未输纳者俟丰岁议之
十一年己亥春复猎于齐齐克察罕泽皇子奎腾军至自西川秋七月游显自宋逃归以山东诸路灾免其税粮冬十一月莽赉扣率师围乌苏木奇城閲三月拔之十二月商人温都尔哈玛尔买扑中原银课二万二千锭以四万四千锭为额从之
十二年庚子春正月以温都尔哈玛尔充提领诸路课税所官皇子库裕克克西域未下诸部命张柔等八万户往伐宋冬十二月诏库裕克班师敕州郡失盗不获者以官物偿之国初令民代偿民多亡命至是罢之是岁以官民贷回鹘金偿官者岁加倍名羊羔息其害为甚诏以官物代还凡七万六千锭仍命凡假贷岁久惟子本相侔而止着为令籍诸王大臣所俘男女为民十三年辛丑春二月猎于齐齐克察罕泽帝有疾诏赦天下囚徒帝瘳秋高丽国王王?以族子綧入质冬十月命伊罗斡齐主管汉民公事十一月丁亥大猎庚寅还至谔特古呼兰山温都尔哈玛尔进酒帝欢饮极夜乃罢辛卯迟明崩于行殿在位十三年夀五十有六葬起辇谷追諡英文皇帝庙号太宗帝有寛弘之量忠恕之心量时度力举无过事华夏富庶羊马成羣旅不齎粮时称治平
壬寅年春六皇后尼玛察氏始称制秋七月张柔自五河口渡淮攻宋扬滁和等州
癸卯年春正月张柔分兵屯田于襄城夏五月荧惑犯房星秋后命张柔总兵戍杞
甲辰年夏五月中书令耶律楚材薨
乙巳年秋后命马步军都元帅察罕等率骑三万与张柔掠淮西攻夀州拔之遂攻泗州盱眙及扬州宋制置赵蔡请和乃还
定宗
定宗简平皇帝讳库裕克太宗长子母六皇后尼玛察氏以丙寅年生帝太宗尝命诸王阿齐台伐金帝以皇子从虏其亲王而归又从诸王巴图西征次阿苏境攻围木栅山寨以三十余人与战帝及宪宗与焉太宗尝有旨以皇孙实勒们为嗣太宗崩皇后临朝会诸王百官於达兰达巴之地遂议立帝
元年丙午春正月张柔入觐於和琳秋七月即皇帝位于昂吉苏默托里之地帝虽御极而朝政犹出於六皇后云冬猎黄羊于野马川权万户史权等耀兵淮南攻虎头关寨拔之进围黄州
二年丁未春张柔攻泗州夏避暑奇尔圭哈尔吉斯之地秋西巡八月命伊勒吉济达率绰斯满部兵征西是月诏蒙古人户每百以一名充巴图尔九月取太宗宿卫之半以伊克们都尔领之冬十月括人户
三年戊申春三月帝崩于杭锡雅尔之地在位三年夀四十有三葬起辇谷追諡简平皇帝庙号定宗是岁大旱河水尽涸野草自焚牛马十死八九人不聊生诸王及各部又遣使於燕京迤南诸郡徵求货财弓矢鞍辔之物或於西域回鹘索取珠玑或於海东索取鹰鹘馹骑络绎昼夜不絶民力益困然自壬寅以来法度不一内外离心而太宗之政衰矣
己酉年
庚戌年定宗崩後议所立未决当是时已三岁无君其行事之详简策失书无从考也
元史卷二
元史卷二考证
二年命苏布特援之　原文作速不台他卷又作唆布台又作速卜带今并改
五年诸王阿齐台　原文作按赤带他卷又作安赤台又作按只□按只带今并改
梁王从恪荆王守纯　原文作荆王从恪梁王守纯考金史列传从恪卫绍王子崔立为乱太后立为梁王守纯宣宗正大元年进封荆王史文颠倒今据改
孔子五十一世孙元措　原文作元楷参考续通监纲目及邪律楚材传并据孔氏家谱改
七年皇子库春及呼图克伐宋　库春原文作曲出他卷又作濶出又作濶赤又讹作斡赤呼图克　原文文作忽都忽他卷又作忽都虎忽都秃又作忽都今并改
九年猎于齐齐克察罕之地　原文作掲掲察哈他卷又作怯蹇又罕今并改
定宗三年或於海东取鹰鹘　原文取鹰鹘上衍楼字地志并无海东楼之名考续通监纲目有海东取鹰鹘之文据删

[book_title]卷三
钦定四库全书
元史卷三
明翰林学士亚中大夫知制诰兼修国史宋濓等修本纪第三
宪宗
宪宗桓肃皇帝讳莽赉扣睿宗图类长子也母曰庄献太后奇?氏讳缫勒噶塔纳岁戊辰十二月三日生帝时鸿和岱部知天象者言帝後必大贵故以莽赉扣为名【莽赉扣华言长子也】太宗在潜邸养以为子属昂辉皇后抚育之既长为娶果罗罗部女呼尔察为妃分之部民及睿宗薨乃命归藩邸从征伐屡立奇功尝攻钦察部其酋巴齐玛克逃于海岛帝闻亟进师至其地适大风刮海水去其浅可渡帝喜曰此天开道与我也遂进屠其衆擒巴齐玛克命之跪巴齐玛克曰我为一国主岂苟求生且身非驼何以跪人为乃囚之巴齐玛克谓守者曰我窜入于海与鱼何异然终见擒天也今水且逥军宜早还帝闻之即班师而水已至後军有浮渡者复与诸王巴图征俄罗斯部至额里齐城躬自搏战破之岁戊申定宗崩朝廷久未立君中外恟恟咸属意於帝而觊觎者衆议未决诸王巴图穆格额埓布格绥克托台奇尔大将乌兰哈达萨纳台特们德尔伊苏布哈咸会于阿尔图和赉之地巴图首建议推戴时定宗皇后乌拉海额实所遣使者巴拉在坐曰昔太宗命以皇孙实勒们为嗣诸王百官皆与闻之今实勒们故在而议欲他属将寘之何地耶穆格曰太宗有命谁敢违之然前议立定宗由皇后托里格哷勒与汝辈为之是则违太宗之命者汝等也尚谁咎耶巴拉语塞乌兰哈达曰莽赉扣聪明睿知人咸知之巴图议良是巴图即申令於衆衆悉应之议遂定
元年辛亥夏六月西方诸王伯尔克托海特穆尔东方诸王伊克托欢伊逊克阿齐台塔齐尔伯勒格台西方诸大将巴哩齐等东方诸大将伊苏布哈等复大会于奎腾敖拉之地共推帝即皇帝位於鄂诺河实勒们及诸弟诺果等心不能平有後言帝遣诸王实喇与孟克萨勒帅兵觇之诸王伊蒙克布琳哈扎尔等皆後期不至遣布琳齐达率兵备之遂改更庶政命皇弟呼必赉领治蒙古汉地民户遣塔尔鄂勒博察球尔赛音谔德齐赵壁等诣燕京抚谕军民以孟克萨勒为断事官以博勒和掌宣发号令朝觐贡献及内外闻奏诸事以鸿和尔留守和琳宫阙帑藏阿勒达尔副之以伊罗斡齐布扎尔鄂勒博都特达喇等充燕京等处行尚书省事赛音谔德齐鼐智密鼎佐之以诺海塔喇海巴苏呼等充巴实伯里等处行尚书省事温都尔乌逊阿哈玛特伊德实佐之以谔尔根充阿穆河等处行尚书省事帕哈哩鼎鼐智密鼎佐之以察罕伊尔根统两淮等处蒙古汉军以丹达尔统四川等处蒙古汉军以和尔台统土蕃等处蒙古汉军皆仍前征进以僧海云掌释教事以道士李真常掌道教事约苏图阿齐台昌吉卓诺哈达奇凌阿勒楚尔及纲阿塔阿萨尔和塔拉等坐诱诸王为乱竝伏诛颁便益事宜於国中凡朝廷及诸王滥发牌印诏旨宣命尽收之诸王驰驿许乘三马远行亦不过四诸王不得擅招民户诸官属不得以朝觐为名赋歛民财民粮远输者许於近仓输之罢筑和琳城役千五百人冬以扬珠济达违命遣哈坦诛之仍籍其家二年壬子春正月幸实桂地遣奇塔特布哈攻莽赉伊勒都齐寨皇太后崩夏驻跸和琳分迁诸王於各所格丹於巴实伯里地默哷於雅尔达实河海都於哈里雅尔地伯尔克於库尔哲地托克托於额密埒地孟格图及太宗皇后克勒奇库塔纳於奎腾所居地之西仍以太宗后妃家赀分赐亲王定宗后及实勒们母以厌禳事觉竝赐死谪实勒们伊苏布琳等於摩多齐之地禁锢呼齐纳和斯图等於军营秋七月命呼必赉征大理诸王托罗该萨奇勒征身毒奇塔特布哈征玛拉希实喇征西域苏勒坦诸国诏谕宋荆南襄阳樊城均州诸守将使来附八月呼必赉次临洮命总帅汪特格以城利州闻欲为取蜀计冬十月命诸王伊克征高丽驻跸谔特古呼兰地时因猎堕马伤臂不视朝百余日十二月戊午大赦以特尔格奇库库楚等掌帑藏布琳哈喇乌逊掌鄂拓克阿固察掌祭祀医巫卜筮阿拉克布哈副之诸王哈喇薨以珠尔噶岱掌传驿所需博勒和掌笔且齐写发宣诏及诸色目官职徙诸匠五百户修行宫是岁籍汉地民户诸王实喇薨
三年癸丑春正月汪特格修治利州且屯田蜀人莫敢侵轶帝猎于齐齐克察罕地诸王伊克以怨袭诸王塔拉尔营帝遂会诸王于鄂诺河北赐予甚厚罢伊克征高丽兵以扎拉台为征东元帅遣必齐克伯尔克括俄罗斯户口三月大兵攻海州戍将王国昌逆战于城下败之获都统一人夏六月命诸王锡里库及乌兰哈达等帅师征西域法勒哈巴哈台等国又命多托尔台萨里图尔哈等征痕都斯坦克实密尔等国幸和哩呼纳顔布哈地诸王巴图遣托卜齐雅诣行在乞买珠银万锭以千锭授之仍诏谕之曰太祖太宗之财若此费用何以给诸王之赐王宜详审之此银就充今後岁赐之数秋幸准诺尔以孟克萨勒为万户哈坦为扎尔古齐九月呼必赉次塔拉地分兵三道以进冬十二月大理平驻跸昂吉地命宗王雅勒呼与洪福源同领军征高丽攻拔禾山东州春州三角山杨根天龙等城是岁断事官孟克萨勒卒
四年甲寅春帝猎于齐齐克察罕夏幸伊尔默克之地遣扎拉尔部人和尔齐征高丽秋七月诏官吏之赴朝理算钱粮者许自首不公仍禁以後浮费冬大猎于额默克沁哈尔察该地呼必赉还自大理留乌兰哈达攻诸夷之未附者入觐於猎所是岁会诸王于库库诺尔之西乃祭天于日月山初籍新军帝谓大臣求可以慎固封守闲於将略者擢史枢征行万户配以真定相卫怀孟诸军驻唐邓张柔移镇亳州权万户史权屯邓州张柔遣张信将八汉军戍颍州王安国将四千户渡汉南深入而还张柔以连岁勤兵两淮艰於粮运奏据亳之利诏柔率山前八军城而戍之柔又以涡水北隘浅不可舟军既病涉曹濮魏博粟皆不至乃筑甬路自亳抵汴堤百二十里流深而不能筑复为桥十五或广八十尺横以二堡戍之均州总管孙嗣遣人齎蜡书降且乞援史权以精甲备宋人之要遂援嗣而来其後骁将锺显王梅杜柔袁师信各帅所部来降
五年乙卯春诏徵逋欠钱谷夏帝幸伊尔默克图秋九月张柔会大帅干苻离以百丈口为宋往来之道可容万艘遂筑甬路自亳而南六十余里中为横江堡又以路东六十里皆水可致宋舟乃立栅水中惟密置侦逻於所达之路由是鹿邑寜陵考柘楚丘南顿无宋患陈蔡颍息皆通矣是岁改命扎拉台与洪福源同征高丽後此又连三岁攻拔其光州安城中州元凤珍原甲向玉果等城
六年丙辰春大风起北方砂砾飞扬白日晦冥帝会诸王百官于谔尔伯勒格图地设宴六十余日赐金帛有差仍定拟诸王岁赐钱糓呼必赉遣默尔合齐诣行在所奏请续签内郡汉军从之夏四月驻跸于塔密尔五月幸实喇鄂尔多六月太白昼见幸岱尔哈达地诸王伊逊克驸马约索尔等请伐宋帝亦以宋人违命囚使会议伐之秋七月命诸王各还所部以居诸王塔齐尔驸马特尔格军过东平诸处掠民羊豕帝闻遣使问罪由是诸军无犯者是岁高丽国王细嵯甫云南酋长摩合罗嵯及苏勒坦诸国来觐乌兰哈达讨白蛮等克之遂自实巴尔还至重庆府败宋将张都统赐金缕织文衣一袭银五十两彩帛万二百匹以赉军士冬驻跸阿多固塔齐儿爱满以阿穆河回回降民分赐诸王百官七年丁巳春幸呼兰伊勒吉诏诸王出师征宋奇塔特布哈等讨平莽赉伊勒都齐寨夏六月谒太祖行宫祭旗鼓复会于吉鲁尔之地还幸伊尔默克图秋驻跸凖诺尔酾马乳祭天九月出师南征以驸马琳沁之子奇塔特为达鲁噶齐镇守俄罗斯仍赐马三百羊五千回鹘献水精盆珍珠伞等物可直银三万余锭帝曰方今百姓疲弊所急者钱尔朕独有此何为却之赛音谔德齐以为言帝稍偿其直且禁勿复有献宗王塔齐尔率诸军南征围樊城霖雨连月乃班师元帅布琳济达军自邓州略地遂渡汉江冬十一月乌兰哈达伐交趾败之入其国安南主陈日煚窜海岛遂班师遣阿勒达尔托音囊嘉特等诣陕西等处理算钱谷大驾度漠南至於玉陇栈呼必赉及诸王额哷布格巴尔图楚木哈喇裕隆哈实锡里济公主塔玛噶等来迎大燕既而各遣归所部
八年戊午春正月朔幸阿尔班托辉之地受朝贺二月陈日煚传国于长子光昺光昺遣壻与其国人以方物来见乌兰哈达送诣行在所诸王锡里库讨回回法勒哈平之禽其王遣使来献捷帝猎于伊埒哈雅之地师南征次于河适冰合以土覆之而渡帝自将伐宋由西蜀以入命张柔从呼必赉征鄂趋杭州命塔察攻荆山分宋兵力宋四川制置使蒲泽之攻成都耨埒率师与战败之进攻云顶山守将姚某等以衆相继来降诏以耨埓为都元帅帝由东胜河渡遣参知政事刘太平括兴元户口三月命洪察球尔率师从扎拉台征高丽夏四月驻跸六盘山诸郡县守令来觐丰州千户郭燧奏请续签军千人修治金州从之时军四万号十万分三道而进帝由陇州入散关诸王默格由祥州入米仓关布尔察克万户由渔关入沔州以明安岱尔为太傅守京兆诏徵益都行省李璮兵璮来言益都南北要冲兵不可撤从之璮还击海州涟水等处五月皇子阿实达因猎独骑伤民稼帝见让之遂挞近侍数人士卒有拔民葱者即斩以徇由是秋毫莫敢犯仍赐所经郡守各有差秋七月留辎重於六盘山率兵由宝鷄攻重贵山所至辄平八月辛丑璮与宋人战杀宋师殆尽九月驻跸汉中都元帅耨埓留密喇卜和卓刘哈玛尔等守成都率余兵渡马湖禽宋制置使张实遣实招谕苦竹隘实遁冬十月壬午帝次宝峯癸未如利州观其城池竝非深固以汪特格能守蜀不敢犯赐巵酒奨谕之帝渡嘉陵江至白水江命特格造浮梁以济梁成赐特格等金帛有差帝驻跸劔门戊子攻苦竹隘禆将赵仲窃献东南门师入与其守将杨立战败之杀立衆皆奔溃诏毋犯赵仲家属仍赐仲衣帽徙于隆庆己亥获张实支解之赐特格玉带及犒赏士卒留精兵五百守之遣使招谕龙州帝至高峯庚子围长寜山守将王佐禆将徐昕等率兵出战败之十一月己酉帝督军先攻鹅顶堡壬子力战于望喜门薄暮宋知县王仲由鹅顶堡出降是夜破其城王佐死焉癸丑诛佐之子及徐昕等四十余人以彭天祥为达鲁噶齐治其事王仲副之丙辰攻大获山守将杨大渊降命大渊为四川侍郎仍以其兵从庚午次和溪口遣骁骑略青居山是月龙州王知府降诸王孟格图攻礼义山不克诸王塔齐尔略地至江而还竝会于行在所命呼必赉统诸路蒙古汉军伐宋十二月壬午杨大渊率所部兵与汪特格分击相如等县都元帅耨埓攻简州以宋降将张威率衆为先锋乙酉帝次于运山大渊遣人招降其守将张大悦仍以大悦为元帅师至青居山禆将刘渊等杀都统段元鉴降庚寅遣使招谕未附丁酉隆州守将降己亥大良山守将蒲元圭降诏诸军毋俘掠癸卯攻雅州拔之石泉守将赵顺降甲辰遣宋人晋国宝招谕合州守将王坚坚辞之国宝遂归是岁皇子璸都薨于吉河之南
九年己未春正月乙巳朔驻跸重贵山北置酒大会因问诸王驸马百官曰今在宋境夏暑且至汝等其谓可居否乎扎拉尔部人托欢进曰南土瘴疠上宜北还所获人民委吏治之便阿尔拉部人巴里齐曰托欢怯臣愿往居焉帝善之戊申晋国宝归次峡口王坚追还杀之诸王孟格图复攻渠州礼义山伊尔图鲁雄攻巴州平梁山丁卯大渊请攻合州俘男女八万余二月丙子帝悉率诸兵渡鷄爪滩至石子山丁丑督诸军战城下辛巳攻一字城癸未攻镇西门三月攻东新门奇胜门镇西门小堡夏四月丙子大雷雨凡二十日乙未攻护国门丁酉夜登外城杀宋兵甚衆五月屡攻不克六月丁巳汪特格复选兵夜登外城马军寨杀寨主及守城者王坚率兵来战迟明遇雨梯折後军不克进而止是月帝不豫秋七月辛亥留精兵三千守之余悉攻重庆癸亥帝崩于钓鱼山夀五十有二在位九年追諡桓肃皇帝庙号宪宗帝刚明雄毅沉断而寡言不乐燕饮不好侈靡虽后妃不许之过制初太宗朝羣臣擅权政出多门至是凡有诏旨帝必亲起草更易数四然後行之御羣臣甚严尝谕旨曰尔辈若得朕奬谕之言即志气骄逸志气骄逸而灾祸有不随至者乎尔辈其戒之性喜畋猎自谓遵祖宗之法不蹈袭他国所为然酷信巫觋卜筮之术凡行事必谨叩之殆无虚日终不自厌也
元史卷三
元史卷三考证
征俄罗斯部　原文作斡罗思部他卷又作阿罗思兀鲁思今并改
至额里齐城　原文作也烈赞城他卷又作也里替今并改
定宗皇后乌拉海额实　按后妃表传本名斡兀立海迷失此删省斡兀立但称海迷失於音译未合今以全名改对
由皇后托里格哷勒　原文作脱忽列乃考后妃表传又作脱列哥那今并改
元年遣布琳济达率兵备之　原文作不怜吉?他卷又作卜隣吉?今并改
二年以珠尔噶岱掌传驿所需　原文作只儿斡带他卷又作只里瓦?只里斡台今并改
三年以扎拉台为征东元帅　原文作扎剌儿带卷後又作劄剌?今并改
征?都斯坦　原文作欣都思他卷又作逊都思又但作忻都今并改
七年囊嘉特等　原文作囊加台他卷又作南家带今并改
冬帝度漠南　按上文既书冬十一月此复书冬字当是十二月之讹但考续纲目宋元通监俱不载此事无凭订正仍阙疑
八年进攻大获山　原文作长获山据续纲目及宋元通监改
守将杨大渊降　原文只称大渊此系初见史例当具姓名今增
六月丁巳　以上文正月乙巳朔推之六月内不当有丁巳今阙疑

[book_title]卷四
钦定四库全书
元史卷四
明翰林学士亚中大夫知制诰兼修国史宋濓等修本纪第四
世祖一
世祖圣德神功文武皇帝讳呼必赉睿宗皇帝第四子母庄圣太后奇?氏以乙亥岁八月乙卯生及长仁明英睿事太后至孝尤善抚下纳鸿吉哩氏为妃岁甲辰帝在潜邸思大有为於天下延藩府旧臣及四方文学之士问以治道岁辛亥六月宪宗即位同母弟惟帝最长且贤故宪宗尽属以漠南汉地军国庶事遂南驻扎固图之地邢州有两达尔罕言於帝曰邢吾分地也受封之初民万余户今日减月削才五七百户耳宜选良吏抚循之帝从其言承制以托克托及张耕为邢州安抚使刘肃为商榷使邢乃大治岁壬子帝驻桓抚间宪宗令断事官伊罗斡齐与布扎尔等总天下财赋于燕视事一日杀二十八人其一人盗马者杖而释之矣偶有献环刀者遂追还所杖者手试刀斩之帝责之曰凡死罪必详谳而後行刑今一日杀二十八人必多非辜既杖复斩此何刑也布扎尔错愕不能对太宗朝立军储所于新卫以收山东河北丁粮後惟计直取银帛军行则以资之帝请于宪宗设官筑五仓于河上始令民入粟宋遣兵攻虢之卢氏河南之永宁卫之八柳渡帝言之宪宗立经略司於汴以莽格史天泽杨惟中赵璧为使陈纪杨果为参议俾屯田唐邓等州授之兵牛敌至则御敌去则耕仍置屯田万户於邓完城以备之夏入觐宪宗于察逊诺尔之地奉命帅师征云南秋七月丙午禡牙西行岁癸丑受京兆分地诸将皆筑第京兆豪侈相尚帝即分遣使戍兴元诸州又奏割河东解州盐池以供军食立从宜府于京兆屯田凤翔募民受盐入粟转漕嘉陵夏遣王府尚书姚枢立京兆宣抚司以布琳及杨惟中为使关陇大治又立交钞提举司印钞以佐经用秋八月师次临洮遣伊拉珠王君侯王监谕大理不果行九月壬寅师次塔拉分三道以进大将乌兰哈达率西道兵由晏当路诸王察罕伊兆尔帅东道兵由白蛮帝由中道乙巳至满陀城留辎重冬十月丙午过大渡河又经行山谷二千余里至金沙江乘革囊及栰以渡摩安蛮主迎降其地在大理北四百余里十一月辛卯复遣伊拉珠等使大理丁酉师至白蛮打郭寨其主将出降其侄坚壁拒守攻拔杀之不及其民庚子次三甸辛丑白蛮送欵十二月丙辰军薄大理城初大理主段氏微弱国事皆决於高祥高和兄弟是夜祥率衆遁去命大将伊克及巴图尔追之帝既入大理曰城破而我使不出计必死矣己未西道兵亦至命姚枢等捜访图籍乃得三使尸既瘗命枢为文祭之辛酉南出龙首城次赵睑癸亥获高祥斩于姚州留大将乌兰哈达戍守以刘时中为宣抚使与段氏同安辑大理遂班师岁甲寅夏五月庚子驻六盘山六月以廉希宪为西关道宣抚使姚枢为劝农使秋八月至自大理驻桓抚间复立抚州冬驻扎固图之地岁乙卯春复驻桓抚间冬驻奉圣州北岁丙辰春三月命僧子聪卜地于桓州东滦水北城开平府经营宫室冬驻于哈喇巴勒噶逊之地宪宗命益怀州为分地岁丁巳春宪宗命阿勒达尔刘太平会计京兆河南财赋大加钩考其贫不能输者帝为代偿之冬十二月入觐于伊克德哷苏之地议分道攻宋以明年为期岁戊午冬十一月戊申禡牙于开平东北是日啓行岁己未春二月会诸王于邢州夏五月驻小濮州徵东平宋子贞李昶访问得失秋七月甲寅次汝南命大将巴图尔等前行备粮汉上戒诸将毋妄杀命杨惟中郝经宣抚江淮笔且齐孙贞督军须蔡州有军士犯法者贞缚致有司白于帝命戮以徇诸军澟然无敢犯令者八月丙戌渡淮辛卯入大胜关宋戍兵皆遁壬辰次黄陂甲午遣廉希宪招台山寨比至千户董文炳等已破之时淮民被俘者衆悉纵之庚子先锋察呼得宋沿江制置司榜来上有云今夏谍者闻北兵会议取黄陂民船系栰由阳逻堡以渡会于鄂州帝曰此事前所未有愿如其言辛丑师次江北九月壬寅朔亲王穆格自合州钓鱼山遣使以宪宗凶问来告且请北归以系天下之望帝曰吾奉命南来岂可无功遽还甲辰登香罏山俯瞰大江江北曰武湖湖之东曰阳逻堡其南岸即浒黄洲宋以大舟扼江渡帝遣兵夺二大舟是夜遣玛拉噶齐张文谦等具舟楫乙已迟明至江岸风雨晦冥诸将皆以为未可渡帝不从遂申敕将帅扬旗伐鼓三道并进天为开霁与宋师接战者三杀获甚衆迳达南岸军士有擅入民家者以军法从事凡所俘获悉纵之丁未遣王冲道李宗杰訾郊招谕鄂城比至东门矢下如雨冲道坠马为敌所获宗杰郊奔还帝驻浒黄洲己酉抵鄂屯兵教塲庚戌围鄂壬子登城东北压云亭立望楼高可五大望见城中出兵趣兵迎击生擒二人云贾似道率兵救鄂事起仓卒皆非精鋭遂命官取逃民弃粮聚之军中为攻取计戊午顺天万户张柔兵至大将巴图尔等以舟师趣岳州遇宋将吕文德自重庆来巴图尔等迎战文德乘夜入鄂城守愈坚冬十月辛未朔移驻乌龟山甲戌巴图尔还自岳十一月丙辰移驻牛头山乌兰哈达略地诸蛮由交趾历邕桂抵潭州闻帝在鄂遣使来告时先朝诸臣阿勒达尔珲塔噶托果斯托里齐等谋立额哷布格额哷布格者睿宗第七子帝之弟也於是阿勒达尔发兵於漠北诸部托里齐括兵於汉南诸州而阿勒达尔乘传调兵去开平仅百余里皇后闻之使人谓之曰发兵大事太祖皇帝曾孙珍戬在此何故不令知之阿勒达尔不能荅继又闻托里齐亦至燕后即遣托欢额默根驰至军前密报请速还丁卯发牛头山声言趣临安留大将巴图尔等帅诸军围鄂闰月庚午朔还驻青山矶辛未临江岸遣张文谦还谕诸将曰迟六日当去鄂退保浒黄洲命文谦发降民二万北归宋贾似道遣宋京请和命赵璧等语之曰汝以生灵之故来请和好其意甚善然我奉命南征岂能中止果有事大之心当请於朝是日大军北还己丑至燕托里齐方括民兵民甚苦之帝诘其由托以宪宗临终之命帝察其包藏祸心所集兵皆纵之人心大悦是冬驻燕京近郊
中统元年春三月戊辰朔车驾至开平亲王哈坦阿济格率西道诸王塔齐尔额森克呼鲁古尔卓多率东道诸王皆来会与诸大臣劝进帝三让诸王大臣固请辛卯即皇帝位以玛穆特赵璧董文炳为燕京路宣慰使陕西宣抚使廉希宪言高丽国王尝遣其世子倎入觐会宪宗将兵攻宋倎留三年不遣今闻其父已死若立倎遣归国彼心怀德於我是不烦兵而得一国也帝是其言改馆倎以兵卫送之仍赦其境内夏四月戊戌朔立中书省以王文统为平章政事张文谦为左丞以巴崇廉希宪商挺为陕西四川等路宣抚使赵良弼参议司事钮祜禄纳罕张啓元为西京等处宣抚使己亥诏谕高丽国王倎仍归所俘民及其逃户禁边将勿擅掠辛丑以即位诏天下诏曰朕惟祖宗肇造区宇奄有四方武功迭兴文治多缺五十余年於此矣盖时有先後事有缓急天下大业非一圣一朝所能兼备也先皇帝即位之初风飞雷厉将大有为忧国爱民之心虽切於已尊贤使能之道未得其人方董夔门之师遽遗鼎湖之泣岂期遗恨竟勿克终肆予冲人渡江之後盖将深入焉乃闻国中重以佥军之扰黎民惊骇若不能一朝居者予为此惧驿骑驰归目前之急虽纾境外之兵未戢乃会羣议以集良规不意宗盟辄先推戴左右万里名王巨臣不召而来者有之不谋而同者皆是咸谓国家之大统不可久旷神人之重寄不可暂虚求之今日太祖嫡孙之中先皇母弟之列以贤以长止予一人虽在征伐之间每存仁爱之念博施济衆实可为天下主天道助顺人谟与能祖训传国大典於是乎在孰敢不从朕峻辞固让至於再三祈恳益坚誓以死请於是俯徇舆情勉登大宝自惟寡昧属时多艰若涉渊冰罔知攸济爰当临御之始宜新弘远之规祖述变通正在今日务施实德不尚虚文虽承平未易遽臻而饥渇所当先务呜呼历数攸归钦应上天之命勲亲斯托敢忘烈祖之规体极建元与民更始朕所不逮更赖我远近宗族中外文武同心协力献可替否之助也诞告多方体予至意丁未以翰林侍读学士郝经为国信使翰林待制何源礼部郎中刘人杰副之使于宋丙辰收辑中外官吏宣劄牌面遣特穆尔李舜钦等行部考课各路诸色工匠置急递铺乙丑徵诸道兵六千五百人赴京师宿卫置互市于涟水军禁私商不得越境犯者死额哷布格僭号于和琳城西阿勒坦河召贾居贞张儆王焕完顔愈乘传赴阙五月戊辰朔诏雅克特穆尔孟古岱节度黄河以西诸军丙戌建元中统诏曰祖宗以神武定四方淳德御羣下朝廷草创未遑润色之文政事变通渐有纲维之目朕获缵旧服载扩丕图稽列圣之洪规讲前代之定制建元表岁示人君万世之传纪时书王见天下一家之义法春秋之正始体大易之乾元炳焕皇猷权舆治道可自庚申年五月十九日建元为中统元年惟即位体元之始必立经陈纪为先故内立都省以总宏纲外设总司以平庶政仍以兴利除害之事补偏救弊之方随诏以颁於戏秉籙握枢必因时而建号施仁发政期与物以更新敷宣恳恻之辞表着忧劳之意凡在臣庶体予至怀诏安抚寿春府军民甲午以额哷布格反诏赦天下乙未立十路宣抚司以赛音谔德齐李德辉为燕京路宣抚使徐世隆副之宋子贞为益都济南路宣抚使王磐副之河南路经略使史天泽为河南宣抚使杨果为北京路宣抚使赵昞副之张德辉为平阳太原路宣抚使谢瑄副之博罗哈雅刘肃并为真定路宣抚使姚枢为东平路宣抚使张肃副之中书左丞张文谦为大名彰德路宣抚使游显副之钮祜禄纳罕为西京路宣抚使崔巨济副之廉希宪为京兆等路宣抚使以汪惟正为巩昌等处便宜都总帅呼哩雅济为巩昌路元帅诏谕成都路侍郎张威安抚元忠绵资卭彭等州西川潼川隆庆顺庆等府及各处山砦归附官吏给宣命金符有差诏平阳京兆两路宣抚司佥兵七千人於延安等处守隘以万户郑鼎实喇孟古岱领之贫不能应役者官为资给徵诸路兵三万驻燕京近地命诸路市马万匹送开平府以总帅汪良臣统陕西汉军於沿河守隘立望云驿非军事毋得辄入荧惑入南斗留五十余日六月戊戌诏燕京西京北京三路宣抚司运米十万石输开平府及抚州沙井靖州鱼儿泺以备军储以李璮为江淮大都督刘太平等谋反伏诛并诛奇尔岱布哈於东川察喇卜和卓於西川珲塔噶反乙巳李璮言获宋谍者言贾似道调兵声言攻涟州遣人觇之见许浦江口及射阳湖兵船二千艘宜缮理城堑以备罢阿勒达尔所签解盐户军百人壬子诏陕西四川宣抚司巴崇节制诸军乙卯诏东平路万户严忠济等发精兵一万五千人赴开平乙丑以石藏布为大理国总管佩虎符诏十路宣抚司造战袄裘帽各以万计输开平是月召真定刘郁邢州郝子明彰德胡祗遹燕京冯渭王光益杨恕李彦通赵和之东平韩文献张昉等乘传赴阙高丽国王王倎遣其子永安公僖判司宰事韩即来贺即位以国王封册王印及虎符赐之秋七月戊辰勅燕京北京西京真定平阳大名东平益都等路宣抚司造羊裘皮帽袴靴皆以万计输开平己巳以万户史天泽扈从先帝有功赐银万五千两遣灵州种田民还京兆庚午赐山东行省大都督李璮金符二十银符五给所部有功将士癸酉以燕京路宣慰使玛穆特行中书省事燕京路宣慰使赵璧平章政事张啓元参知政事王鹗翰林学士承旨兼修国史河南路宣抚使史天泽兼江淮诸翼军马经略使丙子诏中书省给诸王塔齐尔益都平州封邑岁赋金帛并以诸王布呼实勒们所属民户人匠岁赋给之诏造中统元宝交钞立互市于颍州涟水光化军北京路都元帅阿哈乞免所部军士征徭从之宋兵攻边城诏遣太尹奇?孟古岱率所部合兵击之下诏褒赏行省大都督李璮帝自将讨额哷布格勑刘天麟规措中都析津驿传马八月丙午授中书左丞行大名等路宣抚使张文谦虎符丁未诏都元帅耨埒所过毋擅捶掠官吏已酉立秦蜀行中书省以京兆等路宣抚使廉希宪为中书省右丞行省事宋兵临涟州李璮乞诸道援兵癸丑赐笔且齐塔尔珲银二千五百两李璮乞遣将益兵渡淮攻宋以方遣使修好不从癸亥泽州潞州旱民饥勑赈之九月丁卯帝在凖特尔格之地以额哷布格逆命下诏谕中外乙亥李璮复请攻宋复谕止之壬午初置拱卫仪仗是月阿勒达尔率兵至西凉府与珲塔噶军合诏诸王哈坦哈必齐与总帅汪良臣等率师讨之丙戌大败其军于姑臧斩阿勒达尔及珲塔噶西土悉平冬十月丁未李璮言宋兵复军于涟州癸丑初行中统宝钞戊午车驾驻锡衮之地命给官钱雇在京槖駞运米万石输行在所十一月戊子发常平仓赈益都济南滨棣饥民十二月丙申以礼部郎中孟甲礼部员外郎李文俊使安南大理乙巳李璮上将士功命璮以益都官银赏之帝至自和琳驻毕燕京近郊始制祭享太庙祭器法服以梵僧帕克斯巴为帝师授以玉印统释教立仙音院复改为玉宸院括乐工立仪凤司又立符宝局及御酒库羣牧所升卫辉为总管府赐亲王穆格银二千五百两诸王阿齐台呼鲁古尔哈坦呼喇珠星纳噶尔银各五千两文绮帛各三百匹金素半之诸王塔察阿穆尔钞各五十九锭有奇绵五千九十八斤绢五千九十八匹文绮三百匹金素半之海都银八百三十三两文绮五十匹金素半之多尔济额布根银八百五十两鄂尔和达银五千两文绮三百匹金素半之哲伯特穆尔银八百三十三两兆图卜穆尔银五千两文绮三百匹金素半之道哩雅呼银八百三十三两特赐绵五十斤阿济格银五千两文绮三百金素半之先朝皇后图古哩克银二千五百两罗绒等折宝钞二十三锭有奇皇后安济苏银二千五百两乌尔古纳妃子银五千两自是岁以为常
二年春正月辛未夜东北赤气照人大如席乙酉宋兵围涟州已丑李璮率将士迎战败之赐诏奬谕给金银符以赏将士庚寅璮擅发兵修益都城堑二月丁未太隂掩昴己亥宋兵攻涟水命阿珠等帅兵赴之丙午车驾幸开平诏减免民间差发罢守隘诸军秦蜀行省借民钱给军以今年税赋偿之免平阳太原军站户重科祖税丁未诏行中书省平章玛穆特及王文统等率各路宣抚使赴阙丁巳李璮败宋于沙湖堰三月壬戌朔日有食之夏四月丙午诏军中所俘儒士听赎为民辛亥遣弓工往教鄯阐人为弓乙卯诏十路宣抚使量免民间课程命宣抚司官劝农桑抑游惰礼高年问民疾苦举文学才识可以从政及茂才异等列名上闻以听擢用其职官汚滥及民不孝悌者量轻重议罚辛酉诏太康弩军二千八百人戍蔡州以礼部郎中刘芳使大理等国五月乙丑禁使臣毋入民家令止顿析津驿遣崔明道李全义为详问官诣宋淮东制司访问国信使郝经等所在仍以稽留信使侵扰疆场诘之庚辰勅使臣及军士所过城邑官给廪饩毋扰于民丁亥申严沿边军民越境私商之禁唐庆子政臣入见诏复其家弛诸路山泽之禁禁私杀马牛申严越境私商贩马匹者罪死以河南经略宣抚使史天泽为中书右丞相河南军民并听节制诏成都路置惠民药局遣王佑於西州等路采访医儒僧道六月癸巳括漏籍老幼等户协济编户赋税丙申赐新附人王显忠王谊等衣物有差李璮遣人献涟水捷罢诸路拘收布哷齐禁诸王擅遣使招民及徵私钱戊戌太隂犯角诏谕十路宣抚司并管民官定盐酒税课等法癸卯以严忠范为东平路行军万户兼管民总管仍谕东平路达噜噶齐等官并听节制诏定中外官所乘马数各有差乙巳赈和索哩驿户之乏食者赏奇彻所部将校有功者银二千五百两及币帛有差己酉命窦默仍翰林侍读学士默与王鹗面论王文统不宜在相位荐许衡代之帝不怿而罢辛亥转懿州米万石赈亲王塔齐尔所部饥民赐亲王哈坦所部军币帛九百匹布千九百匹乙卯勅平阳路安邑县蒲萄酒自今毋贡诏宣圣庙及管内书院有司岁时致祭月朔释奠禁诸官员使臣军马毋得侵扰?渎违者加罪丙辰以汪良臣同签巩昌路便宜都总帅凡军民官并听良臣节制丁已敕诸路造人马甲及铁装具万二千输开平戊午诏毋收卫辉怀孟赋税以偿其所借刍粟庚申宋泸州安抚使刘整举城降以整行夔府路中书省兼安抚使佩虎符仍谕都元帅耨埒等使存恤其民赐故金翰林修撰魏璠諡靖肃秦蜀行省言青居山都元帅奇彻等所部将校有功诏降虎符一金符五银符五十七令行省铨定职名给之城临洮陞真定鼓城县为晋州以鼓城安平武强饶阳隶焉赐僧子聪怀孟邢州田各五十顷罢金银铜铁丹粉锡碌坑冶所役民夫及河南舞阳姜户藤花户还之州县赐大理国主段实虎符优诏抚谕之命李璮领益都路盐课出工局绣女听其婚嫁怀孟广济渠提举王允中大使杨端仁凿沁河渠成溉田四百六十余所高丽国王倎更名植遣其世子愖奉表来朝命宿卫将军布尔察克礼部郎中高逸民持诏往谕以玉带赐之以布哈为中书右丞相耶律铸为中书左丞相张啓元为中书右丞授管领崇庆府黎雅威茂卭灌七处军民小太尉虎符秋七月辛酉朔始立军储都转运使司以摩和纳为使周锴为副使癸亥初立翰林国史院王鹗请修辽金二史又言唐太宗置弘文馆宋太宗设内外学士院今宜除拜学士院官作养人才乞以右丞相史天泽监修国史左丞相耶律铸平章政事王文统监修辽金史仍采访遗事并从之赈和琳饥民赏巩昌路总帅汪惟正将校斩珲塔噶功银二千五百两马价银四千九百两诸王昌通招河南漏籍户五百命付之有司命总管王青制神臂弓拄子弓谕河南管军官於近城地量存牧塲余听民耕巴勒达尔乞於高丽鸭緑江西立互市从之乙丑遣使持香币祀岳渎丁丑渡江新附民留屯蔡州者徙居怀孟贷其种食以万嘉努为安抚高丽军民达噜噶齐赐虎符庚辰西京宣德陨霜杀稼辛巳诏许衡即其家教怀孟生徒命西京宣抚司造船备西夏漕运壬午遣尼雅斯拉鼎孟甲等使安南乙酉以牛驿雨雪道途泥泞改立水驿己丑命链师王道归真定筑道观赐名玉华谕将士举兵攻宋诏曰朕即位之後深以戢兵为念故年前遣使於宋以通和好宋人不务远图伺我小隙反啓边衅东剽西掠曾无宁日朕今春还宫诸大臣皆以举兵南伐为请朕重以两国生灵之故犹待信使还归庶有悛心以成和议留而不至者今又半载矣往来之礼遽絶侵扰之暴不已彼尝以衣冠礼乐之国自居理当如是乎曲直之分灼然可见今遣王道贞往谕卿等当整尔士卒砺而戈矛矫尔弓矢约会诸将秋高马肥水陆分道而进以为问罪之举尚赖宗庙社稷之灵其克有勲卿等当宣布朕心明谕将士各当自勉毋替朕命鄂州青山矶浒黄洲所招新民迁至江北者设官领之勅怀孟牧地听民耕垦八月壬辰赐故金补阙李大节諡贞肃丁酉命开平守臣释奠于宣圣庙戊戌以燕京路宣抚赛音谔德齐为平章政事勅以贺天爵为金齿等国安抚使库琳拜副之仍招谕使安其民己亥谕武卫军都指挥使李伯佑汰本军疲老者选精鋭代之给海青银符一有奏驰驿以闻辛丑以宣抚使钮祜禄纳罕为中书右丞库库为左丞贾文备为开元女直硕达勒达等处宣抚使赐虎符以宋降将王青为总管教武卫军习射乙巳禁以俘掠妇女为娼丙午太白犯岁星以许衡为国子祭酒丁未以姚枢为大司农窦默仍翰林侍讲学士先是以枢为太子太师衡为太子太傅默为太子太保枢等以不敢当师傅礼皆辞不拜故有是命初立劝农司以陈邃崔斌成仲寛钮祜禄从中为滨棣平阳济南河间劝农使李士勉陈天锡陈膺武孟古岱为邢洺河南东平涿州劝农使己酉命大名等路宣抚使岁给翰林侍讲学士窦默太医副使王安仁衣粮赐田以为永业甲寅赏董文炳所将渡江及北征有功者二十二人银各五十两封顺天等路万户张柔为安肃公济南路万户张荣为济南公陕西四川行省乞就决边方重刑不允诏陕西四川行省存恤归附军民诏自今使臣有矫称上命者有司不得听受诸王后妃公主驸马非闻奏不许擅取官物赐庆寿寺海云寺陆地五百顷勅西京运粮于沙井北京运粮于鱼儿泊立檀州驿颁斗斛权衡赈桓州饥民赐诸王塔齐尔金千两银五千两币三百匹给阿实罕甲价银千二百两核实新增户口措置诸路转输法命刘整招怀夔府嘉定等处民户宋私商七十五人入宿州议置于法诏宥之还其货听榷场贸易仍檄宋边将还北人之留南者九月庚申朔诏以呼塔噶宅为中书省署奉迁祖宗神主于圣安寺癸亥邢州安抚使张耕告老诏以其子鹏翼代之武卫亲军都指挥使李伯佑董文炳言武卫军疲老者乞补换仍存恤其家从之丙寅以钮祜禄纳罕行中兴府中书省戊辰大司农姚枢请以儒人杨庸教孔顔孟三氏子孙东平府详议官王镛兼充礼乐提举诏以庸为教授以镛特兼太常少卿辛未以清沧盐课银赏往岁所贷民钱给公费者置和籴所于开平以户部郎中宋绍祖为提举和籴官丙子谕诸王驸马凡民间词讼毋得私自断决皆听朝廷处置河南民王四妻靳氏一产三男命有司量给赡养勅今岁田租输沿河近仓官为转漕不可劳民癸未以甘肃等处新罹兵革农民安业者为戍兵所扰遣阿实克焦端义往抚治之以海青银符二金符十给中书省量军国事情缓急付乘驿者佩之以开元路隶北京宣抚司真定路官民所贷官钱贫不能偿诏免之王鹗请於各路选委博学老儒一人提举本路学校特诏立诸路提举学校官以王万庆敬铉等三十人充之勅燕京顺天等路续制人甲五千马甲及铁装具各二千冬十月庚寅朔诏凤翔府种田户隶平阳兵籍毋令出征务耕屯以给军饷辛卯陕西四川行省上言军务急速若待奏报恐失事机诏与都元帅耨埒会议行之遣道士訾洞春代祀东海广德王庙壬辰敕和尔齐诺海率所部略地淮西丁酉敕阿巴等及陕西路宣抚司检核博罗罕阿勒达尔所贷官银庚子以右丞张啓元行中书省於平阳太原等路括西京两路官民有壮马皆从军令宣德州杨庭训统之有力者自备甲杖无力者官与供给两路鄂罗官并在家军人凡有马者并付新军刘总管统领昂吉所管西夏军并丰州荨麻林夏水阿喽罕皆备鞍马甲仗及博罗罕所管兵凡徒行者市马给之并令从军违者以失悞军期论修燕京旧城命平章政事赵璧左三部尚书克哷木率蒙古汉军驻燕京近郊太行一带东至平滦西控关陕应有险阻於附近民内选谙武事者修立堡寨守御以河南屯田万户史权为江汉大都督依旧戍守又选鋭卒三千付史枢管领於燕京近郊屯驻壬寅命亳州张柔归德邸浃睢州王文干水军解成张荣实东平严忠嗣济南张宏七万户以所部兵来会罢东平会计前任官侵用财赋甲辰宋兵攻泸州刘整击败之诏赏整银五千两币帛二千匹锡尔丹刘元振守御有功各赏银五百两将士银万两币帛千匹乙巳诏指挥副使郑江将千人赴开平指挥使董文炳率善射者千人由鱼儿泊赴行在指挥使李伯佑率余兵屯潮河川壬子诏和木哈奇尔岱等自得胜口至中都预备粮饷刍粟丙辰诏平章政事塔齐尔率军士万人由古北口西便道赴行在所十一月壬戌大兵与额哷布格遇於实默图诺尔之地诸王哈坦等斩其将哈坦和尔齐及其兵三千人塔齐尔与哈必齐等复分兵奋击大破之追北五十余里帝亲率诸军以蹑其後其部将阿陶等降额哷布格北遁庚午太隂犯昴壬申诏免今年赋税癸酉驻跸特默哈喇之地以尚书克哷木平章赵璧兼大都督率诸军从塔齐尔北上分蒙古军为二克哷木从穆苏出居庸口驻宣德德兴府诺海从阿固岱出古北口驻兴州帝亲将诸万户汉军及武卫军由檀顺州驻潮河川敕官给刍粮毋扰居民罢十路宣抚司止存开元路命诸路市马二万五千余匹授蒙古军之无马者丁丑徵诸路宣抚司官赴中都移跸於苏默哈达地诏汉军屯怀来晋山鹰坊阿里沙及阿萨尔兄弟二人以擅离扈从伏诛十二月庚寅诏封皇子珍戬为燕王领中书省事辛卯荧惑犯房壬辰荧惑犯鈎钤癸巳以昌抚哈里泊等处荐罹兵革免今岁租赋甲午师还诏撤所在戍兵放民间新签军命太常少卿王镛教习大乐壬寅以隆冬命诸王哈必济所部军士无行帐者听舍民居命陕蜀行中书省给绥德州等处屯田牛种农具初立宫殿府秩正四品专职营缮立尚食局尚药局初设控鹤五百四人以刘德为军使领之立异様局达噜噶齐掌御用织造秩正三品给银印赐诸王金银弊帛如岁例是岁天下户一百四十一万八千四百九十有九断死罪四十六人
元史卷四
元史卷四考证
命大将伊克及巴图尔追之　巴图尔原文作拔?儿他卷又作拔都儿又作覇突儿八都儿今并改
中统元年遣特穆尔李舜钦等行部　特穆尔原文作帖穆儿各卷有作某某帖木儿某某铁穆尔某某帖陆耳者今并改
蒙古岱　原文作忙古带他卷又作忙兀带忙古?忙古歹蒙古?今并改
鄂尔和达　原文作兀鲁忽带他卷又作忽鲁带又作元鲁兀台今并改
哲伯特穆尔　原文作只必帖木儿他卷又作制必帖木儿执毕帖木儿今并改
二年高丽国王倎更名禃　原文作植据高丽传改後仿此
遇于实默图诺尔之地　实默图原文作昔木土他卷又作失木土昔门秃失木秃又作石木温都今并改

[book_title]卷五
<史部,正史类,元史>
钦定四库全书
元史卷五
明翰林学士亚中大夫知制诰兼修国史宋濓等修本纪第五
世祖二
三年春正月癸亥修宣圣庙成庚午罢高丽互市诸王塔齐尔请置铁冶从之请立互市不从呼鲁古尔所部民饥罢上供羊命银冶户七百河南屯田户百四十赋税输之州县命匠户为军者仍为军其军官当考第富贫存恤无力者耶律铸诣北京饷诸王军仍遣宣抚使柴祯等增价籴米三万石益之赐高丽国历辛未禁诸道戍兵及势家纵畜牧犯桑枣禾稼者癸酉以军兴人民劳苦勅停公私逋负毋徵癸未赐广宁王卓多驼钮金镀银印及诸王哈必齐行军印宋制置使贾似道以书诱总管张元等李璮获其书上之丙戌命江汉大都督史权亳州万户张弘彦将兵八千赴燕备宫悬钟磬乐舞龠翟凡用三百六十二人高丽遣使奉表来谢优诏荅之李璮质子彦简逃归二月丁亥朔元籍军窜名为民者命有司还正之括诸道逃亡军己丑李璮反以涟海三城献於宋尽杀蒙古戍军引麾下趋益都前宣抚副使王磐脱身走至济南驿召磐令姚枢问计磐对竖子狂妄即成擒耳帝然之庚寅宋兵攻新蔡辛卯始定中外官俸命大司农姚枢讲定条格甲午李璮入益都发府库犒其将校乙未诏诸道以今岁民赋市马丙申郭守敬造宝山漏成徙至燕京以兴松云三州隶上都辛丑李璮遣骑寇蒲台癸卯诏发兵讨之以赵璧为平章政事修深冀南宫枣强四城甲辰发诸蒙古汉军讨李璮命水军万户解成张荣实大名万户王文干及万户严忠范会东平济南万户张宏归德万户邸浃武卫军礮手元帅薛军胜等会滨棣诏济南路军民万户张宏滨棣路安抚使韩世安各修城堑尽发管内民为兵以备召张柔及其子弘范率兵二千诣京师丙午命诸王哈必齐总督诸军以布扎尔额布根及赵璧行中书省事於山东宋子贞参议行中书省事董源高逸民为左右司郎中许便宜从事真定顺天河间平滦大名邢州河南诸路兵皆会济南以中书左丞库库尚书克哷木宣抚游显行宣慰司於大名洺磁怀孟彰德卫辉河南东西两路皆隶焉己酉王文统坐与李璮同谋伏诛仍诏谕中外王演等以妖言诛辛亥勅元帅阿哈分兵戍平湾海口及东京广宁懿州以余兵诣京师诏诸道括逃军还屯田严其禁壬子李璮据济南癸丑诏大名洺磁彰德卫辉怀孟河南真定邢州顺天河间平滦诸路皆籍兵守城宋兵攻滕州丙辰诏巴图摩多将息州戍兵诣济南移其民於蔡州东平万户严忠范留兵戍宿州及蕲县以余兵自随三月戊午诏非中书省文移及兵民官申省者毋许入递己未括穆苏爱满辉和尔伊噜勒昆达实密等户丁为兵庚申括北京鹰坊等户丁为兵蠲其赋令赵炳将之辛酉凖巴图言河南有自愿从军者即令将之遣郑鼎沙木斯鼎达哩岱索多行宣慰司事于平阳太原签见任民官及捕鹰坊人匠等军徙弘州锦江绣女于京师勅河东两路元括金州兵付郑鼎将之以平章政事玛穆特亷希宪参政商挺断事官穆苏行中书省於陕西四川获私商南界者四十余人命释之勅燕京至济南置海青驿凡八所壬申命户部尚书刘肃专职钞法平章政事赛音谔德齐兼领之以萨奇苏柴祯行宣慰司事於北京免今岁丝银止输田租癸酉命史枢阿珠各将兵赴济南遇李璮军击破之斩首四千璮退保济南乙亥宋将夏贵攻苻离戊寅万户韩世安率镇抚马兴千户张济民大破李璮兵於高苑获其权府傅珪赐济民兴金符诏以李璮兵败谕诸路禁民间私藏军器壬午以辉和尔字书给驿玺书免西京今年丝银税甲申免高丽酒课乙酉宋夏贵攻蕲县谕诸路管民官毋令军马使臣入州城村居镇市扰及良民夏四月丙戌朔大军树栅凿堑围璮於济南丁亥诏博兴高苑等处军民尝为李璮胁从者并释其罪庚寅命克哷木安抚张耕分邢州户隶两达尔罕辛卯修河中禹庙赐名建极宫壬辰以大梁府渠州路军民总帅蒲元圭为东夔路经略使丙申宋华路分汤太尉攻徐邳二州诏分张柔军千人还戍亳州庚子江汉大都督史权以赵百户挈衆逃归斩之诏自今部曲犯重罪鞫问得实必先奏闻然後寘诸法诏安辑徐邳民禁征戍军士及势官毋纵畜牧伤其禾稼桑枣以米千石牛三百给西京蒙古户癸卯宋兵攻亳州甲辰命行中书省宣慰使诸路达噜噶齐管民官劝诱百姓开垦田土种植桑枣不得擅兴不急之役妨夺农时乙己以北京广宁豪懿州军兴劳弊免今岁税赋命诸路详谳寃狱诏河东两路并平阳太原路达噜噶齐及兵民官抚安军民各安生业毋失岁计丁未李璮遣柴牛儿招谕部民卢广广缚以献杀之以广权威州军判兼捕盗官戊申赐诸王额森克金印庚戌赐诸王哈必齐金银海青符各二免松山兴州望云县新旧差赋以望云松山兴州课程隶开平府壬子勅非军情毋行望云驿乙卯河南路王豁子张无僧杜信等谋为不轨并伏诛诏右丞相史天泽专征诸将皆受节度五月戊午蕲县陷权万户李义千户张好古死之庚申筑环城围济南璮不复得出诏萨奇苏安抚益都路百姓各务农功仍禁蒙古汉军剽掠癸亥史权妄奏徐邳总管李诰格完复邳州城诏由诰格以下并原其罪时宋将夏贵攻邳州诰格出降贵既去诰格自陈能保全州城史权以闻故有是命甲子宋兵攻利津县蠲滨棣今岁田租之半东平蠲十之三自燕至开平立牛驿给钞市车牛戊辰以左丞相和尔布哈兼中书省都断事官赐虎符真定顺天邢州蝗以平章政事赛音谔德齐兼领工部及诸路工作以孟烈所献蹶张弩藏於中都丙子晋山至望云立海青驿丁丑李诰格等伏诛命史天泽选考徐邳总管甲申真定路巴雅尔哈雅杀造伪钞者三人让其违制之罪西京宣德咸宁龙门霜天顺平阳河南真定雨雹东平滨棣旱诏核实逃户输纳丝银税租户口增者赏之隐匿者罪之逃民苟免差税重加之罪大司农姚枢辞赴省议事帝勉留之命枢与左三部尚书刘肃依前商议中书省事六月乙酉朔宋兵攻沧州雅州泸山民既降复叛命诛其首乱者七人余令安业割辽河以东隶开元路戊子滨棣安抚使韩世安败宋兵于滨州丁河口己丑遣塔齐尔帅兵击宋军仍安谕濒海军民乙未禁女直侵轶高丽国民其使臣往还官为护送命博索府屯田军移驻鸭绿江之西以防海道丙申高丽国王王植遣使来贡壬寅陕西行省言西京宣德太原匠军困乏乞以民代之有旨军籍已定不宜动摇宜令贫富相资果甚贫者令休息一岁癸卯太原总管李毅努克达噜噶齐戴齐苏等领李璮伪檄传行旁郡事觉诛之勅武宁军岁输所产铁河西民及诸王和斯济勒所部军乏食给钞赈之壬子申严军官及兵伍扰民之禁癸丑立小峪芦子宁武军赤泥泉铁冶四所东平严忠济向为民贷钱输赋四十三万七千四百定借用课程钞本盐课银万五千余两诏勿徵秋七月戊午复蒙古军站户差赋农民包银徵其半俘户止令输丝民当输赋之月毋徵私债勅私市金银应支钱物止以钞为准丙寅赐夔州路行省杨大渊金符十银符十九赏麾下将士别给海青符二事有急速驰以上闻立枪杆岭驿以便转输癸酉甘州饥给银以赈之甲戌李璮穷蹙投大明湖水中不即死获之并蒙古军囊嘉特伏诛体解以徇戊寅以夔府行省刘整行中书省於成都潼川两路仍赐银万两分给军士之失业者八月己丑郭守敬请开玉泉水以通漕运广济河渠司王允中请开邢洺等处漳滏澧河达泉以溉民田并从之甲午博多欢等奏请以宣德州德兴府等处银冶付其匠户岁取银及石緑丹粉输官从之丙午立诸路医学教授戊申勅王鹗集廷臣商榷史事鹗等乞以先朝事蹟録付史馆河间平滦广宁西京宣德北京陨霜害稼九月戊午亳州万户张弘略破宋兵於蕲县复宿蕲二城以侍卫亲军都指挥使董文炳兼山东路经略使收集益都旧军充武卫军戍南边诏益都行省大都督萨奇苏与董文炳会议兵民籍每十户惟取其二充武卫军其海州东海涟水移入益都者亦隶本卫己未罢霸州海青驿安南国陈光昞遣使贡方物壬戌改邢州为顺德府立安抚司洺磁威三州隶焉听太原民食小盐岁输银七千五百两己巳以摩和纳饷军有功授礼部尚书赐金符壬申授安南国王陈光昞及达噜噶齐纳喇丹虎符勅济南官吏凡军民公私逋负权阁毋徵癸酉都元帅库库岱卒於军以其兄阿珠代之授虎符将南边蒙古汉军闰月甲申朔沙肃二州乏食给米钞赈之丁亥立古北口驿己丑济南民饥免其赋税免诸路军户他徭庚寅勅京师顺州至开平置六驿辛卯严忠范奏请补东平路庙学太常乐工从之勅武卫军及黑军会於京师庚子中翼千户玖珠破宋兵于虎脑山庚戌发粟三十万赈济南饥民冬十月丙辰放金州所屯军士二千人及大明河南新签防城军为民庚申分益都军民为二董文炳领军萨奇苏治民禁诸王使臣师旅敢有恃势扰民者所在执以闻诏以李璮所掠民马还其主以郝经刘人杰使宋未还廪其家中书省奏与宋互市庶止私商及复逋民之陷于宋者且觇涟海二州不允以刘人杰不附李璮擢益都路总管仍以金帛赐之壬戌授益都行中书省都督府所统州郡官金符十七银符十一乙丑诏禁京畿畋猎丙寅分东西两川都元帅府为二以托迪及刘整等为都元帅及左右副都元帅诏责高丽欺慢之罪又诏赐高丽王禃历以战功赏渠州达噜噶齐王章等金五十两银一千五百五十两赏阆蓬等路都元帅合州战功银五千两丁卯诏凤翔府屯田军隶兵籍仍屯田凤翔放刁国器所签平阳军九百一十五人为民阆蓬广安顺庆夔府等路都元帅奇彻戍青居山请益兵诏陕西行省及巩昌总帅汪惟正以兵益之戊辰杨大渊乞於利州大安军以盐易军粮从之庚午勅巩昌总帅汪惟正将戍青居军还屯田利州乙亥分中书左右部丁丑勅宿州百户王达等所擒宋王用夏珍等八人赴京师命伯嘉努所将质子军入侍戊寅命布噜鲁所统固安平滦质子军自益都徙还故地诏益都府路官吏军民为李璮胁从者并赦其罪勅万户严忠范修复宿州蕲县万户呼图克辉图何总管修完邳州城郭十一月乙酉太白犯钩钤丁亥勅圣安寺作佛顶金轮会长春宫设金籙周天醮辛丑日有背气重晕三珥勅济南人民为李璮禆校掠取财物者诣都督萨奇苏所讼之真定民郝兴讐杀马忠忠子荣受兴银令兴代其军役中书省以荣纳赂忘讐无人子之道杖之没其银事闻诏论如法有司失出之罪俾中书省议之三义沽竈户经宋兵焚掠免今年租赋汰少府监工匠存其良者千二百户遣官审理陕西重刑勅河西民徙居应州其不能自赡者百六十户给牛具及粟麦种仍赐布人二匹乙巳诏都元帅阿珠分兵三千人同额森布哈辉图兵马复立宿州蕲县邳州有旨谕史天泽朕或乘怒欲有所诛杀卿等宜迟留一二日覆奏行之丙午诏特徵人员宜令乘传戊申陞抚州为隆兴府以实喇谔都为总管割宣德之怀安天成及威宁高原隶焉十二月甲寅封皇子珍戬为燕王守中书令丙辰勅诸王塔齐尔等所部猎户止收包银其丝税输之有司立河南山东统军司以塔尔珲和尔齐为河南路统军使卢昇副之东距亳州西至均州诸万户隶焉察克布哈为山东路统军使武秀副之西自宿州东至宁海诸万户隶焉罢各路急递舖丁巳立十路宣慰司以真定路达噜噶齐赵瑨等为之己未犯罪应死者五十三人诏重加详谳辛酉诏给怀州新民耕牛二百俾种水田立诸路转运司以燕京路监榷官曹泽等为之使癸亥享太庙诏各路总管兼万户者止理民事军政勿预其州县官兼千户百户者仍其旧乙丑复立息州城以安其民召真定顺德等路宣慰使王磐乘传赴京师丙寅申严屠杀牛马之禁己巳诏诸路管民总管子弟有分管州府司县及鹰坊人匠诸色事务者罢之壬申遣使收辑诸路军民官海青牌及驿劵戊寅诏诸路管民官理民事管军官掌兵戎各有所司不相统摄作佛事於昊天寺七昼夜赐银万五千两割北京兴州隶开平府建行宫於隆兴路陞太原临泉县为临州降宁陵为下县仍隶归德赐诸王金银币帛如岁例是岁天下户一百四十七万六千一百四十六断死罪六十六人
四年春正月乙酉禁蒙古军马扰民宋贾似道遣杨琳齎空名告身及蜡书金币诱大获山杨大渊南归大渊部将执琳诏诛之以宋和尔穆尔及沙津回回鹰坊等兵戍商州蓝田诸隘军民官各从统军司及宣慰司选举岳天辅乞复立息州不允丙戌以姚枢为中书左丞改诸路监榷课税所为转运司甲午给公主巴古符印其所属设达噜噶齐给钞赈益都路贫民之无牛者立十路鄂罗总管丁酉益都路行省大都督萨奇苏上李璮所伤涟水军民及陷宋蒙古女直特默齐军数男女凡七千九百二十二人癸卯领部阿哈玛特请兴河南铁冶及设东平等路巡禁私盐军从之召商挺赵良弼赴阙乙巳勅李平阳以所部西川出征军士戍青居山其各翼军在青居山者悉还成都诏陕西行省塔喇海等收恤离散军户诏以诸路汉军鄂罗毋隶各万户管领其科徵差税山东河南隶统军司东西两川隶征东元帅府陕西隶行户部凡鄂罗官内有各万户弟男及私人皆罢之勅总帅汪忠臣都元帅托迪及刘整等益兵付都元帅奇彻戍青居山仍以解州盐课给军粮丙午诏诸翼万户简精兵四千充武卫军罢古北口新置驿增万户府监战一员参议一员以玛哈穆特所俘济南老僧口之民文面为奴者付元籍为民汪忠臣史权械宋谍者六人至京师有旨释之辛亥申禁民家兵器及蒙古军扰民者陵州达噜噶齐莽格战死济南以其子孟古岱袭职召云顶山侍郎张威赴阙二月壬子朔命河东宣慰司市马百二十九匹赐诸王巴拉军士之无马者甲寅诏诸路官员子弟入质以高丽不荅诏书诘其使者以民杜了翁先朝旧功复其家庚申赏万户齐喇所部将士讨李璮有功者银二千七百五十两甲子车驾幸开平以王德素充国信使刘公谅副之使于宋致书宋主诘其稽留郝经之故诏诸路置局造军器私造者处死民间所有不输官者与私造同三月戊子沂州胡节使范同知陷于宋命存恤其家或言其尝为宋兵向导乃分其妻孥资产赐有功将士辛卯勅萨奇苏招集益都逃民命董文炳以所获宋谍及俘八十一人赴隆兴府听诸路猎户及捕盗巡盐者执弓矢壬辰遣扎玛里鼎和籴东京己亥诸路包银以钞输纳其丝料入本色非产丝之地亦听以钞输入凡当差户包银钞四两每十户输丝十四斤漏籍老幼钞三两丝一斤庚子伊克德勒岱请修琼华岛不从壬寅关东蒙古汉军官未经训勅者令各乘传赴开平癸卯初建太庙乙巳赐德沁诺延等银七千九十两命北京元帅阿哈发汉军二千人赴开平己酉高丽国王王植遣其臣朱英亮入贡上表谢恩复立宿州夏四月庚戌朔以漏籍户一万一千八百附籍户四千三百於各处起冶岁课铁四百八十万七千斤癸丑选益都兵千人充武卫军甲寅偿河西阿实克赈所部贫民银三千七百两己未以完顔端田宅赐益都千户傅国忠国忠父天佑为端所杀故命以其田宅赐之宣德至开平置驿罢开元路宣慰司丙寅西京武州陨霜杀稼戊寅召窦默许衡乘驿赴开平诸王阿济格所部贫民远徙者赐以马牛车币以东平为军行蹂践赈给之改沧清深盐提领所为转运司王鹗请延访太祖事蹟付史馆五月癸未诏北京运米五千石赴开平其车牛之费并从官给乙酉初立枢密院以皇子燕王守中书令兼判枢密院事戊子陞开平府为上都其达噜噶齐乌勒希为上都路达噜噶齐总管董铨为上都路总管兼开平府尹辛卯诏立燕京平准库以均平物价通利钞法乙未勅商州民就戍本州毋禁弓矢丙申立上都马步驿丁酉以元帅杨大渊张大悦复神山有功降诏奬谕戊戌诏以礼部尚书摩和纳兼领颍州光化互市及领已括户三千兴煽铁冶岁输铁一百三万七千斤就铸农器二十万事易粟四万石输官河南随处城邑市铁之家令仍旧鼓铸庚子河南路总管刘克兴矫制括户罢其职籍家资之半陞上都路望云县为云州松山县为松州赏前讨珲塔噶战功萨里图库库楚等钞二千一百七十四锭币帛一千四百二十疋六月壬子河间益都燕京真定东平诸路蝗乙卯以管民官兼统怀孟等军阿萨尔战殁汴梁授其子孟古岱万户佩金符戊午赐锡津田户六百己未赐高丽国王王植羊五百癸酉赐巴古公主所部钞千锭立上都惠民药局建帝尧庙於平阳仍赐田十五顷以锡津为中书右丞相塔齐尔为中书左丞相秋七月癸未诏诸投下毋擅勾摄燕京路州县官吏乙酉禁野狐岭行营民毋入南北口纵畜牧损蹂桑稼给公主巴古银五万两哈喇哈纳银千两乙未以故东平权万户吕义死王事赐谥贞节戊戌诏弛河南沿边军器之禁陞燕京属县安次为东安州固安为固安州河南统军司言屯田民为保甲丁壮射生军凡三千四百人分戍沿边州郡乞蠲他徭从之庚子诏赐诸王卓多牛马价银六万三千一百两壬寅诏禁益都路特默齐扰民以成都经略司隶西川行院禁蒙古汉军诸人煎贩私盐诏山东经略司徙胶莱莒密之民及竈户居内地中书省臣以妨煮盐为言遂令统军司完复边戍居民竈户毋徙诏阿珠戒蒙古军不得以民田为牧地燕京河间开平隆兴四路属县雨雹害稼八月戊申朔诏和木哈总管诸路驿佩金符辛亥置元帅府于大理诏东平大名河南宣慰司市马千五百五十匹给阿珠等军陞宣德州为宣德府隶上都以淄莱登三州为总管府治淄州命锡勒希总制鬼国大理两府兵部郎中刘芳前使大理至吐蕃遇害命恤其家壬子命中书省给北京西京转运司车牛价钞彰德路及洺磁二州旱免彰德今岁田租之半洺磁十之六冀州蒙古百户阿实克等犯盐禁没入马百二十余匹以给军士无马者甲寅命成都路运米万石饷潼川给钞付刘整市牛屯田分刘元礼等军戍潼川命阿敦将之丙辰诏以成都路绵州隶潼川戊午以阿陶商挺行枢密院於成都凡成都顺庆潼川都元帅府并听节制庚申以史天倪前为武僊所杀以武僊第赐其子楫癸亥勅京兆路给赐刘整第一区田二十顷以茂巴尔所部贫乏赐银七千五百两给之甲子以西凉经兵居民困弊给钞赈之仍免租赋三年勅诸臣传旨有疑者须覆奏丙寅以诸王哲伯特穆尔部民困乏赐银二万两给之壬申复置急递铺滨棣二州蝗真定路旱诏西凉流民复业者复其家三年车驾至自上都九月壬午河南大名两路宣慰司所获宋谍王立张达刁俊等十八人遇赦释免给衣服遣还乙酉立漕运河渠司己丑赐诸王阿济格所部种食牛具庚寅谕高丽上京等处毋重科歛民招谕济南滨棣流民遣使徵诸路赋税钱帛民间所卖布帛有疎薄狭短者禁之冬十月戊午初置隆兴路驿十一月甲申诏以岁不登量减阿苏奇?各军行饷东平大名等路旱量减今岁田租丙戌享於太庙以哈坦塔齐尔王磐张文谦行事高丽国王王植以免置驿籍民等事遣其臣韩就奉表来谢赐中统五年历并蜀锦一仍命植入朝立御衣尚食二局十二月丁未朔以凤翔屯军汪惟正青居等军刁国器平阳军令益都元帅奇彻统之戍虎啸寨甲戊勅驸马阿尔布哈蒲萄户依民例输赋伊噜勒昆逹实密僧道种田入租贸易输税丙子赐诸王金银币帛如岁例是岁天下户一百五十七万九千一百一十赋丝七十万六千四百一斤钞四万九千四百八十七锭断死罪七人
至元元年春正月丁丑朔高丽国王王植遣使奉表来贺壬午勅诸路宣慰司非奉旨无辄入觐以千户张好古殁王事命其弟好义好礼并袭职为千户癸巳以益都武卫军千人屯田燕京官给牛具以邓州保甲军二千三百二十九户隶统军司戊戌杨大渊进花罗红边绢各百五十段优诏谕之己亥立诸路平准库癸卯命诸王位下工匠已籍为民者并徵差赋儒释道伊噜勒昆达实密等户旧免租税今并徵之其蒙古汉军站户所输租减半西北诸王率部民来归勅北京西京宣慰司隆兴总管府和籴以备粮饷筑泠水河城命千户托欢等戍之罢南边互市申严持军器贩马越境私商之禁二月辛亥贺福等六人告平阳太原漏籍户诏赏以官廷臣以非材对给钞与之勅选儒士编修国史译写经书起馆舍给俸以赡之壬子修琼华岛发北京都元帅阿哈所领军疏双塔漕渠甲寅以故亳州千户邸闰陷於宋命其子荣祖袭职丙辰罢陕西行户部丁卯太阴犯南斗癸酉车驾幸上都诏诸路总管史权等二十三人赴上都大朝会弛边城军器之禁三月庚辰设周天醮於长春宫己亥命尚书宋子贞陈时事子贞条具以闻诏奬谕命中书省议行之辛丑诏四川行院命阿陶专掌军政其刑名钱谷商挺任之立漕运司以王光益为使夏四月戊申以彰德洺磁路引漳滏洹水灌田致御河浅涩盐运不通塞分渠以复水势辛亥太隂犯轩辕御女星壬子东平太原平阳旱分遣四僧祈雨乙卯诏高丽国王王禃来朝上都修世见之礼辛酉以四川茶盐商酒竹课充军粮杨大渊以部将王仲得宋将昝万夀书杀之诏以其事未经鞫问或堕宋人行间之计岂宜辄施刑戮诘责大渊仍存恤仲家御苑官囊嘉特请修驻跸凉楼并广牧地诏凉楼俟农隙牧地分给农之无田者丁卯追治李璮逆党万户张邦直兄弟及姜郁李在等二十七人罪戊辰给新附戍军粮饷高丽国王王植遣其臣金禄来贡五月乙亥遣苏尔托音郭守敬行视西夏河渠俾具图来上庚辰勅剑州守将分军守剑门置驿於人头山丙戌太隂犯房丁亥释宋私商五十七人给粮遣归其国己丑以平隂县尹马钦发私粟六百石赡饥民又给民粟种四百余石诏奬谕特赐西锦五端以旌其义乙未初置四川急递铺丙申赐诸王奇彻银万两济所部贫户己亥太隂犯昴以中书右丞钮祜禄纳罕为平章政事邛部川六番安抚招讨使都王明亚为邻国建都所杀勅其子伯佗袭职赐金符六月乙巳召王鹗姚枢赴上都宋制置夏贵率兵欲攻虎啸山勅以万户舒穆噜乣扎拉两军益奇彻戍之戊申高丽国王王禃来朝秋七月甲戌彗星出舆鬼昏见西北贯上台扫紫微文昌及北斗旦见东北凡四十余日以阿哈玛特言益解州盐课均赋诸色僧道军匠等户其太原小盐听民便癸未改新凤州为徽州以西番十八族部立安西州行安抚司事丁亥诸王算济所部营帐军民被火发粟赈之庚寅给诸王伊苏布哈印壬辰特诏谕巩昌路总帅汪惟正劳勉之赐元宝交钞三万贯仍戍青居赐诸王裕隆哈实印仍以先朝猎户赐之丁酉龙门禹庙成命侍臣阿哈托音代祀己亥定用御宝制凡宣命一品二品用玉三品至五品用金其文曰皇帝行宝者即位时所铸惟用之诏诰别铸宣命金宝行之庚子额哷布格自实默图之败不复能军至是与诸王裕隆哈实阿实达锡里济其所谋臣布拉噶呼察图们阿尔察托果斯等来归诏诸王皆太祖之裔并释不问其谋臣布拉噶等皆伏诛八月壬寅朔陕西行省臣上言川蜀戍兵军需请令鄂罗官徵入官库移文於近戍官司依数取之宋新附民宜拨地土衣粮给其牛种仍禁边将分匿人口商州险要乞增戍兵陕西猎户移猎商州河西凤翔屯田军迁戍兴元四川各翼军有地者徵其税给无田者粮皆从之甲辰诏秦蜀行省发银二十五万两给沿边岁用乙巳立诸路行中书省以中书左丞相耶律铸参知政事张惠等行省事诏新立条格省并州县定官吏员数分品从官职给俸禄颁公田计月日以考殿最均赋役招流移禁勿擅用官物勿以官物进献勿借易官钱勿擅科差役凡军马不得停泊村坊词讼不得隔越陈诉恤鳏寡劝农桑验雨泽平物价具盗贼囚徒起数月申省部又颁陕西四川西夏中兴北京三处行中书条格定立诸王使臣驿传税赋差发不许擅招民户不得以银与非投下人为谔都禁口传勅旨及追呼省臣官属诏蒙古户种田有马牛羊之家其粮住支无田者仍给之庚戌命燕王署勅诸王设僚属及说书官诸站户限田四顷免税供驿马及祗应命各路总管府兼领其事癸丑命僧子聪同议枢密院事诏子聪复其姓刘氏易名秉忠拜太保参领中书省事乙卯诏改燕京为中都其大兴府仍旧增都省参佐掾史月俸丙辰刘秉忠王鹗张文谦商挺言燕王既署相衔宜於省中别置幕位每月一再至判署朝政其说书官皇子明安以李磐为之诺木罕以高道为之丁巳以改元大赦天下诏曰应天者惟以至诚拯民者莫如实惠朕以菲德获承庆基内难未戡外兵未戢夫岂一日于今五年赖天地之畀矜暨祖宗之垂裕凡我同气会於上都虽此日之小康敢朕心之少肆比者星芒示儆雨泽愆常皆阙政之所繇顾斯民之何罪宜布惟新之令溥施在宥之仁据布拉噶呼察图们阿尔察托果斯辈构祸己照依太祖皇帝扎萨克正典刑讫可大赦天下改中统五年为至元元年於戏否往泰来迓续亨嘉之会鼎新革故正资辅弼之良咨尔臣民体予至意戊午给益都武卫军千人冬衣己未凤翔府龙泉寺僧超过等谋乱遇赦没其财羁管京兆僧司同谋苏德令从军自効发万户舒穆噜乣扎拉所部千人赴商州屯田亳州军六百八人及河南府军六十人助奇彻戍青居勅山东经略副使武秀选益都新军千人充武卫军赴中都城郯以沂州监战塔斯万户孟义所部兵戍之太原路总管伊埒孟古岱坐藏甲匿户罢职为民九月壬申朔立翰林国史院以改元诏谕高丽并赦其境内辛巳车驾至自上都庚寅益都毛璋谋逆二子及其党崔成并伏诛籍其家赀赐行省萨奇苏冬十月壬寅朔高丽国王王禃来朝乙巳禁上都畿内捕猎庚戌有事於太庙壬子恩州历亭县进嘉禾一茎五穗戊辰改武卫军为侍卫亲军十一月丙子诏宋人归顺及北人陷没来归者皆月给粮食辛巳征古桂先是济喇敏内附言其国东有古桂伊里裕两部岁来侵疆故往征之己丑以至元二年历赐高丽国王王禃禁登州和州等处并女直人入高丽界剽掠辛卯召卫州太一五代度师李居素赴阙壬辰罢领中书左右部并入中书省以领中书省左右部兼诸路都转运使知太府监事阿哈玛特为平章政事领中书省左右部兼诸路都转运使阿里为中书右丞丁酉太原路临州进嘉禾二茎以元帅阿敦刘整刘元礼奇彻等将士获功赏赉有差十二月乙巳罢各投下达噜噶齐定中外百官仪从丁未勅遣宋谍者四人还其国戊午赏巴图军人银五十万两甲子太隂犯房乙丑以王监昔使大理没於王事其子天赦不能自存优恤之丁卯勅邓州沿边增立茱萸常平建陵季阳四堡戊辰命选善水者一人沿黄河计水程达东胜可通漕运驰驿以闻庚午诏罢枢密院断事官及各路鄂罗官令总管府兼总押所始罢诸侯世守立迁转法是岁真定顺天洺磁顺德大名东平曹濮州泰安高唐济州博州德州济南滨棣淄莱河间大水赐诸王金银币帛如岁例户一百五十八万八千一百九十五断死罪七十三人
元史卷五
元史卷五考证
三年以兴松云三州隶上都　按四年纪云五月庚子陞上都路望云县为云州松山县为松州又地理志亦云望云县中统四年陞为云州则是时尚未有云州之名此云兴松云三州牵连误书也至松山陞州地理志亦以为中统三年事与纪不合未知孰是
免松州兴州望云县新旧差赋　县原文譌州今改正说见前
左丞相和尔布哈　左原文譌右据宰相表改
滨棣安抚使韩世安　原文譌安世据上文改
改邢州为顺德府立安抚司洺磁威三州隶焉　按地理志至元元年以洺州磁州属顺德府与纪不合
建行宫于隆兴路　原文譌兴隆据地理志改
四年开平府为上都　地理志作五年考中统纪元止有四年明年即改元至元系志误
命阿敦将之　原文作按敦他卷又作按东今并改至元元年赐诸王玉隆哈实印　按诸王表玉隆哈实於三年始赐印与纪不合
锡里济　原文作昔里给他卷又作昔里吉失列吉又讹作失吉列今并改

[book_title]卷六
钦定四库全书
元史卷六
明翰林学士亚中大夫知制诰兼修国史宋濓等修本纪第六
世祖三
二年春正月辛未朔日有食之癸酉山东廉访使言真定路总管张宏前在济南乘变盗用官物诏以宏尝告李璮反免宏死罪罢其职徵赃物偿官邳州万户张邦直等违制贩马并处死勅徙镇海巴勒巴沁谦州诸色匠户於中都给银万五千两为行费又徙诺观特木德克礮手人匠八百名赴中都造船运粮己卯北京路行省给扎拉齐户东徙行粮万石以邓州监战诺海新旧军万户董文炳并为河南副统军甲申诏申严越界贩马之禁违者处死乙酉以河南北荒田分给蒙古军耕种戊子诸王塔齐尔使臣库库楚至北京哈陶驿手杀驿吏郝用郭和尚有旨徵钞十锭给其主赎死庚寅城西番希达路癸巳布敦奇尔部雅苏来朝贡银鼠皮二千赐金素币各九帛十有八武城县王氏妻崔一产三男丁酉给亲王裕隆哈实部民粮二千石高丽国王王禃遣其弟公珣奉表来贡二月辛丑朔元帅阿敦与宋兵战于钓鱼山败之获战舰百四十六艘甲辰初立宫闱局戊申赐亲王乌噜克台河间王印给所部米千石丁巳幸上都癸亥并六部为四以敏珠尔丹为吏礼部尚书马亨户部尚书严忠范兵刑部尚书帕噜鼎工部尚书禁山东东路私煎硝鹻甲子以蒙古人充各路达噜噶齐汉人充总管回囘人充同知永为定制以同知东平路宣慰使宝赫鼎为平章政事山东廉访使王晋为参知政事廉希宪商挺罢诏并诸王哲伯特穆尔所设管民官属诏谕总统所僧人通五大部经者为中选以有德业者为州郡僧録判正副都纲等官仍於各路设三学讲三禅会三月癸酉古桂国人袭杀济喇敏部兵勅以官粟及弓甲给之丁亥勅边军习水战屯田诛宋谍李富住乙未罢南北互市括民间南货官给其直辽东饥发粟万石钞百定赈之夏四月戊午赐诸王哈必齐伊奇哩金素币各四拜甡金币一五月壬午赏万户和琳岱尔所部征吐蕃功银四百五十两戊子禁北京平滦等处人捕猎庚寅令军中犯法不得擅自诛戮罪轻断遣重者闻奏勅上都商税酒醋诸课毋徵其榷盐仍旧诸人自愿徙居永业者复其家诏西川山东南京等路戍边军屯田闰五月癸卯升蓨县为景州辛亥检覆诸王乌噜克台部贫无孳畜者三万七百二十四人人月给米二斗五升四阅月而止丙辰雅州碉门宣抚使请复碉门城邑诏相度之癸亥移秦蜀行省於兴元丙寅命四川行院分兵屯田丁卯分四亲王南京属州郑州隶哈坦钧州隶明埒睢州隶博罗齐蔡州隶海都他属县复还朝廷以平章政事赵璧行省于南京河南府大名顺德洺磁彰德怀孟等路平章政事廉希宪行省事于东平济南益都淄莱等路中书左丞姚枢行省事于西京平阳太原等路诏诸路州府若自古名郡户数繁庶且当冲要者不须改并其户不满千者可并则并之各投下者并入所隶州城其散府州郡户少者不须更设録事司及司候司附郭县止令州府官兼领括诸路未占籍户任差职者以闻六月戊辰朔新得州安抚向良言顷以全城内附元领军民流散南界者多欲归顺并乞招徕从之又勅良以所领新降军民移戍通江县行新得州事辛未赐阿珠所部马价钞一千二十三锭有奇丙子太阴犯心大星戊寅移山东统军司於沂州万户重喜立十字路复正阳命图喇戍之己卯以淇州隶怀孟路高丽国王王植遣其臣荣胤伯奉表来贺圣诞节千户库库楚部民乏食赐钞赈之王晋罢枢密院臣言各路出征逃亡汉军及贫难未起户并投下隐匿事故者宜一槩发遣应役从之勅行院及诸军将校卒伍须正身应役违者罪之秋七月辛酉益都大蝗饥命减价粜官粟以赈癸亥安南国王陈光昞遣使奉表来贡甲子诏赐光昞至元三年历八月丙子济南路邹平县进芝草一本戊寅高丽国王王植遣使来贡方物己卯诸宰职皆罢以安图为中书右丞相巴延为中书左丞相戊子召许衡於怀孟杨诚於益都车驾至自上都九月戊戌以将有事太庙取太乐工於东平预习仪礼勅江淮沿边树栅徐宿邳三州助役徒庚子皇孙特穆尔生丁巳赏诸王哲伯特穆尔麾下河西战功银二百五十两冬十月己卯享于太庙癸未勅顺天张柔东平严忠济河间马总管济南张林太原舒穆噜总管等户改隶民籍统军招布哈万户辉图麾下军所俘宋人九十三口官赎为民其私越禁界掠获者四十五人许令亲属完聚并种田内地戊子诏随路私商曾入南界者首实免罪充军十一月丙申召李昶於东平辛丑赐诸王哲伯特穆尔银二万五千两钞千锭癸丑赏杨文安战功金五十两所部军银六百两及币帛有差甲子诏事故贫难军不堪应役者以两户或三户合并正军一名其丁单力备者许顾人应役十二月己巳省并州县凡二百二十余所庚午宋子贞言朝省之政不宜数行数改又刑部所掌事干人命尚书严忠范年少宜选老於刑名者为之又请罢北京行中书省别立宣慰司以控制东北州郡并从之禁朝省告讦以息争讼辛未以诸王伊苏布哈所部戍西番军屡有战功赏银三百两癸酉召张德辉於真定图克坦公屡於卫州丁丑诏谕高丽赐至元三年历癸未赐刘秉忠金五十两甲申赐巴延宋子贞杨诚银千两钞六十锭丁亥勅选诸翼军富强才勇者万人充侍卫亲军己丑渎山大玉海成勅置广寒殿是岁户一百五十九万七千六百一丝九十八万六千二百八十八斤包银钞五万七千六百八十二锭赐诸王金银币帛如岁例彰德大名南京河南府济南淄莱太原弘州雹西京北京益都真定东平顺德河间徐宿邳蝗旱太原霜灾断死罪四十二人三年春正月乙未高丽国王王植遣使来贺丙午遣多木达赵璧抚谕四川将吏军民壬子立制国用使司以阿哈玛特为使癸丑选女直军二千为侍卫军四川行枢密院谋取嘉定请益兵命多木达赵璧摘诸翼蒙古汉军六千人付之二月丙寅廉希宪宋子贞为平章政事张文谦为中书左丞史天泽为枢密副使癸酉立渖州以处高丽降民壬午平阳路僧官以妖言惑衆伏诛以中书右丞张易同知制国用使司事参知政事张惠为制国用副使癸未车驾幸上都甲申罢西夏行省立宣慰司初制太常礼乐工冠服立东京广宁懿州开元率宾海兰博索等路宣抚司乙酉蠲中都今年包银四分之一诏理断阿珠部下所俘人口畜牧及其草地为民侵种者以制国用使司条画谕中外官吏三月辛巳分卫辉路为亲王裕隆哈实分地戊戌赈硕达勒逹饥己未王晋及侍中和尔扎实济南益都转运使王明以隐匿盐课皆伏诛夏四月丁卯五山珍御榻成置琼华岛广寒殿亳州水军千户胡进等领骑兵渡淝水逾荆山与宋兵战杀获甚衆赏钞币有差庚午勅僧道祈福於中都寺观诏以僧机为总统居庆夀寺己卯申严濒海私盐之禁勅宫烛毋彩绘五月乙未遣使诸路虑囚庚子勅太医院领诸路医户惠民药局辛丑以黄金饰浑天仪丙午浚西夏中兴汉延唐来等渠凡良田为僧所据者听蒙古人分垦丙辰罢益都行省蠲平滦益都质子户赋税之半六月丁卯封皇子诺木罕为北安王以印给之辛未徙归化民於清州兴济县屯田令官给牛具壬申赐刘整畿内地五十顷癸酉以千户扎拉没于王事赐其妻银二百五十两丙子立漕运司戊寅以陕西行省平章赛音谔德齐等政事修治赐银五千两命山东统军副使王仲仁督造战船于汴申严陕西河南竹禁立拱卫司秋七月丙申罢息州安抚司壬寅诏上都路总管府遇巡幸行留守司事车驾还即复旧丙午遣使祀五岳四渎甲寅添内外巡兵外路每百户选中产者一人充之其赋令余户代输在都增武卫军四百己未以崞代坚台四州隶忻州诏令西夏避乱之民还本籍成都新民为豪家所庇者皆归之州县诏招集逃亡军限百日诣所属陈首原其罪贫者并户应役八月癸亥赐丞相巴延第一区丁卯以兵部侍郎赫德礼部侍郎殷弘使日本赐书曰皇帝奉书日本国王朕惟自古小国之君境土相接尚务讲信修睦况我祖宗受天明命奄有区夏遐方异域畏威怀德者不可悉数朕即位之初以高丽无辜之民久瘁锋镝即令罢兵还其疆场反其旄倪高丽君臣感戴来朝义虽君臣而欢若父子计王之君臣亦已知之高丽朕之东藩也日本密迩高丽开国以来时通中国至於朕躬而无一乘之使以通和好尚恐王国知之未审故特遣使持书布告朕心冀自今以往通问结好以相亲睦且圣人以四海为家不相通好岂一家之理哉以至用兵夫孰所好王其图之又诏高丽导去使至其国戊子高丽国王王植遣其大将军朴琪来贺圣诞节阿珠略地蕲黄俘获以万计九月戊午车驾至自上都冬十月庚申朔降德兴府为奉圣州癸亥高丽使还以王植病诏和药赐之丁丑徙平阳经籍所于京师更勅牒旧式太庙成丞相安图巴延言祖宗世数尊谥庙号增祀四世各庙神主配享功臣法服祭器等事皆宜定议命平章政事赵璧等集羣臣议定为八室申禁京畿畋猎壬午命制国用使司造神臂弓千张矢六万十一月辛卯初给京府州县司官吏俸及职田戊戌濒御河立漕仓丁未申严杀牛马之禁宋子贞致仕辛亥以呼图克岱尔为中书左丞相禁天文图?等书丙辰千户沙卜珠丹以嗜酒失所守大良平罪当死録前功免死令往东川军前自效诏建都使复归朝又诏嘉定等府沿江一带城堡早降又诏四川行枢密院遣人告谕江汉庸蜀等效顺具官吏姓名对阶换授有功者迁有才者用民无生理者以衣粮赈之愿迁内地者给以田庐毋令失所十二月庚申给诸王哈必齐行军印辛酉诏改四川行枢密院为行中书省以赛音谔德齐伊苏岱尔等佥行省事甲子立诸路洞冶所以梁成生擒宋总辖官授同知开府事佩金符减辉州竹课先是官取十之六至是减其二丁亥诏安肃公张柔行工部尚书段天佑等同行工部事修筑宫城并太府监入宣徽院仍以宣徽使专领监事诏赐高丽以至元四年历日仍慰谕之建大安阁于上都凿金口导卢沟水以漕西山木石敕诸越界私商及谍人与伪造钞者送京师审核是岁天下户一百六十万九千九百三东平滦真定洺磁顺天中都河间北京蝗京兆凤翔旱断死罪九十六人赐诸王金银币帛等如岁例
四年春正月甲午陕西行省以开州新得复失请益兵勅平阳延安等处佥民兵三千人山东河南怀孟潼川调兵七千人益之丁酉申严平阳等处私盐之禁壬寅立察苏图水十四驿癸卯勅修曲阜宣圣庙乙巳百济遣其臣梁浩来朝赐以锦绣有差禁僧官侵理民讼辛亥封安肃公张柔为蔡国公以赵璧为枢密副使立诸路洞冶都总管府癸丑勅封实默图山为武定山其神曰武定公泉为灵渊其神曰灵渊侯佥蒙古军户二丁三丁者出一人为军四丁五丁者二人六丁七丁者三人乙卯高丽国王王禃遣使来朝诏抚慰之戊午立提点宫城所析上都隆兴府自为一路行总管府事立开元等路转运司城中都二月庚申钮祜禄纳罕复为平章事阿里复为中书右丞丁卯改经籍所为弘文院以马天昭知院事丁亥括西夏民田徵其租帝幸上都诏陕西行省招谕宋人又诏嘉定泸州重庆夔府涪达忠万及钓鱼礼义大良等处官吏军民有率衆来降者优加赏擢三月己丑复以耶律铸为中书左丞相辛卯自潼关至蕲县立河渡官八员以察奸伪乙未勅中都路建习乐堂使乐工肄业其中己亥赐皇子珍戬莽噶拉木诺木罕和克齐银三万两辛丑夏津县大雨雹壬寅安图言比者省官员数平章左丞各一员今丞相五人素无此例臣等议拟设二丞相臣等蒙古人三员惟陛下命诏以安图为长史天泽次之其余蒙古汉人参用勿令员数过多又诏宣用老成人如姚枢等一二员同议省事丁已耶律铸制宫县乐成诏赐名大成夏四月甲子新筑宫城辛未遣使祀岳渎五月丁亥朔日有食之勅上都重建孔子庙乙未应州大水丙申威州山後大番斯隆玛等十一族来附赐玺书金银符己酉以捕猎户达噜噶齐伪造银符处死壬子勅诸路官吏俸令包银民户每四两增纳一两以给之丙辰析东平之博州五城别为一路六月壬戌以中都顺天东平等处蚕灾免民户丝料轻重有差乙丑史天泽复为中书左丞相呼图克岱尔耶律铸并降平章政事巴延降中书右丞廉希宪降中书左丞阿里张文谦并降参知政事乙酉赐诸王裕隆哈实银五千两币三百岁以为常罢宣徽院赫德殷弘以高丽使者宋君斐金赞不能导达至日本来奏降诏责高丽王王禃仍令其遣官至彼宣布以必得要领为期秋七月丙戌朔勅自中兴路至西京之东胜立水驿十戊戌罢息州安抚岳林以其民隶南京路罢怀孟路安抚李宗杰以其民隶本路发巩昌凤翔京兆等处未占籍户一千修治四川山路桥梁栈道大名路达噜噶齐爱鲁克总管张弘范等盗官钱罢之壬寅申严京畿牧地之禁甲寅诏额齐讷新附贫民从人借贷困不能偿者官为偿之仍给牛具种实及粮食佥东京军千八百人充侍卫军八月庚申填星犯天罇辛酉申严平滦路私盐酒醋之禁丙寅复立宣徽院以前中书右丞相锡津为使丁丑封皇子和克齐为云南王赐駞钮金镀银印壬午太白犯轩辕大星命克们征建都高丽国王王禃遣其秘书监郭汝弼来贺圣诞节阿珠略地至襄阳俘生口五万马牛五千宋人遣步骑来拒阿珠率骑兵败之九月壬辰作玉殿于广寒殿中乙未总师汪良臣请立寨於毋章德山控扼江南以当钓鱼之冲从之戊申以许衡为国子祭酒安南国王陈光昞遣使来贡优诏荅之立大理等处行六部以库库岱为尚书兼云南王傅柴祯尚书兼府尉甯源侍郎兼司马庚戌遣云南王和克齐镇大理鄯阐茶罕章赤秃哥儿金齿等处诏抚谕吏民又诏谕安南国俾其君长来朝子弟入质编民出军役纳赋税置达噜噶齐统治之癸丑申严西夏中兴等路僧尼道士商税酒醋之禁车驾至自上都王鹗请立选举法有旨令议举行有司难之事遂寝冬十月辛酉制国用司言布格济山石绒织为布火不能然诏采之壬戌赐驸马布哈银印鱼通嵓州等处达噜噶齐李福招谕西番诸族酋长以其民入附以阿努班迪噶等为和隆武等处总管授玺书及金银符铁旗城後番官官扎兰遣其子达朗持先受宪宗玺书金符乞改授新命从之甲子岁星犯轩辕大星辛未太原进嘉禾二本异亩同颖甲戌赈新附民陈忠等钞丁丑制国用使司请量节经用从之庚辰定品官子孙廕叙格十一月乙酉享于太庙戊戌立新蔡县以呼察李嘉努统所部兵戍之甲辰立夔府路总帅府戍开州乙巳填星犯天罇距星申严京畿畋猎之禁南京宣慰刘整赴阙奏攻宋方略宜先从事襄阳十二月甲戌赏河南路统军使诺海所部将士战功银九千六百五十两钞币鞍勒有差丙子赈亲王伊逊克所部饥民丁丑给辽东新佥军布六万匹己卯立辽东路水驿七赏元帅阿珠部下有功将士二千二十五人银五万五千三百两金五十两锦彩鞍勒有差庚辰佥女直硕达勒达军三千立诸位鄂拉克总管府省平阳路岳阳和州二县入冀氏复置霸州益津县省安西路栎阳县入临潼是岁天下户口一百六十四万四千三十山东河南北诸路蝗顺天束鹿县旱免其租断死罪一百十四人赐诸王金银币帛如岁例
五年春正月甲午太隂犯井庚子上都建城隍庙辛丑勅陕西五路四川行省造战舰五百艘付刘整高丽国王王禃遣其弟淐来朝诏以禃饰辞见欺而数其事於淐切责之复遣北京路总管约苏图及礼部郎中孟用持诏往谕令具表遣海阳公金俊侍郎李藏用与去使同来以闻庚戌赐高丽国新历闰月戊午以陈亳颍蔡等处屯田户充军令益都漏籍户四千淘金登州栖霞县每户输金岁四钱二月戊子太隂犯天阙己丑太隂犯井给河南山东贫乏军士钞戊戌改军器局为军器监辛丑百户温都苏驻营济南路属县三年胁取民饮食粮料当粟五千石勅杖决之仍偿粟千石析甘州路之肃州自为一路三月丙寅罢诸路四品以下子孙入质者田禹妖言勅减死流之远方禁民间兵器犯者验多寡定罪甲子敕克们率兵二千招谕建都壬申改母章德山为定远城武羣山为武胜军丁丑敕阿里等诣军前阅视军籍罢诸路女直契丹汉人为达噜噶齐者回囘辉和尔奈曼唐古人仍旧夏四月壬寅遣使祀岳渎五月辛亥朔以太医院拱卫司敎坊司尚食尚果尚醖三局隶宣徽院癸亥都元帅伯嘉努拔宋嘉定五花石城白马三砦癸酉赐诸王和和及巴喇噶币帛六万匹六月辛巳朔济南王保和以妖言惑衆谋作乱勅诛首恶五人余勿论甲申中山大雨雹阿珠言所领者蒙古军遇山水砦栅非汉军不可宜令史枢率汉军协力征进从之戊申东平等处蝗己酉封诸王实奇特济为河平王赐駞钮金印秋七月辛亥召翰林直学士高鸣顺州知州刘瑜中都郝谦李天辅韩彦文李佑赴上都以山东统军副使王仲仁戍眉州壬子诏陕西统军司兼领军民钱谷罢各路鄂罗官令管民官兼领癸丑立御史台以右丞相塔齐尔为御史大夫诏谕之曰台官职在直言朕或有未当其极言无隐毋惮他人朕当尔主仍以诏谕天下立高州北二驿戊辰罢西夏宣抚司庚午省诸路打捕鹰坊工匠洞冶总管府令转运司兼领之丙子立西夏惠民局高丽国王王植遣其臣崔东秀来言备兵一万造船千只诏遣都统领多托尔往閲之就相视黑山日本道路仍命躭罗别造船百艘以伺调用诏四川行省赛音谔德齐自利州还京兆立东西二川统军司以刘整为都元师与都元帅阿珠同议军事整至军中即建议筑白河口鹿门山许之罢军中诸司参议八月乙酉程思彬以投匿名书言斥乘舆伏诛己丑亳州大水庚子敕京师濒河立十仓命孟古岱率兵六千征西番建都九月癸丑中都路水免今年田租罢中都路和顾所丁巳阿珠统兵围樊城敕长春宫修设金籙周天大蘸七昼夜建尧庙及后土太宁宫庚申赐安南国王陈光昞锦绣及其诸臣有差己丑立河南屯田命兵部侍郎赫德礼部侍郎殷弘齎国书复使日本仍诏高丽国遣人导送期於必达毋致如前稽阻诏谕安南国陈光昞来奏称占城真腊二寇侵扰己命卿调兵与布尔罕并力征讨今复命云南王和克齐统兵南下可遵前诏遇有叛乱不庭为边寇者发兵一同进讨降服者善为抚绥车驾至自上都益都路饥以米三十一万八千石赈之复以史天泽为枢密副使冬十月戊寅朔日有食之己卯敕中书省枢密院凡有事与御史台官同奏立河南等路行中书省以参知政事阿里行中书省事庚辰以御史中丞阿里为参知政事壬午诏恤沿边诸军其横科差赋责鄂罗官偿之庚寅敕从臣托果斯等録毛诗孟子论语乙未享于太庙中书省臣言前代朝廷必有起居注故善政嘉谟不致遗失即以和尔果斯图古勒充翰林待制兼起居注敕给黎雅嘉定新附民田戊戌宫城成刘秉忠辞领中书省事许之为太保如故十一月己酉佥河南山东边城附籍诸色户充军庚申宋兵自襄阳来攻沿山诸寨阿珠分诸军御之斩获甚衆立功将士千三百四人诏首立战功生擒敌军者各赏银五十两其余赏赉有差癸酉御史台臣言立台数月发擿甚多追理侵欺粮粟近二十万石钱物称是有诏褒谕免南京河南两路来岁修筑都城役夫十二月戊寅以中都济南益都淄莱河间东平南京顺天顺德真定恩州高唐济州北京等处大水免今年田租敕二分二至及圣诞节日祭星于司天台诏谕四川行省沿边屯戍军士逃役者处死复置乾州奉天县省好畤永寿入焉以凤州隶兴元路德兴府改奉圣州隶宣德是岁京兆大旱天下户一百六十五万二百八十六断死罪六十九人赐诸王金银币帛如岁例六年春正月癸丑高丽国王王禃遣使以诛权臣金俊来告赐历日西锦立四道按察使戊午阿珠军入宋境至复州德安府荆山等处俘万人而还庚申以参知政事杨果为怀孟路总管甲戌益都淄莱大水恩州饥命赈之敇史天泽与枢密副使驸马呼喇珠董师襄阳二月壬午以立四道提刑按察司诏谕诸道己丑诏以新制蒙古字颁行天下丙申罢宣德府税课所以上都转运司兼领改河南怀孟顺德三路税课所为转运司丁酉佥民兵二万赴襄阳赈谦州人匠贫乏者米五千九百九十九石敕鞍靴箭镞等物自今不得以黄金为饰开元等路饥减户赋布二疋秋税减半硕达勒达户减青鼠二其租税被灾者免徵免单丁贫乏军士一千九百余户为民癸卯给河南行省钞千锭犒军三月甲寅诏益都路佥军万人人给钞二十五贯戊午赈曹州饥筑堡鹿门山夏四月辛巳制玉玺大小十纽甲午遣使祀岳渎大名等路饥赈米十万石五月丙午东平路饥赈米四万一千三百余石辛酉诏禁戍边军士牧践屯田禾稼六月辛巳以招讨克们征建都败绩又擅追索和尔玺书金符处死壬午免益都新佥军单丁者千六百二十一人为民丁亥河南河北山东诸郡蝗癸巳敕真定等路旱蝗其代输筑城役夫户赋悉免之丙申高丽国王王禃遣其世子愖来朝赐禃玉带一愖金五十两从官银币有差壬寅阿珠率兵万五千人阸宋万山射垜冈鬼门关樵苏之路癸卯诏董文炳等率兵二万二千人南征东昌路饥赈米二万七千五百九十石秋七月丁巳遣宋私商四十五人还其国庚申水军千户邢德立张志等生擒宋荆鄂都统唐永坚赏银币有差辛酉制太常寺祭服壬戌西京大雨雹己巳立诸路蒙古字学癸酉立国子学诏遣官审理诸路寃滞正犯死罪明白者各正典刑其杂犯死罪以下量断遣之又诏谕宋国官吏军民示以不欲用兵之意复遣都统领多托尔统领王昌国等往高丽点閲所备兵船及相视耽罗等处道路立西蜀四川监榷茶塲使司宋将夏贵率兵船三千至鹿门山万户解汝楫李庭率舟师败之俘杀二千余人获战舰五十艘八月己卯立金州招讨司丙申以沙肃州钞法未行降诏谕之诏诸路劝课农桑命中书省采农桑事列为条目仍令提刑按察司与州县官相风土之所宜讲究可否别颁行之高丽国世子愖奏其国臣僚擅废国王植立其弟安庆公淐诏遣鄂尔多斯布哈李谔等往其国详问条具以闻九月癸丑恩州进嘉禾一茎三穗戊午敕民间贷钱取息虽踰限止偿一本息己未授高丽世子王愖特进上柱国东安公壬戌丰州云内东胜旱免其租赋戊辰敕高丽世子愖率兵三千赴其国难愖辞东安公乃授特进上柱国辛未敕管军万户宋仲义征高丽以呼喇珠史天泽并平章政事阿里中书右丞行河南等路中书省事赛音谔德齐行陕西五路西蜀四川中书省事车驾至自上都鄂尔多斯布哈李谔以高丽刑部尚书金方庆至奉淐表诉国王禃遘疾令弟淐权国事冬十月己卯定朝仪服色壬午陞高唐冠氏并为州丁亥广平路旱免租赋诏遣兵部侍郎赫德淄莱路总管府判官徐世雄召高丽国王王直王弟淐及权臣林衍俱赴阙命国王特讷克以兵压其境赵璧行中书省于东京仍降诏谕高丽国军民庚子太隂犯辰星宋遣人馈盐粮入襄阳我军获之赐诸王鄂罗齐駞钮金镀银印十一月癸卯高丽都统领崔坦等以林衍作乱挈西京五十余城来附丁未佥王綧洪察球尔军三千往定高丽高丽西京都统李延龄乞益兵遣孟格图率兵二千赴之庚午敕诸路鳏寡废疾之人月给米二斗安南国王陈光昞遣使来贡济南饥以米十二万八千九百石赈之高丽国王王禃遣其尙书礼部侍郎朴烋从赫德入朝表称受诏已复位寻当入觐筑新城于汉江西十二月戊子筑东安浑河堤己丑作佛事于太庙七昼夜高唐固安二州饥以米二万六百石赈之析彰德怀孟卫辉为三路陞林虑县为林州改桢州复为韩城县并省冯翊等州县十所以懿州广宁等府隶东京是岁天下户一百六十八万四千一百五十七赐诸王金银币帛如岁例断死罪四十二人
宋史卷六
元史卷六考证
二年六月钺辰朔　原作钺申据前丁卯後辛未考之当是钺辰今改正
王晋罢　罢原文譌置按本年二月载山东亷访使王晋为参知正事盖至是罢去云今改正
三年伊苏岱尔等佥行中书省事　原文作也速带儿他卷又作也速荅儿也速达儿也速迭儿也速台儿今并改
四年城中都　原文作大都按地理志云燕京至元元年改中都四年始於中都之东北置今城而迁都焉九年改大都此时尚未有大都之称即志所云於中都之东北置今城者是也观下文三月勅中都句可见今据改
赐皇子燕王珍戬莽噶拉诺摩罕和克齐银三万两按燕王史原文遗其名既非通例莽噶拉为安西王与燕王连属文义亦牵混今据表增和克齐原文作忽哥赤他卷又作爱哥赤今并改
五年三月丙寅　甲子　按干支中间相距五十余日舛误显然他书无可订正仍阙疑下文九月癸丑己丑同
六年赈谦州人匠贫乏者　谦州原文作欠州按地理志载谦州因谦河得名去大都九千里居民数千家悉蒙古回纥人有工匠数局国初所徙汉人也史所云工匠贫乏者正指此当是谦欠音近而讹今据志改後仿此

[book_title]卷七
钦定四库全书
元史卷七
明翰林学士亚中大夫知制诰兼修国史宋濓等修本纪第七
世祖四
七年春正月辛丑朔高丽王王禃遣使来贺丙午耶律铸廉希宪罢立尚书省罢制国用使司以平章政事呼图克岱尔为中书左丞相祭酒许衡为中书左丞制国用使阿哈玛特平章尚书省事同知制国用使司事张易同平章尚书省事制国用使司副使张惠签制国用使司事李尧咨敏珠尔丹并参知尚书省事己酉大隂犯毕敕诸投下官隶中书省壬子敕驿劵无印者不许乘传甲寅高丽国王王植遣使来言比奉诏臣已复位今从七百人入觐诏令从四百人来余留之西京诏高丽西京内属改东宁府画慈悲岭为界丁巳以莽格为安抚高丽使佩虎符率兵戍其西境戊午均房州总管孙嗣擒宋统制朱兴祖等丙寅赈乌噜古民户钞丁卯定省院台文移体式二月辛未朔以前中书右丞相巴延为枢密副使甲戌筑招应宫于高梁河丙子帝御行宫观刘秉忠博罗许衡及太常卿徐世隆所起朝仪大悦举酒赐之丁丑以岁饥罢修筑官城役夫甲申置尚书省署乙酉立纸甲局申严畜牧损坏禾稼桑果之禁壬辰立司农司以参知政事张文谦为卿设四道巡行劝农司乙未宋襄阳出步骑万余人兵船百余艘来趣万山堡万户张弘范千户托克托击败之事闻赐金纹绫有差高丽王王植来朝求见皇子燕王诏曰汝一国主也见朕足矣植请以子愖见从之诏谕植曰汝内附在後故班诸王下我太祖时伊呼先附即令齿诸王上阿尔斯兰後附故班其下卿宜知之又诏令国王特讷克等举军入高丽旧京以托克托岱尔焦天翼为其国达噜噶齐护送植还国仍下诏林衍废立罪不可赦安庆公淐本非得已在所寛宥有能执送衍者虽旧在其党亦必重增官秩世子愖奏乞随朝及尚主不许命随其父还国三月庚子朔日有食之改河南等路及陕西五路西蜀四川东京等路行中书省为行尚书省尚书省臣言河西和籴应僧人豪官富民一例行之制可甲寅车驾幸上都丙辰浚武县御河丁巳定医官品从戊午益都登莱蝗旱诏减其今年包银之半阿珠与刘整言围守襄阳必当以教水军造战舰为先务诏许之教水军七万余人造战舰五千艘夏四月壬午檀州陨黑霜三夕设诸路蒙古字学教授敕诸路达噜噶齐子弟?叙充散府诸州达噜噶齐其散府诸州子弟充诸县达噜噶齐诸县子弟充巡检改御史台典事为都事癸未定军官等级万户总管千户百户总把以军士为差己丑省终南县入盩厔复真定赞皇县太原乐平县高丽行省遣使来言权臣林衍死其子惟茂擅袭令公位为尚书宋宗礼所杀岛中民皆出降已迁之旧京衍党裴仲孙等复集余衆立禃庶族承化侯为王窜入珍岛五月辛丑怀州河内县大雨雹癸卯陕西签省伊苏岱尔严忠范与东西川统军司率兵及宋兵战于嘉定重庆钓鱼山马湖江皆败之拔三寨擒都统牛宣俘获人民及马牛战舰无算甲辰威州汝凤川番族八千户内附其酋长来朝授宣命赐金符丁未东京路饥兼运粮造船劳役免今年丝银十之三以同知枢密院事哈达为平章政事乙卯复平滦路抚宁县以海山昌黎入之丙辰括天下户尚书省臣言诸路课程岁银五万锭恐疲民力宜减十分之一运司官吏俸禄宜与民官同其院务官量给工食仍禁所司多取於民岁终较其增损而加黜陟上都地里遥远商旅往来不易特免收税以优之惟市易庄宅奴婢孳畜例收契本工墨之费管民官迁转以三十月为一考数於变易人心苟且自今请以六十月迁转诸王遣使取索诸物及铺马等事目今并以文移毋得口传教令并从之改宣徽院为光禄司秩正三品以宣徽使锡津为光禄使庚申命枢密院閲实军数壬戌东平府进瑞参一茎二穗三穗五穗者各一本省中都打捕鹰坊总管府入工部大名东平等路桑蚕皆灾南京河南等路蝗减今年丝银十之三六月丙子敕西夏中兴市马五百疋庚辰敕戍军还有乏食及病者令所过州城村坊主者给饮食医药丁亥罢各路洞冶总管府以转运司兼领徙谦州甲匠于松山给牛具赐皇子诺木罕马六千牛三千羊一万赐北边戍军马二万牛一千羊五万丙申立籍田中都东南郊禁民入宋境剽掠秋七月辛丑设上林署乙卯赐诸王巴尔达噶印及海青金符二庚申初给军官俸壬戌签诸道囘囘军乙丑阅实诸路礮手户都元帅伊苏岱尔等略地光州败宋兵于金刚台以辽东开元等路总管府兼本路转运司事山东诸路旱蝗免军户田租戌边者给粮命达噜噶齐乌兰济达给上都扈从畋猎粮八月戊辰朔筑环城以逼襄阳己巳赈应昌府饥诸王巴尔达噶部曲告饥命有车马者徙居鸿和尔鄂隆地计口给粮无车马者就食肃沙甘州戊寅隆兴府总管实喇谔都以盗用官钱罢庚辰以御史大夫塔齐尔同知枢密院事御史中丞特济为御史大夫高丽世子王愖来贺圣诞节辛巳设应昌府官吏辛卯保定路霖两伤禾稼九月庚子敇僧道伊罗勒昆有家室不持戒律者占籍为民丁巳太隂犯井丙寅括河西户口定田税宋将汜文虎以兵船二千艘夹援襄阳阿珠哈达刘整率兵逆战于灌子滩杀掠千余人获船三十艘文虎引退西京饥敕诸王阿济格所部就食太原山东饥敕益都济南酒税以十之二收粮冬十月戊辰朔敕两省以已奏事报御史台庚午太白犯右执法癸酉敕宗庙祭祀祝文书以国字乙亥宋人攻莒州乙酉享于太庙丁亥以南京河南两路旱蝗减今年差赋十之六发清沧盐二十四万斤转南京米十万石并给襄阳军己丑敕来年太庙牲牢勿用豢豕以野豕代之时果勿市取之内园车驾至自上都降兴中府为州赈山东淄莱路饥十一月壬寅荧惑犯太微西垣上将壬子河西诸郡诸王顿舍僧民协力供给丁巳敕益兵二千合前所发军为六千屯田高丽以实都及前左壁总帅史枢并为高丽金州等处经略使佩虎符领屯田事仍诏谕高丽国王立侍仪司安南国王陈光昞遣使来贡优诏荅之复赈淄莱路饥闰月丁卯朔高丽世子王愖还赐王禃至元八年历戊辰禁缯段织日月龙虎及以龙犀饰马鞍者己巳给河西行省钞万锭以充岁费以义州隶博索府癸未诏谕西
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:40:20-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>