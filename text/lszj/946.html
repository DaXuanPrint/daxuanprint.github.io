<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="总序,元年,二年,三年,四年,五年,六年,七年,八年,九年,十年,十一年,十二年,十三年,十四年,乐谱,附录,朝鲜王朝实录【世祖实录】全文在线阅读,朝鲜王朝实录【世祖实录】全文在线下载,大玄古籍书库">
<meta name="description" content="朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[世祖实录]。李瑈（1417年—1468年），即朝鲜世祖（조선。세조），字粹之，朝鲜王朝第七任君主（1455年—1468年在位）。他是朝鲜世宗李祹嫡次子，朝鲜文宗李珦之弟。其母为昭宪王后沈氏。李瑈生性豪迈，文武双全。世宗时相继受封晋平大君、咸平大君、晋阳大君、首阳大君。景泰三年（1452年）出使明朝，景">
<title>朝鲜王朝实录【世祖实录】_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">朝鲜王朝实录【世祖实录】</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]1548004</span> <br/>
          说明： <span class="inputVal" id="bkdec">朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[世祖实录]。李瑈（1417年—1468年），即朝鲜世祖（조선 세조），字粹之，朝鲜王朝第七任君主（1455年—1468年在位）。他是朝鲜世宗李祹嫡次子，朝鲜文宗李珦之弟。其母为昭宪王后沈氏。李瑈生性豪迈，文武双全。世宗时相继受封晋平大君、咸平大君、晋阳大君、首阳大君。景泰三年（1452年）出使明朝，景泰四年（1453年）发动“癸酉靖难”，肃清胞弟安平大君及重臣金宗瑞等的势力，掌握实权。景泰六年（1455年）迫使侄子朝鲜端宗禅位，翌年获明朝册封为朝鲜国王。即位初期，他镇压了“死六臣”及胞弟锦城大君等兴起的端宗复辟运动，巩固了统治。他对内加强专制王权及中央集权，修纂《经国大典》，完善典章制度，实行职田法，崇尚佛教，整顿武备；对外两次越境征伐女真，宣扬国威，并在“事大交邻”的原则下与明朝、日本、琉球保持友好关系。成化四年（1468年）九月初七日，李瑈传位于世子李晄，次日薨逝，享年五十二岁。庙号世祖，明朝赐谥号“惠庄”。朝鲜加谥曰惠庄承天体道烈文英武至德隆功圣神明睿钦肃仁孝大王，葬于光陵。</span> <br/>
          封面： <span class="inputVal" id="bkimg">Z_6413.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]朝鲜王朝实录【世祖实录】
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]1548004
[book_dec]朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[世祖实录]。李瑈（1417年—1468年），即朝鲜世祖（조선 세조），字粹之，朝鲜王朝第七任君主（1455年—1468年在位）。他是朝鲜世宗李祹嫡次子，朝鲜文宗李珦之弟。其母为昭宪王后沈氏。李瑈生性豪迈，文武双全。世宗时相继受封晋平大君、咸平大君、晋阳大君、首阳大君。景泰三年（1452年）出使明朝，景泰四年（1453年）发动“癸酉靖难”，肃清胞弟安平大君及重臣金宗瑞等的势力，掌握实权。景泰六年（1455年）迫使侄子朝鲜端宗禅位，翌年获明朝册封为朝鲜国王。即位初期，他镇压了“死六臣”及胞弟锦城大君等兴起的端宗复辟运动，巩固了统治。他对内加强专制王权及中央集权，修纂《经国大典》，完善典章制度，实行职田法，崇尚佛教，整顿武备；对外两次越境征伐女真，宣扬国威，并在“事大交邻”的原则下与明朝、日本、琉球保持友好关系。成化四年（1468年）九月初七日，李瑈传位于世子李晄，次日薨逝，享年五十二岁。庙号世祖，明朝赐谥号“惠庄”。朝鲜加谥曰惠庄承天体道烈文英武至德隆功圣神明睿钦肃仁孝大王，葬于光陵。
[book_img]Z_6413.jpg


[book_title]總序
世祖惠莊大王實錄
世祖惠莊承天體道烈文英武至德隆功聖神明睿欽肅仁孝大王，諱瑈，字粹之，世宗莊憲大王第二子，母昭憲王后沈氏，以永樂丁酉誕于本宮。宣德戊申六月丁酉，初封晋平大君，後改封咸平，又改晋陽，又改首陽。娶贈領議政府事尹璠之女，卽慈聖欽仁景德宣烈明順元淑徽愼惠懿大王大妃。世祖幼時養于民間，艱難情僞，備嘗知之，器度夙成，五歲誦《孝經》。聞人說弓馬之事，心好之，常以弓矢自隨。性又好飛，得一羽，則手不置。天資恭儉有禮，忠孝友愛。好仁力義，遠小人而不惡，親君子而不私。文學、射御超絶古今，至於曆算、音律、醫卜、技藝之事，皆盡其妙。然常自晦，不欲上人，世宗奇愛之，待遇異於諸子，凡軍國大事，必委以參決。
○己酉二月，世宗講武于平康，世祖射鹿，七發皆貫其項。
○九月，世宗命世祖，與安平大君瑢、臨瀛大君璆學樂。瑢性好華麗，璆素曉音律，故皆樂學焉。世祖方志弓馬，日與武人輩角力，無能及者，文宗稱爲英健。及聞世宗彈琴大悅，乃始學。一日世宗命與瑢、璆皷鄕琴，世祖不學，而瑢不能及，世宗與文宗大笑。又世祖嘗鼓伽倻琴，世宗歎曰：「晋平之氣象也，何事不能成哉？」又曰：「晋平若鼓琵琶，則能令衰氣更興。」世祖又嘗吹笛，在座諸宗親莫不感焉，有鶴來舞庭中，錦城大君瑜年方幼，見之忽起對舞。嘗於月夜，世祖敎伶人許吾笛界面調，〈羽調俗謂之界面調。〉聞者莫不哀傷。瑢謂世祖曰：「夫樂者，貴哀而不傷，兄何用界面調也？」世祖曰：「昔陳後主以《玉樹後庭花》亡，然唐太宗亦聽之。且子其能止杜鵑聲乎？」世宗又謂文宗曰：「知樂者，我國中獨晋平耳，前後所未有者也。」或問世祖樂之極功，世祖曰：「靜能引、弱勝强、卑莫犯、保太極、蘊至道、運造化，樂之功也。」
○壬子六月，世祖與瑜等諸宗親會射，世祖百發百中，武人楊春武旁歎曰：「國一手也。」世祖又嘗設小的於慶會樓池南，距水不能以尺，終日射之，無一矢墮水。世祖嘗作射侯詩曰：「確强固不弛，神功在力難。不違帶斜陽，英雄意自閑。」又曰：「穿葉非神力，牛毛亦可拂？蓋言經史暇，彈丸帶斜日。」文宗嘗賜世祖弓，題其弓曰：「鐵石其弓，霹靂其矢，吾見其張，未見其弛。」又曰：「冬日烈烈，飄風發發，强人步園，胡蹄遠滅。」
○八月，世宗觀獵于郊外，見世祖馳馬出射場，世宗顧文宗曰：「晋平固驍勇人也。」世祖常服寬衣，宮人笑之，世宗曰：「若爾驍勇人，寬服可也。」韋弦之義也。
○九月，世宗講武于豐壤，世祖乘駿馬馳下峻坂，勢難止，馬墮於數丈岸，世祖躍身離馬，立於岸上，鞍馬俱碎，人皆驚歎。
○甲寅二月，世宗講武于平康，時天寒，雨後大風，人皆三襦衣襲裘，掩耳蒙氈，猶寒顫，世祖獨一裌衣攘臂，而手暖如火，見者異之。
○乙卯二月，世宗又講武于平康，世祖十六發而殪十六鹿，風拂羽血，衣爲之赤。老武人李元奇、金敢等泣曰：「復見太祖。」世宗與文宗亦每稱之。
○丙辰二月，世宗以世祖好文學，親授《資治通鑑》。時世祖盡覽古今書史，尤精於性理之學，每曰：「不盡讀天下之書，則吾不復執弓。」
○初世祖有意於農事，請世宗塡後園池爲田，至是世宗欲盡耕北園，人皆曰難，世祖獨贊成之，親執耒耜，二日盡耕，世宗授世祖農書。
○己未閏二月，世宗講武于平康，九鹿竝走，世祖殪其六，又五鹿俱下，殪其四，世宗與文宗稱其能。是日世祖一鞭六殪者再，五殪者數四。又有逸鹿超踰馬上，世祖仰射透之，如是者再。翌日馬邊者啓曰：「昨日晋陽所射大槪六十八，而未及算者，又未知其幾。」是行世祖欲示勇，故乘駑馬逐獐，馬數十蹶，而輒離馬躍立。驅軍將成達生見之曰：「郭承祐能投蓋者也，而不能躍立於馬蹶，晋陽輒立，何其奇也？」
○七月，世宗議宗簿提調曰：「孝寧疾弱不能領宗簿，欲以晋陽代之。但本意將以位尊有德望者爲之，以表率宗親，今旣無人，晋陽雖少，亦知守身之法。」遂以爲提調曰：「自古防衛宗室甚急務。今放縱泰弛，宗親之僕從，因緣侵民者多矣。用汝爲提調者，亦欲汝從事於吏，以學國法。」
○庚申十月，世宗親制圭表，命世祖與瑢登普賢峰觀日入處。峯高萬仞，石磴巉巖，馬不得上，人皆捨馬而徒，世祖獨御弓矢而上，疾如旋風，人無及者，降白雲谷，人皆迷眩顚倒，世祖走下如坦路。
○辛酉十月，文宗與世祖及諸弟夜坐，有嘯聲風颯然再吹。世祖曰：「夾鍾淸調。」文宗曰：「誰也？」世祖曰：「鬼也。」文宗曰：「何以知之？」世祖曰：「我天下之極嘯也，而不敢越蕤賓淸，此則夾鍾淸調，而上二又裕，〈世宗新定樂譜，每調各有上下五等，如上一上二上三上四上五是也。有上一其聲漸淸，至五而極，自下一漸濁，至五而極。〉是則林鍾淸也。且其聲不困而振不舒、風不容而志不平，殆來事之鬼也。」廣平大君璵曰：「然則鬼豈得干正大乎？」世祖曰：「妖鬼或依人而行。昔甲寅夏上祭于獻陵，鬼火見于栗丘，非不畏三軍之威、聖德之明，然見之者，愛之也。是日甘露降，其月永膺大君琰生，蓋盛兆也。以知鬼神之情狀，故不敢亂也。」
○壬戌三月，世宗講武于平康，有一白鹿見群鹿之中，宗親軍士皆望之，莫不欲得之。世祖謂司僕官等曰：「雖百人欲之，必死吾手，汝等第觀之。」及群鹿走下，世祖射殪之。是日世宗議於兵曹、三軍將帥曰：「晋陽一鞭十殪，平原、錦城亦五六殪，圍內之獸，盡斃三人手下，有乖軍士講武之意，欲使軍士射之，何如？」僉曰：「軍士跋涉山川，金鼓聚散，乃是講武也。又有猛獸逸鹿，何患乎不講武乎？」是行，野人童羅松介，見世祖神武跪曰：「眞我那衍。〈俗稱主將曰那衍。〉在吾地，則眞拔都也。」世祖笑曰：「汝曾知我乎？」羅松介曰：「吾地之人，孰不知之？」時北方野人稱世祖曰：「晋陽大虎也。」又羅松介潛取世祖弓挽之，不得大服，及還京見人，則必曰：「一人而已。」常稱拔都。世宗嘗賜世祖二强弓，乃武人朴成良所獨挽者也，故名曰『無用大角』，世祖常於馬上用之。一日世祖偶用弱弓射之，廣平大君璵見之，歎曰：「弓則不良，而矢何疾若是？」世祖笑曰：「善書者不擇筆，善吹者不擇笛，善敎者不擇人，君子行仁，不擇地，志士行義，不擇時。」廣平曰：「善哉」
○癸亥六月，二十一日世祖夢有老人言：「人生苦樂，莫不由己，賢者貪其業而氣喪，愚者縱其欲而身亡，同歸於苦耳。故至人貪其業而節其氣，棄小欲而成大欲。子無乃有愧於至人乎？一杯之酌，無損於江河，浮雲之蔽，何虧於太陽？泰山之大，微塵之聚也，聖人之德，小善之積也，吾子勉之。」世祖驚悟，則松風颯然，窓隙見星，從者皆寢。乃作詩曰：
夜中聞松風，穿窓見天星。歎我駑劣才，服業安能成？窮靜知薄命，誰能慰此情？我懷古之人，所用無不誠。誠以履道方，業故用彌精。大原旣克定，百才享多榮。
○十一月，世宗方銳意貢法，難其人，議諸大臣，將以世祖爲田制所提調，謂文宗曰：「予欲以晋陽爲田制所提調。」遂命世祖曰：「此大事，汝可主之。」
○甲子七月，世祖與文宗偶見役夫擔木而來，世祖曰：「治心者治人，治力者治於人，不治心治力而坐食者，亦何用哉？」文宗曰：「是。」世祖又曰：「如保赤子，心誠求之，雖不中不遠，愛民之心，或有甚於赤子者也。」文宗愀然曰：「是矣。」
○世宗命文宗曰：「國家之安危，在汝一身。」又謂世祖曰：「國家多厄之時，汝等共扶持之。汝非諸子例也，安危所係。」世祖感泣。是時世宗移御瑜第，召文宗、世祖傳遺敎，因命世祖書之，其敎曰：「待兄弟以愛爲主，而亦必嚴法以敎之，一也。謹齋祀，先儒所以不刀言者，以嫌漢武數君故也。然幽明感應甚分明，不可忽，二也。後宮當生入死出，見男子，則必於廣廳，三也。若後宮有大罪，必不免於先王者，亦據先王遺敎論之，四也。用兵，須愼愼，五也。」
○閏七月，世宗幸淸州椒水宮，命世祖守宮，謂昭憲王后曰：「我子之中，獨晋陽耳，孝而才正且質，眞異人也。若負才而逸，則誰有數者？有才而不逸，所以爲賢也。」世祖守宮，寄書臨瀛、錦城曰：「聞子等與永膺數鷹，愼勿馳馬。顚躓折傷，後悔何及？行父母之遺體，敢不敬歟？父母之遺體與蕞爾一獸孰重？子雖馳騁傾險一鞭而射三獐，有何補乎？只取一日之快耳。吾見子等徒紛紛於末技，而棄大德之弘謨也。《易》曰，『天道，虧盈而益謙，地道，變盈而流謙，人道，惡盈而好謙。』推謙恭遜順，不越乎人，祗有忠孝，則自有萬萬無窮之樂矣。豈但三獐一日之快哉？」
○乙丑二月，咸吉道人崔濡言於世祖曰：「李元奇之子，欲留侍衛，請圖之。」世祖曰：「用人，人君之事，非吾所啓也。」時人有請世祖書行請托必曰：「此人所共爲之事。」世祖笑曰：「我不爲人之所爲，必爲人之所不爲者也。」又李宗蕃者將使於北方，適於宗親宴會來謁欲圖免，諸宗親皆曰：「諾。」世祖獨曰：「大丈夫常有四方之志，每恨立功無因，臣而苟免，吾所未聞。」諴寧君䄄歎曰：「至哉言乎？」
○三月，世宗命世祖覽《律呂新書》曰：「此大事，汝可力之。」世祖讀之，惟日不足，謂人曰：「學問須於難處見功焉。」又曰：「律曆之理，其深無內，其大無外，聖賢之最能事也。」世宗又與文宗論曆法曰：「曆法甚有味，首陽任之，則能知之。首陽甚精學者也。」
○文宗與世祖議國事。世祖曰：「富國强兵之術，非吾所可言也。然其道則國未擧百一也。」文宗曰：「何不可言也？」世祖曰：「未可以聽之雜，而問之忽也。非得人任之久而勿疑，莫可致也。久則知，勿疑則展其才焉。夫一治一亂，理之常也，今太平旣久，以天道推之，當一亂之期也。以吾觀之，國無人矣，唯小節是察，亦非硯留塵也。〈文宗嘗內宴詠詩曰，」三公案上硯留塵，御史尊前花映杯。「言太平無事也。〉法曰，『毋恃其不來，恃吾有以待之。』今日之勢，燕雀處堂之勢也。一朝緩急，誰能禦侮？國家久不講武，武事之弛，此時爲甚。」文宗曰：「大閱何如？」世祖曰：「大閱未見益也。聚之難而習之之制甚草草，惡乎用？」文宗曰：「正是。今之人，正猶幻戲。中年以後，莫不營財保身爲子孫計。非獨今之人，自古而然。假如首陽者爲兵曹判書，則何憂哉？孟子曰，『及是時明其政刑，吾將啓而擧之矣，」時國論以向化野人多在京師，無事而食俸祿，請抄還其鄕。世祖言於文宗曰：「此沮向化之心，非遠謀也。御夷之道，使之勞、處之安，何患乎無事而食俸祿？使之勞，御其氣也，處之安，御其心也。」文宗曰：「然。」
○丙寅正月，昭憲王后敎諸子曰：「待妾不可與正嫡比，衣服不可奢侈也。」因稱世祖之儉曰：「且無失德於色。」時義昌君玒私妓，世宗命杖從者曰，「今首陽多率伶妓，首陽故多率，其賢可恃也。」又謂文宗曰：「汝弟之中，獨首陽正大人也。」昭憲王后曰：「上之嘉汝若是，人亦謂汝爲聖人，益自勉之。」昭憲王后躬行儉德，御澣布，親繅繭，訓諸子婦常戒驕奢，而瑢妻不離紵線，佩玩傾裝，與公主爭寵，諸婦莫敢與言，皆親於大王大妃，昭憲王后謂大妃曰：「皆依於汝，汝可撫憐之。」
○三月，昭憲王后薨，世祖哀毁過禮。文宗以書諭之曰：
居喪，若以徑情直行爲法，則曾子必不勝喪。今首陽多病，我實如失左右手，聖上萬福，何至於是。食少則必病，諸葛亮是也。且膏梁之腹，曠日少食，加以過傷，自不知病之深，一朝病作，則醫無能爲也。我言非虛，首陽其省之。今我兄弟遺者幾人，而其不自愛乎？首陽其省之。
○九月，世宗語文宗、世祖曰：「昨夢予作詩曰，『雨饒郊野民心樂，日映京都喜氣新。多慶雖云由積累，只爲吾君愼厥身。』此詩義理好，汝等觀之必有益。」文宗與世祖相慶而出，世祖曰：「上心如湛水，吉兆先彰。」
○庚午正月，世宗召文宗、世祖傳遺敎曰：
有國者不諱亡，有生者不諱死。予今語汝二人，大抵臣下，君死之日，卽攻兄弟之過。予死之日，言兄弟之過者必多，汝須不忘予言，常以親愛之心爲主，則外物莫能間。不得已而雖罪之，思之再三，熟計情理，心焉如割乃可。予初卽位，攻孝寧等者多，非予莫能保之矣。永膺常食於予側，所重在飮啖耳。
時世宗疾彌留，每事必命世祖，常在於內，世祖五日不食，及世宗安而乃食。
○六月，文宗命世祖註《兵要》曰：「用首陽之筆，則必甚善。」世祖曰：「臣之職也。敢不盡力？臣與集賢殿諸儒力之，則可辦。」瑢曰：「首陽能文，故可善成之。」文宗曰：「非但能文，有所能者也。」又命世祖註《武經》，定陰陽書曰：「我國之內，任此事者，首陽一人而已。」凡軍國大事，必與世祖議之。
○辛未正月，文宗命世祖定陣法。世祖徧考古書，乃以己意定之，文士權擥、金淡等稱歎曰：「非所及也。」文宗覽之，謂世祖曰：「予以陣法爲不可曉也，今觀其法，庶可爲也。」世祖對曰：「臣是故略引而不發，以竢聖斷。」於是文宗與世祖多有所論。文宗曰：「李靖無加首陽，我則蓋差於諸葛亮也。」世祖曰：「諸葛亮將才不足，上何比論？」文宗覽陣法序，謂世祖曰：「汝善述矣。」鄭麟趾於經筵啓曰：「古文無連陣、合陣之法，今專用連陣、合陣，似爲未可。」文宗以語世祖，世祖對曰：「諸葛亮八陣，則連陣法也，李靖有合隊之法，卽合陣法也。耕當問奴，織當問婢。此事當斷之於聖心，若欲待衆議之必同然後行之，則何時可成？」文宗曰：「然。」
○八月，世祖邸釜自鳴，邸人惑之。世祖曰：「古文有之，享宴之兆也。」有巫號琵琶者奔來，請見大王大妃曰：「是大君三十九歲登極之兆也。」大妃驚欲問之，巫不告而去。世祖或自省、或警人、或因人問難，凡有論說，皆逐日手書，今記其略。世祖嘗曰：「深於文者氣衰，流於樂者心弱，多才藝者無實，極聰明者無樂。」又曰：「苟有善，雖小必勉，苟於孝，身之何顧？君子强於爲善，非求名也，殺身成仁，非逼勢也，忠義激也。」又曰：「人之生斯世也，才不出衆恥也，德不比賢恥也，有其才無其功恥也。故曰不恥不若人，何若人有？如恥之，莫如爲仁，仁者無一毫人欲之私也。」又曰：「心欲靜而氣欲張。是以君子之處己，資忠履信，以進德焉，修辭立誠，以居業也。」又曰：「立志惟一，爲學惟精。夫如是源淸則流淸，賢者務其本也。」又曰：「正氣而正人者上也，正己而不正人者中也，不正己而正人與不正己不正人，斯爲下矣。上事君忠者也，中自守善者也，下貪天禍者也。」又曰：「吾誨人，必曰在謙。夫水盈則溢，火熾則滅，日中則移，月滿則虧。寒往則暑來，日往則月來，累至則危，物久則破，息出則入，臥寢則起，笑極則其笑絶，樂極則其樂衰，此天地之定理也，亦無不極而後反。故曰人常約以處窮則福延，快以適樂則禍至，我欲勝人，則人亦欲勝我矣。故曰卑以自牧，聖人之深敎也。」又曰：「人以惡加我，甘受之，謙保之道也，苟干忠孝，死生獨步，固所畜也。」或問治氣之道曰：『先治其心，則氣自治矣。治心之道，正而已，正則不妄動，人之夭壽在其中。』「又曰：」處官以不欺君爲上，嚴溫勤邁，平正確固，不遺細物，不畏强禦，謙恭而不自有，日所而篤忠孝。「又曰：」人之勝人，求於旣爭之後，我之勝人，定於未爭之前，百物交紛錯，惟守心乃捷逕。「又曰：」江海不以一盞而損，太山不爲一塊而減。固其原者，末不能動矣，定其志者，物不能間矣。故曰固而不弛。「又曰：」慮思不先，是謂貽悔，當務不急，是謂自削。「又曰：」好仁之弊，其弊也欺君，好義之弊，其弊也勃逆。無不弊之事，至人惟能處之。「又曰：」有其業故能大，存其心故能久。「又曰：」功崇惟志，業廣惟勤者，學問之切言也，吾常念而不忘。然行之之道，在處乎困窮也。人能不忘困窮之至，聖功豈難？故曰，不處困窮，無以成功。「又曰：」我無大過人者。但受任之事，或有小闕，則心不能忘，又雖當大欲，必顧諸義理，知其非則決然絶之。身勞則心安，身逸則心病。「又曰：」事無不反，我善於人，人亦善於我。「又曰：」吾無甚過於人者。但幼志不變，蔑視金玉，不好酒色，與人忠信耳。「又曰：」吉凶之來，必先見，至人雖見而益强，轉禍爲福之道也。「又曰：」人有譽己，必求諸諂，人有毁己，必求諸直。好之者不阿，惡之者屈之，行蠻貊之道也。「又曰：」事皆勢而勢亦天，然人事重。愚者推之於天，智者審之於人。「又曰：」君子得志，則善其人，小人得志，則敗其身。「又曰：」不正其心，則夢兆多辟。「又曰：」果行心所知者，爲聖之捷洛也。君子之道，平易而不險，言易行近事而已，不可他求於異常之效也。「又曰：」人但自功而已，不可多於人。欲多於人者，身之災也。苟不大節，受辱可也。德莫善於不忘，怨莫善於不有。正心修德，天必佑之，而況於人乎？正心不難，思君父耳，修德不難，思困窮耳。「又曰：」我無過人者。凡事之來，必先見可而後行之，見不可則決不爲矣。惟義是從，莫或利動。「又曰：」德莫大於拔人之善，才莫盛於制人之惡。「又曰：」柔謙之德，可以享乎衆忌，可以處乎衆譽，保身之謂忠孝。

[book_title]元年
（乙亥）元年大明景泰六年
閏六月
閏6月11日
○乙卯，世祖與右議政韓確、左贊成李思哲、右贊成李季疄、左參贊姜孟卿，自議政府進闕，與兵曹判書李季甸、吏曹判書鄭昌孫、戶曹判書李仁孫、刑曹判書李邊、兵曹參判洪達孫、參議楊汀、承旨等會于賓廳，議曰：「惠嬪楊氏、尙宮朴氏、錦城大君瑜、漢南君𤥽、永豐君瑔、同知中樞院事趙由禮、護軍成文治等謀亂，黨與旣衆，不可忽也。」於是合司啓請曰：「錦城不懲前事，猶潛結武士，厚施黨與，交結惠嬪、尙宮，使養母懿嬪入處惠嬪宮，其乳母聰明等潛常往來，瑜亦往來，又贈婢於尙宮，交通問訊。又與漢南、永豐及鄭悰，相結惠嬪與尙宮，自文宗朝擅權宮內，不法之事不可枚擧。又不待大臣宗室之議，而擅以懿嬪之戚朴文規之女及瑜妻族崔道一之女，欲立爲王妃而不得，乃以中宮非己所立，百計離間。悰之潛事惠嬪及瑜，衆所共知，趙由禮亦其黨也。臣等欲啓久矣，其勢日甚，念惟宗社大計，豈宜以私廢公？請亟明正其罪。」從之。命義禁府配楊氏于淸風，尙宮朴氏于靑陽，瑜于朔寧，𤥽于錦山，瑔于禮安，悰于寧越，收由禮告身囚之。又收文治及李禮崇、申孟之、申仲之、申謹之、申敬之告身，發邊遠充軍。令宦官田畇傳于確等曰：「予幼沖不知中外之事，致姦黨竊發，亂萌未息，今將以大任傳付領議政。」確等驚惶曰：「今領議政悉摠中外諸事，復傳以何大任乎？」畇以啓，魯山曰：「予自前日已有此意，今乃計定，不可改也。其速辦諸事。」確等合辭固請，世祖亦涕泣牢辭。畇入啓。少選，畇更出宣傳，令『尙瑞官將大寶入』，諸大臣相顧失色。又命趣之，同副承旨成三問詣尙瑞司出寶，令畇捧進于慶會樓下。魯山出樓下，召世祖，世祖趨入，承旨、史官隨之。魯山起立，世祖俯伏涕泣固辭。魯山手執寶授世祖，世祖辭不獲受之，猶俯伏，魯山命扶出。世祖出至大君廳，司僕官侍立，軍士侍衛。政府令集賢殿副提學金禮蒙等製禪位、卽位敎書，有司備儀衛，設軒架於勤政殿庭。世祖具翼善冠、袞龍袍，率百官詣殿庭受禪。其禪位敎曰：
予小子遭家不造，幼沖嗣服，深居宮掖之中，內外庶務，蒙未有知，致兇徒煽亂，國家多故。叔父首陽大君〈世祖諱。〉奮發忠義，左右我躬，克淸群兇，弘濟艱難。然兇徒未殄，變故相仍，屬玆大難，非予寡躬所能鎭定，宗廟、社稷之責，實在我叔父。叔父先王介弟，以德以望，有大勳勞於國家，天命、人心之所歸也。玆釋重負，以付畀我叔父。嗚呼！宗親、文武百官、大小臣僚，其匡輔我叔父，以對揚祖宗之休命。
魯山命左承旨朴元亨，往太平館，言於明使曰：「予幼沖卽位，歲癸酉安平君瑢謀亂，叔父首陽君告我平定。然餘黨猶存，復謀不軌，豈予幼沖所能鎭定？首陽君宗室之長，功在社稷，可付重任。玆令權署國事，將以聞奏。」明使曰：「此是國家大事，今承諭爲喜。」世祖入思政殿，見于魯山，具冕服，卽位于勤政殿。確率百官進箋賀。其箋曰：
佑下民作之君，仰膺天命，有大德得其位，俯順人心。凡在瞻聆，疇非蹈舞？恭惟聰明睿知，剛健粹精，神武聖文，顧丕基之攸屬，豐功茂烈，信重負之難辭。社稷載寧，朝野胥悅。臣等俱以庸質，幸際昌辰，麗日、卿雲獲覩惟新之盛代，泰山磐石更期無疆之宏圖。
下敎曰：
恭惟我太祖受天明命，奄有大東，列聖相承，重熙累洽。主上殿下嗣服以來，不幸國家多難。以寡人先王母弟，又有微勞，不有長君，無以鎭定艱危，遂付以大位，予堅讓不獲，且宗親大臣咸謂：「宗社大計，義不可辭」，乃勉循輿情，以景泰六年閏六月十一日，卽位於勤政殿，尊主上爲上王。屬玆臨御之初，宜布寬大之澤，自景泰六年閏六月十一日昧爽以前，除謀反、大逆、謀叛、子孫謀殺歐罵祖父母、父母、妻妾謀殺夫、奴婢謀殺主、謀故殺人、蠱毒、魘魅、但犯强盜外，已發覺、未發覺，已結正、未結正，咸宥除之。敢以宥旨前事相告言者，以其罪罪之。於戲！叨承重寄，實深兢惕之懷，爰霈鴻恩，用恢更新之化。
禮畢，具法駕還邸。宗親、文武百官、耆老族親等賀中宮，不受。夜二皷，上御西廳，兵曹判書李季甸、吏曹判書鄭昌孫、都承旨申叔舟、左副承旨具致寬等入侍，以河東府院君鄭麟趾爲領議政。
○傳旨義禁府曰：「惠嬪楊氏、尙宮朴氏家産籍沒。」初楊氏諸子驕橫不法，楊氏以保護魯山，出入宮掖，需求萬端，世祖稍禁節之，楊氏以爲怨，壽春君玹又驕狂，好聚不逞之徒，日與飮博，且密附於瑢，嘗說桂陽君璔曰，「主上幼弱纏疾，安平已與大臣等密謀，令我母惠嬪入宮摠治內事，議已定。且安平好施，廣收人心，今又內結宮禁，外連大臣，何求不得，何事不成？盍數數進見乎？首陽雖嚴明公正，門無賓客，孤立無助，一匹夫耳。」瑜家累鉅萬，豪縱不謹，奢侈僭擬，與瑢情昵，自瑢之敗居，常怏怏，遂與瓔協謀，陰賄惠嬪，內結宮人，外連閹竪，廣樹黨援，密招武士，或射或獵，傾家好施，汲汲如不及，人皆知其謀，韓明澮請早除之，毋養虎遺患。上曰：「瑢伏辜，骨肉之戚，所不忍言，豈可復議錦城耶？愼勿更道。」明澮曰：「罪有大小，不可以恩掩義。願留三思。」上曰：「禍根旣除，更議枝葉乎？」明澮反覆陳說，上曰：「若然則徐觀所爲，稍除其黨，勿使復作可也。骨肉之間，豈容再誤？」旣而瑜陰謀益著，衆皆請除。瑜嘗從上受《易》，上愛之，又念骨肉之恩，或至涕泣，故於瑜曲盡開誨，欲保終始，人言皆拒而不納，慮瑜疑懼，每手書通問，賚遺絡繹。瑜尙懷憤怨。
閏6月12日
○丙辰，上備法駕，至景福宮光化門下輦，步入勤政殿西庭，百官班定。上具冕服，升勤政殿階上，進箋謝。箋曰：
至道難名，昭示謙德，大命不易，謬及庸資。拜受以還，驚惶失措。伏念臣性稟譾薄，學問淺踈，頃値艱危，粗效涓埃之報，益竭心力，欲堅終始之誠，何期一朝遽降嚴命？未獲再三之讓，冞切戰兢之懷。玆蓋伏遇德著寬仁，心存沖挹，遂令孱品，叨襲丕基，臣敢不思守成之難？不遑寧處，念付托之重，惟懷永圖。
魯山命勿謝，遂以翼善冠、黑袞龍袍，出慶會樓下。上又以翼善冠、袞龍袍入謝，魯山南向，上西向坐，設宴奏樂。上跪進爵，魯山亦跪受，酬爵于上，上又跪飮還位，讓寧大君禔以下以次進爵，七爵而止，上又進爵于魯山。禮訖步出光化門，乘輦還邸。
○命停秋等講武，令諸道進鷹狗。
○配趙由禮于光陽。
○諭京畿觀察使曰：「令朔寧官厚待瑜，竝隨從人量宜供給。」
○改仁壽府爲德寧府，掌魯山供上諸事。
○左獻納丘從直將本院議啓曰：「楊氏、朴氏、瑜、瑔、𤥽、成文治等，或發配、或充軍，臣等未知其由，請聞罪名。」傳曰：「此事衆所共知，汝等豈不聞知？」從直曰：「臣等伏覩禪位敎曰，『兇徒未殄，變故相仍』，意謂必指此也。其罪犯至重，請置於法。」傳曰：「不可改也。」
○掌令崔淸江將本府議啓曰：「禮曹判書金何曾居父喪，奸妓玉樓兒生子。大抵三公、六卿，不可不擇其人，而禮義由禮曹出，尤不可不擇。今以何爲判書未可。且未知瑜等罪名，請聞事由。」傳曰：「何罪，世宗特命勿論，況旣爲宰相，何任不可？瑜等事，汝豈不知？」淸江曰：「何罪名暴白世宗，以通譯語特從寬典。然不曾爲參判、參議，況判書乎？不可以亂常之人，授六卿之任。」傳曰：「罪雖如此，世宗旣不之罪，又嘗任宗簿、漢城府，何獨不合禮曹？」
○上御西廂，承旨啓事。上曰：「古來史氏直書其事，其傳諭春秋館，《文宗大王實錄》內，如有言過失處，勿削。」
○領議政鄭麟趾等啓：「今瑜等罪重罰輕，請置於法。」傳曰：「瑜本非有罪，但爲身計，微有過失，今之發配，欲使知戒耳。以古昔帝王之事觀之，魏徵於唐太宗嘗有舊怨，太宗卽位委任信之。今予至此，忍殘骨肉乎？予欲卽召，時未敢耳。卿等勿復敢言，其餘發配人，亦無罪焉。」麟趾等更請，不允。
○傳曰：「《貞觀政要註解》及《功臣戒鑑》、《文宗實錄》修撰，予嘗掌之。若《政要》予當攷定，《戒鑑》、《實錄》，今方多事，未暇披閱，可令河東府院君主之。且本宮地狹，受朝爲難，欲於明日視事。」都承旨申叔舟啓曰：「頒赦後無事可啓，請還景福宮視朝。」
閏6月13日
○丁巳，御西廳視事，賜宗親、宰樞、臺諫、侍臣酒。
○以禮書判書金何、刑曹參判禹孝剛爲奏聞使。何啓曰：「臣旣任重職，又差奏聞使，雖老母在，豈敢憚行？但臺諫以臣不宜長禮曹，皇恐無地。」傳曰：「臺諫之言過矣，毋嫌就職。」
○掌令崔淸江、左獻納丘從直等，將本司議啓曰：「金何不宜長禮曹，瑜等諸人當置於法。」上不允。淸江曰：「瑜等內外交結，相扇爲變，得罪宗社，國人共憤，不可以殿下私恩而宥之也。」傳曰：「此乃上王時事，且不干宗社，何可加罪？況卽位之初，宜行寬典，若等何以慘刻之言陳啓乎？」淸江更請，傳曰：「昔魏徵欲害太宗，太宗反推誠委任，當時太宗一身，豈不關宗社乎？今日之事，正與此無異。其勿更言。」淸江曰：「太宗之事，則高祖尙在，建成、元吉謀害太宗，而魏徵輔之耳。今則上王幼沖，宗社大計在殿下一身，而彼圖爲不軌，其用心實異也。敢請置法。」傳曰：「予言不非。退而更思，則可知矣。」
○開城府留守金連枝遣經歷金從舜，京畿觀察使安崇孝遣水原府使趙季砰，進箋賀卽位。諸道亦皆進箋賀。
○兵曹判書李季甸、禮曹判書金何、戶曹判書李仁孫、吏曹判書鄭昌孫、刑曹判書李邊等啓曰：「瑜嘗交結內外，多行不義，命收告身，尋卽還給，庶幾改過自新，今又聚黨謀亂，當置於法，而付處京畿，給以公廩，殿下友于之情，雖云至矣，其於國家大計何如？若不忍置法，請收告身，發配邊遠，且其黨與亦置於法。」傳曰：「天桂，太祖庶弟也，而自擬正派，謀害太祖，太祖曾不介意。漢南、永豐不給公廩，予意以爲甚薄，卿等此請可笑。」六曹更請，不允。
○傳于都承旨申叔舟曰：「經筵，人主與儒臣講道義、論政治者也，不可或廢。予欲日御經筵，只令承旨、集賢殿史官各一人，入參何如？且《宋元節要》、《通鑑綱目》、《大學衍義》，皆切於治道，何者當先？人君接見大臣之時固多，至於微官，無由得見，予欲復輪對之法。但間有讒愬之人，萬一聽之，非人君美事也。予則斷不聽讒。然恐後世人主或有信之者，令四人進對何如？何品以上，可進對乎？且欲先自武班何如？輪對、經筵一日竝擧爲難，予欲間日爲之。」叔舟啓曰：「三書皆不可廢。但《節要》近代之事，所當先講。輪對之時，四人竝入，或有支離之弊，且各顧次對之人，勢不可盡陳所懷，令二人進對，史官入參。若夫讒說，則在上斟酌裁斷耳。何可以此而廢乎？令文武相間，而又依文宗故事，六品以上進對爲可。」從之。
○傳于司憲府、義禁府、刑曹曰：「徒流、付處、安置人等，無遺錄啓。」
○慶尙道加望浦船軍，因公役溺死，命致祭賻，復其家。
○迎接都監官閔解啓：「高黼語臣曰，『我等適來本國，値如此慶事，欲遣指揮張雄報告朝廷，須啓殿下給禦寒裘衣及襦衣一襲。』」上議于政府給之。
閏6月14日
○戊午，上聞魯山未寧，詣景福宮問安。
○左獻納丘從直，將本院議啓曰：「瑜等事，上以爲『卽位之初，宜行寬典。』然事有可寬者、有不可者，此而不治，不軌之徒，何所懲乎？請據法論斷。金何在世宗朝雖蒙恩貸，然有才無行，不可任六卿之職。況典禮之官，人所取則，尤不可不擇也。」傳曰：「瑜悖戾不順，姑使小懲耳。且其事止於予之一身，若等强言不已，則予卽放還。金何則世宗旣不加罪，又任以事，豈無所取歟？予之行事，一依世宗故事。」從直曰：「上王同未在位，社稷安危，實係殿下，豈可謂止於一身？請置重典。」不允。
○司憲府上疏曰：
臣等近以區處瑜等，各人罪重刑輕，大缺輿望，再三啓請，未蒙兪允，不勝憤鬱，敢昧死以陳。臣等竊聞，刑法，人主之大柄，不可得私；亂逆，人臣之大罪，不容少貸。刑法而或私，則衆庶之心難以服，亂逆而或貸，則神人之憤不可解矣。然則有國家者，握大柄而御群下，治大罪而戒衆心，其可苟徇私恩，而不念公義乎？向者姦臣皇甫仁、金宗瑞等黨附於瑢，交結中外，圖爲不軌，禍機旣迫，賴天授神策，旋卽戡定，實我宗社生靈萬世之福也。瑜與瓔，皆瑢之餘黨也。苟逭天網，得保性命幸矣，曾不知感，復踵前轍，與之脣齒結洪約、洪海等，招聚剽士，相爲朋援，往來構謀，蹤跡詭秘，卒至事覺。然猶聖恩寬大，不忍暴揚其罪明抵於法，只逐群小于邊遠，奪約、海告身，按瓔以他罪放之于外，瑜則奪爵之命，竟寢不行，又冀其改悟也，再生之恩至矣。罪惡如彼，而寬恩至此，有識者孰不憤然，以爲「因往推來，其情叵測，何不明正其罪，而尙且優容，無亦養姦而滋禍耶？」乃果不悛，外與𤥽、瑔、鄭悰黨比，內與楊、朴交結，引由禮等爲腹心，多畜驍健之士，潛煽禍機，膏脣皷吻，岌乎不測。又非天智神略，先事早圖，則臣等不敢知厥基永孚于休乎。噫噫危哉！跡其兇謀，彰彰明著，實乃神人所共憤、覆載所不容、王法所必誅，而不容少貸者也。固宜暴其逆節，宣示衆庶，按律科斷，大正邦典，而今乃只令放黜安處外郡，或不奪告身，謫居近地，此爲何等刑也？亂逆之黨，爲臣子者，義不與俱生。瑜等諸人之罪，實關宗社、國家，非殿下所得而私貰也。殿下今日之區處，殿下一時之私恩也，臣等今日之所言，國家萬世之公義也。宗社生靈億萬世無疆之祚，係殿下一身，安可違萬世之公義，而徇一時之私恩乎？殿下以爲，彼輩之罪，不過欲害吾耳，臣等妄意以爲，當此之時，輔政之任，旣屬殿下，殿下安則國家安，殿下危則國家危。彼輩之欲害殿下，其志欲何爲也？此非謀逆而何？況彼之兇謀，又未可明知其何如也？殿下又以爲，「卽位之初，務行寬政，未可爲苛刻。」臣等以爲，御衆以寬，雖帝王之美德，亂逆之罪，係關宗社，治之猶恐不嚴，況從而寬貸之乎？瑜等之罪，非惟臣等請必抵法，政府、六曹亦皆固爭，所謂諸大夫、國人皆曰可殺者也。奈何殿下不顧公義，以杜言路乎？以義斷恩，明主乃行，衆允悔亡，大《易》有戒。伏望廓揮剛斷，俯循輿意，將瑜等諸人，明置於法，以快衆憤，以固主柄。又況殿下新攬權綱，一國臣民拭目傾耳，明斷姑息，試自今日。伏惟三思。
不允。
○傳旨禮曹曰：「謁太廟還宮日，可除山棚、儺禮、歌謠，只令耆老、儒生侍立。
○傳旨戶曹曰：「自景泰六年閏六月十四日以前，凡中外公處逋欠耗損一應推徵之物，悉皆蠲免。」
○敎吏、兵曹曰：
宗親三品以下各加一資，至彰善而止，京外文、武官三品以下各加一資，至通政而止。前銜、口傳、提擧、別坐各加散官職一資，後次加資時，幷計前月數。凡諸有服之親前銜學生，皆授散官職一資，內侍府時散三品以下及學生皆授一資，竝至通政而止。忠義、忠順、別侍衛、內直、司樽院、甲士、宣差、議政府、中樞院錄事，皆授散官職一資，各品遷轉竝依舊制，自下而上。諸司吏典就閑待差者，從願授散官職，京外通政官以上及前銜堂上官父兄、子孫及壻弟、承重、妾子孫、立後人中一人，代授散官職一資，通訓、果毅、朝奉、宣略加資者，雖未經守令，竝皆除授。成均、校書館、承文院、訓鍊觀權知，司譯院講肄官、諸學、司律院、典醫監前銜及出身權知、惠民局、濟生院、書雲觀、天文、風水學、禁漏前銜及權知、曆算學官、太一算學別坐前銜、司臠所別監前銜、鷹師除賤口及工匠外，前銜學生、四山栽植監役官、與箇滿被劾作散當時未敍者、移任當次作散者、內需所書題前銜學生，竝除散官職一資。時推劾人內公罪杖一百，私罪笞四十以下，例皆除授，限品受職者，於限品內加資不得陞授。耆老男婦內良家年七十以上，白身授正九品，元職九品者授從八品，元職八品者授從七品，元職七品以上者超一資。八十歲以上，白身授從八品，元職從九品者授正八品，元職八品者授正七品，元職七品以上者超一資。九十歲以上，白身授正八品，元職九品者授正七品，元職八品以上者超二資。百歲以上，白身及元職從七品以下者除正六品，元職七品以上者超三資，竝限三品而止。婦人封爵準是。賤口七十以上，白身授從九品，元職從九品者授正九品，元職八品以上者陞一資。八十歲已上，白身授正九品，元職九品者授從八品，元職八品以上者陞一資。九十歲以上，白身授從八品，元職九品者授正八品，元職八品以上者超一資。百歲以上白身八品以下授從六品，元職七品以上者超二資，竝限五品而止，女爵準是。八十歲以上男婦，竝許免賤。
○議政府據禮曹呈啓：「按《通鑑》唐宣宗禘于太廟，禮院奏祝文，於穆、敬、文、武但稱嗣皇帝臣某昭告，從之，註云，『帝於穆宗弟也，於敬、文、武叔也』，又高麗《詳定古今禮》，於諸妃竝稱國王，今宗廟及文昭殿、文宗室祝文，稱嗣王臣諱，顯陵稱嗣王，昭陵稱國王。」
從之。
閏6月15日
○己未，上幸景福宮。魯山命都承旨申叔舟，上命左副承旨具致寬，請兩明使設宴于慶會樓上。魯山南向，上西向，明使東向坐，行九爵而罷。上及魯山，各贈兩明使貂鼠皮、土豹皮等物。
○掌令金季老將本府議啓曰：「瑜等事非但臣等，國人共憝。請從臣等之言。」傳曰：「他人有罪，尙或赦之，況同氣之親，赦之何妨？」季老更啓曰：「此社稷大計，非殿下所得私也。」不允。
○司諫院上疏曰：
臣等近將瑜等罪，累瀆天聽，未蒙兪允，不勝憤鬱，昧死以陳。臣等竊謂，賞罰人主之大柄，賞罰當然後賞一而可以勸百，罰一而可以懲百。有罪不刑，有惡不除，何以致姦兇之絶迹乎？漢文帝賞善罰惡，不阿親戚，古昔帝王，未嘗以私恩廢公義也。瑜頃者交結武士，多行不義，罪在不赦，上王殿下以爲，「至親不忍加刑」，只收告身，尋復還給，恩至渥也。爲瑜計者，改過自新，小心謹愼，圖報聖恩可也，今乃罔有悛心，復效前轍，外連宗親，內結宮人、侍女，謀欲煽亂，幸賴主上殿下炳幾善處，兇謀自沮。若使其計得行，其爲禍患可勝言哉？此正臣民之所共憤，天地之所不容，但令付處畿內，又令供以公廩，此何等刑也？昔魏徵言於太宗曰，「刑賞之本，在於勸善而懲惡，天子所與天下共之者也。」今政府大臣六曹臺諫合辭以請，所謂國人皆曰「可殺者也」，非殿下所得而私之也。豈可以友于之私恩，而忘宗社之大義乎？伏望將瑜等及黨與諸人，悉置于法，以絶姦兇，宗社幸甚。
不允。
○慶尙道義城縣人金乙女震死，降香祝，行解怪祭。
○議政府據禮曹呈啓：「自今上王誕日及正至，除諸道進箋方物。」從之。
閏6月16日
○庚申，領議政鄭麟趾、右議政韓確、左贊成李思哲、右贊成李季疄、左參贊姜孟卿啓曰：「瑜等之罪，非徒臣等請之，宗親、駙馬、六曹、臺諫皆然。請須抵法。」傳曰：「卿等已知予不聽，何爲更啓？」麟趾等曰：「臣等豈知上之必不允，而外爲此請乎？瑜事與瓔無異。雖不加罪，請收告身，少答輿望。且朔寧地小官貧，今用公廩，官自供辦，亦不可。請但量給米𥸴。」傳曰：「不可。事若可聽，何待再請？」
○上御經筵，講《宋元節要》。
○傳旨義禁府曰：「其移配𤥽於牙山，瑔于安城，鄭悰于楊根。
○明使高黼曰：「昨日宴，娼兒甲冑而舞，此何技耶？」館伴曰：「此樂，形容我康獻王征戰勝捷之狀，名曰『定大業。』黼曰：」中朝亦有如此樂，一曰太平隊舞，二曰平定隊舞。太祖皇帝征安南、交趾後所作也。「
○臺諫上疏曰：
臣等請明正瑜等諸人罪狀，累瀆宸嚴，未蒙兪允，冞增憤激。臣等竊聞，亂逆之罪，王法所不赦，《春秋》誅亂討賊，尤嚴於黨與者，欲使爲惡者孤也。瑜等往日姦黨之餘也。前車纔覆，尙不改轍，包藏禍心，締交內外，廣樹心腹，陰構兇謀，禍幾之發，呼吸不測。幸賴天奪其魄，旋復敗露，睿鑑究尋，洞照事情，不軌之狀，灼非曖昧。此則宗社國家萬世之大罪也，理合據法，竝置常刑，以快神人之憤，而聖恩寬洪，只得竄逐，安處郡縣，俾全性命，至有不奪爵者，以罪較刑，輕重之不倫，一何懸也？小大竪髮，竝懷觖望，臣等憤鬱之極，千慮百思，未料所以。豈其聖心克仁，友愛天至，低佪不忍抵法耶？臣等以爲，罪有大小，典有重輕，各適其當而已。亂逆大罪，覆載所不容，豈有姑息寬假之理乎？不廢懿親，在小忿則可，遇大惡，則其可乎？務從寬典，斷微犯則可，處重罪則其可乎？以恩掩義，閨門之私也，以義斷恩，國家之公也。閨門、國家勢不竝重，公義、私恩理難兩全。緣聖上一時之情，則雖欲重恩而輕義，念國家萬世之義，則寧可徇私而廢公乎？臣等所以縷縷瀆冒，而不能已已者此也。今我聖上，旣遭人倫之變，乃解之曰，「彼輩之情，不過欲害吾身。」臣等請援古聖人之處變者陳之。周公弟也，管叔兄也，管叔黨於武庚，流言相扇，動搖周公，周公決意東征，必致辟管叔而後已者，豈其薄於兄弟之情乎？當是時也，『武王崩，成王幼，人心未固，國步臲卼，攝政之任委之於我，周家宗社生靈安危存亡之幾，危於一綫，我之一身，非我之得私也，以骨肉之私，而不正扇亂之罪，則是宗社反輕於骨肉矣，欲止缺斨之擧得乎？』然則周公之辟管叔，爲宗社生靈計也，義不得不爾焉耳。若乃象日以殺舜爲事，則惡亦至矣。舜之於象，放之而不誅者，亦豈苟爲仁也？安危、利害獨關吾一身，非干於宗社國家也，放之足矣。怒不藏，怨不宿，親愛之而已者，不亦宜乎？臣等竊揣殿下之輔政，卽周公之攝政也。瑜等之謀亂，卽管、蔡之扇亂也。殿下一身，佩宗社生靈安危存亡之責，則欲害殿下者，其罪顧如何也？『兵莫憯乎志，鏌鎁爲下。』試迹瑜等之兇謀，其志不亦憯乎？設彼之兇謀得遂，則其得有今日乎？此其利害、安危，不係關宗社而何？今日之事勢，政與周公之遇管叔相類，今日之區處，又安可不效周公之所爲乎？周公亦古之大聖人也。恩義輕重，周公豈不知也？宗社國家萬世之宗社，非獨殿下之私也。刑法，國家萬世之刑法，亦非獨殿下之私也。乃何殿下泥於私恩，必欲貸係宗社大罪，而廢國家刑法之公乎？縱不忍象憂之情，獨不念管辟之誼乎？縱殿下憐而保全之，奈國家公議何，奈宗社大計何，奈後世是非之議何？借曰骨肉之故，姑未忍據法，自餘群小有何可矜，而亦稽天誅乎？鳥窮則啄，獸窮則攫。前後群不逞之偸生者尙多，又安知不貽養虎之患乎？亦不可不慮也。此臣等所以尤切疚心而敢爭者也。矧今殿下躬靖大難，手振宏綱，氛翳盪滌，天衢廓淸，政當追鑑往事，維新永圖，執法馭下，尅己從諫之幾也，而政務優容，理尙寬大，獨斷宸慮，專任睿明，不顧廷議之公，不恤言路之梗，將使輔相畏首而莫敢矯，爭臣噤口而未敢駁，宗親、近侍，亦皆三緘，獻替道廢，上下否隔，亦非不可之大者乎？恐非所以答慶賴之心副更新之望也。古之明主，聖不自聖，合智於衆，因心於人，公是爲是，公非爲非，一政一事，必稽衆論，庶言同則繹之。況刑賞大柄，尤宜明愼，要當體奉三之義，盡畫一之方，豈容纖毫處之容易乎？私恩每隳於公義，姑息多妨於大體。伏望殿下虛襟採納，舍己審度，勿謂咨訪爲無益，勿謂專斷爲何傷，俯循輿議，克正邦憲，將瑜等竝置於法，以懲大惡，以昭大義，以固大綱，以嚴大柄，宗社幸甚，國家幸甚。
○日本國對馬州宗成職，遣使來獻土物。
○慶尙道觀察使啓：「今照兵曹受敎文移，臣與左道節制使河漢、處置使朴居謙、慶州府尹馬勝，同審蔚山柳浦城基，若於舊柵五里許古烟臺北邊築城，則傍海據險，水源不渴，且蔚山沙乙山里、大閑里、慶州上西知里、下西知里等處，民居不遠，守護不可不嚴。又與右道節制使韓世龍、處置使李好誠，同審熊川鎭石堡基址，距本鎭十里許豆洞，地勢高平，水源不渴，且釜谷里、川邑里、多邑里界等處，民居甚夥，若有聲息，熊川隔遠，未及入保，竝防禦最緊，合置城堡。今量柳浦城基，周圍一千四百九十二尺，熊川堡基，周圍一千五百尺。姑令二邑，各於新基設柵，請待秋築之。」從之。
閏6月17日
○辛酉，傳曰：「悰罪非瑜等例。但以輕薄，交結罪人，予欲警覺，本不欲久處於外也。且其公主，文宗一女，吾豈忘文宗而爾耶？昨聞公主失和。予甚驚慮，使侍女問病，且致醫藥。今上王使人來曰，『寧陽尉公主以病告我，其意蓋欲還悰也。』予聞命皇恐，遂傳旨于義禁府，放遣鄭悰。」仍諭江原道觀察使，給傳上送。
○上詣景福宮，問安于魯山。
○領議政鄭麟趾、右議政韓確、左贊成李思哲、右贊成李季疄、左參贊姜孟卿、吏曹判書鄭昌孫、戶曹判書李仁孫、禮曹判書金何、參判趙瑞安、兵曹判書李季甸、刑曹判書李邊、參判禹孝剛、工曹參判李補丁啓曰：「瑜等罪大，不收告身，只配畿內，又令所在官供以公廩，皆不可。請須罪之。」御札示之曰：「人而不法，是昏也，法而不仁，是暴也，昏暴之德，予不欲也。予之意，不過如斯，且此一家事，非與卿等共議者也。」
○判敦寧府事宋玹壽輪對，上曰：「毋忘前日之意。」且曰：「卿有所言歟？」對：「臣等未諳外事，但遠道侍朝之士，不克輸糧，專仰市易，今市肆好用惡米，請令痛禁。」上曰：「予嘗知此弊，使銃筒衛禁之。」又曰：「近日變故多端，不意忝襲大位，固辭不獲，罔知攸濟。卿日問起居于上王，盡心輔翼可也。」
○臺諫合司啓曰：「瑜等之罪，係關社稷，天人所共討，殿下特從寬典，不置於法，或供以公廩，或移置近地，或放還京師，殊失象刑之義，臣等反覆思之，未知其由。此雖殿下親親之意，然社稷大計，須從衆論，不可獨斷。古人云，『謀從衆，則合天心』，又曰，『大義滅親。』請從臣等之言。」傳曰：「若等知吾不聽，而好爲常談何也？已與大臣謀之，不可聽也。」臺諫更啓曰：「臣等豈料殿下不聽乎？事關宗社，期於得請耳。」傳曰：「不可。」臺諫更啓，不從。
○經筵官啓：「世宗朝，集賢殿三員進講，後除一員，文宗朝，知經筵事、同知經筵事中二員則間二日，承旨一員、集賢殿二員、司諫院一員、史官一員，則逐日進講。」命只令集賢殿二員進講。
○司諫院啓曰：「經筵勿令諫官入參，不可。」傳曰：「世宗朝臺諫不入經筵，故有是命。然數見臺諫，甚爲美事，其令入參。」
閏6月18日
○壬戌，日暈。
○大司憲崔恒、左司諫愼詮等詣闕，請置瑜等於法，三請不允，上狀辭職。司憲府狀曰：「臣等俱以庸劣，謬忝臺綱，識昧通方，藝短謀事，自非骨鯁未合耳目。近見兇徒苟逭彝憲，恩深好生，義乖懲惡，心切回天，累陳瞽說，誠微貫日，竟阻兪音，繩糾之責，大負朝望，尸素之譏，豈逃物議？雖欲强顔，固難靦面，久玷淸貫，盍避賢路？伏望更擇才能，俾代職事，不勝幸甚。」司諫院狀曰：「臣等俱以庸愚，承乏言官，近將瑜等罪狀，請置於法，以言以疏累瀆聖聽，未蒙兪允。臣等之誠，未足以回天，不宜冒居，以防賢路。伏望殿下，命收臣等之職，代以賢能，公道幸甚。」命竝還辭狀。俄而復來固請，不允。
○傳于司憲府曰：「本府事務煩刻，自今多事時，勿參經筵。」
閏6月19日
○癸亥，傳旨義禁府，移配瑜于廣州。
○諭京畿、忠淸道觀察使曰：「道內付處廣州瑜、安城瑔、靑山瓔、牙山𤥽，幷奴婢只月給糧料，酒肉、饌具，勿許本邑支供。」
○臺諫啓曰：「瑜等之罪，不可以至親而宥也。若以至親難於置法，自餘諸人何寬貸若是耶？傳有之，『賞罰無章，何以爲國？』請殿下按律斷罪。」上不允。又三請，傳曰：「失信重事。予不爾從。」
○議政府啓曰：「本府檢詳、錄事，不帶本府之銜未可，請稱議政府檢詳，條例司錄事，班在尙瑞司錄事之下。」從之。
○工曹請造中宮酒房金盞，命以畫磁器代之，東宮亦用磁器。
○上召集賢殿校理洪應、韓繼禧等謂曰：「予嘗受上王命，註《貞觀政要》。昔唐太宗撰《晉書》，議者以爲，『撰述書史，非人主所務。』今註《政要》，與唐宗異也。然庶務甚繁，不暇及也，爾等其畢註以進。」
閏6月20日
○甲子，魯山移御于昌德宮，諸司一員侍衛，上自邸入御于景福宮，百官侍衛。
○平安道漕運船軍溺死，命致祭賻，給復。
○京畿通津縣人奉山妻震死，降香祝，行解怪祭。
○議政府據戶曹呈啓：「忠淸、江原、黃海道運租公私船船軍等，潛自盜用，才下陸，拿船逃避，諸邑主吏，不能充納，獨受其害。請自今主吏、船軍倂力輸納，如有耗失均徵。」從之。
○忠淸道觀察使啓：「懷德縣人洪順，歐殺人繫獄，賂獄卒佯爲病死，獄卒棄之林間。遂逃至慶尙道咸昌，被捕盜監考捕告，還繫懷德獄，其獄卒所受財物已沒官。請將順依律科罪。」從之。
○全羅道木浦漕運船軍溺死，命致祭賻，給復。
閏6月21日
○乙丑，臺諫詣闕請瑜等罪曰：「罪惡甚重，義不可赦，請從臣等之請。」上不允。臺諫更啓，傳曰：「大抵凡事，中道爲貴，若等之言，過猶不及。」
○上命都承旨申叔舟、禮曹判書金何，請明使宴于慶會樓，各贈豹皮阿多介一坐、彩花席四張、石燈盞四事、油籠三十事。
○臺諫上疏曰：
臣等請抵瑜等於法，累瀆宸威，未獲蒙允，反復思度，未知其可，忘寢廢食，憤悶冞深，天下萬世，安有犯如是之大罪，而遇如是之寬典乎？瑜等之罪，實關宗社，政所謂通天，天誅之不可苟逭也的矣。殿下但以骨肉至情，未忍寘法，然恩義公私，自有重輕，彼旣身犯大逆，屬籍當絶，諸大夫、國人皆曰可殺，固宜明寘常刑，與衆棄之，殿下安有徇私恩、撓公義，以負一國群生之望也？今乃非唯不寘於法，又從而量移，或放還于京，臣等不識。此何義也，此何法也？殿下縱自斷，奈宗社何，奈臣民何？殿下臨御之初，務行寬政，寬是御衆之道，固爲美矣，然非可施於亂逆之徒也。亂逆大罪，豈殿下所得而或寬、所得而私貰也？今日兇徒，卽前日姦黨，而區處比前日大寬何哉？臣等亦未知其可也。刑賞之權，雖自宸斷，然五服、五刑莫非天命、天討，不容私意有所顚倒，乃何殿下重私恩輕公義，若是其牢乎？臣等竊恐萬世不易之常憲，自今日始毁，非惟違天意、拂人情，抑亦長後人姦雄之心也。此臣等所以不覺言之支離，而敢冒雷霆者也。臣等又以爲，殿下處骨肉之間，容或不忍，自餘群小有何足惜？不嗜殺人，雖殿下至仁，然於誅亂討賊，先治黨與之義，又何如也？得非姑息之尤乎？先寘此輩於法，則國人之憤，訖可少紓，殿下何惜而固拒乎？此則臣等無已之意也。臣等之心，斷然知其不可，期於得請而後已，殿下乃云，「未可失信」，又云，「業已施行」，又以臣等之言爲過中，臣等尤加惑焉。《書》曰，「惟克果斷，乃罔後艱」，《詩》云，「聽用我謀，庶無大悔。」伏望殿下，心衆人之心，怒衆人之怒，大義斷恩，刑玆無赦，永杜後來覬覦之萌，式昭新服明斷之德，宗社幸甚。
○日本國源持直、上松浦僧源祐、對馬州宗成職，各遣使來獻土物。
閏6月22日
○丙寅，議政府六曹上疏曰：
臣等近將瑜、𤥽、瑔等之罪，請至再三，未得蒙允，退而思之，不可但已。夫恩有掩義，義有斷恩，輕重失宜，何以爲國？瑜常懷異心，謀不利於殿下，私聚武士，詭謀叵測，曲荷上王寬仁之大德、殿下友愛之至情，譴罰不加，眷遇尤篤，所宜洗心祗懼，圖報再造之恩，尙不悛改，方且交結內外，自作不靖，義在當斷，恩不可掩，誤蒙寬典，獲居畿縣，仍帶爵命，已爲失刑。今又量移近地，恩及奴隷，罪太重而罰太輕，何所懲艾哉？縱殿下友愛天至，不忍置之於法，固當收奪告身，放之遠地，使加修省，庶幾遷善自艾，竝囿生成之內，是乃所以保全之也。請幷𤥽、瑔奪其告身，放置遠地，且鄭悰以公主之病，特被召還，罪同罰異，有虧國典，亦令遠竄，趙由禮等，投諸海島，以副臣民之望，不勝幸甚。
上不納。領議政鄭麟趾啓曰：「昔大舜，象憂亦憂，象喜亦喜，此無他，事止一身故也，周公之於三叔，隨其罪之輕重而區處之，此則事關宗社，不可以私恩而宥之也。請殿下依古人之行事而爲之。」傳曰：「不可。」麟趾更啓曰：「非敢謂悉置大法。請配遠裔，收奪告身。且趙由禮蒙上恩至矣，而亦與此事，斯人有何惜也？」上不聽。
○上詣昌德宮問安。
○議政府據禮曹呈啓：「當代外祖考安孝公沈氏、妣三韓國大夫人安氏墳墓，每於寒食、秋夕，依舊例降香祝，令所在邑守令行祭，上王外祖考景惠公權氏之墳，令其邑奉敎致祭。」從之。
閏6月23日
○丁卯，兵曹據咸吉道都節制使啓本啓：「舊法，本道充補甲士取才，上等入格到滿五百者、中等滿七百以上者，隨闕敍用，己巳年取才人內，到滿五百者十三人、一千二千者六百餘人，春秋艱苦防戍，與實差甲士無異。但窠闕不足，不得敍用，誠爲可悶。請到滿二千者，授散官職。」從之。
○慶尙道觀察使啓：「今當百穀發穗，累旬不雨，請降香祝，禱主屹山。」命遍禱名山大川。
○以韓確爲議政府左議政，李思哲右議政，李季疄左贊成，鄭昌孫右贊成，宋玹壽判敦寧府事，姜孟卿議政府左參贊，朴仲孫吏曹判書，李季甸兵曹判書，權蹲刑曹判書，李邊工曹判書，權擥吏曹參判，河緯地禮曹參判，趙瑞安中樞院副使，閔騫德寧府尹，元孝然禮曹參議，金澣僉知敦寧府事，朴炯、康袞僉知中樞院事，具致寬承政院右承旨，韓明澮左副承旨，成三問右副承旨，曺錫文同副承旨，李永肩司諫院右司諫大夫，李芮司憲執義。
閏6月24日
○戊辰，觀稼于西郊。
○追贈高黼、鄭通三世爵。
閏6月25日
○己巳，御經筵。召鄭麟趾、韓確、李思哲、李季疄、鄭昌孫、姜孟卿及雲城府院君朴從愚、兵曹參判洪達孫等，議閭延、茂昌、虞芮三邑事。麟趾、確、思哲議：「三邑人，願居慈城、江界者聽，其餘皆移龜城，人物多則置邑，少則付朔州，待殷阜置邑。」季疄、昌孫、孟卿議：「大臣審其利害，旣已定議，又因邑人上言，從而紛更，則恐有三年不成之弊。其人民欲居江界、慈城者，聽之爲可，若待龜城移居之民殷阜而後置守，則給田地勸農桑，一應撫恤之事，誰其主之？一依前受敎。」
○司憲府啓：「忠順衛朴景芬居母喪，纔過期年，竊人之妾，恬然帶居，忘哀犯法，毁倫傷敎，莫此爲甚。雖經赦宥，不可不懲，請收告身，逬諸遐方，以戒後來。」命收告身，削忠順衛籍。「
○刑曹啓：「全羅道玉果縣囚人池必種，嘗姦崔乙妻內隱伊，共謀殺乙。內隱伊已先死，請將必種，依律處死。」從之。
閏6月26日
○庚午，傳于承政院曰：「每月二日十二日二十二日，親問起居于上王。若有故，則次日乃進。」又曰：「經筵輪對，曾命間日爲之，自後輪對日有故，次日，次日有故，又次日，須經輪對，乃御經筵。」
○割平安道平壤、江西、咸從人民各五十戶，屬甑山縣。高黼以甑山爲鄕貫而請之也。
○議政府據禮曹呈啓：「謹按《開元禮》，親王群臣，皆有鹵簿，高麗《古今詳定禮》，王太子亦有鹵簿，我朝王世子旣受冕服，而無鹵簿，深爲未可。請參酌世宗朝東宮參決庶務時儀仗，用靑陽繖、金橫瓜、銀橫瓜、金鼓、金立瓜、銀立瓜、金鐙、銀鐙、熊骨朶子、豹骨朶子、玄鶴旗各一、靑扇、靑蓋、令字旗、白鶴旗、麒麟旗各二、雀扇四。」從之。
○初，光陽縣監文宗老，以船軍丁敬爲勸農，丁元吉掌採海錯，李從明掌官庫出納，俱有罪當笞，宗老皆徵贖，敬等心銜之，及宗老遞職乞還，所贖不聽。有吏自敏者，敬姪女夫也。嗾敬等邀奪行橐，敬等帶弓劍，要於路，掠駄載之物將發之，吏徐祿等禁掣乃止。至是，議政府據刑曹呈啓：「丁敬、元吉、從明等操兵刃，劫人於路，與强盜無異。請全家徙平安道極邊，自敏敎唆部民，掠縣官財物，屬平安道極邊殘亡驛吏。」從之。
○傳于承政院曰：「集賢殿官供給諸事，承旨等常加點檢，勿致疎虞。」
閏6月27日
○辛未，先行頭目張雄詣昌德宮辭，魯山引見於廣延亭曰：「寡人自少有疾，語音艱澁，年甫十二承襲，姦臣煽亂，變故相仍。叔父首陽君有大功於國，且有德望可付重任，已令權署國事，今差人聞奏。」
○謝恩使李鳴謙齎勑書回自大明，勑曰：
王居藩邦，敬天事大，比修職貢，愈久愈虔，玆遣人以海靑來進，尤見勤誠。特賜王靑細花紵絲一匹、紅綵絹一匹，付陪臣李鳴謙等領去頒給，用答至意，王其領之。
閏6月28日
○壬申，豆里辭，上引見賜衣服鞍馬，仍諭咸吉道觀察使曰：「豆里得病而歸，厚待以送。」幷諭所過京畿、江原道諸邑。
○以黃守身爲議政府右參贊，權孟孫藝文大提學，盧叔仝提學，金淳刑曹參判，李好誠、兪應孚、安崇直、禹孝剛同知中樞院事，趙完璧、李思明、金鉤中樞院副使，安崇孝德寧府尹，洪元用慶昌府尹，柳洙戶曹參議，洪允成禮曹參議，尹士昀刑曹參議，金漑、金億之、朴居謙、趙峿僉知中樞院事，尹子雲知司諫院事，閔騫京畿觀察使，元孝然慶尙道觀察使，李石亨全羅道觀察使，柳規黃海道觀察使，金光睟江原道觀察使。
閏6月29日
○癸酉，護軍鄭有臨輪對，上曰：「常行公事，一遵條章，固無可議，今之輪對，欲聞律令外遺弊耳，如有所言，悉陳無隱。」有臨曰：「全羅道漕船，皆敗於安興梁，未及安興有古蓴城之基，纔隔七八里亦有永豐倉古基。若令全羅漕船，泊於古蓴城基，陸輸永豐倉，載船而來，萬無覆沒之理。且於蓴城、永豐之基，俱置倉庫以備雨。」上曰：「爾言良是。予當議行。」
○遣禮曹判書金何、刑曹參判禹孝剛，如大明。蓋請辭位、承襲幷謝恩也。辭位奏曰：
臣竊念自童稚得疾，氣常不順，臣父先臣恭順王〈諱。〉於景泰三年薨逝，臣年甫十二承襲，罔知攸爲，凡百庶務委諸臣寮，至景泰四年，姦臣謀逆，禍機斯迫，叔父陪臣首陽君，〈諱。〉奔告於臣，旋卽戡定。然猶兇徒未殄，變故相仍，人心未安。念臣孱資，難以鎭定，社稷安危，所繫甚重，〈諱。〉先臣母弟，學通今古，有功有德，允孚輿望，已於景泰六年閏六月十一日，令權襲軍國句當。伏望聖鑑洞察，特降明允。
御前禮物，黃細苧布二十匹、白細苧布二十匹、黑細麻布五十匹、龍文簾席四張、黃花席一十張、滿花席一十張、滿花方席一十張、雜彩花席一十張、石燈盞四事、雜色馬二十匹，皇太后禮物，紅細苧布一十匹、白細苧布一十匹、黑細麻布二十匹、鳳文簾席二張、滿花席八張、雜彩花席八張，中宮禮物同。承襲奏曰：
國王臣〈諱。〉自幼有疾，又當弱齡承襲，國內多難，以社稷之故委臣〈諱。〉權襲。臣自念庸愚不敢承當，固讓再三，竟不得辭，已於景泰六年閏六月十一日權襲句當，兢惶罔措。
御前、皇太后、中宮禮物同上。謝恩表曰：
綸音遠播，庸篤懷柔，睿澤旁霑，不勝感激，撫躬罔措，銘骨何忘？伏念臣猥以孱資，幸際昭代，祇勤侯度，曾未補於絲毫，曲荷聖慈，屢承恩於筐篚，寵榮若此，前昔所稀。玆蓋伏遇皇帝陛下大德包容，至仁涵育，怜臣慕義之懇，諒臣述職之誠，遂令遐陬，獲被殊錫，臣謹當夙興夜寐當存挾纊之情，日升月恒，倍切享年之祝。
方物表曰：
天貺聿臻，曷勝感戴？土宜不腆，祗表忱誠。謹備黃細苧布一十匹、白細苧布一十匹、黑細麻布二十匹、黃花席一十張、滿花席一十張、雜彩花席一十張。右件物等，産自荒陬，製非良匠，冀諒由中之信，俯容享上之儀。
皇太后禮物，紅細苧布一十匹、白細苧布一十匹、黑細麻布一十匹，中宮禮物同。
○日本國上松浦波多島源納、五島宇久守源勝、薩州伊集院寓鎭隅州太守藤熙久、對馬州宗盛家，各遣使來獻土物。
秋七月
7月1日
○甲戌朔，日本國肥前州宗象郡知守宗像朝臣氏正、上松浦丹後太守源盛，各遣使來獻土物。
○諭咸吉道都節制使金文起曰：「今築穩城邑城，卿以守護在本邑，當與守領官、差使員，同心訖功。」
7月2日
○乙亥，傳于承政院曰：「元子見明使何如？若見則其冠帶、儀物，何以爲之？且欲於閑話間，語朝見之事。」僉曰：「明使辭還時，元子出見行酒爲可。冠帶、儀物，則時未受命，依大君例，服胸背、黑團領、犀帶、紗帽，行酒時宜有侍從。且封崇則必請命于中朝，朝見事固當言之。」傳曰：「政院之議是矣。其議于政府。」賜高黼、鄭通田各一結。
7月3日
○丙子，傳旨禮曹曰：「中外祭享，有司視爲常事，祭器、奠物，或不修淨，有違事神誠敬之意。自今奠物務要蠲潔，祭器速令改作，毋致毁汚。」
○檢詳李孝長將堂上議啓曰：「元子冠服，不可與大君無別，宜帶玉帶、服肩畫、胸背，若朝見之意，時方請承襲，不可遽言，待誥命之來，與其時使臣言之，猶未晩也。」傳曰：「政府之言是矣。然無相稱之服，不可帶玉帶，朝見之言，予姑停之，然間有語次，不可不言。」
○黃海道旱，觀察使洪元用，請降香祝，禱雨于名山大川，從之。
○日本國對馬州宗成職、宗盛家，各遣使來獻土物。
7月4日
○丁丑，上親祀宗廟，告卽位。還宮時，以雨除百官、軍士侍衛及學生侍立。御勤政殿受百官賀，仍頒赦，敎曰：
予以寡德，受上王付畀之重，纘承鴻緖，爰率彝章，親祼太廟，縟禮旣成，宜布寬條，以同大慶，自景泰六年七月初四日昧爽以前，除謀叛、大逆、謀叛、子孫謀殺歐罵祖父母、父母、妻妾謀殺夫、奴婢謀殺主、謀故殺人、蠱毒、魘魅，但犯强竊盜外，已發覺、未發覺，已結正、未結正，咸宥除之。敢以宥旨前事，相告言者，以其罪罪之。於戲！受釐祖宗，載擧非常之典，推恩黎庶，用廣莫大之仁。
○賜宗廟執事鄭麟趾、韓確鞍具馬各二匹，李季甸、鄭昌孫、姜孟卿、李仁孫、永寧殿執事李思哲、文昭殿執事誼城君寀馬各一匹。賜陪祭承旨申叔舟、朴元亨、具致寬、韓明澮、成三問、曺錫文、執禮副提學金禮蒙、典祀官韓昌、永寧殿薦俎官柳洙、李亨增、金㤎、宣烱各段子絹各一匹。
○傳旨吏曹曰：「宗廟、文昭殿、永寧殿諸執事通訓以下，各加一資，後次加資幷計前月數。」
○御慶會樓設飮福宴。宗親、議政府、六曹堂上、大司憲、承旨等入侍，時久旱，是日雨。上謂群臣曰：「國之大事在祀，今悉如禮，且値甘霔，喜慶無比，其各盡歡。」定大業之舞作，上謂鄭麟趾曰：「觀此，則祖宗創業之艱、世宗制作之意，豈敢忘乎？」麟趾對曰：「正是逸中思勞，安中思危之時也。願殿下留意。」上命申叔舟曰：「領議政之言，正合予意。創業、守成之難易，不出於此。宜記顚末，且令在坐者，各卽席賦詩，以毋忘今日。」又命集賢殿館閣儒臣，皆作詩以進，賜堂上官以下諸執事飮福宴于禮曹。
○平安道觀察使奇虔啓：「今當禾穀發穗而久不雨，請降香祝，禱于名山大川。」從之。
7月5日
○戊寅，以奉石柱僉知中樞院事。
○吏曹啓：「圖畫院畫員，與工匠無異，遞兒受職限五品例也。頃以一時特恩，差本院別坐，因循不革，或官至三品，猥濫莫甚。請自今雖才品特異者，勿差別坐，只許仍仕，擇解畫士人爲別坐。」從之。
○集賢殿直提學梁誠之上疏曰：
恭惟我主上殿下，以文武不世出之資，新登寶位，祗謁宗廟，此正勵精圖治，以新庶政之時也。臣不揆鄙拙，姑將管見，仰瀆聖聰，伏惟睿鑑垂察。
一，得民心。蓋人君享國之長短，在於得民心之如何。自古帝王之興，以除害救民，創業於前，而繼體之主，又能愛養斯民，澤洽人心，故雖衰世，思先王之德而不能離。臣以經史考之，周之文王始開王業，武王克成厥勳，而成王、康王相繼撫之，故人心固結，至于八百年而不忘。漢之高帝除秦、項之虐，以有天下，而惠、文、景相與休息，政在養民，光武中興，明帝亦以愛民爲政，故其歷年至于四百年。唐之太宗佐高祖，平隋亂而身致太平，以至玄宗開元之治，亦有愛民之意，故歷年幾三百年。宋之太祖以上聖之資，削平五季之亂，四宗迭作，百年無事，高宗南渡，孝宗又愛民之主也。故三百年之間，雖顚沛閩、廣，而民心如一日。至於宋之元嘉、隋之文帝、周之世宗、金之大定，可謂小康，而或創業無積累之漸，或繼世無守成之主，故俱不得歷年之永，豈可與周之仁厚、漢之寬仁、唐之仁義、宋之忠厚，同日語哉？吾東方前朝太祖統一三韓，功德在人，其後成、穆、顯、德、靖、文、宣、肅、睿、仁十世，皆以養民爲務，故歷年垂五百年。恭惟我太祖康獻大王以神聖之資，拯民塗炭，太宗、世宗、文宗相繼而作，道洽政治，民安物阜，歷年之久，固未易量也。願殿下亦以上天立君愛民之心，前代得民永年之效，反覆思之，全以休養生聚，勤恤民隱爲事，則本朝之業，直與檀君、箕子、三國、前朝而竝美矣。其愛民之道無他，不過輕徭、薄賦、省刑三者而已。
一，定制度。蓋休養生息，固人君之先務，而立法定制，亦不可緩也。愛民則爲國之本，立法則馭世之道，固不可擧此而遺彼也。若法制未定，則一時典章，隨立隨改，後世子孫，固無所憑依矣。故周之成、康制禮作樂，漢之武帝立漢家法度，唐則貞觀、開元俱有制作，以維持一代之體。但宋之新法制度太煩，亦以之基禍。然則法不可不立，而亦不可草草爲之也。吾東方前朝之時，田柴之科、府衛之制，至精至詳，可謂盛矣。然惟後世田制紊，而爲私田，兼竝攘奪，山川爲標，兵制廢而爲私兵，蒙、倭迭侵，無軍可禦。本朝太祖、世宗之時有《元典》、《續典》，又有謄錄，皆良法也。然田制、儀注未成一定之制，兵制、貢法多爲權宜之法，豈非盛代之闕典歟？乞命大臣更加商確，以定一代之制，以爲萬世子孫之則，幸甚。
一，法前代。蓋唐、虞三代之治，固萬世帝王之所龜鑑也。然漢、唐、宋、金，亦皆無可法者乎？但世運有淳漓耳。若取法漢文，則養民之政至矣，漢高、光、唐太宗拔亂濟世之功，何可少哉？宋太祖規模氣象光明正大，朱子以謂，『與堯、舜合』，金世宗大定之治，前史亦稱之。願殿下上法唐、虞三代，兼取漢、唐、宋、金之政幸甚。且東方之人，徒知有中國之盛，而不知考東方之事，甚爲不可，乞以前朝太祖之救民、成宗之定制、顯宗之守成、文宗之養民爲法，又以毅宗之喜詩酒、忠烈之好鷹犬、忠惠之嗜宴遊、恭愍之用辛旽爲戒。然求之於前代，不若求之於祖宗，願以太祖之勇智、太宗之英明、世宗之制禮作樂撫養生民，文宗之專心文敎，不忘武備爲法，則不必遠求於他，而爲治之道，盡在於此矣。一，知大體。蓋欲知爲國之道，當知人君之職代天理民也，用賢以養民也。願殿下於廣廈細氈之上，常加聖慮，當今諸曹、百官何事爲急，八道之弊何者爲甚。於是平安道，議流移蘇復之策，定節制置司之地，咸吉道慮六鎭偏重之害，思龍城置營之便，黃海疾疫若何以可救，江原講武場何者可除，京畿之民賦何以不煩，而役何以不重也？又下三道審貢法之行，除代納之弊，忠淸以南尤嚴漏戶之禁，慶尙道愼待倭之道，全羅道擇濟州之守。如是則外方之弊，大者皆擧矣。於是內而吏曹定官制，戶曹定田制定貢賦，禮曹定儀注，兵曹定兵制審陣法，刑曹定奴婢番上之法，工曹定輿地圖籍之事。以之謀議則委政府，出納則委政院，諫爭彈劾則委臺諫，論思則委講官，任事則委六曹，至於侵漁外吏，則罪倉庫吏，其外方軍民，令監司、守令、大小水陸將師爲之鍊養，則內外百官之職，亦無不盡矣。於是思周家之得民，立漢家之制度，法前伐之治，撮爲國之要，慮事未然，謹終于始，以安靜爲治，以剛明爲政，不變國俗，以禮事大，接臣僚有法，待文武如一，則人君代天理民之道，斷斷無遺矣。
一，慮微。蓋天下之事，莫不自微而始，以至於大故。愚闇之人，忽之以亡，奏之亡以刑戮，前漢之亡以外戚，後漢之亡以宦官武將，魏之亡以宗室弱，晋之亡以羌胡處置失宜，梁之亡以崇佛以納侯景，隋之亡以宴遊以伐高句麗，唐之亡以內寵楊貴妃始禍，而藩鎭、宦官迭爲煽亂，後唐之亡以倡優，後晋之亡以契丹，後周之亡以主少，宋之亡以王安石，王安石新法立而數世之間，君子、小人如仇讎矣。南宋之亡，以與元夾攻金人爲失策也，遼之亡以鷹犬，金之亡，以棄根本之地而南下也，元則夷主中國，政令無紀，天下大亂，無足道矣。吾東方新羅之亡，以女主荒淫，百濟之亡，以驟勝驕敵也，高句麗之亡，以恃强窮兵也。前朝則初以武臣搆怨而竊柄，中則嬖倖恃勢而害政，終則權姦用事而虐民，至於倭寇四侵民不聊生，則國不可爲矣。恭惟我本朝祖功宗德，無讓前朝，而家法之正，則遠過焉。但前朝兵制之盛，雖今日或未易擬也。伏望殿下，爲天地立心，爲生民立極，一言一動不違於天，一政一事務合乎理，圖難于易，爲大於細，則宗祧幸甚，生民幸甚。
一，謹始。蓋人君卽位之初，百官之所瞻仰，萬民之所倚望，隣國之所聽聞，而子孫萬世之基，正在於此，而人主操駕馭之權，以奔走一世之人，故干進之人，或以邊功，或以土木，或以佛神，或以詞章，或聲色、貨利，或鷹犬、麴糱，乘間投隙，雜然而進，人主不悟一事之中，則始之不謹，終不可言矣。且孟子云，「爲政不難，不得罪於巨室。」人主聽諫，則士大夫之心翕然矣，不然則反是矣。
一，尙安靜。蓋持盈守成之君，在謹守成規而已。如有可救之弊，則漸改之使如前規而已。故治民如烹鮮，能勿擾之足矣。民心一搖，則邦本危矣，宋之新法是已。然則弊法，固不可不更張，而人君所尙者安靜而已。漢史云，「載其淸靜，民乃寧謐。」此之謂也。
一，重剛明。蓋人君之德，莫大於仁，仁厚則與剛明似相反也，非剛明，則內謁盛行，中貴驕橫，小竪專恣。戚里恃恩，權臣竊柄，詞臣取寵，姦臣、佞臣左右逢迎，而讒諛得志，則雖有仁厚之政，不得如其志矣，此人君之德，所當剛明者也。
一，儀從本俗。蓋臣聞，西夏以不變國俗維持數百年，元昊英雄也。其言曰，「錦衣玉食，非蕃性所便」，金世宗亦每念上京風俗，終身不忘。遼有南、北府，元有蒙、漢官，而元人則以根本爲重，故雖失中原，沙漠以北如古也。吾東方世居遼水之東，號爲萬里之國。三面阻海，一面負山，區域自分，風氣亦殊。檀君以來設官置州，自爲聲敎，前朝太祖作信書敎國人，衣冠、言語悉遵本俗。若衣冠、言語，與中國不異，則民心無定，如齊適魯。前朝之於蒙古，不逞之徒相繼投化，於國家甚爲未便。乞衣冠則朝服外，不必盡從華制，言語則通事外，不必欲變舊俗，雖燃燈、擲石，亦從古俗無不可也。
一，事大以禮。蓋以小事大，禮之常也，自古皆然。我國家實東方荒服之地也。邈處日出之濱，且有山谿之險，隋、唐之盛，猶不得臣，遼用隣國之禮，金稱父母之邦，宋以賓禮，元通婚媾。然元則用兵數十年，卒以臣服，雖稱甥舅，東海之事，與昔日不同矣。我高皇帝卽位欲加兵，則天下初定，不之加則無以示威，拘行人以辱之，增歲幣以困之，後至戊辰，天威始霽，而蕃國之封定，蕃國之勢，與畿內之勢異，事大之禮，不可不盡，而又不可以數也。前朝則稱宗改元矣，在今日小小節次，不必拘例，但盡其誠意而已。今後例恩附表以謝，勿煩使命，以休平安之民，以存事大之體幸甚。
一，待臣僚有法。蓋人君貴，無與敵也。然待下當以禮。敢諫者，不可曰干名也，勤幹者，不可曰爲祿也。雖有干名爲祿之人，當取其敢諫勤幹而已。至於死喪之際，施之以恩，刑獄之間，待之以禮。國家以如此忠厚之俗待士而成風，則百世士大夫亦皆以忠厚報其上矣。
一，待文武如一。蓋自古文武之間，猜嫌易起。文吏有勢而淸要，武班勤苦而無權，萬一人主偏信詞臣，而言語禮貌之間待之或異，則前朝庚癸之事，誠可慮也。毅宗以後至于忠烈，武臣執柄，芟夷朝廷，幾盡以文武交構故也。今政府、政院以至臺諫，皆以文武交差，其慮亦周矣。然兵曹鎭撫所使令、令史之待別侍衛甲士，甚爲苛薄，至於侍衛牌，則視之如奴隷焉。臣觀殿下之待文武，可謂如一。乞自今昇平百年，毋忘今日，則宗社幸甚，臣民幸甚。臣竊惟司馬光以爲，「人君處心之要有三，曰仁、明、武，治國之要亦有三，曰任人、聽諫、賞罰」，以此爲疏，獻于四朝，臣亦以此六事反覆參詳，於壬申冬獻于上王。今其藁在政院，伏望殿下命寫一通，特賜睿覽，不勝幸甚。
上命取壬申年疏及罷行城疏以觀，謂誠之曰：「汝之兩疏，皆甚切也。」
○以尙宮朴氏仁川田，賜延昌尉安孟聃。
7月6日
○己卯，高黼、鄭通欲詣昌德宮辭，魯山先命都承旨申叔舟，往太平館請之。黼等至，魯山出廣延亭門外，迎入設宴，贈黑麻布各十五匹、白苧布十匹、彩花席八張、厚紙四卷、人蔘五觔。黼等叩頭拜受。
○議政府據戶曹呈啓：「全羅、忠淸、慶尙、江原道義盈庫貢白蜜，權減六石三斗，今用度最繁，請復收納。」不從。
7月7日
○庚辰，高黼等詣闕辭，上迎入慶會樓設宴，命元子行酒，贈黑麻布各九匹、白苧布十匹、黑麻布團領一領、白苧布帖裏二領、刀子一部、彩花席八張、厚紙四卷，黼等叩頭拜受。
○持平安重厚將本府議啓曰：「工曹正郞韓致仁以階三品，考未滿拜禮賓小尹，禮曹正郞姜希孟亦考未滿，若以相避遷改，他曹相換例也，而陞拜直集賢殿，臣恐箇月之法，自此而毁矣。且舊例，經六品職事者，許拜監察、佐郞，經五品職事者，許拜正郞，今韓瑞鳳以監察拜吏曹正郞，禹繼蕃以前佐郞拜禮曹正郞，亦皆違例。」傳曰：「此事，皆予所知，不可改也。」重厚曰：「今朝士屢蒙特恩，資格皆高，今若如此，臣恐拘於資格，考未滿而濫遷者多矣。」傳曰：「希孟事當改正，其餘不可改也。」
7月8日
○辛巳，上與魯山幸太平館，高黼等出迎。魯山在西，上在西差後，黼等在東，設餞宴，爵九行而罷。
○遣宣慰使右議政李思哲、兵曹判書李季甸于碧蹄驛，判中樞院事李孟畛于開城府，中樞院副使朴薑于黃州，刑曹判書權蹲于信川、平壤，工曹判書李邊于甑山，坡平尉尹巖于安州，中樞院副使成勝于義州，以中樞院使黃致身爲伴送使。
○忠淸道觀察使朴彭年啓：「今農務方殷，累旬不雨，請降香祝，禱于名山大川。」從之。
7月9日
○壬午，上與魯山幸慕華館餞，高黼等各贈貂裘各一領、貂皮冠、耳掩、護膝、白鹿皮靴、黑斜皮套鞋各一，跪受拜謝。宴罷，黼等辭出，上與魯山送至大門外，宗親及文武百官序立道左祗送，黼等於宗親及二品以上三品以下各行四拜而別，迎接都監餞于洪濟院東亭。頭目十五人辭，上贈襦帖裏各一領、白苧布各二匹、黑麻布一匹、毛冠、耳掩、弓矢等物。
○遣都承旨申叔舟于碧蹄驛，贈悱，等弓矢、藥囊、環刀、鷹鞲等物。
7月10日
○癸未，御思政殿，引見都承旨申叔舟、左副承旨韓明澮等，議減供上諸物，因命詳定以啓。
○初，濟州人高習恭等上言：「三邑本無站驛，皆用民間刷馬，歲戊午安撫使韓承舜建議，『本州三所、旌義二所、大旌一所置站授田，用補充軍爲站夫』，敬差官王致覆審便否，謂不必置站而止。自後民間刷馬如故，受弊不貲。乞依承舜議施行。」上下兵曹議之。至是，議政府據兵曹呈啓：「濟州僻在海中，使客稀少，且補充軍見在丁壯，僅一百三十餘口，分屬六站，則太半不足，且盡奪民戶之田以給六站，民心怨擾，不須置站。」從之。
7月11日
○甲申，封魯山爲恭懿溫文上太王，宋氏爲懿德王大妃。上以冕服備法駕，率宗親、文武百官，幸昌德宮，謁見魯山，百官賀魯山及宋氏，皆不受。上遂與魯山宴于廣延亭，宗親、駙馬、政府、承旨等侍，極歡而罷。
○日本國藤源朝臣敎賴、呼子源高、五島宇久守源勝、對馬州宗盛家，各遣使來獻土物。
7月12日
○乙酉，司諫院啓曰：「禮山縣監朴遂智以親老，改授咸平縣。舊法，有老親者，許於未赴任前具由啓請，若赴任後，則不聽仍罷，今乃改差，有違立法，請改正。」
○傳旨戶曹曰：「江陵府使邊尙服在官身死，可賻米豆各十石、紙六十卷，幷給棺槨。」
○議政府據吏曹呈啓：「新設平安道龜城郡稱朔州中翼。」從之。
○傳旨吏曹曰：「諸司吏典年四十以上仕滿者，姑從願隨品授散官職。」
7月13日
○丙戌，傳旨禮曹曰：「自今受常參，慮年老大臣每日早會，致生疾病，當於日出後五刻受之。」
7月14日
○丁亥，御思政殿，受常參，視事、輪對。
○鎭岑縣監鄭由義、松禾縣監蔡致仁辭，上引見曰：「京中諸司之事，僉議治之，外方則守令獨治，不可不愼。各就乃邑，謹刑恤民。若有善政，予必聞之。」
○諭京畿觀察使曰：「安城付處瑔妻完聚，其奴婢供給之數，依曾降諭書施行。」
○諭咸吉道觀察使曰：「僉知中樞院事浪伊升巨，本無産業，今賜吉州居亂臣奴三口，卿亦於本州地面，給閑曠田十結，仍加完恤。」
○賜元子諱曰暲。
7月15日
○戊子，慶尙道觀察使元孝然、全羅道觀察使李石亨、江原道觀察使金光睟辭，上引見曰：「當今民生艱苦，盡心撫恤，凡不急之務，一切停罷，以便於民。」
○下敎曰：
予以眇末，承上王付畀之重托，于一國臣民之上。德旣不明，闇於爲理，夫以一人之視聽，萬機至繁，明有所不燭，智有所不周，宜博採衆言，以補不逮。其令中外文武百寮下至民庶，於寡人之闕遺、生民之弊瘼、時政得失、法度臧否，凡可以有補於新政者，各以所見實封上聞，毋拘諱忌，毋嫌切直，盡陳無隱，以副予願治之心。言有可採，予則嘉納，雖或不中，亦不加罪。惟爾議政府，體予至懷，曉諭中外。
7月16日
○己丑，持平安重厚將本府議啓曰：「臣等聞特賜浪伊升巨，土田及奴婢五口。臣等以爲奴婢非土田之例，今若賜之，後必援例希望，不得則生怨。況祖宗所無之事乎？」傳曰：「待夷之道，豈計國之有弊乎？」重厚更啓曰：「祖宗待夷之道，不過厚俸祿、給助丁而已，未聞賜奴婢。請收成命。」傳曰：「待夷之道，當隨時適宜，不必援例。」重厚啓曰：「奴婢五口太多，請減數。」傳曰：「向化人若有愈於本人者，雖增給未爲害。若不及而希望，則豈特不給？罪之亦可。」
○傳旨吏曹曰：「典醫監生徒，雖不出身，旣以權知稱號，依濟生院、惠民局權知例加資。」
7月17日
○庚寅，傳于承政院曰：「欲令元子，往拜外祖父墳何如？」政院啓曰：「道途險隘，不宜親往。」傳曰：「世宗亦嘗幸古東州，況元子雖遇險路，步行何害？只慮有弊耳。」卽議于政府，鄭麟趾、李思哲、李季疄、鄭昌孫、姜孟卿議曰：「古者皇太子無謁外親之禮，安可以國儲，而輕爲擧動？且其地厲氣滋熾，不宜經宿，道途供費，亦豈無弊？停之爲可。」韓確曰：「今上新登寶位，元子往拜外親之墓，固無不可。往還之弊，特小事耳。」傳曰：「其令尹士昀代之。」
○承政院啓曰：「八月初三日，乃聖節也。今在卽位之初，賀禮不可廢，但本日親祀社稷齊戒，不宜擧樂，處之將何如？」傳曰：「祭廟社重事，不可進退，賀禮日陳樂而不作可也。」
7月18日
○辛卯，左參贊姜孟卿啓曰：「前日命本府，議請遣子弟入學，日本通信使發遣及深處倭船定數等事，鄭麟趾、李思哲、鄭昌孫議曰，『子弟入學，世宗朝旣未得準，請今朝廷凡事，一依前規，請之恐不允，縱使得請，須期以十餘年乃可成功，久寓他國，弊亦不貲，停之爲可』，韓確、李季疄曰，『雖未得請，我國慕義之誠，朝廷必嘉之，幸而得請，我國之幸，豈可預料而不請乎？』通信使發遣，則僉曰，『雖有舊例，自來通信稀而回禮多。今上新登寶位，彼必聞而來賀，至是回禮未晩也，深處倭船定數，誠如上敎。』」傳曰：「子弟入學，雖未得請行，當奏聞，通信使姑停之，倭船其定數以啓。」
○議政府據禮曹呈啓：「卽位之初，別試取士，請從舊例。」從之。
7月19日
○壬辰，司憲府啓曰：「古人云，『東方未明』，又云，『坐以待朝』，殿下以日出後五刻，受常參視事。是不欲以早起煩大臣，但常參官參罷退食而復就仕，往來移時，豈無弊事？請依舊視朝。」傳曰：「法必欲久行，常參太早，老倦之主所不能，怠惰之主所不敢，量其可傳後世者定之耳。」
○傳旨禮曹曰：「使臣宴享外，進上綵花株，用黃銅。」
7月20日
○癸巳，御勤政殿冊尹氏爲王妃。其敎曰：
乾坤合德，聖人則之，爰主厥配，以資陰敎。咨爾尹氏名門淑德，結髮爲耦，餘二十年于玆，主饋宜家，罔或有愆。今予叨爲一國臣民之主，爾旣儷體，名位不可不正，肆冊封爲王妃，庶幾毋忘前日，終始一德，用刑于家邦，敬之哉！
冊曰：
天地定位，萬物以生，君后合德，萬化乃成。立兀妃，所以佐內治、宣陰敎也。咨！爾尹氏名家世族，令德來嬪，以勤以儉，率禮不愆，自予潛邸之初，式至今休，孝順之蹟，國人所知，宜正位號，以表儀中壺，爰遣領議政鄭麟趾、中樞院使朴仲林，授爾冊寶，立爲王妃。噫！上承宗廟，下原風化，其履中體順，永惟終始，共享我國家，用保我子孫，敬之哉！
中宮進箋謝，其箋曰：
寶冊揚輝，聿嚴縟禮，椒房忝位，祗荷寵光。拜命以還，省躬罔措。伏念德慙太姒，行愧長孫，早充嬀妠之嬪，惟知主饋，曾乏塗山之助，匪曰宜家，何期龍御之初，謬蒙鴻號之賜？玆蓋伏遇主上殿下明哲作則，睿知有臨，謂乾元必資於坤元，而外治實繇於內治，遂令陋質，獲紆殊榮，謹當心惟靜專，思效《關雎》之淑女，道存警戒，願追《雞鳴》之賢妃。
上
受百官賀，諸道亦進箋賀。上御慶會樓設宴，宗親、駙馬、政府、六曹、承旨等侍，中宮宴諸公主、翁主、內外命婦於內殿。
7月21日
○甲午，諭咸吉道都節制使金文起曰：「今見卿移兵曹牒，具悉事意。無澄介、照良哈、所應哈、時具等，居國家近境，如有所欲，來請可也，今發怨言，以侵侮邊邑，恐嚇邊將，至以木契上達，其橫逆莫甚，固當聲罪懲惡。然往來之言，不可盡信，無澄介等招致覈問，如或不來，令可信人，往問得其情由以啓。若猶執迷不遜，終當不赦。無澄介等有欲上京者，當許自新，館待上送，諸種野人酋長欲上京者，亦皆上送。」
○高黼母死，命賻米豆幷二十石、紙三十卷、布十匹幷給棺槨。又命承政院馳書于伴送使黃致身曰：「高黼母，本月十九日死，卿知此意，勿使黼知之。若知而問焉，則當曰，『殿下已給棺槨，優賻米豆、布物，令有司厚備殯葬之具。』若問『何不報我？』當答曰，『以大人未復帝命，不敢以凶事來告，故欲待大人復命後移咨耳。』」
○慶尙道觀察使奉書于承政院以啓曰：「慶州、永川、蔚山等邑，自今月七日至于十日，暴風大雨，或平地成川，田禾大損，樹木亦拔，人家漂沒，至有死者。」
○以鄭顯祖爲河城尉，領議政鄭麟趾爲世子師，右議政李思哲世子傅，右贊成鄭昌孫世子左賓客，左參贊姜孟卿世子右賓客，兵曹判書李季甸世子貳師，朴仲林中樞院使，知中樞院事安止知經筵事，藝文提學盧叔仝吏曹參判，權擥竝同知經筵事，禮曹參判河緯地世子左副賓客，司憲府大司憲崔恒世子右副賓客，朴興藝僉知中樞院事。
○日本國源高、源永、對馬州宗成職、宗盛弘、宗虎熊瓦，各遣使來獻土物。
7月22日
○乙未，右參贊黃守身進慶尙道地圖及熊川縣圖，仍啓曰：「臣爲觀察使，親見熊川及薺浦，其恒居倭人，與我民因販魚鹽，互相來往，至以酒肉相饋，遺狃於尋常，變故易生，當須預防。且本道之俗，惟務農業，不事弓矢，雖名隷軍伍，解射者百無一二，況平民乎？今薺浦見在倭人戶九十二，口四百十六，除老弱外壯勇者一百十四。諸處使送留浦者二千十一，興販者亦多，計賊虜數千常在我境，脫有不虞，水陸竝起，則以我寡弱之卒，各自受敵，勢不相當，可爲寒心。頃再下敎旨禁私商，然倭人所居四無關防，或暮夜潛相買賣者，不可勝數，近日至齎銀器，潛行發賣，姦貪之徒，不顧大體，務成所欲，至或漏洩國事，不可不慮。請自倭所居北岡西至萬戶營前，東至熊浦築城子，又於水淺處設柵，仍立關門，令熊川軍士二三十人把截，夜關晝開，以節出入。」傳曰：「予方欲觀本國地圖，今見此圖甚好，熊川築城之策，亦甚佳。」遂御思政殿，引見守身及都承旨申叔舟、右承旨具致寬議築城。
○分遣議政府知印于慶尙、江原道，就審水災。
○諭全羅道觀察使李石亨曰：「慶尙道自今月七日至于十日，大風以雨，禾穀損傷，道內若有如此之災，及時審訪以啓。」
○諭平安道觀察使奇虔曰：「茂昌、閭延居民一千五百餘口，今徙龜城草莽之地，念北土早寒，調護失宜，必至凍餒。玆遣副正金㻶、本邑倅朴興藝，幷授事目，卿體此意，與之同心布置，務要安集，毋使一人失所，以副予意。」幷諭都節制使事目。
一，龜城傍近諸邑居民，量數抄定，多收芻茭及苫蓋草，且擇可居之地，預築土宇，待閭延、茂昌兩邑人來，隨卽給付。當徙民時，兩邑守令與差使員一一管押，憑考戶籍，交付龜城郡事，其不用心管押，或致逃亡，或飢死者治罪。一，茂昌、閭延人民，有牛馬者，不過什之一二，今年所收及舊蓄雜穀，非但不堪移於龜城，雖至慈城，道路險阻，經四五日乃達，若使自輸，則移徙必不及時，聽納所在邑倉，而令江界、慈城之民移輸其邑，用龜城傍近諸邑倉穀，準數給之。一，龜城隣邑義倉之儲不足，且無私糶之處，新徙人民，生理甚艱，姑令觀察使，幷軍資雜穀量數分給後啓聞。一，牟麥若早穀，非正田不宜耕種，新徙之民，初無正田，只種晩穀，自夏徂秋，救荒爲難，就元居人裏正田多者，量宜折付客戶，其正田之價，用陳荒田地，準計折給，待客戶墾治旣熟，其正田幷還本主。一，新徙之民，畜牛者少，開墾爲難，用本道及黃海道牧場馬一百五十匹換牛，先給殘戶勸耕。一，凡奉使人員及本道觀察使、節制使、差使員，一應公家支供者，限新徙人民阜盛，令龜州合排站支待，本郡不與。一，龜城郡事安集布置事件，觀察使隨卽具錄啓達，勿使阻滯。
○以金文起爲工曹判書，李邊中樞院使，成勝同知中樞院事，金末行僉知中樞院事，李禮長兵曹參議，韓終孫兼知兵曹事，楊汀咸吉道都節制使。
○賻同知敦寧府事盧物載妻沈氏米豆幷四十石、紙一百卷，幷給棺槨。沈氏，昭憲王后妹也。
○傳于禮曹、承政院、集賢殿曰：「今後經筵、輪對，承旨入參啓事，經筵官則講罷先出，輪對員則啓事畢先出。」
○傳旨刑曹曰：「前屬翊衛司奴婢，竝還屬本司，又以籍沒奴婢京居者十五口增給。」
○幼學元達貞等五十二人上言：「臣等師司勇金懼知訓誨童蒙，進士禹塡、生員金汝固、武擧許亨孫皆出其門。乞依劉思德例褒奬。」命加一級。
7月23日
○丙申，以魯山生辰，命領議政府事鄭麟趾、兼判禮曹事姜孟卿，進衣襨、鞍馬。上將率百官賀魯山，以顯德王后忌晨齋戒，停之。
○賜平安道龜城敬差官金㻶狐裘一領。
○尙衣院請銀造東宮硯爐硯滴，傳于承政院曰：「敎子弟當先儉德。文宗在宮，亦嘗用之，然文宗至德不可尙已。後嗣子孫生長宮中，易生侈肆，豈宜復以奢導之？昔唐玄宗作銅硯爐，以天下之富尙如此，況其他乎？予擧此一端戒之，自今似此等事，勿啓。」
○鐵原府使安自立上言：「本府及安峽舊屬京畿，民間不用布祀神，自移隷江原以來，例收稅布。安峽則已許蠲免，而府獨如舊，請幷蠲免。」從之。
○禮曹啓，改定親祭社稷儀註：
一，前儀出宮還宮節內，有乘輅、降輅，今依新定儀，改乘輦、降輦。一，前儀飮福後再拜，今依辛未年受敎，改四拜。一，前儀社稷合爲一壇，今依壬子年兩壇別設後攝事儀，兩壇升降節次改錄。一，前儀參神四拜，樂八成後四拜，行奠幣禮，今詳享宗廟，樂九成後無四拜，行奠幣禮，諸司職掌郊祀儀，『皇帝至御位，典儀唱瘞毛血，迎神奏樂，樂止四拜，典儀唱奠玉幣禮』，祭社稷、山川儀同。今依本朝享宗廟及諸司職掌，除樂八成後四拜。
從之。
7月24日
○丁酉，兼判禮曹事姜孟卿、參判河緯地、參議洪允成等，接見倭護軍藤九郞曰：「我等皆新任本曹，未知九州土地大小及部落之數，欲聞之。汝効力我國久矣，幸詳言之。且欲有所言則勿諱。」仇郞曰：「願納銅鐵於官，受綿布耳。吾受護軍職，國恩至重，敢不悉陳？慶尙道諸浦船夫，雜徭繁重，常不在船上，甚爲不可。令恒在船上，嚴戒守備，則倭人自懾矣。」孟卿曰：「宗像社務氏經往年通信，今宗像朝臣氏正遣使來此，其子孫乎？」仇郞曰：「宗像殿但一朝臣氏正統之孫也。」孟卿曰：「然則社務氏、朝臣氏何異乎？」仇郞曰：「云社務氏者，主祀城隍，故稱社務氏。」孟卿曰：「土地、軍兵何如？」仇郞曰：「土地不廣，兵則可出萬人。」孟卿曰：「聞有宗金者富居，何如人也？有子孫否？」仇郞曰：「富人也。又有子孫，年前八月物故。宗金之言曰，『吾子三人，皆謁朝鮮國，獨末子未謁，將傳圖書於末子，往謁朝鮮。』面囑而死。日本國王賜御書於宗金，故到處皆厚接，昔日大內、小二殿相戰時，他富人未免兵禍，宗金得脫。」孟卿曰：「一岐島內誰强大乎？」仇郞曰：「一歧小島也。」孟卿曰：「志佐何等人？」仇郞曰：「一歧太守也。居肥州上松浦，使眞弓爲代官守此地。」孟卿曰：「關西道何地乎？聞源敎直爲都元帥，然否？」仇郞曰：「此人年纔過三十，古國王兄直孫，統察九州軍兵，國王文書，皆從此發落，雖大內殿亦趨仰，且兼倉殿在關東，與敎直一體分治東西。」孟卿曰：「源持直與源敎直族親乎？大小何如？」仇郞曰：「非族親，敎直如慶尙道觀察使，持直如慶州府尹，大小固不侔。」孟卿曰：「志佐與持直何如？」仇郞曰：「志佐不如持直，持直出一萬一千兵，志佐不過五六百餘兵。」孟卿曰：「持直與藤熙久何如？」仇郞曰：「似一樣，而藤熙久在山郡無糧儲，不如持直。」孟卿曰：「前聞，呼子、鹽津、周布和兼與源敎直一樣也，果如汝言，則呼子等不如也。」仇郞曰：「不及遠矣。」孟卿曰：「眞弓與呼子、鹽津、周布和兼何如？」仇郞曰：「眞弓雖執權，乃志佐代官，不如呼子、鹽津、周布和兼之獨擅也。」孟卿曰：「源納何如人？」仇郞曰：「兵强者也，與呼子相等。」孟卿曰：「五島宇久守何如？」仇郞曰：「雖小，旣掌五島，與志佐相等。」孟卿曰：「多多郞朝臣何如？」仇郞曰：「大內兄也，寓居大友殿地，兼治其半。」孟卿曰：「丹後太守源盛何如？」仇郞曰：「與志佐同等人也，出五百餘兵。」孟卿曰：「源德義永、牧山源實何如人？」仇郞曰：「源德義永則不知，牧山源實，呼子代官，一岐島內富居人也。然無軍兵。」孟卿曰：「小二殿居何處？」仇郞曰：「寓居肥前州平戶殿，雖失土，人民則不失。」孟卿曰：「近聞小二殿與大內相戰，然乎？」仇郞曰：「未知其細，但國王命小二殿復還舊土。然亦未詳其還否。」又曰：「昔日李藝當大內、小二殿相戰時奉使日本，以朝鮮奉使人，勿犯護送。況今時則諸島至誠納款，雖有奉使日本者，豈有抗衡者乎？」孟卿曰：「我國待諸島，無異一家，且如汝輩，効力無貳，眞無此虞。」仇郞曰：「歲癸亥賊倭推刷時，我爲鄕導，九州等處，多所捕獲。」孟卿曰：「汝必以爲我輩新官，不知汝有此功而言也，然豈不知？」仇郞曰：「兩國永好邊警不起爲上。」孟卿曰：「我國家待之之道，終始何異？但在汝等誠否耳。吾意以爲，對馬島衣服、飮食，專仰我國而生，絶無違逆之事，若小有違逆，則己亥之征，已有明鑑。」仇郞曰：「然。」孟卿曰：「我國兵船空虛事言之喜喜。然國家備邊之策非一端，不至踈虞，其間方略不可枚擧。」仇郞叩頭而出。
○黃海道瑞興人敦勇校尉尹光年百歲，慶尙道東萊縣淑人李氏年一百六歲，本道觀察使各具惠養物件以啓。
○議政府據戶曹呈啓：「今當禾穀發穗之時，風雨不調，明年救荒不可不慮。請令諸道觀察使考察儲備。一，救荒可用如橡、栗、山蔘、䓀莄等物，趁時採取，倍前準備，無知之民，要免罪責，或用千金木葉之類，苟充課數，徒致騷擾，其不緊雜物，勿令準備。一，蕪菁根爛蒸淹醬，以爲救荒之備。一，如黃角、靑角、石脈、牛毛、海紅等，可食海菜，發當番船軍，採取曬乾儲備。一，八月葛葉未落時，採葛曝乾藏貯，冬節爛烹，喂養牛馬。一，無知之民不節用，往往秋稼纔收，費之已盡者有之，竝令考察。一，救荒未盡條件，令諸道觀察使就審農事，盡情布置，預先開具以聞。」
7月25日
○戊戌，傳旨戶曹曰：「閭延、茂昌、虞芮人民，免今年田租。」
○以籍沒楊氏家，賜咸吉道都節制使楊汀。
7月26日
○己亥，御勤政殿，冊元子暲爲王世子，韓氏爲王世子嬪。其封世子敎曰：
自昔聖王，咸建儲貳，蓋將托神器，奉宗祧也。是以《易》垂重《離》之象，《禮》著元良之德。咨！爾元子暲身爲嫡嗣，合居春宮，肆命爾爲王世子，爾其力學不怠，勉行三善，庶幾撫軍監國，永固丕基，可不愼哉？
冊曰：
王者受命，必建儲嗣，所以重宗廟、社稷也。咨！爾元子暲地居嫡冢，宗統攸歸，是用冊爾爲王世子。噫！爾其服玆寵命，思主器之不易，惟正人是近，惟敬德是懋，豈不爲宗社之慶也？
其封嬪敎曰：
世子國本，宜有賢配，以共承宗社之重。咨！爾韓氏元勳茂族，禮義名家，蚤配冢嗣，柔順溫惠。玆屬春宮之建，庸正爾位，號命爲王世子嬪，其光膺寵命，益懋徽猷，敬哉。
冊曰：
建儲副，所以固邦本，正配匹，所以重人倫也。咨！爾韓氏生從勳閥，蚤歸我家。今冊封東宮，宜正爾位號，爰命爲王世子嬪，爾其祗服寵命，益懋徽範，夙夜無違，永綏福履，敬哉。
百官及諸道進箋賀。頒赦敎曰：
王者受命，必先立配，以資內治，建儲以承宗祀。予以寡德叨承丕緖，念惟付托之重，恐不克負荷，夙夜于懷，乃於景泰六年七月二十日立尹氏爲王妃，二十六日立元子暲爲王世子，韓氏爲王世子嬪，授以冊寶以正名分，以端國本。屬玆盛擧，宜布寬條。自景泰六年七月二十六日昧爽以前，除謀反、大逆、謀叛、子孫謀殺歐罵祖父母、父母、妻妾謀殺夫、奴婢謀殺主、蠱毒、魘魅、謀故殺人、但犯强盜外，已發覺、未發覺，已結正、未結正，咸宥除之。敢以宥旨前事相告言者，以其罪罪之。於戲！立配建儲，旣衍慶於家國，赦過宥罪，用均福於黎元。
御慶會樓下設宴，世子及宗親、駙馬、政府、六曹、承旨等侍。
○諭平安道都觀察使奇虔、都節制使李昇平曰：「道內沿江諸鎭居民，每年春夏布野，秋冬入保，未得恒居一處。緣此芻茭土宇禦寒之備虛踈，農牛、戰馬多至羸斃，予甚慮焉。卿其曲盡布置，及草未枯多收委積，冱寒前堅築土宇，務要人物不至於飢凍損傷。」
7月27日
○庚子，上問安于魯山設酌，宗親寧海君以上、兵曹判書李季甸、承旨等侍。樂奏，上命季甸起舞，極歡而罷。遂幸永膺大君琰第，設小酌，有頃還宮。
○龜城郡事朴興藝辭，上引見曰：「朝廷皆以汝爲賢，予不更言往治之事，汝就乃邑，便宜布置。」因賜狐裘一領、貂皮冠、耳掩各一事、襦衣一襲，幷賜弓箭。
○書筵啓：「請王世子講書時，書筵官二、臺諫各一員進講。」從之。
7月28日
○辛丑，司憲府啓曰：「知兵曹事韓終孫，金漸外孫也。以贓吏之孫爲政曹堂上，未可。」傳曰：「終孫予所擢用者，且古人云，『立賢無方』，可知此意。」
7月29日
○壬寅，傳于承政院曰：「今後社稷、宗廟、文昭殿及各陵親行祭，散齋、致齋日，竝停經筵、輪對、常參、視事，若攝行及中祀以下有齋戒各祭，唯致齋日停之，先王、先后國忌，則致齋及行祭日，皆停之。」
○都承旨申叔舟啓曰：「臣聞司憲府請改韓終孫職，不勝惶懼。臣徒以其人可稱是職，忘其世累以啓，此實臣罪。請改正。」兼判吏曹事鄭昌孫、參議魚孝瞻等亦待罪，御書示之曰：「贓吏之子孫，不得入政曹乎？予謂黎牛之子，用於山川，有何妨乎？若無成法，則自今通之若何？罪不相及，聖人之制也。其詳議以啓。」昌孫等啓曰：「贓吏親孫，不得受東班職。本人雖非親孫，用於諸曹且不可，況政曹乎？世宗朝雖有小疵，不許入六曹。大抵贓吏之後不敍東班者，欲使人人爲子孫勵名節也。以祖父之累延及子孫，雖若可憐，然不如是，則無恥之徒，無所不至，是法豈可廢乎？傳旨之辭，雖聖人美意，然不如是，不能維持世敎。」傳曰：「法果如是，改正可也。」
○世子行師傅相見禮于資善堂，遂謁宗廟，詣昌德宮謁魯山。
7月30日
○癸卯，日本國石見州藤原周布和兼，遣使來獻土物。
〈世祖惠莊大王實錄卷第一〉
八月
8月1日
○甲辰朔，傳于承政院曰：「三公不親細務，六卿分職以治，古制也。自今六曹公事，直啓何如？」政院啓曰：「允當。」
8月2日
○乙巳，傳于承政院曰：「祭社稷之日，大門內勿設步席。」
○議政府據禮曹呈啓：「按社稷親祭儀，『禮儀使導殿下詣版位，啓請四拜、請行事，軒架作《順安之樂》，《烈文之舞》作八成而止』，參詳正統六年正月日，僉知中樞院事朴堧建議，『宗廟親享之日，《降神之樂》，權減九成爲三成，四宮不備，變數有欠，似爲未穩。唐太宗時，詔太常，「凡祀天神、祭地祇、享宗廟，宮架每祭奏降神四曲、送神一曲。」今宗廟降神之樂，若減九成，則乞倣唐制，四宮各一成爲四成。』當時用其議。請依此今社稷親祭樂八成，亦權減爲四成。」從之。
8月3日
○丙午，上以冕服，率王世子及百官，行聖節賀禮。樂懸而不作，以社稷祭齋戒也。
○禮曹啓曰：「世宗朝新定儀內，『除聖節、正朝、冬至外，凡賀禮世子不參。』今親祀社稷後百官賀禮，世子當何如？」傳曰：「世子宜慣禮度，凡賀禮參之爲可。」
○日本國五島宇久守源勝、肥前州丹後太守源盛，各遣使來獻土物。
8月5日
○戊申，親祀社稷還宮，命除百官賀禮，頒敎中外。敎曰：
予以寡昧，叨纘丕緖，夙夜兢惕，以奉承上下神祇，旣躬祼太廟，以伸孝思，於景泰六年八月初五日，親祭社稷，殷禮告成，顧禋祀之徧擧，荷天休之滋至，宜與臣民以同大慶。自景泰六年八月初五日昧爽以前，除謀叛、大逆、謀叛、子孫謀殺歐罵祖父母、父母、妻妾謀殺夫、奴婢謀殺主、謀故殺人、蠱毒魘魅、但犯强盜外，已發覺、未發覺，已結正、未結正，咸宥除之。敢以宥旨前事，相告言者，以其罪罪之。於戲！永言配命，克盡昭事之心，一視同仁，誕布寬大之澤。
○賜領議政鄭麟趾鞍具馬，左參贊姜孟卿、判書李季甸、參判權自愼、權擥馬各一匹，都承旨申叔舟、左承旨朴元亨、右承旨具致寬、左副承旨韓明澮、右副承旨成三問、同副承旨曺錫文、參議李禮長、副提學金禮蒙、判通禮門事金㤎表裏各一匹。傳旨吏曹曰：「諸執事通訓以下各加一資，成衆官年五十以上者，從自願散官職加資。」
○傳旨戶曹曰：「自景泰六年八月五日以前，公處逋欠耗損，一應推徵之物，竝皆蠲免。」
○御經筵，講《通鑑續編節要》，至『宋太祖怒叱雷德讓曰，鼎鐺尙有耳，汝不聞趙普吾之社稷臣乎？引柱斧擊折其上齶二齒，命左右曳出，黜爲商州司戶。』上謂侍讀官洪應曰：「太祖此事何如？」應對曰：「凡有罪者，宜付有司治之。德讓雖有罪，親引斧折齒，臣恐不可。」上曰：「何言不可？太祖二十年間能剛斷者，唯此而已。」
8月6日
○己酉，議政府據吏曹呈啓：「咸吉道都節制使軍務最緊，非他道比。都鎭撫一人，不堪獨治，請復立經歷都事，隨品差遣。」從之。
○忠淸道觀察使啓：「道今年方農月久旱，禾稼不登，沿海諸邑，傷農尤甚，其備荒之物，已令預備，除弊條件逐一具錄以聞。一，諸浦當番船軍、營鎭守城軍、防牌、留防軍，限來年麥熟，分四番，鄕校生徒分三番。一，營鎭月課軍器造作、諸邑所藏舊軍器修補及船軍圓牌成籍、諸邑軍士草案成籍、沙鐵採鍊等項事，竝限來年秋成停罷。一，如諸司史典諸員、補充軍、都府外、杖首、螺匠、喝道、皀隷、所由選上奴婢，一應上京任使者內，年分下下地面住居者放遣，侍衛牌內，年分下中地面住居者勿令番上，一委救荒。一，諸司上納貢物，計用度量減。一，除盜殺人及係關風俗外不緊雜訟，一切停罷。一，今年租稅，竝以皮穀收納州倉，補來年種子。一，發軍資陳黃豆七八百石，用諸浦所煮鹽，合醬救荒。一，諸處幹事僧人代納貢物之價，姑勿收斂，以待稔歲。」上命軍士、校生等分番，圓牌、草案成籍停罷，及合醬等事，竝依啓本施行。軍器，只修舊物，月課造作，竝他道悉停，沙鐵則咸吉道外皆停之，代納物價，可於來年秋成收斂，餘勿擧行。
8月7日
○庚戌，諭咸吉、平安道觀察使曰：「都節制使營及諸鎭、諸邑軍器之數，開寫啓達，且月課軍器，今年雖不造作，亦足於用否，商度以啓。」
○傳旨議政府曰：「上王幼沖，凡所措置，悉委大臣擬議施行，今予受命繼統，軍國庶務，竝皆聽斷，悉復祖宗之舊，自今刑曹死囚外，凡厥庶務，六曹各以其職直啓。」
○司憲府啓曰：「瑜旣移近地，上恩至矣。正宜杜門改過自新，今聞交通外人，罔有悛心。請殿下斷以大義，置之重典，且金若晦之祖文鉉，在前朝得弑父與兄之罪，今以若晦爲咸吉道採訪別監，請改正。」傳曰：「瑜事不可聽也，若晦事予當酌量。」
○司諫院啓曰：「鄭悰以公主病命放還。臣等以爲公主病愈，則必還配所，今病已痊，仍在京城不可，且所犯至重，只令付處猶不可，況在京乎？金若晦弑逆之裔，不宜奉使于外。」傳曰：「予當商度。」
○諭八道觀察使曰：「尊養高年爲政所先，我朝敬老、養老之法，具在令甲至爲纖悉，而有司視爲文具，不施實惠，甚違立法本意。夫四境之遠，豈予所能一一親見？卿知此意，令所在守令，依《六典》及累降敎條，盡心惠養，務要誠實，一如吾親臨，毋或少忽。」幷諭開城府留守。
○設社稷祭飮福宴于思政殿，宗親寧海君以上諸宰相、承旨等侍。命奏新曲，詞曰：「籩豆有踐，黍稷惟馨，來燕來寧，享于克誠。神具醉止，降福穰穰，於千萬年，惠我無疆。」是宴餞慰咸吉道都節制使楊汀，仍賜黑草笠、網巾、貂冠、耳掩、段子衣、大紅絲帶、白玉鈒絛環具紫絲帶、鍍金邊沈香帶、靴子、護膝、弓矢、刀劍。
○諭平安道觀察使曰：「今見卿啓救恤龜城新徙人民等事，具悉卿意。新徙者固當安集，舊居者亦不可侵擾失業，卿其隨宜務使兩便。」
○傳旨刑曹曰：「予爲都統使時，凡申訴者，例付該司分揀，故今愚民多於駕前濫訴。舊制，冤抑未伸者，許擊皷自訴，其突入駕前者，勿問所訟，論以違令，宜自今駕前申呈者，一依舊制施行。」
○議政府據刑曹呈啓：「慶尙道咸安郡吏李節，辱其邑守，陵上之風，漸不可長。雖經赦宥，不可不懲，請全家永屬平安道博川以北驛吏。」從之。
○傳旨刑曹：「放牛峯付處金慶長、光州文松壽、長淵楊赫、鳳山崔自閏、咸昌安置琴以詠、鹽浦充軍方仲信。」
○傳旨吏、兵曹曰：「還給金得、金士文、朴興生、任孝稱、金有敦、蘇坡、羅有紳、鄭肅、李從實、張仲孝、金若老、金坿、李天老、崔霑、劉忱、文穆、李思文、崔津、孫功、孫璟、徐彛、金定、康好德、趙篆、宋臣郊、李糾、金處良、朴崇敬、金初、李彦、孫孝生、李依剛、李林、庾實、任仲、文賢寶、羅得明、李致陽、尹芝、李乙仲、金貴和、張龍鳳、金卿、李生、裵芸、宋逸、韓有信、李永楨、李連孫、朴旅、尹孝祥、朴涕諴、朴如晃、李仁堅、孫繼祖、宋思忠、金自海、金至剛、金尙兼、朴玉汝、朴彬、尹崇老、金自剛、李宗敏、吳孝夏、田壽山、全順之、池得祥、沈九岡、尹崇智、鄭繼孫、田碩德、仁海、洪自根、李思達、李承實、陳孝誠、金貴孫、金石岡、金孟寶、李蕃、金思義、柳孝聯、朴嶟、金慶長、文松壽、宋仁昌、田秱生、李筮從、崔昕、裵善、辛信、僧乃雄、允濟、信寬、海香、信性、海聰、性乳等告身。」
8月8日
○辛亥，上與魯山幸箭串觀獵，謝恩使花川尉權恭回自大明，復命于駕前。恭奏聞見事伴曰：「五月三十日到廣寧，有被虜唐人金亮、孫剛等，自也先地面逃來，令通事朴枝問，『問也先安在？』答曰，『也先去年八月被阿剌知院殺死，車馬、玉帛盡爲知院搶去，其年十一月，知院亦被也先部下孛羅平章殺害，自相攻伐，無有統屬。』又問『被虜年月？』答曰，『正統皇帝被圍時隨從』，又問『逃來日月？』答云，『今纔十餘日矣？』七月二十二日還到廣寧，摠兵官曺義與通事朴枝言曰，『喜聞殿下新登寶位，未敢禮賀，伏冀勿謫，須將此意，達于殿下。』又曰，『野人李萬住要結三衛達子，假稱也先兵馬，橫行作賊，也先有人已曾殺死，那裏有也先？爾當啓殿下，愼固防禦，如有犯邊，隨卽殺之。』」
8月9日
○壬子，持平安重厚將本府議啓曰：「瑜罪重罰輕，古今天下安有罪惡如此，而不置重典者乎？且金文起女子李蕃妻，曾奸林重敬，事覺被劾，今授文起工曹判書，以不能齊家之人，列於六卿不可。」傳曰：「都節制使與工曹判書職秩一般，文起旣爲節制使，何妨於判書？況其女子失行，又在文起在外之時，雖堯、舜不能化其子，則文起不足咎也。且其守邊之勞，不可不報。瑜事亦不可聽。」重厚曰：「瑜以宗室至親，身犯大逆，古亦罕聞。且文起當其時爲刑曹參判，以女子事避嫌，奚不之知？若不幷坐家長，後無懲艾。殿下旣勞文起，又以臣等之言改正，則文起感恩而知懼矣。」傳曰：「勿更啓。」
○御思政殿，兵曹判書李季甸、參判洪達孫、參議李禮長、戶曹判書李仁孫、參判權自愼、刑曹判書權蹲、參議尹士昀、禮曹參判河緯地、吏曹參議魚孝瞻、工曹參議朴崝啓曰：「臣等伏覩傳旨六曹，各以其職直啓施行。臣等意謂我朝自太祖開國，事無大小，悉令政府擬議以啓，至甲午年，太宗罷之，世宗朝復立，以至于今。請仍舊。」召承旨朴元亨，傳于季甸等曰：「古者三公論道經邦，六卿分職，予遵此爲之。卿等於六曹若不堪任，辭避可矣。」季甸無辭以對，顧緯地曰：「上敎如此，將何以啓？」緯地啓曰：「周制三公論道經邦，三孤貳公弘化，六卿分職，三公、三孤雖不與事，冢宰實兼治之。臣願從周制。」傳曰：「如此迂闊之言，誰唱之？」季甸惶懼啓曰：「緯地與臣言之。」卽召季甸等入。上命緯地免冠謂曰：「聽於冢宰，君薨之制也。汝以我爲薨耶？且以予爲幼沖，不能裁決庶務，遂使權移於下乎？」命衛卒杖之。雲城府院君朴從愚啓曰：「緯地罪雖重，然人君於臣下，不必如是。請付諸有司。」上，使元亨捽髮曳出，囚義禁府，傳旨曰：「河緯地阿附大臣，比予幼沖，妄引故事，自矜賢良，國家庶務，欲悉委政府，其推鞫以啓。」仍命元亨及鈴川尉尹師路往訊之，謂季甸等曰：「卿等以緯地爲賢良，局於度內可乎？」召舍人曺孝門，傳于堂上曰：「不令卿等署事，非以奪權也，毋嫌。緯地則明日當置極刑，其知之。」遂傳旨義禁府曰：「本月十日，斬河緯地於朝市，以戒後來懷二心者。」宗親等請赦緯地之罪，上還收傳旨，召洪達孫曰：「予當親問緯地，汝往率來。」達孫率緯地至，命還囚鞫問。曺孝門將堂上言啓曰：「傳旨謂緯地阿附大臣，臣等皇恐無地。」夜三皷，令義禁府，率緯地來待，四皷命還下獄，卽日畢推以啓。〈史臣李承召曰：「夫人之言，光明俊偉，其始聽也若可喜，而究其實，則與時背馳，終不可用者多矣。緯地之言，責任三公者是矣，而欲行於世祖之初，則有不然者也。當魯山之時，倒持太阿，授諸姦臣，人主不得而搖手，百官不假於承命，頤指氣使，莫敢誰何，知有政府而不知有君之日久矣。世祖卽位，深懲其弊，首罷政府署事之法，使爵祿廢置、生殺予奪之權，皆歸於人主，然後君臣之分定，而上下之情安矣。此世祖因勢乘機救時之大權，豈區區淺見所能則哉？不然則以世祖高明之學，洞照今古興替之由，夫豈不知三公之可任歟？昔漢光武，『不任三公以事者，亦承王莽之亂，而不得不有所更張耳，其曰政歸臺閣』，則非光武之罪，繼之者不能善其後矣。嗚呼！不知者，必以予言，爲因噎廢食之論。然當其噎也，必先治其噎而後食可食也。苟或噎之不治，而務進其食，則予恐其噎之益甚，而終至於顚覆也。」〉
○遣通事洪綏，管押被虜逃來唐人王信等，男婦參拾肆名，解赴遼東。
8月10日
○癸丑，咸吉道都節制使楊汀、都事康孝文等辭，上引見于思政殿，賜孝文狐裘一領、毛冠、耳掩、弓箭等物，遂以事目付汀。
一，骨看兀狄哈內，可備宿衛者，揀選上送。一，造山口子、鹿屯島農民布野時，骨看等乘船潛入，搶掠可慮，密諭鎭將及萬戶嚴加備禦。一，都節制使本營，移鏡城便否，磨鍊啓聞。一，唐人中或根脚不明，或女眞婚嫁所生者，雖欲出來，勿啓稟還送。一，六鎭侍衛子弟，須於巨族裏擇送。一，六鎭下番甲士到宿增給便否，磨鍊以啓。
○宗親寧海君以上、鈴川尉尹師路、靑城尉沈安義、班城尉姜子順等，進豐呈，上御思政殿受之，賜酒樂于承政院。
○左正言李崇元將本院議啓曰：「瑜身犯大罪，只配朔寧，猶爲太輕，又移廣州，上恩至重，所當改心易慮，今聞私通雜人，不少戒懼，請置於法，其一時犯罪之徒，亦按律科斷。且鄭悰本以公主病上來，病愈猶在京都，亦爲不可。請還於外。且高山安置朴堧上言，請歸葬亡妻于舊鄕而許之，臣等意爲，所在豈無葬地？竊恐諸緣坐者，據此蜂起，苟望上恩。」傳曰：「瑜處往來人已畫其數，自外有出入者，則此其邑守不能防制之過也。然未知雜人謂誰，其明言之。」崇元啓曰：「姓名則未能的知，或稱伴倘，或稱奴僕，數外之人頗多。彼身犯大惡，不曾懲戒，請正典刑。」傳曰：「瑜非身犯大逆，廣州付處，猶爲過矣，伴倘奴僕出入主家何害？鄭悰事，予方商量，朴堧事，當從爾言。」
○義禁府鞫河緯地以啓，命召緯地，傳于承旨等曰：「緯地之事，非止今日。向者予爲領議政，方盡忠輔國，緯地謂予曰：『願領相文宗子子孫孫，盡心輔之。』此雖醉中之言，實是疑我也。且文宗朝，予與緯地撰《兵要》訖，所與共事者，予啓請增秩，緯地獨辭，此亦非也。今又罪在不赦，然此人素有正直之名，予欲聞過失，故特從寬典。」仍使承旨敎緯地曰：「毋以今日之故，不言予之闕失。但如此事，勿復更言。汝學術不正，宜速改之。」仍命就職。
8月11日
○甲寅，檢詳李孝長將堂上議啓曰：「金若晦已於文宗朝，熟議許臺諫外敍用，今差採訪別監無妨。」
8月12日
○乙卯，命義禁府移配鄭悰于水原。以宗親、駙馬、臺諫屢請也。
○承政院奉旨馳書于廣州牧使曰：「外人不無出入瑜處者，其嚴加防禁。」
○持平安重厚將本府議啓曰：「前日請罷韓終孫知兵曹事，已蒙允可，今命就職，臣等觖望。且朴崇敬曾坐不孝之罪，朴旅曾爲奉常判官，奸本寺之婢嘗備內人者，李永楨爲刑曹佐郞，通於訟女。至如金慶長、文松壽身犯贓汚，皆不可復齒朝列，今皆命還告身，請收是命。」傳曰：「慶長、松壽等事，當議于政府，崇敬、朴旅等事，予未詳知其罪，當改正，終孫事，初欲改正，然如趙瑾、鄭守忠皆通仕路，獨於終孫何怪？永禎其時旣已罪之，告身豈終不可給乎？」重厚更啓曰：「終孫非瑾之比。瑾父末生受賂於人，終孫外祖金漸，監臨自盜，其事固不同也。」傳曰：「兩人之罪雖不同，其貪心一也，是亦以五十步笑百步耳。且瑾乃末生親子，終孫乃外孫也，有何妨乎？」
○命集賢殿直提學梁誠之，撰《地理誌》幷畫地圖。
8月13日
○丙辰，諭京畿觀察使曰：「鄭悰、敬惠公主及帶率奴婢月給糧料，隨宜給與酒肉饌具，公主若欲往來京中，幷奴婢供饋。」
○御札下敎曰：
予以否德，叨承大業，夙夜祗畏，思所以副上王付托之重，非我股肱諸臣益補不逮，則莫能也。念惟股肱諸臣佐翼捍衛，共濟艱難之功，何得而忘之？頃者當國家之否運，宗社幾乎不振，予幸蒙天之力，靖國大難，致世淸平，上王以予有微功，委之輔政，兼任將相。功高權重，爲世所忌，姦臣餘黨，潛懷報復之計，禍將不測。桂陽君璔、鈴川尉尹師路、申叔舟、權擥、韓明澮及政府、六曹一時同寮者，共相佐翼，勸我除凶，罪人伏辜焉。不然則宗社安危，未可知也。予之化家爲國，得有今日，誰之力也？自古受命之主，固非人力所致，未有邃古符已先定。然以事以業考之，則豈獨天之力乎？顧念深功，曰篤不忘。惟爾政府，速擧策勳之典，以表同舟之意。
○戶曹啓：「虞芮之民，新徙江界，畜牛者少，耕墾可慮。請以平安、黃海道牧場馬換牛分與民，且擇出舊居富戶正田，就於新徙人內先給殘戶，許限三年耕作，還與本主，其正田價，以可耕荒閑地，準計給付。」從之。
○書筵啓：「請每月一度會講。」從之。
○日本國藤原敎頼、呼子源高、對馬州宗貞國、宗盛弘，各遣使來獻土物。
8月14日
○丁巳，傳旨吏、兵曹：「還給盧弘、金南浩、安守約、李秀、宋明生、崔雲卿、柳仲昌、金用德、李閔生、韓末生、李原富、朴根生、車得祥、姜乙生、李陽權、金侃孫、孫興道、朴敬、金仲孫、黃壽山、李順老、金仁敬、金迪、李挺生、尹莘富、金良貴、金黃、李連、張湜、韓瑚山、金用錘、金仲原、車寶禮、金興道、柳垠、朴秀良、兪二童、金敬敦、車自仁、鄭允恪、尹自禮、金致、柳衍、金升老、鄭冑、裵裕、陶以臣、李龜龍、李恭孫、金智老、李得、李希、金敬信、吳幹、鄭春祐等告身。」
8月15日
○戊午，司諫院啓曰：「臣等前日請瑜及鄭悰之罪，今聞瑜處，只禁外人出入，鄭悰帶率奴婢，竝饋公廩，罪重罰輕。請按律科斷。」傳曰：「予方商度，但公廩不可廢也。」
○傳旨義禁府曰：「瑜及瓔、𤥽、瑔、鄭悰配所，外人多汎濫出入，論請者衆，瑜、鄭悰各奴婢竝二十口，瓔、𤥽、瑔各奴婢幷十口，各其所在邑農舍、田土、奴婢及京外財産外，家舍、田土、奴婢竝沒官。」仍傳旨戶曹曰：「瑜、瓔、𤥽、瑔、鄭悰京外財産，緣奴婢沒官，盜用可慮，京中主掌官及所在邑守令，委人看守，勿致遺失，啓聞還給。」
8月16日
○己未，上幸昌德宮，謁魯山。開國、定社、佐命、靖難四功臣等，進盟簇于上及魯山，上命分賜功臣等，仍設宴，王世子及讓寧大尹禔、孝寧大君補、永膺大君琰、敬寧君𰨅[1]、諴寧君䄄、益寧君𰧺、桂陽君璔、密城君琛、翼峴君璭、寧海君瑭、領議政鄭麟趾、左議政韓確、右議政李思哲、雲城府院君朴從愚、延昌尉安孟聃、烏山君澍、鈴川尉尹師路、坡平尉尹巖、花川尉權恭、判敦寧府事宋玹壽、靑城尉沈安義、判中樞院事趙惠、兵曹判書李季甸、河城尉鄭顯祖、行上護軍南景祐、吏曹判書朴仲孫、中樞院副使趙瑞安、朴薑、刑曹判書權蹲、判內侍府事田畇、大司憲崔恒、兵曹參判洪達孫、雞林君李興商、慶昌府尹洪元用、吏曹參判權擥、行僉知中樞院事金漑、行僉知敦寧府事金澣、松峴正堅信、都承旨申叔舟、左承旨朴元亨、右承旨具致寬、左副承旨韓明澮、右副承旨成三問、同副承旨曺錫文、前承旨咸禹治、兵曹參議李禮長、刑曹參議尹士昀、禮曹參議洪允成、僉知中樞院事奉石柱、康袞、上護軍柳溆、柳泗、洪純老、行少尹權躽、大護軍安慶孫、副典籤薛繼祖、副知通禮門事柳子晃、副正洪順孫、行正郞權擎、判官宋益孫、署令韓瑞龜等侍，四功臣親子及嫡長饋於仁政殿外廊。樂奏舞鼓入。禔抱琵琶，恭執錚，諸功臣等以次起舞。樂將闋，上亦起舞。宴罷幸琰第，還宮，御思政殿，臨瀛大君璆及琰、季甸、達孫、叔舟侍。季甸從容啓曰：「今日上御醞似過，請還內。」上大怒曰：「予之持身，從心處之，汝焉得我敎？」令免冠，命達孫捽髮下庭，召衛士杖之，上謂季甸曰：「汝罪非但此也。向者勿廢政府署事，與河緯地同心啓達，汝輩學術皆不正。汝極姦譎，不可長兵曹。罷汝職，用達孫代之。」良久復使來前，謂曰：「予平時愛汝無比，汝何不量我意乎？」使叔舟問曰：「汝之愛我，孰與我乎？予愛汝之，故欲置汝佐翼功臣高等，汝不欲乎？」季甸叩頭謝，因失聲痛哭。上下床，左執季甸，右執叔舟，使竝立行酒，季甸等謝不起。上曰：「我等舊日同寮，竝立行酒，何害於義？」不得已從之。上曰：「我於季甸用不測之辱，施不測之恩。」因曰：「我於汝何如人也？」季甸曰：「舊同官也。」上大笑戲，使璆拳毆季甸，叔舟曰：「予若手毆，雖名醫若全順義、任元濬左右交救，終無効也。」命兼司僕崔適作胡舞。適向化中樞院副使崔甫老妾子也。又使季甸起舞，及罷夜二皷矣。
8月17日
○庚申，領議政鄭麟趾等，進箋謝賜盟簇。箋曰：
丕視功載，恩出非常，祗何寵光，感深罔極，傴僂拜命，報効末由。伏念臣等性本愚庸，才非經濟，陳力就列，曾微分寸之裨，附翼攀鱗，幸逢千一之際，謂祖父嘗有服勞之効，而臣等或與靖難之功，申結白馬之盟，仍賜丹書之券，使益勵於初志，期匹休於無疆，榮幸如斯，前古所罕。玆蓋伏遇主上殿下資兼勇智，道廓包容，屈群策而集大勳，記微勞而收小善，遂令臣等獲被殊恩，臣等敢不一德一心，誓全終始之節，多男多壽，恒伸頌禱之誠？
○持平安重厚將本府議啓曰：「臣等聞瑜等奴婢、家舍、土田，已許籍沒，獨不收財産告身，誠爲不可。且瑜等至親不忍置法，其黨與若趙由禮、洪約等或安然在家，或不籍家産，敢請加誅。」左正言李崇元又將本院議請誅瑜等，上曰：「此在予裁決，非汝等所知。汝等獨不聞帝舜處象之事乎？況瑜等事，又不如象也。其餘所啓可笑。勿復更言。」重厚更啓曰：「罪干宗社，旣已籍沒，則當降爲庶人，不應不收告身。且象之惡，止舜一身，故處之如此，今瑜等罪，係干宗社，非象之比也。殿下以親親之恩，不忍誅瑜，至於倘與亦不之罪，未審聖意。」崇元等固請，上曰：「不可聽也。」
○日本國藤源義永，遣使來獻土物。
8月18日
○辛酉，御思政殿，受常參，仍設小酌，令內人作樂。上親賜入侍諸臣酒，世子行酒亦如之。命宦官田畇，傳于大臣等曰：「往者與卿輩日日相從，自居深宮，相見頗踈，今日歡洽至矣，不必設宴，其各盡醉。」上謂世子曰：「事事當從汝婦翁之言，鮮有失矣。」婦翁卽左議政韓確也。確啓曰：「臣爲東宮，欲進姬侍。」上曰：「議政之言，誠愛世子也。古人云：『螽斯羽詵詵兮』，姬侍雖多，亦未嘗害也。予嘗謂世子曰：『福人無如汝婦翁。求之古人，亦未易得。』」上謂史臣金水堅曰：「自古以來，君臣相遇，未有如今日。當詳書以示後來。」又謂宰相曰：「朝廷大臣，無如卿等。予則勞於求賢，逸於任人耳。」上酒酣，御琵琶起舞，大臣亦皆起舞。
○持平安重厚、左正言李崇元，將本司議更請瑜等罪，上曰：「象日以殺舜爲事，舜不之罪。」重厚等曰：「舜之於象，周公之於管、蔡，兄弟則一也，處之有異。象之害止於一身，管、蔡之罪，關於天下，所以不同。今瑜等之罪，非象之比，請勿以私恩害公義。」傳曰：「汝等之言已悉。然此甚迂闊之論也。象之爲人微弱，其處之也易，故舜得以全之，若管、蔡與武庚叛，其勢强，周公安得而易制也？故至於用兵而致辟，非周公本意也。餘倘則予不欲多殺人，故特赦之。」重厚等更請，傳曰：「有遼太祖故事，勿復言。」
○諭咸吉道都節制使楊汀曰：「今見前節制使金文起韃靼聲息啓本，具悉事意。彼敵來侵，理勢或然，在我當嚴飭邊備，且使親信野人，開諭連境野人云，『韃靼何能易來侵擾？設若來侵，汝等亦與我國，義當相救，當幷力捍禦，毋自懼逃散，詳悉聞見，續來告變。』以此開諭，預加招撫，使將爲我用，若不先招撫，或有降彼來侵之勢，卿勿露此意，留心商量，便宜布置。」
○傳旨義禁府移配𤥽於陽智。
○大司憲崔恒遭母喪，命賻米豆幷三十石、棺槨、紙一百卷、石灰四十石、油芚三部。
○日本國對馬州倭護軍井大郞，來獻土物。
8月19日
○壬戌，日暈。
○以睿宗諱爲海陽大君。
○以成奉祖知敦寧府事，李昇平知中樞院事，奇虔判漢城府事，朴彭年藝文提學，朴仲林同知中樞院事，趙峿中樞院副使，盧叔仝司憲府大司憲，金世敏開城府留守，李亨增、朴烱僉知中樞院事，鄭陟忠淸道都觀察使，趙瑞安咸吉道都觀察使，金連枝平安道都觀察使，李允孫平安道都節制使，李宗孝忠淸道節制使。
○左正言李崇元，將本院議啓曰：「前日請瑜等罪，傳曰，『有遼太祖故事。』臣等以爲遼、金之事，不足法也。且遼太祖事，初從寬典，末大橫强，卒至用兵致討。瑜等今雖孱劣，安知禍生所忽乎？請依律論斷。」傳曰：「遼祖用兵致討，不得已也。瑜等之事，不如是也。且有我太宗待芳幹之事，勿更說。」崇元再請，不允。持平安重厚亦以是啓，不允。
○上御思政殿，謂都承旨申叔舟曰：「大抵密封陳言，若不議諸大臣，則非但不公，採擇亦或未精。恐因此長告訐之風。可取之條，予當點朱，議于政府，其餘亦議擇以聞。」
○兵曹據右參贊黃守身單字啓：「熊川、薺浦恒居倭人，因無關防，本國人民，交相往來，致令紛爭，恐貽後患。請於倭人所居置城子，又於水淺處設柵，立關門以防出入，彼人因買賣出入者，聽依舊例，且移文本道觀察使、節制使、處置使，令共審城基，具役日軍數以啓，便宜開諭彼人，毋致疑懼。」傳曰：「是處城子，自來不設，今者無故起軍城之，彼必驚惑，或至生變，不可築之。」
○諭京畿觀察使曰：「今移配鄭悰于通津，許於自家農莊安接，依前降諭書，月給糧料饌具。」
○傳旨禮曹曰：「李季町、任元濬、文承祖、鄭永通、尹伯殷、鄭忠源、安克思、申允甫、申允底、邊碩、韓珵、楊致敬、金孝儉、崔得孫、金孝恭、朴徐生、梁允孫、白孝乾、裵邵、金汝爲、金石山、鄭重、金三山、鄭悅、柳霔、李根、趙璧、朴孝達等竝許赴試。」本人等於甲子年生員漢城試，或借作或借書，事覺停擧。
○傳旨吏曹曰：「誼城君寀、寶城君㝓、鎭南君終生、德泉正厚生，已通經書大義，許免就學，子壻弟姪中，一人加資，以示勸勵。」仍命終生、厚生依詣闕宗親例侍衛，舊例凡外宗親隨例朝參，非有特命，不許詣闕，故有是命。
○前中樞院副使金壽延卒，命致弔、致賻。
○幼學金迪孫，其父早死，及祖歿，代其父行喪，其大祥在本年八月，生員、進士會試在九月，未行禫祭，其母上言：「願令赴試。」傳曰：「會試在禫後，則可令赴試。」都承旨申叔舟等僉曰：「允當。」上從之。醫書訓導任元濬，文學、技藝皆有餘，才勝德者也。世宗朝爲人冒入試場，代作事覺，永停赴擧，今乃許通，其父喪大祥在九月初六日，而漢城試館試在九月初十日。迪孫年少才劣，未有此計，元濬陰謀敎之，爲此上言。
8月20日
○癸亥，傳于承政院曰：「舊例，常參用早朝，予慮老臣病於夙興，以日出後五刻爲定。然逐日而參，勢難久行，欲令常參官更番來參，其議于政府。」
○傳旨禮曹曰：「別試文科勿講經，只用製述。」
○傳旨兵曹曰：「司馬法曰，『國雖大，好戰必亡，天下雖安，忘戰必危』，兵戎之事，係於存亡若此。近年以來，久廢講武，戎事陵夷。今秋於豐壤等處，小試講武，其辦諸事。」
8月21日
○甲子，持平安重厚將本府議啓曰：「今以咸禹治爲公州牧使，禹治在靖難，初以承旨罷職，豈無所由？光州牧使李多林爲典農判事，公州牧使李宗孝爲忠淸道節制使，皆未滿秩而遞，臣恐祖宗六期之法，自此廢矣。請皆改正。洪約、洪海，瑜之餘倘，而安然在家，瑜雖籍沒，罰不稱罪，請斷以大義，竝置於法。且李季町等，曾坐場屋冒濫之罪，永停赴擧，今殿下卽政之初，皆許赴試，臣恐科擧之法，自此毁矣。」傳曰：「國人皆曰可殺，見可殺焉，然後殺之。予今未見瑜等可殺之罪，禹治初拜承旨，金衍往賀，以衍被戮，故姑罷其職耳。其人材本可用，坐此不敍可乎？多林以其子允孫，出鎭西界，特授京職，以慰其心。宗孝堪任將帥，特陞是職，勿復言之。若季町等事，汝等之論甚嘉。然其人等皆可用，故許赴試。約、海等事，已皆熟思而處之，不可改也。」重厚固請，不允。左正言李崇元亦論請，不允。
○傳旨吏、兵曹：「還給李伯道、鄭宜伯、金浩、曺自邾、尹起磻、韓貴成、曺文守、林光山、韓貴同、崔同、金敬宗、崔承靖、李畇、金湫、文孟儉等告身。」
8月22日
○乙丑，議政府合辭請收瑜等告身，楊氏、朴氏、趙由禮及前後受罪人等，竝置於法，不允，再請，亦不允。
○舍人曺孝門將堂上議啓曰：「常參，人臣朝君之禮，不可更番，請仍舊。」不允，傳旨禮曹曰：「今後常參官，各隨本司員數，分三番更日入參，藝文館、慶昌府、仁順府三日一進。」
○諭京畿觀察使曰：「𤥽、瑔、鄭悰等所住家舍，令所在邑隨宜修葺，瑜所住家舍，令修土榻。」幷諭忠淸道觀察使，令靑山縣修瓔所住家舍。
○日本國肥前州上松浦志佐源氏女，遣使來獻土物。
○傳旨吏曹：「還給朴河信、盧定之、李春秀、李之蕙、吳承佑、朴成達、成敬老、趙自澹、林實、李興新、李昌文、朴潔、姜允卿告身。
8月23日
○丙寅，兵曹判書李季甸、參議李禮長、吏曹判書朴仲孫、參判權擥、參議魚孝瞻、刑曹判書權蹲、參判金淳、參議尹士昀啓曰：「政府、臺諫累請瑜罪，不允。雖不能置之於法，請須除名，楊氏、朴氏煽亂於內，趙由禮身犯大逆，請皆置法。且前後付處武人，亦當籍沒，以警後來。」傳曰：「瑜雖不除名，於心安乎？勿復更言。楊氏、朴氏其罪應誅，然予承上王勿殺之命，故不果耳。趙由禮則旣已處之，不可加罪也，付處武人等，若皆籍沒，彼必餓死，亦不可從也。」
○司憲府啓曰：「瑜及洪約、洪海，請依律斷罪。」不允。上御慶會樓下，宗親、駙馬等進豐呈。「
○戶曹據江原道觀察使啓本啓：「江陵任內羽溪縣及三陟府，因水災家舍漂沒，壓沙者多，請令觀察使，籍其戶數，優給義倉大小麥種勸耕，且給本營公儲之物救恤。」從之。
8月24日
○丁卯，左議政韓確、右議政李思哲、左贊成李季疄、右贊成鄭昌孫、左參贊姜孟卿、吏曹判書朴仲孫、兵曹判書李季甸、戶曹判書李仁孫、刑曹判書權蹲、參判金淳、兵曹參判洪達孫啓曰：「前日臣等，請楊氏、朴氏罪，未得蒙允，不勝憤鬱，趙由禮以鎭撫與謀，非他武人之比，請皆置法。且瑜等家舍、奴婢皆已籍沒，獨不籍武人輩家産不可。」傳曰：「楊、朴已於上王許以不死，更請加罪難矣，由禮與武人一例，不必加罪。」確等固請，不允。
○右贊成鄭昌孫啓曰：「前日令本府議合州縣置二員便否，臣等謹議，若置二員，則事容相濟，又相顧忌，果有益矣。然合州縣，當新設官舍于中央，人吏、奴婢皆必移居，比歲不登，民尙艱食，營作遷徙，其弊不貲。若仍舊邑，則治所偏在一隅，人民往來，道里不均。非但此也，更分土地，以定疆界，此更新之大事，人心騷擾，必不可遏，臣等以爲，仍舊爲可。」傳曰：「初設官舍，非盡中央也，人吏則部曲亦皆有之，奴婢亦不須一時俱集。以如此小弊，較萬世之利，豈容已乎？予終必行之，其合行節目，熟議以啓。」
○司諫院上疏曰：
臣等謹將瑜等罪狀，請置於法，累瀆天聰，未蒙兪允，不勝鬱憤，義不自已。瑜於去春，潛結武人，廣植私黨，其心固已姦譎，其跡亦已詭祕，宜當置法以懲其惡，上王殿下但以至親之情，置而不問，曾不少懲，反懷憤怨，外連宗親、武士，內結宮人、倘與，旣成禍將難逃，幸賴殿下炳幾之明，兇謀自沮。若使得行其謀，將置殿下於何地乎？雖置於法，尙有餘辜，但令付處於外，俾保首領，聖恩至矣。又不悔悟，潛通群小，其陰謀詭計，未可測也。臣等屢請置法，而殿下敎之曰，「瑜等之事，有同象之謀舜，不關宗社。」臣等以爲，曩者上王，命殿下輔政，而軍國庶務一以委之，宗社安危在殿下一身，而瑜潛圖之罪，非關宗社而何？象日以殺舜爲事，而害止一身，則舜得以全之，三叔流言以反，而罪在天下，則周公終不能以私恩廢之，周公愛兄弟之心，非不如舜也，以其罪關宗社，不容不爾也。今瑜等之罪實關宗社，非殿下所得而私也，豈可徒徇象憂之情，而不思管辟之義乎？瑜當前日釋罪不治之後，不念上恩，復搆兇謀，今雖曲庇，俾保首領，必不感思天恩，追改前心。鳥窮則喙，獸窮則噬，雖令籍沒以除羽翼，以彼之兇謀萬端，將來之變，亦未可知也，深恐養虎而遺患也。且春秋之法，治亂討賊，尤嚴於倘與，欲使爲惡者孤也。今其倘惡之類，豈其脅從而罔治乎？伏望主上殿下，毋徇私恩，斷以大義，將瑜等諸人及楊氏、朴氏悉置於法，以快臣民之憤，宗社幸甚。
司憲府上疏曰：
臣等近以瑜等事，累瀆宸聰，未蒙兪允，反覆思之，所不忍釋。臣等竊聞，亂逆，天下之大惡，神人所共憤、覆載所不容、王法所必誅，而不容有所小貸也。瑜卽瑢之餘倘也。其得逭天誅幸矣，反懷報復之心，締交內外，廣植儻與，欲害我殿下宗社國家億萬世之大功，此所謂天下之大惡也。猶且聖恩寬假之以冀其改悟，尙不知戒，益肆兇謀，禍機之發，岌岌乎不可測，又從寬典，只黜近畿，諸大夫國人皆曰可殺，竝拒而不納，以全性命，實天地再生之恩也。固當杜門屛迹，皇恐竢罪之無暇，顧乃交引外人，使之出入無忌，或使之往來京城，此則瑜等之惡，無時焉可悛矣。臣等敢冒嚴威，請置於法，宗親、政府又從而啓請，殿下黽勉從之，命於瑜所禁人出入，又黜鄭悰于外，仍籍瑜及瓔、𤥽、瑔、悰等家舍、土田、奴婢，而財産則不沒，奴婢亦不盡收，其爵秩之崇高、妻妾之奉養、臧獲之使令、貲財之富饒，尙且如舊，名爲籍沒而安享富貴，則自若也。罪惡如彼，而寬恩若此，臣等不識此何等刑法也。乃何徇私恩、忘公義，務爲姑息之仁，以壞天下萬世之大防，若是其甚乎？且春秋誅亂討賊，必先治其黨與，若由禮等群小決不可偸生，洪海、洪約，亦不可安處京邑。一國臣民，罔不痛悶，殿下有何所惜，而固拒至此乎？此臣等尤切憤惋，而不能自已者也。伏望殿下，俯循輿意，明治其罪，以慰祖宗之望，以快臣民之憤。
皆留中不下。
○傳旨兵曹曰：「別試武擧，經書、武經中講一書。
○禮曹據京畿觀察使關啓：「高麗始祖以下配享諸臣位次，從時代先後，行祭時於殿庭東西向以北爲上，若地隘重行序坐。」從之。
8月25日
○戊辰，御勤政門，受朝參。琉球國使者倭僧道安，隨班上國王尙泰久書契，仍獻花錫、蘇木各
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>