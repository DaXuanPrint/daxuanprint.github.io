<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="越公其事,越公其事全文在线阅读,越公其事全文在线下载,大玄古籍书库">
<meta name="description" content="战国中晚期竹简，汉文珍贵古籍，存藏于清华大学出土文献研究与保护中心。全篇共七十五支竹简，经释读共有十一章（有分章符号），同传世文献的记载相比，内容性质相似，皆属于记录勾践灭吴故事的“语”类文献，并且首尾部分几乎雷同，可能有共同的史料来源。清华简七《越公其事》提供了新的吴越争霸史事材料，与此前的记载存在一些不同，表现为：（1）越使者至吴求和之记载，与《左传》同，异于《国语•吴语》。（2）吴国主和者不同。（3）无越王至吴服事及卧薪尝胆、西施至吴的情节。（4）越国图强之策不同。（5）越国灭吴的记载有独特处。《越">
<title>越公其事_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">越公其事</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,先秦,史学,完结</span> <br/>
          字数： <span class="inputVal" id="bknum">[book_length]3523</span> <br/>
          说明： <span class="inputVal" id="bkdec">战国中晚期竹简，汉文珍贵古籍，存藏于清华大学出土文献研究与保护中心。全篇共七十五支竹简，经释读共有十一章（有分章符号），同传世文献的记载相比，内容性质相似，皆属于记录勾践灭吴故事的“语”类文献，并且首尾部分几乎雷同，可能有共同的史料来源。清华简七《越公其事》提供了新的吴越争霸史事材料，与此前的记载存在一些不同，表现为：（1）越使者至吴求和之记载，与《左传》同，异于《国语•吴语》。（2）吴国主和者不同。（3）无越王至吴服事及卧薪尝胆、西施至吴的情节。（4）越国图强之策不同。（5）越国灭吴的记载有独特处。《越公其事》关于吴越争霸事件记载的整体时间序列、地理背景不明显，叙事风格与清华简《系年》等不同，而更近似于《韩诗外传》、《说苑》。但其中的一些记载，对探讨春秋末期吴都所在，也有一定文献价值。</span> <br/>
          封面： <span class="inputVal" id="bkimg">Z_6995.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]越公其事
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,先秦,史学,完结
[book_length]3523
[book_dec]战国中晚期竹简，汉文珍贵古籍，存藏于清华大学出土文献研究与保护中心。全篇共七十五支竹简，经释读共有十一章（有分章符号），同传世文献的记载相比，内容性质相似，皆属于记录勾践灭吴故事的“语”类文献，并且首尾部分几乎雷同，可能有共同的史料来源。清华简七《越公其事》提供了新的吴越争霸史事材料，与此前的记载存在一些不同，表现为：（1）越使者至吴求和之记载，与《左传》同，异于《国语•吴语》。（2）吴国主和者不同。（3）无越王至吴服事及卧薪尝胆、西施至吴的情节。（4）越国图强之策不同。（5）越国灭吴的记载有独特处。《越公其事》关于吴越争霸事件记载的整体时间序列、地理背景不明显，叙事风格与清华简《系年》等不同，而更近似于《韩诗外传》、《说苑》。但其中的一些记载，对探讨春秋末期吴都所在，也有一定文献价值。
[book_img]Z_6995.jpg


[book_title]越公其事
方括号内内者简文原缺，以国语等补。
第一章
[吴王夫差起师伐越，越王句践起师逆之。]赶登于会稽之山，乃使大夫种行成于吴师，曰：「寡[君句践乏无所使，使其下臣种，不敢彻声闻于王，私于下执事曰，孤]不天，上帝降[祸于]越邦，不在前后，当孤之世。吾君天王，以身被甲冑，敦力鈠枪，挟弪秉枹，振鸣[钟鼓，以]亲辱于寡人之敝邑。寡人不忍君之武励兵甲之威，播弃宗庙，赶在会稽，寡人有带甲八千，有旬之粮。君如为惠，徼天地之福，毋絶越邦之命于天下，亦使句践继纂于越邦，孤其率越庶姓，齐膝同心，以臣事吴，男女服。四方诸侯其或敢不宾于吴邦？君如曰：『余其必灭絶越邦之命于天下，勿使句践继纂于越邦矣。』君乃陈吴甲[兵]，[建钲鼓]旆旌，王亲鼓之，以观句践之以此八千人者死也。」
第二章
吴王闻越使之柔以刚也，思道路之修险，乃惧，告申胥曰：「孤其许之成。」申胥曰：「王其勿许！天不仍赐吴于越邦之利。且彼既大北于平邍，以溃去其邦，君臣父子其未相得。今越公其胡有带甲八千以敦刃偕死？」吴王曰：「大夫其良图此！昔吾先王盍卢所以克入郢邦，唯彼鸡父之远荆，天赐忠于吴，右我先王。荆师走，吾先王逐之走，远夫勇残，吾先王用克入于郢。今我道路修险，天命反侧。岂庸可知自得？吾始践越地以至于今，凡吴之善士将中半死矣。今彼新去其邦而笃，毋乃豕斗，吾于胡取八千人以会彼死？」申胥乃惧，许诺。
第三章
吴王乃出，亲见使者曰：「君越公不命使人而大夫亲辱，孤敢脱罪于大夫。孤所得罪，无良边人称[⿸疒臭]怨恶，交斗吴越，使吾二邑之父兄子弟朝夕粲然为豺狼，食于山林草莽。孤疾痛之，以民生之不长而自不终其命，用使徒遽趣听命于……人还越百里……今三年无克有定，孤用愿见越公，余弃恶周好，以儌求上下吉祥。孤用率我一二子弟以奔告于边。边人为不道，或抗御寡人之辞，不使达气，罹甲缨冑，敦齐兵刃以捍禦寡人。孤用委命重臣，[⿵門豕]冒兵刃，匍匐就君，余听命于门。君不尝亲右寡人，抑荒弃孤，圮墟宗庙，陟栖于会稽。孤又恐无良仆驭燃火于越邦，孤用入守于宗庙，以须使人。今大夫俨然衔君王之音，赐孤以好曰：『余其与吴播弃怨恶于海济江湖。夫妇交接，皆为同生，齐执同力，以御仇雠。』孤之愿也。孤敢不许诺，恣志于越公！」使者返命越王，乃盟，男女服，师乃还。
第四章
吴人既袭越邦，越王句践将惎复吴。既建宗庙，修祟㕇，乃大荐攻，以祈民之宁。王作安邦，乃因司袭常。王乃不咎不惎，不戮不罚；蔑弃怨罪，不称民恶；纵轻游民，不称贷役泑涂沟塘之功。王并无好修于民三工之[⿰工者]，使民暇自相，农功得时，邦乃暇安，民乃蕃滋。至于三年，越王句践焉始作纪五政之律。
第五章
王思邦游民，三年，乃作五政。五政之初，王好农功。王亲自耕，有私畦。王亲涉沟淳泑涂，日靖农事以劝勉农夫。越庶民百姓乃称譶悚惧曰：「王其有劳疾?」王闻之，乃以熟食脂醢脯羹多从。其见农夫老弱勤厤者，王必饮食之。其见农夫稽顶足见，颜色顺比而将耕者，王亦饮食之。其见有察、有司及王左右，先诰王训，而将耕者，王必与之坐食。 □□□□□□□□□□□□□□□□于越邦，陵陆陵稼，水则为稻，乃无有闲草。凡王左右大臣，乃莫不耕，人有私畦。举越庶民，乃夫妇皆耕，至于边县小大远迩，亦夫妇皆[耕]……越邦乃大多食。
第六章
越邦服农多食，王乃好信，乃修市政。凡群度之不度，群采物之不对，佯偷谅人则刑也。□□□而儥贾焉，则诘诛之。凡市贾争讼，反背欺诒，察之而孚，则诘诛之。因其过以为之罚。凡边县之民及有官师之人或告于王廷，曰：「初日政勿若某，今政重，弗果。」凡此类也，王必亲见而听之，察之而信，其在邑司事及官师之人则废也。凡城邑之司事及官师之人，乃无敢增益其政以为献于王。凡有狱讼至于王廷，曰：「昔日与己言云，今不若其言。」凡此类也，王必亲听之，稽之而信，乃毋有贵贱，刑也。凡越庶民交接、言语、货资、市贾乃无敢反背欺诒。越则无狱，王则闲闲，唯信是趣，及于左右，举越邦乃皆好信。
第七章
越邦服信，王乃好征人。王乃趣使人察省城市边县小大远迩之勼、落，王则比视，唯勼、落是察省，问之于左右。王既察知之，乃命上会，王必亲听之。其勼者，王见其执事人则怡豫憙也。不可□笑笑也，则必饮食赐予之。其落者，王见其执事人，则忧戚不豫，弗予饮食。王既比听之，乃品野会。三品交于王府，三品佞诪扑殴，由贤由毁。有爨岁，有赏罚，善人则由，谮民则背。是以劝民，是以收宾，是以勼邑。王则唯勼、落是趣，及于左右。举越邦乃皆好征人，方和于其地。东夷、西夷、古蔑、句吴四方之民乃皆闻越地之多食、政薄而好信，乃波往归之，越地乃大多人。
第八章
越邦皆服征人，多人，王乃好兵。凡五兵之利，王日翫之，居诸左右；凡金革之攻，王日论省其事，以问五兵之利。王乃亲使人请问群大臣及边县城市之多兵、无兵者，王则比视。唯多兵、无兵者是察，问于左右。举越邦至于边县城市乃皆好兵甲，越邦乃大多兵。
第九章
越邦多兵，王乃敕民、修令、审刑。乃出恭敬，王讯之，等以授大夫种，则赏谷之；乃出不恭不敬，王讯之，等以授范蠡，则戮杀之。乃趣徇于王宫，亦趣取戮。王乃大徇命于邦，时徇是命，及群禁御，及凡庶姓、凡民司事。唯位之次凥、服饰、群物品采之愆于故常，及风音诵诗歌谣之非越常律，夷鄅蛮吴，乃趣取戮。王乃趣至于沟塘之功，乃趣取戮于後至後成。王乃趣设戍于东夷、西夷，乃趣取戮于後至不恭。王有失命，可复弗复，不使命疑，王则自罚。小失饮食，大失绩墨，以励万民。越邦庶民则皆震动，荒畏句践，无敢不敬。徇命若命，禁御莫躐，民乃敕齐。
第十章
王监越邦之既敬，无敢躐命，王乃试民。乃窃焚舟室，鼓命邦人救火。举邦走火，进者莫退，王惧，鼓而退之，死者三百人，王大喜，焉始絶吴之行李，毋有往来以交之。此乃属邦政于大夫种，乃命范蠡、太甬大历越民，庀卒协兵，乃由王卒君子六千。王卒既服，舟乘既成，吴师未起，越王句践乃命边人聚怨，变乱私成，挑起怨恶，边人乃相攻也，吴师乃起。吴王起师，军于江北。越王起师，军于江南。越王乃中分其师以为左军、右军，以其私卒君子六千以为中军。若明日，将舟战于江。及昏，乃命左军衔枚溯江五里以须，亦命右军衔枚渝江五里以须，夜中，乃命左军、右军涉江，鸣鼓，中水以䇓。吴师乃大骇，曰：「越人分为二师，涉江，将以夹攻[我师乃不]䇓旦，乃中分其师，将以御之。越王句践乃以其私卒六千窃涉，不鼓不噪以侵攻之，大乱吴师。左军、右军乃遂涉，攻之。吴师乃大北，旋战旋北，乃至于吴。越师乃因军吴，吴人昆奴乃入越师，越师乃遂袭吴。
第十一章
[越王句践遂]袭吴邦，围王宫。吴王乃惧，行成，曰：「昔不穀先秉利于越，越公告孤请成，男女[服。孤无奈越之先君何，畏天之]不祥，余不敢絶祀，许越公成，以至于今。今吴邦不天，得罪于越[公]，越[公以亲辱于寡]人之敝邑。孤请成，男女服。」句践弗许，曰：「昔天以越邦赐吴，吴弗受。今天以吴邦赐越，句[踐敢不聽天之命而聽君之令乎？]句践不许吴成。乃使人告于吴王曰：「天以吴土赐越，句践不敢弗受。殹民生不仍，王其毋死。民生地上，寓也，其与几何？不穀其将王于甬句东，夫妇三百，唯王所安，以屈尽王年。」吴王乃辞曰：「天加祸于吴邦，不在前后，当役孤身。焉遂失宗庙。凡吴土地民人，越公是尽既有之，孤余奚面目以视于天下？」

        </div>
      </div>
    </div>
  </div>
</div>
<!--update:2025-08-30 09:47:38-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>