<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="我佛山人传,我佛山人传全文在线阅读,我佛山人传全文在线下载,大玄古籍书库">
<meta name="description" content="我佛山人(1866—1910)原名吴宝震,一名吴沃尧,字小允,号茧人,后易为趼人,别署趼、偈、怫、茧叟、茧翁、(雁灬)叟、趼廛、茧闇、检尘子、野史氏、老上海、岭南将叟、抽丝主人、中国老少年等,而以我佛山人这个笔名最流行。_我佛山人传_全文在线阅读_我佛山人传_全文在线下载_大玄古籍书库">
<title>我佛山人传_李怀霜_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">我佛山人传</span> <br/>
          作者： <span class="inputVal" id="bkauthor">李怀霜</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,传记,完结</span> <br/>
          字数： <span class="inputVal" id="bknum">[book_length]3169</span> <br/>
          说明： <span class="inputVal" id="bkdec">我佛山人(1866—1910)原名吴宝震,一名吴沃尧,字小允,号茧人,后易为趼人,别署趼、偈、怫、茧叟、茧翁、(雁灬)叟、趼廛、茧闇、检尘子、野史氏、老上海、岭南将叟、抽丝主人、中国老少年等,而以我佛山人这个笔名最流行。</span> <br/>
          封面： <span class="inputVal" id="bkimg">Z_6259.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]我佛山人传
[book_author]李怀霜
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,传记,完结
[book_length]3169
[book_dec]我佛山人(1866—1910)原名吴宝震,一名吴沃尧,字小允,号茧人,后易为趼人,别署趼、偈、怫、茧叟、茧翁、(雁灬)叟、趼廛、茧闇、检尘子、野史氏、老上海、岭南将叟、抽丝主人、中国老少年等,而以我佛山人这个笔名最流行。
[book_img]Z_6259.jpg


[book_title]我佛山人传
君姓吴氏，名沃尧，字小允，又字趼人，广东南海县人也。其先卜居佛山，凡所撰述，因署端曰：我，佛山人。自士夫以及贾竖，有不能名君字君者，称我佛山人，未尝不颔之若稔识。曾祖讳荣光，以翰林出抚湘中，金石掌故，所诣至精。嘉道之世，海内号为收藏家，学者宗之，曰：荷屋先生。祖莘畲，工部员外郎。父允吉，浙江候补巡检。巡检公侍工部公京师，工部公得如夫人氏刘者，而贤之，顾谓家人，吾子娶必刘。寻为巡检公取于怀来县八里村刘氏，如夫人兄弟之子也，诞君分宜故第。工部公卒于官，巡检公奉丧以归。君犹襁褓。逾数岁，巡检公筮仕浙中，亦卒于官，以后事属弟，则君季父也。季父挟金数千，求得为郡佐，维时以临民为业者皆大赢，始稍稍恤君母子，然君劬力养亲，亦已苦矣。与君同所生者仅一女弟，母夫人珍畜之，以逮浸长。君为遴婿，如母夫人意，女弟既得婿，母夫人就养婿家。婿家生活艰，君又有妇及子，职宜定省，乃逆母夫人归。已而季父偿逋于母夫人，所获良厚，君自立已久，初无须此，遽请于母夫人，资婿家以财，母夫人甚然之。婿家德母夫人及君，敬养母夫人，乐与君以时承直。母夫人居婿家，曰躔星房虚昴，君必远道起居，备进甘旨，有疾则皇遽失度，医药之事，不恃婿家贷责。君早岁食贫，岸然自异，无寒卑琐之气，佣书江南制造军械局，月得直八金，闻仲父客死于燕，电告季父取进止，三请不报。逾月得书曰：“所居穷官，兄弟既析爨，虽死何与我？”则大戚！乞哀于主会计者，假数月佣直，幞被北行，至则诸姬皆以财逸，双雏处窭人间，君拊心自疚，拯以俱南。君有兄幼殇，瘗都门义冢，巡检公尝谓君，异曰能归其骨者，殆惟汝是望，至是榛莽没碣，不复能辨，为诗志悼，恻人心脾。君生新旧蜕嬗之世，恫夫国势积弱，民力浸衰，赞翊更革，数见于所为文辞，惟方寸取舍，分际綦严，无时流盲从之患。
近十年间保持国粹之思，如怒芽暴潮，有故轩他族以轾我者，至起而批其颊，其人始而怒，继而惭，终且涕出而陈悔，君之具体，如洪钟之能发大声，挺击则动，动则闻于遐迩，盖所禀受然也。华工禁约之争，君方主《汉报》笔政，《汉报》实美人所营业，君念侨民颠沛，若婴焚溺，遽谢居停，遄归海上，与爱侨人士，共筹抵制。君固善言语，所至演坛，皆大哄曰吴君来，君每一发语，必庄谐杂出，能了见人心理，不爽豪发，听者舞蹈歌泣，诸态皆备。职是佣于美商，由君引去者，不可更仆，其以血诚感人类是者甚繁。粤人之旅沪者数万众，亦数万心，团结之地，曰广肇公所。治所事者曰董事。董事皆昏耄气衰，粗犷无学之流，尸居其间，又互为汲引，不由众举。二三小人，辄傀儡诸董事，无益乡人，或滋病焉。君论公所事，往往大愤，且曰：“粤人踪迹满五洲，相视罔不亲恳，居沪粤人，独彼此若秦越，此公所之罪也。”因谋于卢君伟昌郭君健霄，及余立两广同乡会。复闵乡人子弟无教，开广志两等小学，隶同乡会。君手定学程，聘丹徒名士杜君纯长教务。卢君岁以私财输学，有教育之志者，咸慨然捐金补助，广志得至今存，甲班且毕业。惟同乡会未及君之亡而离散，沪俗重势利，文人举事，附者良希，有不可告人之隐者。又畏君辞锋，既猜且悸，不欲成其志以利人，虽有善者，末如之何也已。君平易近人，忌者辄谓君不可测；然世俗以机括相市，坠其术中者，如入陷阱，动必予人以叵测，自爱其身者，又曷从而剃此祸苗。是故经营人事，而曰无往而不推诚相与者，皆罔人之大者也。善夫君之言曰：“君子道消，小人道长，衰季何莫不然？泾渭既析，则吾之所以自处者，殆非无道。”君恶宋儒之学，于朱氏熹尤多所诟病。夫其所谓诚者，乃至纯伪，宜其为君所诟病矣。
君生负盛气，有激辄奋，顾能善处骨肉，以暨朋侪之交相爱者，于学问门径，无所不窥，独不治经生家言。居恒慨然曰：“愚黔首者必此物也！”夙志廉退，不竞荣利，天下之士，靡然赴制科，君不治功令文如故。所为文章，大半隶于说部，方言书实，则所尤长。每状一事。类以委蛇之笔，尽淋漓之致。耳闻目见，孺人稚子所能喻者，出君之手，必蔚为巨观。平生著小说，都数十万言，为世所同试贿，曰：《二十年目睹之怪见状》，曰：《恨悔》。《怪见状》盖低回身世之作，根据昭然，读者滋感喟！描画情伪，犹鉴之于物，所过现影，君厌世之思，大率萌蘖于是，余尝持此质君，君曰：“子知我！虽然，救世之情竭，而后厌世之念生，殆非苟然。”闻者惜之！《恨海》写儿女幽怨，风之振箫，方其呜咽，事之有无不可知；然泪尽成血，亦伤心之奇史也。君又邃于探理，作《新石头记》，多逆揣世界未来，具能表里科学，随笔驰骋，而文不受范者，且莫之能逮，古体文宗桐城，意在浅而离俗，卒以叙述胜。所作诗、不务工而能巧。兴至则长言不倦。主沪汉诸报事，于政教风俗，多所绳纠。光绪乙巳，休宁汪君维甫，创刊《月月小说》于上海，以改良风俗，慕君名，聘君主持撰述，并聘上海周君桂笙主持译述，撰述之文，君及周君什居六七。间亦资购名稿，体例精严，辞华斐美，风行海内外。先是湘乡曾慕陶侍郎饫耳君名，疏荐君经济，辟应特科，知交咸就君称幸。君夷然不屑曰：“与物无竞，将焉用是？吾生有涯，姑舍之以图自适。”遂不就征。特科揭晓，乃以楷法品第人材，于世无所轻重，奔竞之徒，相率觖望，人始多君远识。君崇尚气谊，与世不能苟合，寻常一言，必超然自成识解，于其所不知者，则默尔退听，不为饰辞矫说，以耸动人群。朋类过从，商榷古今，兴会飚发，间以谐谑，亦覃覃有回味。与周君交垂二十年，以道德文章相切靡刂，偶形枘凿，曲直未尝面争。退而为书，批却导，累千万言而无伤于数。又虚心降志，旁求事理，富有材艺，自金石篆刻以至江湖食力之伎，无所不能，亦无所不精。在制造军械局时，尝自运机心，构二尺许轮船，驶行数里外，能自往复。旅居多暇，辄于阶前隙地，莳[B20c]种竹，藉以自遣。斗室之中，位置彝鼎图书，井井有序。客至则衔杯共醉，恒以余不能饮，周君不能诗为恨。君神宇轩然，望而信为高明之士，唯逊于目力，必增镜助光。有所著述！伏案下笔，无所旁骛。著纸万言，不加点窜。然恒以静夜为之，昧爽乃少休。曰出更起治事，以酒为粮，或逾月不一饭。君之自陨其生，未始不由于是。庚戌初春，余恒就君夜话，君语余尝肄星士之术，举以自律。今岁十二晦朔，于法必不免，余曰：“达士之言，当如是耶？”君笑曰：“子疑我，殆真非进士。”乃竟致喘疾，是年九月十九曰卒于上海旅寓，得春四十有四，得秋四十有五。呜呼！其心理之作用与？不然，何前知之神也。君取冯氏，笃于伉俪，得丈夫子一，早殇；女子子一，甫六龄。卒之曰，家无余财，杜君治其丧，而朋旧各以赙至，匝月，于君所创立广志学堂，集会追悼，远近与吊者数百人，心丧之士，亦数百人，竞述君行谊，相与欷雪涕！周君暨山阴任君堇皆为诔。
李葭荣曰：吾闻之周君，曩岁曰本酒家陈列古书画，以俟名流可否？君及周君偕往，入户请释屦，君蹙曰：“吾宁以眼福就岛人范！”艴然遽舍去。兹事至细，然君之声音状貌，可以冥想得之。君盖文章气节之士，虽或矫枉过正，而并世志士之摧残根本，自矜学植者，对之当有惭色！光明磊落如君，顾令不得志以终，非社会之咎而谁咎哉？

        </div>
      </div>
    </div>
  </div>
</div>
<!--update:2025-08-30 09:43:22-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>