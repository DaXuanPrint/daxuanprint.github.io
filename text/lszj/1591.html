<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御题郝经续后汉书,提要,目录,自序,续后汉书新注序,后序,卷一【阙】,卷二,卷三,卷四上,卷四下,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九上,卷二十九中,卷二十九下,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四">
<meta name="description" content="九十卷。元郝经撰。经，《春秋外传》提要已著录。经精研三国史，有《三国志考证》一书，失传。经反对陈寿《三国志》以魏为正统，著三国史以蜀汉为正统，故称《续后汉书》。史料参酌陈寿书和裴注等三国史籍，重新编定。以陈寿书无“志”，遂作“八录”以补其缺失，极有价值。《四库全书总目提要》称赞此书“持论不苟”、“读其书可以想见其为人。”可见对郝经及此书的评价之高。此书自明以来传本极少，清人修《四库全书》时，从《永乐大典》中辑录成书，缺年表一卷、刑法录一卷，其它各卷亦间有缺漏。其版本有：①乾隆五十年(1785)刊本。省图藏">
<title>郝经续后汉书_郝经_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">郝经续后汉书</span> <br/>
          作者： <span class="inputVal" id="bkauthor">郝经</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]914752</span> <br/>
          说明： <span class="inputVal" id="bkdec">九十卷。元郝经撰。经，《春秋外传》提要已著录。经精研三国史，有《三国志考证》一书，失传。经反对陈寿《三国志》以魏为正统，著三国史以蜀汉为正统，故称《续后汉书》。史料参酌陈寿书和裴注等三国史籍，重新编定。以陈寿书无“志”，遂作“八录”以补其缺失，极有价值。《四库全书总目提要》称赞此书“持论不苟”、“读其书可以想见其为人。”可见对郝经及此书的评价之高。此书自明以来传本极少，清人修《四库全书》时，从《永乐大典》中辑录成书，缺年表一卷、刑法录一卷，其它各卷亦间有缺漏。其版本有：①乾隆五十年(1785)刊本。省图藏。②道光二十一年(1841)刊本。省图藏。③光绪六年(1880)刊本。省图藏。《四库全书》本。④《丛书集成初编》本。</span> <br/>
          封面： <span class="inputVal" id="bkimg">Z_7059.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]郝经续后汉书
[book_author]郝经
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]914752
[book_dec]九十卷。元郝经撰。经，《春秋外传》提要已著录。经精研三国史，有《三国志考证》一书，失传。经反对陈寿《三国志》以魏为正统，著三国史以蜀汉为正统，故称《续后汉书》。史料参酌陈寿书和裴注等三国史籍，重新编定。以陈寿书无“志”，遂作“八录”以补其缺失，极有价值。《四库全书总目提要》称赞此书“持论不苟”、“读其书可以想见其为人。”可见对郝经及此书的评价之高。此书自明以来传本极少，清人修《四库全书》时，从《永乐大典》中辑录成书，缺年表一卷、刑法录一卷，其它各卷亦间有缺漏。其版本有：①乾隆五十年(1785)刊本。省图藏。②道光二十一年(1841)刊本。省图藏。③光绪六年(1880)刊本。省图藏。《四库全书》本。④《丛书集成初编》本。
[book_img]Z_7059.jpg


[book_title]御题郝经续後汉书
御题郝经续後汉书
身充信使被拘留两国恰逢奸计投【元太祖既立欲与宋修好王文统素忌郝经有重名请遣经乃以经充国信使至宋告即位且徵前日请和之议文统复隂属李璮潜师侵宋欲假手害经经至宿州遣副使请入国日期不报遗书三省枢密使及两淮制置使亦不报先是贾似道为元兵围於鄂州惧而请和且请称臣纳币元人许之鄂围始解似道匿其事以大捷闻及还朝使其客廖莹中等撰福华编颂鄂功通国皆不知所谓和也恐经至泄其谋因拘经於真州之忠勇军营经上表请入见又数上书极陈和战利害皆不报遂留真州十六年因着此书】愿附鲁连未遂志空言思托着书酬
陈夀寜称史笔人续之尊汉见诚醇【陈夀三国志帝魏寇蜀论者非之然司马光作通监尚不能订其误至朱子作纲目始为改定经所着续後汉书独以蜀汉绍炎刘正统其识甚正彼固未见朱子之书也】独嫌董卓仍列传即未叛臣亦乱臣【经此书於叛臣簒臣皆各为分类而董卓则仍置寻常列传中夫东汉之祸实由董卓其簒逆之谋久萌特未及逞耳纵不列为篡臣独不当另列为乱臣乎】
褒贬从来不可诬要公千载赏和诛簒臣仲达只?魏?汉宁非孟德乎【经列司马懿为?臣而转不及曹操夫?乃魏之?臣若曹操实簒汉之贼贬懿而舍操春秋之义有未当矣】
福华编撰鄂功陈羁绊真州十六春未免南方君子笑笑他不叛北方人
帛诗或者假前题【元史经本传载汴中民射鴈金明池得系帛书诗云霜落风高恣所如归期回首是春初上林天子援弓缴穷海累臣有帛书中统十五年九月一日放鴈获者勿杀国信大使郝经书於真州忠勇军营新馆盖经以久留音问不通不知中统之为至元也云云此盖好事者因苏武事假为之然经久羁宋地仗节不屈仅以着书自遣视苏武之在匈奴娶妇生子不可同日语奚藉鴈书方表其忠乎】学术忠诚孰可齐设使子卿逢地下着书差胜娶胡妻

[book_title]提要
钦定四库全书　　　　史部四
郝氏续後汉书　　　　别史类
提要
【臣】等谨按郝氏续後汉书九十卷元郝经撰经字伯常陵川人官至翰林侍读学士赠昭文馆大学士荣禄大夫追封冀国公諡文忠事迹具元史本传经以中统元年使宋为贾似道所拘留居仪真者十六年於使馆着书七种此即七种之一也时萧常续後汉书尚未行於北方故经未见其本特着此书正陈夀帝魏之谬即三国志旧文重为改编而以裴注之异同通监之去取参校刋定原本九十卷中间各分子卷实一百三十卷升昭烈为本纪黜魏吴为列传其诸臣则以汉魏吴别之又别为儒学文艺行人义士高士死国死虐技术狂士叛臣簒臣取汉平吴列女四夷诸传复以夀书无志作八録以补其阙各冠以序而终以议赞别有义例以申明大旨特论颇为不苟而亦不能无所出入如士爕太史慈皆委质吴廷而入之汉臣李密初仕汉终仕晋晋书以陈情一表列之孝友而入之高士则於名实为乖又黄宪卒於汉安之世葛洪显於晋元之朝而皆入此书则时代并爽其他晋汉诸臣以行事间涉三国而收入列传者不一而足又八録之中往往杂采史记前後汉书晋书之文纪载冗?亦皆失於限断揆诸义例均属未安然经敦尚气节学有本原故所论说多有禆於世教且经以行人被执困苦艰辛不肯少屈其志故於气节之士低徊往复致意尤深读其书者可以想见其为人又非萧常谢陛诸家徒推衍紫阳绪论者比也是书与经所撰陵川集皆延佑戊午官为刋行然明以来絶少传本惟永乐大典所载尚多核以原目惟年表一卷刑法録一卷全佚不传其全篇完好者犹十之六七其序文议赞存者亦十之八九今各据原目编辑校正所分于卷悉承其旧间有残缺其文皆已具於陈志均不复采补以省繁复又经所见乃陈志旧本其中字句与今本往往异同谨各加案语标明以资考证书中原注乃书状官河阳苟宗道所作经集载夀正甫诗有新书总付徐无党半臂谁添宋子京句正甫即宗道之子元史所谓经留宋久书佐皆通於学苟宗道後至国子祭酒者是也宗道序中有缱绻患难十有三年之语考经以庚申使宋则是序当作於壬申岁而书中不书至元九年盖时南北隔絶尚不知中统之改为至元也其注於去取义例颇有发明而列传中或有全篇无注者殆修永乐大典之时传写佚脱欤乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]目录
钦定四库全书
续後汉书目録
年表一卷
帝纪二卷
列传七十九卷
録八卷
年表　　　　　　　　　　　卷一
阙
帝纪
帝纪第一　　　　　　　　卷二
昭烈皇帝
帝纪第二　　　　　　　　卷三
末帝
列传
列传第一上【后妃】　　　　　卷四上
昭烈甘皇后　　　　　穆皇后【兄懿懿族弟班】末帝敬哀张皇后　　　张皇后
列传第一下【昭烈二王　　末帝太子六王】　卷四下
鲁王永　　　　　　　梁王理
太子璿【弟瑶　琮　瓒谌　恂　?】
列传第二【宗室诸刘】　　　　卷五
陈王宠　　　　　　刘焉【子璋　董扶任安　王商】
刘虞　　　　　　　刘繇【子基兄岱】
刘表【子琦　琮　蒯越　韩嵩刘先　傅巽　王隽】
列传第三【汉臣】　　　　　　卷六
皇甫嵩　　　　　　　朱隽
盖勲
列传第四　　　　　　　　卷七
何进【弟苖】　　　　　　郑泰
何顒　　　　　　　　种劭
王允【王宏　士孙瑞赵戬】
列传第五　　　　　　　　卷八
董卓【李傕　郭泛　杨奉　韩暹樊稠　张济　李乐　胡才】
韩遂【马腾　成公英阎行】　　张杨【董承】
吕布【张邈　邈弟超　陈宫高顺　陈珪】
列传第六　　　　　　　　卷九
袁绍上下【子谭　熙　尚　从兄遗　外甥高干逢纪　审配　沮授　田丰　麴义李孚王修】
袁术上下
列传第七　　　　　　　　卷十
陶谦【笮融赵昱】　　　　　　公孙瓒
公孙度【子康　恭康子晃　渊】
列传第八　　　　　　　　卷十一
张燕　　　　　　　张绣
张鲁【阎圃　刘雄鸣】　　　　士燮【子徽　廞燮弟壹　?　武壹弟匡】
列传第九　　　　　　　　卷十二
荀爽　　　　　　　黄琬
杨彪
列传第十　　　　　　　　卷十三
卢植　　　　　　　　赵岐【孙宾硕】
列传第十一　　　　　　　卷十四
徐璆　　　　　　　　马日磾
陈登　　　　　　　　太史慈
许劭　　　　　　　　徐庶【石韬孟建】
列传第十二　　　　　　　卷十五
诸葛亮
列传第十三　　　　　　　卷十六
关羽　　　　　　　　张飞
赵云【陈到】　　　　　　黄忠
马超
列传第十四　　　　　　　卷十七
龎统　　　　　　　　法正【祖父真】
列传第十五　　　　　　　卷十八
许靖　　　　　　　　麋竺【弟芳】
孙乾　　　　　　　　简雍
伊籍　　　　　　　　秦宓
费诗　　　　　　　　杜微【五梁】
列传第十六　　　　　　　卷十九
董和【胡济】　　　　　　杨顒【赖厷姚伷】
李福　　　　　　　　刘巴
马良【弟谡】　　　　　　向朗【兄子宠】
张裔　　　　　　　　杨洪
何祗
列传第十七　　　　　　　卷二十
刘封　　　　　　　　刘琰
彭羕　　　　　　　　李邈
廖立　　　　　　　　李严
魏延　　　　　　　　杨仪
列传第十八　　　　　　　卷二十一
王连　　　　　　　　李恢
吕凯　　　　　　　　马忠
王平　　　　　　　　张嶷
霍峻【子弋】　　　　　　罗宪
列传第十九　　　　　　　卷二十二
蒋琬【子斌　显刘敏】　　　　费禕
董允【董恢】　　　　　　吕乂
陈祗　　　　　　　　董厥【樊建】
列传第二十　　　　　　　卷二十三
姜维　　　　　　　　张翼
廖化
列传第二十一　　　　　　卷二十四
杨戏　　　　　　　　王嗣
常播　　　　　　　　卫继
谯周【子熙　孙秀文立】　　　郤正
列传第二十二【魏】　　　　　卷二十五
曹操上下【武帝】
列传第二十三　　　　　　卷二十六
曹丕【文帝】
列传第二十四　　　　　　卷二十七
曹叡【明帝】　　　　　　曹芳【齐王】
列传第二十五　　　　　　卷二十八
曹髦【高贵乡公】　　　　曹奂【陈留王】
列传第二十六上【家人】　　　卷二十九上
曹操卞夫人【武宣皇后丁夫人】
曹丕甄后【文昭皇后】　　郭后【文德皇后】
曹叡毛后【明悼皇后】　　郭后【明元皇后】
列传第二十六中【曹操三子】　卷二十九中
曹彰【任城威王】　　　　曹植【任城王子志】
曹熊【萧怀王】
列传第二十六下【操丕诸子】　卷二十九下
曹昂【丰愍王】　　　　　曹铄【相殇王】
曹冲【邓哀王】　　　　　曹据【彭城王】
曹宇【燕王】　　　　　　曹林【沛穆王】
曹衮【中山恭王】　　　　曹玹【济阳怀王】
曹峻【陈留恭王】　　　　曹矩【范阳闵王】
曹干【赵王】　　　　　　曹子上【临邑殇王】
曹彪【楚王】　　　　　　曹子勤【刚殇公】
曹子乘【谷阳殇公】　　　曹子整【郿戴公】
曹子京【灵殇公】　　　　曹均【樊安公】
曹子棘【广宗殇公】　　　曹徽【东平灵王】
曹茂【乐陵王】　　　　　曹协【赞哀王】
曹蕤【北海悼王】　　　　曹鉴【东武阳怀王】
曹霖【东海定王】　　　　曹礼【元城哀王】
曹邕【邯郸怀王】　　　　曹贡【清河悼王】
曹俨【广平哀王】
列传第二十七【诸夏侯诸曹】　　　卷三十
夏侯惇【弟亷　子充　楙韩浩　史涣】夏侯渊【子衡　覇　威惠　和】
夏侯尚【从弟儒】　　　　曹仁【弟纯应余】
曹洪　　　　　　　　曹休【子肇肇孙摅】
曹真
列传第二十八【魏臣】　　　　卷三十一
荀彧【子恽　　孙甝　霬】　　　　荀攸
贾诩
列传第二十九　　　　　　卷三十二
锺繇【子毓】　　　　　　华歆【子表　博　周孙廙　矫　澹】王朗
列传第三十　　　　　　　卷三十三
程晃【孙晓】　　　　　　郭嘉
董昭　　　　　　　　刘煜
蒋济
列传第三十一　　　　　　卷三十四
张辽　　　　　　　　乐进
于禁　　　　　　　　张合
徐晃　　　　　　　　朱灵
李典
列传第三十二　　　　　　卷三十五
李通【孙秉　秉子重】　　　　　臧霸【孙观】
文聘　　　　　　　　吕?
许禇　　　　　　　　典韦
龎惪　　　　　　　　郝昭
张特　　　　　　　　龎淯【张猛　杨丰鲍出】阎温【张恭　恭子就就子斆】
列传第三十三　　　　　　卷三十六
袁涣【子侃　寓　奥　凖从弟覇　徽　敏　曾孙宏】
张范【弟承】　　　　　　邴原【张阁】
凉茂　　　　　　　　国渊
余奕　　　　　　　　何夔
邢顒
列传第三十四　　　　　　卷三十七
陈羣【子泰】
列传第三十五　　　　　　卷三十八
刘劭　　　　　　　　傅嘏
列传第三十六　　　　　　卷三十九
桓阶　　　　　　　　陈矫【子本薛悌】
徐宣　　　　　　　　卫臻【孙权】
卢毓【子钦】
列传第三十七　　　　　　卷四十
和洽　　　　　　　　常林
杜袭　　　　　　　　赵俨
裴潜
列传第三十八　　　　　　卷四十一
韩暨【韩宣】　　　　　　崔林
高柔　　　　　　　　孙礼
王观
列传第三十九　　　　　　卷四十二
辛毗　　　　　　　　杨阜
高堂隆【栈潜　张茂董寻】
列传第四十　　　　　　　卷四十三
刘馥【子靖孙弘】　　　　　　司马朗
司马芝【子岐】　　　　　梁习【王思刘类】
张既【徐英】　　　　　　游楚【父殷】
杨沛　　　　　　　　温恢
贾逵
列传第四十一　　　　　　卷四十四
任峻【枣祗】　　　　　　苏则【吉茂】
杜畿【子恕孟康】　　　　　　郑浑【从子袤】
仓慈【皇甫隆　顔斐　令狐邵孔乂　沐并　时苗】
列传第四十二　　　　　　卷四十五
满宠【子伟　奋奋子长武】　　　　田豫
牵招【子弘】　　　　　　郭淮
列传第四十三　　　　　　卷四十六
徐邈　　　　　　　　胡质【子威】
王昶　　　　　　　　王基
列传第四十四　　　　　　卷四十七
刘放【孙资　资孙楚秦朗　孔桂】
列传第四十五　　　　　　卷四十八
曹爽【弟羲　训　何晏　邓扬　丁谧毕轨　李胜　桓范　鲁芝　杨综】
列传第四十六【吴】　　　　　卷四十九
孙坚　　　　　　　　孙策
列传第四十七　　　　　　卷五十
孙权【大帝】
列传第四十八　　　　　　卷五十一
孙亮【侯官侯】　　　　　孙休【景帝】
孙皓【归命侯】
列传第四十九上【家人】　　　卷五十二上
孙坚吴夫人【弟景】　　　孙权谢夫人【弟承】
徐夫人【父琨兄矫】　　　　　步夫人
王夫人　　　　　　　王夫人
潘后【袁夫人】　　　　　孙亮全后【父尚】
孙休朱后　　　　　　孙和何姬
孙皓滕后
列传第四十九下【孙权五子】　卷五十二下
孙登【宣太子　谢景羊衜　司玄】　　孙虑【建昌侯】
孙和【南阳王】　　　　　孙霸【鲁王】
孙奋【章安侯】
列传第五十【诸孙】　　　　　卷五十三
孙静【子瑜　皎　奂奂子壹　张梁】　　孙贲【子邻　邻子震曾孙惠　策族兄香】
孙辅　　　　　　　　孙翊【子松】
孙匡【子泰孙秀】　　　　　　孙韶【兄楷】
孙桓
列传第五十一【吴臣】　　　　卷五十四
张昭【子承　弟子奋】　　　　　　张紘【子玄】
列传第五十二　　　　　　卷五十五
周瑜【子胤】　　　　　　鲁肃【子淑】
列传第五十三　　　　　　卷五十六
吕蒙　　　　　　　　陆逊
列传第五十四　　　　　　卷五十七
孙邵　　　　　　　　顾雍【子劭　劭子谭承　雍孙荣
族人悌殷礼】　　　　　　　步骘【子阐　周昭李肃】诸葛瑾【少子融】
列传第五十五　　　　　　卷五十八
程普　　　　　　　　黄盖
韩当　　　　　　　　蒋钦
周泰　　　　　　　　陈武【子修表】
董袭　　　　　　　　甘宁
凌统【父操】　　　　　　徐盛
潘璋　　　　　　　　丁奉
列传第五十六　　　　　　卷五十九
朱治【子才】　　　　　　朱然【子施绩】
吕范　　　　　　　　朱桓
列传第五十七　　　　　　卷六十
薛综【子珝莹】　　　　　　胡综【徐详】
骆统【父俊谢渊】　　　　　　陆瑁
是仪　　　　　　　　李衡
列传第五十八　　　　　　卷六十一
贺齐【子建弟景】　　　　　　全琮【子怿绪】
吕岱【徐原】　　　　　　锺离牧【少子徇】
潘濬【子翥　秘芮玄】　　　　周鲂【子处】
列传第五十九　　　　　　卷六十二
陆凯【子禕　弟胤何定】　　　陆抗【子晏景】
列传第六十　　　　　　　卷六十三
诸葛恪【聂友】　　　　　滕胤
孙峻【孙琳华融】　　　　　　濮阳兴
孟仁　　　　　　　　丁固
范慎
列传第六十一　　　　　　卷六十四
陶璜【父基　子威孙绥】　　　吾彦
滕修【子并】
列传第六十二上上【儒学】　　卷六十五上上经术总叙【易　书　诗　春秋　礼乐　论语　孝经　孟子】
列传第六十二上下【儒学】　　卷六十五上下汉
何休　　　　　　　　服?
頴容　　　　　　　　谢该
许慎　　　　　　　　蔡玄
郑玄　　　　　　　　许慈
孟光　　　　　　　　来敏
尹默　　　　　　　　李譔
列传第六十二下上【儒学】　　卷六十五下上魏
王肃【子恂】　　　　　　董遇
贾洪　　　　　　　　隗禧
乐详　　　　　　　　严干【李义】
庾峻【子珉敳】
列传第六十二下下【儒学】　　卷六十五下下吴
严畯【裴玄】　　　　　　程秉【徵崇】
阚泽【唐固】　　　　　　虞翻【子汜　忠耸　昺】
陆绩
列传第六十三上上【文艺】　　卷六十六上上文章总叙
易部【序　论　说　评　辨解　问　难　语　言】
书部【书　国书　诏　册　制　制策　赦　令教　下记　檄　疏　表　封事　奏　议牋　启　状　奏记弹章　露布　连珠】
诗部【骚　赋　古诗　乐府　歌　行　吟　謡篇　引　辞　曲　琴操　长句杂言】春秋部【国史　碑　墓碑　诔　铭　符命颂　箴　赞　记　杂文】
列传第六十三上下【文艺】　　卷六十六上下汉
崔寔【从兄烈烈子钧】　　　　　蔡邕
祢衡　　　　　　　　应劭
列传第六十三中上【文艺】　　卷六十六中上汉
荀悦　　　　　　　　仲长统
陈夀
列传第六十三中下【文艺】　　卷六十六中下魏
潘朂【孙尼　族子岳】　　　　　路粹
列传第六十三下上【文艺】　卷六十六下上
魏
王粲　　　　　　　　陈琳
阮瑀　　　　　　　　应瑒
刘桢　　　　　　　　吴质【邯郸淳　繁钦荀纬　王象
桓威　薛夏应璩】　　　　　刘廙【缪袭　苏林孙该　杜挚】
卫觊　　　　　　　　李康
列传第六十三下下【文艺】　　卷六十六下下吴
左思　　　　　　　　陆机【弟云　孙拯禇陶】
列传第六十四【行人】　　　　卷六十七
汉
邓芝　　　　　　　　宗预
陈震
吴
顾徽　　　　　　　　赵咨
沈珩　　　　　　　　陈化
浩周　　　　　　　　郑泉
冯熙　　　　　　　　张温
秦旦　　　　　　　　郑胄
纪陟【弘璆】　　　　　　张俨
列传第六十五【义士】　　　　卷六十八
臧洪　　　　　　　　田畴
列传第六十六上【高士】　　　卷六十九上
汉
郭泰【左原　茅容　孟敏　庾乘　贾淑史叔宾　黄允　谢甄　王柔】
符融　　　　　　　　仇览
陈寔【子纪　谌锺皓】　　　　黄宪
徐穉　　　　　　　　姜肱
申屠蟠　　　　　　　张玄【兄陵】
袁闳
列传第六十六中【高士】　　　卷六十九中
汉
龎公　　　　　　　　徐干
管宁【王烈　张臶胡昭】　　　李密【子赐兴】
列传第六十六下【高士】　　　卷六十九下
魏
范粲【子乔】　　　　　　皇甫谧
王裒
吴
石伟　　　　　　　　范平
列传第六十七上【死国】　　　卷七十上
汉
孔融【脂习】　　　　　　傅彤【子佥】
程畿　　　　　　　　北地王谌
诸葛瞻【子尚黄崇】
列传第六十七中【死国】　　　卷七十中
魏
夏侯玄【李丰　丰弟翼　张缉许允　刘陶】
王经　　　　　　　　王凌【令狐愚　单固杨康】
毋丘俭【子甸　尹大目】　　　　诸葛诞【文钦　钦子鸯虎　唐咨】
列传第六十七下【死国】　　　卷七十下
吴
留赞【子平】　　　　　　吕据
朱异　　　　　　　　张悌【孙震沈莹】
列传第六十八上【死虐】　　　卷七十一上
魏
边让　　　　　　　　周不疑
杨修　　　　　　　　丁仪【弟廙】
崔琰【许攸娄圭】　　　　　　毛玠
杨俊　　　　　　　　鲍勋【父信】
郑小同
列传第六十八下【死虐】　　　卷七十一下
吴
高岱　　　　　　　　于吉
盛宪　　　　　　　　沈友
张休　　　　　　　　吾粲
朱据　　　　　　　　王蕃
楼玄　　　　　　　　贺邵【子循】
韦曜　　　　　　　　华核
邵畴　　　　　　　　张尚
列传第六十九上【技术】　　　卷七十二上
汉
华陀【吴普樊阿】　　　　　　蓟子训
左慈　　　　　　　　甘始【东郭延年封君逹】
王真　　　　　　　　郝孟节
李意其　　　　　　　周羣【张裕】
杜琼【何宗】
列传第六十九中【技术】　　　卷七十二中
魏
朱建平　　　　　　　周宣【马钧】
管辂
列传第六十九下【技术】　　　卷七十二下
吴
吴范　　　　　　　　刘惇
赵达【皇象】　　　　　　陈训
葛洪
列传第七十上上【狂士】　　　卷七十三上上魏
王弼　　　　　　　　荀粲
焦先　　　　　　　　扈累
石德林　　　　　　　嵇康
向秀　　　　　　　　郭象
孙登　　　　　　　　刘伶
列传第七十上下【狂士】　　　卷七十三上下魏
阮籍【从子修】　　　　　阮咸【子瞻孚】
列传第七十下上【狂士】　　　卷七十三下上魏
王戎【从弟衍衍弟澄】
列传第七十下下【狂士】　　　卷七十三下下魏
乐广　　　　　　　　谢鲲
胡母辅之【子谦之】　　　毕卓
光逸　　　　　　　　卫玠
王济
列传第七十一【叛臣】　　　　卷七十四
汉
孟达【父他申耽】　　　　　　黄权
列传第七十二上【篡臣】　　　卷七十五上
魏
司马懿【子昭师】　　　　　司马孚【子望】
列传第七十二下【簒臣】　　　卷七十五下
魏
王沈　　　　　　　　贾充【韩夀夀子谧】
郑冲　　　　　　　　王祥【弟览】
何曾【子邵】　　　　　　石苞【子崇】
陈骞　　　　　　　　荀顗
裴秀　　　　　　　　荀朂【冯紞】
列传第七十三【取汉】　　　　卷七十六
邓艾【州泰段灼】　　　　　　锺会【向雄】
卫瓘
列传第七十四【平吴】　　　　卷七十七
羊祜　　　　　　　　杜预【子锡】
王浑　　　　　　　　周浚
王濬　　　　　　　　唐彬
列传第七十五【列女】　　　　卷七十八
汉
弘农王妃　　　　　　皇甫规妻
隂瑜妻　　　　　　　盛道妻
董祀妻
魏
龎娥亲　　　　　　　姜叙母
赵昂妻　　　　　　　杜有道妻
曹文叔妻　　　　　　羊耽妻
许允妻
吴
孙翊妻　　　　　　　张白妻
列传第七十六上【北狄】　　　卷七十九上
四夷总序
北狄【匈奴　刘氏　石氏沮渠氏　赫连氏】
列传第七十六下【北狄】　　　卷七十九下
乌桓
鲜卑【慕容氏　段氏　吐谷浑氏　秃发氏乞伏氏　拓跋氏　宇文氏】
列传第七十七上【西戎】　　　卷八十上
羌【赤亭羌　湟中月氏胡氐　白马氐　仇池氐畧阳氐　李氏　符氏　吕氏】
列传第七十七下【西戎】　　　卷八十下
西域【六十国】
列传第七十八【东夷】　　　　卷八十一
东夷【夫余　高句丽　勃海　东沃沮　挹娄濊　马韩　辰韩　弁韩　弁辰　倭人】
列传第七十九【南蛮】　　　　卷八十二
南蛮【交趾　林邑　扶南巴郡南郡蛮　板楯蛮夷】
西南夷【夜郎　牂牁　滇　哀牢夷卭都夷　冉駹夷】
録
録第一上【道术】　　　　　　卷八十三上
正传【宓犠　尧　舜　禹　汤　文王　武王周公　孔子　顔子　曾子　子思　孟子】
録第一下【道术】　　　　　　卷八十三下
诸子【荀子　董子扬子】
百家
异端【杨墨　老庄　管商申韩　仙　佛】
録第二上上【历象】　　　　　卷八十四上上
太极隂阳　　　　　　天地
六天　　　　　　　　仪象
晷影　　　　　　　　黄赤道
録第二上下【历象】　　　　　卷八十四上下
天文经星　　　　　　三垣【紫微　太微天市】
辰次　　　　　　　　分野
録第二中上【历象】　　　　　卷八十四中上
二十八舍　　　　　　天汉
録第二中下【历象】　　　　　卷八十四中下
纬曜占侯　　　　　　日
月　　　　　　　　　岁
荧惑　　　　　　　　填
太白　　　　　　　　辰
杂星　　　　　　　　煇气
五行　　　　　　　　灾异
録第二下上【历象】　　　　　卷八十四下上历法上
録第二下下【历象】　　　　　卷八十四下下历法下
録第三【疆理】　　　　　　　卷八十五
汉益州【二十郡】
魏司隶【八郡】　　　　　豫州【九郡】
冀州【十一郡】　　　　　兖州【八郡】
徐州【五郡】　　　　　　青州【六郡】
幽州【十二郡】　　　　　凉州【八郡】
秦州【三郡】　　　　　　荆州【六郡】
扬州【二郡】
吴扬州【十四郡】　　　　荆州【十五郡】
交州【八郡】　　　　　　广州【七郡】
録第四上【职官】　　　　　　卷八十六上
爵级　　　　　　　　奉禄
车服　　　　　　　　印绶
选举　　　　　　　　宰相【丞相　太尉御史大夫】
三公【太师　太傅　太保司徒　司空】将军【大将军　骠骑将军车骑将军卫将军　左右诸将军使持节　都督杂号】
録第四中【将军】　　　　　　卷八十六中
九卿【职官　太常光　禄勲　卫尉　太仆廷尉大　鸿胪　宗正大　司农】
【将作大匠】
録第四下【职官】　　　　　　卷八十六下
京师兵官【执金吾　城门校尉北军中候】
中宫东宫官　　　　　封建【王　侯公主】
京辅官【司隶校尉　京兆尹河南尹】
州郡官【刺史　郡守县令】　　外夷官
録第五上上【礼乐】　　　　　卷八十七上上天类【郊　合郊　五郊　六天　九天　六宗配郊　毁郊　告郊　朝日　夕月　星祠风雨雷师　高禖　大雩朔　蜡　腊　傩　伏】
録第五上下【礼乐】　　　　　卷八十七上下地类【社稷　军社　亳社　灵星　先蚕藉田　岳渎山川　封禅】
録第五中上【礼乐】　　　　　卷八十七中上人类上【明堂　辟雍　灵台　养老　燕射乡饮　二王後　孔子祠　羣祀　宗庙禘祫　时享荐献　配享】
録第五中下【礼乐】　　　　　卷八十七中下人类下【冠　婚　朝会　丧制　短丧　丧禁厚葬　薄葬　火葬　改葬　招魂葬葬殇　山陵上陵　諡法】
録第五下上【礼乐】　　　　　卷八十七下上
律吕　　　　　　　　声音
録第五下下【礼乐】　　　　　卷八十七下下代乐
録第六　　　　　　　　　卷八十八
刑法
阙
録第七　　　　　　　　　卷八十九
食货
録第八上【兵】　　　　　　　卷九十上
兵道　　　　　　　　兵制
録第八中【兵】　　　　　　　卷九十中
兵陈　　　　　　　　兵教
兵法　　　　　　　　兵柄
兵将
録第八下【兵】　　　　　　　卷九十下
兵地　　　　　　　　兵机
兵气　　　　　　　　兵占
兵攻　　　　　　　　兵守
谲兵　　　　　　　　夷兵

[book_title]自序
续後汉书自序
汉建安末曹氏废汉自立称魏孙氏据江左僭号称吴昭烈以宗子继汉即位于蜀讨贼恢复卒莫能相一而折入于晋晋平阳侯相陈夀故汉吏也汉亡仕晋作三国志以曹氏继汉而不与昭烈称之曰蜀鄙为偏霸僭伪於是统体不正大义不明紊其纲维故称号论议皆失其正哀帝时荥阳太守习凿齿着汉晋春秋谓三国蜀以宗室为正魏虽受汉禅晋尚为簒逆蜀平而汉始亡上疏请越魏继汉以正体统不用【原注晋书习凿齿临终上疏曰臣每谓皇晋宜越魏继汉不应以魏後为三恪而身微官卑无由上达怀抱愚情三十余年今沉沦重疾性命难保遂尝怀此当与之朽烂区区之情切所悼惜谨力疾着论一篇写上如左愿陛下考寻古义求经常之表超然远览不以臣微贱废其所言论曰或问魏武帝功盖中夏文帝受禅於汉而吾子谓汉终有晋岂实理乎且魏之见废晋遒亦病晋之臣子寜可以同此言哉答曰此乃所以尊晋也但絶节赴曲非常耳所悲见殊心异虽奇莫察请为子言焉昔汉氏失御九州残隔三国乘间鼎峙数世干戈日寻流血百载虽各有偏平而其实乱也宣皇帝势逼当年力制魏氏蠖屈从时遂覊戎役晦明掩耀龙潜下位俛眉重足鞠躬屏息道有不容之难躬蹈履霜之险可谓危矣魏武既亡大难获免始南擒孟达东荡海隅西抑劲蜀旋抚诸夏摧吴人入侵之锋扫曹爽见忌之党植灵根以跨中岳树羣才以翼子弟命世之志既恢非常之业亦固景文继之灵武冠世克伐贰违以定厥庸席卷梁益奄征西极功格皇天勲侔古烈丰规显祚故以灼如也至於武皇遂并强吴混一宇宙乂清四海同轨二汉除三国之大害静汉末之交争开九域之蒙晦定千载之盛功者皆司马氏也而推魏继汉以晋承魏比义唐虞自托纯臣岂不惜哉今若以魏有代王之德则其道不足有静乱之功则孙刘鼎立道不足则不可谓制当年当年不制於魏则魏未曾为天下之主王道不足於曹则曹未始为一日之王矣昔共工伯有九州秦政奄平区夏鞭挞华戎专总六合犹不见序於帝王沦没於战国何况暂制数州之人威行境内而已便可推为一代者乎若以晋尝事魏惧伤皇德拘惜禅名谓不可割则惑之甚者也隗嚣据陇公孙帝蜀蜀陇之人虽服其役取之大义於彼何有且吴楚僭号周室未亡子文延陵不见贬絶宣皇帝官魏逼於性命举非择木何亏德美禅代之义不同尧舜校实定名必彰於後人各有心事胡可掩定空虚之魏以屈於己孰若仗义而以贬魏哉夫命世之人正情遇物假之际会必兼义勇宣皇祖考立功于汉世笃尔劳思报亦深魏武超越志在倾主德不素积羲险氷薄宣帝与之情将何重虽形屈当年意申百世降心全己愤慨於下非道服北面有纯臣之节毕命曹氏忘济世之功者也夫成业者系於所为不系所藉立功者言其所济不言所起是故汉高禀命於怀王刘氏乘毙於亡秦超二伪以远嗣不论近而计功考五德於帝典不疑道於力政季无承楚之号汉有继周之业取之既美而已德亦重故也凡天下事有可借喻於古以晓於今定之往昔而足为来证者当春秋之时吴楚二国皆僭号之王也若使楚庄推鄢郢以尊有德阖闾举三江以奉命世命世之君有德之主或藉之以应天或抚之而光宅彼必自系於周室不推吴楚以为代明矣况积勲累功静乱宁衆数之所録衆之所与不资於燕哙之授不赖於因藉之力长辔庙堂吴蜀两毙运奇二纪而平定天下服魏武之所不能臣荡累叶之所不能除者哉自汉末鼎沸五十六年吴魏犯顺而强蜀人仗正而弱三家不能相一万姓旷而无主夫有定天下之大功为天下之所推孰如见推於闇人受尊於微弱配天而为帝方驾於三代岂比俛首於曹氏侧足於不正即情而恒实取之而无慙何与诡事而托伪开乱於将来者乎是故故旧之恩可封魏後三恪之数不宜见列以晋承汉功实显然正名当事情体亦厌又何为虚尊不正之魏而亏我道於大通哉昔周人咏祖宗之德追述剪商之功仲尼明大孝之道高称配天之义然后稷勤於所职聿来未以翦商异於司马氏仕乎曹族三祖之寓於魏世矣且夫魏自君之道不正则三祖臣魏之义未尽故假涂以运高畧道不正故君臣之节有殊然则弘道不以辅魏而无逆取之嫌高拱不劳汗马而有静乱之功者盖勲足以王四海义可以登天位虽我德慙於有周而彼道异於殷商故也今子不疑共工之不得列於帝王不嫌汉之系周而不系秦何至於一魏犹凝滞而不化哉夫欲尊其君而不知推之於尧舜之道欲重其国而反厝之於不胜之地岂君子之高义若犹未悟请於是止矣】宋元嘉中文帝诏中书侍郎裴松之采三国异同凡数十家以注夀书补其阙漏辨其舛错绩力虽勤而亦不能更正统体历南北隋唐五季七百有余岁列诸三史之後不复议为也宋丞相司马光作通监始更蜀曰汉仍以魏纪事而昭烈为僭伪【原注通监魏黄初二年夏四月丙午汉中王即皇帝位于武担之南改元章武臣光曰天生烝民其势不能自治必相与戴君以治之苟能禁暴除害以保全其生赏善罚恶使不至於乱斯可谓之君矣是以三代之前海内诸侯何啻万国有人民社稷者通谓之君合万国而君之立法度班号令而天下莫敢违者乃谓之王王德既衰强大之国能帅诸侯以尊天子者则谓之霸故自古天下无道诸侯力争或旷世无王者固亦多矣秦焚书坑儒汉兴学者始推五德生胜以秦为闰位在水火之问霸而不王於是正闰之论兴矣及汉室倾覆三国鼎峙晋氏失驭五胡云扰宋魏以降南北分治各有国史互相排黜南谓北为索虏北谓南为岛夷朱氏代唐四方幅裂朱邪入汴比之穷新运历年纪皆弃而不数此皆私己之偏辞非大公之通论也臣愚诚不足以识前代之正闰窃以为苟不能使九州合为一统皆有天子之名无其实者也虽华夷仁暴大小强弱或时不同要皆与古之列国无异岂得独尊奬一国谓之正统而其余皆为僭伪哉若以自上相授受者为正邪则陈氏何所授拓跋氏何所受若以居中夏者为正邪则刘石慕容苻姚赫连所得之土皆五帝三王之旧都也若以有道德者为正邪则蕞尔之国必有令主三代之季岂无僻王是以正闰之论自古及今未有能通其义确然使人不可移夺者也臣今所述止欲叙国家之兴衰着生民之休戚使观者自择其善恶得失以为劝戒非若春秋立褒贬之法拨乱世反诸正也正闰之际非所敢知但据其功业之实而言之周秦汉晋隋唐皆尝混一九州传祚於後子孙虽微弱播迁犹承祖宗之业有绍复之望四方与之争衡者皆其故臣也故全用天子之制以临之其余地丑德齐莫能相一名号不异本非君臣者皆以列国之制处之彼此钧敌无所抑扬庶几不诬事实近於至公然天下离析之际不可无岁时月日以识事之先後据汉传於魏而晋受之晋传於宋以至於陈而隋取之唐传於梁以至於周而大宋承之故不得不取魏宋齐梁陈後梁後唐後晋後周年号以纪诸国之事非尊此而卑彼有正闰之辨也昭烈之於汉虽云中山靖王之後而族属疎远不能纪其世数名位亦犹宋高祖称楚元王後南唐烈祖称吴王恪後是非难辨故不敢以光武及晋元帝为比使得绍汉氏之遗统也】至晦庵先生朱熹为通监作纲目黜魏而以昭烈章武之元继汉统体始正矣【原注通监网目建安二十五年魏文帝曹丕黄初元年是岁僭国一春正月丞相冀州牧魏王曹操还至洛阳卒太子丕自立为丞相冀州牧魏王冬十月魏王曹丕称皇帝废帝为山阳公十二月魏主丕如洛阳昭烈皇帝章武元年魏黄初二年夏四月汉中王即皇帝位孙权徙治武昌秋八月孙权遣使降魏魏封权为吴王二年魏黄初三年吴大帝孙权黄武元年旧国一新国一凡二僭国後主建兴四年魏黄初七年吴黄武五年夏五月魏主丕卒秋八月吴王权围江夏不克七年魏太和三年吴黄龙元年夏四月吴王孙权称皇帝遣卫尉陈震使吴及吴主权盟旧史及通监皆以建安二十五年为魏黄初元年今犹系之汉汉未亡也曹丕废汉帝而昭烈即位乃以章武元年为汉魏自僭伪也孙权受魏封爵始称吴王着其封於魏也然终叛魏称帝故以黄武之元并魏黄初为列国僭伪於是统体正矣其斋居感兴诗曰东京失其御刑臣弄天纲西园植奸秽五族沈忠良青青千里草乘时起陆梁当涂转凶悖炎精遂无光桓桓左将军杖钺西南疆伏龙一奋跃凤雏亦飞翔祀汉配彼苍出师惊四方天意竟莫回王图不偏昌晋史自帝魏後贤合更张世无鲁连子千载徒悲伤】然而本史正文犹用夀书经尝闻搢绅先生余论谓夀书必当改作窃有志焉及先君临终复有遗命断欲为之事梗不能中统元年诏经持节使宋告登宝位通好弭兵宋人馆留仪真不令进退束臂抱节无所营为乃破藁发凡起汉终晋立限断条目以更夀书作表纪传録诸序议赞十二年夏五月令伴使西珪借书於两淮制使印应雷得二汉三国晋书遂作正史以裴注之异同通监之去取纲目之义例参校刋定归於详实以昭烈纂承汉统魏吴为僭伪十三年冬十月书成年表一卷帝纪二卷列传七十九卷録八卷共九十卷别为一百三十卷仍故号曰三国志【原注义例曰史之有书尚矣而称谓不一如三皇之书则谓之坟五帝之书则谓之典虞夏商周则谓之书历代宝传则谓之训周之世列国各有书而各有名晋谓之乘楚谓之檮杌鲁谓之春秋其为记録言动则一其名则无定也战国秦汉之世记注愈繁如左氏传国语世本战国策铎氏微秦纪八览六论等不可胜纪皆不能为完书至司马迁总为撰集自黄帝讫汉武之获麟名曰史记班固作前史始於高帝终於王莽别为一代如虞夏商周而谓之汉书陈夀之为国志时东汉史尚无完书乃断自献帝而下为魏蜀吴书总谓之三国志天下分裂统体不一如周衰列国故如国语别为书而谓之志志亦记也今虽增修革讹饰陋正其统体其名不可易故仍曰三国志云先生比修新书先为义例以明更定去取之意今各具本条下　谨案陵川集载此序云号曰续後汉书与此不同观此注则知作序时本名三国志後乃改名续後汉书苟宗道所为行状有云仍改曰续後汉书者是也其後延佑间中书省咨文仍称三国志至江西行省开刋始定称续後汉书冯良佐序所云今所定称者是也明代刋集者误改其文在此序中当仍其原本为是】奋昭烈之幽光掲孔明之盛心祛操丕之鬼蜮破懿昭之城府明道术辟异端辨奸邪表风节甄义烈核正伪曲折隐奥傅之义理徵之典则而原於道德推本六经之初苴补三史之後千载之蔽一旦廓然矣古之为书大抵圣贤道否发愤而作屈平离骚马迁史记皆是也然皆曀昧一时道流百世故韩愈谓以彼易此孰得孰失【原注韩文柳子厚墓志子厚斥不久穷不极虽有出於人其文学辞章必不能自立以致必传於後如今无疑也虽使子厚得所愿为将相於一时以彼易此孰得孰失必有能辨之者】今拘幽之极而集是盖亦失中之得古人之志也呜呼安得复於先君而告卒事乎十有五日庚子翰林侍读学士行台宣抚使使持节入宋国国信大使陵川郝经序

[book_title]续后汉书新注序
续後汉书新注序
三国事涉汉晋参出互见百有余年诸所记注不啻数十百家其行於世者汉史则华峤汉书谢承後汉书司马彪续汉书袁宏汉纪袁暐献帝春秋张璠汉纪乐资山阳公载记王隐蜀记孙盛蜀世谱郭冲五事魏史则王沉魏书傅玄魏书及传子评断孙盛魏氏春秋鱼豢魏畧孔衍汉晋春秋隂澹魏纪吴史则韦曜吴书虞溥江表传胡冲吴历虞预会稽典録环氏吴纪於晋则干宝晋纪虞预晋书王隐晋书谢沉晋书孙盛晋阳秋傅畅晋诸公赞徐广晋纪皆各着一国之事以自名家独陈夀合魏蜀吴总为三国志号称良史然其事多疏略故宋文帝命裴松之为注大集诸家之书补其遗阙各具本文下且为考正辨其得失其诸书疏援引事类出异书者注之事显者则不注今宣相陵川先生更正陈志凡裴注之事当入正文者则为删取其乖戾不合不可传信者则置之命宗道掇拾具注新书本文下陈志之评裴注之论亦为具载其义理悖误者则以所闻於先生余论为之辨正凡书疏论议所引古今事类裴注之未备者皆为补苴事已见者不重出无所考者则阙之先生比为新书先作义例条目以明予夺之旨今各具本文下其书法则复发凡举例以见其义宗道初事先生之父静直先生既又受学於先生先生之开府南阳辟宗道为属掾奉使入宋又辟充典书状缱绻患难十有三年故不敢不承命亦庶几附骥尾而厠名於大典之末云宣抚司都事充国信书状官门生河阳苟宗道序

[book_title]后序
续後汉书後序
人有恒言曰经史史所以载兴亡而经亦史也书纪帝王之政治春秋笔十二公之行事谓之非史可乎盖定於圣人之手则後世以经尊之而止及乎兴亡则谓之史也古史分十七东汉而下西晋而上有三国志亦十七之一也出於陈夀之笔不可谓失三国之实独帝魏而不知蜀之正统为史笔之玷又前史纪传外有书志所以载三才之奥礼乐食货兵刑官职之异而夀皆未及尤史笔之欠此紫阳朱文公诗云後贤合更张感叹所繇发也後紫阳百余年徒增阅史者之慨中统庚申郝文忠公以行台宣抚持节使宋而留滞仪真进退维谷乃继先志修旧史破藁发凡首帝昭烈魏吴止笔其实表外有纪传以辨崇卑而复为八録以补陈阙各冠以序述其从起结以议赞会其指归考前言徵後史而损益之仪真受一时之抑而史书流百世之芳公之荣远矣公之先世诗书之泽锺陵川清粹之气嬉笑怒骂铺张吟讽皆成文章由赋诗而至移文复三十有九卷公之文博矣若夫续後汉书暨陵川集则今所定称也延佑戊午集贤陈大学士以公书敷奏圣天子念故臣之可悯喜藏书之有传睿旨恩润俾江西行省绣梓一哉王心继今以往天下後世有以诵习而资德业矣臣良佐时职寄江西提衡儒学省堂孜孜钦承就委董役率儒人胡元昌等详正其字庶无讹矣工毕念不容已用纪岁月云是年秋七月既望臣冯良佐顿首百拜谨识

[book_title]卷一【阙】
钦定四库全书
续後汉书卷一【阙】　　　　　元　郝经　撰
年表【阙】

[book_title]卷二
钦定四库全书
续後汉书卷二　　　　　　元　郝经　撰
帝纪第一
【义例曰魏晋自以为正统相继故不举昭烈之諡称曰先主陈夀遂不以汉为帝纪曰先主传非也先主者大夫称其先大夫之辞也继汉而不称汉未尝称蜀而称蜀蔑劣甚矣夫昭烈景帝之子中山靖王之後为左将军时受献帝衣带中密诏诛曹操不克出奔徐州起兵讨操又不克奔袁绍与绍讨操又不克遂依刘表说表袭许以诛操表不能用及败操于赤壁始有荆土攻刘璋于成都却操于汉中遂有巴蜀操既幽帝弑后酖杀皇子簒弑已成昭烈以为高祖初封汉王出定三秦以讨项羽故即汉中王位兴兵讨操及操死丕簒献帝降废汉统中絶遂即汉皇帝位以祀汉汉统于是乎在矣及其崩殂末帝嗣世孔明出师讨魏继之以死蒋琬费禕姜维诸人从臾义烈尚数十年与魏俱毙则章武之元自可绍建安之末昭烈之与献帝自为缵承魏吴只汉之僭伪尔岂可削汉与魏遂以为蜀乎其称汉为蜀者魏晋间语也通监更蜀称汉纲目以汉纪事统体始正矣纪统纪也以一统而纪天下之事也故司马迁史记凡一统天下者皆曰本纪班固因之曰帝纪陈夀以魏为正统故以魏为帝纪汉统未絶而复与魏则天下有二统且魏岂能统汉哉今从纲目以汉昭烈末帝为帝纪魏吴皆降为传云史记于高帝本纪初称高祖及为沛公称沛公封汉王则称汉王至即皇帝位称帝称上崩後于他纪传则称高祖班固前汉书因之范晔後汉书自世祖起兵即称光武至即位後称帝称上崩後称世祖光武犹夫前史也陈夀国志于先主传始终称先主于魏吴则始终称姓名通监始称姓名及即汉中王位称汉中王至即帝位称汉主崩後称汉昭烈并以僭伪书也今从范史始称昭烈至即位後称帝称上于魏吴则始终皆称昭烈一同二汉天王正统云史记本纪二汉书帝纪其大法依仿春秋经传编年事详辞畧其天文灾变郡国废兴礼乐刑法因革大端四夷兴衰侵叛之迹皆备书之又见诸书志及本传大抵皆重出陈夀国志无书志其事皆具于纪传方之三史为详而不重出然以魏为正统帝纪凡天变外夷之事皆録于魏吴书故有者则録于吴谓蜀不置史灾异靡书故二主传皆不録今既正统体欲移置于汉纪则失实存之魏传则失体故汉纪魏吴传皆不録类之于八録国别以见不复重出其事义相关者则几而不因云】
昭烈皇帝
昭烈皇帝姓刘氏讳备字玄德涿郡涿县人景帝子中山靖王胜之後也武帝诏诸侯王得推恩侯支庶子弟靖王百余子侯者五人元狩六年封贞涿县陆城亭侯元鼎五年坐酎金失侯因家焉【原注汉书孝景皇帝贾夫人生赵敬肃王彭祖中山靖王胜胜以前三年立有子百二十余人四十三年薨子哀王昌嗣一年薨子康王昆侈嗣十一年薨子顷王辅嗣四年薨子宪王福嗣十七年薨子怀王循嗣十五年薨无子絶四十五岁成帝鸿嘉二年复立宪王弟孙利乡侯子云客是为广德夷王三年薨无子絶四十年哀帝复立云客弟广汉为广平王薨无後平帝元始二年复立广川惠王曾孙伦为广德王奉靖王後王莽时絶王子侯表中山靖王子广望节侯忠将梁侯朝平薪馆侯未央陆城侯贞薪处侯嘉元鼎五年皆坐酎金失侯鱼豢典畧备本临邑侯枝属也】昭烈祖父雄父弘世仕州郡雄举孝亷终东郡范令昭烈少孤与母贩履织席为业舍东南角篱上桑生高五丈余童童如小车盖涿人李定曰是家当出贵人昭烈方幼与宗中诸儿戱桑下言吾必当乘此羽葆盖车叔父子敬曰汝勿妄语灭吾门也年十五母使行学与同宗刘德然辽西公孙瓒俱事故九江太守同郡卢植德然父元起常资给昭烈与德然等元起妻曰各家何能常尔邪元起曰吾宗中有此儿非常人也而瓒深与昭烈相友瓒年长昭烈以兄事之昭烈不甚乐读书喜狗马音乐美衣服身长七尺五寸垂手下膝顾自见其耳有大志少语言善下人喜怒不形于色推仁尚义廓如也好交结豪侠年少争附之河东关羽亡命来归与同郡张飞兄事昭烈誓以死从中山大商张世平苏双等赀累千金贩马于涿郡知昭烈非常人乃多与之金昭烈资之因合徒衆灵帝末黄巾贼起州郡各举义兵昭烈率其属从校尉邹靖讨贼有功除安喜尉【原注典畧平原刘子平知备有武勇时张纯反叛青州被诏遣从事将兵讨纯过平原子平荐备于从事遂与相随遇贼于野备中创阳死贼去後故人以车载之得免後以军功为中山安喜尉】督邮以公事到县昭烈求谒不通直入缚督邮杖二百解绶系其颈着马柳【原注五葬反】弃官亡命【原注典畧其後州郡被诏书其有军功为长吏者当沙汰之备疑在遣中督邮至县当遣备备素知之闻督邮在传舍备欲求见督邮称疾不肯见备备恨之因还治将吏卒径诣传舍突入门言我被府君密教收督邮遂就牀缚之将出到界自解其绶以系督邮颈缚之着树杖百余下欲杀之督邮求哀乃释去之】顷之大将军何进遣都尉毋丘毅诣丹阳募兵昭烈与俱行至下邳遇贼力战有功除下密丞灵帝崩皇子辩即位太后何氏临朝何进诛宦官不克死之【原注凡死国死官得其死者曰死之】袁绍尽灭宦官董卓入京师废帝为弘农王立献帝弑太后何氏【原注义例曰章武元年蜀中传言献帝已遇弑昭烈乃发丧制服諡曰孝愍皇帝遂即皇帝位然献帝实未崩特曹丕废为山阳公尔至末帝建兴十三年始崩曹叡諡曰孝献皇帝故不得从未崩之諡祗曰献帝】
初平元年春正月州郡皆起兵讨卓卓弑弘农王刼帝西迁长安天下大乱昭烈复去官後为高唐尉迁为令【原注英雄记灵帝末年备尝在京师後与曹公俱还沛国募召合衆会灵帝崩天下大乱备亦起军从讨董卓为贼所破奔奋威将军公孙瓒】
二年夏六月袁绍逐冀州牧韩馥自领州【原注凡曰自领与据皆非朝命也】攻瓒所置青州刺史田楷冬十月瓒表昭烈为别部司马【原注凡曰表表请朝命也曰以者自以为之也】使为楷拒绍数有战功试守平原令领平原相郡民刘平素轻昭烈耻为之下使客刺之客不忍刺语之而去其得人心如此【原注王沉魏书刘平结客刺备备不知而待客甚厚客以状语之而去是时人民饥馑屯聚钞暴备外御寇难内丰财施士之下者必与同席而寝同簋而食无所简择衆多归焉】袁绍还兵攻瓒昭烈与楷东屯齐瓒败绍复攻楷连战逾年
三年夏四月董卓伏诛【原注凡有罪当诛者曰伏诛】卓党贾诩以卓部曲李傕郭泛等反陷长安杀司徒王允【原注凡杀不以罪及两下相杀皆曰杀】遂共管朝政於是刘焉据益州刘表据荆州袁绍据冀州袁术据扬州曹操据兖州其余州郡皆拥兵自保更相并灭不复奉朝廷矣
四年冬十月公孙瓒杀幽州牧刘虞自领州
兴平元年春二月曹操攻徐州徐州牧陶谦遣使告急于田楷楷与昭烈俱救之时昭烈自有兵千余人及幽州乌桓杂胡骑又畧得饥民数千人既到谦以丹阳兵四千益之昭烈遂去楷归谦谦表昭烈为豫州刺史屯小沛夏四月曹操击破昭烈于郯东秋九月益州牧刘焉卒子璋自领州冬十二月陶谦病笃谓别驾糜竺曰非刘备不能安此州也谦卒竺率州人迎昭烈昭烈未敢当下邳陈登谓昭烈曰今汉室陵迟海内倾覆立功立事在于今日鄙州殷富户口百万欲屈使君抚临州事不宜抑让昭烈曰袁公路近在夀春此家四世五公【原注见袁绍传】海内所归君可以州与之登曰公路骄豪非治乱之主今欲为使君合步骑十万上可以匡主济民成五覇之业下可以割地守境以观时变若使君不见聼登亦未敢聼使君也北海相孔融谓昭烈曰袁公路岂忧国忘家者耶冢中枯骨何足介意今日之事百姓与能天与不取悔不可追昭烈遂领徐州陈登遣使告袁绍曰天祸鄙州州将殂陨民人无主恐贻盟主忧辄奉故平原相刘备领州绍报曰刘玄德弘雅有信义今徐州乐戴诚所望也
二年夏四月曹操攻吕布布来奔李傕郭泛相攻击张济挟帝东归
建安元年夏六月袁术来攻昭烈使张飞守下邳自将拒术于盱眙淮隂与术战於石亭相持经月更有胜负陶谦故将曹豹为下邳相与张飞相失飞杀之豹衆闭营自守城中乖乱袁术与吕布书劝令袭下邳许助以军粮布大喜引军水陆东下中郎将丹阳许耽开门迎之张飞败走布虏昭烈妻子及将吏家口昭烈闻之引还比至下邳【谨案比至陈志作北至通监作比至与此合】兵溃昭烈收余兵东取广陵与袁术战又败转军海西饥饿困踧【谨案困踧今志作困败此作困踧与宋本合】吏士相啖从事縻竺以家财助军迫迮【原注音仄】无归乃降于布布亦忿袁术运粮不继复以昭烈为豫州刺史还其妻子部曲家属诸将谓布曰刘备数反覆难养宜早图之布不聼以状语昭烈与并势击术使屯小沛昭烈乃遣关羽守下邳身还小沛秋七月帝至雒阳【原注雒本作洛鱼豢云汉火行忌水故去水加隹自光武後改为雒字】八月曹操刼帝迁许遂专朝政表昭烈为镇东将军封宜城亭侯昭烈复合兵得万余人吕布恶之自出兵攻昭烈昭烈败走归许曹操厚遇之表为豫州牧郭嘉等谓操曰备有英雄之志今不早图後必为患操不从益兵给粮使东至沛收散败以图吕布是岁孙策据江东【原注义例曰凡事之无日者附于月之下称是月无月者附于年之下称是岁无年者附于其事之首尾如左氏称初始及季年後之类无事可附者则约其时之早晚於一年之下与其事相涉者即附之此记事之通例也】
二年春正月袁术称帝于夀春韩暹杨奉在下邳寇掠徐扬间军饥饿辞吕布欲诣荆州布不聼奉乃私与昭烈相闻欲共击布昭烈阳许之冬十一月奉引军诣沛昭烈请奉入城饮食未半於座上缚奉斩之暹失奉奔并州
三年夏五月吕布复与袁术通使人齎金诣河内买马为昭烈兵所钞布怒遣其中郎将高顺北地太守张辽攻昭烈曹操遣将军夏侯惇救之为顺所败遂破沛复虏昭烈妻子送布昭烈挺身逸遇操于梁与操共击布于下邳冬十二月禽布斩之昭烈复得妻子从操还许表昭烈为左将军礼之愈重出则同舆坐则同席四年春袁绍复攻公孙瓒三月克易京瓒自杀绍遂有幽州帝自为曹操刦迁专制朝命不得有所为甚于傕泛帝舅车骑将军董承【原注裴松之曰董承汉灵帝母董太后之侄于献帝为丈人盖古无丈人之名故谓之舅也】受帝衣带中密诏令与昭烈诛操未发操从容谓昭烈曰今天下英雄惟使君与操尔本初之徒不足数也昭烈方食失匕箸值大雷震昭烈因曰圣人云迅雷风烈必变良有以也遂与承及长水校尉种辑将军吴子兰王子服等同谋夏四月袁术欲经徐州北就袁绍操遣昭烈督朱灵路招邀击术程昱郭嘉董昭皆谏操曰刘备不可遣也操悔追之不及术南走病死朱灵等还冬十一月昭烈遂杀徐州刺史车胄留关羽守下邳行太守事引军还小沛【原注胡冲吴历曹公数遣亲近密觇诸将有宾客酒食者辄因事害之备时闭门将人种芜菁曹公使人闚门既去备谓张飞关羽曰吾岂种菜者乎曹公必有疑意不可复留其夜开後栅与飞等轻骑俱去所得赐遗衣服悉封留之乃往小沛收合兵衆裴松之曰魏武帝遣先主统诸将要击袁术郭嘉等并谏魏武不从其事显然非因种菜遯逃而去如胡冲所云何乖僻之甚乎】东海昌霸反郡县多叛操为昭烈衆数万人遣孙乾与袁绍连和操遣长史刘岱中郎将王忠击之不克昭烈谓岱等曰汝百辈来无如我何曹操自来未可知尔
五年春正月董承等事觉操杀承及王服种辑皆夷三族自将攻昭烈初昭烈谓操方与绍连兵不得东候骑卒至言曹公自来昭烈大惊及战师望风崩溃操尽收其衆虏昭烈妻子并禽关羽以归昭烈走青州青州刺史袁谭昭烈故茂才也将步骑迎昭烈昭烈随谭到平原谭驰使白绍绍遣将道路奉迎身去邺二百里与昭烈相见驻月余所失亡士卒稍稍来集操与袁绍相拒於官渡汝南黄巾刘辟等叛操应绍绍遣昭烈将兵与辟等畧许下夏四月孙策卒弟权代领其衆关羽亡归操遣曹仁将兵击昭烈昭烈还绍军隂欲离绍乃说绍南连刘表秋七月绍遣昭烈将本兵复至汝南与龚都等合衆数千人操遣蔡杨【谨案今志作蔡阳宋本作杨与此合】击之为昭烈所杀冬十月操大破绍军
六年秋九月操自击昭烈昭烈遣糜竺孙乾与刘表相闻表自郊迎以上宾礼待之益其兵使屯新野荆州豪杰归昭烈者日益多表疑其心隂御之一日表置宴蒯越蔡瑁欲因会取昭烈或以急告昭烈托被酒潜遯所乘马曰的卢走堕檀溪水中昭烈曰的卢今日厄矣可努力的卢一跃三丈遂得免【谨案傅玄乘舆马赋曰刘备之初降也太祖赐之骢马使自至廐选之名马以百数莫可意者次至下廐有的卢马委弃莫视瘦瘁骨立刘备检而取之衆莫不笑之其後刘备奔于荆州逸足电发追不可逮衆乃服焉】昭烈益开诚待之越等服其雅量表亦不复疑终表之世遂无衅故【原注孙盛曰檀溪之事此不然之言备时羇旅客主势殊若有此变岂能晏然终表之世而无衅故乎此世俗妄说非是实也　按陈志豪杰归先主者日益多表疑其心隂御之则越瑁之谮或有之檀溪之急似不为妄今取之是已】
七年夏五月袁绍卒子尚自领州刘表遣昭烈拒夏侯惇于禁等于博望昭烈设伏兵一旦烧屯伪遯惇等追之伏发大破之
九年秋七月曹操克邺遂有冀青幽并四州
十二年春曹操北征乌桓昭烈说表袭许表不能用操自柳城还表谓昭烈曰不用君言失此大会昭烈曰今天下分裂日寻干戈事会之来岂有终极乎若能应之于後者则此未足为恨也昭烈在荆州数年尝于表坐起至厠慨然流涕表怪问昭烈曰平常身不离鞍髀【原注音陛】肉皆消今不复骑髀里肉生日月如流老将至矣而功业不建是以悲耳【谨案此段裴松之注在昭烈初归刘表下此据在荆州数年语移在十二年後】昭烈访士于襄阳司马徽徽盛称琅邪诸葛亮昭烈三往乃得见问天下大计亮说昭烈取荆益结好孙权与共图操兴复汉室
十三年秋八月曹操南击刘表表病笃以州让昭烈昭烈不从乃托子琮焉【原注英雄记表病上备领荆州刺史魏书表病笃托国于备顾谓曰我儿不才诸将并零落我死之後卿便摄荆州备曰诸子自贤君其忧病或劝备宜从表言备曰此人待我厚今从其言人必以我为薄所不忍也】表寻卒【谨案三国志曹公南征表会表卒系在十二年而武帝纪则云建安十三年秋七月公南征刘表八月表卒两传年不符此改属十三年与曹操传相应较陈志为密矣】琮自领州九月操至新野琮遣使请降于操时昭烈屯樊琮不敢告昭烈久之乃觉遣所亲问琮琮令宋忠诣昭烈言故时操已在宛昭烈大惊谓忠曰卿等作事不早相语祸至乃始告邪引刀向忠曰今断卿头不足解忿亦耻大丈夫临别复杀卿辈遣忠去呼部曲共议或劝昭烈攻琮荆州可得昭烈曰刘荆州临危托我以孤遗背信自济吾所不为死何面目以见刘荆州乎遂将其衆去过襄阳驻马呼琮琮惧不能起琮左右及荆州人多归昭烈昭烈过辞刘表墓泣涕而去比到当阳衆十余万辎重数千两日行十余里别遣关羽乘船数百艘使会江陵或谓昭烈曰宜速行保江陵今虽拥大衆被甲者少若曹操兵至何以拒之昭烈曰夫济大事必以人为本今人归吾吾何忍弃去【原注习凿齿曰先主颠沛险难而信义愈明势逼事危而言不失道追景升之顾则情感三军恋赴义之士则甘与同败观其所以结物情者岂徒投醪抚寒含蓼问疾而已哉其终济大业不亦宜乎】操以江陵有军实恐昭烈据之乃释辎重轻军到襄阳闻昭烈已过操将骑五千急追之一日一夜行三百余里及于当阳之长阪昭烈弃妻子与诸葛亮张飞赵云等数十骑走操大获其人衆辎重昭烈斜趋汉津适与羽船会得济沔遇表长子江夏太守琦衆万余人与俱到夏口适孙权遣鲁肃吊刘表二子并说昭烈抚有表衆恊力治操肃未至而操已济汉故肃与昭烈遇于当阳长阪肃达权旨致殷勤意且问昭烈曰豫州今欲何至昭烈曰与苍梧太守吴巨【谨案士燮及步隲传皆作吴巨与此合陈志作吴臣误】有旧欲往投之肃曰孙讨虏聪明仁惠敬贤礼士江表英雄咸归附之已据有六郡兵精粮多足以立事今为君计莫若自结于东共济世业巨乃凡人偏在远郡行将为人所并岂足托乎昭烈甚悦遂用肃计住鄂县之樊口冬十月遣诸葛亮随肃求救於孙权权遣周瑜程普等水军数万与昭烈并力及操战於赤壁大破之焚其舟船昭烈与周瑜诸军水陆并进追到南郡时又疾疫操军多死操乃遁归昭烈表刘琦为荆州刺史又南征四郡武陵太守金旋长沙太守韩玄桂阳太守赵范零陵太守刘度皆降【原注三辅决録注金旋字元机京兆人历位黄门郎汉阳太守徵拜议郎迁中郎将领武陵太守为备所攻刼死子禕事见魏武本纪】庐江雷绪率部曲数万口来归以诸葛亮为军师中郎将督零陵桂阳长沙三郡调其赋税以充军实偏将军赵云为桂阳太守
十四年冬昭烈表孙权行车骑将军领徐州牧会刘琦卒权表昭烈领荆州牧周瑜为南郡太守分南岸地以给昭烈昭烈立营於油口改名公安权稍畏之以妹妻昭烈
十五年刘表故吏士多归昭烈昭烈以周瑜所给地少不足以容衆冬十二月乃自诣京见权求都督荆州周瑜吕范劝权留之权不从礼遇甚盛绸缪恩纪及归昭烈谓左右曰孙车骑长上短下其难为下吾不可以再见之乃昼夜兼行至公安闻瑜谋谓龎统曰天下智谋之士所见畧同孔明谏孤莫行亦虑此也孤方危急不得不往孤以仲谋所防在北当赖孤为援故决意不疑耳此诚险涂殆不免周瑜之手未几瑜卒鲁肃代领其衆劝权以荆州借昭烈与共拒曹操权从之权欲与昭烈共取蜀遣使来言曰米贼张鲁据巴汉为操耳目规图益州刘璋不武不能自守若操得蜀则荆州危矣今欲先攻取璋进讨张鲁西连全蜀一统吴楚虽有十操无所忧也或以为宜报听许权终不能越荆有蜀蜀地可为己有荆州主簿殷观进曰若为权先驱进未能克蜀退为权所乘即事去矣今但可赞其伐蜀而说新据诸郡未可兴动权必不敢越我而取蜀如此进退在我可以收吴蜀之利昭烈从之答权使曰益州富强土地险阻刘璋虽弱足以自守张鲁虚伪未必尽忠於操今暴师蜀汉转输万里欲战克攻取虽吴起不能定其规孙武不能善其事也曹操虽有无君之心而有奉主之名议者见其失利于赤壁谓其力屈无复远图今操三分天下已有其二将欲饮马於沧海观兵於吴会岂肯守此坐须老乎而同盟无故自相攻伐借枢於操使敌承其隙非长策也且备与璋托为宗室冀冯英灵以匡汉朝今璋得罪于左右愿加寛贷权不聼遣孙瑜率水军往夏口昭烈不聼军过谓瑜曰汝欲取蜀吾当被髪入山不失信于天下也使关羽屯江陵张飞屯秭归诸葛亮据南郡昭烈自往孱陵权不得已召瑜还迁殷观为别驾从事交趾太守士燮以岭南七郡降于孙权权以步隲为交州刺史尽有岭南地
十六年益州牧刘璋闻曹操将遣锺繇等向汉中讨张鲁内怀恐惧别驾从事张松说璋请昭烈讨鲁拒操隂谋推戴以为州主璋然之使法正将四千人迎昭烈正因陈益州可取之策昭烈疑之龎统言于昭烈曰荆州荒残人物殚尽东有孙权北有曹操难以得志益州国富民强户口百万四部兵马所出必具宝货无求于外得以为资大业可成也昭烈曰今指与吾为水火者曹操也操以急吾以寛操以暴吾以仁操以谲吾以忠每与操反事乃可成尔今以小利而失信义于天下奈何统曰权变之时固非一道所能定也且兼弱攻昧逆取顺守古人所贵若事定之後封以大国何负于信今日不取终为人利尔昭烈以为然於是厚以恩意接纳正【原注韦曜吴书备前见张松後得法正皆厚以恩意接纳尽其殷勤之欢因问蜀中阔狭兵器府库人马衆寡及诸要害道里远近松等具言之又画地图山川处所由是尽知益州虚实案刘璋传昭烈纪松未尝见昭烈吴书为妄】乃留诸葛亮关羽等守荆州以赵云领留营司马昭烈将步卒数万入益州刘璋敕在所供奉昭烈入境如归前後赠遗巨亿计昭烈自江州北由垫【原注徒协反】江诣涪璋自出迎相见甚欢张松令法正白昭烈便可於会所袭璋昭烈曰此大事也不可仓卒璋推昭烈行大司马领司隶校尉昭烈亦推璋行镇西大将军益州牧璋增昭烈兵使击张鲁又令督白水军昭烈并军三万余人车甲器械资货甚盛璋还成都昭烈北到葭萌未即讨鲁厚树恩德以收衆心
十七年冬曹操伐孙权权呼昭烈自救昭烈遣使告璋曰曹操伐吴吴忧危急孙氏与孤本为唇齿又乐进在青泥与关羽相拒今不往救羽进必大克转侵州界其忧有甚于鲁鲁自守之贼不足虑也乃从璋求万兵及资宝欲以东行璋但许兵四千其余皆给半昭烈因激怒其衆曰吾为益州征强敌师徒勤瘁今帑藏山积而恡於功赏望士大夫为出死力其可得乎张松书与昭烈及法正曰今大事垂成如何释此去乎松兄广陵太守肃惧祸白璋发其谋於是璋收斩松嫌隙始构矣璋敕关戍诸将文书勿复关通昭烈昭烈大怒召璋白水军督杨怀责以无礼斩之【谨案零陵先贤传曰刘璋请刘备璋将杨怀数谏备悟使人请璋子禕及怀酒酣备见怀佩匕首备出其?首谓怀曰将军?首好孤亦有可得观之怀与之备得?首谓怀曰汝小子何敢间我兄弟之好耶怀骂言未讫备斩之】乃使黄忠卓膺勒兵向璋昭烈径至关头质诸将并士卒妻子引兵与忠膺等进据涪十八年夏五月曹操自立为魏公加九锡璋遣刘璝冷苞张任邓贤吴懿【谨案蜀志无吴懿二字】等拒昭烈皆败退保绵竹懿诣军降【原注益部耆旧杂记张任蜀郡人家世寒门少有胆勇志节仕州为从事】璋复遣李严督绵竹诸军严率衆降昭烈军益强分遣诸将平下属县诸葛亮张飞赵云等将兵泝流定白帝江州江阳惟关羽留镇荆州昭烈进军围雒时璋子循守城被攻且一年
十九年夏张任勒兵於鴈桥逆战被禽昭烈以任忠勇欲降之任厉声曰老臣不复事二主矣乃杀之雒城破进围成都征西将军马超率衆来归屯于城北城中震恐後数十日昭烈令从事简雍入说璋璋从雍出降蜀中殷盛丰乐昭烈置酒大飨士卒取城中金银分赐将士还其谷帛昭烈领益州牧诸葛亮为股肱法正为谋主关羽张飞马超为爪牙许靖糜竺简雍为宾友及董和黄权李严等本璋之所授用也吴懿费观等又璋之婚亲也彭羕【原注余亮反】又璋之所排摈也刘巴者宿昔之所忌恨也皆处之显任尽其器能有志之士无不竞劝冬十一月曹操弑皇后伏氏酖杀二皇子
二十年孙权闻昭烈取益州逐刘璋令中司马诸葛瑾从昭烈求荆州诸郡昭烈不许曰吾方图凉州得凉州当以荆州相与权大怒乃遣吕蒙袭夺长沙零陵桂阳三郡夏五月昭烈引兵五万下公安令关羽入益阳时曹操定汉中张鲁走巴西昭烈闻之与权连和分荆州江夏长沙桂阳东属南郡零陵武陵西属引军还江州冬十一月遣黄权将兵迎张鲁鲁已降操操使夏侯渊张合屯汉中犯暴巴界昭烈令张飞进兵宕渠与合等战于瓦口合败走并击巴賨【原注?冬反】破之昭烈还成都二十一年夏四月曹操自为魏王
二十二年春三月孙权降于曹操冬昭烈进兵汉中分遣张飞马超吴兰等屯下辨又遣雷铜等入武都【谨案陈志作入成都上云进兵汉中何有分遣他将入成都之理考华阳国志云遣将吴兰雷铜入武都与此合志误】二十三年春飞等皆为操兵所破昭烈次于阳平与操将夏候渊张合相拒
二十四年春自阳平南渡沔水缘山稍前营于定军山【谨案陈志作於定军山势作营考法正传作定军兴势兴势山名作山势误此书作营于定军山据通监也】渊等引兵来争昭烈命黄忠乘高鼓噪攻之大破渊军斩渊【原注陈志作斩合误】及操所署益州刺史赵顒等操自长安出斜谷军遮要以临汉中昭烈曰曹操虽来无能为也我必有汉川矣及操至昭烈敛衆拒险终不交锋相守积月操军亡者日多乃引军出翊军将军赵云击败之夏操遯还长安昭烈遂有汉中遣刘封孟达李平等攻申耽于上庸耽举郡降秋七月羣下上昭烈为汉中王表于帝曰平西将军都亭侯臣马超左将军领长史镇军将军臣许靖营司马臣龎羲议曹从事中郎军议中郎将臣射援【原注三辅决録注援字文雄扶风人也其先本姓谢与北地诸谢同族始祖谢服为将军出征天子以谢服非令名改为射子孙氏焉兄坚字文固少有美名辟公府为黄门侍郎献帝之初三辅饥乱坚去官与弟援南入蜀依刘璋璋以坚为长史刘备代璋以坚为广汉蜀郡太守援亦少有名行太尉皇甫嵩贤其才而以女妻之丞相诸葛亮以援为祭酒迁从事中郎卒官】军师将军臣诸葛亮荡寇将军汉夀亭侯臣关羽征虏将军新亭侯臣张飞征西将军臣黄忠镇远将军臣赖恭扬武将军臣法正兴业将军臣李严等一百二十人上言曰昔唐尧至圣而四凶在朝【原注尚书舜流共工于幽州放驩兜于崇山窜三苖于三危殛鲧于羽山四罪而天下咸服左氏传舜相尧流四凶族】周成仁贤而四国作难【原注史记成王少周摄政当国管叔蔡叔霍叔与殷武庚作乱周公东征杀武庚管叔放蔡叔霍叔以微子启代殷後国于宋】高后称制而诸吕窃命【原注汉书吕后以周吕侯子台为吕王台弟产为梁王建成侯释之子禄为赵王上将军各领南北军吕后崩禄产因谋作乱大尉勃与朱虚侯章等共诛之遂灭吕氏立文帝】孝昭幼冲而上官逆谋【原注汉书孝昭上官皇后上官安之女也安父桀为左将军与霍光皆受遗诏辅少主昭帝立安女为皇后以安为车骑将军桀安遂与燕王旦谋杀霍光因废帝立桀事觉皆伏诛】皆冯世宠藉履国权穷凶极乱社稷几危非大舜周公朱虚博陆则不能流放禽讨安危定倾伏惟陛下诞姿圣德统理万邦而遭厄运不造之艰董卓首难荡覆京畿曹操阶祸窃执天衡皇后太子鸩杀见害剥乱天下残毁民物久令陛下蒙尘忧厄幽处虚邑人神无主遏絶王命厌昧皇极欲盗神器左将军领司隶校尉豫荆益三州牧宜城亭侯备受朝爵秩念在输力以殉国难覩其机兆赫然愤发与车骑将军董承同谋诛操将安国家克宁旧都会承机事不密令操游魂得遂长恶残泯海内臣等每惧王室大有阎乐之祸【原注史记二世斋于望夷宫赵高使其壻咸阳令阎乐将吏卒千余人入宫前即二世数曰足下骄恣诛杀无道天下共叛足下足下其自为计麾其兵进二世自杀】小有定安之变【原注汉书平帝崩立宣帝玄孙婴为皇太子号曰孺子安汉公莽居摄践阼称摄皇帝及莽即真天子位封婴定安公敕阿乳母不得与语常在四壁中至于长大不能名六畜】夙夜惴惴战栗累息昔在虞书敦序九族周监二代封建同姓诗着其义历载长久汉兴之初割裂疆土尊王子弟是以卒折诸吕之难而成太宗之基臣等以备肺腑枝叶宗子藩翰心存国家念在弭乱自操破于汉中海内英雄望风蚁附而爵号不显九锡未加非所以镇卫社稷光昭万世也奉辞在外礼命断絶昔河西太守梁统等值汉中兴限于山河位同权均不能相率咸推窦融以为元帅卒立效绩摧破隗嚣【原注後汉书更始以窦融为张掖属国都尉酒泉太守梁统等推融行河西五郡大将军事遣使奉书献马于光武率步骑数万与大将军会高平共破隗嚣与五郡太守诣雒阳上凉州牧安丰侯印绶拜冀州牧迁大司空】今社稷之难急于陇蜀操外吞天下内残群寮朝廷有萧墙之危而御侮未建可为寒心臣等辄依旧典封备汉中王拜大司马董齐六军纠合同盟埽灭凶逆以汉中巴蜀广汉犍为为国所署置依汉初诸侯王故典夫权宜之制苟利社稷专之可也然後功成事立臣等退伏矫罪虽死无恨遂于沔阳设坛场陈兵列衆羣下陪位读奏讫御王冠於昭烈昭烈上言於帝曰臣以具臣之才荷上将之任董督三军奉辞于外不能扫除寇难靖匡王室久使陛下圣教陵迟六合之内否而未泰惟忧反侧疢如疾首曩者董卓造为乱阶自是之後羣凶纵横残剥海内赖陛下圣德威灵人神同应或忠义奋讨或上天降罚暴逆并殪以渐氷消惟独曹操久未枭除侵擅国权恣心极乱臣昔与车骑将军董承图谋讨操机事不密承见陷害臣播越失据忠义不果遂使操穷凶极逆主后戕弑皇子鸩害虽纠合同盟念在奋力懦弱不武历年未效常恐殒没孤负国恩寤寐永叹夕惕若厉今臣羣寮以为在昔虞书敦叙九族庶明励翼五帝损益此道不废周监二代并建诸姬实赖晋郑夹辅之福【原注左氏传昔武王克商光有天下封其兄弟之国者十有五人姬姓之国者四十人皆举亲也史记犬戎杀幽王晋文侯郑武公立故太子宜臼是为平王】高祖龙兴尊王子弟大启九国【原注汉书诸侯王表九国燕代齐赵梁楚吴淮南长沙也】卒斩诸吕以安太宗今操恶直丑正实繁有徒包藏祸心簒窃已显既宗室微弱帝族无位斟酌古式依假权宜上臣大司马汉中王臣伏自三省受国厚恩荷任一方陈力未效所获已过不宜复忝高位以重罪谤羣寮见逼廹臣以义臣恨惟寇贼不枭国难未已宗庙倾危社稷将坠诚臣忧责碎首之负【谨案诚臣忧责诚陈志作成】若应权通变以宁靖圣朝虽赴水火所不得辞敢虑常宜以防後悔辄顺衆议拜受印玺以崇国威仰惟爵号位高宠厚俯思报效忧深责重惊怖累息如临于谷尽力输诚奬厉六师率齐羣义应天顺时扑讨凶逆以宁社稷以报万分谨拜章因驿上还所假左将军宜城亭侯印绶于是还治成都拔魏延为都督镇汉中起馆舍筑亭障沿成都至白水关四百余区时关羽攻曹操将曹仁杀龎德禽于禁于樊孙权与曹操牋请讨羽自效遂令吕蒙取荆州羽师溃死之二十五年春曹操卒曹丕自为魏王秋七月将军孟达上庸太守申耽叛降于丕副军中郎将刘封伏诛冬十一月丕废帝为山阳公遂称尊号
章武元年春三月蜀中传言献帝已遇弑王乃发丧制服諡曰孝愍皇帝是後在所并言符瑞故议郎阳泉侯刘豹青衣侯向举偏将军张裔黄权大司马属殷纯益州别驾从事赵莋治中从事杨洪从事祭酒何宗议曹从事杜琼劝学从事张奭尹默谯周等【谨案顾炎武日知録曰谯周传建兴中丞相亮领益州牧命周为劝学从事而先主未称尊号即有劝学从事张奭尹默谯周等上言前後不同按周卒于晋泰始六年年七十二而昭烈即位之年年仅二十有三未必与劝进之列从本传为是】上言臣闻河图洛书五经?纬孔子所甄验应自远谨案雒书甄曜度曰赤三日德昌九世会备合为帝际雒书宝号命曰天度帝道备称皇以统握契百成不败雒书録运期曰九侯七杰争命民炊骸道路籍籍履人头谁使主者玄且来孝经钩命决録曰帝三建九会备臣父羣未亡时言西南数有黄气直立数丈见来积年时时有景云祥风从璿玑下来应之此为异瑞又二十二年中数有气如旗从西竟东中天而行图书曰必有天子出其方加是年太白荧惑填星常从岁星相追近汉兴五星从岁星谋岁星主义汉位在西义之上方故汉法常以岁星候人主当有圣主起于此州以致中兴时许帝尚存故羣下不敢漏言顷者荧惑复追岁星见在胃?毕?毕为天纲经曰帝星处之衆邪消亡圣讳豫覩推揆期验符合数至若此非一臣闻圣王先天而天不违後天而奉天时故应际而生与神合契愿大王应天顺民速即洪业以宁海内太傅许靖安汉将军麋竺军师将军诸葛亮太常赖恭光禄勲黄权少府王谋等上言曹丕簒汉湮灭汉室窃据神器刦廹忠良酷烈无道人鬼忿毒咸思刘氏今上无天子海内惶惶靡所式仰羣下前後上书者八百余人咸称述符瑞图?明徵间黄龙见武阳赤水九日乃去孝经援神契曰德至渊泉则黄龙见龙者君之象也易乾九五飞龙在天大王当龙升登帝位也又前关羽围樊襄阳男子张嘉王休献玉玺玺潜汉水伏于渊泉晖景烛燿灵光彻天夫汉者高祖本所起定天下之国号也大王袭先帝轨迹亦兴于汉中也今天子玉玺神光先见玺出襄阳汉水之末明大王承其下流授与大王以天子位瑞命符应非人力所致昔周有乌鱼之瑞【原注史记武王渡河白鱼入于王舟有火自上复于下至王屋流为乌其色赤其声魄云】咸曰休哉二祖受命图书先着以为徵验今上天告祥羣儒英俊并进河雒孔子?记咸悉具至伏惟大王出自孝景皇帝中山靖王之胄本枝百世乾只降祚圣姿硕茂神武在躬仁覆积德爱人好士是以四方归心焉考省灵图启发?纬神明之表名讳昭着宜即帝位以纂二祖绍嗣昭穆天下幸甚臣等谨与博士许慈议郎孟光建立礼仪择令辰上尊号王乃即皇帝位于成都武担之南【原注本纪成都有丈夫化为女子顔色美好盖山精也蜀王取以为妻不习水土疾病欲归国蜀王留之无几物故蜀王发卒之武都担土于成都郭中葬盖地数亩高十丈号曰武担也裴松之曰武担山名在成都西北盖以乾位在西北故就之以即阼】?曰惟建安二十六年四月丙午皇帝备敢用玄牡昭告皇天上帝后土神只汉有天下历数无疆曩者王莽簒盗光武皇帝震怒致诛社稷复存今曹操阻兵安忍戮杀主后滔天泯夏罔顾天显操子丕载其凶逆窃居神器羣臣将士以为社稷隳废备宜修之嗣武二祖龚行天罚备虽否德惧忝帝位询于庶民外及蛮夷君长佥曰天命不可以不答祖业不可以久替四海不可以无主率土式望在备一人畏天明命又惧汉邦【谨案汉高祖讳邦昭烈即位册文不应直书汉邦疑作汉祚为是】将湮于地谨择元日与百寮登坛受皇帝玺绶修燔瘗告类于天神惟神飨祚于汉家永绥四海【原注魏书备闻曹公薨遣掾韩冉奉书吊并致赙赠之礼文帝恶其因丧求好敕荆州刺史斩冉絶使命典畧备遣军谋掾韩冉斋书吊并贡锦布冉称疾住上庸致其书适会受终有诏报答以引致之备得报书遂称制比皆魏自夸之辞非实事也昭烈与操丕不共戴天方讨贼复汉岂吊丧致贡与修好乎】夏四月大赦改元以诸葛亮为丞相许靖为司徒置百官立宗庙祫祭高皇帝以下【原注裴松之曰先主虽云出自孝景而世数悠远昭穆难明既绍汉祚不知以何帝为元祖以立亲庙于时英贤作辅儒生在官宗庙制度必有宪章而载记阙略良可恨哉】五月立皇后吴氏子禅为皇太子六月立子永为鲁王理为梁王帝忿孙权之附操袭杀关羽欲亲讨权赵云等谏不聼令车骑将军张飞将兵先出阆中盗杀飞以其首奔权秋七月帝东征权权遗书请和帝不许权令陆逊督朱然等拒帝八月权复遣使降魏魏封权为吴王曹氏始称魏与为列国也陆逊李异刘阿等屯巫秭归将军吴班冯习自巫攻破异等军次秭归武陵五谿蛮夷遣使请兵
二年春正月帝引军还秭归将军吴班陈式以水军屯夷陵夹江东西岸二月帝自秭归率诸将进军缘山絶岭于夷道猇【原注详交反】亭驻营自佷【原注音恒】山通武陵遣侍中马良安慰五谿蛮夷咸相率响应镇北将军黄权督江北诸军与逊军相拒于夷陵道夏六月黄气见自秭归十余里中广数十丈後十余日陆逊大破诸军于猇亭冯习张南死之帝自猇亭收合离散弃船由步道还鱼复将军傅肜殿後死之改鱼复县曰永安逊遣将军季异刘阿等踵後蹑汉军屯驻南山秋八月收兵还巫帝大恚慙曰吾乃为陆逊所折辱岂非天耶黄权在江北不得还率衆降魏司徒许靖薨【原注凡诸王三公丞相大将军大司马皆书薨】孙权闻帝住白帝甚惧遣使请和帝许之遣太中大夫宗玮报命冬十二月汉嘉太守黄元闻帝不豫举兵叛三年春二月丞相亮自成都至永安【原注凡汉丞相大将军大司马皆以官冠名尊之也吴魏则并书姓名降杀也】三月将军陈曶【原注音笏】获黄元斩之帝病笃托孤于丞相亮尚书令李严为副敕太子曰朕初疾但下痢尔後转杂他病殆不自济人五十不称夭朕年已六十有余何所复恨但以卿兄弟为念尔射君到说丞相叹卿智量甚大增修过于所望审能如此朕复何忧勉之勉之勿以恶小而为之勿以善小而不为【谨案贾谊新书审微篇云善不可谓小而无益不善不可谓小而无伤语意正与此合】惟贤惟德可以服人汝父德薄不足效也汝与丞相从事事之如父夏四月癸巳帝崩于永安宫年六十三【原注陈夀评曰先主之宏毅寛厚知人待士盖有高祖之风焉及其举国托孤于诸葛亮而心神无二诚君臣之至公古今之盛轨也凡陈志评与本议不同而有义理者则载本传下蔑劣不成章者则皆畧去云　义例曰天子曰崩诸侯曰薨大夫曰卒史汉因之太上皇皇帝太后皇后皆书崩皇子诸王妃夫人公侯大臣皆书薨百官羣寮皆书卒夀以魏为正统一用此例而汉昭烈书殂吴大帝书薨其余臣寮皆曰卒通监因之汉吴主皆书殂例也今更汉从正统例而魏吴臣主皆书卒如春秋书诸侯曰卒从大夫之例云】亮上言于末帝曰伏惟大行皇帝【原注天子崩未有諡故称大行】迈仁树德覆焘无疆昊天不吊寝疾弥留今月二十四日奄忽升遐臣妾号咷若丧考妣乃顾遗诏事惟太宗动容损益百寮发哀满三日除服到葬期复如礼其郡国太守相都尉县令长三日便除服臣亮亲受敕戒震畏神灵不敢有违臣请宣下奉行五月梓宫自永安还成都諡曰昭烈皇帝秋八月葬惠陵
议曰【原注义例曰初孔子赞易序诗书皆别为篇载于本文後古之制作之法也至左氏为春秋作传于行事得失之际则载断辞曰书曰故书不书君子曰或当世诸人之论与本文错置然经自经传自传犹存古制也及司马迁作史记于帝纪表书世家列传作序及论皆称太史公曰其终篇则有自序及叙传以韵语叙断诸人行事与本史错置班固作汉书其序则即其文序下其论则曰赞或载其父之言则曰任城掾班彪曰其终亦有叙传後世谓之史述赞亦与本史错置范晔後汉书其序遵固法而更赞曰论亦或援引其先世及诸人之言更叙传曰赞置于论之後而序论赞各自为篇载于正史後复古制也至唐章怀太子贤始错置如史汉陈夀三国志更论曰评而不作赞今既改作参用後汉三国晋宋以来诸儒论议故更评曰议其援引诸人书名而不书官挿入本议而断以己意亦错置正史间不复如古制别载便观览也】三王家天下其子若孙与其族属传继绍复则统纪在焉不幸而草窃间贰攘夺叨据终非其有故羿浞割夏则少康兴【原注左氏传昔夏之方襄也后羿自鉏迁于穷石因夏氏以代夏政而用伯明氏之子寒浞浞杀羿烹之以食其子子不忍食杀于穷门浞因羿室生浇及殪使浇灭斟灌氏及斟鄩氏而相为浇所灭后缗归于有仍生少康有夏之臣靡自有鬲收二国之烬以灭浞而立少康少康灭浇于过后抒灭殪于戈按史记仲康崩子帝相立中间历后羿寒浞二世凡簒夏四十有二年而少康复国】犬戎毙周则平王立【原注史记幽王嬖爱褒姒生子伯服废申后并去太子宜臼以褒姒为后以伯服为太子申后申侯女也申侯怒与缯西夷犬戎攻幽王杀幽王骊山下于是诸侯乃即申侯共立故太子宜臼是为平王东迁于洛邑】吴楚僭号诸侯不王孔子作春秋加王于正以大一统【原注吴本伯爵後僭称王楚本男爵後僭称王春秋皆贬而称子公羊传何言乎王正月大一统也】历五伯迄显赧二周王室余七邑【原注五伯齐桓公晋文公秦穆公宋襄公楚庄王考王封其弟于河南是为桓公卒子威公立卒子惠公立是为西周公惠公封其少子于巩号东周公王赧时东西周分治而王赧都西周秦灭东西周比亡凡七县河南洛阳谷城平隂偃师巩缑氏】天下羣起而称王称帝【原注六国皆称王秦称西帝齐称东帝】周之统自若也汉得天统莽簒而在光武操窃而在昭烈魏吴虽僭犹夫吴楚也昭烈天资仁厚宇量弘毅岿然一世之雄以兴复汉室为己任崎岖百折偾而益坚颠沛之际信义逾明故能终系景命信大义于天下任贤使能洒落诚尽使诸葛亮以死自效复见三代君臣高光为不亡矣国贼未讨境土未复而偾军崩殂哀哉
赞曰於赫汉道灭于阉丑运踰百六载罹阳九【原注汉书元岁之闰隂阳灾三统闰法易九戹曰初入元百六阳九次三百七十四隂九次四百八十阳九次七百二十隂七次七百二十阳七次六百隂五次六百阳五次四百八十隂三次四百八十阳三凡四千六百一十七岁与一元终经岁四千五百六十灾岁五十七】裂土分曜搴枢解纽凶婪诈慝攘据叨有严翼昭烈仁诚迪哲弘我炎正桓桓秉钺纂高系公讨贼立国权竞请盟丕岂其敌燕南三士【原注关羽张飞赵云】隆中一贤【原注诸葛亮】左提右挈百折弥坚崦嵫返照腾辉揭天皇矣帝统既絶复传

[book_title]卷三
<史部,别史类,郝氏续後汉书>
钦定四库全书
续後汉书卷三　　　　　　元　郝经　撰
帝纪第二
【义例曰末帝继昭烈在位四十余年为魏所灭降封安乐公而终於晋谥曰思陈夀三国志称昭烈为先主故称帝为後主通监称汉主目録称安乐思公皆以僭伪书也故凡正统之国称僭伪及降封者皆曰後主某公晋谓孙皓为後主归命侯隋谓陈帝为後主长城公是也纲目虽正其统体更先主为昭烈皇帝仍曰後主则昭烈先主也有未安者今正其位号而无谥刘死□虽諡曰孝□皇帝偏覇不可諡正统之帝故不从按欧阳修五代史梁亡而均王无諡称末帝今汉亡而帝亦无諡故更後主为末帝云】
末帝
末帝讳禅字公嗣母曰甘皇后建安十二年生於荆州二十四年昭烈为汉中王立为王太子及即皇帝位立为皇太子册曰惟章武元年五月辛已皇帝若曰太子禅朕遭汉运艰难贼臣篡盗社稷无主格人羣正以天明命朕继大统今以禅为皇太子以承宗庙祗肃社稷使使持节丞相亮授印绶敬聼师傅行一物而三善皆得焉【原注礼记行一物而三善皆得者惟世子而已其齿於学之谓也郑玄曰物犹事也】可不勉与三年夏四月昭烈崩于永安宫五月帝即皇帝位于成都年十七【原注鱼豢魏畧初备在小沛不意曹公卒至遑遽弃家属後奔荆州禅时年数岁窜匿随人西入汉中为人所卖及建安十六年关中破乱扶风人刘括避乱入汉中买得禅问知其良家子遂养为子与娶妇生子初禅与备相失时识其父字玄德比舍人有姓简者及备得益州而简为将军备遣简到汉中舍都邸禅乃诣简相验讯事皆符验简喜以语张鲁鲁乃洗沐送诣益州备乃立以为太子初备以诸葛亮为太子太傅及禅立以亮为丞相委以诸事谓亮曰政由葛氏祭则寡人亮亦以禅未闲于政遂总内外　裴松之曰二主妃子传曰後主生于荆州後主传云初即帝位年十七则建安十二年生也十三年败于长阪备弃妻子走赵云传曰云身抱弱子以免即後主也如此备与禅未尝相失也又诸葛亮以禅立之明年领益州牧其年与主簿杜微书曰朝廷今年十八与禅传相应理当非虚而鱼豢云备败于小沛禅时始生及奔荆州能识其父字玄德计当五六岁备则败于小沛时建安五年也至禅初立首尾二十四年禅应过三十矣以事相验理不得然此则魏畧之妄说乃至二百余言异也又按诸书记及诸葛亮集亮亦不为太子太傅】尊皇后曰皇太后大赦改元建兴以丞相亮领益州牧南中四郡皆叛秋八月遣尚书郎邓芝修好於吴孙权遂絶魏与汉【原注孙氏始称吴与其国也】立皇后张氏
二年夏吴使辅义中郎将张温来聘复遣邓芝报之三年春三月丞相亮南征秋七月亮讨雍闓【原注音恺】斩之遂平四郡十二月亮还成都
四年春都护李严自永安移屯江州筑大城【原注裴松之曰今邑郡故城是】留护军陈到驻永安夏五月曹丕卒子叡立【原注凡魏吴二主卒立与凡特称皆书姓名汉之僭伪不成其为君也其君臣皆书卒而无别畧也】
五年春三月丞相亮出屯汉中以讨魏诏曰朕闻天地之道福仁而祸淫善积者昌恶积者亡古今常数也是以汤武修德而王桀纣极暴而灭曩者汉祚中微网漏凶慝董卓造难震荡京畿曹操阶祸窃执天衡残剥海内怀无君之心子丕孤竖敢寻乱阶盗据神器更姓改物世济其凶当此之时皇极幽昧天下无主则我帝命殒越於下昭烈皇帝体明叡之德光演文武应乾坤之运出身平难经营四方人鬼同谋百姓与能兆民欣戴奉顺符?建位易号丕承天序补弊兴衰存复祖业诞膺皇纲不坠於地万国未定【谨案今志作未静宋本作未定与此合】早世遐殂朕以幼冲继统洪基未习师保之训而婴祖宗之重六合壅否社稷不建永惟所以念在匡救光载前绪未有攸济朕甚惧焉是以夙兴夜寐不敢自逸每崇【谨案今志崇作从毛本作崇与此合】菲薄以益国用劝分务穑以阜民财授方任能以参其聼断私降意以养将士欲奋劔长驱指讨凶逆朱旗未举而丕已殒丧斯所谓不然我薪而自焚也残类余丑又支天祸恣睢【原注香萃反】河雒阻兵未弭诸葛丞相弘毅忠壮忘身忧国先帝托以天下以朂朕躬今授之以旄钺之重付之以专命之权统领步骑二十余万董督元戎龚行天罚除患寜乱克复旧都在此行也昔项籍总一强衆跨州兼土所务者大然卒败垓下死於东城宗族如焚为笑千载皆以不义陵上虐下故也【原注史记太史公曰项羽乘势拔起陇亩之中三年遂将五诸侯兵灭秦分裂天下而威海内封立王侯功繇羽出号为伯王位虽不终近古以来未尝有也及羽背关怀楚放逐义帝而怨王侯畔已难矣自矜功伐奋其私智而不师古谓伯王之业欲以力征经营天下五年卒亡其国身死东城尚不觉寤不自责过失廼引天亡我非用兵之罪岂不谬哉】今贼效尤天人所怨奉时宜速庶凭炎精祖宗威灵相助之福所向必克吴王孙权同恤灾患潜军合谋掎角其後凉州诸国王各遣月支康居胡侯支富康植等二十余人诣授节度大军比出便欲率将兵马奋戈先驱天命既集人事又至师贞势并必无敌矣夫王者之兵有征无战尊而且义莫敢抗也故鸣条之役军不血刃牧野之师商人倒戈今旍麾首路其所经至亦不欲穷兵极武有能弃邪从正箪食壶浆以迎王师者国有常典封宠大小各有品限及魏之宗族支叶中外有能规利害审逆顺之数来诣降者皆原除之昔辅果絶亲於智氏而蒙舍宗之福【原注战国策智伯与韩魏围赵於晋阳张孟谈阴见韩魏之君曰智伯伐赵赵亡则二君为之次二君乃与孟谈阴约夜遣人入晋阳智果见二君说智伯曰二主色动而变必背君矣不如杀之智伯曰不可智果出易妵为辅氏】微子去殷项伯归汉皆授茅土之庆【原注史记微子数谏纣不聼乃持其祭器奔周周公诛武庚立微子於宋以续殷後汉王以鲁公礼葬项王於谷城封项伯等四人皆为列侯赐姓刘氏】此前世之明验也若其迷沉不反奨助乱人不式王命戮及妻孥罔有攸赦广宣恩威诛其元恶吊其残民他如诏书律令丞相其露布天下使称朕意焉孟达复以新城来归六年春魏将司马懿?新城孟达死之丞相亮伐魏攻祁山天水南安安定皆举郡降参军马谡【原注所六反】及魏将张合战於街亭败绩马谡伏诛亮请自贬诏以亮为右将军行丞相事冬亮复出散关围陈仓斩魏将王双七年春右将军亮伐魏拔武都隂平二郡复拜丞相夏五月孙权称帝改元黄龙遣使以并尊二帝来告诏遣卫尉陈震贺之权与震盟约中分天下豫青徐幽属吴兖冀并梁属汉司州之土以函谷关为界冬亮徙府营於南山下原上筑汉乐二城
八年秋魏将曹真等入宼丞相亮次于城固赤阪魏师还丞相司马魏延败魏雍州刺史郭淮於阳谿徙鲁王永为甘陵王梁王理为安平王以鲁梁在吴分界故也九年春二月丞相亮伐魏围祁山三月亮败魏将郭淮于上邽夏六月亮击魏将司马懿於卤城大败之杀其将张合秋八月中都护李平有罪废徙梓潼郡
十年春丞相亮休兵于黄沙
十一年冬丞相亮使诸军运米集斜谷治斜谷邸阁南夷刘胄反将军马忠讨平之
十二年春二月丞相亮约吴大举伐魏三月孝献皇帝崩于山阳夏四月亮进军渭南魏将司马懿引兵拒守亮军於五丈原分兵屯田秋八月亮薨于军前军师魏延作乱丞相长史杨仪击斩之率诸军还成都初大赦【原注凡故所未有特为者皆书初非推本之初也】以左将军吴懿为车骑将军假节督汉中以丞相留府长史蒋琬为尚书令总统国事【原注凡尚书令季汉政本所在故拜免皆书】遣中郎将宗预使吴十三年春正月中军师杨仪有罪废徙汉嘉郡夏四月以蒋琬为大将军録尚书事费禕为尚书令
十四年夏四月帝至湔【原注裴松之曰湔县名属蜀郡音剪】登观阪看汶水之流旬日还成都武都氐王符健降徙氐民四百余户於广都
十五年秋七月皇后张氏崩
延熙元年春正月立皇后张氏大赦改元立子璿为皇太子子瑶为安定王冬十一月大将军琬出屯汉中诏曰寇难未弭曹叡骄凶辽东三郡苦其暴虐遂相纠结与之离隔叡大兴衆役还相攻伐曩秦之亡胜广首难今有此变斯乃天时君其治严总帅诸军屯住汉中须吴举动东西犄角以乘其衅
二年春正月曹叡卒子芳立夏以大将军琬为大司马三年春越嶲【原注音髄】蛮夷叛太守张嶷讨平之
四年夏大司马琬徙屯涪
五年春正月监军姜维督偏军自汉中徙屯涪
六年冬十月遣前监军王平督汉中十一月大赦以尚书令费禕为大将军録尚书事
七年春三月魏曹爽夏侯玄等寇汉中镇北大将军王平拒兴执围闰月【谨案闰月毛本作闰二月此书在春三月後当是闰三月】大将军禕击爽於三岭魏师败走夏四月安平王理薨秋九月以大将军禕领益州刺史侍中董允为尚书令
八年秋八月皇太后吴氏崩冬十一月大司马琬薨【谨案蜀志蒋琬卒在九年冬十一月查琬传亦云至九年薨此书在八年误】十二月尚书令董允卒尚书吕乂为尚书令宦者黄皓为中常侍大将军禕至汉中行围守
九年夏六月大将军禕还成都秋大赦以凉州刺史姜维为卫将军与大将军禕并録尚书事【原注魏畧琬卒禅乃自摄国事末帝即位年已十七即临政使诸葛亮南征北伐故亮将出师言末帝当亲贤而远小人宫中府中俱为一体陟罚臧否不宜异同则谏其处事之际当任公道若犹未聼政亮其为是言哉魏畧之语殆不其然】十年春凉州胡王白虎文治无戴等率衆等降卫将军姜维居之于繁县汶山平康夷反维平之帝数出游观增广声乐太子家令谯周谏不聼
十一年夏五月大将军禕出屯汉中秋涪陵属国民夷反车骑将军邓芝讨平之
十二年春正月魏司马懿杀曹爽夏侯覇来奔夏四月大赦秋卫将军姜维伐魏攻雍州不克将军句安李韶叛降魏
十三年冬卫将军姜维伐魏攻西平不克
十四年夏大将军禕还成都冬复北驻汉夀大赦尚书令吕乂卒以陈祗守尚书令
十五年夏四月孙权卒子亮立立子琮为西河王十六年春正月盗杀大将军禕【谨案陈志为魏降人郭循所杀此据纲目书盗】夏四月卫将军姜维伐魏围狄道不克
十七年春正月大赦夏六月卫将军姜维复出陇西伐魏秋七月魏司马师废其主芳为齐王立丕孙髦【原注称主者正其号以罪师也】冬十月姜维拔狄道河间【谨案後汉书地理志陇西郡有河关而无河间此仍陈志之讹姜维传俱同】临洮三县居民于緜竹繁县维与魏将徐质战于河间败绩荡寇将军张嶷死之
十八年夏卫将军姜维复率诸军出狄道伐魏秋八月维及魏雍州刺史王经战于洮西大破之遂围狄道十九年春以姜维为大将军秋七月大将军维伐魏及魏将邓艾战于段谷败绩维请自贬诏以维为将军行大将军事立子瓒为新平王大赦
二十年冬十二月卫将军维伐魏出骆谷次於芒水大赦
景耀元年春卫将军维还成都复拜大将军史官言景星见於是大赦改元宦人黄皓始专政冬十月吴孙綝【原注丑林反】废其主亮为会稽王立权次子休大将军维彻汉中诸围兵退屯汉夀守乐二城
二年夏六月立子谌为北地王恂为新兴王?为上党王秋八月尚书令陈祗卒以董厥为尚书令诸葛瞻为仆射
三年春正月魏司马昭弑其主髦立燕王曹宇之子奂秋九月追谥故将军关羽张飞马超龎统黄忠
四年春三月追谥故将军赵云冬十月大赦以董厥为辅国大将军诸葛瞻为都护卫将军共平尚书事以樊建为尚书令
五年春正月西河王琮薨大将军维伐魏及魏将邓艾战於侯和败绩还住?中魏谋大举入寇维表遣左右车骑张翼廖化督诸军分护阳安关口及隂平之桥头黄皓信巫鬼谓敌终不自致启帝寝其事
炎兴元年春诏立故丞相亮庙於沔阳秋八月魏将邓艾锺会诸葛绪数道入宼遣左右车骑将军张翼廖化辅国大将军董厥等拒之大赦改元九月锺会率诸军之汉中使将军李辅围王含于汉城护军荀恺围蒋斌於乐城会径趣阳安关口守将傅佥死之大将军维逆战败走与廖化张翼董厥合兵守劒阁以拒会冬十月邓艾自隂平趣涪至江油守将马邈降艾卫将军诸葛瞻及邓艾战於緜竹败绩及其子尚皆死之艾之成都帝用谯周策降於艾奉书曰限分江汉遇值深远阶缘【谨案原本作偕缘毛本蜀志作阶缘文义较顺今据改】蜀土斗絶一隅干运犯冒渐苒历载遂与京畿攸隔万里每维黄初中文皇帝命虎牙将军鲜于辅宣温密之诏申三好之恩开示门户大义炳然而否德暗弱窃贪遗绪俛仰累纪未率大教天威既震人鬼归能【案陈志归能下有之数二字疑衍】怖骇王师神武所次敢不革面顺以从命辄敕羣帅投戈释甲官府帑藏一无所毁百姓布野余粮栖亩以俟后来之惠全元元之命伏惟大魏布德施化宰辅伊周含覆藏疾谨遣私署侍中张绍光禄大夫谯周驸马都尉邓良奉齎印绶请命告诚敬输忠欵存亡?赐惟所裁之舆榇在近不复缕陈北地王谌不降死之绍良与艾相遇於雒县艾即报曰王纲失道羣英并起龙战虎争终归真主此盖天命去就之道也自古圣帝爰逮汉魏受命而王者莫不在乎中土河出图洛出书圣人则之以兴洪业其不由此未有不颠覆者也隗嚣冯陇而亡公孙述据蜀而灭【原注後汉书建武六年隗嚣使王元?乱坻遣使称臣於公孙述述以嚣为朔寜王九年嚣死王元立嚣子纯为王明年周琮等将纯降　建武元年公孙述僭号号成家十二年吴汉克成都灭公孙氏】此皆前世覆车之鉴也圣上明哲宰相忠贤将比隆黄轩侔功前代衔命来征思闻嘉响果烦来使告以德音此非人事岂天启哉昔微子归周实为上宾君子豹变义存大易来辞谦冲以礼舆榇皆前哲归命之典也全国为上破国次之自非通明达智何以见王者之义乎遣赵良先还帝又遣太常张峻益州别驾汝超受节度遣太仆蒋显敕大将军维等降又遣尚书郎李虎送士民簿领户二十八万男女口九十四万带甲将士十万二千吏四万人【谨案通典曰蜀後主炎兴元年则魏常道乡公景元四年岁次癸未是岁魏灭蜀至晋武帝太康元年岁次庚子凡一十八年户增九十八万六千三百八十一口增八百四十九万九百八十二则当三国鼎峙之时天下通计户百四十七万三千四百三十三口七百六十七万二千八百八十一以奉三主斯以勤矣】米四十余万斛金银各二千斤锦绮彩绢各二十万匹艾至城北帝舆榇自缚诣军门艾解缚焚榇延请相见【原注晋诸公赞刘禅乘骡车诣艾不其亡国之礼】承制拜帝为骠骑将军诸围守悉被帝敇降大将军维率诸将降於锺会艾居帝於故宫资严未发
二年【谨案通监纲目炎兴元年冬十月帝出降汉亡次年书魏咸熙元年炎兴无二年此称二年与纲目不合考刘封廖化诸传仍作咸熙元年益知此书炎兴二年者在郝经亦非定论矣】春正月艾见收锺会自涪至成都作乱将军胡烈等讨斩之太子璿大将军维并遇害帝举家东迁至雒阳降封帝为安乐县公策命之曰惟景元五年三月丁亥皇帝临轩使太常嘉命刘禅为安乐县公於戏其进听朕命盖统天载物以咸寜为大光宅天下以时雍为盛故孕育羣生者君子之道也乃顺承天者坤元之义也上下交畅然後万物协和庶类获乂乃者汉氏失统六合震扰我太祖承运龙兴弘济八极是用顺天应民抚有区夏於时乃考因羣杰虎争九服不静乘闲阻远保据庸蜀遂使西隅殊封方外壅隔自是以来干戈不戢元元之民不得保安其性几将五纪朕永惟祖考遗志思在绥辑四海率土同轨故爰整六师耀威梁益公恢崇德度深秉大正不惮屈身委质以爱民全国为贵降心回虑应机豹变履信思顺以享无疆之休朕嘉与君公长享显禄用考咨前训开国胙土率遵旧典锡兹玄牡苴以白茅永为魏藩辅往钦哉公其祗服朕命克广德心以终乃显烈食邑万户赐绢万匹奴婢百人他物称是子孙为三都尉封侯者五十余人尚书令樊建侍中张绍光禄大夫谯周秘书令郤正殿中督张通并封列侯晋泰始七年帝崩於雒阳谥曰思公子恂嗣【原注陈夀评曰後主任贤相则为循理之君惑阉竖则为昏暗之后传曰素丝无常唯所染之信矣哉礼国君继体踰年改元而章武之三年则革称建兴考之古义体理为遴又国不置史注记无官是以行事多遗灾异靡书诸葛亮虽达于为政凡此之类犹未周焉然经载十二而年名不易军旅屡兴赦不妄下不亦卓乎自亮没後兹制渐亏优劣着矣裴松之曰赦不妄下诚为可称至于年名不易犹所未达按建武建安之号皆久而不改未间前史以为美谈经载十二盖何足云岂别有他意求之未至乎亮没後延熙之号数盈二十兹制渐亏事又不然也　谨案史通曰陈夀三国志刘後主传云蜀无史职故灾祥靡闻案黄气见于秭归羣鸟堕于江水城都言有景星出益州言无宰相气若史官不置此事从何而书又曰案蜀志称王崇补东观许盖掌礼仪又郤正为秘书郎广求益部书籍斯则典校无阙属辞有所矣而陈夀评云蜀不置史官得非厚诬诸葛乎】
议曰太甲克听伊尹成王终信周公故皆为贤君末帝奉昭烈之命令诸葛亮南征北伐卒信讨贼之义亮没而继用蒋费终亮遗意维持宗社四十余年亦太甲成王之次也当永安属纩之际有嗣子不才君当自取之言其时岂无宵人哉苟有疑焉亮能安乎其未踰年而改元国君即位柩前必踰年改元缘始终之义一年不二君缘臣子之心不忍有变於中年也末帝於章武三年夏五月即位即改元为建兴非制也陈氏讥之是也亮薨而即大赦至於终惑阉阍堕陨先志不死社稷甘为降虏为可责己国不置史注记无官行事多遗灾异靡书方汉贼不两立王业不偏安以诛讐讨逆为先务日不暇给未可求备也
赞曰季末中庸受命弥留克聼弗违济师诛讐终惑孽寺遂倾大宝组颈军门竟同轵道【原注史记沛公至灞上秦王子婴系颈以组白马素车奉天子壐降轵道旁】楼桑枯死杜鹃不来【原注成都记杜宇亦曰杜主自天而降称望帝好稼穑教人务农时荆州鼈灵死其尸泝流而上至汶山下复生见望帝望帝因以为相号曰开明会巫山壅江人遭洪水开明为凿通流有大功望帝因以其位禅焉後望帝死其魂化为鸟名曰杜鹃亦曰子规博物志杜鹃生子寄之他巢百鸟为饲之】惠陵草深欝有遗哀劒门犹险巴賨勿叹【原注晋书巴賨人李特随流人将入蜀至剑阁箕踞太息顾盼险阻曰刘禅有如此之地而?缚於人岂非庸才邪】气数当穷天椓有汉

[book_title]卷四上
钦定四库全书
续後汉书卷四上　　　　　元　郝经　撰
列传第一上
后妃【谨案帝纪及家人传皆有义例后妃诸王传当亦有之今无疑阙】
昭烈甘皇后　穆皇后【兄懿　懿族弟班】
末帝敬哀张皇后　张皇后
昭烈甘皇后沛人也昭烈领豫州住小沛纳以为妾昭烈数丧嫡室常摄内事生末帝于荆州昭烈窘於当阳长阪弃后及末帝赖赵云保护得免后崩葬于南郡章武二年追諡皇思夫人改葬于蜀未至而昭烈崩丞相亮上言皇思夫人履行修仁淑慎其身大行皇帝昔在上将嫔配作合载育圣躬大命不融大行皇帝笃义垂恩念皇思夫人神柩在远飘颻特遣使者奉迎会大行皇帝崩今皇思夫人神柩已到又梓宫在道园陵将成安厝有期臣辄与太常臣赖恭等议礼记曰立爱自亲始教民孝也立敬自长始教民顺也不忘其亲所由生也春秋之义母以子贵【原注公羊传桓幼而贵隐长而卑子以母贵母以子贵】昔高皇帝追尊太上昭灵夫人为昭灵皇后【原注汉书高祖五年追尊先媪曰昭灵夫人高后七年尊昭灵夫人曰昭灵后】孝和皇帝改葬其母梁贵人尊号曰恭怀皇后【原注後汉书和帝永元九年追尊皇妣梁贵人为皇太后冬十月乙酉改葬恭怀梁皇后于西陵】孝愍皇帝亦改葬其母王夫人尊号曰灵怀皇后【原注後汉书献帝兴平元年追尊諡皇妣为灵怀皇后改葬於文昭陵】今皇思夫人宜有尊号以慰寒泉之思【原注诗爰有寒泉在浚之下有子七人母氏劳苦】辄与恭等案諡法宜曰昭烈皇后诗曰谷则异室死则同穴故昭烈皇后宜与大行皇帝合葬臣请太尉告宗庙布露天下具礼仪别奏制曰可
穆皇后陈留人也兄吴懿少孤懿父与刘焉有旧是以举家随焉入蜀焉有异志而闻善相者相后当大贵焉时将子瑁自随遂为瑁纳后瑁死后寡居昭烈既定益州而孙夫人还吴【原注汉晋春秋云先主入益州吴遣迎孙夫人夫人欲将太子归吴诸葛亮使赵云勒兵断江留太子乃得止】羣下劝昭烈聘后昭烈疑与瑁同族法正进曰论其亲踈何异晋文之於子圉乎於是纳后为夫人【原注左氏传晋太子圉为质于秦秦归河东而妻之太子圉逃归惠公卒圉立是为怀公晋文公至秦秦伯纳女五人怀嬴与焉　习凿齿曰夫婚姻人伦之始王化之本匹夫犹不可以无礼而况人君乎晋文废礼行权以济其业故子犯曰有求于人必先从之将夺其国何有于妻非无故而违礼教者也今先主无权事之偪而引前失以为譬非导其君以尧舜之道者先主从之过矣】建安二十四年立为汉中王后章武元年夏五月策曰朕承天命奉至尊临万国今以后为皇后遣使持节丞相亮授玺绶承宗庙母天下皇后其敬之哉建兴元年五月末帝即位尊后为皇太后称长乐宫延熙八年后崩合葬惠陵建兴八年进封懿高阳乡侯迁左将军十二年丞相亮薨以懿督汉中车骑将军假节领雍州刺史进封济阳侯弟班末帝世稍迁至骠骑将军假节封绵竹侯【谨案建兴八年以下大典另为一条据目録并归本传之末後仿此】
末帝敬哀张皇后车骑将军张飞长女也章武元年纳为太子妃建兴元年立为皇后十五年崩葬南陵张皇后敬哀皇后之妹也建兴十五年入为贵人延熙元年春正月策曰朕统承大业君临天下奉郊庙社稷今以贵人为皇后使行丞相事左将军向朗持节授玺绶勉修中馈恪肃禋祀皇后其敬之哉炎兴二年随末帝迁雒阳【原注汉晋春秋云魏以蜀宫人赐诸将之无妻者李昭仪曰我不能二三屈辱乃自杀】议曰后妃之德周室为盛太姜太任太姒至於邑姜【原注太姜太王妃太任王季妃太姒文王妃邑姜武王妃也】世嗣徽音自家刑国以至於有天下虽尧之明峻德亲九族舜之烝烝乂观厥刑于二女无以尚已故文王演易重巽于离风自火出明内齐外名之曰家人其繇曰女贞吉孔子为之传曰女正位乎内男正位乎外男女正天地之大义也父父子子夫夫妇妇正家而天下定及其删诗以关雎咏歌后妃推为正风之始盖夫妇人伦之本风化之原圣王所以修身而平天下者在乎是矣周室衰微家道日乖至秦而母后始与政外戚始当国【原注史记秦昭王立王少宣太后自治事任其弟魏冉为政威震秦国】及汉吕霍上官许赵丁傅王氏【原注吕氏上官事见昭烈纪　汉书孝宣霍皇后大将军光女也母显使淳于衍隂杀许后立其女为皇后光薨显与诸壻昆弟谋反伏诛孝宣许皇后昌邑许广汉之女也宣帝在民间时广汉以女妻之生元帝及即位立为皇后为霍?药杀之其後封广汉为平恩候许氏侯者凡三人孝成许皇后大司马车骑将军平思侯嘉女也孝成赵皇后与女弟俱为倢伃既立为皇后而弟絶幸为昭仪帝未有继嗣凡後宫有子辄杀之平帝立王莽废后为庶人遂自杀孝元傅昭仪哀帝祖母也哀帝即位尊为皇太太后凡傅氏侯者六人平帝立王莽发其冢更以木棺代去珠玉衣掘平其冢周?其处定陶丁姬哀帝母也易祖师丁将军之玄孙哀帝即位尊为帝太后兄明为大司马骠骑将军辅政侯者凡二人王莽亦发其冢更以木棺孝元王皇后凡十侯五大司马至莽卒簒汉云】至窦邓阎梁【原注後汉书章德窦皇后夫司徒融之曾孙也杀皇太子庆母宋贵人及和帝母梁贵人和帝即位尊为皇太后临朝称制和熹邓皇后太傅禹之孙也和帝崩立殇帝太后临朝立安帝复临朝在位二十年安思阎皇后杀皇太子保母李氏废皇太子为济隂王安帝崩太后临朝以兄显为车骑将军定策立北乡侯懿北乡侯薨显又徵济北河间王子而中黄门孙程等立顺帝诛显废太后程等皆封侯号十九侯顺烈梁皇后帝崩立冲帝太后临朝冲帝崩复立质帝太后犹临朝后兄大将军冀弑质帝立桓帝而诛李固宦官多所封宠而天下大乱】专朝易主窃命移国闺闱内讧姻娅外溃牀第之间总为墙茨遂无正家之道无复唐虞三代风化之美矣其内官之制依仿秦旧帝母曰皇太后祖母曰太皇太后适曰皇后妾皆称夫人又有美人良人八子七子长使少使倢伃娙娥傛华充依昭仪等号以备内官各有品秩焉【原注汉书昭仪位视丞相爵比诸侯王倢伃视上卿比列侯娙娥视中二千石比关内侯傛华视真二千石比大上造美人视二千石比少上造八子视千石比中更充依视千石比左更七子视八百石比右庶长良人视八百石比左庶长长使视六百石比五大夫少使视四百石比公乘五官视三百石顺常视二百石无涓共和娱灵保林良使夜者皆视百石上家人子中家人子视有秩斗食云五官以下葬司马门外】孝哀入继大统传太后称尊号於是有恭皇太后恭皇后皇太太后帝太太后等皆乱制也【原注汉书哀帝即位高昌侯董宏希指上书言宜立丁姬为帝太后师丹劾奏董宏怀邪误朝不道上初即位谦让从师丹言止後乃白令王太后下诏尊定陶恭王为恭皇哀帝因是曰春秋母以子贵尊傅太后为恭皇太后丁姬为恭皇后各置左右詹事食邑如长信官中官岁余遂下诏曰汉家之制推亲亲以显尊尊定陶恭皇之号不宜复称定陶其尊恭皇太后为帝太太后丁后为帝太后後又更号帝太太后为皇太太后称永信宫帝太后称中安宫而成帝母太皇太后本称长信宫成帝赵后为皇太后并四太后各置少府太仆】光武中兴称号惟皇后贵人其後置美人宫人采女等而无爵秩昭烈志期恢复不幸而与操遇用武无所奔走狼狈屡弃妻子晚末得蜀战争方始秪立一后内职不备亦可以观其志烈也甘后备尝险阻终享大号宜哉二张后皆车骑将军飞之女不忘佐命之义缔亲勲阀又可见末帝之贤也羣下劝昭烈纳穆后帝以同族为疑法正乃勉以辰嬴终玷大德惜哉赞曰帝皇受命代资内德娠圣承天自家刑国不有淑徽盍正壼范两君四后道隆先汉

[book_title]卷四下
钦定四库全书
续後汉书卷四下　　　　　元　郝经　撰
列传第一下
昭烈二王
鲁王永　梁王理
末帝太子六王
太子璿【弟瑶　琮　瓒谌　恂　?】
鲁王永字公寿昭烈子末帝庶弟也章武元年六月使司徒靖立永为鲁王策曰少子永受兹青土朕承天序继统大业遵修稽古建尔国家封于东土奄有龟蒙世为藩辅呜呼?朕之诏惟彼鲁邦一变适道风化存焉人之好德世兹懿美王其秉心率礼绥尔士民是飨是宜其戒之哉建兴八年改封甘陵王初永憎宦人黄皓皓既信任用事谮构永於末帝稍疏外永至不得朝见者十余年炎兴二年东迁雒阳拜奉车都尉封乡侯梁王理字奉孝亦末帝庶弟也与永异母章武元年六月使司徒靖立理为梁王策曰小子理朕统承汉序祗顺天命遵修典秩建尔于东为汉藩辅惟彼梁土畿甸之邦民狎教化易导以礼往悉乃心怀保黎庶以永尔国王其敬之哉建兴八年改封安平王延熙七年薨谥曰悼王子哀王胤嗣十九年薨子殇王承嗣二十年薨景耀四年诏曰安平王先帝所命三世早夭国世颓絶朕用伤悼其以武邑侯辑袭王位辑理子也炎兴二年东迁雒阳拜奉车都尉封乡侯
谨案目录此下有末帝太子璿传今阙
安定王瑶河西王琮新平王瓒北地王谌新兴王恂上党王璩皆太子璿之弟也琮以景曜五年薨汉亡谌自杀见死国传瑶等五王从末帝迁洛阳晋永嘉之乱祚胤絶灭惟鲁王永之孙玄奔蜀李雄封为安乐公以为末帝嗣桓温平李势玄入于晋不知其所终【原注陈志自太子璿外见瑶琮瓒谌恂?六人孙盛蜀世谱亦六人有璩而无?未知孰是孙盛曰永和三年讨李势盛参戎行见玄于成都】
议曰二帝无曹氏之寡恩孙氏之内乱而祚胤单寡生於衰末卒无有成寖微寖灭而璿复死于乱呜呼天不祚汉乃至此极乎
赞曰六孽分封【原注汉书高帝八男吕后生孝惠帝薄姬生孝文帝齐悼王肥赵隐王如意淮南厉王长赵幽王友赵共王恢燕灵王建六王皆庶孽也】河山带砺【原注汉书封爵之誓曰使黄河如带泰山若砺国以永存爰及苖裔】磐石之宗犬牙相制庆自代来本支百世【原注文帝生景帝自孝武至光武昭烈皆景帝子孙也】中山峩峩涿水汤汤孤烟祥开复一高光三起三灭【原注谓高祖至平帝光武至献帝昭烈至末帝也】二帝七王缉熙汉道於戏不忘

[book_title]卷五
钦定四库全书
续後汉书卷五　　　　　　元　郝经　撰
列传第二
宗室诸刘
【义例曰宠故诸侯王自焉以降皆汉室之胄为牧伯而不终者也陈夀以刘虞为魏诸僭虞以死拒山东之议而为公孙瓒所害何事於魏哉又以焉璋为蜀二牧与先主共为蜀书皆私意也焉璋亦汉贼尔岂得并兴复汉室之帝乎繇表汉之牧伯繇为孙策并灭表子琮降操则自汉臣也而以繇为吴之僭伪表为魏之僭伪皆非也故皆以为宗室而系之汉云若刘煜刘放虽亦帝室之胄乃佐操丕父子簒汉而终臣於魏故以为魏臣絶不为亲也】
陈王宠　刘焉【子璋　董扶任安　王商】　刘虞　刘繇【子基兄岱】刘表【子琦　琮　　蒯越　韩嵩刘先　傅巽　王隽】
陈王宠明帝子敬王羡之後也羡始封广平徙封西平帝崩遗诏封陈食淮阳郡薨子思王钧嗣薨子怀王竦嗣薨无子立敬王子安夀亭侯崇是为项王薨子孝王承嗣薨宠嗣熹平二年国相师迁追奏前相魏愔与宠共祭天神希幸非冀罪至不道有司奏遣使者案验是时新诛勃海王悝灵帝不忍复加法诏槛车传送愔迁诣北寺诏狱使中常侍王酺【原注华峤汉书及宦者传诸本并作甫此云酺未知孰是酺音蒲】与尚书令侍御史杂考愔辞与王共祭黄帝老君求长生福而已无他冀幸酺等奏愔职在匡正而所为不端迁诬告其王罔以不道皆诛死有诏赦宠宠善弩射十发十中中皆同处【原注华峤汉书宠射其秘法以天覆地载参逹为奇又有三微三小三微为经三小为纬经纬相将万胜之方然要在机牙】中平中黄巾贼起郡县皆弃城走宠有强弩数千张出军都亭治兵自守国人畏之不敢离叛国相会稽骆俊素有威恩时天下饥荒陈独完富邻郡人多归之俊倾廪振赡皆得全活有衆十余万献帝初义兵起宠率衆屯阳夏自称辅汉大将军後袁术求粮於陈而俊拒之术忿恚遣客诈杀俊及宠陈由是破败【原注谢承汉书俊字孝远乌伤人察孝廉补尚书侍郎擢拜陈国相人有产子厚致米肉达府主意生男女者以骆为名袁术使部曲将张闉阳私行到陈之俊所俊往从饮酒因诈杀俊一郡吏人哀号如丧父母】是时诸国无复租禄而数见虏夺并日而食转死沟壑者甚衆夫人姬妾多为丹陵兵乌桓所略及曹丕簒代自封国已除灭者其余光武子赵孝王良後博陵王珪【谨案後汉书赵孝王良光武叔父此冠以光武子与东海恭王强等并列疑误】东海恭王强後汶阳侯羡沛献王辅後恭王曜子契东平宪王苍後顷王端子凯任城孝王尚後新昌侯子佗明帝子彭城靖王恭後孝王和孙祗梁节王畅後敬王元子弥章帝子河间孝王开後济南王康子某【原注後汉书称开不应与祖同讳故阙疑曰某云　谨案後汉书济南王康子贇贇为黄巾贼所害子开嗣此以开为济南王子疑误】皆降封崇德侯颇食租赋而重禁锢不得迁徙仕宦晋泰始初始除汉宗室禁制谨案目録此下有刘焉刘虞传今阙又陈王宠刘焉当有议今亦阙
刘繇字正礼东莱牟平人也齐孝王少子封牟平侯子孙家焉【原注史记年表孝王齐悼惠王肥子将问也】繇祖父本博学号称通儒举贤良方正为般长卒父舆一名方有隽才终山阳太守伯父宠以经明行修举孝廉察四行累迁会稽太守有惠政徵为将作大匠山隂父老六七人相率送宠人齎百钱去县数十里於若耶山谷间遮宠曰自明府下车狗不夜吠吏稀到门年老遭值圣化今闻当去故戮力来送宠谢之选受一大钱故号一钱太守八居九列四登三事以太尉辞位卒于家繇年十九从父韪为贼所刼质繇簒取以归由是显名举孝廉为郎中除下邑长时郡守以贵戚托之遂弃官去州辟部济南济南相中常侍子贪秽不法【谨案陈志作贪秽不循通志循下有法字】繇奏免之平原陶丘洪荐繇欲令举茂才刺史曰前年举公山奈何复举正礼乎洪曰若明使君用公山於前擢正礼於後所谓御二龙於长涂骋骐骥於千里不亦可乎会辟司空掾除侍御史不就避乱淮浦诏书以为扬州刺史时袁术在淮南繇畏惮不敢之州欲南渡江吴景孙贲迎置曲阿术图僭逆攻没诸郡县繇遣樊能张英屯江边拒之以景贲术所授用廹逐使去於是术自置扬州刺史与景贲并力攻英能等岁余不下诏加繇为牧振武将军衆数万人【谨案今志作衆万余人宋本及通志皆作衆数万人与此合】孙策东渡破英能等繇使太史慈拒策慈为策所禽繇悉衆与策战大败策遂入曲阿尽虏繇妻子部曲繇走丹徒将奔会稽许子将曰会稽富贵策之所贪且僻在海隅不可往也不如豫章北连豫壤西接荆州若收合吏民遣使者贡献与曹兖州相闻虽袁公路为间其人豺狼不能久也足下受王命且帝室之胄【谨案志注无此五字】孟德景升必相救济繇从之遂泝江南保豫章驻彭泽使笮【原注杜力反】融先往助豫章太守朱皓讨袁术所用【谨案志注作刘表所用】太守诸葛玄许子将谓繇曰笮融出军不顾名义者也【谨案志注作不顾命名义者也册府无命字与此合】朱文明善推诚以信人宜使密防之融到果诈杀皓代领郡事繇进讨融为融所破更复招合属县攻破融融败走入山为民所杀繇寻病卒时年四十二後孙策西伐江夏还过豫章收载繇丧善遇其家王朗遗策书曰刘正礼昔初临州未能自达实赖尊门为之先後用能济江成治有所处定践境之礼感分结意情在终始後以袁氏之嫌稍更乖剌更以同盟还为雠敌原其本心实非所乐康宁之後常愿渝平更成复践宿好一尔分离欵意不昭奄然殂陨可为伤恨知敦以厉薄德以报怨收骨育孤哀亡愍存捐既往之猜保六尺之托诚深恩重分美名厚实也昔鲁人虽有齐怨不废丧纪春秋善之谓之得礼诚良史之所宜籍乡校之叹闻正礼元子致有志操想必有以殊异威盛刑行施之以恩不亦优哉繇长子基字敬舆年十四居繇丧尽礼故吏馈饷皆无所受基遭多难潜处味道与羣弟居常夜卧早起妻妾稀见其面诸弟敬惮事之犹父不妄交游门无杂宾孙权爱敬之权为骠骑将军辟东曹掾拜辅义校尉建忠中郎将权为吴王迁大农权尝宴饮骑都尉虞翻醉酒犯忤权欲杀之威怒甚盛基犯顔谏争翻以得免方大暑权宴饮船楼上雷雨大作权以盖自覆又命覆基余不覆也其见待如此徙郎中令权称尊号改光禄勲分平尚书事年四十九卒後权为子霸纳基女赐第一区四时宠赐与全张比基二弟铄尚皆骑都尉繇兄岱字公山历位侍中董卓以为兖州刺史与袁绍同起兵讨卓青州黄巾大入州界岱欲击之济北相鲍信谏不听与战果为贼所杀议曰汉祚剥裂天枝蠧敝遗胄遐孤耽沈骫【原注音委】骳【原注音被】莫能自振刘虞独能饬身厉行忠厚共俭化行幽朔夙夜忧勤志存王室至使董卓畏服羣?见推却尊号而不受奉章表以自通振振哉汉家贤宗子卫武公东平宪王之俦也【原注国语武公年九十五矣犹箴戒於国恭恪于朝作抑诗自儆至没身谓之叡圣　後汉书东平宪王苍光武之子也好经书雅有智思显宗甚爱重之手诏国中傅曰日者问东平王处家何等最乐王言为善最乐其言甚大副是要腹矣】不幸而为公孙瓒所袭惜哉宋范晔曰若虞瓒无间纠人完聚稸保燕蓟之饶缮兵昭武以临羣雄之隙舍诸天运徵乎人文则古之休烈何远之有呜呼天不佑汉盗憎主人其能无间乎又弱一个焉刘氏危矣刘繇当治平之世足为贤方伯素无御乱应变之才恶能拒袁术之僭婴孙策之锋哉折败以死於是宗室诸刘尽矣本根无所庇?天子独守虚器操遂弑后酖子除封国重禁锢使无噍类然後攘取乃不能杀照烈而汉统归之终自为僭伪岂非天哉鲜于辅为虞复雠迎和附绍纵臾义烈蹙瓒于死尽臣子之义矣
刘表字景升山阳高平人鲁恭王余之後也身长八尺余姿貌温伟年十七受学於同郡王畅畅为南阳太守过於俭啬表进谏曰奢不僭上俭不逼下盖中庸之道是故蘧伯玉耻独为君子府君若不师孔圣之明训而慕夷齐之末操无乃皎然自遗於世畅答曰以约失之者鲜且吾以矫世也由是知名与同郡张隐薛郁王访宣靖公褚恭刘祗田林为友俱被讪议号为八顾又与汝南陈翔范滂鲁国孔昱勃海苑康山阳檀敷张俭南阳岑晊为八及【原注後汉书及者言其能导人追宗者也　三君八俊録陈翔字子鳞汝南邵陵人官至御史中丞海内贵珍陈子鳞范滂字孟博汝南细阳人为太尉掾海内謇谔范孟博孔昱字世元终於洛阳令海内才珍孔世元苑康字仲真勃海重合人官至泰山太守海内彬彬苑仲真檀敷字文友山阳瑕丘人为蒙令海内通士檀文友张俭字元节山阳高平人官至卫尉海内忠烈张元节岑晊字公孝南阳棘阳人为太尉掾海内珍好岑公孝其称表海内所称刘景升】诏书捕案党人表亡走得免党禁解辟大将军何进掾为北军中候初平元年长沙太守孙坚杀荆州刺史王叡【原注王氏谱叡字通曜晋太保祥之伯父也】诏书以表为荆州刺史时江南宗贼太盛【原注宗党共为贼】又袁术屯鲁阳尽有南阳之衆吴人苏代领长沙太守贝羽为华容长各阻兵为乱表乃单马入宜城请南郡名士蒯良蒯越襄阳蔡瑁与共谋画表谓越曰宗贼虽盛而衆不附若袁术因之祸必至矣吾欲徵兵恐不能集其策安出良曰衆不附者仁不足也附而不治者义不足也苟仁义之道行百姓归之如水之趋下何患所至之不从而问兵兴与策乎顾问越越曰治平者先仁义治乱者先权谋兵不在多在得人也袁术勇而无断苏代贝羽匹夫之勇不足虑也宗贼率多贪暴为下所患越有所素养者使示之以利必持衆来使君诛其无道【谨案陈志无使字後汉书有使字与此合】施其才用威德既行襁负而至矣兵集衆附南据江陵北守襄阳荆州八郡【原注汉官仪荆州管长沙零陵桂阳南阳江陵武陵南郡章陵】可传檄而定公路虽至无能为也表曰子柔之言雍季之论也异度之计舅犯之谋也【原注吕氏春秋时晋文公将与楚人战于城濮召舅犯而问楚衆我寡奈何而可舅犯对曰臣闻繁礼之君不足於文繁战之君不足於诈君亦诈之而已文公以舅犯言告雍季雍季曰竭泽而渔岂不得鱼而明年无鱼焚薮而田岂不得兽而明年无兽诈伪之道虽今偷可後将无复非长术也文公用舅犯之言而败楚人於城濮反而为赏雍季在上左右谏曰城濮之功舅犯之谋也君用其言而後其身或者不可乎文公曰雍季之言百代之利也舅犯之言一时之务也焉有以一时之务先百代之利乎】遂使越遣人诱宗贼帅至者十五人【谨案陈志作五十五人後汉书作十五人此从汉书】皆斩之而袭取其衆惟江夏贼张虎陈生拥兵据襄阳城表使越与庞季往譬之乃降江南悉平诸守令闻表威名多解印绶去表遂理兵襄阳以观时变袁术与其从兄绍有隙而绍与表相结故术与孙坚合从袭表表败坚遂围襄阳会表将黄祖救至坚为流矢所中死余衆退走及李傕等入长安表遣使奉贡傕欲连表为援乃以表为镇南将军荆州牧封成武侯假节建安元年天子将还雒阳表遣兵助修宫室军资委输千里不絶及迁都许表遣使贡献复北结袁绍治中邓羲谏表不听荅羲曰内不失职贡外不背盟主天下之达义也治中独何怪乎义乃辞疾而退终表之世不仕骠骑将军张济自关中走南阳因攻穰城中飞矢死荆州官属皆贺表曰济以穷来主人无礼至於交锋此非牧意牧受吊不受贺也使人纳其衆衆闻之喜遂皆服 从三年长沙太守南阳张羡性屈强表不礼焉郡人桓阶说羡举长沙零陵桂阳三郡叛表附曹操表遣兵攻之连年不下羡病死长沙复立其子怿表攻破怿尽平三郡【原注英雄记张羡南阳人先作零陵桂阳守甚得江湘间心然性屈强不顺表薄其为人不甚礼也羡因怀恨遂叛表】於是开土益广南接五岭【原注裴氏广州记大庾始安临贺桂阳揭阳是谓之五岭邓德明南康记大庾一也桂阳甲骑二也九真都龎三也临贺萌渚四也始安越城五也】北据汉川地数千里带甲十余万初荆州人好乱加四方骇震寇贼相扇处处糜沸表招诱有方威怀兼洽其奸猾宿贼更为效用万里肃清咸悦而服之关西兖豫学士归者盖千数表安慰赈赡皆得资全遂起立学校博求儒术綦毋闓宋忠等撰立五经章句谓之後定爱民养士从容自保久之见汉祚陵夷遂不共职贡郊祀天地居处服用僭拟乘舆焉及曹操与袁绍相持於官渡绍遣人求助表许之不至亦不援曹操且欲观天下之变从事中郎南阳韩嵩别驾刘先说表曰今豪杰并争两雄相持天下之重在於将军若欲有为起乘其敝可也如其不然固将择所宜从岂可拥甲十万坐观成败求援而不能助见贤而不能归此两怨必集於将军恐不得中立矣曹操善用兵且贤俊多归之其势必举袁绍然後移兵以向江汉恐将军不能御也今之胜计莫若举荆州以附曹操操必重德将军长享福祚垂之後嗣此万全之策也蒯越亦劝之表狐疑不断乃遣嵩诣操观望虚实谓嵩曰今天下未知所定而曹操拥天子都许昌为我观其衅嵩对曰圣逹节次守节嵩守节者也今策名委质惟将军所命虽赴汤蹈火死无辞也以嵩观之曹公之明必得志於天下将军若欲归之使嵩可也如其犹豫嵩至京师天子假嵩一职不获辞命则成天子之臣将军之故吏尔在君为君不复为将军死也惟加重思表以为惮使强之至许果拜嵩侍中零陵太守及还盛称曹操威德劝遣子入侍表大怒以为怀贰陈兵诟嵩将斩之嵩不为动容徐陈临行之言表妻蔡氏谏曰韩嵩楚国之望也且其言直诛之无辞表犹怒乃考杀从行者知无他意但囚嵩而已表貌儒雅而中疑忌皆此类也六年昭烈去袁绍来荆州表厚相待结而不能用也十一年冬曹操征乌桓昭烈说表袭许表不从【原注汉晋春秋曰太祖之始征柳城刘备说表使袭许表不从及太祖还谓备曰不用君言故失此大会也备曰今天下分裂日寻干戈事会之来岂有终极乎若能应之於後者则此未足为恨也】十三年曹操自将征表未至八月表疽发背卒表在荆州几二十年家无余积二子琦琮表初以琦貌类已甚爱之後为琮娶其後妻蔡氏之侄蔡氏遂爱琮而恶琦毁誉之言日闻於表又妻弟蔡瑁及外甥张允并得幸於表而睦於琮琦不自宁尝与琅邪诸葛亮谋自安之术亮初不对後将亮游观後园饮宴因共升高楼令去梯谓亮曰今日上不至天下不至地言出子口而入吾耳可以言未亮曰君不见申生在内而危重耳居外而安乎【原注左氏传晋献公嬖骊姬使太子申生居曲沃夷吾居屈重耳居蒲及骊姬谮杀申生重耳出奔狄在外十九年而得晋国是为文公】琦意感悟隂规出计会表将江夏太守黄祖为孙权所杀琦遂求代其任及表病甚琦归省疾琦素慈孝允等恐其见表而父子相感更有托後意乃谓琦曰将军命君抚临江夏其任甚重今释衆擅来必见谴怒伤亲之欢重增其疾非孝敬之道也遂遏於户外使不得见琦流涕而去衆闻而伤焉遂以琮嗣琮以侯印授琦琦怒投之地将因奔丧作难会曹操军至新野琦走江南蒯越及东曹掾傅巽等说琮迎操降琮曰今与诸君据全楚之地守先君之业以观天下何为不可乎巽对曰逆顺有大体强弱有定势以人臣而拒人主逆也以新造之楚而御国家其势弗当也以刘备而敌曹操又弗当也三者皆短欲以抗王兵之锋必亡之道也将军自料何与刘备琮曰吾不若也巽曰诚以刘备不足御曹操乎则虽保楚地不足以自存也诚以刘备足以御曹操乎则备不为将军下也愿将军勿疑【原注按献帝建安十三年八月蒯越等说刘琮降范书陈志表传皆云韩嵩亦说琮降嵩时被囚必不预谋】操军至襄阳琮举州降昭烈走夏口琮将王威说琮曰曹操既得将军降刘备已走必懈弛无备若给威兵数千徼之於险出其不意操可禽也禽操则威震四海坐而虎步中夏虽广可传檄而定非徒收一胜之功保今日而已此难遇之几不可失也琮不听操以琮为青州刺史封列侯【原注魏武故事载令曰楚有江汉山川之险後服先强与秦争衡荆州则其故地刘镇南久用其民矣身没之後诸子鼎峙虽终难全犹可引日青州刺史琮心志高洁智虑深广轻荣重义薄利厚德蔑万里之业忽三军之衆笃中正之体敦令名之誉上耀先君之遗麈下图不朽之余祚鲍永之弃并州窦融之离五郡未足以喻也虽封列侯一州之位犹恨此宠未副其人而比有牋求还州监史虽尊秩禄未优今听所执表琮为谏议大夫参同军事　後汉书蒯越等侯者十五人乃释嵩之囚以其名重甚加礼待使条品州人优劣皆櫂而用之以嵩为大鸿胪以交友礼待之蒯越光禄勲刘先尚书令初表之结袁绍也待中从事邓羲谏不听羲以疾退终表世不仕操以为侍中其余多至大官】操後败於赤壁昭烈表琦为荆州刺史明年卒建安初荆州童謡曰八九年间始欲衰至十三年无孑遗自中兴以来荆州独全及表为牧民又丰乐至建安八年九年表妻死诸将亦皆沦谢十三年表卒因丧破灭皆如其数比表卒华容有女子忽啼呼云荆州将有大丧言语过差县以为妖言系狱月余忽於狱中哭曰刘荆州今日死华容去州数百里即遣马吏验视而表果死县乃出之续又歌吟曰不意李立为贵人无几操平荆州以涿郡李立为荆州刺史蒯越蒯通之後也深中足智仪状魁杰大将军何进闻其名辟为东曹掾越劝进诛诸阉官进犹豫不决越知进必败求出为南阳令佐刘表平定境内诏拜章陵太守封樊亭侯曹操入荆州表为光禄勲与荀彧书曰不喜得荆州喜得蒯异度尔建安十九年临终与操书托以门户操书报曰死者反生生者不愧孤少所举行之多矣魂而有灵亦将闻孤此言也韩嵩字德高义阳人少好学贫不改操知世将乱不应三公辟命与同好数人隐居於郦西山中黄巾起嵩避难南方刘表逼为别驾转从事中郎表郊祀天地嵩谏不从渐见违忤及自许还囚之曹操入荆州释嵩囚待以交友之礼使条品州人优劣皆擢用之拜大鸿胪卒刘先字始宗博学强记尤好黄老言明习汉家典故为刘表别驾奉章诣许见曹操时宾客并会操问先刘牧如何郊祀天地先对曰刘牧托汉室肺腑处牧伯之位而遭王道未平羣凶塞路抱玉帛而无所聘覜修章表而不获达御是以郊天祀地昭告赤诚操曰羣凶为谁先曰举目皆是操曰今孤有熊罴之士步骑十万奉辞伐罪谁敢不服先曰汉道陵迟羣生憔悴既无忠义之士翼戴天子绥宁海内使万邦归德而阻兵安忍曰莫已若即蚩尤智伯复见於今也操嘿然拜先武陵太守操入荆州以先为汉尚书寻以为魏国尚书令卒傅巽字公悌瓌伟博达有知人监辟公府拜尚书郎後客荆州以说刘琮之功赐爵关内侯曹丕时为侍中太和中卒巽在荆州目龎统为半英雄证裴潜终以清行显统後辅昭烈见待次於诸葛亮潜位至尚书令并有名德及在魏朝魏讽以才智闻巽谓之必反卒如其言巽弟子嘏别有传王儁字子文汝南人少为范滂许章所识与南阳岑晊善曹操为布衣特爱儁儁亦称操有治世之具及袁绍与弟术丧母归葬汝南儁与操会之会者三万余人操密语儁曰天下将乱为乱魁者必此二人也欲济天下为百姓请命不先诛此二子乱今作矣儁曰如卿之言济天下者舍卿复谁相对而笑儁为人外静而内明不应州郡三府之命公车徵不至避地武陵归儁者百余家天子都许徵为尚书又不就刘表见绍强阴与绍通儁谓表曰曹操天下之雄也必能兴霸业继桓文之功今乃释近就远如有一朝之急遥望漠北之救不亦难乎表不从卒于武陵年六十四操入荆州自临江迎丧改葬于江陵
议曰表据荆楚襟带江汉瞰临许雒向从昭烈之言勤王蹙操则汉未遽亡也亦优游自喜隂蓄异志乃谓刘焉在蜀如子夏之在西河曾不知己之题旌夏奠玉?有甚於焉其坐谈西伯亦犹隗嚣之在陇也【原注左氏传宋公享晋侯于楚丘请以桑林舞师题以旌夏晋侯惧而退入于房去旌卒享而还杜预注曰桑林殷天子乐名旌夏大旌也玉?郊裸玉爵也　後汉书隗嚣矜己自饰常以为西伯复作乃与诸将议自立为王】昭烈托足无所表几不容琮琦之乱不取哭墓而去当阳长阪之急弃妻子而不忍弃荆州之民呜呼仁哉
赞曰焉利本颠堕剥维城璋尤庸闇迁夺犹轻驱除庸蜀赫我王灵懿哉幽州乃心帝室奔命奉章陨身碎璧气躔箕尾天津尚赤【原注幽州尾箕之次析木之津】繇亦宗英材匪戡难乃启孙氏三辰肇判遂俾昭烈卒莫完汉表有全楚坐收天命事会弗衷得死为幸

[book_title]卷六
钦定四库全书
续後汉书卷六　　　　　　元　郝经　撰
列传第三
汉臣
【义例曰汉室之祸始於黄巾中於董卓终於曹操历灵献二帝而後天下三分当时将相大臣与一时僭伪或终於汉或终於魏或终于吴皆故汉臣也故自皇甫嵩至徐庶乃亡汉臣僚自诸葛亮至郤正乃恢复臣僚总为汉臣云】
皇甫嵩　朱隽　盖勲
谨案此卷传文全阙惟存郝经议一篇其赞语亦阙
议曰呜呼国之将亡必有以兆乱?於意虑之所不及东都之季所以为乱本者母后也外戚也宦官也大臣也及其始祸乃在一妖贼张角同日哄起至数十百万横溃天下虽嵩隽仗钺猕薙【原注上鲜下替】一时豪杰怙乱植兵为背胁疽根而不可去卒之孙氏曹氏据有天下十之八使昭烈奔走一隅竟不能完汉盖纲纪者国之元气也母后外戚宦官大臣更蠧迭坏国病已成一旦溃而为羣盗聚而为大盗偾而不复药有国君人者可不戒哉可不慎哉嵩隽有大将之畧昧匡时之几遂为桀逆所制不能以功名终勲西州义士烈望高出一时奋辞抗议为卓所惮不能靖难衔愤而死栋折榱崩自是而汉亡矣

[book_title]卷七
钦定四库全书
续後汉书卷七　　　　　　元　郝经　撰
列传第四
汉臣
何进【弟苖】　郑泰　何顒　种劭　王允【王宏士孙瑞赵戬】
谨案何进郑泰何顒三传阙
种劭字申甫拂之子也祖暠延熹初为司徒大着名节父拂初平元年代荀爽为司空李傕郭泛陷长安百官多避兵拂挥劔而出曰为国大臣不能止戈除暴致使凶贼兵刃向宫去欲何之遂战而死劭早知名中平末为谏议大夫大将军何进诛宦官召并州牧董卓至渑池而进意更狐疑遣劭宣诏止之卓不受遂前至河南劭迎劳之因譬令还军卓疑有变使其军士以兵胁劭劭怒称诏大呼呵之军士皆披遂前斥责卓卓辞屈乃还军夕阳亭及进败献帝即位拜劭侍中卓既擅权而恶劭强力遂左转议郎出为益凉二州刺史会父拂战死竟不之职服终徵为少府大鸿胪皆辞不受曰昔我先人以身徇国吾为臣子不能除残复怨何面目觐明主哉遂与马腾韩遂及左中郎刘范谏议大夫马宇共攻傕汜以报其仇战於长平观下军败死之
议曰戚官并为乱本耦伤汉室久矣一旦相更屠并必两毙而後已理势然也故窦武何进倚母后恃元舅握兵柄操大权总揽豪杰登庸名士欲粪除阉秽卒之身死而族灭以乱除乱神明不与也进复愎谏违衆卒召外寇疣溃身殚遂沦鼎命悲夫郑泰之止进召卓不用而去可谓见几而作也及与何顒发山东之谋祗为乱阶亦犹进之召卓也顒卒以忧死泰可谓幸而免矣国之将亡殆如膏肓之疾动之死地虽雷扁和秦【原注雷公扁鹊医和秦越人】莫能善其术也种劭父子死国烈烈凛凛为不死矣
谨案目録王允传附王宏士孙瑞赵戬今止存赵戬一篇其王允王宏士孙瑞传文俱阙
赵戬字叔茂长陵人性质正多谋初平中为尚书典选举董卓数欲有所私授戬辄拒不听言色强厉卓怒将杀之衆为?栗而戬自若卓悔谢释之既收葬允三辅大乱客於荆州刘表厚礼焉及曹操平荆州辟为掾後为五官将司马相国锺繇长史年六十余卒初昭烈袭蜀戬曰刘备其不济乎拙於用兵每战则败奔亡不暇何以图人蜀虽小区险固四塞独守之国难卒并也徵士傅干曰刘备寛仁有度能得人死力诸葛亮达治知变正而有谋而为之相关羽张飞勇而有义皆万人之敌而为之将此三人者皆人杰也以备之畧三杰佐之何为不济卒如干言【原注范晔论曰士虽以正立亦以谋济若王允之推董卓而分其权伺其间而敝其罪当此之时天下悬解矣而终不以猜忤为之衅者知其本於忠义之诚也故推卓不为失正分权不为苟冒伺间不为狙诈及其谋济意从则归成於正也】
议曰尝观燕将之射虎逡巡辟易怒则鞭马而去视其便利以矢殪之王允之图卓射虎之术也方其咆哮肉人不置则纵令足厌一旦置之机上若刲羊豕然宫闱不骇而清大憝可与语权矣故议者谓推卓不为失正分权不为苟冒伺间不为狙诈然昧夫泰定包荒之义【原注泰九二曰包荒】遂成屯难大贞之凶【原注屯九五曰大贞凶】使傕泛犯顺脐火未冷又生数十百卓身死而不能卫君向之权尽为今之迂矣士孙归功不侯有劳谦之吉【原注谦九三劳谦君子有终吉】保身之智卒为乱兵所杀崑山之烈玉石俱焚吁可畏哉
赞曰进本屠割冯藉椒掖智小谋大身夷族赤自我致寇死有余责公业诸贤匡时济难龙蛇哄起漫为兴叹夺命脱死亟走解散允笃智计汉火复然脐炷未灭颈刃遽连明哲保身士孙独贤终亦不免衆果胜天

[book_title]卷八
钦定四库全书
续後汉书卷八　　　　　　　　元　郝经　撰
列传第五
汉臣
董卓【李傕　郭泛　杨奉　韩暹樊稠　张济　李乐　胡才】　韩遂【马腾　成公英阔行】张杨【董承】　吕布【张邈　邈弟超　陈宫高顺　陈珪】
谨案董卓传阙
韩遂字文约与同郡边章俱着名西州章为督军从事遣遂奉计诣京师大将军何进闻其名请与相见遂说进诛诸阉人进不从乃求归及北宫伯玉等反刼章遂为谋主遂因杀伯玉及章与马腾合马腾者字夀成右扶风茂陵人伏波将军援之後也其父【谨案後汉书注父平蜀志注字子硕】尝为天水兰干尉後失官因留陇西与羌错居娶羌女生腾腾少贫尝从鄣山斮材木负贩自给腾身长八尺余躯干洪壮面鼻雄异而性仁厚人多敬爱之凉州募民有勇力者【谨案陈志马超传注王国等及氐羌叛州郡募民有勇力者】腾应募耿鄙见而异之署为行军事典领部曲讨贼有功迁军司马拜偏将军及与遂合勇常冠军遂腾之败於长平观而走凉州也遂还金城腾屯汧陇间时西州少谷腾表言军人乏食求就谷池阳遂移屯长平岸头池阳将王承等恐腾为害乃攻腾营腾适出无备遂破走西上会三辅乱不复东与韩遂结为异姓兄弟甚相亲厚後以部曲相侵入更为雠敌腾攻遂遂走合衆还攻腾杀腾妻子连兵不释下陇战关中建安七年曹操欲图吕布恐袁绍侵扰关中西乱羌胡乃使司隶校尉锺繇凉州牧韦端和解之繇移书遂腾为陈祸福遂腾各释兵遣子入侍乃拜腾征南将军并开府袁尚遣高干郭援将兵数万与匈奴单于寇河东遣使连和遂腾腾隂许之繇乃使傅干说腾曰古人有言顺道者昌逆德者亡曹公奉天子诛暴乱法明国治上下用命有义必赏无义必罚可谓顺道者矣袁氏背王命驱胡寇以陵中国寛而能忌仁而无断兵虽强实失天下心可谓逆德矣今将军既事有道不尽其力隂怀两端欲以坐观成败事定奉辞责罪将军为诛首矣於是腾惧干曰智者转祸为福今曹氏与袁氏相持而高干郭援独制河东曹公虽有万全之计不能禁河东之不危也将军诚能引兵讨援内外击之其势必举是将军一举断袁氏之臂解一方之急曹公必重德将军将军功名竹帛不能尽载也惟将军审所择腾曰敬从教於是遣子超将精兵万余人与繇会击援大破之操乃徵腾入屯槐里转拜前将军假节封槐里侯北备胡寇东备白骑腾进贤待士矜救民命抚存疮痍三辅安之曹操将伐荆州复使张既说腾令释部曲入宿卫腾许之已而更犹豫既恐其为变乃移诸县促储?二千石郊迎腾不得已发东操表腾为卫尉以超为偏将军领腾营又拜超弟休为奉车都尉休弟铁骑都尉徙其家属皆诣邺惟超独留十六年曹操遣夏侯渊会锺繇讨张鲁关中诸将疑为袭己超与韩遂等十部皆反东扼潼关据有关中曹操亲征以谲计间超遂使相疑因击遂等大破之操军还诛腾夷三族超复与遂破陇上诸郡超败奔汉中复出遂复与之围祁山超复败走夏侯渊追遂至於畧阳攻烧长离羌屯遂救长离渊邀击大破之遂以余衆遯归金城建安二十年曹操征张鲁至河池西平金城诸将麯演蒋石等共斩遂送首于操遂自灵帝末始乱积三十二年至是乃死年七十余矣初陇西人宋建在枹罕自称河首平汉王置百官亦三十余年曹操遣夏侯渊击建斩之凉州悉平成公英者金城人中平末随韩遂谋议军事建安中遂自华隂破走还湟中部党散去惟英独从其壻阎行欲杀遂以降夜攻遂不克遂叹曰丈夫困厄祸起婚姻乎谓英曰今亲戚离叛人衆转少当从羌中西南诣蜀尔英曰举事数十年今虽罢败何有自弃巢窟而依人乎遂曰吾年老矣子欲何施英曰曹公不能远来独夏侯尔夏侯之衆不足以追我又不能久留且息肩於羌中以须其去招呼故人绥会羌胡犹可有为也遂从其言时衆尚数千人遂宿有恩於羌胡羌胡卫护之及夏侯渊还使阎行留後乃合羌胡数万将攻行行欲走会遂死英降操操见之甚喜以为军师封列侯从行出猎有三鹿过前操令射之三发皆中应弦而毙操抵掌笑曰但韩文约可为尽节而孤独不可乎英下马跪曰不欺明公假使英主人在
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:47:57-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>