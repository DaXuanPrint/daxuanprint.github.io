<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="圣祖仁皇帝圣训序,序,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五">
<meta name="description" content="全称《大清圣祖合天弘运文武睿哲恭俭宽裕孝敬诚信中和功德大成仁皇帝圣训》。60卷。雍正九年(1731)敕纂。分类汇辑玄烨治国的各种言论。雍正九年,在实录馆进呈刚修成的圣祖实录的同时,雍正皇帝又命令馆臣另修圣训一书,使之与实录相经纬,各有侧重。此书共分为32类,包括圣孝、圣德、圣学、圣治、敬天法祖、文教附武科、武功、恤民、任官、广言路、严法纪、理财、慎刑、重农桑、兴礼乐、省方、治河附运河北河水利、澄叙、赏赉、蠲振、积贮、饬臣工、训将士附恤兵、褒忠节、恤旧劳、广幅员、弘制度、弭盗、牧政、礼前代、柔远人等类目。它">
<title>圣祖仁皇帝圣训_雍正_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">圣祖仁皇帝圣训</span> <br/>
          作者： <span class="inputVal" id="bkauthor">雍正</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,诏令,完结</span> <br/>
          字数： <span class="inputVal" id="bknum">[book_length]377020</span> <br/>
          说明： <span class="inputVal" id="bkdec">全称《大清圣祖合天弘运文武睿哲恭俭宽裕孝敬诚信中和功德大成仁皇帝圣训》。60卷。雍正九年(1731)敕纂。分类汇辑玄烨治国的各种言论。雍正九年,在实录馆进呈刚修成的圣祖实录的同时,雍正皇帝又命令馆臣另修圣训一书,使之与实录相经纬,各有侧重。此书共分为32类,包括圣孝、圣德、圣学、圣治、敬天法祖、文教附武科、武功、恤民、任官、广言路、严法纪、理财、慎刑、重农桑、兴礼乐、省方、治河附运河北河水利、澄叙、赏赉、蠲振、积贮、饬臣工、训将士附恤兵、褒忠节、恤旧劳、广幅员、弘制度、弭盗、牧政、礼前代、柔远人等类目。它是研究玄烨生平和思想的重要史料。此书于乾隆六年(1741)刊刻印行,清朝末年又有多种翻刻本出现。</span> <br/>
          封面： <span class="inputVal" id="bkimg">Z_5964.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]圣祖仁皇帝圣训
[book_author]雍正
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,诏令,完结
[book_length]377020
[book_dec]全称《大清圣祖合天弘运文武睿哲恭俭宽裕孝敬诚信中和功德大成仁皇帝圣训》。60卷。雍正九年(1731)敕纂。分类汇辑玄烨治国的各种言论。雍正九年,在实录馆进呈刚修成的圣祖实录的同时,雍正皇帝又命令馆臣另修圣训一书,使之与实录相经纬,各有侧重。此书共分为32类,包括圣孝、圣德、圣学、圣治、敬天法祖、文教附武科、武功、恤民、任官、广言路、严法纪、理财、慎刑、重农桑、兴礼乐、省方、治河附运河北河水利、澄叙、赏赉、蠲振、积贮、饬臣工、训将士附恤兵、褒忠节、恤旧劳、广幅员、弘制度、弭盗、牧政、礼前代、柔远人等类目。它是研究玄烨生平和思想的重要史料。此书于乾隆六年(1741)刊刻印行,清朝末年又有多种翻刻本出现。
[book_img]Z_5964.jpg


[book_title]圣祖仁皇帝圣训序
钦定四库全书
圣祖仁皇帝圣训序
朕荷
皇考圣祖仁皇帝付托至重兢兢业业早作夜思以期无
负继述仰惟
皇考留遗矩矱朕得监於成宪是则是傚实天下万世所
当钦承观法爰命大学士等纂修
圣祖仁皇帝实録阅时九载书成千卷自古帝王功德之
隆盛记载之繁富未有加於此者顾
实录乃编年之书我
皇考顺时布化若
天道之流行春秋冬夏各协其宜而其中条分缕析饬纲振纪精微所寓随举一端皆为法式於是复令纂修诸臣分类恭辑
圣训六十卷洋洋乎
盛德
大孝敬
天勤民文教之诞敷武功之赫濯礼乐之明备政刑之修
举一经
睿谟千古莫易夫六经诸史之传皆有经有纬朕於皇考神功圣德精心体察以
实録为经以
圣训为纬於编年见因时之宜於分类见随事之要一敷施而有所循也一话言而有所法也一寤寐饮食而有所遵也於戱如天之仁如日之照如神之哲万类虽赜莫不含弘并包於
圣人之度内而警惕训谕之辞尤必凛凛於时几孜孜於熙绩勤勤於小民之恬养亹亹於嘉师之祥刑盖
圣心愈切而
圣德愈崇是以统乾坤之范围而不过发圣贤之阃奥而靡遗以六十余载之鸿规为千万世後昆之垂裕其所裨益曷有涯量哉此朕命官敬纂
皇考实録而又恭缮
圣训之深意子子孙孙其永宝诸
雍正九年十二月二十日

[book_title]序
钦定四库全书
圣祖仁皇帝圣训序
自古圣人诞受天命为下民君师必亶聪明睿智之资首出乘乾以绥猷而立极凡其经纬万端敷之彞训者罔不深切着明炳日星而章云汉典谟所载雅颂所陈唐虞三代之隆有如一辙钦惟
皇祖圣祖合天弘运文武睿哲恭俭寛裕孝敬诚信中和功德大成仁皇帝圣德广运久道化成文治光昭武功赫濯薄海内外深山穷谷之衆总沦浃於仁心仁政之中教思无穷训词深厚历考熙明之运未有跻此崇隆者也肆我
皇考世宗宪皇帝以
圣继
圣用人行政一一仰法
前徽既纂修
实録成书复分类恭辑
圣训六十卷俾
皇祖六十余年敬
天尊
祖经国保民农田学校礼乐兵刑之盛蹟见之都俞吁咈间者粲然常新厘然备具永贻我後嗣子孙亿万年昇平榘范盖
皇祖性本生安道兼创守实集千古圣帝明王之大成是
以
圣谟洋洋明徵定保宏纲钜目有要有伦精一之心传荡平之王路胥不外乎此也予小子昔在龆龄早荷
圣慈赐育宫庭祗聆
训廸兹膺基绪绍闻衣德之志兢兢业业不懈益虔昕夕
寻绎惟期懋遵
祖训以无负
皇考善继善述之贻谋顾金匮石室之藏中外无得见者
爰命儒臣敬谨缮写授之剞劂庶我
皇祖圣祖仁皇帝建中表正牖民觉世之言昭垂寰宇羣
工士庶咸得渐摩於
圣训之崇闳而率由无斁也不亦庥欤谨序
乾隆六年三月二十四日

[book_title]目录
钦定四库全书　　　　　史部六
大清圣祖合天弘运文武睿哲恭俭寛裕孝敬诚信中和功德大成仁皇帝圣训目録　诏令奏议类【诏令之属】
卷一
圣孝
卷二
圣德
卷三
圣德
卷四
圣德
卷五
圣学
卷六
圣治
卷七
圣治
卷八
圣治
卷九
圣治
卷十
敬天
卷十一
法祖
卷十二
文教【附武科】
卷十三
武功
卷十四
武功
卷十五
武功
卷十六
武功
卷十七
武功
卷十八
武功
卷十九
武功
卷二十
武功
卷二十一
恤民
卷二十二
恤民
卷二十三
任官
卷二十四
广言路
卷二十五
严法纪
卷二十六
严法纪
卷二十七
理财
卷二十八
愼刑
卷二十九
愼刑
卷三十
重农桑
卷三十一
兴礼乐
卷三十二
省方
卷三十三
治河
卷三十四
治河
卷三十五
治河【附运河北河水利】
卷三十六
澄叙
卷三十七
赏赉
卷三十八
蠲赈
卷三十九
蠲赈
卷四十
蠲赈
卷四十一
蠲赈
卷四十二
积贮
卷四十三
饬臣工
卷四十四
饬臣工
卷四十五
饬臣工
卷四十六
饬臣工
卷四十七
训将士
卷四十八
训将士
卷四十九
训将士【附恤兵】
卷五十
褒忠节
卷五十一
恤旧劳
卷五十二
广幅员
卷五十三
弘制度
卷五十四
弭盗
卷五十五
牧政
卷五十六
礼前代
卷五十七
柔远人
卷五十八
柔远人
卷五十九
柔远人
卷六十
柔远人
【臣】等谨案
圣祖仁皇帝圣训六十卷雍正九年
世宗宪皇帝恭编乾隆六年
皇上御制序文刋布凡三十二类总一千九百余
则篇帙视
列圣为富盖我
圣祖仁皇帝道符
帝縡
命自
天申
景祚延洪卜年久远六甲五子首末循环与天运相
始终故
神功
圣德史不胜书
实録数盈千卷而
贻留大训亦纪载独繁伏考周易有曰日月得天而能久照四时变化而能久行圣人久于其道而天下化成
宝祚绵长故
彛训最为详备此诚帝王之盛轨也然其故有不止於此者昔虞舜鸣韶凤仪兽舞而皋陶扬拜犹期以慎宪省成虑其始勤而终惰也使历年久远而暇豫之念或萌则怠气所乘又安能於天下之事一一为之衡量於在廷之臣一一为之启导今跽读
圣谟所为保泰而持盈谨小而慎微者六十一年殆
如一日然则
圣训之独多固在
享国之永亦在
?政之勤矣周公告诫成王历举太戊武丁祖甲文
王之寿考而归本於无逸
圣人之心固异世而同符也乾隆四十八年八月恭
校上
总纂官【臣】纪昀【臣】陆鍚熊【臣】孙士毅
总校官【臣】陆费墀

[book_title]卷一
钦定四库全书
大清圣祖合天弘运文武睿哲恭俭寛裕孝敬诚信中和功德大成仁皇帝圣训卷一
圣孝
康熙元年壬寅八月庚午
上谕礼部朕惟君国之道必崇夫孝理化民之务首重乎尊亲钦惟我
圣祖母昭圣慈夀恭简安懿章庆皇太后仁承天德顺协坤仪佐
皇祖太宗文皇帝肇建丕基啓
皇考世祖章皇帝宅中定鼎朕缵荷鸿图恭承
懿训仰惟恩德爱戴弥毁
母后皇后懋昭淑范克嗣徽音表正六宫母仪四海母后温恭慈惠诞育藐躬圣善之德并隆尊显之仪宜备粤稽古制询於佥谋恭上
圣祖母皇太后徽号曰
昭圣慈夀恭简安懿章庆敦惠太皇太后
母后皇后徽号曰
仁宪皇太后
母后徽号曰
慈和皇太后尔部即择吉以闻
康熙四年乙丑九月己酉以
大婚礼成加上
太皇太后
皇太后徽号
诏谕天下曰朕惟帝王抚有四海必首隆孝治以端教化之源是以子孙相承而庆流奕叶也钦惟我
圣祖母昭圣慈夀恭简安懿章庆敦惠太皇太后佐皇祖太宗文皇帝肇兴大业啓
皇考世祖章皇帝式廓洪图
圣母仁宪皇太后克嗣徽音母仪茂着朕缵膺丕绪夙夜兢兢仰荷慈帏并弘训育兹者遴选贤淑作配朕躬属当嘉礼之成宜进尊称之典谨告
天地
宗庙
社稷於康熙四年九月二十五日率诸王贝勒文武羣臣恭奉册宝加上
圣祖母昭圣慈夀恭简安懿章庆敦惠太皇太后徽号曰昭圣慈夀恭简安懿章庆敦惠温庄太皇太后
圣母仁宪皇太后徽号曰
仁宪恪顺皇太后崇两宫之显号洽万国之懽心祉贻孙子宏昭式谷之源礼备尊亲大锡覃恩之典
康熙六年丁未十一月戊午
诏谕天下曰朕惟自古帝王建极绥猷保民图治莫不以懋昭先德祗尽孝忱为务朕缵承丕基躬亲庶政恭惟
世祖章皇帝功德兼隆当崇配享曁
圣祖母太皇太后
圣母皇太后恩勤备至宜尽显扬是用上稽前典下恊舆情谨告
天地
宗庙
社稷率诸王贝勒文武羣臣於康熙六年十一月朔有七日冬至恭祀
上帝十六日如夏至仪恭祀
皇地祗并奉
世祖章皇帝配享十七日恭奉册宝加上
圣祖母昭圣慈寿恭简安懿章庆敦惠温庄太皇太后徽号曰
昭圣慈夀恭简安懿章庆敦惠温庄康和太皇太后加上圣母仁宪恪顺皇太后徽号曰
仁宪恪顺诚惠皇太后庆礼兼行鸿恩广逮率由旧章觐扬前烈之高厚永膺纯嘏覃敷怙冒之恩慈彰孝道於千秋孚德心於六合布告天下咸使闻知
康熙九年庚戌闰二月庚戌
上谕礼部
慈和皇太后诞育朕躬未遂孝养思慕之忱每切於怀虽已上
尊諡今应升祔
太庙配享
皇考典礼关系重大其应进
諡号着议政王贝勒大臣九卿科道会同详议以闻
丁巳
上谕礼部
皇考升遐倏历十载罔极之思时恫於怀
山陵在望未一展祭尤切凄怆朕拟於今岁八月恭行谒陵礼又奉
太皇太后旨思念情殷亦欲诣
陵朕敬遵
慈命躬侍以行应行典礼尔部详议以闻
五月丙辰朔
慈和皇太后升祔
太庙礼成
诏谕天下曰朕惟自古帝王以孝治天下莫不显扬母德追崇配享以为绍先啓後之本朕缵承丕绪九载於兹恭惟我
皇妣孝康慈和庄懿恭惠崇天育圣皇后光赞
皇考成缔造之丰功诞育藐躬啓昌隆之景运徽音远播厚德弘施
庙祀未崇朕怀罔极是用上稽前典下恊舆情祗告天地
宗庙
社稷於康熙九年五月初一日率诸王贝勒文武羣臣恭奉册宝加上
皇妣尊諡曰
孝康慈和庄懿恭惠崇天育圣章皇后升祔
太庙鸿仪既举恩赦宜施隆侑飨於千秋广孝思於万国布告中外咸使闻知
九月丙辰
上谕礼部
太祖高皇帝创建鸿图肇兴景运
太宗文皇帝丕基式廓大业克弘迨
世祖章皇帝诞昭功德统一寰区即欲躬诣
太祖
太宗山陵以天下一统致告用展孝思因盗贼未靖师旅繁兴暂停往谒朕以藐躬缵承鸿绪上托
祖宗隆庥天下底定盗贼戢宁兵戈偃息每念
皇考未竟之志朝夕寝食不遑宁处本欲先诣
太祖
太宗山陵再诣
世祖山陵因奉
太皇太后慈命以
世祖升遐十年未得一诣
陵寝於本年八月前往朕是以躬侍
太皇太后先诣
孝陵展谒礼成言还今欲仰体
皇考前志躬诣
太祖
太宗山陵以告成功展朕孝思着议政王贝勒大臣内院九卿科道掌印不掌印各官会议具奏
康熙十年辛亥正月甲子
上谕礼部朕仰体
世祖章皇帝遗志欲躬诣
太祖
太宗山陵展祭以告成功前命议政王贝勒大臣等会议议政王等以去年各处多有水旱灾荒且为时甚廹应用之物预备不及请暂行停止今思
太祖
太宗创业垂统功德隆盛
山陵在望刻不能忘去年恭谒
孝陵礼成今已数月若再久延孝思莫殚朕怀靡宁兹当海内昇平欲乘此恭谒
福陵
昭陵以告成功用展孝思事关大典着议政王贝勒大臣内阁九卿科道各官会议具奏尔部即遵谕行
九月辛未
上往盛京谒
陵礼成文武各官宴赉有差召八十以上耆民赐饮谕侍臣等曰朕展谒
山陵惓惓在念今得至发祥重地拜谒
陵寝用展孝思祭礼已成朕怀大慰又
谕守
陵总管副总管等曰尔等职司祀典凡一应祭品必亲加?视务尽诚敬副朕孝思
康熙十一年壬子正月庚午
上诣
太皇太后宫问安
太皇太后曰我因偶患微疾欲往赤城汤泉汝若同往恐悞国事可不必往
上奏曰
太皇太后驾幸汤泉臣若不随往侍奉於心何安至国家政事已谕内阁着间一日驰奏一次不致有悞
十二月丁巳
上谕学士傅达礼曰朕昨诣
太皇太后宫问安
太皇太后谕云予虽在宫壼
太宗行政亦略知之彼时开创甚重骑射方今天下太平四方宁谧然安不忘危闲时仍宜训练武备至於在朝诸臣奏事岂无忠诚入告者然不肖之类假公行私附己者则为引进忤己者即加排挤亦?有之为人君者务虚公裁断一凖於理则事无差失矣朕绎
慈训人君之道诚莫要於虚公裁断之一言也
康熙十二年癸丑二月己未
上谕学士傅达礼曰尔衙门所进翻译大学衍义一书朕恭呈
太皇太后御览奉
慈谕云人主居四海臣民之上所关甚钜然代天理物端在躬行致治兴化必先修已此书法戒毕陈诚为切要尔特加意是编命儒臣翻译刊刻更令颁赐诸臣予心欣悦特?内帑白金千两可即赉予在事诸臣朕仰遵
慈旨颁赐尔等其钦承之
五月乙亥
上谕学士傅达礼曰朕因
太皇太后圣体少有违和不时省问昨躬奉汤药幸已大愈朕心方慰顷又进滋补之剂矣
七月壬午
上谕大学士图海等曰
太宗文皇帝实录钜典攸关今命卿等董率各官重加纂辑务期敬慎将事速竣大典以副朕继述先猷显扬
祖德之意
康熙十三年甲寅二月乙未朔
上谕讲官喇沙里等曰朕从前赏赐出征官兵奉太皇太后慈谕特出宫中撙节银两为赏赐之用见在调遣禁旅啓行期迫恐伊等措办艰难赏赐本无定例亦宜格外加恩今又蒙
太皇太后谕令将宫中缎匹银两赏给官兵此诚太皇太后至德弘恩尔等职司记注故谕知之
康熙十五年丙辰正月乙未
诏谕天下曰朕惟帝王绥理万方首崇孝治尊亲之典因事加隆至建立元储懋敦国本尤必推原懿德上晋徽称此历代不易之盛轨也钦惟我
圣祖母昭圣慈夀恭简安懿章庆敦惠温庄康和太皇太后佐
皇祖太宗文皇帝肇造丕基啓
皇考世祖章皇帝恢弘大业
圣母仁宪恪顺诚惠皇太后母仪茂着克嗣徽音朕奉事慈闱并承训育绍基图治宵旰靡宁兹者祗遵
懿命册立皇太子礼成仰惟垂裕之仁式举显扬之典谨告
天地
宗庙
社稷於康熙十五年正月十一日率诸王贝勒文武羣臣恭奉册宝加上
圣祖母昭圣慈夀恭简安懿章庆敦惠温庄康和太皇太后徽号曰
昭圣慈夀恭简安懿章庆敦惠温庄康和仁宣太皇太后圣母仁宪恪顺诚惠皇太后徽号曰
仁宪恪顺诚惠纯淑皇太后庆礼告成恩纶宜沛崇仪显号昭令范於千秋锡类推恩洽懽心於四海布告中外咸使闻知
康熙二十年辛酉十二月丁酉
上谕礼部献岁
太皇太后夀届七袠洊臻景福诸王大臣应行庆贺礼仪各视官爵为差其庆贺日期尔部择吉以闻
庚子
上谕礼部朕惟戡定本啓佑之恩显扬备尊亲之礼成功既告盛德宜彰所以展孝忱昭庆典也逆贼吴三桂背恩反叛数年以来朕仰承
圣祖母昭圣慈夀恭简安懿章庆敦惠温庄康和仁宣太皇太后暨
圣母仁宪恪顺诚惠纯淑皇太后慈训剿除叛乱克奏敉宁思上答乎弘仁应进崇夫显号谨加上
太皇太后徽号曰
昭圣慈夀恭简安懿章庆敦惠温庄康和仁宣弘靖太皇太后
皇太后徽号曰
仁宪恪顺诚惠纯淑端禧皇太后播徽音於四海介景福於万年尔部择吉具仪以闻
康熙二十二年癸亥四月丙子工部题修
孝陵五空桥甬道估计工价银两
上曰
陵寝关系重大前监修各官草率修理因致损坏今若以节省之故估价短少钱粮不敷将旧存砖石充用恐不坚固宁使价値寛余务令永远坚固着重修
陵寝堂司官详勘议奏
康熙二十四年乙丑正月癸酉
上以孟春诣
太庙致祭毕
谕内阁学士席尔达太常寺卿葛思忒等曰往见赞礼郎宣读祝版至朕名声辄不扬父前子名礼经所载朕对越之次惟惧诚敬稍有未至无以昭格神灵为子孙者通名於祖父岂可涉於慢易嗣後俱高声朗诵无庸顾忌
九月乙亥先是
上驻跸博洛和屯闻
太皇太后圣体违和星夜回銮亲奉汤药夜半尚未就寝
迨
太皇太后圣体康宁奉
慈谕幸白塔寺将行大雨近侍奏曰道路泥泞请俟少霁
行
上曰近因
圣祖母偶尔违和朕心深切忧虑今已痊愈甚为庆幸何惮此一往不以仰慰
慈衷乎遂冒雨行
康熙二十六年丁卯十一月壬寅
上谕刑部朕奉
太皇太后朝夕承懽祗遵
慈训竭诚奉养今者
圣躬偶尔违豫朕夙夜滋惧寝食靡宁仰冀
上天眷顾俯垂默佑惟思好生以迓
天庥寛大以延遐夀所有内外问刑衙门见监重辟人犯除十恶死罪及贪官光棍不赦外其余监候死罪重犯槩行减等发落以昭朕祈
天永佑至意
甲辰
上谕大学士等曰自
太皇太后圣体违和以来多方医治病势渐增朕夙夜忧惧兹欲躬祷
郊坛保护
慈躬康宁大学士随同九卿等奏曰
皇上圣孝之诚必当感格
穹苍臣等愚见似不必诣
坛致祭
天心自为默佑
上复谕曰自
太皇太后违和以来朕在宫中无日不竭诚默祷今太皇太后病势渐增朕心益加恐惧惟有竭抒忱悃叩祈上天之眷佑耳可即将此旨传谕诸臣
十二月乙巳朔
上率诸王贝勒贝子公等及文武官员自
乾清宫步诣
天坛致祭祝文曰臣仰承
天佑奉事祖母太皇太后高年荷庇藉得安康今者疹患骤作一旬以内渐觉沉笃臣夙夜靡宁寝食捐废虔治药饵徧问方医罔克奏效五内忧灼莫知所措窃思
天心仁爱覆帱无方矧臣藐躬夙蒙
慈养忆自弱龄早失怙恃趋承祖母膝下三十余年鞠养教诲以至有成设无祖母太皇太后断不能致有今日成立罔极之恩毕生难报値兹危殆方寸溃迷用敢洁蠲择日呼吁
皇穹伏恳
悯念笃诚立垂
昭鉴俾沉疴迅起遐算长延若大数或穷愿减臣龄冀增太皇太后之夀读祝版时
上涕泪交颐陪祀诸王贝勒贝子公等及文武官员无不
感泣祭毕
上即诣
慈宁宫侍疾
甲寅内阁及部院衙门官员公同具疏请
皇上少节劳瘁
上曰朕自
太皇太后违豫以来心怀忧虑日侍左右检方调药亲视饮馔
太皇太后宁憇之时朕惟隔幔静俟席地危坐一闻太皇太后声息即趋至榻前凡有所需手奉以进因此昼夜不能少离
太皇太后屡有
慈旨命朕回宫少宜自爱朕念幼蒙
太皇太后抚养教训三十余年罔极深恩难以报答今见病体未痊五内焦灼莫知所措朕躬寝处何暇顾计当此时不竭尽心力少抒报答之忱异日虽欲依恋
慈闱岂易得耶
己巳子时
太皇太后崩於慈宁宫
上擗踊哀号呼天抢地哭无停声饮食不入口王以下文
武羣臣公疏奏请节哀
上不允随谕曰朕览自古帝王居丧持服以二十七月易为二十七日惟魏孝文帝欲行三年之丧朕平日读史至此常羡慕之今非欲迈古贤君祗念朕甫八岁
世祖章皇帝即宾天十一岁
慈和皇太后又崩逝藐兹冲龄音容未尽记忆未获尽孝至今抱憾仰赖
圣祖母太皇太后鞠养教诲以至成立今遽遭大故五内溃迷回思早丧
怙恃益增痛伤哀疚靡尽今持服二十七月少慰罔极之痛朕独持服宫中於政事毫无旷废不令臣民持服一切俱不禁止如此可以遂朕本怀朕哀恸即可少止诸
王大臣等奏曰
皇上至德纯孝亘古莫比但古者以日易月为不易之典
诚以帝王之孝与臣民不同愿
皇上仰遵
遗诏博稽古制上思
天地
祖宗付畀之重下慰羣臣百姓仰赖之忱以礼节哀易月
之典守而勿更
上谕曰朕事
太皇太后三十余年竭尽衷诚无稍违拂近者
圣体违豫三十余日衣不解带必诚必敬朕之此志期在必遂否则贵为天子富有四海亦奚以为尔等其详议之诸王大臣等闻
谕皆感悚呜?又奏曰
皇上一身为
郊坛
宗庙
社稷所寄托每当祭享伏见
銮舆亲莅竭诚尽敬古者祭为吉礼必於除服後举行皇上以
太皇太后之故若使
郊
庙神灵少有弗歆即
太皇太后在天之灵亦必不安且君臣兆姓本属一体若皇上持服宫中臣民安然即吉甚非一体之义况皇上奉事
太皇太后三十余年晨昏孝养即违豫以来昼夜忧勤罔
非孝思今乃於
慈闱遗命反不曲遵恐有虚
太皇太后惓惓之意臣等不揣愚贱敢以固请
上谕曰朕意已定不必更奏
是日
上谕礼部朕孝服用布旧制国有大丧自宗室公以上服素帛今孝服俱改用布宫内年幼皇子公主一体持服
康熙二十七年戊辰正月辛巳
上谕礼部
大行太皇太后圣德母仪昭示万国昔奉我
皇祖太宗文皇帝赞宣内政诞育我
皇考世祖章皇帝顾复劬劳受无疆休大一统业暨朕践阼方在冲龄仰荷我
圣祖母训诲恩勤以至成立晨昏依恋三十余年方期洊享遐龄茂膺繁祉讵意适遭违豫奄忽上宾朕哀疚之深五中摧絶昊天罔极报德实难缅维厚泽深仁信足炳传简册非荐隆号莫展哀诚宜恪遵彞宪恭上
尊諡垂示无穷以慰朕尊亲之意着内阁翰林院詹事府会同拟奏其应行典礼尔部详议以闻
戊子
上谕九卿詹事科道等曰朕遭
太皇太后崩逝欲持服二十七月立志甚坚诸王大臣及百官士民再三陈奏情辞恳切不得已勉从所请中心歉仄因幕居乾清门外以尽哀诚今乃又请回宫不过以朕躬为念身为天子岂不自爱但人孰无祖父母父母为子孙皆当尽孝何分贵贱朕孝治天下思以表率臣民垂则後禩今距释服之期为时甚近若从所言以致异日稍留遗憾恐非诸臣爱君之意诸王大臣激切奏恳已有谕旨不允卿等其仰体朕心勿复言庚寅先是诸王大臣及士民等奏请以日易月之疏未奉
俞旨至是
上谕曰朕以薄祜幼失
怙恃幸依
圣祖母膝下如见
皇考妣音容今遭遐弃痛念
慈恩悲哀并集欲持服二十七月仰答
圣祖母鞠育深仁兼报
皇考妣劬劳大德诸王大臣及各官等援引历代成例坚请再三并称
郊
庙祀典不宜久辍升祔大礼及时举行且士民伏阙披沥衆情谓国恤淹久有妨民业朕反覆思维不得已以礼抑情勉从所请
戊戌
上谕大学士明珠内务府总管班第等曰自
太皇太后违豫
皇太后尽孝侍奉甚为劳瘁
太皇太后宾天复哀痛太过
慈顔清减昨者朕诣
皇太后宫问安见癯瘦更甚积劳成疾服药调理朕心深为忧虑明日
太皇太后一月之祭尔等可奏请不必前往
三月庚子
上谕从前诣
两宫请安皆於起居注记档今诣
宁夀宫请安朕因不忍过
慈宁宫故从啓祥门行走但此系宫禁之地外官无由得知後每次请安着令太监传谕敦住仍令起居注记载其不忍由隆宗门行走之故亦令谕侍郎库勒纳知之
康熙三十八年己卯三月乙酉
上驻跸苏州府江南江西总督张鹏翮等率苏州府官员
士庶进表庆贺
万夀节
上谕曰朕往岁万夀节犹照常行礼
太皇太后宾天以後遂不复受贺此日但斋戒独处观书写字而已且朕平居原不喜宴乐在京时诸王大臣每遇万夀节辄请如前行礼朕皆不允今廵幸至此若受庆贺则非朕初意矣衆意谆切朕已知之不必再请
康熙四十一年壬午七月庚戌朔
上驻跸热河闻和硕温宪公主薨日晡未进膳扈从诸大
臣奏曰
皇上闻公主讣过哀此时尚未进膳恐
圣躬太为劳瘁奏入
上传谕曰公主系已嫁之女朕尚可寛释但
皇太后自幼抚养忽值此变
皇太后伤悼弗胜膳尚未进朕亦何心进食乎
康熙四十九年庚寅正月壬午先是
上谕礼部蟒式舞者乃满洲筵宴大礼至隆重懽庆之盛典向来皆诸王大臣行之今岁
皇太后七旬大庆朕亦五十有七欲亲舞称觞是日於皇太后宫进宴
皇太后升座乐作
上近前起舞进爵
康熙五十六年丁酉十一月癸丑
上驻跸汤泉
谕大学士等曰汤山至德胜门四十余里德胜门至大内将及十里此间设立腰站二处各派部院贤能司官一员笔帖式一员如此则朕遣人请
皇太后安竝
皇太后差人至朕处俱不致迟悮矣
十二月甲申诸皇子传
谕曰
皇太后病势渐增朕承欢奉养历数十年不幸値此朕躬虽抱病此心未能梢释顷亲往请安朕体甚觉委顿
皇太后倘有不讳朕自当竭力以尽礼节耳
乙酉诸皇子传
谕曰昨日朕足背浮肿不能转移因
皇太后病势大增用手帕纒足乘软舆诣
宁夀宫朕捧
皇太后手奏云
母后臣在此
皇太后张目畏明以手障光视朕执朕手朕心悲痛欲在宁夀宫守视因病体万不能支而出朕若居於素所寝处之地心甚不安因於苍震门内设立帷幄以居衣不解带朕数日来徧身沈重中心烦燥不能成寐三鼔时稍寝即醒醒时头晕随又起坐至五鼓始寝半刻朕欲竭力尽礼似此形势甚恐不能支持益滋不安耳
丙戌大臣等奏
圣体违和仰祈节劳保摄奏入
上曰
皇太后倘有不虞朕当力疾尽礼尔等各有父母勿过为劝阻朕益伤悼益增疾矣是日酉刻
皇太后崩於宁夀宫
上拊膺哀号即行割辫孝服用布哭泣弗辍诸皇子屡次
叩请始回苍震门内
丙午诸王大臣等公奏明日
大行皇太后殡宫行大祭礼
圣躬近日方稍愈请今晚不必亲诣
梓宫前哭奠
上谕曰二十一日二十二日朕本欲亲诣致祭因二十七日欲亲往释服是以未去自二十三二十四日以後朕躬比前较愈尽可往矣诸皇子大臣屡次劝止倘朕今可以去而不去他日回想岂非遗憾乎今朕必亲去将此谕衆知之
康熙五十七年戊戌三月壬戌诸王大臣合词具奏
皇太后大事将满百日诸礼俱毕请照礼部所请於十四
日薙发
上谕曰方
皇太后大事
梓宫未出之前朕立意欲曲尽乃心不幸身病不能支持难以勉强诸事未尽朕心抱恨无穷又思当此之时止有孝敬朕之人竝无爱恤朕之人尊长辈已无存者此等处每以无可与言为伤兹距四月初七日为日无几着过四月初七日薙发
康熙五十九年庚子十二月甲辰诸王贝勒贝子公满汉文武大臣谨奏
皇上御极六十年普天大庆恭请行庆贺典礼
上谕大学士等曰朕素性不喜行庆贺礼是以元旦惟照例行礼停止筵宴虽万夀日亦久不行庆贺礼今王大臣等为朕御极六十年奏请庆贺行礼钦惟
世祖章皇帝因朕幼年时未经出痘令保母护视於紫禁城外
父母膝下未得一日承懽此朕六十年来抱歉之处正月初七日
世祖章皇帝忌辰二月十一日
孝康章皇后忌辰朕何敢於正月初七二月十一日以前行庆贺礼此所奏不准行
庚申
上谕大学士等曰诸王大臣为朕在位六十年奏请庆贺而於典礼之大者并未议及朕在位六十年皆
祖宗积德隂佑所致幸而六十年来一无所失应先往盛京
三陵行大祭礼但朕今年近七旬不能亲谒
三陵应遣皇子等恭代告祭俟上元节後朕亲往孝陵恭行大祭典礼尔满汉大臣会议具奏其祭陵撰文即将朕旨纂入
大清圣祖合天弘运文武睿哲恭俭寛裕孝敬诚信中和功德大成仁皇帝圣训卷一

[book_title]卷二
<史部,诏令奏议类,诏令之属,圣祖仁皇帝圣训
钦定四库全书
大清圣祖合天弘运文武睿哲恭俭寛裕孝敬诚信中和功德大成仁皇帝圣训卷二
圣德一
康熙六年丁未七月己酉
上躬亲大政诏谕天下曰朕以冲龄嗣登大宝辅政臣索尼等谨遵
皇考世祖章皇帝遗诏辅理政务殚心効力七年於兹今屡次奏请朕承
太皇太后之命躬理万几惟
天地
祖宗付托至重海内臣庶望治方殷朕以凉德夙夜祗惧天下至大政务至繁非朕躬所能独理宣力分猷仍惟辅政臣诸王贝勒内外文武大小各官是赖务各殚忠尽职洁已爱民任怨任劳不得辞避天下利弊必以上闻朝廷德意期於下究庶政举民安早臻平治凡我军民宜仰体朕心务本兴行乐业安生以迓休宁之庆政在养民敢虚
天地生成之德时当亲政恒念
祖宗爱育之心布告天下咸使闻知
康熙八年己酉正月戊申
上谕工部前奉
太皇太后谕谓乾清宫交泰殿栋梁朽坏宜撤旧重建以为朕宫
慈命谆复朕不敢违但陶唐茅茨不剪夏禹宫室是卑其毋事华丽止令朴质坚固以称
太皇太后惓惓至意
八月辛未
上谕吏部前京察处分满尚书侍郎等因无事故被革俱给还原官令其候补今思满汉诸臣被革相同朕原无异视应一体施恩京察内有汉尚书侍郎被革者察明议奏
康熙九年庚戌二月癸未
上谕刑部向来定例流徙尚阳堡宁古塔罪人於六月十二月停遣余月皆令发往今思自十月至正月俱严寒之候所徙罪人贫者殊多衣絮单薄无以御寒罪不至死而冻毙於路甚为可悯继自今流徙尚阳堡宁古塔罪人自十月至正月及六月俱勿遣
闰二月庚寅
上谕工部朕经行城外见道旁枯骸恻然可悯或因尔部修治道途以致暴露亦未可知其令有司掩埋并行各省凡胔骼悉为收瘗
四月乙未浙江廵抚范承谟疏言仁和县知县丁世淳以继母刘氏年老呈请终养吏部议覆定例父母年七十以上者终养竝无终养继母之例
上曰既有终养之例岂可分别生母继母丁世淳准其终养
康熙十年辛亥三月壬子朔
上谕年幼诸王曰闻尔等恃威行事岂果有所利耶夫无益之威逞之何用尔等皆朕懿亲人自敬畏至於所属在外官员原为国家治事理民尔等若勒索其财物彼何所取而应奉耶宜以时娴习骑射暇则读书毋徒溺於嬉戏也
是日
上谕和硕安亲王曰尔在诸王中以齿则高以行则长若年幼诸王率意妄为尔其训饬之
四月壬午朔吏部题镶黄旗拖沙喇哈番阿喇密故无子弟承袭罢世职其母年老无依应给半俸嗣後均照此例若系继母不准给予
上曰继母亦母也其与生母一体给之着为令
九月辛未
上往盛京谒
陵礼成
谕户部刑部奉天系
祖宗发祥重地奉天府宁古塔等处除十恶死罪不赦外凡已结正未结正死罪俱着减等其军流徒杖等罪俱着寛释自山海关至奉天府所属地方康熙十年十一年分正项钱粮俱着豁免
康熙十五年丙辰五月丁亥
上谕兵部据宁夏提督赵良栋疏报逆贼犯宁夏河东诸堡俱被胁从今闻招抚相继投诚朕思河东各堡因地狭民稀不能敌贼一时被胁诚非得已其槩从寛宥该提督仍加意抚绥以副朕惠爱元元至意
七月己酉
上谕兵部吉安一郡逆贼盘踞日久小民被胁蓄髪者多此不过畏死曲从耳且劳师讨贼原以为民若大兵所至将蓄髪者槩行诛戮殊非朕抚恤残黎至意倘有据守城池山寨执持兵械抗拒不降者仍诛剿之其余俱着免死俾得自新尔部通行晓谕各将军一体遵行
康熙十七年戊午二月甲辰
上谕兵部广东兵变时被掠男妇子女可令平南王尚之信总督金光祖等严行察出令人民识认悉皆发还俾其父子夫妻完聚粤西平定之日将军莽依图傅宏烈等亦各察明被夺人口遣还原籍
閠三月丙寅
上谕户部朕廵视京畿见八旗亡故军士葬地窄狭邱墓累累亦有竟无茔地者皆因郭外近地价值腾贵故不易得本朝军士奕世効力行间殒命疆场或身被重伤在家老死皆家业贫穷至无葬地朕每触目甚为悯恻作何拨给地土俾八旗贫苦兵丁俱获葬所令议政王贝勒大臣详议以闻
四月戊子
上谕兵部吴三桂背恩倡乱伊所属人员向沐国恩甚久其中不无被胁者韩大任等既经投诚仍令议叙加恩其同来护军甲兵皆国家素所豢养之人若辈父母妻子俱?贼中可遣发令归滇中俾得完聚其续至者尔部逐一问明或有愿归者奏闻并发
乙未
上谕户部前命尔部清察地亩以给出征死亡兵丁葬地必平原高燥之处方可若地势卑湿不堪为坟茔虽拨给何所用之又须与道路相近若道路太远则贫家难以趋赴矣至於官员秩卑小民贫乏者皆资地亩为生若取伊等之地拨给兵丁又致伊等失业可查内务府所管地亩及诸王大臣地亩详加丈量有溢於正额者给与兵丁以副朕优恤至意
康熙十八年己未四月丙戍
上谕兵部湖南广西已经底定滇黔指日荡平凡在京在外大小文武官员内有家口?於贼中者有孑身投诚家口仍在彼地者有前以抗贼被害而家口尚有遗留者大兵到日一一清察务加保全俾之得所听其家属完聚尔部即通行传谕各路大将军将军督抚提镇等遵行
七月庚申
上谕户部工部朕御极以来孜孜求治期於上合天心下安黎庶夙夜兢惕不敢怠荒乃於本月二十八日已时地忽大震皆因朕躬不德政治未协大小臣工弗能恪恭职业以致隂阳不和灾异示儆深思愆咎悚息靡宁兹当力图修省以迓
天庥念京城内外军民房屋多有倾倒无力修葺恐致失业压伤人口五城御史不能逐户细察止听属员开报於朕加恩轸恤之处不得均沾实惠着另遣满汉御史详加稽察其穷苦兵丁出征在外房屋毁坏妻子露处无力修葺朕心更为悯念该部即行令八旗都统副都统参领亲行详察毋致遗漏
八月甲子
上谕内阁户部官员兵丁房屋墙垣顷因地震塌毁甚多一时不能修葺四品官员以下现食半俸此一次仍行全给其护军拨什库披甲当差人役钱粮着即支与两月令其修理
庚辰
上谕户部通州三河等处遇地震压死者甚为可悯户工二部会同将旗下及民人房屋并寺庙被压之人速察明数目遣司官四员前往验视动支帑银带往有主收殓者给予银两无人承认者着所遣司官同地方官设法埋瘗
十二月丙寅
上召大学士等至懋勤殿
谕曰君臣谊均一体势分虽悬而情意不隔安危欣戚无不可相告语者堂陛之谊固宜如是也迩者朕体初平殿廷不戒被毁於火尔诸臣因朕偶恙复覩此灾爱主心切必谓朕当过於忧虑朕披阅经史颇明大道朕之一身上受
祖宗之付托下系臣民之瞻仰为任匪轻宁不自爱惟是今秋有地震之变又各处饥馑洊臻宼盗未息此朕早作夜思中心惶惧寝食靡宁者至於殿廷告灾乃
上天致警敢不夙夜祗畏修省厥愆然其所关止属朕躬临御之所但得海宇清晏置斯民於袵席之上则朕今所居较诸前代茅茨土阶尚或过之矣岂至以露处为虑哉朕自五龄即知读书八龄践阼统莅万方
太皇太后尝问朕何欲朕敬对曰臣无他欲惟愿天下乂安生民乐业共享太平之福而已当时左右实共闻之自昔迄今谨持此心兢兢业业恒如一日可以质诸寤寐倘有政治失宜皆朕躬之咎从不诿过臣下惓惓之意兹与尔等悉之
康熙十九年庚申八月癸未先是吴三桂反平南王世子尚之信从贼及归正仍隐与弟之节等纠党诱杀都统王国栋谋乱事觉下议政大臣等集议论罪
上谕议政王大臣等曰尚之信谋为叛逆卿等集议论罪如律但平南王尚可喜航海归诚効力行间镇守粤东着有劳绩及吴逆叛乱坚守臣节不肯从逆为逆子尚之信所逼愤恨殒命朕每念及深为悯恻其妻舒氏胡氏从寛免死竝免籍没尚之孝尚之璋尚之隆等俱从寛免革职枷责尚之信不忠不孝罪大恶极法应立斩姑念曾授亲王从寛赐死其余逆党尚之节李天植等悉按律正法
康熙二十年辛酉七月甲子
上谕吏部兵部凡官员祖母母竝妻缘事者即议鞭责折赎於大体不合如果事犯重大不妨削其封诰治罪若鞭责折赎小过或将伊夫或伊子孙品级俸禄议罚尔部会议定例具奏
八月丙申
上谕刑部商民领吴逆资本者甚多隐匿者亦或有之若据吿追究恐无赖之徒借此诈害富民有累百姓商民为四民之一富民亦国家所庇藏富於民不在计此铢两以後有首告者俱不准行
九月壬申
上谕户部积贮为国家大计岁运漕米充实京仓最为紧要旗丁人等挽运勤劳宜加存恤朕顷廵行近畿至通惠河一带见南米漕船旗丁人等资用艰难生计窘廹恐其苦累难支以致沿途迟滞贻误仓储所关匪细前以军需浩繁漕运额设钱粮节经裁减今应作何酌复着详议以闻
十二月癸巳九卿詹事科道等以滇南荡平请加上
尊号
上谕曰尔等以大憝既除寰宇底定奏请上朕尊号朕思曩者平南王尚可喜奏请回籍时朕与阁臣面议图海言断不可迁移朕以三藩俱握兵柄深恐日久滋蔓酿成不测故决意撤回不图吴三桂背恩反叛八年之间外内骚动兵民交困赖
上天眷佑
祖宗福庇逆贼荡平倘复再延数年百姓不几疲敝耶忆尔时惟有莫洛米思翰明珠苏拜塞克德等言应迁移其余竝未言迁移则吴三桂必致反叛也议事之人至今尚多试问当日曾有言吴三桂必反者否及吴三桂倡叛四方扰乱多有退而非毁谓因迁移所致若彼时朕诿过於人将会议言应撤者尽行诛戮则彼等含寃泉壤矣朕素不肯诿过臣下即部院事有错误朕亦自任朕自少时以三藩势焰日炽不可不撤岂因吴三桂反叛遂诿过於人耶今乱贼虽已削平而疮痍尚未全复君臣之间宜益加修省息兵养民布宣德化务以廉洁为本用致太平若遂侈然以为功德崇上尊称滥邀恩赏实可耻也和硕裕亲王福全等再三陈请
上复谕曰顷九卿等以逆首既除四方底定奏请上朕尊号朕自御极以来日夜孜孜以乂安生民为念乃逆贼吴三桂一倡变乱遂致涂炭八年当吴三桂初叛时散布伪劄煽惑人心各省兵民相率背叛此皆德泽素未孚洽吏治不能剔厘所致幸赖
上天眷佑
祖宗威灵满洲兵士之力逆渠授首奸党悉除地方平靖独念数年之中水旱频仍灾异叠见师旅疲於征调被创者未起闾阎敝於转运困苦者未苏且因军兴不给裁减官员俸禄及各项钱粮并增加各项银两仍未复旧每一轸念甚歉於怀若大小臣工人人廉洁俾生民得所风俗淳厚教化振兴天下共享太平之福虽不上尊号令名实多如一切政治不能修举则徒上尊号朕断不受此虚名也朕自幼读书览古人君行事始终一辙者甚少尝以为戒惟恐几务或旷鲜克有终以故宵衣旰食祁寒盛暑不敢少间偶有违和亦勉出听断或中夜有机宜奏报未尝不披衣而起朕非不知燕息自怡盖所爱不在一身总为天下生灵之计政事务求当理官职务在得人期於家给人足百姓乐业而已今吏鲜洁清之效民无康阜之休君臣之间全无功绩可纪倘复上朕尊号加尔等官秩则惟有负愧耳何尊崇之有至於
太皇太后
皇太后加上徽号诏赦天下理所宜然其上朕尊号之事断不可行乃朕实意非粉饰之词也自今以往大小臣工宜各洗心涤虑砥节励行休养苍黎培复元气尔等可向九卿各官悉谕朕意不必再行陈请
康熙二十一年壬戍二月甲午外藩王贝勒贝子公台吉等请上
尊号
上曰朕自御极以来夙夜孜孜勤求化理期於中外乂安生民乐业今逆宼虽已荡平治化尚未孚洽前诸王大臣等请上尊号已经有旨这外藩王等所请亦不准行
四月丁酉
上谕大学士等曰朕廵幸沿边地方见设立界限处坟墓毁损枯骨暴露者甚多朕心悯焉夫掩骼埋胔王政所重可令盛京将军徧察而瘗埋之
五月丁已
上谕户部兵部工部从前盛京守奉
陵寝及山海关等处城守章京员缺俱令其子弟顶补自停止此例悉由京师补授顷朕以昭告成功展谒
永陵
福陵
昭陵因周视所历地方见道里辽远往返艰难若章京员缺尽从京师补授则家口迁移重为贫寠者之累且将前任章京房屋田地掣给新补之员以致前官孤孀无倚不能回京如欲即留彼处则田庐既空资生何策困苦日甚深用悯恻嗣後盛京守奉
陵寝及山海关等处城守章京员缺不必自京补授着於伊等子弟内令该将军选择贤能者具题引见顶补以免往返迁移之苦倘伊等子弟无人堪用别有补授发往之员可另拨田屋给与其前任章京田屋仍行留给不必掣出令其孤孀得所
六月辛卯
上谕大学士等曰自古圣主每遇水旱灾祲未有不行?祷者今亢旱已甚朕欲虔诚斋戒亲行祈祷尔等查例具奏
八月己卯翰林院奏经筵讲章
上曰经筵所以讲学修德大典也讲章须有劝戒箴规之意乃称啓沃今讲章内有道备君师功兼覆载二语太过其易之
康熙二十二年癸亥闰六月庚申
上谕刑部人命关系重大凡现审人犯自宜蚤取口供速行完结庶不致无辜久禁囹圄淹滞毙命其中有应行详审及等候质对者或暂行监候或覊禁各门该管官员亦当严加稽察不时照管毋令狱卒及守门人等借端需索恣行凌辱虽各犯有应得之罪若未死於法先死於狱既非宪典亦干
天和朕心尤为不忍向来在外各衙门审理人犯或系监毙或在路物故凡一起内至三人以上者定有处分之例今思内外刑狱事属一体嗣後在内各衙门及各门监禁人犯一起至毙几人以上者作何处分着九卿詹事科道详议以闻
十月丁未九卿詹事科道以海宼底定请加上
尊号
上曰加上尊号典礼甚大台湾属海外地方无甚关系因从未向化肆行扰掠滨海居民迄无宁日故尔兴师进剿即台湾未顺亦不足为治道之缺朕观古来史册盛世无屡赦之事此时虽颁赦加恩小民未必均沾实惠治天下之道但求平易宜民而已何用矜张粉饰且吴三桂剿灭後颁赦未久今又以昇平行赦殊觉太烦朕但愿以平易之道图久安长治不愿烦扰多事可将朕意传谕九卿詹事科道知之大学士等随奏台湾虽在
海外乃海贼历年占踞凭恃其险蒙
皇上指授方略剿抚兼行海贼遂尔向化神功圣德超越
千古非加上
尊号无以慰臣民仰戴之愿
上曰海贼乃疥癣之疾台湾仅弹丸之地得之无所加不得无所损若称尊号颁赦诏即入於矜张粉饰矣不必行
康熙二十三年甲子六月庚戍
上廵幸口外侍臣奏曰
圣驾往幸牧马地方请乘便过乌阑哈逹等处其地水草肥美但柴薪稀少膳房所用已经预备其余官军令各带柴薪前往
上曰凡事岂可独为朕一人计要当为衆人计也朕所需用岂致有悞惟恐军士穷乏不能携带柴薪以致窘廹设使衆人劳苦朕有何乐即今天下偶有一省水旱朕必遣官支发仓库即行赈济虽边疆海岛之远朕尚恻然加念岂有随从军士令其枵腹跋涉乎在尔等有管军之责亦应体恤羣下也
十月丙辰
上幸金山乘沙船渡杨子江风浪恬静舟行甚速谕侍臣曰自兵兴以来恢复岳州长沙多得舟楫之力今海宇承?昔时战舰仅供廵幸渡江之用然安当思危治不忘乱朕乘此舟未尝不念艰难用武之时非以游观为乐也
大清圣祖合天弘运文武睿哲恭俭寛裕孝敬诚信中和功德大成仁皇帝圣训卷二

[book_title]卷三
钦定四库全书
大清圣祖合天弘运文武睿哲恭俭寛裕孝敬诚信中和功德大成仁皇帝圣训卷三
圣德二
康熙二十四年乙丑四月辛丑
上谕太医院朕硏究经史之余披阅诸子百家至黄帝素问内经诸篇观其义藴实有恻隐之心民生疾苦无不洞瞩其後历代医家虽多着述各执已见若难经及痘症诸书未能精思极论文义亦未贯通朕甚惜之当兹海宇昇平正宜怀保吾民跻春台而登夀域尔等可取医林载籍酌古准今博采羣言折衷定论勒成一书以垂永久副朕轸恤元元至意
十月庚戍
上谕掌膳等官曰天下之物力有限当为天下惜之今酥油乳酒供给有余尔等会同庆丰司酌量收取足用则已不可过多蒙古甚穷乏取者减少则彼贫人日用可以恒足矣
十一月乙酉大学士等奉
命撰拟蠲免河南湖北及直隶山东被水州县钱粮谕旨进呈中有海宇昇平等语
上曰今四方虽定民生未尽悦安朕宵旰不遑勤求闾阎疾苦思得一利民生之事惟恐行之稍迟致民失所孜孜不已庶几渐见太平且古帝王已治益求其治已安益求其安朕深自省惕常虑始勤终怠不克底於化成若遽谓昇平而泰然自足非朕勤求上理之初意也自後谕旨中凡此矜张盈满之言勿复拟入
康熙二十五年丙寅二月己酉以
文华殿告成经筵前一日例应祭
先圣先师於传心殿具奏
上谕大学士等曰
先圣先师道法相传昭垂统绪炳若日星朕远承心学稽古敏求效法不已渐近自然然後施之政敎庶不与圣贤相悖其躬诣行礼以彰景仰之意
康熙二十六年丁卯正月戊子
上谕黑龙江将军萨布素等曰自雅克萨城解围以来闻军士中有患疾者此皆属满洲精兵朕甚悯焉今特遣医二人齎药治之至罗刹虽与我对垒但我兵攻雅克萨城从未诛戮其人如城中有患疾之罗刹亦听其就医使还彼国传布德意
丙申喀尔喀两翼汗及七旗济农台吉等疏请上
尊号
上谕曰喀尔喀诸汗贝勒等戴朕向来仁恩恪恭敬顺请上尊号具悉悃忱但诸汗贝勒等宜仰体朕一视同仁无分中外至意谨识朕谕和之旨自兹以後无相侵扰亲睦雍和永享安乐更胜於上朕尊号也况前者内外诸王贝勒大臣等请上尊号未经允行此所奏请亦不准行着理藩院行文晓谕
五月庚辰
上因天旱诏谕天下曰朕统御天下念切民生夙夜图治罔敢少懈迩来岁每不登民食寡乏今兹仲夏久旱多风农事堪虑此由敷政不均寛严过当或土木工兴或民瘼不逹事机之失上干
天和隂阳不调灾孰大焉朕用是夙夜靡宁减膳撤乐清理刑狱求言省过斋居默祷虽雨泽薄降尚未沾足皆因朕之凉德不能上感
天心之仁爱兹当布德行仁赦过宥罪特从寛大用广好生应天以实诞施眚灾肆赦之恩敷政在寛聿昭嘉与维新之化布告天下咸使闻知
癸巳
上谕九卿等曰京师为天下根本之地殊属紧要乃数月不雨虽秋成尚远而目前旱乾朕甚忧之今欲亲行祈祷尔等大小臣工亦宜尽诚斋戒夫求雨乃以为民朕之焦劳岂为一身之计只念穷檐一岁不登即至失所不但朕心不忍尔等皆国家大臣亦何忍坐视应各矢至诚毋循故事
康熙二十七年戊辰二月壬子
上谕宗人府自古帝王展亲睦族列爵锡封原欲选贤建能旌别淑慝俾咸知劝勉庆流奕世此国家之常经奬劝之至意也朕笃念亲亲恩礼罔替年至十五即行受封但谊属本支必皆饬躬砥行端良醇谨益自刻励动不踰则始无忝於宗潢今亲王以下奉恩将军以上年至十五不问贤否概予封爵以致视为故典罔知激劝嗣後亲王以下奉恩将军以上子孙应俟其年至何岁作何辨其贤否定其品级等第始应授封着议政王贝勒大臣及亲王以下奉恩将军以上会同确议具奏
七月癸巳
上以楚省裁兵夏逢龙叛乱
敕谕廵抚丁思孔曰楚省督标裁兵煽乱无知兵民或被廹胁或为招诱一时入其夥党官兵一到若不分别加诛朕心深为不忍应速行开示此等原系食粮营卒各有室家均属朝廷赤子乃为一二奸徒煽惑自新无路情属可悯今特开一面以广好生如有悔罪投归即行免罪仍准安插务令得所果能将贼首擒献或杀贼来归者仍与论功叙録毋得心怀疑畏尔奉敕谕即通行晓谕务令翻然悔悟争先投首早平鼓噪夥党奠安民生副朕寛大矜全至意
康熙二十八年己巳四月己卯先是
上以雨泽愆期问九卿等政事得失令详议陈明至是九
卿等奏
皇上仁恩浩荡蠲免钱粮慎重刑狱诸事尽善臣等实无
可言
上谕曰自去秋以来雨雪不能沾足闻直隶山西山东以至江南浙江皆旱心甚忧之屡谕九卿或有未当及应行之事令其陈奏曾不得一朕思政事失於下则灾患应於上如影响然尚书洪范曰僭恒阳若蒙恒风若去岁将旧任诸臣罢斥甚多择其有品有守者用之至於在外督抚司道等官近亦颇有令闻似应风雨以时以此观之所关必在於上非由他故诸臣肯直言乎至祈雨一事朕非不留意前此屡率诸臣祷於
天坛幸皆遇雨此
天爱苍生於朕毫无与焉目今诸臣诚心祈祷与朕无异若能切直言事是即所以召甘霖也朕一身之识见精力不敢自恃惟尔诸臣之勤慎是赖明示朕怀与诸臣共悉之
五月庚戍大学士九卿等奏曰近闻山东河南大雨沾足直隶大名诸府皆有雨京城昨晚亦已得雨
皇上於宫中日日?祷忧劳过甚请稍舒
睿怀颐养
圣躬
上曰朕可与他人比耶先人而忧後人而乐理固宜然近因久旱无雨忧劳过甚以致癯弱人或可欺天亦可欺耶日前祈雨朕虽未躬往而每次祈祷朕皆竭诚斋戒荷
天之眷得降雨泽此後雨泽沾足朕庶解焦劳也又命礼部侍郎张英传谕诸臣曰朕从来览观载籍备悉古帝王遇灾修省之道所以深加儆惧遇有灾变即小心兢业朕之忧虑恒在衆人之先今畿辅地方亢旱日久念系根本之地故朕心甚忧惕寝食靡宁耳可传谕诸臣知之
九月壬子大学士伊桑阿等进纂辑政治典训四册
上曰朕御极三十年来惟兢兢祗畏常存始勤终怠之虞孜孜不已每思满损谦益之戒今阅此书增愧於怀况比年不登民生未遂正当君臣上下协心同虑抚绥万邦夙夜黾勉尚且不暇岂容自矜自伐以重已过违道取誉以务虚名欲将此书停止编摩卿等议之
十二月乙酉
上谕礼部今岁直隶地方亢旱小民粒食艰难已经蠲免钱粮兼发帑金仓粟及准输助米糓赈济但三冬雨雪鲜少朕心仍切焦劳即进膳馐亦为损减无非轸念民生自竭诚悃明年正月祈糓祝文着该衙门更换将朕肫恳恤民之意切实撰写进览
康熙二十九年庚午二月甲戍
上谕大学士九卿詹事科道曰尔等诸臣称雨泽沾足固当懽悦但去年大旱民困未苏昔汉文帝为三代以下令主贾谊犹以处厝火积薪之上而谓无危为喻以今较之可无虑乎且今虽得雨不知夏秋若何其当远虑深思愈加轸恤何得称庆
康熙三十一年壬申十月庚子
上谕大学士等曰近日光禄寺奏停荐新芽茶凡有类於此者俱宜停止其各省庆贺表笺每次遣官齎送不惟驿递烦扰而齎送官员亦属劳苦朕思凡物解京均於地方百姓有累省一件如去一病今将表笺停其每次遣官齎送或应照朝鲜国一年一次彚送凡事皆由督抚具题或着督抚彚收一次齎送尔等会同该部议奏
康熙三十二年癸酉二月甲申
上谕大学士等曰宗族之始皆一祖所生当力敦亲睦共相爱恤扶持以为生也今见诸王以下略无亲睦之谊或者同为宗室以他祖父之名名其子若孙者有之朕意此後入八分公以上诸吉凶事会集之礼仍照旧行其未入八分公以下至於闲散宗室吉凶之事亦宜定会集仪式止令本翼会集若皆令八旗会集则不胜其烦矣如遇丧事则一旗之中为之服别旗惟去其缨又闲散宗室中有极贫者一有吉凶之事诸王以下闲散宗室以上各以其意量为资助在与者既不以为难而受者亦良有所益其会集时视其身之品级以下者一体会集闲散宗室无品级者则视其父之品级会集凡会集不至者有司察参如此则皆相识而相亲矣又宗室中见在名字有相犯者宗人府悉行察改自兹以往每岁所送宗室人名亦即详察其有犯者驳之令改尔等将朕此旨同满洲尚书侍郎宣示诸王及闻散宗室令其定议以闻
康熙三十三年甲戍二月庚午兵部以佐领佛伦等分拟正陪带领引
见补授顺承郡王属下散骑郎员缺
上曰王年幼左右宜用老成此散骑郎拟正之人与今日引见补授护卫之人皆童稚耳少年相聚何以导王为善都统希佛历时甚久且系所属大臣可召来切责之
康熙三十四年乙亥四月丙辰
上谕大学士等曰平阳府地震朕心深为儆惕或政事有应行应革者可传集九卿问之其平阳府属见任京官之人欲归视家室者不必开缺着给假往视
六月庚子
上谕大学士伊桑阿阿兰泰曰数日间雨水过多若连绵不止民田恐致被损朕听政事无日不念切民生今雨水如此或人事有所未尽着传集九卿詹事掌印不掌印科道将应行应革事宜各抒所见以闻
是日
上谕礼部尚书张英曰数日来雨水过多虑伤田禾四月内又有平阳府地震之灾或者隂盛所致朕思天时与人事恒相感召未可谓灾沴为天时适然之数全不关於人事也尧舜之时犹有都俞吁咈盖古之圣人已治而益求其治已安而益求其安故兢兢业业始终如一朕朝夕以此儆惕於衷三十余年以来未尝一日稍自寛假亦有请间日理事者朕不以为然惟存恒久之心时时乾惕耳朕思地方间有荒歉正可动人警戒之念古人所谓遇灾而惧也朕於宫中费用从来力崇俭约期以有余沛恩百姓若非撙节於平时安能常行蠲赈之事耶
七月壬午
上谕吏部兵部各省督抚提镇官员间令来京陛见原欲以地方情形及兵民生计面加谘询具有深意近见来京各官辄以进川马等物为辞多所置办虽经却还但恐其在任购买致贻地方官员兵民之累朕本欲询兵民生计召令前来若反致累兵民殊失朕之初意且川马如果需用朕自颁特旨令出产地方办解何须进献着通行严禁
十二月辛丑
上谕大学士九卿等曰朕抚御宇内无日不念切国计民生比年直隶各省时遇旱潦又平阳府有地震之灾朕屡?帑金仓粟赈济蠲免钱粮百姓虽未至於流离恐未尽安生业各省緑旗官兵防御劳苦深宜体恤至奏谳罪人虽罹法网亦可悯恻朕夙夜孜孜轸念於中者久矣今欲特颁诏旨广沛恩施思岳渎诸神皆所以福佑斯民宜遣官?行致祭严饬地方大小官吏务期洁已奉公抚绥百姓绿旗官兵粮饷多有虚冒尅扣应行稽核各省积年逋欠及带徵钱粮概与豁免除贪官汚吏行间犯罪与十恶等死罪外一切罪犯咸加赦宥令其自新尔等会议具奏
乙巳
诏谕天下曰朕君临寰宇子育元元惟以薄海昇平人安物阜为念或身处宫禁之中或廵历郊圻之内勤求民隐宵旰弗遑故历岁以来减赋蠲租省刑宥过凡有关於治理务实见於敷施顾迩者畿辅郡县灾伤叠吿而山西平阳府属复有地震之异虽赖所在仓廪素有积贮及时周赈幸免仳离而朕心祗惕不敢以水旱灾沴视为气数适然谓必政事之失宜方致隂阳之有忒反躬循省深儆予辜夫图治之道莫先於养民逮下之仁莫重於寛恤兹特诞沛恩膏肆弘赦宥茂迎庥祉丕惬舆情安民则惠覃敷益下之恩御衆以寛式广好生之德布吿天下咸使闻知
丁未户部题乌喇解送貂鼠缺额应将该管官议罪
上曰数年来因捕貂者衆故不足额以此议处是无辜获罪若不得佳者朕但少御一裘何关紧要且貂价甚贵而又非必用之物朕亦不甚需之
康熙三十五年丙子十一月己卯
上谕议政大臣等曰天下当以仁感不可徒以威服今朕原无征噶尔丹之意皆噶尔丹所自取且噶尔丹凶暴朕惟待以寛仁噶尔丹奸狡朕惟示以诚信尝览经史云惟仁者无敌今噶尔丹穷廹已极遣格垒沽英前来乞怜朕意仍欲抚之诸臣奏曰此真天地好生之心实
从古所未有也
上曰古之将帅虽善用兵多戮已降或其身不得善终或子孙不昌此皆好杀之明戒也又古之人主或穷兵黩武好大喜功朕意不然惟愿宇宙雍熙四海昇平家给人足各得其生而已噶尔丹使人格垒沽英可仍遣回
十二月甲申
上谕大将军费扬古曰噶尔丹被我军击败後散者散降者降故朕复亲临塞外欲相机而行今观陆续降人及格垒沽英之言噶尔丹穷蹙是实朕不忍悉加屠戮不如抚而活之故於尔未至之前朕即降旨招降也
康熙三十六年丁丑正月甲戍
上谕户部理藩院屡年以来察哈尔八旗官兵从征効力甚苦伊等向无俸粮自今察哈尔官员着比照京官俸量减给与尔等作速定议具奏即於二月支俸时给之五月癸卯大学士等以荡平噶尔丹奏请上
尊号
上曰朕览史书帝王事业贵始终如一不以尊号为贵上世无论矣即明代亦无受尊号者後人并不非之朕自御极以来不曾念及一已只为天下生民计夙夜焦劳惟恐一时怠慢不克有终况噶尔丹之灭由於
上天之笃佑
祖宗之福佑衆将士之勤劳也朕何有焉
皇太后崇加徽号允宜朕之尊号不必加亦不必再奏六月庚戌诸王贝勒贝子公文武满汉官员及远近士民赴畅春园请上
尊号
上谕曰朕御极四十年虽自始至终孜孜不倦而吏治尚未澄清民生尚未丰裕士卒尚未休息风俗尚未淳朴且旱潦灾异亦复相仍方今外宼既靖正宜休息生养徒加尊号何益於治朕荡平噶尔丹机宜未尝有失苟天下共能知之朕愿足矣崇上尊号不必行毋复再奏
十一月丁酉
上谕大学士九卿等曰兹因地震示警朕深切悚惕念致治之道无如爱民生重民命朕总理几务於一切闾阎生计及人命事情罔不殚精硏究在外直隶各省亲民之官务访求民间疾苦实心爱养其关系人命案件必详审实情俾无寃抑在内大小官员咸宜勤慎奉职力改前愆以共副朕实图修省弭灾之至意
康熙三十七年戊寅十二月庚戌
上谕宗人府近日朕传集诸王及闲散宗室於景山校射者将以劝惩贤否也及试以射善射者颇多朕心甚悦其有品秩之宗室俱为王府护卫官职有迁转之阶惟闲散宗室虽有干济之才亦无路上进兆姓中凡有才者尚选择録用而朕宗室中之才干者不获登用良可惜也尔衙门将宗室中材力壮健长於骑射者详查奏闻朕将授为阙廷侍卫职官视其効力若材力果优勤於供职即授以参领副都统职任安於庸劣者方罢斥之家贫无力者一并查奏朕将筹其生计焉
康熙三十八年己卯十月丙戌大学士等以朝审情实各犯八十三人请
旨
上谕曰人命至重今当勾决命在须臾尤不可不详慎尔等於此情实各案既已阅讫各有所见皆当尽言又
谕曰此等虽皆当死然朕犹於当死之中曲求可生之路不忍轻毙一人念淮扬百姓频被水灾朕惄焉伤之河患不除夙夜不能暂释於怀且百姓既被水灾存者必至流离转徙田多不耕赋安从出来年钱粮当於今年预为蠲免庶灾黎於水退时可以各归故乡安其生业
康熙三十九年庚辰三月丁未
上谕宗人府总领府事和硕简亲王雅布曰宗室觉罗等之女有愿与朕养者朕养而嫁之有女年长父母不能遣嫁者朕亦代为嫁之着查明奏闻
大清圣祖合天弘运文武睿哲恭俭寛裕孝敬诚信中和功德大成仁皇帝圣训卷三

[book_title]卷四
钦定四库全书
大清圣祖合天弘运文武睿哲恭俭寛裕孝敬诚信中和功德大成仁皇帝圣训卷四
圣德三
康熙四十一年壬午十二月壬辰诸王贝勒贝子公满汉文武大臣官员及直隶各省士民以
皇上五十万夀请上
尊号
上谕曰朕即位四十余年无刻不以民生休戚为念远迩安宁为本虽庆云景星嘉禾瑞草天书麟凤之奇总无关於黔黎亦无系於朕心侈言祥瑞贻讥史册何裨治理朕以实心为民天视天听视乎民生後人自有公论若夸耀功德取一时虚名大非朕意不必数陈康熙四十二年癸未十二月乙酉山东巡抚王国昌疏言东省水灾蒙
皇上截漕发帑差官赈济万姓懽呼吁请代题谢恩
上曰王国昌疏称小民感戴祝颂等语朕自御极以迄於今但以民生为念未尝一刻不廑诸怀民无灾伤各得其所小民虽不行祝颂朕心自怿闻今山东直隶河南谷价腾贵朕方切轸念此所奏已知之
康熙四十三年甲申八月庚午
上谕大学士及讲官等曰臣下如有欺蒙朕断不姑宥此外若为朕躬服食诸事从未笞责一人昨往钓鱼处饍房所备止有肉肴竟忘携带饭食诸皇子及近御侍从俱欲笞之朕止之曰彼无心偶忘携带耳此乃小事可寛宥之
十一月壬戌
上谕大学士等曰朕尝閲书史自古大臣得始终善全者少朕今御极四十余年大学士卫周祚冯溥杜立德李霨宋德宜王熙等俱得全功名而考终命者皆朕竭力保全所致也朕从不多生一事但穆然清静处之以和平故诸臣皆得享其福也
康熙四十五年丙戌二月丁巳
上谕大学士等曰今岁山东河南山西等省雨水均调已经奏报惟近京一带去岁三冬少雪今春复无雨泽顷二十七日地又微震一切政事或有当更改处尔等与九卿会同酌议具奏尔诸臣行事若有缺失亦当各自反已力加省改
三月丙寅
上谕大学士等曰朕观前史汉因灾异而重处宰相此大谬也夫宰相者佐君理事之人倘有失悞君臣共之竟诿之宰相可乎或有为君者凡事俱付托宰相此乃其君之过不得独咎宰相也
十月乙巳
上谕户部国家钱粮理当节省否则一遇灾荒蠲免其军饷河工等项经费必致不敷前光禄寺一年用银一百万两工部一年用银二百万两因朕力崇节俭今光禄寺一年止用银十万两工部一年止用银二三十万两矣
康熙四十六年丁亥十月乙酉蒙古诸王贝勒贝子公台吉等各率所部进献马驼
上命却之谕曰朕今教养尔等人皆富庶物尽蕃滋尔等竭诚进献朕心嘉悦即与收纳无异嗣後尔等其益勤生计图维滋息始副朕爱养至意
康熙四十七年戊子八月辛未
上命侍卫伍什常夀等传谕诸大臣曰近日闻诸阿哥常挞辱大臣侍卫又每寻衅端加苦毒於诸王贝勒等诸阿哥现今俱未受封爵即受封後除伊属下人外凡有罪过亦当奏闻候朕处分何得恣意妄行乎朕为天下元后凡事但遵大义而行无罪之人未尝枉法处治八议内三品以上官员虽犯死罪不遽拟绞而必奏闻者所以敦国体非但恤臣下也伊等不遵国宪横作威势至令臣仆无以自存是欲分朕威柄以恣其行事岂知大权所在何得分毫假人如裕亲王恭亲王皆朕兄弟也於朕之大臣侍卫中曾敢笞责何人耶臣仆有获罪者朕并不轻宥然从未有轻听人言横加戮辱之事且
太祖
太宗曾降训旨戒勿滥行捶楚荼毒无辜煌煌
实録纪载甚明嗣後诸阿哥如仍不改前辙许被挞之人面诘其被挞之故稍有寃抑等情即赴朕前叩告朕且欣然听理断不罪其人也至於尔等有所闻见亦应据实上陈若一切隐而不奏即尔等之罪矣
十月甲辰
上亲书谕旨示诸皇子大臣等曰昨日诸大臣侍卫等奏请调养朕躬朕念君臣一体有怀宜即尽言故特举朕素念及不遂朕意之处一一明谕朕每思自古帝王抚世承平历年久远未有如朕者朕无日不向皇太子允礽言治理天下爱育黎庶维系人心之事慕宋孝宗之孝养高宗语允礽曰将以政事付汝朕当择处水土佳处时闻汝之令名以优游养性迨後见其所行不善难托重器遂絶此望古来为君甚难兢兢业业犹有错悞今朕年已老幸际衆心胥戴万国咸宁之时愈加畏惧
宗庙社稷天下黎元皆系朕躬朕宁敢不慎重弘业置诸磐石之安乎迨至彼时衆自知有所倚赖也此意极深即朕亦不自喻岂可徧喻衆人乎尔诸臣知朕精诚无私深加体念各勤职业不妄生事则朕易於图治而天下庶绩亦咸理矣所谓各勤职业者即文臣尽忠不爱钱武臣为国不惜死之类尔诸臣诚能如是则朕怀自畅朕体自安矣若不敬慎所行而欲朕怀寛慰此非忠爱之实心也特谕
康熙四十九年庚寅四月辛酉九卿等议覆佥都御史屠沂条陈节俭一疏
上谕大学士等曰禁止奢僭而崇尚节俭极当於理朕近查宫中人数
皇太后宫及朕所居正宫不过数百人较之明代宫人则减省多矣先是光禄寺供应宫中用度每年用银七十万两有余朕渐次节省不使滥溢一年止需七万两矣理藩院向来每年赏赐供应外藩宾客用银八十万两今裁减浮费一年止需八万两矣户工两部前此每年所用钱粮其数过多今十日一次奏闻用过数目所需钱粮已极少矣朕用钱粮节省如是因臣民僭用妄费从前屡有禁约今若又行禁约徒有法令滋繁而已究无补於事也盖法令非不详尽皆由臣下奉行不善而然步军统领顺天府府尹地方该管官员果实心遵行何至如此乎
十月癸未
上谕大学士九卿等曰江南亏空钱粮两次命张鹏翮察审朕意地方虽有不肖之官侵蚀钱粮未必多至数十万两前朕南巡时曾有谕旨凡沿途所用之物悉出内帑预备未尝丝毫取诸官民督抚等官不遵朕旨肆意那用以致亏空朕若不言内外诸臣谁敢言者但彼任
事之人离任者已多若将因公那用责之新任官赔补朕心实不忍也至俸工银两有限即逐年扣补亦难清理且官无俸禄役无工食必致私派以累民朕为天下生民计蠲免各省钱粮已逾万万免此四五十万之银何足惜乎朕总理机务垂五十年事无大小凡臣下情隐无不灼知洞鍳朕屡次南巡地方官员预备纤夫修理桥梁开濬河道想皆借用帑银原冀陆续补足而朕三次南巡为期相隔不远且值蠲免灾荒所徵钱粮为数又少填补不及遂至亏空如此之多尔等皆知之而不敢言也即如纤夫一项虽取用於田亩而所用既多伺候日久势必给与口粮工价安得无费至於修造行宫亦必借用帑银前者朕廵视溜淮套工程至彼处见有舍宇三间虽云俸工银两所造然必先借用库项後方抵补尔等岂肯明言其故乎至欲将三年俸工抵补亏空夫三年之内地方官员或陞迁或调用或革退或亡故以从前各官那用之亏空而将後来者之俸扣补於理不顺朕心实为不忍至於胥吏贱役若不给与工食此辈何所资生必至累民今部中每遇一事辄议令地方官设法料理皆掩饰美名实则加派於地方耳朕非但为百姓亦为大小诸臣保全身家性命朕南巡时闻龙潭地方建造行宫恐致累民曾谕总督阿山令其拆毁至他处建造行宫朕皆未之知也总之此不欲累民之念可以自信亦可见信於天下後世朕历年蠲免天下钱粮至数万万有余今此项亏空若令补垫亦不为多然岂忍以此累地方乎至於查明欵项亦非难事钱粮册籍皆有可考地方官借因公那用之名盈千累百馈送於人若加严察隐情岂不毕露朕意槩从寛典不更深求今海宇昇平国用充足朕躬行节俭宫中用度甚为省约计明朝一日之用足供朕一月之需今即因数次巡幸用钱粮四五十万亦不为过明後年天下钱粮以次尽行蠲免若留此亏空之项以为官民之累甚非朕寛仁爱养嘉与维新之至意也
康熙五十年辛卯三月辛卯诸王贝勒贝子公满汉文武大臣官员及直隶各省士民以
上御极五十年请上
尊号
上曰朕自幼读书历观经史持身务以诚敬为本治天下务以寛仁为尚此心此念恪守五十年夙夜无间即纎悉细务不敢稍有怠忽尝观古昔帝王君临天下之久能持终者盖鲜朕今春秋渐高血气渐衰而朝乾夕惕实与日俱增正当恪慎保终孜孜为万姓图治安之时也盖朕之御极年久皆
祖宗厚德景福积累贻留之所致至於请上尊号特虚文耳於朕躬毫无裨益史书所载加上尊号等事徒为先儒所讥有何善处而欲行之也
康熙五十一年壬辰七月丁酉户部题原任西安正蓝旗骁骑校巴布叩阍言伊兄萨尔布善曾抚养和硕安亲王之子塞棱额田产家人等俱为塞棱额占踞入在包衣佐领下审问皆虚应将巴布枷责以年老折赎
上谕大学士温达曰此事所议不明
世祖皇帝时将裕亲王恭亲王付与殷实官员抚养及至分封将抚养官员产业给与二王具题朕未允行大阿哥曾付与内务府总管噶鲁三阿哥曾付与内大臣绰尔济抚养分封时拟将伊等产业给与具题朕俱不准行盖主上子孙付与属下人员抚养者特欲令其成人长大并非欲占其产业也抚养之人将主上子孙兢兢业业侍奉抚养能成人长大即其功也及长大成人之後又占其产业籍其人口不但於理不合即受彼抚养之人亦於心不安五旗多有此事此风断不可长凡事当以理断之不可图小利图小利则与大体有碍设令将朕子与尔抚养之及长成分封时将尔产业给与将尔人口给为奴仆尔心服乎前下嫁与阿禄科尔沁巴特麻之县君曾启奏献伊三佐领朕谕云朕乃天下之主在彼在此俱为朕之臣庶若取至京师反损坏其旗分故不准行蒙古王等闻之无不感激流涕土默特有七佐领该扎萨克无後至今朕豢养闲居彼处前曾奏请编在察哈尔旗下朕未允行後又奏请陪送公主朕亦未行此皆朕至公无私之意今萨尔布善将宗室塞棱额抚养成人反将其产业占踞人口入在包衣佐领下为奴可乎原本着发还
十月己巳礼部题康熙五十二年恭遇我
皇上六旬大庆中外臣民莫不欲竭尊亲之戴上无疆之颂其应行典礼臣等谨会同大学士九卿詹事科道详议具题
上曰朕御极以来惟欲万国乂安上则敬
天法
祖下则垂令名於後世历尽忧勤荡平险阻自古帝王在位不久论者往往归於别故不知帝王一日万几实不堪其劳忧惧所廹以致享年不永也昔帝尧固辞华封之祝朕在位五十余年夀届六十今忧劳倍增血气渐惫惟恐愈久而力不支愿不遂惟日兢兢惕励而已并无祈天永命之意也览礼部所奏悉属虚文朕惟愿臣清子孝兄友弟恭人人皆读正书勉尽职业国安民治盗贼宁息各以至诚实意为朕六袠庆祝朕心甚喜此外仪文朕无所好所奏不准行
康熙五十二年癸巳二月庚戍
上谕领侍卫内大臣大学士九卿等曰赵申乔陈奏皇太子为国本应行册立朕自幼读书凡事留意纎悉无遗况建储大事朕岂忘怀但关系甚重有未可轻立者昔立允礽为皇太子时索额图怀私倡议凡皇太子服御诸物俱用黄色所定一切仪注几与朕相似骄纵之渐职是之故索额图诚本朝第一罪人也宋仁宗三十年未立太子我
太祖皇帝并未预立皇太子
太宗皇帝亦未预立皇太子汉唐以来太子幼冲尚保无事太子年长其左右羣小结党营私鲜有能无事者人非圣人谁能无过安得有克尽子道如武王者今衆皇子学问见识不後於人但年俱长成已经分封其所属人员未有不各庇护其主者使即立之能保将来无事乎且为君难为臣不易古来人君穷兵黩武者有之崇尚佛老者有之任用名法者有之朕御极五十余年朝乾夕惕上念
祖宗遗绪之重下念臣民仰望之殷乾纲独断柔远能迩体恤臣庶毫无私心当吴三桂叛乱时已失八省势几危矣朕灼知满汉蒙古之心各加任用励精图治转危为安是以数十年来海宇宁靖今欲立皇太子必能以朕心为心者方可立之岂宜轻举即臣僚为国为民念兹在兹先忧後乐者实不易得太子之为国本朕岂不知立非其人关系匪轻朕将允礽从幼教训迨後长成变为暴虐无所不为不知忠孝不识亷耻行事乖戾有不可言者推其故皆由风狂成疾迷惑所致此疾有二十余载矣如人醉後伤人醒时知悔今以长醉不醒所为过恶身不自知伊之仪表及学问才技俱有可观今一至於此非风狂而何自废而复立以来朕尤加意教训心血耗尽因伊狂疾终不痊愈故又行废斥孟子云父子之间不责善责善则离离则不祥莫大焉大学云人莫知其子之恶盖父之於子严不可寛亦不可诚为难事如朕方能处置得宜耳尔诸大臣俱各有子凡人幼时犹可教训及至长成一诱於党类便各有所为不复能拘制矣立皇太子事亦未可轻定特召集尔衆大臣明示朕意赵申乔所奏着发还
三月戊寅朔
上谕诸王贝勒贝子公大学士九卿詹事科道等曰朕昨回宫见京城内外为朕六十夀诞庆贺保安祈福者不计其数朕实凉德自觉愧汗若先知之必谕令停止今虽难违衆志而因此夜思达旦朕为天下万国苍生之主万姓安即朕之安天下福即朕之福若雨阳时若家给人足则朕安寝饱食可以却病延年此朕所求之福也尔等传谕凡有祝延万夀者必以雨阳时若万邦咸宁为先朕虽年老然夙夜匪懈履薄临深之念与日俱增岂敢稍自满假乎
乙酉
上谕大学士等曰朕闻各省民人祝万夀来京者甚衆其中老人更多当春时寒暖不均又人非土着或不服水土亦未可定尔等可传谕汉官等老人中倘有一二有恙者即请拨太医调治以称朕爱养耆老至意
十二月甲午兵部题台湾换班官兵遭风坏船及溺沉兵器应令地方官速行赔补
上曰海洋寛广遭风坏船非人力所能为也若遇贼时船被烧夺理应赔补若此等遭风损坏亦令赔补太为寃抑嗣後有遇贼不能擒杀船坏被夺揑报遭风者除弁兵议罪外照例赔补若果被风损坏沉溺之船应免其赔补其沉溺兵丁等因公身死即幸而登岸者亦死中幸脱之人殊可悯恻着地方大臣酌量加恩以示鼓励
康熙五十三年甲午六月癸未
上谕刑部朕避暑塞外驻跸山庄素称清凉之地尚觉烦热想京师自然更甚朕时以民生疾苦为念今天下承平农商乐业惟有罪之人拘系囹圄身被枷锁当兹盛暑恐致疾疫轸念及此不胜恻然应将在京监禁罪囚少加寛恤狱中多置氷水以解郁暑其九门锁禁人犯亦着减其锁条至枷号人犯限期未满者暂行释放候过暑时照限补满尔部即遵谕速行以副朕法外施仁至意
十二月戊子
上谕大学士等曰直隶各省州县官或革职或被参解任或身故者妻子尚能回籍其县丞主簿典史驿丞等微员革职解任身故者无力回籍覊留异乡不免冻馁以致累及妻子即使犯罪至死亦与妻子无涉殊属可悯且如各地方鳏寡孤独不能度日尚设立养济院以育养之此等微员理应抚恤嗣後将伊等作何令回原籍尔等与九卿会议以闻
康熙五十五年丙申五月壬戌
上谕署理内务府总管事务散秩大臣关保曰去年直隶所属地方水涝未得丰收目今京师又旱朕心深为忧虑自明日为始朕於宫中每日进膳一次先人而忧後人而乐庶可感召天和也
甲子大学士嵩祝摺报京师下雨日期
上曰宋儒有言求雨得雨旱岂无因此意甚深今虽下雨但雨势未必远及有何可喜之处求雨断不可止必处处沾足方可停止也
康熙五十九年庚子正月己卯诸王大臣等奏
皇上御极六十年请行庆贺典礼
上谕曰朕在位五十九年皆由
上苍眷佑
列圣福德之所致也见在西陲用兵军民劳苦去岁正月朔日食海洋飓风飘没官兵船只山左东三府黎民饥馑人心风俗未尽淳官箴政事未尽理此正君臣孜孜求治之时庆贺之事着停止
康熙六十一年壬寅十月戊寅大学士九卿詹事科道等以来年恭遇
万夀七旬大庆详议庆贺典礼合词具疏奏请
上谕大学士等曰览所奏皆过於实事朕以冲龄即位赖世祖章皇帝定鼎以来深仁厚泽建不拔之业至今八十年四海昇平有自来矣朕自幼读书每览前代帝王忿懥忧患累其内机务纷纭劳其外年岁不久景祚不长者未尝不拊髀长叹朕凉德亦不过如此幸得历逾花甲年登古稀须眉皓白总理万几当此之际翼翼小心惟恐善後之策不能预料保泰图安夙夜氷兢况今西陲用兵士卒暴露转运罢敝民生乏食物价腾贵正宜君臣同寅协恭乂安万姓永致太平自古庆贺多者後人不取况实无益乎朕御极六十余年元旦之外未尝受贺惟六十夀时三月十八日进表行礼今卿等所请无庸多议
大清圣祖合天弘运文武睿哲恭俭寛裕孝敬诚信中和功德大成仁皇帝圣训卷四

[book_title]卷五
钦定四库全书
大清圣祖合天弘运文武睿哲恭俭寛裕孝敬诚信中和功德大成仁皇帝圣训卷五
圣学
康熙九年庚戌十月丁酉
上谕礼部帝王勤求治理必稽古典学以资啓沃之功朕於政务余闲惟日研精经史念经筵日讲允属大典宜即举行尔部其详察典例择吉具仪以闻
康熙十二年癸丑二月丁未
上谕学士傅达礼等曰人主临御天下建极绥猷未有不以讲学明理为先务朕听政之暇即於宫中披閲典籍殊觉义理无穷乐此不疲向来隔日进讲朕心犹然未惬嗣後尔等须日侍讲读阐发书旨为学之功庶可无间
三月甲戌
上谕学士傅达礼曰朕以修葺宫殿明日移驻瀛台暂留数日夫进讲所以致知蓄德期於日新未容少间讲官其日至瀛台如常进讲又
谕曰学问之道在於实心研索使视为故事讲毕即置之度外是徒务虚名於身心何益朕於诸臣进讲後每再三紬绎即心有所得尤必考正於人务求道理明彻乃止至听政之暇无间寒暑惟有读书作字而已因
御书一行赐观曰人君之学不在此朕非专工书法但暇时游情翰墨耳
五月壬申
上谕学士傅达礼等曰学问之道必无间断方有裨益以後寒暑不必辍讲
九月甲戌
上谕讲官熊赐履曰朕观尔等所撰讲章较张居正直解更为切要熊赐履奏曰臣等章句小儒不过敷陈文义
至於明理会心见诸日用则在
皇上自得之也
上曰讲明道理乃为学切要功夫修已治人方有主宰若未明理一切事务於何取则又
谕曰学问之道毕竟以正心为本熊赐履奏曰
圣谕及此得千古圣学心传矣
己卯
上谕讲官熊赐履曰大学格物二字包括无余但其间有根本有切要非泛骛於器数之末为支离无本之学也
又
谕曰天地古今大本大原只是一理故曰一以贯之然则博文约礼工夫合当如是
十月戊戌
上谕讲官等曰人心至灵出入无乡一刻不亲书册此心未免旁骛朕在宫中手不释卷正为此也
十一月壬申
上谕侍读学士喇沙里曰朕在宫中博观典籍见宋儒周敦颐太极图义理精奥实前贤所未发朕尝极意探索究其指归可命学士熊赐履编修叶方蔼张英修撰韩菼等各撰太极图论一篇朕亲览焉
康熙十三年甲寅九月壬戌朔
上谕学士傅达礼曰日讲关系重大日月易迈恐致荒踈虽当此多事之时不妨乘间进讲於军事无悞工夫不间则裨益身心良非浅鲜尔衙门议奏寻翰林院奏曰
机务繁重请间一日进讲
上曰军机事情有间数日一至者亦有数日连至者非可限以日期其仍每日进?以慰朕惓惓向学之意
康熙十五年丙辰二月己未
上谕讲官喇沙里徐元文曰嗣後经筵讲章称颂之处不得过为溢辞但取切要有裨实学其谕各讲官知之
十月癸酉
上谕讲官喇沙里等曰经书屡经讲读朕心业已熟晓通监一书事关前代得失甚有裨於治道作何拣择撰拟讲章进讲尔等议奏
康熙十六年丁巳五月己卯
上谕大学士等曰帝王之学以明理为先格物致知必资讲论向来日讲惟讲官敷陈讲章於经史精义未能研究印证朕心终有未慊前曾谕内阁诸臣或朕自讲朱注或解说讲章内阁诸臣奏称朕宜随便发明书旨不必预定规程今思讲学必互相阐发方能融会义理有裨身心以後日讲或应朕躬自讲朱注或解说讲章仍令讲官照常进讲尔等会同翰林院掌院学士议奏
癸卯
上谕讲官等曰尔等进讲经书皆内圣外王修齐治平之道朕亦孜孜详询每讲之时必专意以听但学问无穷不在徒言惟当躬行实践方有益於所学尔等仍愈加直言毋有隐讳以助朕好学进修之意
康熙十七年戊午五月己未
上谕讲官等曰讲章内言敬者德之聚朕思诚敬一理敬又为诚之本也
康熙十九年庚申六月甲申
上以御书赐大学士等谕曰朕万几余暇留心经史时取古人墨蹟临摹虽好慕不衰未窥其堂奥岁月既深偶成卷轴卿等佐理勤劳朝夕问对因思古之君臣美恶皆可相劝故以平日所书赐卿等方将勉所未逮非谓书法已工也卿等其知朕意又以
御书赐学士等谕曰尔等日侍讲筵夙夜匪懈啓沃之暇每以朕书为请朕万几余闲研精典籍间取古人墨蹟临摹尔等既为文学侍从之臣即有成就德业之责故因所请辄以颁赐其悉朕意
十月丁未
上御懋勤殿亲讲易经噬嗑卦辞讲官库勒纳叶方蔼等
进所撰乾坤二卦总论
上览毕谕曰卦爻之义原各不同即如噬嗑一卦中四爻主用刑者言初上二爻主受刑者言每爻各有取义必得总论发挥方觉全卦之义了然诸卦俱可仿此撰进
康熙二十一年壬戌五月庚午
上御乾清宫讲官牛钮等进讲睽卦彖象毕
上曰讲义云一国非之而不顾天下非之而不顾此必认得道理真乃为无弊否则反为乖戾矣
康熙二十二年癸亥八月庚子朔
上谕讲官等曰朕每旦未明求衣坐待部院奏事既毕然後入讲不惟迟延晷刻亦且稽悞工夫自後於未啓奏前进讲方得从容议论多所发明自是讲官待漏宫门
甫辨色
上已御经筵矣
辛丑
上谕讲官等曰经筵关系大典必君臣交儆上下相成方有裨於治理向来所拟经筵讲章但切君身此後当兼寓训勉臣下之意庶使诸臣皆有所警省
壬戌讲官进讲易丰卦三节
上曰彖传讲章云骄心一生何所不至故圣人惕之以忧此所发明极是满招损谦受益圣人久安长治之道只在能持满而已
十月辛酉
上谕讲官张玉书曰日用常行无非此理自有理学名目彼此辨论朕见言行不相符者甚多终日讲理学而所行之事全与其言悖谬岂可谓之理学若口虽不讲而行事皆与道理脗合此即真理学也
康熙二十三年甲子三月丁亥
上谕大学士等曰朕前奉
太皇太后诣五台山览观山川形势一一亲历其境每台所制碑文出自一时结构尔等可详加斟酌近见汉人中有自负才高所作文不容人点窜此习俗之可鄙文之所以不工也
四月庚子
上御乾清宫亲讲易乾卦亢龙有悔一节讲毕
谕讲官等曰亢龙有悔一节何以注在不应讲之列天道人事亢则有悔易中所言无非此理正宜以此为戒不必避忌以後系辞讲章不分应讲与不应讲俱以次逐节进讲
十一月乙丑
上南巡泊舟燕子矶读书至三鼔侍讲学士高士奇奏请
宜少节养
上谕曰朕自五龄即知读书八龄践阼辄以学庸训诂询之左右求得大意而後愉快日所读书必使字字成诵从来不肯自欺及四子之书既已通贯乃读尚书於典谟训诰之中体会古帝王孜孜求治之意期见之施行及读大易观象玩占於数圣人扶阳抑隂防微杜渐垂世立教之精心朕皆反覆探索必心与理会不使纤毫扞格实觉义理悦心故乐此不疲耳
康熙二十四年乙丑四月辛卯
上谕大学士等曰从来道德文章原非二事能文之士必须先明理而学道之人亦贵能文章朕观周程张朱诸子之书虽主於明道不尚辞华而其着作体裁简要晰理精深何尝不文质灿然令人神解意释至近世则空疎不学之人借理学以自文其陋岸然自负为儒者究其意解不出庸夫之见真可鄙也
康熙二十五年丙寅闰四月己未
上谕翰林院掌院学士库勒纳张英曰尔等每日将讲章捧至乾清门预备诣讲筵行礼进讲为时良久妨朕披览功着暂停止春秋礼记朕在内每日讲閲其诗经通监讲章俱交与张英令其齎至内廷
康熙二十六年丁卯四月己未
上谕大学士等曰史事所关甚重若不参看实録虚实何由悉知他书或以文章见长独修史宜直书实事岂可空言文饰乎如明代纂修元史限期过廹以致要务多漏且议论偏詖殊乖公正俟明史修成之日应将实録并存令後世有所考据从来论人甚易自处则难若不审已之所行而徒轻议古人虽文词可观亦何足道朕尝博览羣书於古之圣君哲后未敢漫加评骘也
康熙二十八年己巳二月甲子
上南巡至江宁府民王来熊献链丹养身秘书一册谕扈从诸臣曰朕於经史之余所閲载籍多矣凡链丹修养长生及师巫自谓前知者皆妄诞不足信但可欺愚民而已通经明理者断不为其所惑也宋司马光所论甚当朕有取焉此等事朕素不信其掷还之
乙丑
上驻跸江宁幸观象台
谕学士李光地曰郭守敬仪器不可行於今由不知恒星与天动故也自古史志历法多不可信质之以理类空言无实如荧惑退舍之说天象垂戒理则有之若果退舍後来推算者以何积算
康熙三十一年壬申正月甲寅
上御乾清门召大学士九卿等至
御座前
上取性理展閲指太极图谓诸臣曰此所言皆一定之理无可疑论者又指五声八音八风图曰古人谓十二律定而後被之八音则八音和奏之天地则八风和而诸福之物可致之祥无不毕至其言乐律所关如此其大而十二律之所从出其义不可不知如律吕新书所言算数专用径一围三之法此法若合则所算皆合此法若舛则无所不舛矣朕观径一围三之法用之必不能合盖径一尺则围当三尺一寸四分一厘有奇若积累至於百丈所差至十四丈有奇等而上之其为舛错可胜言耶因取方圆诸图指示诸臣曰所言径一围三止可算六角之数若围圆则必有奇零其理具在目前甚为明显朕观八线表中半径勾股之法极其精微凡圆者可以方算开方之法即从此出遂用方圆诸图逐一
验算无不脗合又
谕曰黄钟之管九寸空围九分积八百一十分是为律本此旧说也其分寸若以尺言则古今尺制不同自朕观之当以天地之度数为准至隔八相生之说声音高下循环相生复还本音必须隔八此一定之理也随
命乐人取笛和瑟次第审音至第八声还本音
上曰此非隔八相生之义耶以理推之固应如是又谕曰算数精密即河道闸口流水亦可算昼夜所流分数其法先量闸口阔狭计一杪所流几何积至一昼夜则所流多寡可以数计矣又
命取测日晷表以
御笔画示曰此正午日影所至之处遂置乾清门正中令
诸臣候视至午日影与
御笔画处恰合毫髪不爽诸臣等奏曰臣等今日仰承圣训得闻所未闻见所未见不胜懽庆之至
康熙三十三年甲戌五月甲寅
上谕翰林院朕流览载籍见分类诸书虽各有所长尚多未备唐类函可谓详赡然唐以後典故艺文亦未采録可依唐类函体例自唐迄明辑成完书以资观览
闰五月戊辰
上谕大学士等曰古先圣贤所着训词於学者砺行之道读书之法居官治民之事无不该备果能孳孳行之自有无穷之益
康熙三十六年丁丑七月甲午
上谕殿试读卷诸臣曰作文者无不论理然徒能言而不能行亦奚益哉朕观性理一书大指只一诚字人可不以诚自勉乎
康熙四十一年壬午五月丙午
赐大学士九卿翰林詹事科道官一百四十余员御书有差
谕曰寻章摘句华丽词非帝王之本朕四十余年惟日兢兢未尝晷刻稍释万几自警有始无终之诮念兹在兹也政事稍暇颇好书射历年以来所积临摹字幅以赐卿等
十月壬午翰林院侍读学士陈元龙等遵
旨各书绫字一幅进呈
上谕曰学书须临古人法帖其用笔时轻重疎密或疾或徐各有体势宫中古法帖甚多朕皆临閲有李北海书华山寺碑字极大临摹虽难朕不惮劳必临摹而後已朕素性好此久历年所毫无间断也
康熙四十二年癸未四月戊戌
上发出大学士熊赐履所呈明神宗熹宗以下史书四本谕大学士等曰朕自冲龄即每事好问明时之太监朕皆及见之所以彼时之事朕知之甚悉太监魏忠贤恶迹史书仅记其大略而已犹未详载也明末之君多有不识字者遇讲书则垂幔听之诸事皆任太监办理所以生杀之权尽归此辈也又
谕曰此书所载杨涟左光斗死於北镇抚司狱中闻此二人在午门前受御杖死太监等以布裹尸出之至於随崇祯殉难者乃太监王承恩因此
世祖章皇帝作文致祭并立碑碣此书载太监王之心从死明系错悞至於本朝兴兵声讨之故书内并未记载可问熊赐履王鸿绪等
康熙四十三年甲申六月丁酉
上谕讲官等曰古今讲道学者甚多尤好非议人彼亦徒能言之而言行相符者盖寡是以朕不尚空言断不肯非议古人何以言之盖人各有长短弃短取长始能尽人之材若必求全责备稍有欠缺即行指摘此非忠恕之道也故孔子当时惟节取人之善隐讳人之短凡事求诸己不非诸人是岂可少容私意於其间乎又人见讲道学之人或不见用辄为太息以为果见用必有可观此亦徒见其空言而云然也若果见用言行亦未必相符惟宋司马光编辑资治通监论断古今尽得其当而後之论者反未尝置诸讲道学之列司马光乃宋朝名相言行相符由此以观不在空言也故君子先行後言果如周程张朱勉行道学之实者自当见诸议论若但以空言而讲道学断乎不可朱子洵称大儒非泛言道学者可比拟也
七月乙卯
上谕大学士翰林等官曰朕自幼好临池每日写千余字从无间断凡古名人之墨蹟石刻无不细心临摹积今三十余年实亦性之所好即朕清字亦素敏速从无错悞凡批答督抚摺子及朱笔谕旨皆朕亲书并不起稿其事之稍有关系者虽岁月经久亦不遗忘故批发之旨俱存所司朕处全无底稿也
八月庚午
上谕大学士等曰朕览过之书虽日月间隔不甚遗忘今虽年岁稍增而记性更进即目前陈列诸书内欲稽考某卷某字但指令近侍取之亦可即得不至错悞大约存心清虚不但事不遗忘於养生亦为有益
十一月己亥
上谕钦天监初一日日食朕用仪器测验午正一刻十一分初亏未初三刻二分食甚申初一刻复圆查七政历未初三刻二分日月合朔新法推算必无舛错之理此舛错或因悞写字画或因算者忽略将零数去之太多亦未可定着详察明白具奏
壬戌
上谕大学士等曰明史关系极大必使後人心服乃佳宋史成於元元史成於明其中是非失实者多是以至今人心不服有明二百余年其流风善政诚不可枚举今之史官或执己见者有之或据传闻者亦有之或用稗史者亦有之任意妄作此书何能尽善孔子圣人也犹言知我者其惟春秋乎罪我者其惟春秋乎孟子又言尽信书则不如无书当今之世用人行政规模法度之是非朕当自任无容他诿若明史之中稍有一不当後人将归责於朕不可轻忽也是以朕为明史作文一篇尔等可晓谕九卿大臣
康熙四十四年乙酉十一月壬申大学士等以鄂罗斯贸易来使齎至原文及译出之文进呈
上閲之谕大学士等曰此乃喇提诺托多乌祖克鄂罗斯三种文也外国之文亦有三十六字母者亦有三十字五十字母者朕交喇嘛详考视之其来源与中国同但不分平声上声去声而尚有入声其两字合音甚明中国平上去入四韵极精两字合音不甚紧要是以学者少渐至弃之问翰林官四声无不知者问两字合音则不能知中国所有之字外国亦有之特不全耳
康熙四十五年丙戌十月丁未
上谕大学士等曰翻译之事大有关系向年纂修实録所译朝鲜表文满汉文意皆不相符前大学士图海杜立德呈朕亲览朕两年苦心寻译始得将文义完美作史之事殊为重大一字不可轻易增减也
康熙四十六年丁亥六月己酉
上谕大学士等曰朕观医书与儒书不同儒者之书皆言五伦之理作文者据以发挥虽文之优劣各由乎人然其理总不出五伦之外若医书开一方於前又列数方於後果此一方尽善则彼数方者又何用乎以此揆之彼着医书之人已自不能无疑也至药性宜於心者不宜於脾宜於肺者不宜於肾好服补药者犹人之喜逢迎者也天下岂有喜逢迎而能受益者乎朕从不服药至使人推摩亦非所宜推摩则伤气朕从不用此法朕之调摄惟饮食有节起居有常如是而已
康熙四十八年己丑十一月庚寅
上问大学士等曰尔等知山东碣石等山脉从何处来乎李光地奏曰大约从陕西河南来
上曰不然山东等山从关东长白山来即如山海关与山东登莱相对渡海不过二百里中系海套凡山东泰岱诸山来脉俱从长白山来来龙甚远不知里数至於济水伏流三处其实不止济水凡水发源处多是伏流黄河九曲其实不止九曲其大曲有九其小曲不知有几千黄河从崑仑来未到积石亦是伏流即如长江之水书云岷山导江似乎江源在岷山其实不在岷山亦从崑仑来也伏流到岷山更不伏流矣此等事读书人未必能尽知也
康熙四十九年庚寅三月己巳钦天监奏京城及各省月食分数
上曰朕尝习算法天文地理靡不详究月食三分以上者例当入奏不及三分者不奏此疏言云南四川两省月不食因地之体圆月之所食被其所掩而人不见若以不见之故而即书不食则人不知之矣
乙亥
上谕大学士等曰朕留意典籍编定羣书比年以来如朱子全书佩文韵府渊监类函广羣芳谱并其余各书悉皆修纂次第告成至於字学并关切要允宜酌订一书字彚失之简略正字通涉於泛滥兼之四方风土不同南北声音各异司马光类篇分部或有未明沈约之声韵後人无不訾议洪武正韵虽多駮辨迄不能行仍依沈约之韵朕尝参閲诸书究心考证凡蒙古西域洋外诸国多从字母而来音由地殊难以牵引大抵天地之元音发於人声人声之象形寄於点画今欲详略得中归於至当增字彚之阙遗删正字通之繁冗勒为成书垂示永久尔等酌议式例具奏
康熙五十年辛卯二月辛巳
上御经筵谕大学士等曰从来经筵之设皆帝王留心学问勤求治理之意但当期有实益不可止饰虚文朕观前代讲筵人主惟端拱而听默无一言如此则虽人主不谙文义臣下亦无由而知之若明万历天啓之时何尝不举行经筵特存其名耳何裨实用朕御极五十年听政之暇勤览书籍凡四书五经通监性理等书俱曾研究每儒臣逐日进讲朕辄先为讲解一过遇有一句可疑一字未协之处亦即与诸臣反覆讨论期於义理贯通而後已盖经筵本系大典举行之时不可以具文视也
四月甲戌
上谕大学士等曰朱子全书凡天文地理乐律历数俱非泛然空论皆能确见其所以然之故朕常细加寻绎欲求毫厘之差亦未可得即如径一围三畸零之数讲论已自通彻尚有留待後人参考之语其虚心不自是如此黄锺之管朕曾试过葭管飞灰未经候验但南北地形高下不同一时难於定准今如畅春园距京城观星台地形便微有不同至於各省或同此一时未必同此一刻矣
十月辛未
上谕大学士等曰天文历法朕素留心西洋历大端不悞但分刻度数之间久而不能无差今年夏至钦天监奏闻午正三刻朕细测日影是午初三刻九分此时有舛错恐数十年後所差愈多犹之钱粮微尘杪忽虽属无几而总计之便积少成多此事实有证验非比书生作文可以虚词塞责也
康熙五十一年壬辰十月癸亥
上谕大学士李光地曰尔曾以易数与衆讲论乎算法与易数脗合朕在渊鉴斋凡閲诸书必求其实曾将算法与朱子全书对较过今人看正书者少宋儒讲论性理亦未尝不作诗赋但所作诗赋皆纯厚朱子以苏轼所作文字偏於粉饰细閲之果然若看圣贤讲论性理诸书虽赋性鲁钝及至日就月将定有裨益
康熙五十二年癸巳七月乙卯
上谕大学士等曰今算法律吕等韵探究本原皆已明晰黄锺为最要凡数学以及斗斛尺度无不系乎其中也
九月庚午
上谕大学士等曰朱子全书四书注解刻竣可速颁行又谕曰孟子云排淮泗而注之江朱子谓淮水不入江古今水道不同当时淮水或有入江之迹後来湮塞亦未可知孟子必无错处李光地奏曰臣等止知导淮自桐栢
会於泗沂东入於海
皇上此论诚发千古所未发也
上曰尔等传谕九卿有真实留心性理正学之人各举所知
康熙五十三年甲午四月癸酉
上谕和硕诚亲王允祉等曰古历规模甚好但其数目岁久不合今修历书宜依古之规模用今之数目为善
十月己巳朔
上谕和硕诚亲王允祉等曰北极高度黄赤距度於历法最为紧要着於澹宁居後每日测量
康熙五十四年乙未三月乙丑
上谕领侍卫内大臣等曰朕常讲论天文地理及算法声律之学尔等闻之辄奏曰皇上由天授非人力可及如此称誉朕躬转掩却朕之虚心勤学处矣尔等试思虽古圣人岂有生来即无所不能者凡事俱由学习而成务学必以敬慎为本朕之学业皆从敬慎中得来何得谓天授非人力也
康熙五十五年丙申三月乙巳
上谕大学士等曰朕常立小旗占风并令直隶各省凡起风下雨时一一奏报见有京师於是日起西北风而山东於是日起东南风者古人云隔里不同风此言最确又尝考验雷声不出百里之外易云震惊百里若霹雳则不过七八里也至於礟响竟闻二三百里从前芦沟桥演礟天津皆闻之此其验也书籍所载虽不可尽信然亦有凿凿可凭者书中云北方苦寒之处冰结十丈春夏不消今果有其地又渊监类函有云磎鼠有重至万筋者今亦有之其身如象其牙亦似象牙但稍黄耳此皆与古书相符者也又
谕曰地理上应天文宋儒云天下至大不可执中国地方推算其言甚精而有理中国山脉皆由崑仑而来彼地方四面有江土人呼崑仑为枯陇又云疆地推算天象中国与瀚海俱在赤道四十五度之内四十五度之南水皆向南而东流四十五度之北俱向北流此皆天文地理相合之处也
康熙五十六年丁酉四月乙未
上谕大学士等曰朕每读书至风不鸣条雨不破块二语不能无疑所谓雨阳时若是矣若雨竟不能破块可乎点缀文章无所不可如讲到实际不能无议也即如东南西北之风朕细加体验俱从旁来下雨亦有时候每月十八二十二二十四等日朕留心占验往往有雨惟京师雨泽每年至四月或略愆期耳隂晴雨雪地方时候各有不同如云南贵州四川广西等处从未以旱潦报荒朕御极以来每年北地之雪不过三四寸许从未见有盈尺者昔年南廵在浙江曾见有尺许之雪此外从未之有也
七月戊辰
上谕大学士等曰朕前閲
太宗文皇帝实録所载战败明朝满贵何云龙马登云孙祖夀四总兵时天正大雾人觌面不相见敌营大礮鸟枪施放不絶树木枝叶皆毁
太宗文皇帝恐我兵受伤遣副都统觉罗艾塔往视艾塔回奏曰敌之火礟鸟枪止损树木我兵并无伤者可见
上天佑护非人力所能至也夫天象最难揣测而机之所动亦可预知朕少年时在兴安岭上行茂林中雷声渐迅乃避出茂林震雷忽作少顷雷止遣人往视树木皆为所击此乃朕亲历之事也大学士等奏曰向者
皇上驻跸汤泉时传谕作速移出树林甫经移定迅雷立
至衆人无不惊异
上因谕左都御史徐元梦等曰朕尝留心格物之学如霹雳碪形质各殊随地而异今各蒙古瀚海沙漠等处尝拾得铜铁或如枪头或如箭镞锥刀之类者盖雷斧也雷书云雷斧铜铁为之盛京乌喇诸地则皆石色微青黑而通明映之莹如玻璃其在西洋者石色沉緑明澈无异此雷楔也博物志云人间往往得石形如斧刀名霹雳楔者是已又有雷墨雷鑚雷鎚不过以状异名要皆金石质也唐人杂记谓玉门西有雷庙国人年年出鑚以给雷用是诚谬言夫雷火所至万物俱化斧楔乃雷气之所化耳其或金或石者随地气而使然也
八月乙酉
上谕大学士等曰朕徧览明代实録未録实事即如永乐修京城之处未记一字史臣但看野史记録错悞甚多朕又览史记汉书亦仅文词之工记事亦有不实处即如所载项羽坑秦卒二十万夫二十万卒岂有束手待毙之理乎
十一月丙子
上谕大学士等曰为君之道要在安静不必矜奇立异亦不可徒为夸大之言程子曰人不学为圣人皆自弃也此语亦属太过尧舜之後岂复有尧舜乎昔人有言孟子不足学须学顔子此皆务大言不务实践者朕自幼喜读性理书中千言万语不外一敬字人君治天下但能居敬终身行之足矣
康熙五十八年己亥二月乙卯
上谕内阁学士蒋廷锡曰皇舆全览图朕费三十余年心力始得告成山脉水道俱与禹贡相合尔将此全图并分省之图与九卿细看倘有不合之处九卿有知者即便指出看过後面奏
十月壬子
上谕内阁学士长夀曰朕览邵子声音图於各国声音有不能该括处朕於声音之学究心二十余年虽未亲至乡里而乡里人之声音无不悉知即如清字之音有汉字所无者汉字之音亦有清字所未备者朕将此声音图讨论多日欲该括各国声音断乎不能朕以为性理精义内邵子声音图宜仍用汉字其清字图可以不用蒙养斋修书举人王兰生谙晓音韵之学尔与之商酌观其意见如何并将此旨与汉大臣同閲
大清圣祖合天弘运文武睿哲恭俭寛裕孝敬诚信中和功德大成仁皇帝圣训卷五

[book_title]卷六
<史部,诏令奏议类,诏令之属,圣祖仁皇帝圣训
钦定四库全书
大清圣祖合天弘运文武睿哲恭俭寛裕孝敬诚信中和功德大成仁皇帝圣训卷六
圣治一
康熙八年己酉六月戊寅
上谕户部朕缵承
祖宗丕基乂安天下抚育羣生满汉军民原无异视务俾各得其所乃惬朕心比年以来复将民间房地圈给旗下以致民生失业衣食无资深为可悯嗣後圈占民间房地永行停止其今年所已圈者悉令给还民间尔部速行晓谕示朕嘉惠生民至意至於旗人无地亦难资生应否以古北口等边外空地拨给耕种其令议政王贝勒大臣确议以闻
康熙九年庚戌十月癸巳
上谕礼部朕惟至治之世不以法令为亟而以教化为先其时人心醇良风俗朴厚刑措不用比户可封长治久
安茂登上理盖法令禁於一时而教化维於可久若徒恃法令而教化不先是舍本而务末也近见风俗日敝人心不古嚣凌成习僭滥多端狙诈之术日工狱讼之兴靡已或豪富凌轹孤寒或劣绅武断乡曲或恶衿出入衙署或蠧棍诈害善良萑苻之刦掠时闻讐忿之杀伤疉见?罹法网刑所必加诛之则无知可悯宥之则宪典难寛念兹刑辟之日繁良由化导之未善朕今欲法古帝王尚德缓刑化民成俗举凡敦孝弟以重人伦笃宗族以昭雍睦和乡党以息争讼重农桑以足衣食尚节俭以惜财用隆学校以端士习黜异端以崇正学讲法律以儆愚顽明礼让以厚风俗务本业以定民志训子弟以禁非为息诬告以全良善诫窝逃以免株连完钱粮以省催科联保甲以弭盗贼解讐忿以重身命以上诸条着通行晓谕八旗并直隶各省府州县乡村人等切实遵行
康熙十一年壬子八月癸丑
上谕礼部帝王致治首在维持风化辨别等威崇尚节俭禁止奢侈故能使人心淳朴治化休隆近见内外官员军民人等服用奢靡僭越无度富者趋尚华丽贫者互相效尤以致窘乏为非盗窃诈伪由此而起人心嚣凌风俗颓坏其於治化所关非细今应作何分别务行禁止着九卿科道会同严加确议定例具奏
十二月戊午
上谕讲官等曰汉官中有以言官风闻言事请者朕思忠爱之言切中事理患其不多若不肖之徒借端生事假公济私人主不察必至倾害善良扰乱国政为害甚钜
又
谕曰从来与民休息道在不扰与其多一事不如省一事朕观前代君臣每多好大喜功劳民伤财紊乱旧章虚耗元气上下讧嚣民生日蹙深可为鉴
康熙十二年癸丑三月癸酉
上谕学士熊赐履等曰从来民生不遂由於吏治不清长吏贤则百姓自安矣天下善事俱是分所当为近见寸长片善便自矜夸是好名也又
谕曰有治人无治法朕观人必先心术次才学心术不善纵有才学何用
癸未
上谕讲官等曰从来君臣一心图治天下不患不治朕与诸臣何可不交勉之
八月癸亥
上谕讲官等曰致治之道不宜太骤但须日积月累久之自有成效朕平日读书穷理总是要讲求治道见诸实行不徒空言耳
十月乙巳
上谕讲官等曰人主势位崇高何求不得但须有一段敬畏之意自然不至差错即有差错自能省改若任意而行漫不加谨鲜有不失之纵佚者朕每念及此未尝一刻敢暇逸也
十二月辛丑
上谕八旗都统副都统六部满尚书等曰满洲乃国家根本宜加轸恤近见满洲贫困廹於逋负者甚多赌博之风禁之不止皆由都统副都统佐领等不加怜悯而训导之以至於此且满洲习俗好为嬉戏凡嫁娶丧祭之仪过於糜费不可枚举蒙古崇奉喇嘛罄其家赀不知顾惜此皆愚夫偏信祸福之说而不知其终无益也我
太祖
太宗之世亦此满洲也其时都统副都统佐领诸臣以今较之相去何如彼时行兵出猎诸役亦未尝少於今时然而不为逋负所廹食用饶裕者人能节俭故也尔等若能各修厥职不负委任禁嬉戏无益之事劝善惩恶则自然感化矣近见争夺佐领纷纷控告但知希图荣贵而不知爱养所属之道又或舍佐领下另户家长不令披甲而偏徇私情令奴仆披甲者甚多宜槩行严禁或二三佐领或四五佐领酌量归并令闲散满洲披甲则满洲壮丁各得食粮庶可稍资生理尔等其详议以闻
康熙十六年丁巳五月癸巳
上谕讲官等曰君子进则小人退小人进则君子退君子小人势不竝立孟子所谓一暴十寒於进君子退小人亲贤远佞之道最为明快人君诚不可不知也
康熙十七年戊午正月丙申
上谕广东廵抚金儁曰广东地方当用兵之後尔至彼处务加意抚绥保靖岩疆惠养百姓军中粮饷固属急需而民生疾苦尤宜体恤必令兵民相安方为两全之道至驿递关系军机最属紧要水陆两路务须安置得宜毋致骚扰驿站贻累地方尔悉心料理以副朕委任之意
九月癸卯
上谕讲官等曰朕观高宗传说谆谆以纳诲辅德为言可见自古君臣必一德一心至诚感孚为上者实心听纳以收明目逹聪之用为臣者实心献替以尽责难陈善之忠然後主德进於光大化理跻於隆平後世君臣之间徒尚虚文中鲜实意治不逮古职此故耳
康熙十八年己未八月戊子
上谕九卿詹事科道等曰自古设立台省原系朝廷耳目之官上之则匡过陈善下之则激浊扬清务求知无不言言无不尽乃称厥职近见言官徇私好名者不可胜数朕自临御以来每期言路诸臣化其偏私实陈得失辅登上理顷有以风闻言事请者试约略论之如今之章奏已见施行者虽不明言为风闻何尝不是风闻今若开风闻之条使言事者果能奉公无私知之既确言之当理即当敷陈何必名为风闻方入告也倘生事之小人恃为可以风闻入告但徇己之好恶必致擅作威福以行其私彼言之者既无确见听之者安能问其是非故曰无稽之言勿听弗询之谋勿庸正所以诫言之无据谋之自专也况天下之大臣民之衆导之以理晓之以法待臣下须寛仁有容不因细事而即黜之所以体羣工也用人则随才器使无求全责备之心盖以人材有不齐也若关天下之重朋党徇私之情皆国家可参可言之大事不但科道而已有志之臣民槩可以言之何在区区风闻之言能敛戢奸贪之志气哉治国家者在有治人不患无治法耳
己丑
上谕大学士等曰自古帝王治天下之道因革损益期於尽善原无数百年不敝之法果属不可行者自应参酌时宜归於可久至於制度既定事可遵行不宜议论纷纭朝更夕改近阅奏章亦有不思事之可否但欲徒为更张或粗识数字即为大言凖之事理殊属茫昧如徒逞空言无补实用其谁不能且明末一切事例游移不定上无道揆下无法守以致沦亡此皆尔等所亲见亦衆所共知今後凡条奏本章尔大学士等务加详酌
辛卯
上命吏部侍郎哲尔肯屯泰传
谕九卿詹事科道等官曰今将科道两衙门本章情弊无益国计民生之处一一讲晰卿等必有至公之论但有所见即直言无隐即如科道条陈一事部议准行又有科道官言其不可者倘朝更夕改何以取信於天下如举才能一事人之材具不一有能理繁者有操守好者有练习事务者自古选贤任能为治之大道与论俸不同其法未尝不善即
世祖章皇帝时亦曾行之偶有徇私作弊之人将不肖寡廉者荐之因一人而其法遂坏自朕亲政以来如盐差关差数行更换以後条陈不知又改几次也又如户部销算钱粮一事因督抚所报不合时价故部议駮回而科道辄有言者以为督抚地方大臣断无虚估价值肥己行私凡有销算皆不应駮查及部议已经准督抚之销算不行再駮则科道又以督抚冒破钱粮如草豆马匹等项事事皆有虚冒部中不行详查槩徇情面由此观之应駮不应駮何者为是两说俱无定论是皆大者余难悉述由此观之风闻言事明末之陋习此例一开恐有不肖言官借端挟制罔上行私颠倒是非诬害良善等弊嗣後如有大奸大贪参劾得实朕法在必行决不姑贷
十月甲子
上谕浙江廵抚李本晟曰近来兵民多不能调和尔宜尽心料理每见各省督抚料理事务所见止在一省不能通行凡事应悉心区画从天下大计起见李本晟奏曰目前惟兵饷最急民富则国裕民贫则兵饷无从而办
上曰百姓足君孰与不足百姓不足君孰与足古今不易之理也
康熙十九年庚申三月甲寅
上谕讲官张玉书等曰人品邪正固在臣下而监别全在人主从来人心多伪最为难知倘人主明有未至必不能使其无遁情也
四月庚申朔
上谕大学士等曰近因饥民就食者多增设粥厰恐四方饥民因此而来者愈衆反致流离道路殊属可悯作何设法令其各归原籍不致失所饥民内有疾疫死亡者尤属可悯交与五城作何给以药饵医治拯救向来乞食饥民不许入内城今应否听其出入至於用兵地方殉难诸臣恤典原该事平酌议今应否即与举行去岁三冬无雪今春无雨刑狱淹禁人犯恐有寃抑应否即行清理以上数事皆朕意念所及尔等会同各部院详议具奏此外如有应行应革关切时务者可各抒所见一并议奏
康熙二十年辛酉三月丙子
上谕大学士等曰国家事务关系重大必当敬慎详审今自京所奏政事三日彚送一次朕恐一时有不及检尔等其详阅之学士亦公同理事之官如有意见亦应陈说毋谓大学士等阅毕即缄默不言旧例批红本?出之事内有不合尚令啓奏今虽已发本章尔等务加公同详阅
康熙二十一年壬戌五月丙子
上谕大学士等曰朕观部院衙门大小官员俱分班啓奏甚或一部分作数班朕与尔等皆每日晓起而部院官员分班啓奏殊非上下一体励精图治之意嗣後满汉大小官员除有事故外凡有啓奏事宜俱着一同啓奏都察院衙门及科道官员无逐日啓奏本章着每日黎明齐集午门如满汉部院官员有怠惰?避者即行察参又大小各衙门满汉官员虽该衙门无啓奏事宜亦着每日同啓奏官员黎明齐集午门俟啓奏事毕同散有怠惰?避不於黎明齐集者亦着都察院及科道官员察出参奏
七月己酉
上谕吏部图治首在安民劝善莫先惩恶必咨询康访责有专官而後民隐得以上闻奸顽为之敛戢近闻直隶各省地方多有绅衿势要土棍豪强及旗下凶恶人员并庄头等纵暴恣行武断乡曲有司畏威而不敢问大吏徇隐而不能纠非特遣大臣廵察难以袪除积弊直隶为畿辅重地尤宜首先澄清可遣大臣一员前往会同该抚廵历地方有势要豪强旗人庄头大为民害者廉访确实恶迹指名题参重加惩处以警奸徒用安良善副朕移易风俗爱养民生至意
八月庚子九卿议准土司田舜年请开矿采铜
上曰开矿采铜恐该管地方官员借此苦累土司扰害百姓应严行禁饬以杜弊端
九月乙丑
上谕大学士等曰朕御朝太早各官於三四鼓趋赴朝会殊为劳瘁自今以後朕每日御朝听政春夏以辰初刻秋冬以辰正刻为期啓奏各官从容入奏九卿詹事科道原系会议官员仍每日於啓奏时齐集午门如有年力衰迈及偶患疾病俱向本衙门说明免其入奏齐集此外各衙门官员及部院司属官员俱停其每日齐集着各赴本衙门办事每月常朝仍应照旧行尔等可即传谕
康熙二十二年癸亥四月乙亥
上谕大学士等曰边疆提镇久据兵权殊非美事兵权久握心意骄纵常来朝见则心知敬畏如吴三桂耿精忠尚之信辈亦以不令来朝心生骄妄以致反叛此等事关系甚大况边陲将士惟知其统辖之主不习国家法度曩者朕曾降敕於广西将军马承?马承荫跪受敕旨诸人皆惊曰我将军亦跪人耶即此观之兵权不可令久擅也
八月辛亥刑部议奏正蓝旗副都统孙塔哈与都统鄂托浑论事争詈副都统方额偏徇孙塔哈均拟降革有差
上曰凡事必各出所见互相论辨则是非方明情理可得若止为首之人独理事务更无他人与之争辨岂有不致错悞者乎副都统与都统乃敌体共理事之官非属官比也今因一争詈之事坐孙塔哈如此重罪自此以後为副都统者又谁敢与都统折辨即如部院衙门之事止有尚书立议侍郎知其非而缄默不言可乎孙塔哈人尚可用在军前颇有効力之处从寛降三级留任罚俸一年方额革去所加级留任
甲寅议政王大臣等议八旗兵丁贫无妻室者官给资婚娶无房屋田土者令八旗王以下官员人等以上分拨住房田土
上曰所议尚未尽善每房四十间拨给一间如在住室墙垣之内恐有未便或别所房屋或空地筑室拨给居住庶不涉於强派其皇庄地土未经议及亦非公私一体之谊应令一并丈量若亲王以下富户以上空闲园地房屋情愿捐输入官者着该部奏闻分别议叙
十月癸亥
上谕吏部朕夙夜孜孜勤求治理务期纲纪整肃吏治澄清庶绩咸熙民生乐业以几郅隆之化部院衙门事务屡加申饬近皆修举职业勉力清厘惟在外直隶各省督抚衙门积习相沿未尽整饬一切事务不能恪恭勤励实心办理督抚为地方大臣果能洁已率属中正无私则大法小廉交相儆惕吏治自当振兴闾阎克臻康阜且纠劾官员关系激劝必莅任既久贤否洞知方可据实指参贪劣知儆向来督抚有入境即行纠参者既未夙悉官评止据下属揭报即行题参则所劾未尽得实徒为具文塞责果系真知灼见自当不时指参何必拘定迟速又广西四川地处边疆官员赴任每多迟悞悬缺久待料理乏人着九卿詹事科道会同详议以闻
康熙二十三年甲子二月甲寅
上谕大学士等曰朕凡裁决政务必求至当故於部院奏章虽小事亦未尝不尽心详酌近见户刑二部奏事至为繁冗是皆钱粮刑名所关若丛集一时不加详阅恐有遗悞前此奏章俱三日一送自今令两日一送以便从容详览
三月丁亥
上谕大学士等曰文章贵於简当可以施诸日用如章奏之类亦须详明简要明朝典故朕所悉知其奏疏多用排偶芜词甚或一二千言冗长堆积动盈几案人主讵能尽览势必委之中官中官复委於门客此辈何知文义讹舛必多奸弊丛生事权旁落此皆文字猥杂以至此也
五月丙子
上谕九卿詹事科道等曰御史卫执蒲奏请御门听政或以五日或以二三日为期其意盖欲君臣之间政事余暇稍得休息也夫致治之道务在精勤励始图终勿宜有闲朕自躬亲庶政宵旰弗遑二十余年以来凡用人行政事无钜细罔不殚心筹画早夜孜孜有如一日
郊
庙禋享必躬执祀事间有不亲诣之时皆非得已至於内殿斋居几微悉谨左右暬御咸所稔知在朕未明求衣辨色视朝日与大小臣工率作省成欲使庶绩咸熙以几至治近念尔诸臣奏事勤劳少展御门晷刻俾得从容入奏实非自图便安迩年海宇敉宁政事渐简顷复谕部院事务应归并者酌量会疏以奏务期简要速结自此民生日康刑清政肃部院章奏不期省而自省矣若必限定三日五日为奏事之期非朕始终励精之意也
九月癸未
上谕大学士等曰近见部院诸臣每於朕谕令议奏之事皆首以上谕极是回奏朕命诸臣会议者但欲事得其理观衆议相符否耳竝非必以朕言为是令诸臣遵议也尔等可将此旨晓谕诸臣嗣後宜各抒所见勿复因循陋习
十月丁未
上南廵驻跸沂州先是一应奏章俱三日一送行在进呈御览是日迟久不至
上待至夜分数遣问内阁传
谕曰奏章关系国政最为紧要朕於廵幸之次昕夕披览未尝稍有稽留前此齎本官迟滞业已处分今日何又淹久未至耶毋拘时刻至即呈进朕将宵兴省览是夜
漏下四鼔奏章始至比呈进
上即起详览彻曙
十一月乙丑
上谕讲官等曰朕於政事无论大小从未有草率完结者每在宫中默坐即以天下亊经营筹画於胷中简任督抚之时又必详加察访盖一方大吏贤能自能表率僚属今贪墨之风未必尽除然激劝澄清正欲使之潜移默化也
大清圣祖合天弘运文武睿哲恭俭寛裕孝敬诚信中和功德大成仁皇帝圣训卷六

[book_title]卷七
钦定四库全书
大清圣祖合天弘运文武睿哲恭俭寛裕孝敬诚信中和功德大成仁皇帝圣训卷七
圣治二
康熙二十四年乙丑三月辛酉朔
上谕大学士等曰服色久经定例禁止近见习俗奢靡服用僭滥皆由所司各官视为具文竝未实心稽察以致不遵定例嗣後必切实奉行时加申饬务期返朴还淳恪循法制以副朕敦本务实崇尚节俭之意
五月癸未九卿等以佥都御史姚缔虞奏请自今凡大朝之期及大雨大雪俱不啓奏其大寒大暑亦宜酌定问数日一御门应如所请
上谕大学士等曰朕莅阼以来孜孜图治罔有暇逸惟期裨益国家乂安兆庶用臻上理非不自知劳苦也但念庶务殷繁一日万几若从所请未免始勤终怠且恐不及详察致有疎略舛错於政事得失所关匪细自後大朝之期一切章奏交送内阁遇大雨雪临时请旨其祁寒盛暑之时各部院果无应奏事宜方许暂止啓奏朕始终不欲一念倦怠晏安自便也
十二月丁亥朔四川提督何傅疏请武官照文官例离任守制
上谕大学士等曰孝者治天下之本理应丁忧且武官久任非宜在昔唐朝藩镇骄蹇跋扈皆由久典兵权故耳丁忧之例既定自不致久任矣又
谕曰武臣久握兵权原非良法前令提镇陛见亦此意耳设要地岩疆当需才之日何妨临时酌议况丁忧有关孝道何分文武其令画一定议具奏
康熙二十五年丙寅五月甲申朔
上谕大学士等曰朕惟自古帝王抚御羣臣百姓政教修明治化流畅与其绳以刑罚使人怵惕文网苟幸无罪不如感以德意俾民蒸蒸向善不忍为非书称协和万邦黎民於变时雍又称临下以简御衆以寛唐虞盛时
从欲风动效验章章如是朕尝心慕隆古力行教化冀以感?天良偕之荡平正直之道而人情嚣伪风俗颓敝明罚敇法国宪不可以己虽尝屡行矜恤絶去烦苛终思尚德缓刑乃为至治之极轨自康熙元年以来中外臣民习染浇风争事诈伪公行贿赂贪冒营求因缘请托作奸犯科顽钝者恬弗知耻奸黠者愍不畏法以致是非乖谬纲纪渐弛朕亲政以後洞悉奸弊加意厘剔振饬宪章务使违律干纪之衆莫能匿慝法无旁贷人无遁情庶几禁遏顽豪杜塞侥幸近见罹於罪网者渐觉减少但革面未能革心畏罪不如知耻原夫立法之意本欲使人难犯今因法令严密羣心日夕恐惧不宁辄思苟免苟免之心切则弥缝之弊深巧伪愈滋亦未可定今欲崇尚德化务存惇大荡涤邪秽一切令之自新除前经审拟完结各案及关系宫殿陵寝河道工程侵欺正项钱粮不议外其内外见今发觉一应枉法得赃行贿与受人员仍革职止免拟重辟照例定罪追赃其此等未经发觉者悉与寛免有以谕前事参奏讦告者一槩不准自谕以後中外臣民须洗心易虑省改前非守法奉公敦厉廉耻以副朕使人寡过之至意再有干犯自难曲宥至於旗下闲散官员人等及民间豪恶党类竝无职任乃揽说公事交结衙门妄行讹诈贿嘱关通实繁有徒朕皆稔悉嗣後益当恪遵法纪勿蹈故辙如怙终不悛发觉之时从重治罪决不寛贷尔法司即通饬内外大小各衙门八旗及内府佐领晓谕知悉一体遵行
六月辛巳西安将军希福等请撤回汉中驻防兵部议不准
上曰荡平以来汉中驻防原属无益朕不忍使兵民交困其轮班戍守及永远驻防俱令停止
康熙二十六年丁卯十月丙午朔
上谕大学士等曰黑龙江官兵口粮关系至重屡次转运米石并黑龙江墨尔根地方接续所种米数宜加察明自盛京等处广运米石以为久远裨益之计此皆当周详区画又发遣彼处游手无事之人甚多其口粮作何酌给前至黑龙江一带乃径直通衢往来转输断不至稍有阻滞如蔡毓荣等巨富之人竝殷实之家槩予口粮殊觉未当彼处汉军皆着察出披甲当差游手无事之人可分设官庄广开田亩以为恒产令户兵二部贤能司官迅往逐一察明到日确议具奏
康熙二十八年己巳十二月癸亥朔
上谕大学士等曰朕览书籍边外诸处各蒙古等在明代时屡侵边境即於伊各蒙古内亦互相战鬭不得宁谧
太宗文皇帝统驭以来各蒙古皆安静矣如朕所见三十年来各蒙古俱获安生极其恬息彼等欢欣称道谓从来未闻有如此太平令我诸蒙古安然共享昇平者皆出自圣恩所赐伊桑阿奏曰
皇上视天下百姓尽如赤子故使内外之民各得其所如
此
己卯
上谕大学士九卿詹事科道等曰今岁京畿小民餬口维艰虽数经蠲免钱粮散给赈济而雨雪尚未及时朕心未安兹虽值新正令节朕轸念小民生计弥切忧勤尔等亦宜体朕轸恤民生至意共加惕厉时廑乃心今当封印之时慎勿各图逸乐每日皆齐集午门前以救灾恤民之道详悉计议
康熙二十九年庚午四月丁丑
上谕大学士等曰蒙古禀性怠惰不能深计生业往岁小旱即致饥窘朕初意赈赡乏食之人所需有限及观散给米谷之数至多凡人生业各自勤勉必筹画终岁之计撙节用度方可不致穷困若每藉赈赡终於生聚无益今正当暄和之时遣通晓蒙古事务重臣会同外藩之诸王贝勒贝子台吉等作何逐家教谕令其各勤生业旗内贫人作何养赡俾安乐利凡此数者当令其规画久远详细商酌着议政王大臣会同确议以闻
十月己未
上谕大学士部院大臣等曰今朕躬己愈但因灼艾未御乾清门耳朕听政三十年来无日不见诸大臣共相谘议今处宫中虽日理奏章未尝废事而与诸大臣悬隔思之如有所失且旗下引见题补诸事恐致壅滞向有大臣奏事乾清宫之例自明日始仍如常进乾清宫啓奏
壬戌户科给事中何金蔺疏言请定御门之期或三日或五日事应面奏者仍面奏请
旨至寻常奏章俱交内阁照例送进
上曰朕惟致治务在精勤久道期於无斁朕躬亲庶政早夜孜孜靡敢暇逸冀与大小臣工共图熙绩据奏用人行政条例具举寻常奏章日烦临御臣谊难安请酌定御门之期等语朕三十年来每晨听政面见诸臣谘询得失习以为常今若行更改非励精求治初终罔间之道且与诸臣接见稍疎朕衷亦深眷念此奏不准行康熙三十年辛未五月丙午工部等衙门议覆古北口总兵官蔡元疏言古北口一带边墙倾塌甚多请行修筑应如所请
上谕大学士等曰蔡元所奏未谙事宜帝王治天下自有本原不专恃险阻秦筑长城以来汉唐宋亦常修理其时岂无边患明末我
太祖统大兵长驱直入诸路瓦解皆莫敢当可见守国之道惟在修德安民民心悦服则邦本得而边境自固所谓衆志成城者是也如古北喜峯口一带朕皆廵阅槩多损坏今欲修之兴工劳役岂能无害百姓且长城延袤数千里养兵几何方能分守蔡元见未及此其言甚属无益谕九卿知之
八月乙未
上廵幸塞外驻跸乌喇岱
谕扈从诸臣曰昔秦兴土石之工修筑长城我朝施恩於喀尔喀使之防备朔方较长城更为坚固也
康熙三十一年壬申五月癸酉兵部议覆两广总督石琳等疏称黎人地方丁田无多不便设立州县总兵官吴啓爵所奏於黎人地方筑建城垣添设官兵之处应无庸议
上曰阅琼州舆图周围皆服内州县而黎人居中如果此处应取古人何为将周围取之而在内弹丸之地反弃而不取乎不入版图必有深意创立州县建筑城垣有累百姓部议不准良是
康熙三十三年甲戌五月戊戌工部以
天坛一带挑沙铺路给过工价缮摺呈
览步军统领凯音布奏曰新修之路听人照常行走不久又坏应派緑旗兵看守令往来之人止走两旁勿行中路
上曰如此禁约殊与朕意不合修葺道路者专以便民也派兵看守不许行走则修之何用若云禁行中路则看守之人必并禁及两旁殊於行人不便仍听人照常行走後若毁坏令步兵稍稍葺治
康熙三十四年乙亥十二月甲午大学士伊桑阿等奏
圣躬灼艾未愈时际严寒乞暂停
乾清门听政
上曰朕每日听政从无间断闲坐深宫反觉怀抱不适尔诸大臣面奏政事朕意甚快体中亦佳今灼艾视前已愈国政紧要朕仍照常御门听理或遇大风甚寒之日自另有旨
康熙三十六年丁丑闰三月甲午
上驻跸宁夏绅衿军民人等奏请
御制圣训勒之贞珉光垂万世
御制碑文曰谕宁夏文武官员兵民人等朕体天育物日以治安为念虽身在宫庭而心恒周四海顷因指画军务不惮勤劳远莅宁夏无非为荡涤宼氛绥乂生灵计也缘边千余里土壤硗瘠惟宁夏洪流灌输诸渠环匝廵览所至甚惬朕怀夫农桑者衣食之本积储者殷阜之源尔官吏宜董劝父老子弟三时力田以尽地利比屋勤殖以裕盖藏纵使岁偶不登亦可以无忧匮乏若夫秦风健勇自昔为然其在朔方尤胜他郡尔等或职居将领或身隶戎行尚各厉精锐以効干城御侮之用斯国家有厚赖焉至於忠信慈惠服官之良轨孝弟齿让生人之大经法纪不可不明礼教不可不肃勿以地处边陲而不治以经术勿以习尚气力而不泽以诗书总期上率下从庶几驯臻雅化兹乘舆返跸距灵朔虽远而睠念塞垣如在几席尔等诚能敬体朕言将吏协恭兵民咸理生聚日益厚风俗日益淳则疆圉实有攸裨朕心亦用深慰慎勿视为具文辜朝廷惓惓牖导之意钦哉
康熙三十七年戊寅十一月甲申
上谕大学士等曰朕初亲政时满洲无有鬬殴持刀杀人之事以後渐有犯者及今此风日甚可见习俗寖薄必使还淳归厚斯为善耳先时满洲往往轻毙其家人朕乃立为差等之罚今此风则少息矣
丙戌
上谕大学士等曰朕君临天下无分内外视同一体夙夜勤劳政事凡有益於民者务求必济至於絶域荒陬之蒙古等无不抚育使各安其业咸遂其生近者廵幸所经敖汉柰曼阿禄科尔沁扎鲁特等处见其水草甚佳为孶生蕃息之地而蒙古等渐至窘廹者由其牲畜被盗不敢夜牧故耳朕察知其情曾着原任郎中李学圣往翁牛特员外郎喇都浑往策妄扎卜主事奢冷往敦多布多尔济等处以教育之此三处盗贼屏息渐得生理以此观之其他处蒙古亦应照此例着才能之人教养一二年则蒙古得遂其生矣如其不然虽赏赐频仍而蒙古不善营生有何裨益况蒙古王等各私其所属诸凡问罪尽不得其当必遣内地官员教导一切事务始得就理尔等将朕此谕晓示八旗宗室觉罗满洲蒙古汉军内或见任官或革职之人或平人有愿往教养蒙古者着伊等往彼教育消弭盗贼若遇彼处盗案即与该旗王等会同审理使伊等住一二年即便撤回诚能副朕谕旨効力勤谨朕当加不次之恩尔等即遵谕行
十二月甲辰云贵总督王继文来京陛
见
上谕大学士等曰督抚乃封疆大臣陛见之时应将有司贤否小民疾苦详明陈奏以裨治理夫民之苦乐皆系於官之贤否官贤则民安否则民之困苦无所底止矣是以考察官吏以奬励廉洁为要今云南贵州总督王继文入觐竝不陈奏及此如广西提督李林盛居官甚优前者陛见所奏絶无隐讳问及广西武弁贤否皆从公敷陈其言朕皆书而志之矣
丁巳
上命原任内阁学士黄茂等教养蒙古
谕之曰蒙古之性懒惰田土播种後即各处游牧谷虽熟不事刈获时至霜陨穗落亦不收敛反谓岁歉又因盗贼衆多将马畜皆置之近侧夜则圈之宿处以致马畜瘦毙生计窘乏且蒙古王贝勒贝子公等俱各承袭父爵年在童穉率皆不能教育所属安辑民人兼之族类性贪见所属有马牛刀带诸物亦必索取遂至困苦难存四散餬口不能禁止亦不能收集是以人皆穷乏尔等至彼查明实无生计者赈给之至於劝善惩恶尤为要务应会同蒙古王扎萨克等严禁盗贼如挐获系该旗下者尔等即同取供情实立刻正法示惩又必加意鞫讯勿得枉杀无辜蒙古地方多旱宜教之引河水灌田朕廵幸所至见张家口保安古北口及宁夏等地方皆凿沟洫引水入田水旱无虑朕於宁夏等地方取能引水者数人遣至尔所朕适北廵见敖汉柰曼等处田地甚佳百谷可种如种谷多获则兴安等处不能耕之人就近贸易贩籴均有裨益不须入边买内地粮米而米价不致腾贵也且蒙古地方既已耕种不可牧马非数十年草不复茂尔等酌量耕种其草佳者应多留之蒙古牲口惟赖牧地而已且敖汉柰曼等处地方多鱼伊等捕鱼为食兼以货卖尽足度日此故宜知之凡有利益朕不时指示尔等当尽心勉励以副朕意其王贝勒等尔等宜与和好凡事相商相敬有训诲之处须服其心驯致协睦蒙古性情怠玩愚蠢者固多然亦朴直但董理教导得宜此辈亦易从也
戊午
上谕大学士等曰兴起教化鼔舞品行必以孝道为先节妇应加旌表孝子尤宜襃奖八旗岂无孝子其居官殷实者行孝乃分内事耳贫人克尽孝道诚为非易如有身处贫寒能尽孝於父母者察明奏闻
康熙三十九年庚辰三月甲午朔
上命通政使司左通政张格等教养蒙古
谕之曰蒙古性情怠惰愚蠢贪得无厌不可以内地之法治之顺其性以渐导方能有益初到时亦不可即行给助始若过优後恐不继宜视其困乏渐行补助且蒙古惟信喇嘛一切不顾此风亟宜变易倘喇嘛有犯法者尔等即按律治罪令知惩戒
康熙四十一年壬午正月丙午理藩院题青海贝勒纳木渣尔厄尔德尼请於大草滩等处游牧议不准行
上曰贝勒所请亦是彼处诚难居住该衙门应议贺兰山等处水草茂盛准其游牧竟不准行亦属不合但其疏请大草滩地方游牧此系内地人民杂处岂可令伊等居住虽四十九旗蒙古从未有令内地游牧者该衙门若如此议伊等亦难於再请矣
五月丙申
上谕大学士等曰顷御史刘子章条奏二事一言各省应设恤刑官夫地方督抚皆朕简任之臣倘不堪任用则诸事无一可委者况督抚尚不可委用岂恤刑小吏反能雪其冤抑乎若置恤刑是徒增地方供应以累小民矣添设官吏全无裨益着还其奏一言莅外任者毋令多带家口所奏良是汉人所带有限汉军有多至数百人者亦有令旗下闲散人随去者允宜禁饬其令九卿确议以闻
闰六月戊子
上谕大学士等曰凡人谨慎循分犹恐人伺其隙而攻之若多事妄行岂能守其成业至於彼此挟讐阴行诬陷尤属可畏急躁之徒不过陷人於一时能陷则陷之不能则已阴险之人一时不能陷後必曲为设计害之其行事尤为狠毒若此等人不特不能荣其身且殃及其後朕听政四十余年凡若此者断不能欺朕也
辛卯
上谕大学士等曰人有言部中定例不一不知应遵何例此皆不谙事者国家诸务恃有成例苟无成例何所遵行曩者部中常有欲为人寛免而故从重论者朕以所议太过駮回彼即从中寛释朕灼知其弊槩不允行此风今已息矣
康熙四十三年甲申八月乙未
上谕大学士等曰广西道御史吕履恒参直隶廵抚李光地於秋审之事任意决断夫直隶各省秋审事件督抚按律定罪具奏之後九卿议覆或奉旨改缓决次年督抚按律仍以情实具奏而完结者有之或九卿督抚以缓决可矜具奏而情罪可恶奉旨改为情实者亦有之秋审人犯皆应正法之重囚督抚依律具奏乃其分也若核其情由酌量处置皆出自上裁凡人命案件部院大臣以及督抚岂有不查律例任意决断者此等情由吕履恒未必尽知此本着发还
康熙四十五年丙戌三月丁亥
上谕大学士等曰近览科臣郑际泰条奏不谙事务其言八旗兵丁盼望赏赉宜加恩赐前朕大赉兵丁乃赦诏覃恩也今无故而屡加赏赉则兵丁必骄矣因兵丁冀望而即行赏赉若屡有冀望即屡加赏赉乎郑际泰又言当设饭厰赈贫民夫设立饭厰赈济在冬月则可若春间农务方兴贫民俱至饭厰就食则无租田耕种之人矣岂不悞农事乎况聚集数千贫民在一处赈济万一劫夺骤起何以止之朕是以前遣官数百员往山东分行赈济方能有裨赈济之事可轻言乎
康熙四十六年丁亥九月丙辰
上谕大学士等曰部院事务已完未完科道官员每月竝不察奏是以钱粮命盗等案动即经年累月直至事完题奏时始称逾限一幷题参嗣後一应钦件交与某官审理及已完未完该督抚等四季奏闻如部发案件其已完未完亦着本部查明四季奏闻如此则事务不至迟延矣
十二月戊戌
上谕大学士等曰顷因刑部彚题事内有一字错悞朕以朱笔更改发出内外各衙门奏章朕皆详览外人不知或谓本章甚繁岂能徧阅朕当用兵之时一日有三四百本章尚皆详览今一日之中仅四五十本章而已览之何难故凡奏章内见有错字必行更改其翻译有不合者亦必行更改发出
大清圣祖合天弘运文武睿哲恭俭寛裕孝敬诚信中和功德大成仁皇帝圣训卷七

[book_title]卷八
钦定四库全书
大清圣祖合天弘运文武睿哲恭俭寛裕孝敬诚信中和功德大成仁皇帝圣训卷八
圣治三
康熙四十七年戊子闰三月甲午
上谕大学士等曰前命直隶各省督抚将钦件部案限内完结及未完结之处逐季奏报是以迩来盗案按限具题者甚多可传谕吏部将逐季奏报之事见在某省已奏某省未奏着即查明具奏
康熙四十八年己丑十月丙午
上谕大学士等曰赵申乔为人苛刻参劾武官甚多武官与文官不同即尔等文官能一无所取乎已即不取能禁家人一无所取乎尔等自思之当各自知之也且武官穷苦若至一无所有一旦有事则弓刀马匹人人向巡抚求助彼岂能尽给乎故抑武人是明代陋习武人粗卤不宜抑之太甚凡治天下之道当以和平为贵也
康熙五十年辛卯五月己酉
上谕大学士等曰朕理几务年久閲本甚速凡一应奏摺及绿头牌顷刻即能徧閲前尚书穆和伦数次奏事意朕未加详閲复行奏请朕将事内缘由指明穆和伦乃默然无言而退且朕閲事不止於速凡一经目断不遗忘一应奏章及彚题案件无不详閲有差悮字句朕必以朱笔更改?出
六月乙亥
上谕大学士等曰先曾令各部院彚题案件每十日十五日内务须彚题一次谕旨甚明从前彚题案件殊多壅积朕催促具奏俱已完结今看彚题之事又多有逾限具奏者着再行严饬
十二月丁卯左都御史赵申乔奏请禁止创建寺庙
上曰近见直隶各省创建寺庙者甚多建造寺庙则占踞百姓田庐既成之後愚民又为僧道日用凑集银钱购买贫人田地给与以致民田渐少且游民充为僧道窝藏逃人罪犯行事不法者甚多实扰乱地方大无益於民生者也着各省督抚及地方官除原有寺庙外其创建增修永行禁止
康熙五十一年壬辰二月壬午
上谕大学士九卿等曰朕览各省督抚奏编审人丁数目竝未将加增之数尽行开报今海宇承平已久户口日繁若按见在人丁加徵钱粮实有不可人丁虽增地亩竝未加广朕凡巡幸地方所至询问一户或有五六丁止一人交纳钱粮或有九丁十丁亦止二三人交纳钱粮诘以余丁何事咸云蒙皇上洪恩竝无差徭共享安乐优游闲居而已此朕之访闻甚晰者前云南贵州广西四川等省遭叛逆之变地方残坏田亩抛荒自平定以来人民日增渐次开垦或沙石堆积难於耕种者亦间有之而山谷崎岖之地已无弃土尽皆耕种矣由此观之民之生齿实繁朕欲知人丁之实数不在加徵钱粮也今国帑充裕屡岁蠲免辄至千万而国用所需竝无遗悮不足之虞故将直隶各省见今徵收钱粮册内有名人丁永为定数嗣後所生人丁免其加增钱粮但将实数另造清册具报岂特有益於民亦一盛事也直隶各省督抚及有司官编审人丁时不将所生实数开报者特恐加徵钱粮是以隐匿不据实奏闻岂知朕竝不为加赋止欲知其实数耳嗣後督抚等倘不奏明实数朕於就近直隶地方遣人逐户挨查即可得实此时伊等亦复何词耶
五月壬寅
上谕大学士等曰湖广百姓往四川垦地者甚多伊去时将原籍房产地亩悉行变卖至满五年起徵之时复回湖广将原卖房产地亩争告者甚多巡抚潘宗洛以此情由曾缮摺啓奏嗣後湖广民人有往四川种地者该抚将往种地民人年貌名姓籍贯造册移送四川巡抚令其查明其自四川复回湖广者四川巡抚亦照此造册移送湖广巡抚两相照应查验则民人不得任意往返而争讼可以止息矣又
谕曰山东民人往来口外垦地者多至十万余伊等皆朕黎庶既到口外种田生理若不容留令伊等何往但不互相对閲查明将来俱为蒙古矣嗣後山东民人有到口外种田者该抚查明年貌姓名籍贯造册移送稽察由口外回山东去者亦查明造册移送该抚对閲稽查则百姓不得任意往返而事亦得清厘矣
九月庚子
上谕大学士等曰红苖等居深山之中自古以来竝未向化鄂海等宣示德泽尽行招抚殊属可嘉今红苖等输诚削发投顺地方文武官员务仰体朕无分内外咸俾尽享昇平无不乐业至意将红苖等安插得所从容化导倘有不肖官员将红苗侵蚀扰害者该督抚即行指名题参从重治罪
康熙五十二年癸巳三月壬寅
上命大学士等传谕直隶各省庆贺万寿节衆老人曰书称文王善养老孟子云五十非帛不煖七十非肉不饱帝王之治天下发政施仁未尝不以养老尊贤为首务近来士大夫只论居官之能否而移风易俗之实政入孝出弟之本心未暇讲究朕因今日之盛典特宣此意若孝弟之念稍轻而求移风易俗其所厚者薄而其所薄者厚矣尔等老人比回乡井之间各晓谕邻里务先孝弟倘天下皆知孝弟为重此诚移风易俗之本礼乐辞让之根非浅鲜也昨日甘霖大沛田野沾足朕心大悦尔等无悮农时速回原籍特谕
四月甲寅左都御史赵申乔奏请农忙之时京城地方亦应遵例停讼
上谕大学士等曰农忙停讼之言听之似乎有理而细究之实无裨益赵申乔总未知事之本源耳天下之民非独农人商贾涉讼即废生理百工涉讼即废手艺地方官不滥准词状於应准者准之即行结案则不失农时
讼亦少矣若但四月至七月停讼而平日滥收民词案牍堆积冬季词讼迟至次年五六月而後审理虽停讼何益康熙元年间去明代不远明之官员太监尚有存者朕闻其君常处深宫不与臣下相见而惟与宦?相处既不读书亦不勤政所以上下之情壅蔽不通民间疾苦竟罔闻知朕理天下五十余年周知民隐一切讼事皆有代告说合之人暗司其事地方官於此等人应严加惩治孔子云听讼吾犹人也必也使无讼乎无讼之本竝不在停讼为大臣者当先忧後乐凡事周详筹画实心办理乃能利益民生赵申乔谓农忙之时应行停讼倘四月至七月数月之间或有光棍诈害良善则寃向谁诉耶且自八月以後正当收获竝非闲时果如伊言亦不应准词状至如南方四月收麦北方五月收麦福建广东十一月布种二月收获五月布种十月收获四季皆农时也如此等处岂终岁停讼乎赵申乔居官固清但性多疑所属州县每疑其贪诈书云用人勿疑朱子曰疑人即自疑今朕所用大臣朕曷尝疑之凡督抚有才者未必有守有守者未必有才然自恃清廉妄事纷更则民即受其害矣读书之人务先明理当以克己为要有过则改无容掩饰惟有益於民之事朕即允行否则断乎不行也
六月丁酉
上谕大学士等曰今督抚俱报地方之事甚善观前史坏事皆生於隐匿明时贼情俱隐匿不闻以致四方情形全然不知朕临御年久凡事莫不豫为筹画旱涝之灾民之疾苦自古所有之事若果督抚凡事奏闻不为隐匿豫为防备虽有事亦复何虑又
谕曰岳拜自陕西来奏云陕西省免五十一年钱粮甘肃卫所应徵之米未免请将此米免徵朕言汝度兵饷之米足与不足再奏彼回算果不足一如朕言彼今无法缮摺具奏请酌分数量减因昔赵申乔有奏请免右卫钱粮之事故彼援此具奏但为彼之声名耳兵饷关系紧要朕不斟酌即据奏寛免可乎
七月乙卯
上谕大学士等曰部院官员内还有办事好者但於事不甚留心未免疎略朕总理万几经历劳苦当烦剧时日閲二三百件事今只二三十件事閲之何难昔年少时能步行四五十里今虽有年尚可步行十数里凡事皆在历练耳
辛酉
上谕大学士等曰朕自幼与旧时大臣同理国事至十三岁亲政颁恩诏时有奏悮赦一人者大学士李霨奏云业已悮矣听之便朕曰宥人听其悮犹可也若杀人听其悮可乎李霨喜极涕零奏云圣谕诚可昭垂万世臣甘待罪曩朕与辅政大臣等共理政时红批已发科抄之事常有取回换本改批发出者冯溥为给事中奏云凡事在内当即详定已批出者不可反汗遏必隆鳌拜皆粗卤即欲罪冯溥朕以红批奏章所关甚要冯溥言是因於本上批奖之自此遂无取回之事
十月丙子户部议原任偏沅巡抚潘宗洛题请垦荒展限应行文接任巡抚查明详议
上谕大学士等曰凡督抚条陈地方事务应以实奏潘宗洛奏湖南荒田五百余顷今天下户口甚繁地无弃土湖南安得有如许未垦之田着差户部司官一员会同湖广总督额伦特就潘宗洛奏疏内所有州县亲身查勘详明具奏如此则伊所奏虚实即可知矣又
谕曰湖广陕西人多地少故百姓皆往四川开垦闻陕西入川之人各自耕种安分营生湖广入川之人每每与四川人争讼所以四川人深怨湖广人或有将田开垦至三年後躱避纳粮而又他往者今四川之荒田已尽开垦果按田起税则四川省一年内可增钱粮朕意国用已足何必苛求且先年人少田多一亩之田其值银不过数钱今因人多价贵一亩之值竟至十数两不等即如京师近地民舍市廛日增居址连亘毫无空隙此皆朕与尔等所亲见者也今岁不特田禾大收即芝蔴木棉皆得收获如此丰年而米粟尚贵皆由人多地少故耳又
谕曰朕巡幸时见直隶自苑家口以下向年永定河冲决之处今百姓皆筑舍居住斥卤悉变膏腴不下数百顷皆未尝令起科也今江南一带河堤至遥堤间有二三里者亦有六七十丈者其空地先皆植柳以备河工取用今彼处百姓尽行耕种亦竝未令起科昔黄河泛涨时遥堤之内水常灌入不得耕种自清水畅流以来河底刷深水必长至二丈才能及岸今皆成沃壤矣大凡浊水与清水合流方可无壅决之患如直隶永定河一交冬令水即渐涸或
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:41:43-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>