<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,弈人传全文在线阅读,弈人传全文在线下载,大玄古籍书库">
<meta name="description" content="二十卷，清黄俊著。《弈人传》依据时间顺序，搜罗古代众多史籍中的各类围棋人物，将其分为先秦、汉、三国、晋、南北朝、隋、唐、五代、宋、金、明、清、仙异、烈女等二十卷。“传中事实，采自各种弈谱，历代史书，私家传志，郡邑志乘，旁及说部。”《弈人传》脱稿于民国之初，成书较晚，却收录了中国古代围棋的绝多本事，同时注明典籍出处，或正或奇，少有遗漏，人物涉及神话传说、棋人国手、帝王将相、文人名士，其中出现了一些中国古代围棋文化发展的标志性人物;对市井弈风、棋品棋技亦多有述评。_弈人传_全文在线阅读_弈人传_全文在线下载_大玄古籍书库">
<title>弈人传_黄俊_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">弈人传</span> <br/>
          作者： <span class="inputVal" id="bkauthor">黄俊</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,传记,完结</span> <br/>
          字数： <span class="inputVal" id="bknum">[book_length]152390</span> <br/>
          说明： <span class="inputVal" id="bkdec">二十卷，清黄俊著。《弈人传》依据时间顺序，搜罗古代众多史籍中的各类围棋人物，将其分为先秦、汉、三国、晋、南北朝、隋、唐、五代、宋、金、明、清、仙异、烈女等二十卷。“传中事实，采自各种弈谱，历代史书，私家传志，郡邑志乘，旁及说部。”《弈人传》脱稿于民国之初，成书较晚，却收录了中国古代围棋的绝多本事，同时注明典籍出处，或正或奇，少有遗漏，人物涉及神话传说、棋人国手、帝王将相、文人名士，其中出现了一些中国古代围棋文化发展的标志性人物;对市井弈风、棋品棋技亦多有述评。</span> <br/>
          封面： <span class="inputVal" id="bkimg">Z_6208.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]弈人传
[book_author]黄俊
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,传记,完结
[book_length]152390
[book_dec]二十卷，清黄俊著。《弈人传》依据时间顺序，搜罗古代众多史籍中的各类围棋人物，将其分为先秦、汉、三国、晋、南北朝、隋、唐、五代、宋、金、明、清、仙异、烈女等二十卷。“传中事实，采自各种弈谱，历代史书，私家传志，郡邑志乘，旁及说部。”《弈人传》脱稿于民国之初，成书较晚，却收录了中国古代围棋的绝多本事，同时注明典籍出处，或正或奇，少有遗漏，人物涉及神话传说、棋人国手、帝王将相、文人名士，其中出现了一些中国古代围棋文化发展的标志性人物;对市井弈风、棋品棋技亦多有述评。
[book_img]Z_6208.jpg


[book_title]卷一
先秦
帝堯子丹朱
《博物志》曰：堯造圍棋，丹朱善弈。（案志又云：堯造圍棋以教子丹朱。或云：舜以子商均愚，故作圍棋以教子。）《玉樓子》曰：堯教丹朱棋，以文桑為局，犀象為子。《路史•後紀》：帝堯陶唐氏，初娶富宜氏婦曰皇，生朱，驁佷娼克，兄弟為鬩，嚚訟嫚遊而朋淫，帝悲之，為製弈棋以閑其情。（案《中興書》陶侃云：圍棋，堯以教愚子；虞願亦云，朱明言堯以此教丹朱，非人主所宜好。）
烏曹
烏曹，商人。《古史考》：烏曹作瓦器。《潛確類書》：烏再作賭博圍棋。《物原》：桀臣烏再作賭博圍棋，季咸作胡麵子，韓信作紙鳶，漢武作猜拳鬥草，劉向作彈棋。許書竹部：簿，局戲也，六箸十二棋也，古者烏再作簿。（段玉裁氏云：曹字依《韻會》，各本作「胄」，非。）
太叔文子
《左傳》：襄公二十五年，衛獻公自夷儀，使與寧喜言，寧喜許之。太叔文子聞之曰：寧子視君不如弈棋，其何以免乎！弈者舉棋不定，不勝其偶，而況置君而弗定乎！必不免矣。
弈秋
弈秋，戰國時人，《孟子•告子》章：弈秋，通國之善弈者也。使弈秋誨二人弈，其一人專心致誌；一人雖聽之，一心以為有鴻鵠將至，思援弓繳而射之，雖與之俱學，勿若之矣。漢越岐注：有人名秋，通一國皆謂之善弈，曰弈秋。張衡云：弈秋以棋局取譽。子華子云：弈秋，通國之善弈者也。當弈之思，有吹笙過者，傾心聽之，將屬未屬之際，問以弈道則不知也。非弈道之深，情有暫闇，笙猾之也。（案劉勰新論專學篇，同此數語。）《文選•安陸王碑》云：弈思之微，秋儲無以競巧。（李善注：儲謂儲蓄精思。王應麟謂：弈秋見《孟子》，儲字未詳，蓋亦善弈之人。注謂儲蓄精思，非也。俊案：儲字承上思字，儲蓄精思，正是專心致誌，李注是也。王以儲亦善弈之人，非。）焦循《孟子正義》引申趙注，謂古之以技傳者，每稱之為名，如醫和卜徒父是也。此名弈秋，弈是技名，故知秋為其名。因通國皆謂之善弈，故以弈加名稱之。然則秋殆顯其技而亡其姓與？
漢
劉啟
《漢書•景帝本紀》：帝名啟，文帝太子，在位十六年，遵孝文之業，至於移風易俗，黎民淳厚，周雲成康，漢言文景，美矣。初孝文時，吳太子入見，得侍皇太子飲博，（吳氏《乘權》云：局戲。）爭道（吳氏《乘權》云：行棋之路。）不恭，皇太子引博局（吳氏《乘權》云：棋盤。）提殺之。
劉去
《漢書•景十三王傳》：劉去，廣川惠王越之孫，繆王齊之子也，嗣為廣川王。師受《易》、《論語》、《孝經》皆通，好文辭、方枝、博弈、倡優。
杜夫子
《西京雜記》：杜陵杜夫子，善弈棋，為天下第一。人或譏其費日，夫子曰：精其理者。足以大神聖教。
陳遂
《漢書•陳遵傳》：陳遵，杜陵人，祖遂，字長子。宣帝微時與有故，相隨博弈，數負進。入宣帝即位，用遂，稍遷至太原太守，乃賜遂璽書曰：制詔太原太守，官尊祿厚，可以償博進矣。妻君寧時在旁，知狀，遂於辭謝，因曰：「事在元平元年赦令前。其見厚如此。
桓譚
桓譚，字君山，沛國相人也。好音律，善鼓琴，博學多通，能文章，尤好古學，數從劉歆、楊雄辯析疑異。所著《新論》，有論棋曰：俗有圍棋，或言是兵法之類。上者張置疏遠，多得道而為勝；中者務相摭絕，要以爭便求利；下者守邊趨作罫，自生於小地。猶薛公之言黥布反也，上計取足楚廣，得道者也；中計塞城皋，遮要爭利者也；下計趨長沙以臨越，此守邊趨作罫者也。更始帝將相下能防衛，而令罫中死棋皆生。
班固
班固，字孟堅，扶風安陵人，彪子。年九歲，能屬文，誦詩書，及長，博通載籍，九流百家之言，無不窮究。事具《後漢書》本傳，著《弈旨》一篇。其詞曰：大冠言博既終，或進而問之，曰：孔子稱有博弈，今博行於世，而弈獨絕，博義既弦，弈義不述，問之論家，師不能說，其旨可聞乎？曰：學不廣博，無以應客，北方之人，謂棋為弈，弘而說之，舉其大略，厥意深矣！局必方正，象地則也；道必正直，神明德也；棋有黑白，陰陽分也；駢羅散布，效天文也；四象既陳，行之在人，蓋王政也；成敗否臧，為仁由己，危之正也。夫博懸於投，不專在行，優者有不遇，劣者有僥幸，踦拿相淩，氣勢力爭，雖有雌雄，未足以為平也。至於弈則不然，高下相推，人有等級。若孔氏之入，回賜相服，循名責實，謀以計策。若唐虞之朝，考功黜陟，器有有常，施設無祈，因敵為資，應時屈伸，續之不復，變化日新，或虛設豫以自護衛，蓋象庖羲網罟之制。堤防周起，障塞滿決，有似夏後治水之勢。一也有厥，壞頹不振，有似匏子泛濫之敗。一棋破窐，亡地復還，曹子之威，作伏設詐，突圍橫行，田單之奇。要厄相劫，割地取償，蘇張之姿。固本自廣，敵人恐懼，三分有二，釋而不誅，周文之德，知者之慮也。既有過失，能量強弱，逡巡儒行，保角依旁，卻自補續，雖敗不亡，繆公之智，中庸之方也。上有天地之象，次有帝王之治，中有五霸之權，下有戰國之爭，覽其得失，古今略備。及其晏也，至於發憤忘食，樂以忘憂，推而高之，仲尼之概也。樂而不淫，哀而不傷，質之詩書，關雎類也。紕專知柔，陰陽代至，施之養性，彭祖氣也。外若無為獻而識，淨泊自守以道意，隱居放言遠咎悔，行象虞仲信可喜，感乎大冠論未備。故因問者喻其事。
黃憲
黃憲，字叔度，汝南慎陽人也。父為牛醫。士君子見之，靡不傾服。郭林宗曰：叔度汪汪若千頃陂，澄之不清，淆之不濁，不可量也。年四十八終，天下號曰徵君。事具《後漢書》本傳，著《機論》一篇。論曰：韓王見徵君，徵君方耕而歸，望韓王之軒，棄鋤而隱之。韓王返國，他日又見，親以幣將於庭，徵君乃就載以歸，謀輔王室之策，徵君是以不能辭於諸侯。韓人有善弈者，以弈說徵君曰：子知弈之道乎？徵君曰：不知也。弈者曰：吾與子弈之可乎？曰：夫弈以機勝，以不機敗，吾不能機，何弈之為！曰：子惡機而不弈，不知子之機過於弈乎？曰：何為其然也？曰：弈之機，虛實是已。實而張之以虛，故能完其勢；虛而擊之以實，故能制其形，是機也。員而神，詭而變，故善弈者能出其機而不散，能藏其機而不貪，先機而戰，是以勢完而難制。雖然，此特弈之道耳。若機之流於眾妙也，肆而淵乎，羲皇得之而畫其卦，神農得之而蓺其牆，軒轅得之而奠其兵，勳華得之而禪其器，夏禹得之而驅其澤，殷湯得之而陳其網，周武得之而奮其鉞，倉頡得之而泄其文，女媧得之而煉其石，造父得之而神其御，後羿得之而精其射，伊尹得之而負其鼎，公輸得之而雲其梯，寧戚得之而扣其角，伯牙得之而鼓其琴，老子得之而守其谷，孔子得之而擊其磬。昔有抱甕者，惡桔槔之機而不用，然烏知抱甕之為機乎？由此觀之，天地萬物皆機也。機其運於應物之所，動於無形之源乎。今子之出也，將以仁義為機，而運諸侯於掌上，熔兆民於軌物，經之綸之，弛之張之，吹之噓之，若噫氣之雄風，而解駭乎萬竊，其機也如是。弈何有哉！夫聖人以仁義為機，賢者以禮信為機，謀士以術數為機，辯士以縱橫為機，此機者皆利於諸侯而顯名者也。吾子其握聖人之機，以遊說諸侯，則漢室可舉矣。當今之時。得機者為，得聖人之機者貴不可限，子翕而不張，亦何取以機也。盍奮而張之，噫仁義之氣，而解眾庶之鬱哉！徵君曰：吾將機乎。
馬融
馬融，字季長，扶風茂陵人也。善鼓琴，好吹笛，達生任性，不拘儒者之節，居宇器服，多存侈飾。常坐高堂，施絳紗帳，前授生徒，後列女樂，弟子以次相傳。事具《後漢書》本傳，著《圍棋賦》，其詞曰：略觀圍棋兮法如用兵，三尺之局兮為戰鬥場。聚士卒兮兩敵相當，拙者無功兮弱者先亡。自有中和兮請說其方，先據四道兮保角依旁。緣邊遮列兮往往相望，離離馬道兮連連雁行。踔度間置兮裴回中央，違閣奮翼兮左右翱翔。道狹敵眾兮情無遠行，棋多無冊兮如聚群羊。駱驛自保兮先後來迎，攻寬擊虛兮蹌跭內房。利則為時兮便則為強，厭於食兮壞決垣牆。堤潰不塞兮泛濫遠長，橫行陣亂兮敵心駭惶。迫兼棋雞兮頗棄其裝，已下險口兮鑿置清坑。窮其中罫兮如鼠入囊，收死卒兮無使相迎。當食不食兮反受其殃，勝負之策兮於言如發。乍緩乍急兮上且未別，白黑紛亂於約如葛。雜亂交錯兮更相度越，守規不固兮為所唐突。深入貪地兮殺亡士卒，狂攘相救兮先後並沒。上下離遮兮四面隔閉，圍合罕散兮所對哽咽。韓信將兵兮難通易絕，自陷死地兮設見權譎。誘敵先行兮往往一窒，損蹇委食兮三將七卒。馳逐爽問兮轉相周密，商度地道兮期相盤結。蔓延連閣兮如火不滅，扶疏布散兮左右流溢。浸淫不振兮敵人懼栗，迫役踧踖兮惆悵自失。計功相除兮以時早訖，事留變生兮收拾欲疾。熒惑窘乏兮無令詐出，深念遠慮兮勝乃可必。
李尤
李尤，字伯仁，廣漢雒人也。少以文章顯，和帝時，侍中賈逵薦尤為相如、楊雄之風，召詣東觀，受詔作賦，拜蘭台令史，事具《後漢書•文苑傳》。所著詩、賦、銘、誄、頌、七歎、哀典凡二十八篇，有《圍棋銘》。銘曰：詩人幽憶，感物則思，志之空間，玩弄遊意。局為憲矩，棋法陰陽，道為經緯，方錯列張。
孔融二子
《魏氏春秋》：建安十二年，孔融對孫權使者有訕謗之言，坐棄市。二子，年八歲，時方弈棋，融被收，端坐不起。左右曰：而父見執，不起何也？二子曰：安有巢毀而卵不破者乎！遂俱見殺。
三國魏
曹操孔桂
曹操，字孟德，子丕稱帝，尊為太祖，事具《魏書•太祖紀》。裴松這《太祖紀注》：張華《博物志》曰：漢世安平崔瑗，瑗之實，弘農張芝，芝弟昶，並善草書，而太祖亞之。桓譚、蔡邕善音樂，馮翊、山子道、王九真、郭凱等善圍棋，太祖皆與埒矣。
《魏書•明帝紀》注：孔桂，字叔林，天水人。建安初，數為將軍，楊秋使詣太祖，太祖表拜為騎都尉。桂性便辟，曉博弈蹹踘，故太祖愛之。出入隨從，每在左右。
王粲
《魏書•王粲傳》：粲，字仲宣，山陽高平人。博物多識，問無不知。著有詩賦，與曹植輩號稱建安七子。初，粲與人共行，讀道邊碑，人問曰：卿能暗誦乎？曰：能。因使背而誦之，不失一字。觀人圍棋，局壞為復之。棋者不信，以帕蓋局，使更以他局為之，用相比較，不誤一道。其強記默識如此。
應瑒
應瑒，字德璉，汝南人。太祖辟為丞相椽屬，轉為平原侯庶子，（陳思王植，妝為平原侯）後為五官將文學，（文帝號為五官將）與王粲、徐幹、陳琳、阮瑀劉楨並稱，咸著文賦數十篇。瑒著《弈勢》一篇，其詞曰：蓋弈棋之制，所由來尚矣，有象軍容戰陣之紀，旌旗既列，權利蜂起，駱驛雨集，魚鱗雁峙，奮維闡翼，固衛防鄙。或飾遁偽旋，卓轢軿列，羸師延敵，一乘虛絕，歸不得合，乃見擒來。淮陰之謨，拔旗之勢也。或匡設無常，娃變應危，寇動北壘，備在南麾，中棋既捷，四表自虧，亞夫之智，耿弇之奇也。或假道四布，周爰繁昌，雲合星羅，侵逼效場，師弱眾寡，臨據孤亡，披掃強禦，廣略土疆，昆陽之戰，官渡之方也。挑誘既戰，見欺敵對，紛拿相救，不量進退，群聚俱殞，力行唐突，瞋目恚憤，覆局崩潰，項羽之咎，楚懷之悖也。時中失謬，收奔攝北，還自保固，完聚補塞，見可而進，先負後克，燕昭之賢，齊頃之德也。長驅馳逐，見利忘害，輕敵寡備，所喪彌大。臨疑猶豫，算慮不詳，苟貪少獲，不知所亡。當斷不斷，還為所謀，項羽之失，吳王之尤也。持棋先守，莫敢先動，由楚漢之兵，相距索鞏也。
蜀
費禕
《蜀書•費禕傳》：禕，字文偉，江夏人。遊學入蜀，先主立太子，「禕與董允俱為舍人，後主踐位，為黃門侍郎，後遷大將軍錄尚書事。傳注：禕別傳曰：於時軍國多事，公務煩猥，禕識悟過人，每省讀書記，舉目究竟，終亦不忘。常以朝晡聽事其門，結納賓客，飲食嬉戲，加之博弈，每盡人之歡，事亦無廢。及董允代禕，欲效之，旬日之中，已多和愆滯。歎曰：人才相遠如此，非吾所及也。
延熙七年，魏軍次於興勢，假費節，率眾往禦之。光祿大夫來敏至禕許別，求共圍棋。於是羽檄交馳，人馬擐甲，嚴駕已訖，禕與敏留意對戲，色無厭倦。敏曰：向聊觀試君耳！君信可人，必能辦賊者也。禕至，敵遂退，封成鄉侯。清王士禎有詩詠之云：費公能辦賊，嚴駕且圍棋，賭墅東山者，風流自汝師。
吳
孫策呂範
孫策，字伯符，吳郡富春人。堅長子，堅薨，策載母徙曲阿，與呂範、孫河俱就策舅丹陽太守吳早。策性闊達，善於用人，江淮間人咸向之。為討逆將軍。
呂範，字子衡，汝南細陽人，常從策跋涉辛苦，危難不避，策亦親戚待之。《吳書•呂範傳》注引《江表傳》曰：策從容獨與範棋，範曰：今將軍事業日大，士眾日盛，範在遠，聞紀綱猶有不整者，範願暫領都督，佐將軍部分之。策曰：子衡卿既上大夫，加手下已有大眾，心功於外，豈宜復屈小職，知軍中細碎事乎？範曰：不然，今舍本土而托將軍者，非為妻子也。欲濟世務，猶同舟涉海，一事不牢，俱受其敗，此亦範計，非但將軍也。策笑，無以答。範出，便釋褠，著袴褶，執鞭，詣閣下啟事，自稱領都督。策乃授傳，委以眾事。由是軍中肅睦，威禁大行。
顧雍
《吳志》：顧雍，字元歎，吳郡人，為丞相十九年，封醴泉侯。孫權嘗曰：顧公在座，使人不歡。其見憚如此。長子邵，少與其舅陸績齊名。權妻以兄女，出為豫章太守，後卒於郡。時雍盛集僚屬，自圍棋，外啟信至，而無兒書，雖神氣不變，而心了其故，以爪搯掌，血流沾褥。賓客既散，方歎曰：已無延陵之高，豈有喪明之責。於是豁情散哀，顏色自若。
陸遜
《吳志•陸遜傳》：遜，字伯言，吳郡吳人也，權以兄策女配遜。嘉禾五年，權北征，使遜與諸葛瑾攻襄陽，遜遣親人韓扁齎表奉報。還，遇敵於沔中，鈔邏得扁。瑾聞之甚懼，書與遜云：大駕已旋，賊得韓扁，具知吾闊狹，且水幹，宜當急去。遜未答，方催人種葑豆，與諸將弈棋射戲如常。
諸葛融
《吳志•諸葛瑾傳》：瑾卒，子融襲爵，攝兵業，駐公安，秋冬則射獵講武，春夏則延賓高會，休吏暇卒，或不遠千里而造焉。每會輒歷問賓客，各言其能，乃合榻促席，量敵選對，或有博弈，或有摴蒲投壺弓彈，部別類分。於是甘果繼進，清酒徐行，融周流觀覽，終日不倦。
嚴武
《吳志•趙達傳》注引《吳錄》曰：嚴武，字子卿，衛尉畯再從子也。（《陶淵明集•聖賢群輔錄》引張勃《吳錄》：嚴子卿，名昭武，衛尉畯從子。與此小異。）圍棋莫與為輩，與皇象書，宋壽占夢，曹不興畫，趙嫗相人，及吳範、劉惇、趙達三人術數，謂之八絕。《抱朴子》云：圍棋莫與敵者，謂之棋聖，故嚴子卿、馬綏明於今有棋聖之名焉。
蔡穎
蔡穎，吳人。《吳志•孫和傳》：赤烏五年，立為太子，而蔡穎、張純、封俌、嚴維等皆從容侍從。時蔡穎好弈，直事在署者頗敩焉。又《韋曜傳》：蔡穎在東宮，性好博弈，太子和以為無益，命曜論之。

[book_title]卷二
晉
阮籍王戎
《晉書•阮籍傳》：籍，字嗣宗，陳留尉氏人，父瑀，魏丞相椽，知名於時。籍容貌襄傑，志氣宏放，傲然獨得，任性不羈，而喜怒不形於色。或閉戶視書，累月不出，或登臨山水，經日忘歸。博覽群籍，尤好莊老，嗜酒自嘯。善彈琴，當其得意，忽忘形骸，時人多謂之癡。籍雖不拘禮教，然發言玄遠，不臧否人物。性至孝，母終，正與人圍棋，對者求止，籍留與決賭。既而飲酒二斗，舉聲一號，吐血數升。
《晉書•王戎傳》：戎，字濬衝，琅牙臨沂人。少阮籍二十歲，而籍與交，每為竹林之遊。累遷禮部尚書，以母憂去職。性至孝，不拘禮制，飲酒食肉，或觀弈棋，而容貌毀悴，杖然後起。
張華
張華，字茂先，范陽方城人。少孤貧，牧羊，學業優博。初未知名，著《鷦鷯賦》以自寄，阮籍歎為王佐才，名始著。著《博物志》十篇。《晉書•杜預傳》：預啟請伐吳之期，帝報待明年，方欲大舉，預表陳至計。時帝與中書令張華圍棋，而預表適至。華推枰斂手曰，陛下聖明神武，朝野清晏，國富兵強，號令加如；吳主荒淫驕虐，誅殺賢能，當今討之，可不勞而定。帝乃許之。
王濟
《晉書•王濟傳》：王濟，字武子，少有逸才，尚常山公主，官侍中。《語林》：王武子與武帝圍棋，孫皓在側。武子問孫歸命，何以好剝人面皮？皓曰：見無禮於君者則剝之。武子乃舉棋局下。
蔡洪
蔡洪，字叔開，吳郡人。初仕吳，吳亡赴洛。洛中人問曰：幕府初開，群公辟命，求英才於側陋，采賢雋於岩穴，君吳楚之士，亡國之餘，有何異才，而應斯舉？洪曰：夜光之不，不必出於孟津之河；盈握之璧，不必采於昆倉之山。夏禹生於東夷，文王生於西羌，聖賢所出，何必處常。昔武王伐紂，遷頑民於洛邑，得毋諸君是其苗裔乎？洪著有《圍棋賦》其詞曰：命班輸之妙手，製朝陽之柔木，取坤象於四方，位將軍乎五嶽。然後畫路表界，立質朱文，曲直有正，方而不圓，算塗授卒，三百為群，任巧於無主，璧采菽乎中原。於是攄妙思，奮元籌，玩服色，尚辛駒，旋進旋退，二騎迭驅，翻翻馬合，落落合敷。各嘯歌以發憤，運變化以相符，乍似戲鶴之幹霓，又類狡兔之繞丘。散象乘虛之飛鳧，聚類絕貫這積珠。然後枕以大羅，繕以城郭，綴以縣險，經以絕落。眇望翼舒，翱翔客弈，彎掌南指，情實西射，揚塵奄跡，雖動詳悉。或臨局寂然，惟棋是陳，靜昧無聲，潛來若神，抑舒之役，成子之賢也。或聲手俱發，喧嘩噪擾，色類不定，次措無已，再衰三竭，銳氣已朽，登軾望軼，其亂可取也。爾乃心鬥奔競，勢使揮謙，攜手詆欺，朱顏妒嫌。然局不弘席，子不盈卷，秉二儀之極要，倔眾巧之至權，若八卦之初兆，逐消息乎天文。屈則尺蠖，伸則龍蟠，崔嵬雲起，巃嵸浪傳，岑山結，遝如霧分，靜若清夜之列宿，動若流慧之互奔，殿未結而算子，隸首不得窺其門，局覆亂而巧逸以樂胥，後夔不足以之讚亂。云：勢貌多矣，孰能究傳，遠求近取，予一以貫。
曹攄
曹攄，字顏遠，譙國譙人也。少有孝行，好學，善屬文。調補臨淄令，縣有寡婦養姑甚謹，姑以其年少，勸令嫁人，婦守志，養姑不移。姑湣之，密自殺，親黨告婦殺姑。攄知其冤，辨究得實，時稱其明。獄有死囚，攄於除夕放之暫歸，刻日皆至，無一人後者。
攄著有《圍棋賦》，序曰：昔班固造弈旨之論，馬融有圍棋之賦，擬軍政以為本，引兵家以為喻，蓋宣尼之所以稱美，而君子之所以遊慮也。既好其事而壯其辭，聊因翰墨，述而賦焉。賦曰：局則鄧林之木，魯班所造，規方砥平，素質元道，犀角象牙，是錯是礪，內含光潤，形亦應製。於是二敵交行，星羅宿列，雲會中區，網布四裔，合圍促陣，交相侵伐，用兵之象，六軍之際也。張甄設伏，挑敵誘寇，縱敗先鋒，要勝後復，尋道為揚，頻戰累鬥，夫保角依邊，處山營也，隔道相望，夾水兵也。二斗共生，皆目並也，持棋合圍，連理形也。覽斯戲以廣思，儀群方之妙理，訝奇變之可嘉，思孫吳與白起，世既平而功絕，局告成而巧止。當無為之餘日，差見玩於君子。
賈謐
《晉書•賈充傳》：賈謐，字長深，母賈午，充少女也。充子黎民死，充無胤嗣，及薨，充婦郭愧以外孫韓謐為黎民子，奉充後。謐既親貴，數入二宮，共湣懷太子遊處，無屈降心，常與太子弈棋爭道。成都王穎在坐，正色曰：皇太子國之儲君，賈謐何得無禮！謐懼，言之於後，遂出穎為平北將軍，鎮鄴。
馬朗
馬朗，趙王倫舍人。《隋書•經籍志》：朗等撰有《圍棋勢》二十九卷。或曰：朗字綏明。《抱朴子》云：嚴子卿，馬綏明，於今有棋聖之名焉。
裴遐
裴遐，河東聞喜人也。《晉書•裴楷傳》：遐，楷弟綽之子，善談玄理，音辭清暢，泠然若琴瑟，嘗與河南郭象談論，一坐嗟服。又嘗在東平將軍周馥坐與人圍棋，馥司馬行酒，遐未即飲，司馬醉怒，因曳遐墮地。遐徐起還坐，顏色不變，復棋如故。其性虛和如此。
祖納
《晉書•祖納傳》：納，字士言，范陽遵人，逖兄。元帝作相，納為軍諮祭酒。納好弈棋，王隱謂之曰：禹惜寸陰，不聞數棋。對曰：我亦忘憂耳。隱曰：蓋聞古人遭逢，則以功達其道，若其不遇，則以言達其道。古必有之，今亦宜然。當晉未有書，而天下大亂。舊事蕩滅。君少長五都，遊宦四方，華夷成敗，皆當聞見，何不記述，而有裁成。應仲達作《風俗通》，崔子真作《政論》，蔡伯喈作《勸學篇》，史遊作《急就章》，猶皆行於世，便成沒而不朽。僕雖無才，非誌不立，故疾沒世而無聞焉，所以自強不息也。況國史明乎得失之跡，俱取散愁，此可兼濟，何必圍棋，然後忘憂也。納喟然歎曰：非不悅子之道，力不足耳。
袁羌
《博物彙編》：俗說殷仲堪在都，嘗往來看棋。諸從在瓦官寺上，於是袁羌共在窗下圍棋，仲堪在裏問袁易義，袁應答如流，圍棋不輟。袁意傲然，如有科地，殷撰辭致難，每有往復。
王導子悅恬江霖從兄澄
《晉書•王導傳》：導，字茂弘，光祿大夫覽之孫，少有風鑒，識量清遠。長子悅，字長豫，弱冠有高名，事親色養，導甚愛之。導嘗共悅弈棋爭道，導笑曰：相與瓜葛，那得為爾耶？次子恬，字敬豫，少好武，不為公門所重。導見悅輒喜，見恬便有怒色。州辟別駕不行，性傲誕，不拘禮法，晚節更好士，多技藝，善弈棋，為中興第一。《晉中興書》曰：恬與濟陽江霖，俱善弈棋，為中興第一。
澄，字平子，少與兄衍名冠海內，及為荊州都督，屢為杜弢所敗。望實俱損，猶傲然自得，與內史王機日夜縱酒博弈，上下離心。琅牙王聞之，召為軍谘祭酒，以周顗代之。
范汪徐泓沈敝袁遵
《晉書•范汪傳》：汪，字玄平，雍州刺史晷之孫，父稚，早卒。汪少孤貧，依外家新野庾氏。外氏家貧，汪乃廬於園中，布衣蔬食，燃薪寫書，寫畢誦讀亦遍，遂博學多通，善談名理。《隋書•經籍志》：《棋九品序錄》一卷，范江等注。《舊唐書•經籍志》：《棋品》五卷，范汪等注。《通誌•藝文志》：《圍棋九品序錄》五卷，范汪等撰。
《隋書•經籍志》：《圍棋勢》七卷，湘東太守徐泓撰；《棋勢》七卷，沈敝撰；《棋後九品序》一卷，袁遵撰。三人皆列范汪前，均晉人。
謝安
《晉書•謝安傳》：安，字安石，陽夏人，尚從弟也。少有時名，朝命敦逼，皆不就。人為語曰：安石不起，當如蒼生何？年四十餘，始應命為司馬。太元八年冬，苻堅率眾百萬，次於淮淝，京師震恐，加安征討大都督。玄入問計，安夷然無懼色，答曰：已別有旨。既而寂然。玄不敢復言，乃令張玄重請。安遂命駕出山墅，親朋畢集，方與玄圍棋，賭別墅。安棋常劣於玄，是日玄懼，遂為敵手，而又不勝。安顧其甥羊曇曰：以墅乞汝。安遂遊涉至夜乃還，指授將帥，各當其任。玄等既破堅，有驛書至。安方對客圍棋，看書既竟，便攝放床上，了無喜色，棋如故。客問之，徐答曰：小兒輩遂已破賊。既罷，還內，過戶限，心喜甚，不覺屐齒之折。
王坦之
《晉書•王坦之傳》：坦之，字文度，述子。弱冠與郗超俱有重名，時人為之語曰：盛德絕倫郗嘉賓，江東獨步王文度。簡文帝為撫軍將軍，辟為椽，累遷參軍從軍中郎。簡文崩，與謝安同輔幼主，官中書令。《世說》：王坦之以圍棋為坐隱，在哀製中祥後，客來即用方幅為會戲。
盧循
《晉書•盧循傳》：循，字於先，小名元龍，司空從事郎諶之曾孫也。雙眸冏徹，瞳子四轉，善草隸、弈棋之藝。
阮簡
《晉書•阮簡傳》：簡，字茂弘，陳留人。為開封令，縣有劫賊，外白之甚數，阮方圍棋長嘯。吏云：劫急。阮曰：局上有劫，亦甚急。其高率如是。
支遁
支遁，字道林，河內林慮人。少而任心獨往，風期高膏，家世奉法，嘗於杭山沈思道行，泠然獨暢。喜弈棋，劉義慶《世說》為之語曰：王中郎以圍棋為坐穩，支公以圍棋為手談。
江僕射
《世說新語外》：江僕射年少，王丞相呼與共棋，王手嘗不如兩道許。而欲敵道，戲試以觀之，江不即下。王曰：君何以不行？江曰：恐不得爾。傍有客曰：此年少戲乃不惡。王徐舉手曰：此年少非惟圍棋見勝。
羊長和
《世說新語》：羊長和，泰山南城人。祜裔，博學工書，能騎射，善圍棋。諸羊後多知書，而射弈餘藝莫逮。

[book_title]卷三
南北朝
劉義真
劉義真，宋主裕第二子，封廬陵王。警悟好弈，與謝靈運、顏延之情好款密。
徐羨之
《宋書•徐羨之傳》：羨之，字宗文，東第剡人。沉密寡言，不以憂喜見色。頗工弈棋，觀戲常若未解，當世倍以此推之。
謝弘微
《宋書•謝弘微傳》：謝弘微，陳郡陽夏人也。叔父混，風格高峻，少所交納，惟與族子靈運、瞻、曜及弘微以文義賞會。嘗共宴處在烏衣巷，故謂之烏衣之遊。弘微性寬博，無喜慍，末年嘗與友人棋，友人西南棋有死勢，復一客曰：西南風急，或有覆舟者。友悟，乃救之，弘微大怒，投局於地。識者知其暮年之事，果以此歲終。
顏延之
《宋書•顏延之傳》：延之，字延年，琅牙臨沂人。少孤貧，居負郭，文章冠絕當時，與謝靈運齊名。鮑照曰：謝五言如初日芙蓉，天然可愛；君詩如鋪錦列繡，亦雕繢滿眼。江左稱顏謝。文帝嘗召之，不見，但於酒店狂歌，了不應對，他日醉醒乃見。帝問諸子才能，對曰：竣得臣筆，測得臣文，奐得臣義，曜得臣酒。何尚不曰：誰得卿狂？曰：其狂不可及。官鎮東司馬時，嘗坐圍棋免官。
羊玄保
《宋書•羊玄保傳》：羊玄保，太山南城人。入為黃門侍郎，善弈棋，棋品第三。太祖與賭郡，戲勝以補宣城太守，又徙吳郡太守。太祖以玄保廉素寡欲，故頻受名郡。為政雖無干績，而去後嘗見思，不營財利，處家儉薄。太祖嘗曰：人生仕宦，非惟需才，然亦須命運，每有好官缺，我未嘗不思羊玄保。又文帝好與玄保棋，常中使至，玄保曰：今日上何召我耶？戎曰：金溝清泚，銅池搖颺，既佳光景，當得劇棋。戎，玄保子也。
何尚之
何尚之，字彥德，廬江人。《羊玄保傳》：玄保既善棋，面何尚之亦雅好棋。吳郡褚胤，年七歲，入高品，及長，冠絕當時。胤父榮期與臧質同逆，胤應從誅。何尚之清曰：胤弈棋之妙，超古冠今，魏犨犯令，以才獲免，父戮子宥，其例甚多，特乞與微命，使異術不絕。不許，時人痛惜之。
劉彧
劉彧，文帝第十一子，封湘東王。前廢帝子業被弑，宋臣立之，是為明帝。好圍棋，甚拙，與第一品彭城丞王抗對弈，抗每假借之，曰：皇帝飛棋，臣抗不能斷。宋主不悟，好之愈篤。
褚胤
《蘇州府志》：褚胤，郡人，年七歲，善棋，及長，冠絕當代。《南史•張融傳》：宋文帝云：天下有五絕，而皆出錢塘，褚胤圍棋，其一也。《宋書•羊玄保傳》：胤棋冠絕當時，父榮期與臧質同逆，胤應從誅，何尚之力請赦免，使異術不絕，不許，時人痛惜之。語詳《何尚之傳》中。
何承天
《宋書•何承天傳》：何承天，東海剡人，博通古今，尤精曆數，朝廷每有疑議，必先訪之。時玄武湖得銅斗，眾皆不釋，承天曰：此新莽威斗，三公亡，賜之。江左惟甄邯為大司徒，此心甄之墓也。詢之果然。承天素好弈棋，頗用廢事，太祖賜以局子，承天奉表稱謝。上答：局子之賜，何必非張武之金耶？
王彧
《南史•王彧傳》：彧，字景文，明後之兄也。名與明帝諱同，故以字行。為揚州刺史，常以盛滿為憂。時將軍張永累經軍旅，自為謠曰：一士不可親，弓長射殺人。景文彌懼，自表解揚州刺史。詔答曰：人居貴要，但問心何如耳？後上遣使齎藥賜死，手敕曰：與卿周旋，欲全卿門戶，故有此處分。敕至之夜，景文正與客棋，扣函看後，還封置局下，神色怡然不變。方與棋思行，爭劫竟，斂子內奩畢，徐謂客曰：奉敕見敕以死。方以敕示客，酌謂客曰：此酒不可相勸。自仰而飲之
蕭道成子曄
《南齊書•高帝本紀》：蕭道成，字紹伯，小字鬥將，漢相蕭何二十四世孫也。受宋禪，為南齊太祖高皇帝，少深沉，有大量，寬嚴清儉，喜怒無色，博涉經史，善屬文，工草隸書，弈棋第二品。《集事淵海》云：齊高帝性寬，常與直閣將軍周覆、給事中褚思莊共棋，累局不倦。覆乃抑上手，不許易行，其弘厚如此。《通志•藝文略》載有齊高《棋圖》二卷。
《南齊書•高祖十二王傳》：曄，字宣照，太祖道成第五子也。封武陵王，剛穎雋出，工弈棋。居處甚貧，學書無紙筆，曄嘗以指畫空中，乃畫掌學字，遂工篆法。少時又無棋局，遂取荻為片，縱橫以為棋局，指點行勢，遂成名品。曄嘗於武帝前與竟陵王子良圍棋，子良大北，及退。豫章文獻王謂曄曰：汝與司徒手談，故當小相推讓。答曰：曄立身以來，未嘗一口妄語。執心疏幸，偏不知悔。
蕭鸞
蕭鸞，字景棲，高帝侄，初封西昌侯，專政攘位，在位五年，卒諡明帝。《南齊書•虞願傳》：願為祠部郎，明帝好圍棋，甚拙，去格八九道，物議共欺以為第三品，與第一品王抗圍棋，依品賭戲，抗每饒借之。曰：皇帝飛棋，臣抗不能斷。帝終不覺，以為信然，好之愈篤。《王諶傳》：諶為桂陽王驃騎府谘議參軍中書郎，明立案了圍棋，置圍棋州邑，以建安王休仁為圍棋州都大中正，諶與太子右率沈勃、尚書水部郎庾珪之、彭城丞王抗四人為小中正，朝請褚思莊、傅楚之為清定訪問。
王諶
《南齊書•王諶傳》：諶，字仲和，東海郯人。宋明帝好圍棋，置圍棋州邑，以建安王休仁為圍棋州都大中正，諶與太子右率沈勃、尚書水部郎庾珪之、彭城王抗四人為小中正，朝請褚思莊、傅楚之為清定訪問。諶貞正和謹，朝廷稱為善人，多與之厚。
王抗
王抗，琅牙彭城人，當時稱為第一品。吳郡褚思莊。會稽夏赤松，並第二品。《南齊書•虞願傳》：明帝好圍棋，甚拙，去格八九道，物議共欺以為第三品，與第一品王抗圍棋，依品賭戲，每饒借之，曰：皇帝飛棋，臣抗不能斷。帝終不覺，以為信然。
褚思莊
《蘇州府志》：褚思莊，郡人。以善弈名，琅牙王抗與思莊第一，會稽夏赤松次之。赤松思速，善於大行；思莊思遲，巧於鬥子。宋文帝時，羊玄保為會稽太守，帝遣思莊入東，與玄保弈，因製局圖還，於帝前復之。齊高帝使思莊與王抗對弈，自辰時至暮，一局始竟，上倦遣還省。至五更方決，抗睡於局後，思莊達旦不寐。二人並官給事中。或云：思莊所以品致高，緣其用思深入，人不能對也。《隋書•經籍志》載：褚思莊著有《建元永明棋品》二卷。
夏赤松
《紹興府志》：夏赤松，會稽人。文帝好棋，於是江左能棋人，琅牙王抗第一品，吳郡褚思莊及赤松第二品。赤松思速，善於大行；思莊思遲，巧於鬥棋。又云：抗神速，思莊巧遲；抗取勢，赤松鬥子。
蕭惠基
《南齊書•蕭惠基傳》：蕭惠基，蘭陵人，善隸書及弈棋。當時能棋人，琅琊王抗第一品，吳郡褚思莊、會稽夏赤松並第二品。赤松思速，善於大行；思莊思遲，巧於鬥棋。永明中，敕抗品棋，竟陵王子良使惠基掌其事。
江敩
《南齊書•江敩傳》：敩，字卞文，濟陽考城人。好文辭，圍棋第五品，為朝貴中最。
謝瀹
《南齊書•謝瀹傳》：瀹，字義潔，陳郡陽夏人。為吏部尚書，高宗（案高宗，即明帝蕭鸞也。）廢鬱林，鄰兵入殿，左右驚走。報瀹，瀹與客圍棋，每下子輒云：其當有意。竟局，乃還齋臥，竟不問外事也。
崔祖慰
《南齊書•崔祖慰傳》：祖慰，字悅宗，清河東武城人。為始安王撫軍墨曹行參軍，轉刑獄兼書記。遙光好棋，數召祖慰對戲，祖慰輒辭拙，非朔望不見也。
沈憲
《南齊書•沈憲傳》：憲，字彥章，吳興武康人。少有幹局，除駕部郎。宋明帝與憲棋，謂憲曰：卿廣州刺史才也。補烏程令，甚著政績，太守褚淵歎之曰：此人方員可施。
蕭衍子綱
《梁書•帝紀》：武帝，姓蕭氏，各衍。字叔達，小字練兒，南蘭陵中都里人，漢相國何之後也。齊竟陵王蕭子良開西邸，招文學，帝與沈約、謝朓、王融、蕭琛、范雲、任昉、陸陲等出遊焉。號曰八友。由雍州刺史起兵受齊禪，即位，在位四十八年，是為梁之高祖。衍文學雅贍，六藝備閑，陰陽、緯候、卜筮、占決、草隸、尺牘、騎射，莫不通妙，棋登逸品。
《陳慶之傳》：慶之幼即從高祖，高祖性好棋，每從夜達旦不輟，等輩皆倦寐，惟慶之不寢，聞呼即至。《酉陽雜俎》：梁有榼頭師，高行神異，武帝敬之。帝令中使召至陛奏，榼頭師至。帝方棋，欲殺子一段，應聲曰煞。中使人遽出斬之。帝棋罷，令師入。中使曰：向者陛下令殺，已法之矣。（《廣博物志》：梁武帝召一高僧入宮，而帝與大臣弈。帝忽云：殺卻。左右誤以為命殺此僧，遂牽出。臨刑問曰：師道德既高，何為至是。僧曰：帝之前身為蚓，老僧鉏地，誤斫其頭，所以報也。《浮休子》亦云：梁有榼頭師，高行神異，武帝敬之，常令中使召至陛奏，榼頭師至。帝方棋，欲殺子一段，應聲曰：煞。中使人遽出斬之。帝棋罷，命師入。中使曰：向者陛下令殺，已法之矣。師臨死曰：我無罪，前生為沙彌，誤鋤殺一蚓，帝時為蚓，今此報也。）
衍著有《圍棋品》一卷，《圍棋賦》一卷，俱見《隋書•經籍志》；《棋評》一卷，見《舊唐書•經籍志》。今《棋品》、《棋法》、《棋枰》俱亡，惟《棋賦》尚存，文辭雖嗣班、馬、蔡、曹之音，而弈中甘苦，所得較多。其詞曰：圍奩象天，方局法地，枰則廣羊文犀，子則白瑤元玉，方目無斜，直道不曲。爾乃建將軍，布將士，列兩陣，駈雙軌，徘徊鶴翔，差池燕起，用忿兵而不顧，亦馮河而必危，癡無成術而好鬥，非智者之所為，運疑心而猶豫，志無成而必虧。今一棋之出手，思九事而為防，敵謀斷而計屈，欲侵地而無方，不失行而致寇，不助彼而為強，不讓他以增地，不失子而雲亡，落重圍而計窮，欲佻巧而行促，劇疏勒之澶，甚白登之困辱。或龍化而超絕，或神變而獨悟，勿膠注以調瑟，專守株而待兔，或有少棋，已有活刑，失不為悴，得不為榮，苦有苦戰，未必能平，用折雄威，致損令名。故城有所不攻，地有所不爭，東西馳走，左右周章，善有翻覆，多致敗亡，雖蓄銳以將取，必居謙以自牧，譬猛獸之將擊，亦俯首而固伏，若局勢已勝，不宜過輕，禍起於所忽，功墜於垂成，至於玉壺銀台，車廂井欄，既見知於曩日，亦在今之可觀。或非劫非持，兩懸兩生，局有眾勢，多不可名，或方四聚五，花六持七，雖涉戲之近事，亦臨局而應悉，或取結角，或營邊鄙，或先點而亡，或先撇而死。故君子以之遊神，先達以之安思，盡有戲之要道，窮情理之奧秘。
《梁書•帝紀》：簡文帝，姓蕭氏，名綱，字世讚，高祖衍第三子，嗣位二年，為王偉所殺。綱幼年聰睿，令聞夙標，天才縱逸，曾著《棋品》五卷。
沈約
《梁書•沈約傳》：約，字休文，吳興武康人。博通群籍，善屬文，集書至二萬卷。武帝在西邸，與約遊，約以讖云：行中水，作天子，勸其早定大業。帝召范雲謂曰：生平與休文居，不覺有異人處，今日才智縱橫，可謂明識。梁興，為尚書僕射。約少時，嘗以晉氏一代。竟無全書，年二十許，便有撰述之意，自此逾二十年，所撰之書方就，凡一百餘卷。又撰《宋書》、《齊記》及《梁武紀》，皆行於世。又撰《四聲韻譜》，為韻學之祖。武帝嘗命柳惲等品定棋格，約為《棋品》序云：弈之時義大矣哉！體希微之趣，含奇正之情，靜則合道，動必適變。若夫人神造極之靈，緯武經文之德，故可與和樂等妙，上藝齊工，支公以為手談，王生以為坐隱。是以漢魏名賢，高品間出，晉宋盛士，逸思爭流。雖復理生於數，研求之所不能涉；義出乎幾，爻彖未之或盡。聖上聽朝之餘，因日之暇，回景紆情，降臨小道，以為凝神之性難限，入元之致不窮。今撰錄名氏，隨品詳書，俾粹理深情，永垂芳於來葉。
柳惲
《梁書•柳惲傳》：惲，字文暢，河東解人也。少有志行，好學，善尺牘。與陳郡謝瀹鄰，深相友愛。初宋世有嵇元榮、羊蓋，並善彈琴，云傳戴安道之法，惲幼從之學，特窮其妙。齊竟陵王蕭子良嘗置後園，有晉相謝安鳴琴在側，以授惲，惲彈為雅弄。子良曰：巧越嵇心，妙臻羊體，良質美手，信在今辰。豈止當世稱奇，足可追蹤古烈。少工篇什，始為詩曰：亭皋木葉下，隴首秋雲飛。琅牙王元長見之，書之齋壁。善弈棋，高祖每敕侍坐，使惲品定棋譜，登格者二百七十八人，第其優劣，為《棋品》三卷，惲為第二焉。
朱異
《梁書•朱異傳》：異，字彥和，吳郡錢塘人也。年數歲，外祖顧歡撫之，謂異祖昭之曰：此兒非常器，當成卿門戶。年十餘歲，好群聚蒲博，頗為鄉里所患。既長，乃折節從師，遍治五經，尤明《禮》、《易》，涉獵文史，兼通雜藝，博弈書算，皆其所長。年二十，詣都，尚書令沈約面試之，因戲異曰：卿年少何乃不廉？異逡巡未達其旨，乃曰：天下惟有文義棋書，卿一時將去，可謂不廉也。又《南史》本傳，稱異博解多藝，圍棋上品。
到溉
《梁書•到溉傳》：溉、字茂灌，彭城武原人。少孤貧，與弟洽俱聰敏有才學，早為任昉所知，由是聲名日廣。湘東王蕭繹為會稽太守。以溉為輕車長史，行府郡事。高祖敕王曰：到溉非直為汝行事，足為汝師，間有進止，每須詢訪。所蒞以清白自修，性又儉率，不好聲色，虛室單床，旁無姬侍，冠履十年一易。素謹厚，特被高祖賞接。每與對弈，從夕達旦，或復失寢，加以低睡。帝詩嘲之：狀若喪家狗，又似懸風槌。當時以為笑樂。溉第居近淮水，齋前山池有奇礓，石長一丈六尺，高祖戲與賭之，並《禮記》一部，溉並輸焉。未進，高祖謂朱異曰：卿謂到溉所輸，可以送未？溉斂板對曰：臣既事君，安敢失禮。高祖大笑，其見親愛如此。石即迎置華林園宴殿前，移石之日，都下傾城縱觀，所謂到公石也。溉弈棋入第六品，常與朱異、韋黯於御坐校棋比勢，復局不差一道。
王瞻
《梁書•王瞻傳》：瞻，字思範，琅牙臨沂人。幼時輕薄，好逸遊，為閭里所患。及長，頗折節，有士操。涉獵書史，於棋射尤善。性率亮，居選部，所舉多行其意。頗嗜酒，每飲或竟日，而精神益朗。高祖每稱瞻有三術：射、棋、酒也。
陸雲公子瓊
《梁書•陸雲公傳》：去公，字子龍，吳郡人。五歲誦《論語》、《毛詩》；九歲讀《漢書》，略能記憶。從祖倕，沛國劉顯質問十事，雲公對無所失，顯歎異之。既長，好學有才思，製《泰伯廟碑》，吳興太守張纘，罷郡經途，讀其文，歎曰：今之蔡伯喈也。纘至都，言之高祖，召兼尚書儀曹郎，累遷中書黃門郎。雲公善弈棋，嘗夜侍御坐，武冠觸燭火，高祖笑謂曰：燭燒卿貂。高祖將用雲公為侍中，故以此言戲之也。是時天淵池新製鯿魚舟，形闊而短，高祖遐日，常泛此舟，在朝唯引太常劉之遴、國子祭酒到溉、右衛朱異，雲公時年位尚輕，亦預焉，其恩遇如此。《隋書•經籍志》載雲公著有《棋品序》一卷。
瓊，字伯玉，雲公子。幼聰慧有思理，六歲為五言詩，頗有詞采。大同末，雲公受梁武帝詔，校定《棋品》，到溉、朱異以下並集，瓊時年八歲，於客前復局，由是都下號曰神童。異言之武帝，召見瓊，風神警亮，進退詳審，帝甚異之。
庾詵
《梁書•處士傳》：詵、字彥實，幼聰警篤學，經史百家，無不該綜，緯候書射，棋算機巧，並一時之絕。而性托夷簡，特愛林泉。十畝之宅，山池居半，蔬食敝衣，不治生產。
司馬申
《南史•司馬申傳》：申，字季和，河內溫人也。父元通，為梁尚書左民郎。申早有風鑒，年十四，便善弈棋，嘗隨父候吏部尚書到溉。時梁州刺史陰子春、領軍朱異在焉。呼與棋申每有妙思，異觀而奇之，因引申遊處。
羅騰
《燕書》：羅騰，字叔龍，工圍棋，究竟其妙，獨步當時。
拓跋燾
世祖太武皇帝，姓拓跋氏，諱燾，太宗明元皇帝之長子也。體貌瑰異，太祖奇而悅之。曰：成吾業者，必此子也。《魏書•古弼傳》：弼、少忠謹，好讀書，又善騎射，太宗嘉之。賜名曰：筆取其直而有用，後改名弼，言其輔佐材也。上穀良上書，言苑囿過度，民無田業，乞減大半以賜貧人。弼覽見之，入，欲陳奏，遇世祖與給事中劉樹棋，誌不聽事。弼侍坐良久，不獲申聞，乃起。於世祖前捽樹頭，掣下床，以手搏其耳，以拳毆其背，曰：朝廷不治，實爾之罪。世祖失容放棋，曰：不聽奏事，實在朕躬，樹何罪，置之。弼具狀以聞，世祖奇弼公直，皆可其奏，以丐百姓。弼頭尖，世祖常名之曰筆頭，是以時人呼為筆公。
范寧兒
《魏書•蔣少遊傳》：范寧兒，善圍棋。孝文時，曾與李彪使齊，齊令江南上品王抗與弈，寧兒制勝而還。
裴詢
《魏書•裴駿傳》：裴詢，字敬叔，駿子。美儀貌，多藝能，音律博弈，咸所開解。
張僧皓
《魏書•張烈傳》：張僧皓，字山客，烈子。歷涉群書，工於談說，有名於當世。尤好蒲弈，戲不擇人，是以獲譏於世。
魏子建
魏子建，下曲陽人，收父。《魏書》：魏收自序，初子建為前將軍，十年不徙，在洛間，暇與吏部尚書李韶、韶從弟延實，頗為弈棋，時人謂之耽好。子建曰：棋於機權廉勇之際，得之深矣！且吾未為時用，博弈可也。及一臨邊事，凡經五年，未曾對局。
宇文貴
《周書•宇文貴傳》：貴、字永貴，其先昌黎大棘人也，徙居夏州。貴善騎射，有將帥才，好音樂，耽弈棋，留連不倦，然好施愛士，人頗以此稱之。
高孝瑜
《北齊書•文襄六王傳》：高孝瑜，字正德，武帝高歡之孫，文襄帝高澄之長子，封河南康舒王。容貌魁偉，精采雄毅，謙慎冠厚，兼愛文學，讀書敏速，十行俱下，復棋不失一道。
李搔
《北齊書•李元忠傳》：李搔，字德況，趙郡柏人人也。元忠子，少聰敏有才藝，音律博弈之屬，多所通解。
王子衝
《歷代名畫記》：北齊楊子華，天下號為畫聖。時有王子衝者，善棋通神，號為二絕。《隋書•經籍志》有《棋勢》十卷，王子衝撰。

[book_title]卷四
隋
皇甫績
《隋書•皇甫績傳》：績，字功明，安定朝那人也。三歲而孤，為外祖韋孝寬所鞠養，嘗與諸外兄博弈。孝寬以其惰業，督以嚴訓，憨績孤幼，特舍之。績歎曰：我無庭訓，養於外氏，不能克躬勵己，何以成立。深自感激，命左右自杖三十，於是精心好學，略涉經史。
唐一
李智雲
《新唐書•高祖諸子傳》：李智雲，高祖淵子，初名稚詮，善騎射，工書弈。隋大業末從建成寓河東，高祖初，建成走太原，吏捕智雲送長安，為陰世忠所害，年十四。武德元年，追王及諡。
劉黑闥
《舊唐書•劉黑闥傳》：劉黑闥，貝州漳南人。無賴，嗜酒，好博弈，不治產業。
裴寂
《舊唐書•裴寂傳》：寂，字元真，蒲州桑泉人也。大業中，歷侍御史、駕部承務郎、晉陽宮副監。高祖留守太原，與寂有舊，時加親禮，每延之宴語，間以博弈。至於通宵連日，情忘厭倦。
張蘊古
張蘊古，相州洹水人也。性聰敏，博涉書傳，善綴文，能背碑復局。唐武德末，為大理丞，上大寶箴。《舊唐書•刑法志》：時河內人李好德，風疾瞀亂，有妖妄之言。詔案其事，蘊古奏：好德癲病有徵，法不當坐。治書侍御史權萬紀，謐蘊古貫相州，好德之兄存德為其刺史，情在阿縱，奏事不實。太宗曰：吾嘗禁囚於獄內，蘊古與弈棋，今復阿縱好德，是亂吾法也。遂斬於東市，既而悔之。
高智周
《新唐書•高智周傳》：高智周，常州晉陵人。第進士，常復弈誦碑無誤者。官至右散騎常侍。智周所善義興蔣子慎，有客嘗視兩人曰：高公位極人臣而嗣少弱，蔣侯宦不遠，後且興。子慎終達安尉，其子繪往見智周，智周方貴，以女妻之，生子挺，歷湖、延二州刺史。挺生洌、渙，皆擢進士。洌子煉，渙子銖，又有清白名，而高氏後無聞。
王勃
王勃，字子安，龍門人，通孫。六歲善文辭，九歲得顏師古《漢書》讀之，作指瑕以摘其失。《雲仙雜記》：王勃圍棋，率下四子，成一首詩，勃猶詫之，向人曰：吾自奪造化，雖一時之間，百用亦可。
王睃
《舊唐書•王方慶傳》：王睃，方慶少子。雍州咸陽人。工書知名，尤善琴棋，而性多嚴整，官至殿中侍御史。
盧藏用
《舊唐書•盧藏用傳》：藏用，字子潛，幽州范陽人，有集二十卷。工篆隸，好琴棋，當時稱為多能之士。少與陳子昂、趙貞固友善，二人並早卒。藏用厚撫其子，為時所稱。新書本傳，稱其弈思精遠。
李隆基
唐玄宗，姓李氏，諱隆基，睿宗旦第三子。性英武，善騎射，通音律曆象之始。《酉陽雜俎》：玄宗夏日嘗與親王棋，貴妃立於局前觀之。上數子將輸，貴妃放康國猧子上局，局子亂，上大悅。
王鉷
《舊唐書•王鉷傳》：王鉷、太原祁人也。玄宗時，官至銀青光祿大夫，都知總督，兼二十餘使。天寶十一載，邢縡潛構逆謀，鉷連累賜自盡。鉷好弈棋，繹善棋，鉷弟戶部郎中銲與縡情密，因是致死。
楊季鷹
楊季鷹，失其里居。《舊唐書•新羅傳》：開元二十五年，新羅王興光卒，詔贈太子太保，仍遣左讚善大夫邢璹攝鴻臚少卿，往新羅吊祭，並冊立其少子承慶，襲父開府儀同三司新羅王。璹將進發，上製詩序，太子以下及百僚，咸賦詩以送之。上謂璹曰：新羅號為君子之國，頗知書記，有類中華，以卿學術，善與講論，故選使充此。到彼宜闡揚經典，使知大國儒教之盛。又聞其國人多善弈棋，因令善弈人率府兵曹楊季鷹，為璹之副。璹等至彼，大為番人所敬，其國棋者，皆在季鷹之下。於是厚賂璹等金寶及藥物等。
王積薪
王積薪，玄宗時，官翰林，當時稱為圍棋第一。《雲仙雜記》：積薪夢青龍吐棋經九部授己，其藝頓精。王每出遊，必攜圍棋短具，畫紙為局，與棋子並盛竹筒中，繫於車轅馬鬛間。道上雖遇匹夫，亦與對手，勝則徵餅餌牛酒取飽而去。玄宗幸蜀，積薪隨扈，遇蜀山孤姥，事載仙異傳中。《宋史•藝文志》：載有王積薪等《棋訣》三卷。鄭樵《通志》：《鳳池圖》一卷，積薪撰。又《金穀九局圖》一卷，唐開元中，王積薪、馮汪二人於太原尉陳九言金穀第弈棋，為金穀園圖。唐韓偓詩：手風慵展八行書，眼病休看九局棋。即指此也。
釋一行
《舊唐書•方伎傳》：僧一行，姓張氏，少聰敏，博覽經史，尤精曆象陰陽五行之學。出家為僧，隱於嵩山，尤明著述，撰《太衍論》三卷，《攝調伏藏》十卷，《天一》、《太一》及《太一局》、《遁甲經》、《釋氏係錄》各一卷。又撰《開元大衍曆經》，為疇人推步之祖。卒年四十五歲，諡曰：大慧禪師。《酉陽雜俎》：一行本不解弈，因會燕公宅，觀王積薪一局，遂與之敵。笑謂燕公曰：此但爭先耳，若念貧道四句乘除語，則人人可為國手。
李泌
《舊唐書•李泌傳》：李泌，字長源，魏八柱國弼六世孫，徙居京兆，七歲為文。玄宗開元十六年，悉召能言佛道孔子者相答難，禁中有員俶者，九歲升堂，辭辨注射坐人皆屈。帝異之，曰：半千孫固當然。因問童子：豈有類若者？俶跪奏：臣舅子李泌。帝即馳召之。泌即至，帝方與燕國公張說觀棋，因使說試其能。說請賦方圓動靜，泌逡巡曰：願聞其略。說曰：方若棋局，圓若棋子，動若棋生，靜若棋死。泌即答曰：方若行義，圓若用智，動若聘材。靜若得意。說因賀帝得奇童。帝大悅，曰：是子精神要大於身。賜束帛，敕其家曰：善視養之。（案：《李鄴侯外傳》較《唐書》詳備，附錄之：開元十六年，玄宗御樓大脯，夜於樓下置高座，召三教講論，泌姑子員俶，年九歲，潛求姑備儒服，夜升高座，辭辨鋒起，譚者皆屈。玄宗奇之，召入樓中，問姓名，乃曰：半幹之孫，宜其若是。因問外更有奇童兒者乎？對曰：舅子泌，年七歲，能賦敏捷。問其宅居所在，命中人潛伺於門，抱之以入，戒勿令其家知。玄宗方與張說觀棋，中人抱泌至，俶與劉晏皆在帝側。及玄宗見泌，謂說曰：後來者與前兒迥殊儀狀，真國器耳。說曰：誠然。遂命說試為詩，即令詠方園動靜，曰：願聞其狀。說應曰：方如棋盤，圓如棋子，動如棋生，靜如棋死。說以其幼，仍教之曰：但可以意虛作，不得更實道棋子。泌曰：隨意即甚易耳。玄宗笑曰：精神大於身。泌乃言曰：方如行義，圓如用智，動如逞才，靜如遂意。說因賀曰：聖代嘉瑞也。玄宗大悅，抱於懷，撫其頭，命果餌啖之。遂送申王院，兩月方歸。仍賜及物及彩帛數十，且喻其家曰：年少恐與兒有損，未能與官，當善視之，乃國器也。）
杜甫
杜甫，字子美，其先自襄陽徙河南，父閑，為奉天令，遂居杜陵，而甫生焉。少舉進士，肅宗時，拜左拾遺，後流寓劍南，依嚴武。武表為參謀檢校工部員外郎，博極群書，善為詩歌，涵渾汪洋，千態萬狀，憂時即事，世號詩史。甫能弈，屢形吟詠中，《秋興》云：聞道長安似弈棋，百年身世不勝悲。《江村》云：老妻畫紙為棋局，稚子敲針作釣鉤。《贈王侍御契》云：置酒高林下，觀棋積水濱。《寄岳州賈司馬六丈、巴州嚴八使君兩閣老》云：且將棋度日，應用酒國年。《贈鄭讜處士》云：寒歸山觀隨棋局，暖入汀洲逐釣輪。《題終明府水樓》云：楚江巫峽半雲雨，清簟疏簾看弈棋。（《東坡詩話》：參寥子言，老杜詩云：楚江巫峽半雲雨，清簟疏簾看弈棋。此句可畫，是恐畫不就耳。僕言公禪人，亦復愛此綺語耶。寥云：譬如不事口腹人，見江瑤柱，豈免一朵頤哉。）《奉寄江寧旻上人》云：棋局動隨幽澗竹，袈裟憶上泛湖船。（案朱瀚注：旻居幽澗，公攜棋局以相隨，公在湖船，旻著袈裟而同泛。）詠棋甚多，略舉數聯，足知甫之能弈矣。
呂元膺
呂元膺，字景夫，鄆州東平人。學識深遠，處事得體，正色立朝，有台輔之望。由河中節度使，入拜吏部侍郎，改太子賓客卒。《玉泉子》云：元膺為東都留守，常與處士對棋之次。有文簿堆擁，元膺方秉筆閱覽，棋侶謂呂必不顧局矣，因私易一子以自勝。呂輒已窺之，而棋侶不寤。翌立，呂請處士他適，內外人莫測，棋者亦不會，仍以束帛贐之。如是十年許，呂疾亟，命兒侄列前曰：遊處交友，爾宜精擇，吾為東都留守，有一棋者云云，吾以他事俾去。當日一棋子，亦未足介意，但心跡可畏。亟言之，慮其憂長，終不言，又恐汝輩滅裂於知聞。言皆，惘然長逝
王叔文
《新唐書•王叔文傳》：王叔文，越州山陰人，以棋待詔，頗讀書，班班言治道。德宗詔直東宮，太子引以侍讀。與呂溫、李景儉、柳宗元、劉禹錫為死友。劉禹錫有子劉子傳云：王叔文以善棋得通籍，超拜起居舍人，翰林學士，薦丞相杜佑為度支鹽鐵使，自為副，貴震一時，自言猛之後，有遠祖之風。東平呂溫，隴西李景儉，河東柳宗元，以為信然。三子者皆予厚善，日夕過言其能，叔文實工言治道，能以口辨移人。後貶虔州司馬，誅死。
釋儇
《湖南通志》：僧儇，長沙人，工弈棋。劉禹錫作《觀棋歌》送之云：長沙男子東林師，間讀藝經工弈棋。有時凝思如入定，暗復一局誰能知。今年仿餘來小桂，為袍袖中貯新勢。山城無事秋日長，白晝懵懵眠匡床。因君臨局看鬥智，不覺遲景沈西牆。自從仙人遇樵子，直到開元王長史。前身後身付餘習，百變千化無窮已。初疑磊落曙天星，次見搏擊三秋兵。雁行布陣眾未曉，虎穴得子人皆驚。行盡三湘不逢敵，終日饒人損機格。自言台閣有知音，悠然遠起西遊心。商山夏木陰寂寂，好處徘徊駐飛錫。忽思爭道畫平沙，獨笑無言心有適。靄靄京城在九天，貴遊豪士足華筵。此時一行出人意，賭取聲名不要錢。
鄭注
《舊唐書•王守澄傳》：鄭注，翼城醫人。敏悟過人，博通典藝，棋弈醫卜，尤臻於妙，人見之者，無不歡然。嘗出入節度使李家，元和中，宦官王守澄為徐州監軍，遇於處，能為反老成童之劑，與守澄，服之頗效。
張南史
《唐詩紀事》：張南史，字季直，幽州人。以試參軍，好弈棋，其後折節讀書，遂入詩境。李端哭之云：諫草文猶在，圍棋智不如，高仲武云：張君弈棋者，中年感激，苦節學文，數年間稍入詩境，如：已被秋風教憶膾，更聞寒雨勸飛觴。事與物力俱矣。

[book_title]卷五
唐二
元稹李杓直
元稹，字微之，河南人。元和初，舉制科第一，拜左拾遺。憲宗時，陳西北邊事，當路惡之，出為河南尉，旋拜監察御史。太和間，為尚書右丞卒。稹長於詩，與白居易齊名，時稱元白，號元和體。好弈棋，有《酬段丞與諸棋流會宿敝居見贈二十四韻》，云：鳴局寧虛日，閑窗任廢時。琴書甘盡棄，園井詎能窺。運石疑填海，爭籌憶坐幃。赤心方苦鬥，紅燭已先施。蛇勢縈山合，鴻聯度嶺遲。堂堂排直陣，滾滾逼羸師。懸劫偏深猛，回征特嶮戲。旁攻百道進，死戰萬般為。異日元黃隊，今宵黑白旗。斫營看迥點，對壘重相持。善敗雖稱怯，驕盈最易欺。狼牙當必碎，虎口禍難移。乘勝同三捷，扶顛望一詞。希因送目便，敢待指縱奇。退引防邊策，雄吟斬將詩。眠床都浪置，通夕共忘疲。曉雉風傳角，寒叢雪壓枝。繁星收玉版，殘月耀冰池。僧清聞鍾粥，賓催下藥卮。獸炎餘炭在，蠟淚短光衰。俯仰嗟陳跡，殷勤卜後期。公私牽去住，車馬各支離。分作終身癖，兼從是事隳。此中無限興，唯怕俗人知。
李杓直，官至侍郎，與元稹、白居易為執友。《記事淵海》：李杓直與人棋而敗，乃竊數子燕之，及呼尋問，及鼓局大怒。
李道古
《天中記》：李道古便辟巧佞，嘗以酒肴棋博遊公卿門角賭，偽為不勝而厚償之，故得一時虛名，而嗜利者悉與之狎。
顧師言
《杜陽雜編》：大中中，日本王子來朝，獻寶器音樂，上設百戲珍饌以禮焉。王子善圍棋，上敕顧師言待詔為對手。王子出楸玉局、冷暖玉棋子，云：本國之東三萬里，有集真島，島上有凝露台，台上有手談池，池中生玉棋子，不由制度，自然黑白分焉，冬溫夏暖，故謂之冷暖玉。又產如楸玉狀，類楸木，琢之為棋局，光潔可鑒。及師言與之敵手，至三十三下，勝負未決。師言懼辱君命，而汗手凝思，方敢落指，則謂之鎮神頭，乃是解兩征勢也。王子瞪目縮臂，已伏不勝，回語鴻臚曰：待詔第幾手耶？鴻臚詭對曰：第三手也。師言實第一國手矣。王子曰：願見第一。對曰：王子勝第三，方得見第二；勝第二，方得見第一，今欲躁見第一，其可得乎？王子掩局而籲曰：小國之一，不如大國之三，信矣。今好事者尚有顧師言三十三鎮神頭。
李遠
李遠，字承古，蜀人，太初五年進士，歷忠、建、江三州刺史。《唐書》本傳云：令狐擬李遠刺杭州，宣帝曰：吾聞遠詩云：長日惟消一局棋，安能理人？曰：詩人托此為高興耳，未必實然。帝曰：且令往試觀之。（趙德麟《侯鯖錄》云：唐杭州缺刺史，欲除李遠為守，宣宗曰：遠詩云：青山不厭千杯酒，白日惟消一局棋，如此安能治民也？）遠至，果不廢政。
王逢杜牧
王逢，文宗時人。杜牧有《送國棋王逢》詩云：玉子紋楸一路饒，最宜簷雨竹瀟瀟。羸形暗去春泉長，拔勢橫來野火燒。守道還如周伏柱，鏖兵不羨霍嫖姚。得年七十更萬日，與子期於局上消。馬永卿《懶真子》云：杜牧之贈國手王逢詩，或云：此真贈國手詩也。棋貪必敗，怯又無功，羸形暗去，則不貪也，猛勢橫來，則不怯也，周伏柱以喻不貪，霍嫖姚以喻不怯，故曰高棋詩也。牧之嘗云：橫於貪勇之際，所得多矣。七十一晚萬日者，牧之是時年四十二三，得至七十，猶有萬日。又牧之有《重送逢絕句》云：絕藝如君天下少，閑人似我世間無。別後竹窗風雨夜，一燈明暗復吳圖。
杜牧，字牧字，萬年人，祐次孫。為侍御，性剛直，有奇節，不為齷齪小謹。嘗憤河朔三鎮之桀驁，朝廷事事姑息，乃作罪言三策。又傷府兵廢壞，作原十六衛，請開五百七十四府以儲兵備。又作戰論等篇，指陳利害，皆救當時良策，惜不見用。牧之放情詩酒，寄意聲色，尤忘形於弈棋，觀與子期消、閑人似我等句，可知牧之寄托矣。
段成式
段成式，字柯古，河南人，世客荊州，宰相文昌之子也。以蔭為校書郎。研精苦學，秘閣書籍，披覽皆遍。歷尚書郎太常少卿，連典九江、縉雲、廬陵三郡，坐累退居襄陽，著有《酉陽雜俎》等書。《雲仙雜記》：徐峰善棋，段工欲盡窮其術，峰曰：子若以墨狻猊與我，當使子過我十倍。成式有《觀棋》詩云：閑對弈楸傾一壺，黃羊枰上幾成都。他時謁帝銅尤曉，便賭宣城太守無。
皮日休
皮日休，字襲美，襄陽人，咸通中舉進士，隱居鹿門山，自號間氣布衣。又曰酒民，作《酒箴》、《食箴》，與陸龜蒙、羅隱為友。有《松雲唱和詩集》，著《原弈》一篇。其詞曰：部弈之原於或人，或人曰：堯教丹朱征，丹朱作為是，信固有其道焉。皮子日：夫弈之為藝也，彼謀既失，我謀先之，我智既虧，彼智乘之，害也。欲利其內，必先攻外，欲取其遠，必先攻近，詐也。勝之勢，不城池以金湯焉，負之勢，不甲兵而奔北焉。勝不讓負，負不讓勝，爭也。存此免彼，得彼失此，如蘇秦之合從，陳軫之遊說，偽也。若然者，不害則敗，不詐則亡，不爭則失，不偽則亂，是弈之必然也。雖弈秋薦出，必用吾言焉。嘗試論之，夫堯之有仁義禮智信，性也，如生者必能用手足任耳目者矣。豈區區出其纖謀少智以著其術，用爭勝負。堯之世三苗不服，以堯之仁，苗之慢，堯兵而熠之，猶羅人殺鵂留，漁人烹鯤鯆者。然堯不忍加兵而以命舜，舜不忍伐而敷之以文德，然後有苗格焉。以有苗之慢，尚不加兵，豈能以害詐之心，爭偽之智，用為戰法，教其子以伐國哉。則弈之始作，必起自戰國，有害詐爭偽之道，當從橫者流之作矣。豈曰堯哉！豈曰堯哉！（案：皮氏《原弈》，各書所載，皆如上述。惟《玄玄棋經》所載，前半至雖弈秋薦出必用吾言焉，皆同。蓋嘗論之以下，則與各書迥異，附錄之以始備參考：蓋嘗論之，棋之為用，初非人間之事，始出於巴邛之橘，穆王之墓，繼出於石室，又見於商山，乃仙家樂道養性之具也。造端托始於戰國之時，若孫武、鬼谷、孫臏、寵涓、蘇秦、張儀輩，各因戰鬥之法，顯名當時，是其模範想象，而托興於棋以敷其義，故兵法十三篇，《棋經》亦十三篇，其戰鬥場陣之旨，不少差殊，況棋之布置，如兵之先陣而待敵也。棋之侵淩，如兵之強弱未分，形勢頗峙也。棋之用戰，如兵之封疆端重而全形勝也。棋之取舍，如兵之轉戰之後，取舍不明，患將及矣。夫權輿合戰，虛實自知，審局度情，或奇或正，皆體其常而生其變也。至若有無相生，遠近相成，強弱相形，利害相傾，非精於戰者鬥，又豈能纖悉以備其情戰。以是而觀，此誠戰國之諸君子，取仙家消磨歲月之物，而與夫戰陣之義也。詎不然與！）
張喬
張喬，池州人。咸通中，擢進士，與許棠、鄭穀、張蠙諸人，同號十哲。黃巢之時，隱九華以終。喬知弈，嘗賦詩贈友，《詠棋子則弈僧》云：黑白誰能用入玄，千回生死體方圓。空門說得恒沙劫，應笑終年為一先。《贈棋僧侶》云：機謀時未有，多向弈棋銷。已與山僧敵，無令海客饒。靜驅雲陣起，疏點雁行遙。夜雨如相憶，松窗更見招。《送棋待詔樸球歸新羅》云：海東誰敵手，歸去道應孤。闕下傳新勢，船中復舊圖。窮荒回日月，積水載寰區。故國多年別，桑田復在無。
司空圖
司空圖，字表聖，河中虞鄉人。咸通末，擢進士第，歷官禮部郎中，歸隱中條山王官穀。龍紀、乾寧間，徵拜戶兵二部侍郎，皆不起。遷洛後，被詔入朝，以野耄丐歸。朱人忠受禪，召為禮部尚書，不食卒。圖少有俊才，晚年避世棲遁，作休休亭，自號耐辱居士。有先世別墅，泉石林亭，頗愜幽趣，日與名僧高士，遊詠其中。著有《一鳴集》三十卷。圖好弈，見諸吟詠，《下方》云：細事當棋遣，衰容喜鏡饒。《僧舍貽友》云：竹上題幽夢，溪邊約敵棋。《斷句》云：棋聲花院閉，幡影石壇高。《雜題》云：棋局長留上釣船，殺中棋殺勝絲牽。《閑夜》云：道侶難留為虐棋，鄰家聞說厭吟詩。《耐辱居士歌》云：咄、諾，休休休，莫莫莫，伎倆雖多性靈惡，賴是長教閑處著。休休休，莫莫莫，一局棋，一爐藥，天意時情可料度。白日偏催快活人。黃金難買堪騎鶴。若曰爾何能，答言耐辱莫。
李儇
唐僖宗，姓李氏。名儇，懿宗第五子也。《天中記》曰：僖宗自普王即位，素不曉棋，一日夢人以《棋經》三卷，焚而使吞之。及覺，命待詔觀棋，凡所指畫，皆出人意。
韓偓
韓偓，字致光，京兆萬年人，龍紀元年擢進士。少喜為香奩詩，後一歸節義，得風雅之正。《珍珠船》云：偓與姚洎俱為翰林學士，從昭宗幸岐，偓每與兩使敕會棋，兩使不勝，洎即以手壞之，偓呼為白鸚鵡。若洎不在，兩使將輸，必大呼曰：白鸚鵡！洎應聲至。
裴說
裴說，天祐三年進士，官禮部員外郎。有詩一卷，《詠棋》云：十九條平路，言平又嶮戲。人心無算處，國手有輸時。勢回流星遠，聲乾下雹遲。臨軒才一局，寒日又西垂。（案：此詩《淵鑒類函》誤載為盧延遜作，今從《全唐詩》。）
李洞
李洞，字才江，唐諸王孫，昭宗時不第，遊蜀。為詩追慕賈島，人病其僻澀，惟吳融亟稱之。洞善弈，屢見吟詠。《對棋》云：小檻明高雪，幽人鬥智棋。日斜拋作劫，月午蹙成遲。倚杖湘僧算，翹松野鶴窺。側楸敲醒睡，片石夾吟詩。雨點奩中漬，燈花局上吹。秋濤寒竹寺，此興謝公知。《陪鄭侍郎話詩著棋》云：落葉濺吟身，會棋雲外人。海枯搜不盡，天定著長新。月上分題遍，鍾殘布子勻。忘餐兩絕境，取意鑄陶鈞。《宿葉公棋閣》云：帶風棋閣竹相敲，局瑩無塵拂樹梢。日到長天征未斷，鍾來嶽頂劫須拋。挑燈雪夜棲寒店，供茗溪僧蓺廢巢。因悟修身試貪教，不須焚火向三茅。
鄭穀
鄭穀，字守愚，袁州人，光啟三年擢第。乾寧中，為都官郎中，詩名盛於唐末，都人傳誦，號為鄭都官而弗名也。著《雲台編》、《宜陽集》等書。有《寄棋客》詩云：松窗楸局穩，相顧思皆凝。幾局財山果，一先饒長僧。復圖聞夜雨，下子對秋燈。何日無羈束，期君向杜陵。
釋齊己歐陽彬
齊己，名得生，姓胡氏，潭之益陽人。出家大溈山同慶寺，復棲衡嶽東林，後欲入蜀，經江陵，高從誨留為僧正，居之龍興寺，自號衡嶽沙門。著《白蓮集》十卷。齊己知弈，與鄭穀為至交，有《和鄭穀郎中看棋》詩云：個事仙家事，何人合用心。幾時終一局，萬木老千岑。有路如飛出，無機似陸沉。樵夫可能解，也此廢光陰。又《謝人惠十色花箋並棋子》詩云：陵州棋子浣花箋，深愧攜來自錦川。海蚌琢成星落落，（案：今日本棋子多海蚌琢成，吾國唐時已如此。）吳陵隱出雁翩翩。留防桂苑題詩客，惜寄桃源敵手仙。捧受不堪思出去，七千餘里劍門前。
歐陽彬，湘人，官侍郎，僖宗幸蜀，從之嘉州。彬能弈，齊已有《寄歐陽侍郎》詩云：又聞繁總在嘉州，職重身閑倚寺樓。大象影和山面落，兩江聲合郡前流。棋輕國手知難敵，詩是天才肯易酬。畢竟男兒自高達，從來心不是悠悠。
釋子蘭
僧子蘭，昭宗朝文章供奉。著詩一卷，《詠棋》云：拂局盡消時，能因長路遲。點頭初得計，格手待無疑。寂默親遺景，凝神入過思。共藏多少意，不語兩心知
杜荀鶴
杜荀鶴，字彥之，池州人。本牧之之子，牧嘗鎮秋浦，妾有孕，妻逐之，嫁長林鄉士杜筠。及荀鶴七歲，家人令相，荀鶴怒曰：吾豈耕夫耶？少有詩名，嘗肄業九華山，自號九華山人。大順二年，第一人擢第，官至翰林學士，著有《唐風集》十卷。《詠棋》云：對面不相見，用心如用兵。算人嘗欲殺，顧己自貪生。得勢侵吞遠，乘危打劫嬴。有時逢敵手，當局到深更。
韋延祐李士秀
《天中記》：韋延祐圍棋，與李士秀敵手，秀惜其名，不肯先，寧輸延祐籌，終饒兩路。《郡齋讀書志》云：《忘憂集》三卷，皇朝劉仲甫編，載唐韋延祐《棋訣》。
吳大江
吳大江，世次爵里無考。（案《全唐詩》亦僅載大江《擣衣》詩一首，他無可考。依《全唐詩》例，附之唐末。）深知弈理，著有《棋賦》，其詞曰：奇謀入妙，巧思參玄。雖一枰之可美，起三隅而邈然。似將國之出塞，若猛士之臨邊。及其進也，則烏集雲合。陣合兵連。或參差而易決，或齟齬而難便。開馬眼以防後，張虎口而遮前。磊磊似玉石之相飾，粲粲若眾星之麗天。爾其深思遠慮，知白守黑。以仁義為反道，用詭譎為明德。意或在東南，面偽擊西北。類行藏之通變，洞陰陽之不測。於是且侵且戰，不恃不平。雁行絡繹，魚陣縱橫。寧扶危而救死，不貪敗以喪生。或偏攻於略地，或專命於用兵。或轆轤以成劫，或宛轉而入征。雖勞形而竭思，固難得以言名，及乎雌雄有決，疑多勝寡。思悠揚而不定，必沈吟而未下。名不可竊，智不可假。千慮萬計，復何為者，行必量力，動必相時。其措意也屢巧；其適變也多姿。既而得之者榮，失之者辱。此餘而未已，彼懷而詎足。馳神不竭，應運無窮。勢出心外，命懸手中。圍初開而復閉，路欲塞而不通。伊仁智中玩，豈造化之為功。使夫婁離喪睹，隸道迷術。公子罷宴而驚視，樵客入山而忘出。

[book_title]卷六
五代
龐師古
龐師古，曹州南華人。初名從，由中涓從梁太祖朱溫，以戰功擢至徐州節度使。乾寧四年八月，與葛從周分統大軍渡淮以伐楊行密。師古寨於清口，孔帖曰：師古泊清口。張訓自漣水來，楊行密使將羸兵千人為前鋒，師古易之。方圍棋軍中，不顧所寨之地卑下，或請遷移，弗聽。俄有告淮人決上流者，曰水至矣，師古怒其惑眾，斬之。須臾寵軍在淖中，莫能戰，吳人襲焉，故及於敗。師古沒於陣。
鄭雲叟
《舊五代史•鄭雲叟傳》：鄭雲叟，本名遨，南燕人也。少好學，耿介不屈，唐昭宗朝，嘗應進士舉不第，因欲攜妻子隱於林壑。其妻非之，不肯行，雲叟乃薄遊諸郡，獲數百緡錢以贍其家，辭訣而去。尋入少室山，著《擬峰》詩三十六章，以導其趣，人多傳之。後妻以書達意，勸其還家，雲叟未嘗一覽，悉投於火，其絕累如此。後妻兒繼謝，每聞凶訃，一哭而止。時惟青衿二童子，一琴一鶴，從其遊處。好棋塞之戲，遇同侶則以晝繼夜，雖寒風大雪，臨簷對局，手足皸裂，亦無倦焉。嘗有句云：荷竿尋水釣，背局上岩棋。唐天成中，召拜左拾遺不起。與羅隱之朝夕遊處，隱之以藥術取利，雲叟以山田自難，俱好酒能詩，善長嘯。有大匏，雲可避寒暑，署酒於中，經時味不壞，日攜就花木水石之間，一酌一詠。嘗因酒酣聯句，鄭云：一壺天上有名物，兩個世間無事人。羅曰：除卻隱之雲叟外，不知何處是天真。天福末，以壽終，年七十四，有文集二十卷。
陳保極
《舊五代史•陳保極傳》：陳保極，閩中人也。好學，善文屬。後唐天成中，擢進士第。保極無時才，臉傲人之名，而性復鄙吝，所得利祿，未嘗奉身，但蔬食而已。每與人弈棋，敗則以手亂其局，蓋拒所賭金錢不欲償也。及卒，室無妻兒，惟囊中貯白金十綻，為他人所有，時人嗤之。
王宗壽
《五代史•前蜀世家》：王宗壽。許州民家子也，蜀王建以同姓錄之為子。宗壽好學，工琴棋，為人恬退，喜道家之術，以煉丹養氣自娛。
安重霸胡令
《五代史•雜臣傳》：安重霸，雲州人。初事晉王，得罪奔於梁，又奔於蜀。重霸為人，狡譎多智，善事人，蜀王建以為親將。《北夢瑣言》云：安重霸為蜀簡州刺史，黷貨無厭。部民有油字子者，鄧姓，鄧能棋，其力粗贍。安輒召與對敵，只令立侍，每落一子，俾其退立於西北牖下，候我算路，然後進之，終日不下十數子而已。鄧生倦立見機，殆不可堪。次日又召，或有諷鄧生曰：此公好賂，本不為棋，何不獻效而自求退。鄧生然之，以金十鋌獲免，良可笑也。
《玉堂閑話》：奉先縣有令，姓胡，忘其名。瀆貨靳食，僻好博弈，邑有張巡官，好尚既同，往來頗洽。每會棋，必自旦至暮，弈品既低，略無厭倦。然宰君時入中門，少頃又來對弈，如是日日。早入晚歸，未嘗設食於張，不勝饑凍，潛知之，時入蓋自食而復出。及暮辭宰曰：且去也，極是叨鐵。胡唯唯而已。張去，胡忽思之曰：此人相別云：極是叨鐵，出何文譚？急令追之。既至，問：明公適雲極是叨鐵，其意安在？張復款坐，謂曰：長官豈不知中叨鐵耶？曰：不知。曰：還見冶爐家置一鐵䂎 長杖乎？只此是爐中猛火炎熾，鐵汁或未銷融，使此杖時時於爐中撞猛火了卻出來，移時又撞猛火了卻出來，只此中叨鐵也。言訖而去。胡入室，話於妻子，再三思之，方知諷其每日自入撞猛火了，卻出來棋也。凡靳食倦客之士，時人多以此諷之。（案：范氏資《玉堂清話》所記多五代之事，胡令不知在五代何朝，胡附安重霸之次。五代人呂卑濁，以至清潔高尚之弈事，而陳保極、安重霸、胡令之流，比比皆是，誠令神堯短氣，南北斗貽羞已。）
李惲
《宋史•李惲傳》：惲，字孟深，開封陽武人。漢乾祐中，舉進士，客遊，嵐州，會劉崇自立，署州從事，擢知制誥翰林學士，累至司空平章事。時母在鄉里，惲不知存亡，居常戚戚，但以弈棋沈飲為務，政事多廢。劉繼元頻以為言，惲不介意。後方與僧弈棋，繼元命近侍直抵惲前，取局焚之，惲怡然，徐詣繼元謝，繼元因切責之，明日別造新局，弈棋如故。性疏達，善談名理，年少時，好滑稽，及為相，頗事持重。
李成
《揮麈前錄》：李成，字咸熙，系出長安唐之後裔。五代避地，徙家營邱。弱而聰明，長而高邁，性嗜杯酒，善琴弈，妙畫山水，好為歌詩，瑣屑細務，未嘗經意。周世宗時，樞密使王樸與之友善，特器重之，嘗召赴輦下。會樸亡，因放蕩酣飲，慷慨悲歌，遨遊縉紳間。太府卿衛融守淮陽，遣幣延請為客，家於陳，日肆觴詠，病酒而卒，壽四十九。
李煜子從謙
李煜，字重光，初名從嘉，景第六子也。景卒，煜嗣位，是為後主。少聰悟，喜讀書屬文，工書畫，知音律。《南唐書•蕭儼傳》：後主初嗣位，數與嬖幸弈棋。儼入見，作色，投局於地，後主大駭，詰之，曰：汝欲效魏徵耶？儼曰：臣非魏徵，則陛下亦非唐太宗矣。後主為罷弈。
《天中記》：煜嘗與侍臣弈棋，其子從謙甫數歲，侍側，後主命賦觀棋詩，從謙賦之曰：竹林二君子，盡日竟沉吟。相對終無語，爭先各有心。恃強斯有失，守分固無侵。若算機籌處，滄滄海未深。宋曹彬下江南，煜偕從謙等歸宋。
查元方
《江南餘載》：開寶中，鄂國公從謙使梁，以水部郎查元方副之。既至，而盧多遜為館伴，使與元方對弈，忽謂元方曰：江南畢竟何如？元方襝衽對曰：江南事天朝二十餘年，君臣禮分極矣！復以何如為問耶？多遜為之愧謝，因曰：勿謂江南無人。
史虛白
《南唐近事》：處士史虛白，北海人也。高尚不仕，嘗對客弈棋，旁令學徒四五輩，各秉紙筆，行定題目，或為書啟表章，或詩賦碑頌，隨口而書，握管者略不停輟。數食之間，眾製皆就，雖不清絕，然詞采磊落，旨趣流暢，亦一代不羈之才。
李訥
《南部新書》：李訥為僕射，性卞急，酷尚弈棋，每下子安詳，極於寬緩。往往躁怒作，家人輩則密以弈具陳於前，訥睹便欣然改容，以取其子布弄，忘其志矣
錢俶
錢俶，字文德，杭州臨安人。祖鏐，因黃巢之時，據有吳越，傳位吳俶。宋興，俶獻地來歸。《宋史•錢氏世家》：太平興國六年，俶被病賜告，久之，太宗遣使賜俶文楸棋局，水精棋子，乃諭旨曰：朕機務之餘，頗曾留意，以卿在假，可用此遣日。

[book_title]卷七
宋一
趙炅郭贄賈元潘慎修
趙炅，字匡乂，改賜匡義。太祖崩，繼兄即位，是為宋之太宗。幼不群，與他兒戲，皆畏服。及長，隆準龍顏，望之知為大人，儼如也。性好學，工文業，多藝能。《石林燕語》：太宗當天下無事，留意藝文，而琴棋亦皆造極品。時人臣應製賦詩，皆用險韻，往往不能成篇，而賜兩製棋勢，亦多莫究所以。故不得已，則相率上表，乞免和，訴不曉而已。王禹偁嘗有詩云：分題宣險韻，翻勢得仙棋。蓋當時事也。
《湘山野錄》：太宗喜弈棋，諫臣有乞編竄棋待詔賈元於南州，且言元每進新圖妙勢，悅惑明主，而萬機聽斷，大致壅遏，復恐坐馳睿襟，神氣鬱滯。上謂言者曰：朕非不如，聊避六宮之惑耳，卿等不須上言。《宋史•藝文志》有《太宗棋圖》一卷，《通志•圖譜略》亦有《太宗棋圖》一卷。《邯鄲藝術志》：《御棋圖》一卷，上為製局明之，凡十四局，有逍遙自在、千變萬化、凝神靜心、玄之又玄諸名。禹偁有《筵上狂詩送詩棋衣襖天使》云：昔侍天皇叨近侍，北門西掖清華地。太宗多材復多藝，萬機餘暇翻棋勢。對面千里為第一，獨飛天鵝為第二。第三海底取明珠，三陣堂堂皆御製。中侍宣來示近臣，天機秘密通鬼神。乃知棋法同軍法，既戒貪心又慊怯。惟宜靜勝守封疆，不樂窮兵用戈甲。先皇三勢有深旨，豈獨一枰而已矣。當時受賜感君恩，藏於篋笥傳子孫。（案：禹偁詩後半云：至道年中出滁上，失腳青雲空悵望。移典維揚日望還，軒轅鼎成飛下天。龍髯忽斷攀不得，舊朝衣上淚潺湲。吾皇曲念先朝物，片歸再掌西垣筆。去年領郡得齊安，山川僻路在江干。黃民誰識舊學士，白頭猶在老郎官。昨日江邊天使到，隨意霑恩著衣襖。皇華本是江南客，久侍先皇對棋弈。筵中偶說當年事，三勢分明皆記得。我從失誌別上台，御書深鎖不將來。遙想棋圖在私室，天香散盡空未埃。）
錢遵王《敏求讀書記•跋李逸民棋譜》云：宋太宗作變棋三勢，使內侍裴愈持示館閣諸學士，並莫能曉。其一曰：獨飛天鵝勢。其二曰：對面千里勢。其三曰：大海取明珠勢。今其圖不知尚在人間否？
郭贄，字仲儀，開封襄邑人。乾德中，舉進士，官至禮部尚書，卒贈僕射，諡文懿。事具《宋史》本傳。《春渚紀聞》：郭贄初為布衣時，肄業京師皇建院，一日方與僧對弈，外傳南衙大王至。以太宗龍潛日，嘗判開封府，故有南衙之稱。忘收棋局，太宗從容問所與弈者，僧以郭對。太宗命召至，郭不敢隱，即前拜謁。太宗詢其行卷，適其詩軸在案間，即取以呈。首篇有《觀草書》云：高低草木芳爭發，多少龍蛇眼未開。太宗大加稱賞，即載以後乘，不閱月而太宗登極，遂以命官。不數十年位登公輔。
賈元，佚其里居。歐陽修《歸田錄》：太宗時，有待詔賈元，以棋供奉，號為國手。王荊公詩注：太宗時，待詔賈元侍上棋，太宗饒三子，元常輸一路，太宗知挾詐，乃曰：此局汝復輸我，當搒汝。既而滿局不生不死。太宗曰：汝亦詐也。更圍一局，汝勝，賜汝緋，不勝，投汝於泥中。既而不勝不負。太宗曰：我饒汝子，今而局平，是汝不勝也。命左右抱投之水，乃呼曰：臣握中尚有一子。太宗大笑，賜以緋衣。
潘慎修，字成德，泉州莆田縣人。太祖時，隨唐李煜歸朝，以慎修為太子右讚善大夫，擢至翰林侍讀學士，事具《宋史》本傳。慎修善弈棋，當直秘閣時，太宗屢召對弈，因作《棋說》以獻，大抵謂棋之道在乎恬默，而取舍為急，仁則能全，義則能守，禮則能變，智則能兼，信則能克，君子知斯五者，庶幾可以言棋矣。因舉十要以明其義，太宗覽而稱善。慎修風度蘊籍，博涉文史，多讀道書，善清談。有集五卷。
曹瑋侄佾
《宋史•曹彬傳》：瑋，字寶臣，父彬，歷武寧太平軍節度使，皆以瑋為牙內都虞侯，補西頭供奉官，閤門祇候。沈勇有謀，喜讀書，通《春秋》三傳，於《左氏》尤深。李繼遷叛，諸將數出無功，太宗問彬誰可將者，彬曰：臣少子瑋可任。即召見以本官同知渭州，時年十九。瑋用士得其死力，平時甚閑暇，及師出多奇計，出入神速不可測。一日張樂飲僚吏，中坐失瑋所在，明日徐出觀事，而賊首已擲庭下矣。渭州有告戍卒叛入夏國者，瑋方對客弈棋，遽曰：吾使之行也。夏人聞之，即斬叛者，投其首境上。初守邊時，山東知名士賈同造瑋，客外舍，瑋欲按邊，即同舍邀與俱，同問從兵安在？曰：已具。既同就騎，見甲士三千環列，初不聞人馬聲。同歸語人曰：瑋殆名將也。瑋為將，不如其父寬，然自成一家。
曹佾傳：佾，字公伯，韓王彬孫，瑋侄，性和易，美儀度，通音律，善弈棋，喜為詩。
徐鉉楊希蔡蔣元吉韋延
徐鉉，字鼎臣，揚州廣陵人。太祖初，隨南唐主李煜來歸。性簡淡寡欲，質直無矯飾，與其弟鍇俱精小學，好李斯小篆，臻其妙，隸書亦工。事具《宋史•文苑傳》。詩集六卷，有《棋賭賦詩輸劉起居》云：刻燭知無取，爭先素未精。本圖忘物我，何必計輸贏。賭墅終規利，焚囊亦近名。不如相視笑，高詠兩三聲。《珍珠船》云：古棋圖之法，以平上去入分四隅，交雜難辨。鉉改為十九字：一天、二地、三寸、四時、五行、六宮、七斗、八方、九州、十日、十一冬、十二月、十三閏、十四雉、十五望、十六相、十七星、十八松、十九容，甚為簡便。《通志•藝文略》：鉉撰有《金穀園九局譜》一卷，又撰《圍棋義例詮釋》，於圍棋之名，定正精確，特著於篇：
立：歷也，沿邊而下子者曰立，恐彼子有往來相衝之患也。行：行也，連子而下曰行，使有粘連不斷之緒也。飛：走也，隔一路而斜走曰飛，有似禽鳥斜飛之義也。
尖：簽也，兩路斜簽而下子曰尖，使有覷之之義也，粘：連也，彼欲以子斷之，我即以子連之，故曰粘。幹：間也，謂以子間之曰幹。綽：侵也，以我予斜侵彼子之路，而欲出之曰綽。
約：攔也，以彼子斜攔我子之頭而反閉之，曰約。關：隘也，兩子正相對而立者謂之關，有單關、雙關之名。衝：突也，直速子面臨關，謂之衝。覷：視也，有可斷而不斷，先以子視之，曰覷。
毅：提也，棋死而結局曰毅，既毅而隨手曰復毅。俗又謂之提，今集中但以提字音之，欲易曉之耳。刂：紥也，有若兩虎口相對者，夾而紥之，謂之復毅。
頂：撞也，我彼之子同路，而直撞之之謂頂。捺：按也，以子按其頭曰捺，自上而按下也。
蹺：翹也，我彼之子皆相倚聯行，而我子居下，勢不能張，而欲先取其勢，則以我子斜出一路，而拂彼子之頭，若翹首之狀也。經云：寧輸數子，弗失一先。正此義也。
門：閉也，閉之使不得出曰門，隔一路曰行門，二路曰大門。斷：段也，段之而為二，曰斷。打：擊也，謂擊其節曰打。連打數子曰趕。點：破也，深入而破其眼，曰點。
征：殺也，兩邊逐之殺而不止，曰征。
{山辟}：截也，謂以我子截住彼之頭，緒次著斷也，使之急曰{山辟}。
聚：集也，凡棋有未全眼者，則反聚而點之，有聚三、聚四、聚五、聚六之類。
動：奪也，先投子曰拋，後應子曰劫，乃有實東擊西、棄小圖大之功也。拶：逼也，以子促而逼之，曰拶。撲：投也，以我子投彼穴中，使其急救曰撲，所以促其著也。
勒：束也，使其無眼曰勒，與刂刺之義小異耳。
刺：刺也，連子而直入曰刺，若戈戟之傷物，此亦使之無全眼也。夾：甲也，兩子夾一子曰實夾，兩子自夾曰虛夾。盤：蟠也，兩棋隔絕而欲連之，沿邊而度子曰盤。
鬆：慢也，棋家取玲瓏透空，疏而不漏之謂也。
持：和也，兩棋相圍，而皆不死不活曰持。有兩棋皆無眼者，有兩棋各有劫者，有各一眼活者，有彼棋兩斷各一眼，而我棋一段無眼間其中而俱活者，蓋取其鷸蚌相持之義，故曰持。
（案：《棋經名數篇》：圍棋之名，三十有二。與鉉之義例吻合，惟《棋經》有元人注，及近人鄧元鏸補注，足與詮釋相發明者，特附錄之。《名數篇》曰：凡下一子，皆有定名。有衝，注：望關有子從關中而出，曰衝。有斡，注：虛探入他關曰斡。如仙老煉丹勢之二三，養虎勢之九三二著是也。有綽，注：斜尖壓所敵之子曰綽。謂如與彼並行於頭上斜尖一著，壓之不使之進是也。又於局邊用鑰匙頭侵之，亦謂之綽。補曰：綽，沿邊侵取蓋路也。有約，注：因彼侵我而當之曰約。俗謂之當。補曰：子遮絕敵路之謂。有飛，注：斜行曰飛，折一曰小斜飛，折二曰大餘飛。補曰：注折一折二謂斜，隔一路二路也。有關，注兩敵相對中空一路曰關。關有單關、雙關。單關可破，雙關不可破。俗云：雙關似鐵牢。補曰：雙關隔二路而關也，注單關可破，雙關不可破費解。有刂，注：如圍他棋外有空著，從而促之謂之刂，有粘，注：遇拶多粘，不粘則有提。有項，注：謂於頭上壓一著，使屈而不伸，或有因頂而曲行者，亦有因頂而不能出者，又有因頂而邊斡者，皆頂使之然也。有尖，注：方罫之地，兩方斜對曰尖。有覷，注：覷，窺伺也，窺伺他虛，欲斷之、衝之。覷，俗謂之望。補曰：又有軟覷者，遠一子覷也。有門，注：雙跳而立他尖位，以禁他子曰門。此一著，象門中之闑也，故有門名。補曰：隔一路亦曰緊門，隔二路亦曰寬門，而盤門尤非諦思不易得，有打，注：打猶斷意，打輕於斷，打之或可以連，斷之則不可續。又有虛打實打，如他棋有一尖相連，尖左我有子，尖右我實打之，若尖左我空著，先於尖右冷下一著，白虛打也。有斷，注：見上。補曰：隔絕敵路曰斷。有行，注：接先所下子而進一步曰行。又有慢行冷行，慢行見前注，冷行猶六奇勢之去五六，冷行之著是也。補曰：兩棋並行曰緊行，自行曰慢行。有捺，注：因彼行而我兜之曰捺，捺，搦也。或曰：棋欲橫行而出，則捺之是也。補曰：捺自上按下之謂。有立，注：臨邊接先所下子而直下一著曰立，又有冷立之著，如破竹勢之去四二，冷立一著是也。補曰：冷立者，大意兩棋相圍，而於間冷處慢立一著，反使彼棋或殺者棋或生之類。有點，注：如於他眼中點一子使不活是也。又如我點一子做活，亦曰點。又有透點，如板六直四，外粘不實，為敵為刺，而透中點也。有聚，注：聚數子群聚在內也。聚有聚三、聚四、聚五、聚六，一曰花聚，凡遇聚皆不活。補曰：聚，填塞敵路使可點而殺也，亦有聚而不能殺者如神芝六、玉簡六之類是也。有蹺，注：蹺，考之棋勢，即跳也。如沿邊行為敵子所壓，間一著跳出曰蹺。補曰：自下而上抄出敵路曰蹺，即所謂上板是也。與捺之自上按下正相反，作跳解誤。有夾，注：二子夾一子曰夾。補曰：又有所謂虛夾者，如敵於我勢子前三六投子、我於三八逼之之類。有拶，注：拶，逼拶也。如翻撲他虛眼，隨後赴之，其名曰拶，拶之多粘，不粘則提之。有{山辟}，注：{山辟}，山高貌，從高面壓之，使不出，逢衝多有此著。緊{山辟}，{山辟}之有力也。有刺，注：於可透處促他一著曰刺，或截他眼，亦曰刺。考金鉤勢之四三，擒縱勢之三一二著，刺之意可見。有勒，注：勒猶趕意，趕只順趕之而已。勒，倒勒也。如殺在東處，倒勒西來，殺在左去，倒勒右來之意。補曰：勒奪其要路，使無眼也。有撲，注：如虎口中縱與之一子，然後取之，曰撲。猶兵法所謂與之，敵必取之意也。補曰：投入敵地，破其眼，亦曰撲。有征，注：步步趕殺曰征，俗謂之紐。補曰：有盤征、反征、正征、回文征之別。有劫，注：先投子曰拋劫。後應子曰打劫。補曰：互相尋劫而提曰劫，有劫以斷之者，有劫以自活者，有劫以殺敵者，劫而不受殺者，又有金井轆轤諸勢。有持，注：持，持守也。謂亦勢相圍，持守而不敢動也。有殺，注：三子圍一子曰殺，或五子圍二子、六子圍在子之類，皆謂之殺。有鬆，注、鬆，寬縱不逼之意。棋中鬆意多妙。有槃，注：槃與盤同，如盤逼之害是也。觀此經有殺字，義例無之；義例有毅字，經無之，餘三十一名，無不同者。鄧元鏸云：或疑殺係毅之訛，然《棋經》殺下注云：三子圍一子曰殺云云，注語甚明，似非訛也。或毅字訛殺，後人未經細考，即就殺字注之，亦未可知。案：《棋經》之殺與義例之毅，各有意義，不容相混。鄧疑毅訛殺，亦猶或之疑殺訛毅，其弊均也。二義奚必混為一哉。又董耀海有《弈法定名》一篇，夫弈凡下一子，皆有定名，故經有三十二法，連子據邊直下曰立，連走曰行，斜行一路曰尖，斜隔一路曰飛，隔二路曰折二，斜飛行隔一路曰關，倍而並之曰雙關，關住敵子曰門，當其關隘視之曰覷，防其衝斷連之曰粘，遇拶而連之曰實粘，以子投入關而間之曰斡，沿邊侵取敵路曰綽，沿邊遮絕敵路曰約，自上而下邀住敵子曰捺，自下而上邀住敵子曰蹺，兩抱敵子而下曰夾，沿邊連渡曰盤，捽其頭以當遏之曰頂。搤其吭以淩奪之曰鬆，取其玲瓏通達疏而不漏之義。隔絕敵路或分取之曰斷，邀截敵路以次斷之曰{山辟}，擊殺之曰打，逐殺之曰征，敵兩路被征曰雙征，既征之而復徵之曰漏征，仲殺之曰拶，提取之曰毅，投子索劫曰刂，遞相復殺曰劫。劫而不受殺者，有金井、轆轤、重鋂、舞劍諸勢。兩棋相圍而皆不生不死曰持，有各一眼地得，有各一劫者，有兩段各一眼，一段無眼間其中而持者。填塞敵路使可點而殺之曰聚，有聚三、聚四、聚五、聚六至聚七成持。深入敵地破其眼曰點，投入敵穴破其眼曰撲，衝其要路使無眼曰刺，束其要路使無眼曰勒。此法者，如行軍之陣，行伍森然，不得不然而名之者也。施紹闇《弈理指歸》：落子定名有四十八字：投、飛、折、逼、鎮、罩、門、封、捺、壓、扳、退、嵌、斡、頂、衝、長、行、夾、渡、並、立、雙、關、蓋、貼、跳、跨、擠、拚、搪、攔、引、征、覷、虎、斷、接、轉、尖、撲、收、點、吃、打、劫、提、粘。視前人尤詳備周密，並記於此，以備參稽焉。）
《宋史•藝文志》：楊希蔡，一作璨。《四聲角圖》一卷，蔣元吉等《棋勢》三卷，韋延《棋圖》一卷。
柳開
《宋史•文苑傳》：柳開，字仲塗，大名人。五代文格淺弱，慕韓愈、柳宗元為文，因名肖愈，字紹元。既而改名字，以為能開聖道之塗也。著書自號東郊野夫，又號補亡先生。作二傳以見意，尚氣自任，不顧小節，所交皆一時豪雋。舉開寶六年進士，官至沂州刺史。開善射，善弈棋，有集十五卷。作家戒千餘言，刻石以訓諸子。性倜儻重義，在大名嘗過酒肆飲。有士人在旁，辭貌稍異，開詢其名，則至自京師鳳貧不克葬其親，聞王祜篤義，將丐之，問所費，曰二十萬足矣。開即罄所有，得白金百餘兩，益錢數萬遣之。
楊億
楊億，字大年，浦城人。年十一，中試童科，太宗召見，試一賦二詩，頃刻而成。後賜進士，兩為翰林學士。億性耿介，尚名節，文格雄健，學者宗之。每作文與賓客飲博投壺弈棋，語笑喧嘩，不妨緯思，以小紙細書，揮毫如飛，文不加點，頃刻數千言，真一代文豪也。《山堂肆考》：楊大年嘗與西廳參事侍郎弈棋，賭輸紙、筆、硯三物，以詩見徵，屬宣毫適盡，但送蜀箋端硯。
宋白
宋白，字太素，大名人，少善屬文。太祖乾德初，獻文百軸，授著作佐郎，太宗擢左拾遺。權出知交州，歲餘召還，已而改為翰林學士。雍熙中，詔白與李昉等集《文苑英華》一百卷，著有《弈棋序》。其詞曰：投壺博弈，皆古也。禮經有文，仲尼稱焉。弈之事，下無益於學殖，上無裨於化源，然觀其指歸，可以喻大也，故聖人存之。觀乎散木一枰，小則小矣，於以見興亡之基；枯棋三百，微則微矣，於以知成敗之數。是故弈之說有數條焉：曰品，曰勢，曰行，曰局。品者，優劣之謂也。勢者，強弱之謂也。行者，奇正之謂也。局者，勝負之謂也。品之道，簡易而得之者為上，戰爭而得之者為中，孤危而得之者為下。勢之道，寬裕而陳之者為上，謹固而陳之者為中，懸絕而陳之者為下。行之道，安徐而應之者為上，疾連而應之者為中，躁暴而應之者為下。局之道，舒緩而勝之者為上，變通而勝之地得為中，劫殺而勝之者為下。品之義有淺深，定淺深之制，由乎從時。勢之義有疏密，分疏密之形，由乎布。子行子義有利害，審利害之方，由乎量敵。局之義有安危，決安危之理，由乎得地。時有來去，乘則得之，過則失之。子有向背，遠則斷之，蹙則窮之。敵有動靜，緩則守之，急敗攻之。地有廢興，多則破之，少則開之。能從時者無不濟，能存子者無不從，能量敵者無不勇，能得地者無不強。然從時之極戒乎遷，布子之權戒乎欺，量子之權戒乎貪。無謂品高而怠其志，怠即將卑；無謂勢大而驕其心，驕即將羸；無謂行長而泄其機，泄即將疲，無謂局勝而忘其敗，忘即將危。若然則製術於未形之前，識宜於臨事之際，轉禍於重危之間，如此道者為善弈乎。引而申之，可稽於古，彼簡易而得之，寬裕而陳之，安徐而應之，舒緩而勝之，有若堯之禪舜，舜之禪禹乎。彼戰爭而得之，謹固而陳之，疾連而應之，變通而勝之，有若湯之放桀，武王之伐紂乎。彼孤危而得之，懸絕而陳之，躁暴而應之，劫殺而勝之，有若秦之並六國、項羽之霸楚乎。是故得堯舜之策者為首，得湯武之訣者為心，得秦項之計者為趾焉。抑從時有如設教，布子有如任人，量敵有如馭眾，得地有如守國。其設教也在寬猛分，其任人也在善惡明，其馭眾也在賞罰中，其守國也在德政均。至於怠誌而驕心，泄機而忘敗，非止圍棋，將國規家焉。故曰弈之事，下無益於學殖，上無裨於化源，然觀其指歸，可以喻大者也。故聖人存之。
刁衎
《宋史•刁衎傳》：衎、字元賓，升州人。父彥能，仕南唐為昭武軍節度使。衎始事李氏，權勢甚盛，父為藩帥，家富於財，被服飲膳，極於侈靡，歸宋以純澹夷雅，知名於時。恬於祿位，善談笑，善弈棋，交道郭篤，士大夫多推重之。
張思鈞
《宋史•張思鈞傳》：張思鈞，邢州沙河人，少善擊劍挽強，善博弈。起行伍，征誅有功，質狀小而精悍，太宗嘗稱其樓羅。官至左千中衛將軍。
張擬
張擬，清河人。仁宗皇祐中，仕為翰林學士。其文章政事，固未暇論，而《觀光集》稱其英姿卓識，迥然特立於風塵之表，亦可想見其儀型矣。所著《棋經》十三篇，仿孫子兵書之例。修詞命意，傍通曲暢，非深達世道者，曷克臻此。爾後作者迭興，莫不極力摹似，或取遠而遺近，舍大而從小，求其能盡弈之情，如公者鮮矣。其序云：傳曰：飽食終日，無所用心，不有博弈者乎？桓譚《新論》曰：世有圍棋之戲，或言是兵法之類，上者遠其疏張，置以會圍困而成得道之勝；中者則務相絕，遮要以爭便求利，故勝負狐疑，須計數以定；下者守邊隅，趨作罫，以自生於小地。春秋而下，代有其人，則弈棋之道，從來尚矣。今取勝敗之要，分為十三篇，有與兵法合者，亦附於中云爾。《論局篇》第一，夫萬物之數，從一而起，局之路三百六十有一，一者生數之主，據其極而運四方也。三百六十以象周天之數，分而為四隅以象四時，隅各九十路以象其日，外周七十二路以象棋候，枯棋三百六十，白黑相半，以法陰陽。局之線道謂之枰，線道之間謂之罫，局方而靜，棋圓而動，自古及今，弈者無同局。傳曰：日日新。故宜用意深而存慮精，以求其勝負之由，則至其所未至矣。《得算篇》第二，棋者以正合其勢，以權制其敵，故計定於內，而勢成於外。戰未合而算勝者，得算多也；算不勝者，得算少也；戰已合而不知勝負者，無算也。兵法曰：多算勝，少算不勝，而況於無算乎？由此觀之，勝負見矣。《權輿篇》第三，權輿者，弈棋布置，務守綱格，先一地四隅分定勢子，然後拆二斜飛，下勢子一等，立二可以拆三，立三可以拆四，與勢子相望，可以拆五，近不必比，遠不必乖，此皆古人之論，後學之規。舍此改造，未之或知。詩曰：靡不有初，鮮克有終。《合戰篇》第四，博弈之道，貴乎謹嚴，高者在腹，下者在邊，中者占角，此棋家之常然。法曰：寧輸數子，勿失一先，有先而的一，有後而先，擊左則視右，攻後則瞻前，兩生勿斷，皆活勿連。闊不可太疏，密不可太促，與其戀子以求生，不若棄之而取勢，與其無事而強行，不若因之而自補。彼眾我寡，先謀其生，我眾彼寡，務張其勢，善勝敵者不爭，善陣者不戰，善敗者不亂。夫棋始以正合，終以奇勝，必也四顧其地，牢不可破，方可出人不意，掩人不備。凡敵無事而自補者，有侵絕之意也；棄小而不就者，有圖大之心也；隨手而下者，無謀之人也；不思而應者，取敗之道也。詩云：惴惴小心，如臨於谷。《虛實篇》第五，夫弈棋緒多則勢分，勢分則難救，投棋勿逼，逼則使彼實而我虛，虛則易攻，實則難破，臨時變通，宜勿執一。傳曰：見可而進，知難而退。《自知篇》第六，夫智者見於未萌，愚者暗於成事，故知己之害而圖彼之利者勝，知可以戰不可以戰者勝，識眾寡之用者勝，以虞待之虞者勝，以逸待勞者勝，不戰而屈人者勝。《老子》曰：自知者明。《審局篇》第七，夫弈棋布置，務相接連，自始至終，著著求先，臨局交爭，雌雄未決，毫厘不可以差焉。局勢已贏，專精求生，局勢已弱，銳意侵綽。沿邊而走，雖得其生者敗，弱而不伏者愈屈，躁而求勝者多敗。兩勢相違，先蹙其外，勢孤援寡則勿走，機危陣潰則勿下，是故棋有不走之走，不下之下，誤人者多方，成功者一路而已。能審局者則多勝。《易》曰：窮則變，變則通，通則久。《度情篇》第八，人生而靜，其情難見，感物而動，然後可辨，推之於棋，勝敗可得而先驗。持重而廉者多得，輕易而貪者多喪，不爭而自保者多勝，務殺而不顧者多敗。因敗而思者其勢進，戰勝而驕者其勢退；求己弊不求人之弊者益，攻其敵而不知敵之攻己者損；目凝一局者其思周，心役他事者其慮散；行遠而正者吉，機淺而詐者凶；能畏敵者強，謂人莫己若者亡，意傍通者高，心執一者卑；語默有常，使敵難量，動靜無常，招人所惡。詩云：他人有心，予忖度之。《斜正篇》第九，或曰：棋以變詐為務，劫殺為名，豈非詭道耶？陽曰不然。《易》云：師出以律，否藏凶。兵本不尚詐謀，言詭行者乃戰國縱橫之說。棋雖小道，實與兵合，故棋之品甚繁，而弈之者不一。得品之下者，舉無思慮，動則變詐，或用手以影其勢，或發言以泄真機。得品之上者則異於是，皆沉思而遠慮，因形而用權，神遊局內，意在子先，圖勝於無朕，滅行於未然，豈假言辭喋喋、手勢翩翩者哉！傳曰：正而不譎，其是之謂與。《洞微篇》第十，凡棋有益之而損者，有損之而益者，有侵而利者，有侵而害者，有宜左投者，有宜右投者，有先著者，有後著者，有緊{山辟}者，有慢行者。粘子勿前，棄子思後。有始近而終遠者，有始少而終多者，欲強外，先攻內，欲實東，先擊西。路虛而無眼則先覷，無害於他棋則做劫，饒路則宜疏，受路則勿戰，擇地而侵，無礙而進。此皆棋家之幽微也，不可不知。《大易》曰：非天下之至精，其孰能與於此。《多數篇》第十一，夫弈棋者，凡下一子，皆有定名，棋之形勢，死生存亡，因名而可見：有衝，有斡，有綽，有約，有飛，有關，有刂，有粘，有項，有尖，有覷，有門，有打，有斷，有行，有捺，有立，有點，有聚，有蹺，有夾，有拶，有{山辟}，有刺，有勒，有撲，有征，有劫，有持，有殺，有鬆，有槃。圍棋之名，三十有二，圍棋之人，意在萬周，臨局變化，遠近縱橫，吾不得而知也。用幸取勝，難逃此名。傳曰：必也正名乎，棋之謂與。《品格篇》第十二，夫圍棋之品有九，一曰入神，二曰坐照，三曰具體，四曰通幽，五曰用智，六曰小巧，七曰鬥力，八曰若愚，九曰守拙。九品之外，不可勝計，未能入格，今不復云。傳曰：生而知之者上也，學而知之者次也，困而學之，又其次也。《雜說篇》第十三，夫棋邊不如角，角不如腹；約輕手捺，捺輕於{山辟}；夾有虛實，打有情偽；逢綽多約，遇拶多粘；大眼可贏小眼，斜行不如正行，兩關對直則先覷，前途多礙則勿征；施行未成，不可先動；角盤曲四，局終乃亡；直四板六，皆是活棋；花聚透點，多無生路，花六聚七，終非吉祥。十子不可先紐，勢子在心，勿打角圖。弈不欲數，數則怠，怠則不精；弈不欲疏，疏則忘，忘則多失。勝不言，敗不語。振廉讓之風者，君子也；起忿怒之色者，小人也。高者無亢，卑者無怯。氣和而舒者，喜其將勝也；心動而色變者，憂其將敗也。赧莫赧於易，恥莫恥於盜，妙莫妙於用鬆，昏莫昏於覆劫。凡棋直行三則改，方聚四則非。勝而路多，名曰贏局；敗而無路，名曰輸籌。皆籌為溢，停路為芾，打籌不得過三，淘子不限其數。劫有金井轆轤，有無休之勢，有交遞之圖，弈棋者不可不知也。凡棋有敵手，有半先，有兩先，有桃花五，有北斗七。夫棋者有無之相生，遠近之相成，強弱之相形，利害之相傾，不可不察也。是以安而不泰，存而不驕，安而泰則危，存而驕則亡。《易》曰：君子安而不忘危，存而不忘亡。
（案：《棋經》一書，《四庫》著錄，沿《永樂大典》之誤，載為宋晏天章撰。近世杭州丁丙，又疑係劉仲甫所撰。晏撰之誤，錢熙祚已辨正之。錢云：明姚廣孝等編《永樂大典》，取晏本編入，即題曰《玄玄棋經》，而云宋晏天章撰，十三篇，固無玄玄名目。晏天章亦非宋人，著《棋經》者並非晏天章。蠶績蟹筐，亦一奇矣。至丁氏丙所輯武際往哲遺書，則謂蔡修築絛《鐵圍山叢談》云：劉仲甫著《棋經》，仿孫子十三篇，又作《造微精理諸集》，咸見棋之布置用意，成一家說。今四庫著錄《棋經》一卷，凡十三篇，宋晏天章撰，張靖序，又有無名氏跋。蔡氏與仲甫同時，所言較有可據。竊疑張擬即張靖之訛，似當時序者為張靖，撰者仍仲甫也。意者《棋經》十三篇，與《棋訣》四條，皆仲甫自為之注，輾轉傳鈔，分末頁雜說一篇，而聯於棋訣之前，其前十二扁，文存注脫。或以無名氏一跋，為晏天章作，而即疑為撰人與。不然，蔡氏絛何以言仲甫仿孫子十三篇，又作《造微精理諸集》云哉。《棋訣》首條曰布置，與蔡氏咸見布置相合，豈《棋訣》之四條，從《造微精理集》中摘出，而附經以傳下？）
（案：丁說誤矣。考陶宗儀《說郛》云：《觀光集》稱，張擬工央姿卓訓，迥然特立於風塵之表，是明明有一張擬其人者，何並疑其人而無之，謂為張靖之誤耶！《崇文總目》有《弈棋經》卷一，不著撰人名氏。《通志略》、《宋志》皆同。《崇文總目》所收多宋以前本，且慶曆初已成書。遠在皇祐之前，蓋弈學至漢魏六朝以來，即稱極盛，弈家名語，代有流傳，間有散集，皆稱曰經，擬不過輯前人成語彙為經耳。徐鉉《圍棋義例詮釋》，蹺下即有「經云：寧輸數子，弗失一先」之語。鉉在擬前，即已引經，故知擬前，即有散經，擬只集其成也。仲甫去擬逾六十年，所撰《棋訣》四條，亦皆經旨之緒餘，或者為經作注。其前十二篇之注已佚，僅存雜說汪一篇，故後人附於四條後耳。蔡絛所云：著《棋經》或是注《棋經》。又或是於擬之外，別有所著也。俊舊藏有《玄玄棋經》，係至正原刻本，冠十三篇於卷首，大書特書，題曰皇祐中學士張擬撰。案：此書前有虞集序、歐陽元序、晏天章序三篇。十三篇後，附以無名氏跋、皮日休《原弈》、班固《弈旨》、柳宗元《序棋》、馬融《圍棋賦》、呂公悟《棋歌》、徐宗彥《四仙子圖序》、劉仲甫《棋訣》等篇，後五卷則嚴、晏二人所輯之各種圖勢也。錢氏守山閣所采之本亦如之，明人所輯《居家必備》中亦有之，奚必附會蔡之叢談，而疑為仲甫所撰哉！）

[book_title]卷八
宋二
丁謂
丁謂，字謂之，後更字公言，蘇州長州人。機敏有智謀，憸狡過人，文字累數千百言，一覽輒誦。在三司案犢繁，委吏久難解者，一言判之，眾皆釋然。善談笑，尤喜為詩，至於圖畫、博弈、音律，無不洞曉。每休休會賓客，盡陳之，聽人人自便，而謂從容應接於其間，莫能出其意者。官至參知政事，封晉國公，後以貶謫，居光州死。《山堂肄考》：丁晉公好釋老，又酷好弈棋，中堂退食，對局夜以繼日。一日問李畋虛心之法，對曰：請侍中弼諧之外，勿以棋子役心，虛已半矣。公曰：如子之言，何止於棋，凡有所著，即不虛矣。
宋湜
《宋史•宋湜傳》：湜，字持正，京兆長安人。湜早孤，與兄泌勵志篤學，事母以孝聞。舉進士，官至樞密副使，卒諡忠定。湜風貌秀整，有蘊藉，器識衝遠，好學，美文詞，善談論飲謔，妙於弈棋，筆法遒媚，書帖這出，人多傳效。喜引重後進有名者，又好趨人之急，當世士流翕然宗仰之。
查道
《宋史•查道傳》：道，字湛然，歙州休寧人。幼沉毅不群，罕言笑，奉母以孝聞。母嘗病，思鱖魚，方冬苦寒，市之不獲，道泣禱於河，鑿冰取之，得鱖尺許。又刲臂血寫佛經，母疾尋愈。端拱初，舉進士，官至刑部郎中，出知虢州，幾時常戲畫地為大第曰：此當分贍遺孤。及至京師，家甚貧，多聚親族之煢獨者祿賜所得，散施隨盡，廢棄孤露者待之愈厚。初赴舉，貧不能上道，親戚裒錢三萬遣之。道出滑台，過父友呂翁家，翁喪，貧窶地以葬，其母兄將鬻女以襄喪事，道傾褚中錢與之，且為其女擇婿。又故人卒，貧甚，質女婢於人，道為贖之，嫁士族。縉紳服其履行。好學，嗜弈棋綦深。平居多茹蔬，或止一食，默坐終日，服玩極卑儉。卒年六十四，有集二十卷。
周敦頤
周敦頤，字茂叔，道州營道人。為學不由師傅，默契道體，二程子從受學。著有《通書》、《太極圖說》，卒封道國公，諡曰元，學者稱為濂溪先生。《拊掌錄》：周濂溪判合州時，嘗與人對弈，有一老人旁觀，口吐涎，香氣襲人。公驚曰：汝龍也，何故來此？老人曰：何以知之？吾聞龍涎極香，汝口中所落者是。須臾大雨雷電，老人化龍從溪而去。公取方石二十四片鎮溪口，今通曉橋是也。
范仲淹
范仲淹，字希文，吳縣人。稱有宋一代賢相，諡文正，事具《宋史》本傳，著《文正集》二十卷。有《贈棋者》詩云：何處逢神仙，傳此棋上旨。靜持生殺權，密照安危理。接勝如雲舒，禦敵如山止。突圍秦師震，諸侯皆披靡。入險漢將危，奇兵翻背水。勢應不可隳，關河常表裏。南軒春日長，國手相得喜。泰山不礙目，疾雷不經耳。一子貴千金，一路重千里。精思入於神，變化胡能擬。成敗繫之人，吾當著其史。
邵雍
邵雍，字堯夫，河南人。居洛四十年，著《皇極經世書》六十卷，《擊壤集》二十卷，諡康節先生。朱晦庵讚云：天挺人豪，英邁蓋世。駕風鞭霆，歷覽無際。手探月窟，足躡天根。閑中今古，醉裏乾坤。《宋史•道學》。雍有《觀棋》詩云：未去交爭意，難忘勝負心。一條元妙路，徹了沒人尋。又有《觀棋長吟》云：院盡春深晝掩扉，竹間閑看客爭棋。搜羅鬼聚胸臆，措置山河入範圍。局合龍蛇成陣鬥，劫殘鴻雁破行飛。殺多項羽坑秦卒，敗劇苻堅畏晉師。座上戈鋋嘗擊博，面前冰炭旋更移。死生共抵兩家事，勝負都由一著時。當路斷無相假借，對人須且強推辭。腹心受害誠堪懼，唇齒生憂尚可醫。善用中傷為得策，陰行狡獪謂知機。請觀今日長安道，易地何嘗不有之。
李戡
李戡，昌元人，登皇祐五年進士第。《方輿勝覽》：昌元縣南有老鴉山，有李戡、李戣兄弟善棋。會虜索棋戰於國朝，詔求天下善弈者，蜀帥以戡應詔，虜望風知畏，不敢措手。文彥博有《贈李戡》詩云：昌元建邑幾經春，百里封疆秀氣新。鴨子池邊登第客，老鴉山下著棋人。
張愈
《宋史•隱逸傳》：張愈，字少愚，益州郫人。少雋偉有大志，遊學四方，屢舉不第，歸隱於家。文彥博治蜀，為置青城山白雲谿杜光庭故居以處之，丁內艱，鹽酪不入口。再期，植年持杖於墓，忽生枝葉，後合抱。六召不應，喜弈棋，樂山水，遇有興，雖數千里，輒盡室往，遂浮湘沅，觀浙江，升羅浮，入九嶷，買石載鶴以歸。杜門著書，未就卒。妻蒲氏，賢而有文，為之誄曰：高視往古，哲人實殷；施及秦漢，餘烈氛氳；挺生英傑，卓勻邈群；孰謂今世，亦有其人；其人伊河，白雲隱君，嘗曰丈夫，趨世不偶；仕非共誌，祿不可苟；營營末途，非吾所守。吾生有涯，少實多艱；窮以自固，固亦不顛；不貴人爵，知命樂天；脫簪散髮，眠雲聽泉。有台千仞，有溪數曲；成遺址，吳興高躅；疏石通徑，依林架屋；麋鹿同群，晝遊夜息；嶺月破雲，秋霖灑竹；清意何窮，真心自得；放言遺慮，何榮何辱；孟春感疾，閉門不出；豈期遂往，英村永隔。抒詞哽咽，揮涕汍瀾；人誰無死，惜乎材賢。已矣吾人，嗚呼哀哉！
尹洙
尹洙，字師魯，江南人。與兄源均以儒不中，舉進士，累官至起居舍人，直龍圖閣。有集二十七卷，事具《宋史》本傳。洙著有《棋勢》二卷，見馮元仲《弈旦評》。
歐陽修釋法遠
歐陽修，字永叔，廬陵人。以太子少師致仕，終老穎之西湖，晚號六一居士，自為傳云：吾家藏書萬卷，集錄三代以來金石遺文一千卷，有琴一張，有棋一局，而常置酒不壺。客曰：是為五一耳。居士曰：以吾一翁老於此五物之間，是豈不為六一乎？修貶夷陵，有《於役誌日記》云：壬寅出東水門，泊亭子下，損之來，弈棋飲酒，暮乃去。癸卯，君貺、公期、道滋先來，登祥源東園之亭，公期烹茶，道滋鼓琴，余與君貺弈。辛酉，安道解舟不果別，與春卿弈於倉亭，晚別春卿。修有《新開棋軒呈元珍表臣》詩云：竹樹日已滋，軒窗漸幽興。人間與世遠，鳥語知境靜。春光靄欲布，山色寒尚映。獨收萬籟心，於此一枰競。又《劉秀才昉宅對弈》詩云：鳥巷招邀謝墅中，紫囊香佩更臨風。塵驚野火遙知獵，目送雲羅但聽鴻。六著比犀鳴博勝，百嬌拓矢捧壺空。解衣對子歡何極，玉井移陰下翠桐。
《漁隱叢話》：僧寶傳，法遠，住浮山，歐公聞遠奇逸，造其室，未有以異也。因與客棋，遠坐其旁，公遽收局，請因棋說法。遠即令撾鼓升座曰：若論此事，如兩家著棋相似，何謂也？敵手知音，當機不讓，若是綴五饒三，又通一路，始得有一般底，只解閉門作活，不能奪角衝關，硬節與虎口齊張，局破後徒勞逴幹，所以道肥邊易得，瘦腹難求。思行則往往失粘，心粗則時時頭撞，休誇國手，謾說神仙，贏局輸籌即不問，且道黑白未分時，一著落在甚麼處？良久曰：從來十九路，迷悟幾多人。歐公嘉歎久之。
又修所撰《五代史•王樸傳》論云：治國譬之於弈，知其用而置得其處者勝，不知其用而置非其處者敗。敗者臨棋注目，終日而勞心，使善弈者視焉，為之易置其處則勝矣。勝者所用，敗者之棋也。
王安石薛昂葉濤章友直友直女煎
王安石，字介甫，臨川人。生有異質，博聞強記，善辯不屈。神宗朝，參知政事，初封舒王，改封荊國公，諡曰文，事具《宋史》本傳。《山堂肄考》：荊公與人對弈，未嘗致思，隨手疾應，其勢將敗，便斂之曰：本圖適性忘慮，反苦思勞神，不如且已。《冷齋夜話》：舒王在鍾山，有道士來謁，因與棋，輒作數語曰：彼亦不敢先，此亦不敢先，惟其不敢先，是以無所爭，惟其無所爭，故能入於不死不生。舒王笑曰：此特棋隱語也。安石有《棋》詩云：莫將戲事漫真情，且可隨緣道我贏。戰罷兩奩收黑白，一枰何處有虧成。又《戲贈葉致遠直講》詩云：葉侯越著姓，胄出實楚葉。飄飄淩雲意，強禦莫能懾。忘情塞上馬，適誌夢中蝶。經綸安所施，有寓聊自愜。棋經著在手，棋訣傳滿篋。坐尋棋局打，側寫棋圖貼。攜持山林屐，刺扌適溝港艓，樵父弛遠擔，牧奴停晏榼。旁觀各技癢，切議兒女囁。所矜在得喪，聞此更心惵。熟視籠兩手，徐思撚長鬛。微吟靜愔愔，堅坐高帖帖。未快岩谷叟，斧柯掌爛浥。趨邊恥局縮，穿腹愁危嶪。或撞關以攻，或覷眼而擪。或羸形伺擊，或猛出追躡。垂成忽破壞，中斷俄連接。終朝已罷精，既夜未交睫。翻然悟且歎，此何宜劫劫。孟軻惡防行，陶侃懲廢業。揚雄有前言，韋曜存往牒。操具投諸江，道耕而德獵。
《合璧事類》：荊公在鍾山下棋，薛昂門下與焉，賭梅花詩一首。薛敗而不善詩，荊公為代作，今集中所謂薛秀才者是也薛既宦達，出知金陵，或嘲以詩曰：好笑當年薛乞兒，荊公座上賭新詩。而今又向江東去，奉勸先生莫下棋。薛書名似丐了，故人有乞兒嘲之也。
葉濤，字致遠，處州龍泉人，熙寧進士，仕至中書舍人，龍圖閣待制。安石兄安國女婿，即安石所贈詩者也。《拊掌錄》云：葉濤好弈棋，王介甫作詩切責之，終不肯已。弈者多廢事，率皆失業，故人目棋枰以為木野狐。
章友直，建安人。安石有《建安章君墓誌銘》云：君讀書通大旨，尤善相人，然諱其術不多為人道之。知音樂、書、畫、弈棋，皆以知名於一時。皇祐中，近臣言君文章，善篆，有旨召試，君辭焉。於是太學篆石經，又言君善篆，與李斯、陽冰相上下，又召君，君即往。經成，除試將作監主簿，小就也。嘉祐七年十一月甲子，以疾卒於京師，年五十七。
《書史會要》：友直女，名煎，善書畫，能以篆筆畫棋盤，筆筆相似，篆書傳家學。
李重恩
李重恩，仁宗時人。《集事淵海》：重恩善弈棋，冠絕當世，然形神昏戇，時人謂之李憨。弈棋之外，一無所曉。與人對弈，坐而昏睡，人精思久之，方下一子，重恩開目，隨手應之，皆出人意表。《歸田錄》：自太宗時，賈元以棋號國手，邇來數十年，未有繼者，近時有李憨子者，頗為人所稱，云舉世無敵手。然其人狀貌昏濁，垢穢不可近，蓋里巷庸人也。不足置之樽俎間，故明旦嘗語人曰：以棋為易解，則如旦聰明，尚或不能，以為難解，則愚下小人，往往造於精絕，信如其言也。
張燾
《宋史•張燾傳》：燾，字景元，舉進士，官至龍圖閣直學士。後知鄧、許二州。燾才智敏給，常從范仲淹使河東，至汾州，民遮道數百趨訴，仲淹以付燾，方與客弈，局未終，處決已竟。英宗時，三司前奏事，帝詰鑄錢本末，皆不能對，燾悉論於無隱，帝是之，顧左右識其姓名。
呂溱
呂溱，字濟叔，揚州人。寶元元年進士第一，知杭州，嗜弈棋，亦當時第一。米芾書呂溱事云：溱為人簡倨，每接賓客，不過數言，時人目為七字舍人。《珍珠船》：歐陽永叔不誇文章，蔡君謨不誇書，呂濟叔不誇棋，大抵不足則誇也。
江休復
《宋史•文苑傳》：江休復，字鄰幾，開封陳留人。少強學博覽，為文淳雅，尤善於詩。喜琴、弈、飲酒，不以聲利為意。進士起家，為桂陽臨藍山尉，騎驢之官，每據鞍讀書，至迷失道，家人求得之。著有《唐宣鑒》十五卷，《春秋世論》三十卷，文集二十卷。《詩話總龜》：江鄰幾善為詩，清淡有古風，天資淳雅，喜飲酒、鼓琴、圍棋，人以酒召之，未嘗不醉，或不能歸，即宿人家，商度風韻，陶靖節之比云。嘗通判廬州，有酒官善琴，以坐職不得出，江旦旦就之。郡中沙門道士，及里畝能棋者數人，呼與同往，郡人見之習熟，因畫為圖，前列趨道一人，騎馬青蓋，其後沙門道士，褐衣數人，葛巾芒履，累累相尋，意思蕭散。惜時無名手，此畫不足傳後，何臧嵇、阮也。
蘇舜欽
蘇舜欽，字子美，開封人。舉進士中第，少有大志，好為古文，弱冠即言時政，范仲淹薦其才，召試為集賢校理。詩歌豪放，與梅聖俞齊名，世稱「蘇梅」。徙居蘇州，買水石作滄浪亭，號滄浪翁，喜弈棋，宋毛珝《滄浪亭》詩：濯纓人去水空寒，事屬明時欲問難。日暮客歸園館閉，鷺鷥飛上石棋盤。珝自注：子美故物，惟石枰存。
沈括
沈括，字存中，錢塘人。寄籍吳縣。嘉祐八年進士，熙寧中，官至翰林學士，龍圖閣待制。著《夢溪筆談》二十六卷。括晚歲卜居潤州，夢溪即潤州所居之地也。事附《宋史•沈遘傳》。《明道雜志》：存中甚好弈，終不能高，嘗著書論棋法，謂連書萬字五十二，而盡棋局之變。括《筆談》云：小說唐僧一行，曾算棋局都數，凡若干局盡之。余嘗思之，此固易耳，但數多，非世間名數可能言之。今略舉大數：凡方二路，用四子，可變八千十一局。方三路，用九子，可變一萬九千六百八十三局。方四路，用十六子，可變四千三百四萬六千七百二十一局。方五路，用二十五子，可變八千四百七十二億八千八百六十萬九千四百四十三局。方六路，用三十六子，可變十五兆九十四萬六千三百五十二仇八千二百三萬一千九百二十六局。方七略以上，數多無名可記，盡三百六十一路。大約連書萬字五十二，即是局之大數。其法初一路可變三局，自後不以橫直，但增一子，即三因之，凡三百六十一增，皆三因之，即是都局數。又法：先計循邊一行為法，凡加一行，即以法累乘之。乘終十九行，亦得上數。又法：以自法相乘，下位副置之，以下乘上，又以下乘下，置為上位，又副置之。以下乘上，以下乘下，加一法，亦得上數。有數法可求，惟此法最捷徑。千變萬化，不出此數，棋之局盡矣。
劉安世
劉安世，字器之，元城人。登進士第，從司馬光學問，正色立朝，論事剛直，一時敬懾，目之曰殿上虎。年七十八卒，諡忠定，學者稱為元城先生。事具《宋史》本傳。有書與馬永卿論圍棋曰：高低棋不甚相遠，但高棋識先後著耳。若低棋即以後著為先著，故敗。昔有高棋曰漢高帝，方黥布以窮來歸，故洗足不起以挫其銳，布欲自殺，後見帳御從官如漢王，則又大喜過望，此識先後著也。又有低棋曰梁武帝，方侯景以窮來歸，遽裂地而王之。其後景凡有所須，輒痛挫抑之，故景反而梁亡，此以後著為先著也。又曰：圍棋有過行，必須是高棋，當局為利害所昏，故藉旁人指之耳。若低棋雖提耳而明告之，亦不悟也。昔漢高帝聞韓信欲為假王，輒大怒慢罵，此過行法也，高帝適當局而迷耳。使良平遇暗主，雖累千萬言，亦何益哉！
蘇軾子過
蘇軾，字子瞻，號東坡居士。舉制科，官翰林學士、兵部尚書，諡文忠，事具《宋史》本傳。嘗作《觀棋》詩序云：予素不解棋，獨遊廬山白鶴觀，觀中人皆闔戶晝寢，獨聞棋聲於古松流水之間，意欣然喜之，自邇欲學，然終不解也。兒子過，乃粗能者，儋守張中日從之戲，予亦隅坐竟日，不以為厭也。詩云：五老峰前，白鶴遺址。長松蔭亭，風日清美。我時獨遊，不逢一士。誰與棋者，戶外屨二。不聞人聲，時聞落子。紋枰坐對，誰究此味。空鉤竟釣，豈在魴鯉。小兒近道，剝啄信指。勝固欣然，敗亦可喜。優哉遊哉，聊復爾爾。（《林下偶談》云：司空圖有「棋聲花院閑」之句，東坡喜之，以為吾獨遊五老峰，入白鶴觀，松影滿地，不見一人，惟聞棋聲，然後知此句之工也。故作詩有云：誰與棋者，戶外屨二。不聞人聲，時聞落子。《東萊野步》亦云：幽人不可親，棋聲時出戶，即此意也。）《東坡志林》：張懷民與張昌言圍棋賭仆，書字一紙，勝者得此，負者出錢五百作飯會。《志林》又云：南嶽李岩老好睡，眾人食飽下棋，岩老輒就枕，閱數局，乃一展轉，云：君幾局矣？東坡曰：岩老常用四腳棋盤，只著一色黑子，昔與邊韶敵手，今被陳搏饒先，著時自有輸贏，著子並無一物。
黃庭堅黃淳陳慥洪炎
黃庭堅，字魯直，洪州分寧人。舉進士，歷官起居舍人。嘗遊山谷寺，樂其林泉之勝，因自號山谷道人。後為章惇所陷，貶涪州別墅，又號涪翁。與張耒、晁補之，秦觀，俱遊蘇軾門，時稱四學士。而庭堅尤工詩，蜀中、江西諸君子以庭堅配軾，故稱「蘇黃」，事具《宋史》本傳。庭堅嗜弈，著有《橫經訣》一篇，云：初下十子以來，進未可占地，各逐其宜以求有力，此立理之道；下及三十以後，布置稍定，須觀局中強弱，或占地，或刑克，必觀於利此乃用行之時也；殺不必須得，地不必須破，此三者取舍之道，棋之所切，無出乎勝。倘或局勝，專在自保，或局弱，即須作行，然作行須是敵人有釁，無隙而動，必敗之道也。棋之機要，多在外勢，取局之要，在於鴻漸。棋有三敗，一者欺敵，二者不辨局，三者多錯。又有六病，一者貪殺，二者取舍不明，三者無劫興劫，四者苦覓奇行，五者知危不防，六者稍勝望籌。棋之大要，先手不可失局，初有大利，方可棄之，局中有倍利，方可棄之。古人經訣，皆述簡易，貴於立理，先為不可勝，以待敵之可勝，或逍遙得極，高道自樂，終局雅澹，是其長也。又有《弈棋二首呈任公漸》云：偶無公事負朝暄，三百枯棋共一蹲；坐穩不知岩穴樂，手談勝與俗人言；簿書堆積塵生案，車馬淹留客在門；戰勝將驕疑必敗，果然終取敵兵翻。偶無公事客休時，席上談兵校兩棋；心似蛛絲遊碧落，身如蜩甲化枯枝；湘東一目誠甘死，天下中分尚可持；誰謂吾徒猶愛日，參橫月落不曾知。又書《博弈論》後云：涪翁放逐黔中，既無所用心，頗喜弈棋，紹聖四年八月丁未，偶開韋曜《博弈論》讀之，喟然以為真無益於事，誠陶桓公所謂牧豬奴戲耳，因自誓不復弈棋。自今日以來，不信斯言，有如黔江云。蓋是時，庭堅年已五十有三矣。
黃惇，字元之，庭堅之叔祖，官太常少卿，善弈。庭堅有《觀叔祖少卿弈棋》詩云：世上滔滔聲利間，獨悲棋局老青山。心遊萬里不知遠，身與一山相對閑。夜半解圍燈寂寞，樽前翻劫酒闌珊。因觀勝負無常在，生死□□□不關。是詩作於治平二年，時庭堅方弱冠，惇則已官少卿矣。
陳慥，字季常，自號方山子。辦軾有《方山子傳》，具詳本末。黃庭堅《跋浴室院》云：此寺井泉甘寒，汝師碾建溪茶，不落第二。故人陳季常，林下士人，寓棋簟於此，蘇子瞻、范子功數來從之，故余過門，必稅駕焉。
洪炎，字玉父，南昌人，庭堅甥也。元祐末，登進士，官至著作秘書少監，與兄朋、芻、弟羽，號曰四洪，受詩法於庭堅，著有《西渡集》二卷。炎能弈。《弈棋絕句》云：新秋遣悶只圍棋，病不銜杯亦廢詩。對局蕭然兩無語，個中君子有爭時。鷺落寒江鴉點汀，晴窗飛雹擊棋聲。方圓動靜隨機見，清簟疏簾眼倍明。再。《賦弈棋》云：荊璞玉為子，井文楸作枰；有求惟別墅，不喜得宣城；跕跕飛鳶墮，丁丁伐木聲；破愁逢一笑，無地得虧成。祗園三月雨，碧澗一枰秋；試問酒中趣，何如林下幽；從他著虎口，尋我鎮神頭；惟悟爭先法，當機與手謀。不作丹朱戲，難消清晝長；敢言主局，聊取紫羅囊；角道空傳記，乘除自省方；兒童爭畫紙，謾學老夫狂。
朱服
朱服，字行中，湖州烏程人。熙寧進士甲科，累官至禮部侍郎，集賢殿修撰。徙知廣州，黜知袁州，坐與蘇軾遊，貶海州團練副使。事具《宋史》本傳。方勺《泊宅編》：朱行中秋試不利，有僧曉容見之，驚起曰：後舉狀元也。明年果薦省闈優等，惟殿試不如意。日與同舍生圍棋，每拈子欲下，必罵曰：賊禿。蓋根曉容許之誤也。一日有士人通謁，行中方弈棋，曰：吾悁悶中，誰能見之。然士人立於門外，不肯去，行中乃出，客附耳語曰：吾乃梁御藥門客，特令奉報足下卷子，上已寘在魁等。行中唯唯而入，執棋子手顫，蓋緣榮辱交戰，不能自持也。
孔平仲
孔平仲，字義甫，臨江新喻人。父延之，知開封，遺愛在民，與兄文仲、武仲讀書郡齋，後人榜曰桂堂。登進士第，工文詞。平仲善弈，有《戲張子厚》詩云：子原誇善弈，益我以五黑。其初示之羸，良久出半策。波衝與席卷，柔攘見敗北。我師如玄雲，汗漫滿八極。子厚若殘雪，點點無幾白。是時秋風高，萬里鷹隼擊。鷦鷯伏深枝，顧視頗喪魄。勒銘亭碑陰，所以詫棋客。
鄭俠
鄭俠，字介夫，福清人。初從王安石學，舉進士，熙寧中，監東京西上門。《和荊公》詩云：何處難緘口，熙寧政失中。四方三面戰，十室九家空。見佞眸如水，聞忠耳似聾。君門深萬里，焉得此言通。時亢旱，俠以本門所見流離之民，扶老攜幼，饑寒困苦之狀，呼畫工列為《流民圖》，上獻之，且曰：使陛下觀臣之圖，行臣之言，十日不雨，乞斬臣於宣德門外，以正欺君慢天這罪。神宗覽畢，下詔責己，罷方田、保甲、青苗諸法，凡十八事。越三日大雨，荊公辭位。陸遊書事：鄭介夫以剛直名天下，晚居福清，自號一拂居士，布衣糲食，而雜植花木於舍傍，觴詠自適，客至必下飲，多不過五爵，蔬果這外，一肉而已。遇貧士過，亦薄贐之，止於千錢。飲具皆白鑞，或遺以銀杯，辭不取。好強客弈棋，有辭不能者，則留使傍觀，而自以左右手對局，左白右黑，精思如真敵，白勝則左手斟酒，右手引滿，黑勝反是，如是幾二十年如一日。俠有《觀棋》詩云：三百六十路，通精此有門。數奇藏日月，機發動乾坤。對面知為敵，渾輸卻有翻。詐貪常易喪，仁守乃長存。隻子如輕用，全功更莫論。就令投險勝，寧抵被圍奔。縱得四方靜，寧同一腹尊。傍觀饒好著，當局奈嗔言。慚愧中孚信，幾危大壯藩。坐觀成敗者，安得不驚魂。
唐績
唐績，字公懋，零陵人。少警敏，嗜學，能文善弈，元符進士。《宋史•藝文志》：績撰有《棋圖》五卷，《金穀園九局譜》一卷。
僧惟然
惟然，神宗時僧，與文同為友。同有《送棋僧惟然》詩云：學成九章開方訣，誦得一行乘除詩。自然天性曉絕藝，可敵國手應吾師。窗前橫榻擁爐處，門外大雪壓屋時。獨翻舊譜辨錯著，冷知古人心許誰。

[book_title]卷九
宋三
趙叔向
趙叔向，自號西隱野人，所居曰松澗山居，晚年飲酒讀書，著《肯綮錄》。有《抨棋》一則云：弈棋謂之抨棋，抨，曾耕切，彈也，其字從手。韋洪嗣《博弈論》云：所誌不出一枰之上，所豫不過方罫之間。枰音平，博局也。其字從木，二字頗相亂，因出之洪嗣。又云：枯棋三百，李善引邯鄲淳《藝經》云：棋局縱橫十七道，合二百八十九道，白黑棋子各一百五十枚，今之棋局十九道，合三百六十一道，三百子不足用矣，則知古之棋局，與今不同也。
劉仲甫王玨楊中和孫侁
劉仲甫，字甫之，濟陽人。（孫元鏸云：仲甫為濟陽人，則山東人也。或僑寓江南，亦未可知。案：金時置山東東路濟南府，元明因之，故山東有濟陽縣。仲甫在北宋末，其時濟陽屬郡南徐州，當在今江蘇境。）《春渚紀聞》：棋待詔劉仲甫，初自江西入都，行次錢塘，舍於逆旅，主人陳餘慶言：仲甫館舍既定，即出市遊，每至夜分，方扣戶而歸，初不知為何等人也。一日晨起，忽於邸前懸一幟云：江南棋客劉仲甫，奉饒天下棋先。並出銀盆酒器等三百星云：以此償博負也。須臾，觀者如堵，即傳諸好事。翌日，數土豪集善棋者，會城北紫霄宮，且出銀如其數，推一棋品最高者，與之對手。始下至五十餘子，眾視白勢似北，更行百餘，其對手者，亦韜於自得，責其誇言，曰：今局勢已判，黑當贏籌矣。仲甫曰：未也，更行二十餘子，仲甫忽盡斂局子。觀者合噪曰：是欲將抵負耶？仲甫袖手，徐謂觀者曰：仲甫，江南人，少好此伎，忽似有解。因人推譽，致遠國手，年來數為人相迫，欲薦補翰林祇應，而心念錢塘一都會，高人勝士，精此者眾，棋人謂之一關。仲甫之藝，若幸有一著之勝，則可前進，凡駐此旬日矣，日就棋會。觀諸名手對弈，盡見品次矣，故敢出此標示，非狂僭也。如某日某人某白本大勝，而失應棋著；某日某局黑本有籌，而誤於應劫，卻致敗局。凡如此復十餘局，觀者皆已愕然，心奇之矣。即復前局，既無差誤，指謂眾曰：此局以諸人觀之，黑勢贏等。固自灼籌，固自灼然；以仲甫觀之，則有一要著，白復勝，不下十數路也。然仲甫不敢遽下，在席高品，幸精思之，若見此者，即仲甫當攜孥累還鄉里，不敢復名棋也。於是眾極竭心思，務有致勝者，久之不著。已而請仲甫盡著，仲甫即於不當敵處下子，眾愈不解。仲甫曰：此著二十著後方用也。既就邊角合局，果下二十餘著，正遇此子，局勢大變，有斂子排局，果勝十三路。眾觀於是始服其精，至盡以所對酒器與之，延款十餘日，復厚斂以贐其行。至都試補翰林祗應，擅名二十餘年，無與敵者。
《郡齋讀書志》：《忘憂集》三卷，皇朝劉仲甫編，載唐韋延祐《棋訣》；並古今《棋圖》、《弈史》及《玄玄棋經》，均載仲甫《棋訣四篇》。一曰布置，蓋布置棋之先務，如兵之先陣而待敵也。意在疏密得中，形勢不屈，遠近足以相援，先後可以相符。（逼近勢子，有拆三四之著《勢雖大而易攻，至於尖飛之類，力雖勞而路促，析二之意，得其中也。）若入他境，或以六三三六下子，（謂有此三用，四二斜飛入角，六三析二歸邊，六五單關入腹。）及九三十三之著，思不執一，進進合宜，訣曰：遠不可太疏，疏則易斷；近不可太促，促側勢羸，正謂此也。善棋者不困在此，使困在彼；壯在己勢，羸在人勢，此乃為格。二曰侵淩，夫棋路無必成，子無必殺，乘機智變，不可豫圖，且布置已定，則強弱未分，形勢鼎峙，然後侵淩之法，得以行乎其間。必使應援相接，勾落相連，多方以擁逼，迤邐而侵襲。（侵襲者，進角繞間，則夾斡之類是也，擁逼者，因勢借力是也。）侵襲若行，則彼路不得不促，擁逼漸急，彼勢不得不羸。俟乎忿而後動，則視敵而索其情，觀動則制乎變，此之謂善應也。三曰用戰，用戰之法，非棋要道也。不得已而用之，則務在廉慎以守封疆，端重而全形勢。封疆善守，則在我者實矣，形勢能全，則在我者逸矣。夫以實擊虛，以逸侍勞，則攻必破，戰必克矣。四曰取舍，取舍者，棋之大計，轉戰之後，孤棋隔絕，取舍不明，患將及矣。蓋施行決勝謂之取，棄子取勢謂之舍，若內足以豫奇謀，外足以隆形勢，縱之則莫禦，守之則莫攻，如是之棋，雖少可取而保之。若內無所圖，外無所援，出之則愈窮，而徒益彼之勢，守之則愈困，而徒壯彼之威，如是之棋，雖多可舍而委之。棋者意同於用兵，故敘此四篇，粗合孫吳之法。古人所謂怯和幫則地駝計乘虛，沉謀默戰於方寸之間，解難排紛於俄頃之際，動靜迭居，莫測奇正，不以猶豫而害成功，不以上利而妨遠略，此非淺見諛聞者，能議其仿佛耳。
（劉應之《雨窗消意錄》：德昚齋扶乩，其仙降雲不作詩，自署名曰劉仲甫。眾不知為誰，有一國手在側，曰：是南宋國手，著有《棋訣四篇》者也。因請對弈。乩判曰：弈則我必負。固請乃許，乩果負半子。眾曰：大仙謙挹，欲獎成後名耳。乩判曰：不然，後人事事不及古，惟推步與弈棋，則皆勝古。或謂因古人所及，更須精思，故已到竿頭，又能進步，則為推步言，非為弈棋言也。蓋風氣日薄，人情日巧，其傾軋攻取之術，兩機激薄，變幻萬端，吊詭出奇，不留餘地。古人不肯為之事，往往肯為；古人不敢冒之險，往往敢冒；古人不忍出之策，往往忍出，故一切世事心計，皆出古人上，弈棋心計之一，故宋元國手，至明已差一路，今則差二路半矣。然古之國手，極敗不過一路耳，今之國手，或敗至二路三路，是則覆實蹈虛之辨也。）
王玨，字君玉，毗陵人。楊中和，字正甫，鄴城人。孫侁，字敏之，夷門人。三人與仲甫於元祐九年，（案：哲宗元祐九年四月，改元昭聖。《宋史•哲宗紀》：仍唐書例，於正月即書紹聖元年，《通鑒》因之，故元祐止於八年。九年即紹聖元年也，徐氏宗彥作序時，蓋在四月以前也。）正月十日，共棋一局，二人共為一朋，中和、玨用黑，仲甫、侁用白，黑先受，各一百二十五著，白勝一路，時人譜為四仙子圖。東昏徐宗彥述其圖云：元祐九年正月五日，濟陽劉甫之仲甫，毗陵王君玉玨，鄴郡楊正甫中和，夷門孫敏之侁，相遇於彭城之市樓，熙然談笑而相謂曰：侵窗氣不表，埋簷雪白，可乘一時之興，共籌四子之枰，眾欲之乎，咸稱其樂。茲四子者，蓋往者之所莫及，而來者之所未有，可謂冠絕天下，而為聖代之棋師者矣。局展未幾，天台老人翩然來觀，置酒於座隅，且飲且戰，神合意閑，更相應變，局結而勝負幾均矣，觀者莫不竦身而加歎焉。宗彥因索筆以錄其事於局圖之首，用識異數云爾。
祝不疑
《春渚紀聞》：近世士大夫棋，無出三衢祝不疑之古者。紹聖初，不疑以計偕至禮部試，至都，為里人拉至寺庭觀國手棋集，劉仲甫在焉。眾請不疑與仲甫就局，禍請受子，促甫曰：士大夫非高品不復能至此，對手且常爭先。不得已受先，逮至終局，而不疑敗三路，曰：此可受子矣。仲甫曰：觀吾官人之棋，若初分布，仲甫不能及也，但未盡著耳。若如前局，雖五子可饒，況先手乎？不疑俯笑，因與分先，始下三十餘子，仲甫拱手曰：敢請官人姓氏與鄉里否？眾以信州李子明長官為對。劉仲甫曰：仲甫賤藝，備乏翰林，雖不出國門，而天下名棋，無不知其名氏之人。年來獨聞衢州祝不疑先輩，名品高著，人傳今秋被州薦來試南省。若審其人，則仲甫今日適有客集，不獲終局，當俟朝夕親詣行館，盡藝祗應也。眾以實對。仲甫再三歎服曰：名下無虛士也。後雖數相訪，竟不復以棋為言，蓋知不敵，恐貽國手之羞也。
晉士明王憨子
《鐵圍山叢談》：劉仲甫棋，士大夫特以較唐開元國手王積薪，而仲甫尤出積薪上兩道。但仲甫亦挾數術，能彌縫，士君子故喜其為人，由是名譽表襮。及政和初，晉士明自河東來輦下，年方二十八九，獨直出仲甫右，一時又較之，乃高仲甫兩道，猶有餘。其藝左右縱橫，神出鬼沒，於是聲名一旦赫然。即日富貴，然終不棄其故妻，縉紳間尤多之。
先哲廟時，有棋手號王憨子者，以其能迫仲甫，未幾而病心死，故世以謂仲甫陰害之也。及士明出，仲甫聞而呼之與角，遂為士明再四連敗之，於是仲甫乃欲以女妻之，則又辭曰：我有室矣。仲甫悵不悅，居月餘以疾殂。蓋往往為士明所挫，死，故好事者益為浮言，計憨子死之歲，實士明生之年也。則士明果憨子之後身，造物者俾之復其仇云。
李逸民
李逸民，官御書院棋待詔，賜緋，著有棋譜一卷，名《忘憂清樂集》。逸民云：我朝善弈顯名天下者，昔年待詔老劉宗。今日劉仲甫楊中隱以至王琬、孫侁、郭範、李百祥輩，譜中列有孫策詔呂範、晉武帝詔王武子、唐明皇詔鄭觀音弈棋三局。
（案：《直齋書錄題解》云：《忘憂清樂集》一卷，棋待詔李逸民撰集。又錢遵王《敏求
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:43:13-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>