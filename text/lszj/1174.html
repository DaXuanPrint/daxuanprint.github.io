<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="湖南防守篇第一,曾军篇第二,湖北篇第三,江西篇第四,曾军后篇第五,水师篇第六,浙江篇第七,江西后篇第八,临淮篇第九,援江西篇第十,援广西篇第十一,援贵州篇第十二,川陕篇第十三,平捻篇第十四,营制篇第十五,筹饷篇第十六,湘军志全文在线阅读,湘军志全文在线下载,大玄古籍书库">
<meta name="description" content="《湘军志》是一部记载晚清湘军的纪事本末体志书。王闿运撰。清光绪七年(1881)成都尊经书院初刻。有光绪十一年长沙斠微斋刊本;。光绪十二年虞山鲍氏以《湘军水陆战记》为题,在上海刊行的石印本等。1983年湖南岳麓书社将该书与《湘军志平议》、《续湘军志》合集,列为。“湘军史专刊”。的一种出版。《湘军志》始撰自光绪三年五月,成书于光绪七年闰七月。共16篇。。约9余万字。采纪事本末体裁,分别以湖南防守篇、曾军篇、湖北篇、江西篇、曾军后篇、水师篇、浙江篇、江西后篇、临淮篇、援江西篇、援广西篇、援贵州篇、川陕篇、平捻篇">
<title>湘军志_王闿运_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">湘军志</span> <br/>
          作者： <span class="inputVal" id="bkauthor">王闿运</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]113642</span> <br/>
          说明： <span class="inputVal" id="bkdec">《湘军志》是一部记载晚清湘军的纪事本末体志书。王闿运撰。清光绪七年(1881)成都尊经书院初刻。有光绪十一年长沙斠微斋刊本; 光绪十二年虞山鲍氏以《湘军水陆战记》为题,在上海刊行的石印本等。1983年湖南岳麓书社将该书与《湘军志平议》、《续湘军志》合集,列为 “湘军史专刊” 的一种出版。《湘军志》始撰自光绪三年五月,成书于光绪七年闰七月。共16篇 。约9余万字。采纪事本末体裁,分别以湖南防守篇、曾军篇、湖北篇、江西篇、曾军后篇、水师篇、浙江篇、江西后篇、临淮篇、援江西篇、援广西篇、援贵州篇、川陕篇、平捻篇、营制篇、筹饷篇等为目。详细叙述了湘军自咸丰三年(1853)由曾国藩在湖南编练成军,先后在湘、鄂、赣、浙、皖、苏等地对太平军作战,在川、陕镇压李永和、蓝大顺起义以及扶王陈得才所部太平军,在贵州镇压苗民起义,在皖、鄂、豫、鲁、苏等地追剿捻军,逐渐发展成为一支举足轻重的地方封建军阀武装的历史过程。对湘军的营制、饷制,以及曾国藩治军任将的特点等,也有专门记载。书中渲染 “湘军则南至交趾,北及承德,东循潮、汀,及渡海开台湾,西极天山、玉门、大理、永昌,遂度乌孙。水属长江五千里,击柝闻于海。自书契以来,湖南兵威之盛,未有过此者也”( 《湖南防守篇第一》),对曾国藩以及骆秉章、胡林翼、左宗棠、彭玉麟等统帅湘军,镇压以太平天国为首的农民起义的所谓“炳炳麟麟”的“业绩”给予充分肯定。</span> <br/>
          封面： <span class="inputVal" id="bkimg">Z_6642.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]湘军志
[book_author]王闿运
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]113642
[book_dec]《湘军志》是一部记载晚清湘军的纪事本末体志书。王闿运撰。清光绪七年(1881)成都尊经书院初刻。有光绪十一年长沙斠微斋刊本; 光绪十二年虞山鲍氏以《湘军水陆战记》为题,在上海刊行的石印本等。1983年湖南岳麓书社将该书与《湘军志平议》、《续湘军志》合集,列为 “湘军史专刊” 的一种出版。《湘军志》始撰自光绪三年五月,成书于光绪七年闰七月。共16篇 。约9余万字。采纪事本末体裁,分别以湖南防守篇、曾军篇、湖北篇、江西篇、曾军后篇、水师篇、浙江篇、江西后篇、临淮篇、援江西篇、援广西篇、援贵州篇、川陕篇、平捻篇、营制篇、筹饷篇等为目。详细叙述了湘军自咸丰三年(1853)由曾国藩在湖南编练成军,先后在湘、鄂、赣、浙、皖、苏等地对太平军作战,在川、陕镇压李永和、蓝大顺起义以及扶王陈得才所部太平军,在贵州镇压苗民起义,在皖、鄂、豫、鲁、苏等地追剿捻军,逐渐发展成为一支举足轻重的地方封建军阀武装的历史过程。对湘军的营制、饷制,以及曾国藩治军任将的特点等,也有专门记载。书中渲染 “湘军则南至交趾,北及承德,东循潮、汀,及渡海开台湾,西极天山、玉门、大理、永昌,遂度乌孙。水属长江五千里,击柝闻于海。自书契以来,湖南兵威之盛,未有过此者也”( 《湖南防守篇第一》),对曾国藩以及骆秉章、胡林翼、左宗棠、彭玉麟等统帅湘军,镇压以太平天国为首的农民起义的所谓“炳炳麟麟”的“业绩”给予充分肯定。
[book_img]Z_6642.jpg


[book_title]湖南防守篇第一
自古言军势者，多侈言形胜要害积强弱之故，然其实非也。项羽缪言郴为天下上游；湖南自郡县以来，曾未尝先天下。国朝移行省于长沙，复汉国制，控扼十六大城。以苗防故，镇筸颇有精兵出征四方。至其材赋，全盛时才敌苏、松一大县。院司之选在直省下等。咸丰初元，巨寇洪秀全自全州出永、郴、围省城，掠舟洞庭，遂连破名省，天下莫能当。文宗忧之，诏湖南治团练善后，以乡人副巡抚，湘军始萌芽矣。方围城时，官吏仓皇，治军劣愈于武昌、安庆。其后湘军日强，巡抚亦日发舒，体日益尊，至庭见提镇易置两司，兵饷皆自专。湘军则南至交趾，北及承德，东循潮、汀，乃渡海开台湾，西极天山、玉门、大理、永昌，遂度乌孙，水属长江五千里，击柝闻于海。自书契以来，湖南兵威之盛未有过此者也。无他故，专灭洪寇之功耳。然而洪寇之盛，则亦由湖南始。始合围而纵之，后起偏师追而歼之，岂天数耶？一二人谋力之所致也。
道光三十年五月庚戌，广西乱始上闻。其时，庆远、平乐、浔州在在劫掠，而名者陈亚贵。广东英德盗掠兴浛洸，戕守备，走怀集，湖南始戒严。骆秉章为巡抚。九月，诏征镇筸兵二千诣梧州，从两广总督进征；起李星沅于长沙，授钦差大臣，专赴广西；又命秉章出境防剿。秉章奏：“省城居中，宜镇定，且饬边吏屯戍。”十二月，陈亚贵平，乃讨金田。
金田村者，浔州倚郭桂平县地，前史所称大藤峡也，其西则武宣、贵县。土、客民自来杂居相仇。奸民杨秀清利客豪资，说令求土民女为妾，又自至土家激挠之，因劝豪劫女，使相攻烧。众无所归，秀清则悉劫之以叛，有众数千，恶自倡乱，乃投金田，合于洪秀全。自明末西夷人以数算新法诧中国，因得布其袄教，愚民传奉，世代秘守，妇女尤惑之。秀全亦假以招诱，惧官吏讹索，遂拒险屯结。秀清至，自言通天语，秀全当为天兄。
咸丰元年，僭号“天王”，出掠旁县。广西巡抚周天爵、提督向荣将万人，并前发诸军四千余人，围之大黄江。星沅、天爵不相下，奏请统帅。大学士塞尚阿帅二都统，将四千五百人驻湖南为声援。四月，诏塞尚阿代星沅。星沅薨，寇自武宣溃围，东北走象州。秉章奏言：“湖南防兵四千余，前诏提督余万清出境会攻，力不足。”命总督程矞采行边。六月，寇还武宣。八月，溃围，大破巴清德军，东走藤，北犯永安，陷之。余万清母丧，解官留营。九月，鲍起豹为提督，屯江华。
二年二月，永安寇溃围，直北趋阳朔，四总兵败死，遂围广西省城。余万清将千人往援，屯北门。三月，郴盗劫饷银，杀知州胡礼箴。四月，寇解广西省城围，东北陷兴安、全州。撤七千人追之，以和春将。壬寅，寇入湖南境，将趋永州，阻水，退走道州。余万清先还守道州城。总督驻衡州，闻寇，遽乘舟北走，万清亦弃城不守。乙巳，道州陷。巡抚委事总督，总督闻永州寇退，复还衡州。六月庚辰朔，塞尚阿移驻永州，合兵二万余人，围寇道州，檄鲍起豹还长沙。丁亥，寇分陷江华，杀知县刘兴桓。壬辰，陷永明。丁未，陷嘉禾。戊申，陷蓝山。七月己酉朔，陷桂阳州，知州李启诏走死。庚戌，陷郴州，杀知州孙恩保。诏罢骆秉章，逮治余万清，以罗绕典治军，长沙料兵唯二千余人，练勇三千余人。巡抚张亮基未至，总督程矞采托衡防不来，秉章、绕典方议筑土城，禁讹言，未能谋兵事也。寇既陷郴，疑所往。己未，走永兴，杀知县温德宣，分党踞之，大军悉移永兴。萧朝贵者以胆谲自奋，谓群寇迟忄耎，独率千余党谋袭长沙，绕山道东北行百九十里，掠安仁。丙寅，陷之，北犯攸。丁卯，陷之，遂讨醴陵。丙子，至省城南十里止。
城中料寇当从耒、衡正道来，民走报寇至，怒其无公文，执将斩之。石马铺屯将尹培立，以潼关副将率陕西军千人仓卒拒战。陕军不惯稻食，所屯地无面，皆买之城中。军未朝食，相持一时许，皆溃散，培立死之，于是溃军或走城中。巡抚方巡城，乃遽还塞南门，然犹不知何军溃败，城外居民亦不知寇已至。萧朝贵设幕城南，有杨生者误以为达官，上谒献策，朝贵颔之。俄而寇将至，怪问：“何人？”朝贵曰：“此杨先生，条程事者。”生觉，蒲伏幕后，逾山走。而寇望城东南隅高楼以为城楼，趋之则非门，返而南门塞，城中乘城分守矣。寇据郭外民居，不知所以攻，但发炮击城，炮丸及城中，街有卖浆者方食而碎其碗，城中大震。或议发城上大炮击之，或曰无炮台，必惊崩城垣，不可轻也。寇至之日，城中兵勇八千余，统将数百名，隶巡抚，巡抚不敢言节度。诸生及举贡各自请领百人或二十人，佐巡垛口，多诣罗绕典言事。布政使恒福内召，潘铎代之，未至署，司道周颚、张其仁等莫敢与兵饷大议，惟善化知县王葆生颇好言兵，诸大吏、将帅亦莫之问也。鲍起豹居城南楼，迎城隍神大像与对坐。张亮基已至宁乡界，闻警，还屯常德集兵。八月壬午，邓绍良将楚雄兵九百入屯南城，始发炮击外寇。潘铎至，步巡城中，令居民、商贾各安业无恐，城中被围七日，亦稍自定，诏夺塞尚阿、程矞采官，以徐广缙并代之，促向荣赴援。向荣自四月初称疾居桂林，塞尚阿深劾之，罪至遣戍，荣终不起，闻塞尚阿罢，乃疾行，癸巳至。丁酉，张亮基至。己亥，骆秉章解任，留居城中。庚子，郴寇悉趣长沙，益募矿夫穴城根。九月丙辰，塞尚阿至。诸援师大集，近五万矣。向荣不乐居城中，以寇渡湘，亦率所部渡湘为屯，时独搏战，不利，诸军相视莫往。城南战事主于和春，屯白沙井，自以扞遏为功，而江忠源以偏师与合屯，或以为忠源之谋。然寇与官军均跧伏屯内，屯外一里，行人来往自如。入城者唯避南门，其余六门皆可缒以出入。衢巷间妇女娭游，酒食过从盛于平时，忘其为围城焉。丙子，南城地雷轰发，城崩四丈。邓绍良部军方集天妃祠摊钱博戏，绍良独拔刀当城缺，斫先登一人者颠，部军闻之，皆弃钱奔城缺，寇不敢上。练丁辇木石塞缺口，城守复定。十月己卯，地雷再发，不及城垣。甲午，地雷发，城崩八丈。瞿腾龙拒缺口，寇复退走。于是，徐广缙方止湘潭，议者以为合兵腹背击寇可歼也，而巡抚群官以为塞尚阿在城中，广缙不宜来逼之。其前军将福兴寔来。乙未夜半，寇渡湘西走。丙申，城上诇寇屯，疑空虚。有呼者曰：“贼去矣。”将帅闻报，皆愕且惧，无敢言贺，而僚吏、士民相庆论功，不复问寇所往。张亮基奏请防湘潭，徐广缙以为寇走宁乡，遣兵南防湘乡，故寇收罢众从容以去。或曰“和春军士卖纵之”，或曰“非也。寇不畏官军，安肯贿之？”
戊戌，寇破益阳，掠船出资口。十一月己酉，破岳州。岳州之防，以土人领渔船五百栅土星港，遏诸商贾民船万数。寇至，渔船散走，悉掠两岸人、船，寇势自此盛矣。诸将唯向荣遣兵尾追，阵亡副将纪冠军。湖北提督博勒恭、武道员王东槐将八百人防岳州，寇至，与府县官俱走。文宗悔用徐广缙，严诏切责。广缙知事必败，遂益逗留，与人书，自言“屏息以待雷霆”。湖北巡抚常大淳奏留江南提督双福助守，悉敛兵入城，寇以故水陆长驱。十二月己卯，湖北省城陷。辛丑，逮治徐广缙，以张亮基署总督，潘铎署巡抚，罗绕典以云贵总督防荆襄，曾国藩以在籍侍郎帮办团练。
丁亥，遣江忠源讨浏阳土寇。方省城之被围也，浏阳廪生王应苹得周国虞通寇书，国虞惧，杀应苹。言官发其事，事下巡抚，张亮基犹豫未敢发。周国虞者，忠义堂盗魁也。忠义堂自承平时有之，劫掠私斗，阴署徒党，历年不能治。亮基畏其众，初作奏以为不足烦兵，已而跂足卧且思，跃起曰：“决矣！”乃遣忠源。忠源初至，国虞以为兵少易与，遽袭其营。官军出，众骇退，遂逼其巢下，令良民投营领牌者贷死，其夜解散数千，国虞走江西，斩其党众十余人。湖南讨土寇自此起。
三年正月丁未，寇弃武昌东下。壬戌，陷安庆。张亮基至湖北治军，奏以江忠源自随。是时，曾国藩始至省城议练军。城中守兵四千，将领多者统五百人，少或百人，以游击色钦额总营务。练勇成军者，有南勇、浏勇、楚勇、宝勇、湘勇，率以文员领之，而同知王葆生官最大，余悉用生监。新田张荣组以知州在籍，颇被擢用，有事辄令将以往。道员张其仁为总巡，而夏廷□越、裕麟为委员，号干练，得与谋议。二月，寇连陷江宁、扬州，益趋东北。潘铎奏撤兵二千余人，留沅州兵千七百防省。四月，铎病免，骆秉章自湖北移抚湖南。江西上犹土寇犯桂东，广东阳山土寇犯宜章、临武、永兴土寇起，掠安仁，并遣夏廷□越率张荣组往讨之，军至，寇解散。国藩奏重惩内奸，因以便宜捕斩奸民、胥隶甚众。以刘长佑、王珍将练勇，州县上言积盗拒捕者，辄以兵往。衡山、新田劫盗起，皆讨禽之。又令在城官兵月六会操，以署参将塔齐布训练勤特，奏迁一阶，令兼领练军。五月，广西兴安、恭城寇起，犯永明、江华、蓝山、监武、零陵、永、桂，官兵拒讨之。酃县、衡山奸民复相扇动，张荣组、罗泽南往捕之。江宁寇分党掠江西，围省城，别遣寇党溯江陷安庆。江忠源自湖北率所部军入南昌助守，请援于湖南。秉章、国藩以楚勇最有名，檄宝庆知府魁联募二千人，益以湘勇千人，镇筸、辰沅兵六百人，遣夏廷□越、朱孙诒各统之，而罗泽南实主其军，纯用其弟子领营哨。别用忠源弟忠淑率楚勇先进，期会于瑞州。忠淑军于道溃散，廷□越等至南昌，一战不利，诸生死者七人，收众入城。忠源以新军不可用，令往吉安击土寇。七月，广东乐昌寇犯兴宁，王珍拒走之。八月，南昌围解，援军还。江西太和寇陷茶陵，王葆生、塔齐布、王珍合讨之。寇进陷安仁，杀训导吴棠，寻退走。鲍起豹以南昌围故，入城治防，恶塔齐布之为曾国藩用也，长沙协清德因而间之，纵提标兵围国藩行辕。国藩走免，遂移驻衡州，语在《曾军篇》。九月，湖北防江军溃于田镇，张亮基免，吴文镕为总督。广东英德寇犯宜章，周凤山、储玟躬拒走之。十月，常宁土寇阑入治城，杀典史吴世昌、把总许得禄，遂走嘉禾，杀把总邵定太，围攻蓝山，团总孙纪良、钟良钦等拒战死，储玟躬、张荣组破走之。十二月，江忠源死于庐州。始议大集兵援湖北。
四年正月乙卯，总督吴文镕败死黄州，以台涌为总督。寇自武昌犯岳州，巴陵知县朱元燮死之。二月乙亥，寇陷湘阴，西从陆道犯宁乡。曾国藩自衡州率水陆大军浮湘东下，闻寇至，遣储玟躬往援宁乡。壬午，宁乡陷，玟躬闻警驰赴之。众议以寇盛，宜止屯，玟躬曰：“贼不取正道而旁出，必人少也。自吾领军，皆击土贼，今遇大贼不进，何以率众？”及至，寇方纵掠，玟躬军见寇少，遂驱之。寇惊走出，遇掠者还，相挤。玟躬军屯城外，独率十余人卒与寇遇，战死南门。群寇传相告官军当来，即夜引去。湘阴、岳州寇闻官军大至，亦俱北还。骆秉章遣朱孙治、王珍率三千人出通城，攻蒲圻，闻寇复至，收众保岳州。三月丁未，寇大上，围岳州。国藩军亦至，屯南津。戊申，岳州军溃退，寇从而上，军还省城，寇踞靖港，再陷宁乡，败湘军三营。甲子，陷湘潭，省城上下皆寇屯，巡抚、提督委战事于曾军。四月庚午，国藩自攻靖港寇，不利。布政使徐有壬、按察使陶恩培会详巡抚，请奏劾侍郎曾国藩，且先罢遣其军。巡抚不可，城中亦不复设备。辛未，塔齐布大破寇于湘潭。丙子，湘潭、靖港寇俱退走，踞岳州。巡抚、提督上功，而曾国藩请罪。有诏诘责提督鲍起豹，以专阃大员不闻出战，惟会衔奏报，即日免官，以塔齐布署提督。塔齐布以都司署守备，仅二年，超擢大帅。新从湘潭立功归，受印之日，文武、民士聚观相叹诧，虽起豹傔从亦惊喜，以为皇上知人能任，使军气始振焉。是时，依故事提督列衔在巡抚前，曾国藩以事降黜，衔名又在巡抚后，而塔齐布谨事国藩，自比于列将。徐有壬等皆诣国藩贺，且谢罪。诏令国藩择司道大员，随营主饷。有壬等惴惴恐在选中，国藩笑谢之，谓所亲曰：“此辈怯忄耎，徒败吾事。虽请同行，吾固当止之，况不欲乎？”乃修船、选士，合谋渡湖。五月，岳州寇陷常德，分陷龙阳，澧州援军将周凤山、胡林翼、李辅朝等自龙阳退保益阳。水军方艌船，不能救。常德知府景星、副将富勒敦、同知李春暄、武陵知县朱元增死之。寇留十五日，六月戊辰朔，弃城北走时武昌围久，湖北巡抚青麟以请援、就饷为名，南走长沙。己巳，武昌陷。湖南闻饥民避寇从青麟来者万数，人心皇怖。秉章运米往迎之，则溃兵数百饥悴无人色。青麟至长沙，留数日，西保荆州，诏斩以徇。台涌免，杨霈为总督。庚辰，提督塔齐布从曾国藩出师，进攻岳州。署宝庆知府魁联以习兵事，特补岳州知府，与胡林翼各将兵勇继进。署提督多顺还屯常德。遣江忠淑、赵启玉等自平江出攻通城。七月乙卯，塔齐布大破寇于岳州，禽寇将曾天养枭之，目三日犹视，武昌群寇闻之，为斋醮三日。闰七月戊辰朔，克岳州。甲戌，江忠淑等收通城。广西土寇侵郴、桂、永州边，以王珍、周云耀防江华，王葆生、李辅朝防郴、桂。恭城寇犯全州，增遣陈立纪、江忠济防零陵、东安。八月己未，曾国藩水陆军克武昌、汉阳，湘军自此名显。连州寇犯临武，参将赵永年拒走之。仁化寇犯桂阳，乳源寇犯宜章，灌阳寇犯道州、江华、宁远、嘉禾，王珍、周云耀及游击骆元泰等先后合击，寇散走出境。十一月，骆秉章奏劾署提督多顺庸劣湛酒，罢之。自此军事奏报专于巡抚。
五年正月，总督杨霈黄州师溃，曾国藩分水军还援武昌，饷道阻绝，水陆军将胡林翼、李孟群、彭玉麟等皆仰资湖南，大发船、炮、火药、银钱拯之。仁化寇陷桂阳，赵启玉拒战，寇弃城还遁。富川寇屯聚县城，王珍、周云耀出境攻讨，不利。二月庚戌，王葆生等攻广东连州寇，破之，收其城。湖北省城复陷。三月，富川寇入犯永明，王珍等自江华驰击，破之。贵州寇起镇远，沅、晃戒严。是时，诸军专备广东边，广西防以委永州知府黄文琛，岳州防以委魁联，辰沅防以委永顺知府翟诰，惟以不请兵饷者为能事。魁联戆直，好争议，秉章弗善也。会诏补魁联按察使，不令还省受印。魁联自以奉特简，径还省城。秉章因劾以委军，仍降知府。幕客左宗棠，雅善衡永道文格，文格时擢广西按察，不欲往，因奏以文格署按察使。翟诰权辰沅道，但张战功；且募资助军不以烦，院司故尤重翟诰，奏补实授，论荐甚力。长沙知府仓景恬以失察盗铸，为巡抚所持，奉令最谨。巡抚专听左宗棠，宗棠以此权重，司、道、州、县承风如不及矣。守令能者朱孙诒知宝庆，陆传应知衡州，及东安赖史直、湘潭孙坦、澧州胡镛、湘乡唐逢辰、邵阳邵绶，名虽清浊有别，皆敢于为政。省城大政，则盐道裕麟、委员王加敏得与操纵之柄，自余司、道拱手而已。于后论军政吏治者推湖南，而谤议亦自此起。四月，总督杨霈免，以官文为总督。赵启玉出境攻乐昌，至平石南遇寇，败死。寇犯宜章，王葆生军溃。富川寇犯零陵，陷东安，执知县赖史直。五月，宜章寇掠临武、嘉禾，增党袭郴州，陷据之。王葆生等军保永兴。衡阳土寇起，文格遣军合湘乡团丁捕讨，寇党破散。六月，通城寇入岳州边，杀临湘知县姚荣卿，湘阴长乐团丁出新墙遏之，寇退通城。郴寇分陷桂阳州，州民结团自卫。湖南民团，平江、湘阴、桂阳州，列县无与为比。魁联既罢，以知府张丞实领其军。丞实辞，复劾免之，悉以军隶江忠济。
七月，攻寇蒲圻之羊楼，败退岳州。以刘长佑募千人，助王珍攻东安。东安陷寇已三月，王珍初以八百人至，寇空城出走，珍屯城北，江忠淑屯其东。军中无故自惊，寇更还攻围珍营，战不利，俱东退四十里，屯井头墟。寇复入城踞守。长佑至，与珍合进。八月辛卯朔，寇分走新宁、全州。长佑援新宁，珍追余寇。寇复东北走祁阳，于道破散。癸巳，郴寇分掠兴宁、安仁边。癸卯，陷永兴。甲辰，陷茶陵。永兴寇分党旁掠，官军悉屯茶陵，省城戒严。九月，罗泽南自江西还军援武昌，江忠济出军会之，收通城。茶陵寇走江西永新，分掠酃县。王葆生等收茶陵。王珍攻桂阳州，陈士杰率团丁助之，收州城，移军攻郴。十月，灌阳寇犯永明，周云耀入城城守。十一月癸亥，城陷，云耀自刭死。甲子，桂阳余寇犯宁远，赵永年拒之下灌墟，力战死之。永年、云耀皆起行伍，领营兵，号有智略，至是俱死。营将中无复知名者，始专用练勇矣。乙酉，郴寇西走永明，王珍、刘长佑等分军追破之，珍收永明。寇陷江华。长佑还师衡州。十二月壬辰，贵州苗寇陷晃州，围沅州，遂陷麻阳。官军蹑之，俱退走。
六年正月戊辰，江华寇弃城走，王珍要击破之。茶陵寇陷吉安，江西列城尽为寇踞。曾国藩居南昌，军报阻绝。诏湖南出军援应，以刘长佑、萧启江出醴陵、浏阳。己亥，克萍乡。四月，江忠济攻寇通城，遇伏军溃，忠济败死。湖北巡抚胡林翼遣军援江西，道崇阳，闻败，进屯蒲圻，要寇，破之。军进至瑞州，寇复入，掠平江、湘阴，前队及长沙北界，掠醴陵、攸县、茶陵，走江西。遣王珍屯岳州。丙子，援江西军克万载。九月，辰沅军出境援铜仁。十月丁酉，王珍军出境收通城。乙亥，援江西军克分宜。十一月壬午朔，克袁州。癸卯，胡林翼帅湘军克武昌、汉阳。王珍军还屯岳州。十二月己未，援江西军克新喻，遣赵焕联等自茶陵收江西永宁，畲星元等自酃收江西永新、莲花厅、刘拔元等自桂东收江西崇义、上犹。
七年正月，广西寇起兴安、灵川。二月，陷柳州。遣永州防军二千二百人隶蒋益澧，别募千五百人援广西。曾国藩以父丧还湘乡。增遣王珍军助刘长佑攻临江。四月，援贵州军收锦屏。五月，刘拔元等军收龙泉。六月，王珍军收乐安。援贵州军收永从。七月，湖北湘军将刘腾鸿攻瑞州，中炮死，复瑞州。蒋益澧克兴安。八月壬子，王珍卒于乐安。十一月乙酉，援广西军将黄辅鼎、彭玉山攻平乐，中炮死。蒋益澧克平乐。十二月乙卯，刘长佑、萧启江克临江。
是年援军四出，境内无警。秉章以军饷不给，始清厘漕粮浮折，减纳价，核官吏中炮，裁监司例取，省费亿计。计漕折最重者湘潭恒廿五千而纳一石，今仍三千八百而纳一石。若市价米石二千，则以一千充军饷，以八百供县用，民减赋，而国用增。其后湖北、江西皆仿而行焉。知县黄淳熙方在告，秉章躬造其馆起之，下檄令知湘乡，不由藩司。文格大惊愠，然无可奈何。赖史直失城，当议罪，而更奏荐，后竟补岳州知府，于是文法拘格悉破矣。又案扬州例，搉商贾货厘，设厘金局，自为收支，以裕麟总之，藩司列衔画行，莫能问其数。局库之储倍于藩库，秉章亦自以廉俭率下，文格亦无所求取，故威行于府县，贪靡之风几革。
八年正月丙午，援江西军克新淦。刘长佑以疾归。三月庚辰，援江西军收宜黄、崇仁。四月壬子，湖北湘军将李续宾克九江。乙丑，援江西军克抚州。己巳，克建昌。萧启江以疾归。五月戊子，援广西军克柳州。时江西寇悉走浙江，寇帅石大开号能合众。六年，与韦昌辉谋杀杨秀清，未发，秀清遣之出江西。昌辉败，独还江宁，杀秀清及其党二万。大开闻变还，昌辉并欲杀大开，大开走，因杀其母、妻。洪秀全又杀昌辉，而召大开。大开不敢还，遂为流寇，贪连大众，不能剽疾，避官军而行，党众恒数十万，故不能久屯踞。援军既进江西，无寇，秉章念兵合不易，当遂入浙，以灭寇为期。长佑、启江先后归，恐遂不乐军事，因奏请起复曾国藩。奏下，而诏至，促国藩援浙，两湖供饷。秉章议以刘、萧军属之，及王珍旧部张运兰军，俱留在江西。吴国佐者，左宗棠所拔用，方屯省城外，为中营。六月丙辰，遣从国藩发长沙。八月，胡林翼以母丧还益阳。戊午，援江西军将赵焕联等与曾国荃克吉安。石寇复自福建犯江西，陷泸溪、金溪、安仁、崇仁、宜黄。刘长佑至抚州拒防。九月，破之。新城寇还走福建。长佑军以疾疫还。十月壬戌，李续宾败死三河。援贵州军解黎平围，进攻古州。诏起复胡林翼仍为湖北巡抚，曾国藩改援安徽。石寇复出江西，萧启江至军，遣拒之。赣州吴国佐罢还，以曾国荃吉安军及张运兰军从国藩，屯宿松。
九年正月，石寇自南安陷桂阳县，萧启江蹑之。二月，寇陷宜章、兴宁、郴州、桂阳州，所过人马连行六日夜，湖南震恐。寇将窥衡州，自桂阳州取间道出花园堡。陈士杰军数百扼七孔桥，殊不知其大至，卒相遇，遂凭桥发炮。寇亦不知有军于此，愕而止，未退。而魏喻义将一军，本屯驿道，当寇冲，惧孤屯，将移善地，自山后建旗吹角而出。寇见大惊，遂反奔，趣新田、宁远，围永州，别陷嘉禾、临武。悉征诸军将刘长佑、江忠义、田兴恕、畲里元、杨恒升、李辅朝、张荣组、吴国佐、李金旸、段莹器、何绍彩、王勋、黄三清、刘吉三赴急，而令刘培元、彭定太、崔大光、曹荣快集溃卒，萧启江还湖南，刘坤一、赵焕联、周宽世等领旧部，王明山、萧翰庆、陈金鳌、邹汉章自湖北来领水师，黄淳熙新领军，屯省城，亦出助攻。长佑至永州，寇解围走祁阳，掠道州，攻东安，围七日，城陷，知县李右文死之，犯新宁。四月乙巳，长佑自东安要寇。新宁军溃木山，辎重尽丧，收众保新宁。寇犯宝庆，分围武冈。江忠义援武冈，先寇五日至，寇围攻五日，解去。田兴恕、刘吉三自沅州援宝庆。辛亥，寇至，止屯黄塘。道州寇复趋新宁，长佑合刘坤一、江忠浚、李明惠军拒之。石大开自攻祁阳，防军将王勋、畲星元等不能御，增遣周宽世、朱品文、陈湜往祁阳。赵焕联、魏喻义、陈士杰防衡阳驿道，屯熊罴领。寇前队至领，焕联等退走，寇不复进，焕联等还据领。于是寇聚，围宝庆，官军亦皆聚屯宝庆。复增遣刘岳昭、杨安臣助军。英德寇势北趋，遣萧启江大军及李辅朝、陈士杰、魏喻义等防郴。五月，阳山寇犯临武，围蓝山，攻宁远，陷永明。贺县寇败江华营兵，陷城，纵掠而还。
胡林翼遣李续宜将五千余人渡湖，自安化援宝庆。寇大合围，并围田兴恕、赵焕联诸军。兴恕等倚城东，焕联倚城西，夹资为屯。寇筑垒塞其间，两军不相闻。刘长佑方从武冈西南来，不敢循驿道，更绕而北。畲星元等屯洪桥，在兴恕东，有众七千，留二千人守洪桥，进屯柳桥，以援兴恕。寇攻洪桥屯，破之，众军恇惧。长佑从麻溪渡资，亦西屯。李续宜自蓝田来，移书问进兵路，黄淳熙、席宝田报书，言当直南援洪桥。赵焕联知续宜欲西，自围中与书，言当自北攻，续宜乃西渡浪溪。当是时，围内外水陆军四万，悉统于续宜，然湖南名宿将皆在，非续宜所能统。寇连营百余里，号三十万，日食米数千石。围及两月，野无所掠，城中倚外军悉出谷舂，资兴恕等军深壕相持。寇闻新军至，欲急破之，以溃诸军，反舍东而攻西。六月丁卯，续宜至长佑军中，寇方先攻长佑营，续宜悉军助守，寇败走。续宜军乘之，破寇垒七，以通焕联屯，官军大欢。其夜，寇吹角满山野，集众西渡。明日，前队出攻官军，其后队引而南走。田兴恕开壁出战，亦渡资合大军，城中呼噪相庆。寇既引去，诸军各相让，莫有言追截者。
七月，余寇复陷东安，续宜、长佑分道赴援。大开已踞广西兴安，续宜还湖北，长佑军疲，亦罢。田兴恕趣靖州防黔边，黄淳熙攻贺县寇于江华，唯萧启江追寇出境，增调张运兰军防郴、永。八月，连州寇入宜章，胡国安拒走之。黄淳熙袭江华寇于领东，破走之。以寇围桂林，复遣刘长佑募新军，与萧启江继进。乙丑，启江至桂林，长佑至全州。石寇自义宁欲合柳州土寇，土寇闭城拒之，遂走庆远，趋南丹。启江还湖南，长佑遂留广西，授按察使。九月，张运兰出境攻寇连州，黄淳熙、陈士杰等拒寇蓝山，皆平之。援贵州军将兆琛、周洪印等收镇远。十二月，石寇党奔溃四出，以黄淳熙、刘岳昭屯防永、桂，张运兰屯道州。
十年正月，田兴恕授贵州提督，将二万军出铜仁，以江忠义募二千人屯绥靖。萧启江自常德赴援四川。四月，永州总兵樊燮以骄倨为巡抚所劾罢，因构于总督，指目左宗棠。布政使文格亦忌宗棠，阴助燮。总督疏闻，召宗棠对簿武昌，秉章再疏争之。奉严旨，命考官钱宝青即讯事，连黄文琛、王葆生等。文琛固以抗直为宗棠所抑，至是保明宗棠，胡林翼复力解之，得不逮坐。文琛等微罪夺官。宗棠游军中，谒林翼及曾国藩，请以偏将自效。国藩等慰遣之，令还湖南。石寇走贵州。萧启江卒于成都。云南寇犯四川，启江部将何胜必破之井研。江宁大营溃退，苏州陷。授曾国藩两江总督。乃征张运兰军赴祁门，固徽、宁，保江西。五月己未，刘岳昭、陈品南等出境，克贺县。石寇复走武缘。以四川寇亟，诏骆秉章往督军，而文格署巡抚。时裕麟授广东运使已一年，奏留治饷，至是授湖北按察使，留湖南按察使翟诰署布政使。左宗棠将六千人，从曾国藩赴江南。前吉安知府黄冕议供支曾军军饷，与裕麟合请国藩加搉商货厘，语在《筹饷篇》。八月，石寇还出义宁、灵川、恭城。戊辰，犯永明。诏授翟诰为巡抚，九月己酉受印。以刘岳昭、黄淳熙两军从秉章行。未发，石寇陷绥宁，杀知县吴熊。陷城步，杀知县安和。攻武冈，以江忠义为大将拒之，城守三日。寇走新宁，奏留援蜀军助攻守。十月丙子，寇陷东安，杀知县赵荣祺，掠道州、永明、江华而东，自蓝山趋桂阳县。宜章屯将胡国安战死，寇遂仍犯南安。
十一年二月庚申，骆秉章军行于道，奏翟诰浮侈，罢之，仍以文格署巡抚。石寇后队复自蓝山走桂阳县。三月，贵州寇入靖州。五月，诏文格还本官，以毛鸿宾为巡抚。九月，石寇部党复犯绥宁，其前在贵州者复自来凤入龙山。四川军将易佩绅募兵长沙，道永顺，驰击之，败绩。刘岳昭军前留湖北，攻随州，闻警，遣援来凤。诏以江忠义为贵州巡抚，鸿宾以西南防急，奏留领军，其词言贵州巡抚需员云云，湖南巡抚始自尊矣。是秋，胡林翼薨，病革时，密奏劾裕麟。鸿宾闻之，阳奏遣裕麟赴湖北，因解其任。裕麟久专利权，兼摄两司，开敏无过状，官吏民士用舍在其指顾，一旦罢去，鸿宾意益得。庆远知府陆增祥惮之官，从鸿宾来，用黔捐例，改道员以代裕麟。文格以丧归，召岳常澧道恽世临署布政使，超用李逢春，解长沙县印，即知本府，又专以赵焕联居省城邻防军，总营务、兵饷。吏治皆有私寄，异于骆秉章时云。十月甲戌，石寇党陷会同。十一月，鸿宾奏劾周凤山募军冗滥，因颇短湘勇不可尽用，欲他省命将，权悉归湖南。奏入，报闻石寇攻黔阳，陷泸溪，劾江忠义委军归葬，罢其贵州巡抚，诏改提督。石寇至永明，与来凤寇合走四川。
同治元年正月，席宝田等军攻来凤寇，破之，复其城。刘岳昭屯施南，闻捷，先上功于湖北，以合击论功。布政使恽世临始稽钩军需收支，计足陌钱百万，当赢万四千千，扣水钱百万，当赢万六千千，悉拘制造工匠，欲坐局员侵牟。先奏，夺王加敏官，核讯无所得。贵州苗、教寇起，援军出铜仁。诏授田兴恕钦差大臣，专治贵州军。兴恕督饷湖南，鸿宾怒，奏停其协饷。未几，兴恕罢。是时，湖南无寇，唯月报广西、贵州边防以为战功。
西洋通商，法郎西请天主教堂故地衡州、湘潭，皆令官清丈还之，听自修建。于是士民引圣谕，黜异端，焚毁教堂，兼攻从教人。法郎西公使诉之，诏官修复。衡永道黄文琛上言：“事已定彼教主自建，官修失体。”而湘潭已兴工，巡抚恐生事，募肯偿修者，乃罢文琛，以知府张士宽摄兵备，主其事。
以厘税收数不符，奏劾辰沅道陆传应。传应至，复漫谢之。通判椿龄怨鸿宾劾罢己官，因摭事诉总督，且及其大丧取妾事。文格时还湖南本官，道武昌，为解于总督。湖南军需局以三千金偿椿龄，寝其事。十二月，奏以长沙知府丁宝桢率湘将至山东讨捻寇，宝桢时擢陕西按察使，诏改山东。
二年三月，以席宝田、江忠义军出江西，援安徽。文格移广东，恽世临为布政使。五月，毛鸿宾迁两广总督，世临代为巡抚。鸿宾以文格挟前事，因劾罢之，率湘军将张运兰、杨安臣、刘德谦以行。世临既得位，当奏署布政使，越次用粮储道李明墀。按察使仓景恬不能堪，请病去。八月，石寇部党李复猷犯永绥。时大开已于四川破散被禽斩，余党依复猷欲还广东，出酉阳，窥辰、沅，大储诸军防之。湖南名将已尽，世临不习军，张文报而已。复猷遂入会同，杀知县邓尔昌，陷绥宁，分走道州。陈士杰拒战，寇溃散，走江华，出广西；别部掠通道，败靖州防军。十月，广东军禽斩复猷于连州，湖南以捷闻。世临本依鸿宾以起，至是鸿宾大怒。世临又追前事，奏征陆传应自贵州至长沙会计厘税收数，钩考其事，不能竟也。稍修小怨，以饮博事罗致道府十余人，又好以访闻案事，皆示意令自引退。石赞清为布政使，守例奉行。吏治不能廉，物议讙哗矣。然世临谨事巨室，阳示同好恶，士大夫喜事者翕然称之。
三年五月，江、浙逸寇犯江西。大增防军逾二万，分屯诸府。自厘货盐茶税兴，公私饶裕，冗军益多，皆坐营无战事，比于额兵而滑惰，谄巧之将亦由此进。咸丰以前，讳言寇入，自毛鸿宾以后，每奏事必言“东、西同警，群寇迭至”，以希大举恶。六月，江宁克，洪寇平，防军仍屯戍备寇。
四年二月，恽世临罢，以李瀚章为巡抚。世临为政多饘门，高下任意，又刻核，自以习例案，明铨格，于补官屡诘难吏部，而时议追咎毛鸿宾专擅威福，皆自世临发之，欲并去此两人。然其牵引多，重发难，乃假例事付吏议。鸿宾、世临皆自以为无恐，及奏上，竟降调世临，出不意。湘军将以其治军疏，又力主搉税济东征，乃率醵银五万以资其归。瀚章本起湖南州县，久从曾军，无所不谙练，特喜静镇，抑英锐，颇收权归之官，举错又异矣。
三月，洪寇余党汪海洋等屯踞福建、广东边。议四省合击，复增军。遣陈士杰自桂阳出仁化，王永章自宜章出乐昌，张义贵屯郴州。四月，鲍超军自江西援陕。超假归四川，遣总兵冯标等将前军出汉阳，待饷湖北。饷不时发，又不令其军至省城，久屯金口，军士怨望，冯标等短于抚驭。超军号“霆营”，多收降寇，不乐西征，乃噪而叛，直掠而南，欲合福建余寇。霆营剽悍有名，诸军畏之过于大寇，遂自袁、吉入攸，残安仁而南。湖南屯军至众，当突而过，先败赵焕联所部军，刘德谦要之，不及，委所掠东走，德谦军收赵部军械无算。叛军至桂阳县，乃遇陈士杰拒战，大破之，余千余人逸去。八月，复遣罗萱、彭炳武等助郴防，悉汰并援贵州军为二十营，以周洪印领之。十二月，汪海洋及叛军皆平，东南休息，乃议援黔。
五年，以李元度为大将，出沅州，攻铜仁、石阡寇，以周洪印等出靖州，攻天柱、清江苗。六年夏，李瀚章迁总督，刘昆为巡抚。奏罢洪印及贵州布政使兆琛军，以席宝田募新军讨苗，始大用兵矣。朝议令四川、湖南俱出军，兼供其饷，以平黔为期。湖南盐茶货厘税，自海口通，江浙定，绌于前十之六，所加东师饷税复停，因议捐输。李榕为布政使，倡言当先令巨室助资，以率齐民。实不能行，而士民怨恨，摭他事令言官劾榕所委用者，而张自牧久领黔捐局，故指攻自牧。刘昆奏辨，悉直之。其冬，增遣黄润昌率军出晃州，克镇远。
八年春，润昌自施秉谋取黄平，中伏死，军覆。言者以阴事复劾李榕。总督李鸿章雪其事，而微言榕不恤名，罢之。王文韶为布政使。
九年秋，湘潭奸民以县丞于朱亭捕人赇赎，夜集百余人劫之，县丞跳走伤死，以变闻，因讹言哥老会。哥老会者，本起四川，游民相结为兄弟，约缓急必相助。军兴，而鲍超营中多四川人，相效为之，湘军亦多有。初不为奸利，及寇平，军罢散归，无业者假以报复劫掠，因又招诱，所在有之，各不相属，又人猥杂，并不能助缓急。而官吏讳劫盗、惮缉捕，儒生喜防未然，往往推之哥老，以张大其势。奏报频频上闻，廷议以为固有之，虽诏防察，终以为不能绝。寇起既久，督、抚亦不复议疏防罪。一闻哥会，辄上变发兵。于是巡抚以湘潭至近，大发省城屯军及旁近军合击，军至六千，以柳万春、于高胜为将，往来潭、醴间，莫测寇势，稍取民间衣物，所至民亦恫喝之。用兵数月，卒无所得，虚张首虏而还。
十年春，龙阳奸民复仇，杀在籍同知陈景沧父子，益阳奸民亦劫县狱。荆州闻之，以为寇大起，总督郭柏荫以闻。朝廷未得湖南奏，诘问巡抚，而乱民已散去。言哥老会者不已，因命总督李瀚章渡湖案之，罢刘昆，以王文韶代之，奏设保甲局而还。
十一年春，席宝田尽平贵州苗，军事告毕。四境无所防，而水陆军如故。省城城守，县火击柝，若备寇至。哥老会时有闻者，军往辄散。文韶亦颇知诸军无事坐食，然不能罢。货税捐输益厌不复效，湖南盖贫弱矣。

[book_title]曾军篇第二
军兴，而养兵之利害尽着。诸帅臣则稍稍召募，而江忠源以楚勇显。然兵妒勇益甚，所屯则私斗，战败固不救，反陷之。
咸丰二年冬，湖北大营患潮勇横恣，罢遣之归，乃益道掠，公奸良民妇衢市，所至焚杀。愚民以为官兵不如寇，则奸人倡伪议，谋通贼，及结盟拜会相挻起矣。
曾国藩既奉命帮办巡抚团练，是时湘乡先立练局，请主其事，辞母忧不出，且自信行军用兵不素习。已而武昌陷，湖南大震，始至长沙与巡抚张亮基治守御。且上奏曰：“团练之难，难于捐资。湖南行伍空虚，以练兵为要务。自军兴以来，二年有余，糜饷不为不多，调集大兵不为不众，而往往见贼逃溃，未闻有战者，所用兵器皆大炮、鸟枪，远远轰击，未闻有短兵交锋者，其故何哉？由兵未练习，无胆无艺故也。今欲改弦更张，于省城立一大团，择乡民壮健朴实者招募来省，练一人收一人之益，练一月有一月之效。”又曰：“湖南会匪自粤逆入楚，大半附之而去，然犹有串子、红黑、边钱、香会成群啸聚，如东南衡、永、郴、桂，西南宝庆、靖州，万山丛薄，为卵育之区。有司亦深知其不可遏，特不欲其祸自我而发，相与掩饰弥缝，苟且一日之安，积数十年应杀不杀之人，而任其横行。今乡里无赖之民，嚣然而不靖，彼见夫命盗首犯常消摇于法外也，见夫粤匪倡獗而莫制也，遂以为法律不足冯，官长不足畏，若非严刑峻法，无以折其不逞之志。臣欲纯用重典以锄强暴，即良民有安生之日，臣身虽得残忍严酷之名，所不敢辞。今之急务，在使通省无不破之案，而尽除大小各会匪，则涤瑕荡秽可期也。有曾经抢掠、拜会、结盟者，请即用巡抚令旗，恭请王命，立行正法。内奸既清，外寇虽至无能为已。”于是立三等之法，重者斩，次杖毙，小鞭责释之而已，不以烦府、县狱。又手书告劝乡人士耆老，虽幼贱，身自下之，必与钩礼，有所布告，皆通启自名，每牒府、县招致贤俊，牧令虽怙旧习，然亲见大人尊官与乡民诸生为等夷，亦稍稍悟悔官民否隔，颇询地方利病。山野材智之士感其诚，虽或不往见，人人皆以曾公可与言事，湖南欣欣乡治矣。国藩以十二月壬辰治军事。
三年正月丙午朔。丁未，寇弃武昌，下犯安徽、江宁，湖南不受兵，乃益招募教练，兼令营兵防城者月六日合操。抚标中军参将塔齐布，日阅所部军，训练有法。诸州县亦时禀承国藩，言所兴除。有上言胥隶贪恣，辄捕治斩之，其行馆即讯者。经三月，杀五十余人，文法吏大哗。张亮基移督湖广，未几，移抚山东。署湖南巡抚潘铎引疾去，骆秉章复来。以国藩所行异于罗绕典及诸团练大臣，心诽之，然见其所奏辄得褒答，受主知，未有以难也。二月，常宁土寇起，以刘长佑将楚勇五百人、湘勇三百人往，未至，其县团丁讨定之。阳山寇窥宜章。大庾寇入桂东，杀汛官，以张荣组将七百人往。衡山土寇起，三月，刘长佑破平之。永兴、安仁、茶陵时有寇发，辄闻而兵随至，奸轨破散。
五月，洪寇分党围南昌，江忠源往援，因乞师湖南，以罗泽南将湘勇千二百，六月辛卯起行，道醴陵；忠源弟忠淑将楚勇千，壬辰起行，道浏阳；署盐道夏廷樾将营兵六百人、湘勇七百，丁酉起行，道醴陵。援军之行也，国藩念营将积敝不可用，纯用书生为营官，率皆生员、文童，以忠诚相期奖，然未经行陈，故以楚勇百战者偕。楚勇尚剽锐，营制疏略，乃命千总张登科领湘勇二十人为前哨。戒忠淑、登科曰：“哨探必百里，至瑞州待湘军而行。”忠淑狃其家军称劲旅，心笑曾公怯，驱而前，中途讹言寇至，哗而溃走，奸民噪惊之，弃军械、饷银，退保义宁，留十余日乃进。七月壬申，湘军至南昌，则战城下，书生争奋搏寇。寇阳退抄其后，军败。营官附生谢邦翰、童生罗镇南、易良干、罗信东战死，泽南收众入城。于是国藩闻之，以为湘勇果可用，虽败敢深入，官兵不如也。江忠源初至九江，奏请增兵。国藩与书曰：“今日之极可伤恨者，在兵败不相救而已。盖调发之初，征兵一千，而抽选数营或数十营，卒与卒已不相习，统领之将又非平日本管之官，遂乖然不能以相入。至于兵与勇遇，尤相嫌恨。桂东之役，三厅兵寻杀湘勇于市；江西之行，镇筸兵杀湘勇于三江口，伤重者十余人。以今日营伍之习气与调遣之成法，虽圣者不能使之一心。足下前奏调云、贵、湖、广兵六千，募勇三千，合为一万，自成一军。夫六千之兵，必有一二镇将统之，其势不能相下，而将弁中又多卑庸，无足与语者。鄙意欲练乡勇万人，概求吾党质直晓军事之君子，将之以忠义之气，而辅之以训练之勤，相激相劘，而后可以言战也。”忠源未及用，而江西楚勇以索赏复溃，健锐者皆弃去，江军遂弱。九月，败于田家镇。
是时，湘营制，营三百六十人。中营罗泽南将之，左营王珍将之，右营邹寿璋将之，塔齐布将兵勇成二营，周凤山、储玟躬各将二营，曾国葆将一营。国藩仍欲充广至六千人，合忠源所将成一万为义师。而己居湖南，有寇乃佐巡抚治兵，故多与军民政事。长沙协副将清德，自以为将官不统于文吏，虽巡抚例不问营操，而塔齐布谄曾国藩，坏营制。提督鲍起豹者昏庸自喜，闻清德言，则扬言盛夏操兵虐军士，且提督见驻省城，我不传操，敢再妄为者军棍从事。塔齐布沮惧不敢出，司道群官皆窃喜，以谓可惩多事矣。提标兵固轻侮练勇，倚提督益骄。适湘勇试火枪伤营兵长夫，因发怒，吹角执旗列队攻湘勇。城上军皆逾堞出，城中惊哗。国藩为鞭试枪者以谢，乃已。俄而辰勇与永顺兵私斗。辰勇者，塔齐布所教练也。提标兵益傲怒，复吹角列队讨辰勇。于是国藩念内斗无已时，且不治军，即吏民益轻朝使，无以治奸轨，移牒提督，名捕主者。提督亦怒，谩曰：“今如命，缚诣辕门。”标兵汹汹满街。国藩欲斩所缚者以徇，虑变，犹豫未有所决。营兵既日夜游聚城中，文武官闭门不肯谁何，乃昌狂公围国藩公馆门。公馆者，巡抚射圃也，巡抚以为不与己公事。国藩度营兵不敢决入，方治事，刀矛竟入，刺钦差随丁，几伤国藩，乃叩巡抚垣门，巡抚阳惊，反谢，遣所缚者，纵诸乱兵不问。司、道以下公言曾公过操切，以有此亦。国藩客皆愤怒，以为当上闻。国藩叹曰：“时事方亟，臣子既不能弭大乱，何敢以己事渎君父？吾宁避之耳。”即日移屯衡州。
已而湖北事亟。总督吴文镕，故国藩坐主，专倚援湖南，奏调湘军。有诏令曾国藩赴援，骆秉章供支其军。巡抚亦以寇棘，故手书谢国藩，且召之同守省城。王珍时将湘勇，闻援鄂，自请增募，合三千人先往。十月，武昌寇去。江忠源擢安徽巡抚，兵少不能进，侍郎宋晋请发湘军援安徽。时新募壮勇分击土寇，未尝休息，合会军饷乏绌，器械旗服朴陋，又方议水军，造战筏守湘，初无意勤远，而鄂、皖羽檄日至，月三四奉诏促出师，乃议遣王珍。珍既得请饷省城，不复启国藩，后又罢行。国藩议合并湘勇为十营，汰珍军，珍大怨望。国藩初本倚珍为大将，既以军新集，技器粗脆，远出遇寇忧必败，而珍颇易言兵，度其才气终不能为下，乃听珍别将。十二月，江忠源死庐州。
四年正月，总督吴文镕败死黄州。国藩知时事愈危，势不得出十全，于是改营制，以五百人为一营，其非湘乡人各领乡军者，随所统为小营。凡陆军五千余人，为十三营，水师五千人，为十营，战船二百四十，坐船二百三十，器用工匠米炭杂具及员弁丁夫，水陆万七千人，建旗东下，留罗泽南屯衡州镇土寇。文宗以国藩一人兼统水陆军，心忧之，特诏贵州提督布克慎自黄州还，赴其水营，诏总督台涌会其师。时寇已围武昌，台涌方居德安，而寇党分犯通城、崇阳，入湘阴，趣宁乡。巡抚先遣王珍会曾军俱下，寇沿洞庭者皆退走，陆路游奕自如。
二月庚辰，遣储玟躬拒寇宁乡，雨雪步进，欲与寇争城。壬午，未至县十许里，县故无城垣，寇已据治所，官走免。众议止待后军，玟躬奋曰：“自军兴，寇破城百数，皆待其休息或饱掠弃去耳，今舍营兵，起义勇，奈何闻警咨趄。”即部分其五百人，分三道乡宁乡。寇方散掠，遂乘攻之市中，寇各求门出走。玟躬止营郊外，休士会食，而躬率十余人行衢巷，抚难民。寇先出者不知官军至，方还县，见街中横尸，大惊，复出东门，乃反遇玟躬，相挤塞门。玟躬遽前搏寇，寇前后刺之，玟躬及十八人尽死。寇不知主将死，奔相告：“此来者以数百人败数千众，今止营待后军，不可当也。”即夜引去，合蒲圻寇众俱去。湖南境内解严。省城、湘潭初闻寇破宁乡，大惧，及闻寇去，知由玟躬一战，道路交颂储石友云。宁乡人见其战者尤感念，即日为立祠。盖自此湘军重赴援，人人稍知荣战死矣。
国藩前军至岳州，王珍先屯岳州城，见寇退，议进兵。崇、通寇大上。三月，寇先由蒲圻犯岳州。乙巳，败王珍于羊楼。丙午，塔齐布复通城。其日，王珍退守岳州，邹寿璋屯城中，谓珍曰：“城空无食，不可守也。”珍不听。戊申，寇至，寿璋率所部退保南津，会水师，而别将还保城。城空，军士一日不得食，王珍缒城走，众乱。国藩遣炮船迎师，免者千余人，溃死大半，俱走保长沙。寇众乘之，遂据靖港，距省城六十里。再犯宁乡，败湘勇三营，营官伍宏钅监战死。塔齐布自崇阳还，奉檄援宁乡，会寒雨，行三日未至。
甲子，寇陷湘潭。是日，国藩下檄塔齐布，改援湘潭。使者以为军在宁乡，行半日遇之，乃在中途，距湘潭反近。塔齐布亦未知湘潭已破，喜于凭城保大县以自固。四月己巳朔，军长驱趋湘潭，将入城，乃知寇先在，势不得退。寇闻有官军至，亦即发兵拒战，迫相遇。塔齐布不得退，则驰陷陈，军士皆出薄战。寇自起，与官军未尝短兵接，相顾愕欲退。其后队望四山多负仗者，以为官军大至，则先走，因相蹂。官军噪呼，观者皆噪呼，遂大破之，追至城乃还立营。其日，长沙惴惴居贼中，人自以为必败。国藩集谋攻守，皆曰入城坐困，宜亲督战。或议先靖港夺寇屯；或曰靖港败，还城下，死地矣，宜悉兵攻湘潭，不利，保衡州，即省城陷，可再振也。水师十营官皆至，推彭玉麟决所乡，定乡湘潭。五营先发，约明日国藩帅五营继之。夜半，长沙乡团来请师曰：“靖港寇屯中数百人，不虞我，可驱而走也。团丁特欲借旗鼓以威贼，已作浮桥济师，机不可失。”闻者皆踊跃。国藩亦忧湘潭久踞，思牵之，改令攻靖港。庚午，平旦至，水急风利，炮船径逼寇屯，寇炮发，船退不得上，缆而行。寇出小队斫缆者，水师遂大乱。陆军至者合团丁攻寇。寇出，团丁遽反奔，官军亦退，争浮桥，桥以门扉、床版，人多桥坏，死者百余人。国藩亲仗剑督退者，立令旗岸上曰：“过旗者斩。”士皆绕从旗旁过，遂大奔。国藩愤，自投水中，章寿麟负之还船。日午，还至城下，而湘潭大捷报至。先所遣水师距湘潭十里，闻陆军战胜，鸣角发炮直上。塔齐布军三日三胜。壬申，寇散走，水师尽烧所掠船，寇大败，走靖港，遂俱走还岳州。湘潭既复，国藩以军不精练，悉汰所部，留五千余人，因留长沙造船，增调罗泽南、李孟群、陈辉龙将水陆军，图再举。上奏自劾，而骆秉章及提督鲍起豹自上其功。文宗诘责提督，即日夺官，诏塔齐布以副将署湖南提督。方事之急也，布政使徐有壬绕室走达旦，明日，与按察使会详巡抚，请罢遣曾军，语倨妄甚。巡抚语有壬：“且待之。”及克湘潭，国藩犹待罪，俄而得温诏，且超用塔齐布，文武官大渐沮，有壬诣国藩顿首谢。城中防兵闻代大将，皆惊服，以为天子明见万里。塔齐布受提督印，则遍赏提标兵，得军功六品牌者三千人，使人人知新提督无修怨之心。标兵大欢，平寇功由此起。
五月甲寅，岳州屯寇陷常德。六月己巳，寇陷湖北省城。时方治水军，未能救也。塔齐布屯湘阴新墙，待水军。庚辰，俱进，攻岳州。甲申，水军渡湖。丙戌，焚寇舟。七月戊戌朔，寇空岳州城，东北屯城陵矶，倚江水陆相掎角。癸卯，国藩舟发长沙。壬子，至岳州。癸丑，水师三营败绩，语在《水师篇》。乙卯，塔齐布挑战，禽斩寇帅曾天养。戊午，寇攻罗泽南营，出战，大破之。泽南初合军，未尝出攻寇，寇以为怯。塔齐布数激挑泽南，泽南愈益闭垒。至是开壁大战，遂以勇略着闻，名亚塔齐布，及今并称焉。闰月戊辰朔，城陵矶寇遁走。荆州将军官文等遣军将会水师于螺山。塔齐布、罗泽南东攻崇阳。己丑，陆军破寇屯于羊楼洞。八月己亥，复崇阳。己酉，国藩进屯金口。辛亥，泽南等进屯纸坊。癸丑，会于金口。泽南请沿江东岸攻花园寇屯，至，大破之。塔齐布伏兵洪山，要寇路。水师顺流烧寇舟于盐关、汉关、鲇鱼套。丁巳，皆破之。戊午，烧寇舟于汉口，尽破之。己未，寇弃武昌、汉阳遁走。署总督杨霈方屯德安，一日而闻捷，六日捷上闻。九月辛未，国藩奏至京师，文宗大说，诏国藩署湖北巡抚。戊寅，又诏国藩督军，解署任以前已夺官，加赏兵部侍郎衔，且以下长江、克金陵为褒勉。当是时，湘军锐甚，而武汉空虚，杨霈度不可居，又贪因人功，自请合兵分三道：“己当北岸攻蕲、广济；塔齐布等率湘、鄂陆军趣南岸，攻大治；罗泽南率湘军攻兴国。所至寇破散。国藩督水军舍蕲不攻，顺流直进，期会于田家镇。诏戒以孤军深入，南北军强弱不相当，寇将并于江北。又诏江西巡抚，以黄州寇必据九江、湖口相蛾聚，当先设防。杨霈、陈启迈不能奉行，国藩急于破寇，帅军自进。
田镇者，张亮基、江忠源败地也。镇当江北，诸山峻峙江南，大山曰半壁，三面斗绝，山下富池口。江水南趋，绕山折而东，故舟行依田镇以避湍。三年，官军失半壁山而败。至是，寇踞山作五屯，引湖沟之，北自田镇至蕲四十里，沿岸筑城，铁索缆江，自半壁山属之田镇，以谒舟师，众号十万。十月己亥，塔齐布东攻富池口，罗泽南西攻半壁山，方作浮桥通两军，寇出千余阻溪，我不得桥。寇以舟渡数千人列南岸山左，舟中寇数千人登陆列南岸山右，山上五屯尽出，众可二万。我军惧，有逃者三人，李续宾驰追，斩以徇。泽南戒众分四队，令曰：“待令而后战，先动者斩！”寇三进三退，泽南鼓之，突将斩寇大旗将二人，众奔，乘之，寇反走，阨于山，自颠死者无算。北岸来寇奔舟，舟乱相推排，覆溺十余秒。我军登舟，寇辄自投江，操舟者股栗，不知有维楫，于是掷火尽燔之，遂夺半壁山，缒崖断铁缆六。寇既失山，因作大筏傍岸，以固铁缆。江中横大筏三，尽钩小船，节节相牢连，断其一节，明日复合。用彭玉麟计，分四队椎烧其大琐，寇遂崩溃，语在《水师篇》。田镇既破，蕲城寇亦退走广济，塔齐布等渡江。辛酉，寇逆战，破之，复东攻黄梅，寇连败，大惧，悉骁悍谋死拒，分屯小池口、大河埔、孔垅驿及黄梅城北相首尾，每屯分四五营。十一月丙寅朔，攻大河埔及城北屯，皆破之，复黄梅。癸未，寇自孔垅来逆战，破走之于濯港。己丑，进攻孔垅，烧其屯。
水师乘胜薄九江，军城下，与寇声相闻。寇并力踞湖口城，与九江相掎角。我军屡胜，贪战，冒炮丸犯锋刃以相夸。塔齐布以大将频独身陷陈，受石伤。水军恒度寇垒间，炮丸堕仓中可扫，莫有退志。塔齐布既屯九江南门，日仰攻，士死伤相继。罗泽南攻湖口，苦战不能克，夜夜自戒备，至不能寐，闻者为之寒心。文宗尤以为忧，屡诏杨霈、陈启迈，饬臬司、都统、副将领军者及安徽诸军，并归调遣。湖北、江西兵既不足用，安徽军亦无由会合，湘军已深入，方日谋所以胜。十二月丙午，水军三营越湖口，攻姑塘。寇出小舟烧其坐营，遂陷鄱湖不能还。湖口寇反渡江复踞小池口，周凤山往争，败绩。己未，寇出小舟烧国藩坐船，水师遂溃。
五年正月丙寅朔。己巳，杨霈军退汉口，于是安徽、九江沿边寇尽上，分三道：东陷黄梅、广济，追杨霈至汉口；中道自小池口沿江陷黄、蕲，复分党从富池渡江；西陷兴国、通城、崇阳、咸宁、通山，且掠江西武宁，率遣数百人或千人，所至胁众。至汉口者，后杨霈二日，至黄州者，后霈四日，故霈不敢入省城，走保德安。湖北巡抚陶恩培，故湖南按察使，尝闭衡州城拒程矞采，又请夺曾国藩军者也。至是，恃总督在外，不议守备。城中兵才二千人，征兵半途闻警，皆溃去，相惊以寇至。湖北、江西方千里，旬日骚然矣。始寇之起，所行无留难，其踞省府，胁取民财谷而已，行道掠人夫，不用则遣还，未尝增众。乃屡败，乃结土寇屯城镇，颇收拔捍挚者，而石大开、陈玉成用事，寇乃盛于此时矣。湘军万余人，水陆分为四：李孟群等水师回援武昌，塔齐布留攻九江，罗泽南入江西，国藩收萧捷三等水师三营屯南康。泽南奔命往来，复弋阳，克广信，收景德，攻义宁，虽战胜攻取，非东南所以安危之大，故不具载。塔齐布以五千人留屯，议者以为顿兵无所用武，而廷议多言不可解围，光禄卿王茂荫奏尤切，诏亦命留攻。相持半年，九江、湖口两城寇慑伏，终不敢犯大营。七月乙酉，塔齐布薨于军，周凤山代将。十一月，寇陷临江、瑞州，移师去，未几而败，语在《江西篇》。塔齐布之为将，杂用兵、勇，皆得其死力，虽号奸猾者，隶其部下，勇毅恒先人。每出战，部曲从者度非骁劲敌十人已上，辄鞭之使还。尝独拒追寇，全军还营，而己一骑陷寇地，投宿民舍，老妪涕泣上食，为匿马稻秸中。明日按辔徐还，军中服其神勇。老师坚城，卒以愤死。凤山以资级领众，自是所部弱矣。湖北三陷，死三巡抚，故胡林翼倾身以结士，倡勇敢，务权略，而鄂军兴。

[book_title]湖北篇第三
寇兴四年，而湖北军五溃。杨霈之败也，实未见寇，乱民一呼，而万众瓦解。省城初才二千兵，及城陷时，城内外防守军万二千，见黄旗则争缒城走，外兵亦走。水师固不任城守事，省城溃，自保而已。寇至城下，用缒城绳引而上。城中唯巡抚陶恩培、署按察使武昌知府多山及仆从五六人，恩培先赴水死，多山燃城上大炮击来寇，炮不发，拜祝之，再燃，火烟出而无声，发愤自刭死。布政使胡林翼、按察使李孟群皆将兵赴援，屯城外。副将王国才驰入城，城闭，亦用缒城绳以上。至藩署，群盗方会饮，重门开，列火以为燎，国才乃悟。业已入，因率亲兵入，暴斫之，群寇惊走且呼，街巷间有出者，辄为官军所斫，俄倾而定。城中居民固未复业，至是早尽逃。国才忄网忄网不知所为，则登城招水陆军，不见一人。明日，出城合林翼屯，语激昂，林冀心怍焉。俄而寇大至。知其事者交讼国才奇功，遂传言国才于道获寇谍，得口号，呼门而入，为谗嫉者所蔽，惟及见国才者知其实焉。
咸丰五年三月乙丑，诏胡林翼署湖北巡抚。林翼前知镇远、黎平，治盗严。三年冬，以御史王发桂荐，奉诏赴湖北。未至，总督吴文钅容败死，留湖南，将黔勇三百人，碌碌未有以自见。曾国藩征寇，奏以自随。湖南巡抚骆秉章方倚幕客左宗棠以决事，宗棠故善林翼，奏留防岳州，捕诛崇、通奸民，斩刈过当。已而，曾军克田镇，合兵围九江，林翼以湖北按察使领千人从攻湖口，比于湘军为最弱。及寇上陷汉阳。率千八百人还援，守便宜，不入省城。于时，布政使夏廷樾为总督所劾免，诏补林翼布政使。及巡抚殉城死，而林翼遂署巡抚。当是时，江、汉上下两岸寇充斥，巡抚号令不出三十里，屯金口倚水师自保，增募二千六百人，合王国才等军号六千。而国才屯沌口，皆恃荆、湘饷给军，军无见粮。寇亦易之，不攻也。杨霈者，以结交得朝贵欢，假防北犯名屯德安，号万人，糜饷自如。四月，杨霈退走德安，西安将军扎拉芬来援，战死平林市西。诏夺霈官，以荆州将军官文为总督。五月壬戌朔，授都统西凌阿钦差大臣，攻德安。官文溯汉至襄阳，复乘炮船下汉，居潜江、天门间，号北岸军。西凌阿久从僧格林沁军，无统御材，力不能援武汉，惟水师屡克蔡店、汉口，及汉阳寇屯，军去旋陷。林翼念相持无已时，八月壬辰，自将四千人渡江，思合水师取汉阳，不能进，屯奓山。戊戌，寇至，林翼督军出。士卒要饷出怨言，强之战，未交绥。噪而大奔。林翼愤甚，索马欲赴敌死。圉人见巡抚意色恶，反旋马四五转，向空野乃鞭之，马驰不能止，临江，乃遇鲍超船。诸营官闻巡抚在，集溃卒，调王国才合屯大军山。辛丑，荆州运饷银三万至，乃严汰疲羸，奏调罗泽南军，令更增二千人还攻武汉。于时水军大将彭玉麟赴江西，李孟群改陆军，置副将杨载福为水军总统，屯嘉鱼、蒲圻间，益选精锐，倡勇敢，其所用皆以艒金衤金当炮石为乐。巡抚礼下，走卒侦事早还，开营门自迎之。
罗泽南之在江西也，日转战。其巡抚恭倨不恒，急则倚之，缓则厌之。曾国藩亦自以客寄，莫能为之主。塔齐布薨，江西事益疲。泽南建议曰：“武汉者，东南之枢纽也，形势百倍于浔阳。今两城久为贼踞，而崇、通群盗出没江西、湖南，缘边驿骚，欲制九江之命，必由武汉而下，欲解武昌之围，必由崇，通而入。”乃率所部及塔齐布部将彭三元等，道义宁，取通城。义宁、崇、通间，寇虽号数万众，皆乌合胁附，见湘军辄败走。九月乙丑，复通城。甲戌，复崇阳。林翼闻援军深入，躬往迎导。众议兵少不宜先进，林翼曰：“以难事诿客兵非也，且廉耻安在？胜当战，败亦当战。”己卯，遣六营三千人乡蒲圻，而援寇自武昌乡义宁，众数万，适遇官军，军败。寇复进，败湖南防军于羊楼。泽南分兵争羊楼，而躬屯崇阳。崇阳败寇恃援，复还屯壕头，欲袭泽南军。泽南遣彭三元、李杏春往攻之。癸未，援寇自咸宁大至，三元等军少，营陷。乙酉，德安寇弃城南趋。诏夺西凌阿官，官文兼代之。官文先闻奓山败，自沔阳还钟祥，至是移屯德安。诏诘责官文迁延，泽南失利，令筹援兵，会林翼等三面攻寇。丙戌，泽南合军拒寇于羊楼，大破之。十月癸巳，蒲圻寇至，又破之。癸卯，林翼自嘉鱼来劳师，合泽南七营军，共十三营，西攻蒲圻。寇聚三万众，分五屯四栅，作浮桥据白羊水，以通咸宁。林翼用蒲圻举人贺若计，出间道，由公安畈据城西北铁山，寇出不意，尽失其险。辛亥，泽南精兵攻城东，林翼军攻城西北，且循水防遏，以牵寇援，寇踞城垒坚不出，士卒仰攻，多伤。泽南令军士积刍薪，将烧其栅，寇反以火器御之，火发，寇惊奔，破其五垒。其夜，官军冯山鸣鼓角以惊城寇。城寇遁走，蒲圻复。十一月庚申朔，林翼、泽南合兵东攻咸宁。庚午，咸宁复。辛未，水师克金口。甲戌，林翼等会水师于金口。其日，王国才进屯沌口。乙酉，泽南五营进屯洪山，林翼将四营屯省城南五里墩。城寇从高冠山望泽南筑垒，不出战。城外寇大垒八、小垒二，环四门，见林翼军至，出拒战。泽南袭之，破大垒一、小垒二。李孟群军亦薄攻汉阳，水师往来江汉南北，每战必捷。而官文前军攻汉阳者，与南岸军相声援。都兴阿将马队护水师，水师夜烧寇船未还，都兴阿露立达旦。群帅和辑，战士始奋矣！
六年春正月，江西寇患愈亟，陷七府城。议者交章请调罗军，浙江、湖南巡抚皆以为言。文宗以武汉功可期，持不许，言者益众，诏官文等通筹利害。泽南念曾国藩艰危，义与同死生，而垂成功不可弃，日夜忧愤，督战益急，自正月至二月，大胜数十，小战百数。寇婴城待援，士卒多伤，官军每战辄薄城下，寇阴穴城为突门。三月己未，寇开城迎九江援党，泽南率师要之，寇奔城，追之，突门开，直冲泽南军，军不能退，泽南躬拒之，三退三进，军几溃，火枪铁子中泽南左额，血沾衣，犹踞坐指挥，乃得收军还。乙丑，创发，卒于军。军中哀泣，江西、湖南闻之皆叹息失气。诏以巡抚例赠恤，而李续宾领其众。续宾初建议分屯窑弯，绝寇粮，垒成自守之，与洪山屯相掎角。既代泽南，仍屯洪山，以游兵巡窑弯、塘角间。寇守益固，而江西请师日数至。义宁寇复犯崇、通，九江寇合兴国、大治土寇，自武昌县进至葛店，谋袭巡抚大营。林翼以江西待援，分军四千一百人，以刘腾鸿、刘连捷等将之，曾国华总其事。国华，国藩弟也。四月丁酉，援军遇寇蒲圻。乙卯，战于羊楼。丙寅，再战，皆破之。刘腾鸿功最，腾鸿自此名显。
五月，诏责官文、林翼迁延老师。林翼上奏言：“臣顿兵城下，五月有余，日驱血肉之躯与炮石为敌，伤亡水陆军三千余人，罗泽南及都司周得魁等将弁百余人，李续宾乘马中炮堕地者数矣。夫兵易募而将难求。四月以后乃禁约仰攻，分兵咸、蒲以取义宁，四战皆捷，分水师以清下游，直达九江。臣自率五千人扼武昌南路，李续宾领六千三百人扼城东路，分剿北路，水师六营下驻沙口。水陆之贼援绝路穷，下游九江，兴国陆贼万余，分道来援，冀可夹击。臣即豫拔三千余人，战于百里之外。且臣历观前史，李左车之告韩信，尚以顿兵城下情见势绌为戒，战易攻难，自昔已然矣。臣之才力，何足言兵，惟材有限而志无穷，万一变生他路，祸出意外，臣亦不敢退怯苟且，自取羞辱。”诏报曰：“历述艰辛，于事何益？国体具在，亦应寓慎重于其中。”盖自是文宗知林翼之为帅，果有异于庐、扬、江宁诸将，而林翼亦益感激发舒，始有志于天下，非仅规营湖北而已。
五月，唐训方等败九江援寇于葛店。六月，寇自樊口增召战船，复犯葛店。以蒋益澧总六营往逆战，破之，追奔至樊口，合水师烧其船，入武昌县城，遂渡江攻黄州，十日不能克。益澧闻援寇踵至，议回军。丁锐义争之曰：“夫兵势宜远，料敌有方，援贼之能已可见矣。我屯黄州，则百里义民有所归心，贼之上犯有所牵制，后路大营相为声援。且能战不在近，能守不在远，今若旋师，贼必踵我，踵我必战，战此可乎？”诸将皆以县军为忧，锐义乃独上书陈兵势，巡抚壮其议，终以众论檄军还，诏果以撤军为非云。益澧与续宾皆泽南弟子，续宾名望日重，尝论事泽南前，字益澧曰：“香泉欲何从？”益澧愠，亦字续宾曰：“迪安乃欲相统耶？”及续宾代将，益澧屯鲁港，寇大攻之，请援中军，续宾报曰：“力不能相救，守、走唯公意。”益澧大沮，即升尞楼，撤其梯，唯置旗鼓，下令军中曰：“贼势盛，吾死此矣，诸军欲走者自去。”众惊愕相顾，冯垒死守。寇攻一日引去，益澧于是告归，不待报而行。七月，官文遣舒兴阿、舒保等将马队四百人渡江。援寇即上于青山、鲁港间，增十三垒，相持十六日，水陆合击，破之，马队追奔至葛店。寇慑于马，乃大奔。自是水陆马步相辅，军势日盛。十月，襄阳土寇起，镇道发兵讨捕，败绩，以唐训方、舒保等往。随州士寇起，以鲍超、文明往，军至，寇遁。湖北湘军锋锐甚，乃益募陆军五千、水师十营，增长围困武昌。十一月丙子，寇开城遁走。其日，汉阳寇亦东走。丁丑，李续宾等分三道追寇武昌县，水师、马队追寇黄州，江夏乡民亦争起要寇。戊寅，复武昌。己卯，复黄州，庚辰，复兴国，水师复蕲州，民兵复蕲水。十二月乙酉，复广济。壬辰，李续宾率湘军及巡抚军九千五百人，陈师九江城下。都兴阿、杨载福合鲍超陆军六千人，屯北岸小池口。自塔齐布、罗泽南去后，正二年而围复合。
胡林翼知平寇之要不在攻战，既克省城。则奏蠲江夏等四十六州县田粮，以苏民困；复牙帖，开盐厘，以裕军储。又上奏曰：“自古用武之地，荆、襄为南北关键，而武汉其咽喉也。武汉有警，则邻疆震惊，南服均阻，控制无术。昔周室征淮，师出江、汉；晋武平吴，久谋荆、襄。据扼长江，惟鄂为要。四年之中，武昌三陷，汉阳四陷。夫善斗者必扼其吭，善兵者必审其势。今于武汉设立重镇，则水陆东征之师，恃武汉为根本，大营有据险之势，军士无反顾之虞，军火米粮委输不绝，伤夷疾病休养得所，是则平吴之策，必先在保鄂明矣。湖北之失，在汉阳无备，下游小挫，贼遂长驱。且东征之师，孤军下剿，善战者必伤，久役者必疲。伤病之人留于军中，不但误战，亦且误饷。若以武汉之防兵更番迭代，弥缝其阙，则士气常新，军行必利。请于省城设陆师八千人、水师二千人，日夜训练，本境乱民随时征讨，则我常处其安，而不处其危矣。湖北牧令多不得人，其已被扰者卅余州县，元气伤残，而良莠不分；其未被扰者卅余州县，官仇民而民且仇官。夫吏治之不修，兵祸之所由起也；士气之不振，民心之所由变也。凡下与上交接之事，诿之幕友；官与民交接之事，诱之门丁。夫州县之所谓小事，即百姓之大事也；今日之所谓小贼，即异日之大贼也。五年大熟，州县乃或报灾，经臣驳斥在案；六年大饥，州县转不报灾，经臣驳斥在案。以丰为歉，是病国计；以歉为丰，是害民生。臣恐湖北之民揭竿而起者，不必粤寇之再至，而将盗弄于潢池也。地方吏治，抚臣专责。今欲严禁陋习，与群吏更始，请皇上敕下部臣，暂勿拘臣以文法、资格，行之数年或可改观。今或疑武汉两城公私凋敝，城周廿里，设守为难。臣以为蚡冒蓝缕，以启山林；卫文作都，训农通商，是在行之以俭，而训之以勤耳。苟此而不能守，去之他而何益？或又以为武汉收复，军行贵速，督、抚将兵，攻取为急。则前者收复已二次矣，况今江西七府俱沦于贼，四年之冬，仅失九江，旁轶横出，可忧方大。都兴阿、杨载福、李续宾均已东下，臣宜留镇省城，与督臣通筹全局，整饬吏治。”文宗嘉纳焉。方南北岸之分军也，督、抚未相见，将吏各有所统，颇构同异。官文以将军受任，拘于满、汉。论者复为林翼陈杨霈、崇纶故事，林翼叹曰：“师克在和。此何时哉！”既渡江，见总督，下令僚属曰：“督、抚相见，前事冰释，敢再言北岸将吏长短者，以造言论罪！”官文闻之，大欢。林翼又以盐厘月三千金充督府公费，两人约为兄弟，故军、政吏治皆林翼主稿，官文画行。有言巡抚权重者，一无所听，而巡抚亦谨事总督，推美受过。湖北富强基于此。
七年春正月，襄阳土寇陷房、竹山、保康、兴山，遂陷宜昌。奏夺统兵镇道及四县文武官，增遣巴扬阿合唐训方军讨捕。二月，曾国藩以父丧归，委军事于福兴、文俊等。诏遣按察使李孟群援庐州。安徽群寇窥罗田、蕲州、黄梅、广济、蕲水，谋绝九江。官军孟群将二千五百人道罗田，击英、六、霍山寇，败之，遂克英山。王国才屯黄梅，进攻宿松，移鲍超防黄梅。四月，李景湖等败于罗田，景湖战死，余众退保蕲、小池口。寇众出攻官军屯，多隆阿大破之，烧寇垒二十一。五月，襄阳寇平。李续宾作长壕三十里，堑九江城东南，寇争壕，击走之。增募亲军千四百人。闰五月，罗田寇深入，犯广济十里铺，南及武穴。鲍超、多隆阿等于十里铺作大垒，群寇于蕲东北望天畈作屯，各相持伺隙。蕲东北官军将领邢高魁等凡十营，坚勇不及超等，林翼自出督师。未至，寇出蕲水，官军败，退屯巴河。林冀至黄州，汰衰羸，选精锐，图再举。六月，李孟群之师溃于霍山。广济寇出太白湖，背攻官军。王国才移营失火被烧死。李续宾渡江，合攻湖寇屯，破之。多隆阿、鲍超等攻寇于黄梅西，破其垒四十八。七月庚寅，舒保等攻寇黄冈东，败之。丁酉，再战于上巴河。何绍彩、李续宜、唐训方等分三队，寇先攻左军，绍彩力战，续宜萆山卷旗，钞寇中。绍彩军不利，将退，顾见林冀立马陈后，军士皆惊喜，踊跃赴战，训方等亦鼓噪乘寇，大破之，平垒四十四。进军蕲水，遂追寇及广济西，寇走宿松、太湖。八月癸亥，遂克小池口。林冀进至九江。九月己卯朔。还武昌。丙戌，李续宾北渡江，扬言攻宿松，其夜，更南渡伏兵湖口北山。是时，外江、内湖水师阻于一江，杨载福、彭玉麟密期会攻梅家洲。寇方依岸发炮拒水师，闻山后鼓角、旌旗蔽山下，则大溃。续宾夜半射火城中，寇大乱，空城走，洲上寇亦走，要击，尽斩之。丙申，进攻彭泽。庚子，寇遁走，复其城。水师克小孤寇屯。于是林冀以统帅难其人，惧军出境，而为福济、和春、胜保所牵絓，奏起复曾国藩。诏林冀出境，林冀奏以清厘、漕粮为湖北大政，请留整理，语在《筹饷篇》。
八年三月，六安寇陷麻城。舒保等将防兵屯商城，闻麻城防兵败，退还，增调鲍超、何忠骏、唐训方等。四月壬子，李续宾地道攻九江城，克之。城寇被围久，以数千人婴城，种麦以为食，其守愈暇，频伤攻城军。林冀驻武昌，增募新军，更迭代归，将士千里如家庭。援寇别道内犯，其屯防皆良将，能自立，不牵缀围军，围军反时往旁近助攻。凡围九江十五月，寇坏散，出城者水师扼之，俘斩无遗。论功李续宾第一，续宾遂以能军名天下。戊午，寇从光山犯陷黄安、麻城，官军分应之。丁卯，续宾自将援黄安。五月丙子，黄安复。戊寅夜，麻城寇遁走。壬戌，蕲防将唐训方、丁锐义等破走太湖寇于界牌。诏以安徽寇事亟，将合捻寇，袁甲三、胜保均号大帅，兵力不足，命续宾助胜保，唐训方助甲三。俄而闽、浙寇并起，议者至请移和春往督师，以续宾前授浙江布政使，欲令赴本任，倚以平寇。七月，庐州陷，李孟群败溃。乃定议以续宾全军援庐州，都兴阿攻安庆，起复曾国藩率江西湘军援闽。八月，林翼以母丧归。都兴阿、李续宾合攻太湖。丁巳，克之。进攻潜山，癸酉，克之。乃分军，都兴阿围安庆，续宾攻桐城，九月己卯，克之。戊子，进攻舒城，寇遁走。续宾进兵三十二日，深入四、五百里，寇城垒望风溃破，军无留行，而都兴阿率鲍超等军碍安庆不能进。群寇又新破江北大将德兴阿，陷六合，杀翼长温绍原。渡江，陷溧水，张国梁奔命。胜保屯定远，日夕待援。朝廷忧皇，专恃续宾军。或议曰：“今久行军疲，屡胜则骄。克城留屯，不足以为声援；不留军，则后路空虚，且阻塞，必败之道也。宜还桐城，合都军攻安庆，则水陆马步相辅，名将精卒咸萃于百里之内，功必可成。”续宾以受恩深，名重耻退，且念攻城非旬日期，欲出奇，壁庐州，蹈寇瑕，遂不用其计，而发书湖北请益师。续宾弟续宜将四千余人屯黄冈，唐训方将三千人道英山，援淮北。未行，林冀已持丧还葬。官文得书笑曰：“李九所乡无前，今军威已振，何攻之不克，岂少我哉？”遍示司、道，皆以续宾用兵如神，无所用援。续宾虽请援，亦不肯留军示怯忄耎，则进三河。
三河距庐州五十里，寇筑大城，环以九垒。十月甲辰，续宾悉兵十三营先攻九垒，大战，皆破平之，俘斩七千，官军伤亡过千人。众惧，乃增调后军。未至，寇帅陈玉成连江浦、六合、庐江众，又乞援捻寇，招颍寿、光州群盗，合十余万人，日夜奔赴，声势匈匈。续宾遣轻兵迎击于樊渡，不利，寇益进，军半溃。辛亥，合围，围官军三十重，连营数十里，将士狃胜，闻败，先自乱。续宾自搏战，不能进，还营，闭垒门。七营已先陷，寇来如墙，续宾叹曰：“今败矣！”今军中曰：“见月照地而走。”军皆束载而待月出。续宾终耻于溃围，谋复固守，军已动，遂大奔。续宾驰督战，军不复成列，遂陷陈死。曾国华、何忠骏从之，皆死。国华从瑞州军罢，将赴部选官，闻续宾能，留学战，未半载而及于难。续宾既死，余众犹坚守。丁锐义初领义中营，营溃，锐义突陈入续宾大营，集余众誓同死。寇环攻三日夜，水火俱尽，营破，锐义死，军士死者数百人，自余营官皆走免，五千人尽溃。溃者冲寇出，与寇相挤，行数里，寇殊不觉，连大众易乱而难整如此云。溃军至桐城，桐城防军俱奔。寇乘之，前留防四城军皆溃，不旬日四城复陷。都兴阿等撤围退屯宿松，起复胡林翼仍巡抚湖北。十一月，鲍超、多隆阿拒寇宿松东北，大破之，军始振。十二月壬寅朔，林冀受印武昌。己酉，出驻黄州。壬子，奏恤三河、桐城死事道员孙守信等及副将李存汉以下三百二十人；劾营官败军者总兵以下八人，其失律戴罪者，惩责以差；以粮台饷军迟，深自责，请户部主事阎敬铭来主之。戊申，鲍超拒寇太湖北二郎河，寇自此沮。
九年二月，都兴阿请疾，以多隆阿当前敌，将马步军五千，立蒋凝学为大将，合鲍超、唐训方军万五千。李续宜屯黄州，军六千，依林冀大营。寇帅陈玉成还江浦。捻寇散掠河南，留太湖寇数万，相持不进。是月，李孟群师溃庐州西，孟群陷寇中自尽死。孟群初起有名略，既独将，颇贪多兵，不问饷所出，虽将万人，势益孤弱。军中喜用方术士，有族女号仙姑，辟五兵，后战死湖北，人颇神之。及陷寇悲歌誓死，龙为江淮所哀思。三月，寇帅石大开自江西犯湖南南界，众三十余万。五月，大发水陆军援湖南，凡万二千人，赍粮千里，不烦湘饷。六月，援湘大将李续宜破寇宝庆，解其城围，寇遂南走，援军还。八月，多隆阿破寇石牌。石牌当安庆西南，寇作大城与太湖相掎。官军攻城，潜山、安庆寇分道来援，马队要击，败之。冬十月，大举攻寇太湖，增余际昌等九营助战守，夺潜山之天堂。奏移曾国藩屯宿松，林冀移驻蕲南，视师太湖。十二月，移驻英山。
安徽寇知官军名将锐意东下，则大惧，安庆寇帅自出城乞援。陈玉成合捻寇号十余万，势张甚。都兴阿养疾荆州。多隆阿新贵重，诸将不乐出其下。李续宜称母疾留湘乡，曾国藩弟国荃新克景德，至黄州，留之领军，不可，亦南归，鲍超复求去，而多隆阿称疾，唐训方等陈说军事各殊异。林冀忧之，废寝食，内计诸将独多隆阿沈毅，权宜出于一，欲下檄，令围攻军悉受其节制。曾国藩惧军事遂决裂，力言其不可。或又言天堂军孤县，宜移屯。林冀、国藩一日一书相谋议，久之不决。与书多隆阿，多隆阿辄不报。林冀曰：“兵事喜一而恶二三，屈我以申人，今日是也。天堂拊潜、太背，天险不可弃，今地利已得，破贼必矣。”径上奉，以所统军悉统于多隆阿。李续宜未至，亦名隶之，以风示鲍超，诸军大惊。曾国藩得其咨文，忧疑屡日。多隆阿既为统帅，遂撤太湖围，檄鲍超屯小池，当前敌，移蒋凝学军为超后援，己屯新仓，更在南。国藩、林冀危之，业已听多隆阿，乃遂增兵。寇循潜山西、太湖东，傍山三十里，连营百数。丙辰，遂攻鲍超营。丁巳，多隆阿率凝学攻寇营以救超，大战，伤亡七百余人，破寇垒十三。己未，寇分番攻超。裨将苏文彪、段福壁守营，炮丸中床几，至傍壁食以避炮丸六日夜。国藩尽发宿松屯兵九千人以围太湖，撤太湖围军唐训方三千人援小池。林翼益调麻城防兵，以千人益新仓，以二千五百人合围太湖。国藩、林翼又合兵二千人防罗溪，埤官军后。甲子，多隆阿自督军，护鲍超运道。乙丑晦，多隆阿以己军入鲍超左军屯，令苏廷彪军出休，诸军裹创扶伤，勇气百倍。
十年春正月辛未，多隆阿令唐训方移屯鲍、蒋两军间，以己右军屯鲍超左军营旁，而令苏廷彪还屯，列队拒寇，且曰：“急作垒！”右军垒立成。训方军筑垒甫四尺，寇已至，训方苦战，多隆阿坚壁不救。半日，训方军败，退屯新仓。林翼先遣金国琛将五千五百人，合余际昌军为九千人，出天堂谋夹击，所谓山内之军也。自除夕入山险，冒冰雪行十日。乙亥，至高横领，望官军、寇屯皆在目中，寇来攻，败去。丁丑，多隆阿益千人屯小池。己卯，复益五百人。国藩益三千五百人屯新仓。雨三日，山内军鸣角发炮，山外军亦鸣角发炮应之，寇乘雾移屯近太湖。辛卯，多隆阿将五千人、鲍超三千人、唐训方三千五百人、蒋凝学四千人、朱品隆三千五百人，列陈攻寇，小胜。壬辰平旦，分三道：东攻小池，西攻罗山，中攻东堰。东堰者，寇屯也，而陈玉成精兵据罗山。既合战，多隆阿并西、中军，自将攻山间，寇亦大出众当之，马军突而前，寇少却。小池寇分四道钞官军，鲍超、唐训方合击，先败之，遂合军烧寇营，东南风大急，燎及山腰，寇弃屯走二十里，军械委积，烧屯馆栅垒数百，俘寇三百人，斩馘以万数。其夜，太湖寇遁走。甲午，潜山寇遁走。于是论功休士。林翼曰：“潜山知县叶兆兰结民兵立五营，为官军转运，使天堂屯军得自固，功第一。”免论失守罪，并超擢两阶。奏奖安徽宿松等四县民团。
二月，公萧翰庆等六千人援浙江，未至，杭州陷。闰三月，江南大军溃退。四月，苏州陷。诏曾国藩署两江总督，分鲍超等兵万人屯祁门，起都兴阿将江北军，分兵千人。李续宜、曾国荃既至罕，乃复进，国荃领万人围安庆，多隆阿领万人攻桐城，续宜领万人屯青草塥，游击应援。七月戊申，多隆阿攻桐城西北，不克。寇倚桐城牵安庆，又知官军精锐在桐城，设守甚固。城西北求雨领势临城，寇作石垒，环以二丈石壕，与砖垒、水堡相辅。己酉，多隆阿躬率三千人出领后，阳列骑兵攻城，夜半领后军暗登。寇冯垒，自以官军不能近，虽据领上无益，未之备也。多隆阿令二千人合筑炮台三，比晓台成，瞰寇城垒在目中，寇惊以为神功。辛亥，列队移炮置三台，于是古垒及城寇俱伏匿知困矣。十月甲戌，寇援桐城，号十万。多隆阿先屯挂车待之，寇帅陈玉成增垒不战。多隆阿曰：“贼始至而闭壁，此欲老我师也。然以援城为名而不能战，寇众心不能知其机，而形势已馁矣。宜悉众合击之，破其一屯，余众自走。”癸未，建旗鼓，率十八营分三队，薄攻之。寇出战，败还屯。多隆阿喜曰：“贼将走矣。”飞书告李续宜，约夹击。时寇势犹盛，癸未之战斩八十人耳。续宜军屯新安渡，寇又不出。丙戌，突攻续宜。多隆阿亲往援之，寇复自退。丁亥，多隆阿谓续宜曰：“贼易与，昨战可知也，请与共歼之。”戊子，分军自挂车掠寇屯而北，续宜自新安渡掠屯而南，寇不能守，则出战，两军奋击之，俘千三百人，拔出难民万四千，平垒馆百四十，追奔二十余里，玉成走庐江。李续宜回援，未至。
乙丑，寇陷蕲水。丙寅，陷黄州，分围麻城，掠黄安、孝感、黄陂，武昌大震，李续宜、舒保等渡江拒之。寇上掠云梦、德安、随。三月，寇分踞汉南，悉精锐趣蕲、广济，还宿松。辛丑，寇至太湖，多隆阿遣军尝之，战不利，众曰：“急发大军拒之。”多隆阿曰：“贼新胜气锐，其来不攻我，而亟战以怒之，败矣。”令皆还保大营，寇亦疾趋入安庆。丙午，多隆阿移军集贤关。壬子，谍言援寇复至挂车，还屯高河。甲寅，寇自挂车列队耀兵而退。多隆阿曰：“此示假道不欲战也，然彼畏我甚，宜示弱以诱之。”设伏两山隘，戒之曰：“贼败必过东，东起大呼，西起应之；过西，东亦如之。勿遮道，勿留行。”令突骑数百蹑贼，曰：“闻呼声而进，追不得过十里。”乙卯，亲率羸军诱寇，寇进则走。寇分二队，以大众攻大营，以少半追败者，至新安渡，伏发，断寇后，退者还击之。寇溃而东，东山伏鼓而呼，西山应之，东西呼声动天地，追骑驰至，寇大败争走，攻大营者亦收众退，皆走庐江。胡林翼以李续宜军弱，奏增调骆秉章援蜀军自安陆屯随。续宜屯滠口，进攻德安。四月，陈玉成窥青草塥空虚，以为桐城军不能远战，复分三道来侵，多隆阿分五队拒破之。诏多隆阿以副都统帮办官文军务。曾国藩自徽州移屯东流。五月，江西寇犯崇、通西南边，屯军溃，遂陷兴国。林翼时疾病欧血，强起还省城，李续宜亦移屯城外。于是，江南咸宁、蒲圻、崇阳、通城、大冶、武昌皆陷。湖南军北援，寇还江西。六月丙戌晦，寇自蕲出太湖。七月庚寅，东犯潜山，连屯五十里以逼桐城。多隆阿曰：“安庆寇危急，今不急救而致死于我，此所谓声东击西者也。我能胜之，则安庆自破，何为而使贼必战？”即称疾，三日不出。寇来攻，出击者辄败还。丁酉，寇乃引众攻大营，多隆阿自起击之，寇频与多隆阿战，识其旗，及战，锋锐甚。后者悔其轻进，稍稍引退，众乃大奔，犹屯高河相持。
安庆之围也，林翼计曰：“用兵之道，全军为上，得地次之。今日战功，破贼为大，复城镇为下。古之围者必四面无敌，又兵法十则围之。若我兵困于一隅，贼必以弱者居守，而旁轶横扰，乘我于不及之地，此危道也。然不围城，则无以致贼而求战。”故分三军，一军围，两军战。寇知不可败，则间道上犯。李续宜信用失人，侦候不明，反张虚词以惑续宜，南北驰驱不见一寇。寇既得德安，则以为围攻二军摇，乃南还，哨马绕太湖城。以撼大营。林翼居城中不动，或谏曰：“湖北巡抚何为而入邻县？”林翼曰：“帅府所在即官守也。此潜山、太湖二城，百战得之，吾居守一、二年犹不患寇，寇亦竟不至。”林翼既还镇，陈玉成复自英山绕宿松攻太湖，屯军登城设守，三日而寇退。丁酉，舒保等克德安。八月丁巳朔，曾国荃克安庆，语在《曾军后篇》。胡林翼病益甚，奏以李续宜自代。戊辰，诏报可。辛巳，诏曰：“安庆陷九载，楚军合围，胡林翼画策督剿，攻克坚城，厥功甚伟，加太子太保衔，给骑都尉世职。”其日，林翼薨。多隆阿闻安庆克，策桐城寇必走，留军收城，自要寇宿松，先一日至，寇方从潜山西趋，遇官军惊走黄梅，马步追奔四百余里，广济、蕲、黄次第尽复。闻林翼之薨，回屯挂车，湖北平。

[book_title]江西篇第四
水军兴，而寇不得志于江汉，则北出潜、太，南掠皖南，以窥江西。寇徒多南人，乐南侵，故江西尤受其祸。曾国藩自九江移屯南康，思整军出江，谋进取，非为江西战守也。然寇已由都昌攻饶州，别由东流、建德窥乐平，屯景德镇，东犯祁门、休宁。咸丰五年二月，国藩奏言：“以湖北、安徽、江西三省论之，攻寇之道，水路一，而陆路四：自汉、黄、蕲濒江至望江为外一路，自蕲水达宿松为内一路，自九江上兴国、崇、通、武宁为西一路，自湖口下至徽、宁为东一路。四路当四军，而臣只一军，分则立弱，欲不分则事势迫之。今东路已告急矣，塔齐布留五千人围九江，罗泽南以三千人攻绕州，臣独与内湖水军相依，寇众我寡，所忧方大。”三月，寇陷弋阳，罗泽南攻克之。寇还，破兴安，踞广信。泽南至，一战大捷，三日城复，寇走玉山，江西军因收饶州。五月，崇、通寇犯义宁，知州叶济英城守，江西军往援，败没。粮储道邓仁堃议：“江西民多畏寇，不肯治团守，奸人反因寇为利，潜相导引，所至辄陷，唯义宁倡义扞寇，官民同心，功节弥厉。且叶牧尝振湘军，达援省城，为西屏蔽，宜悉力赴援，以风示列城。今省军无可遣，唯罗军可用。”巡抚以泽南客军，当还攻九江，又与曾不相能，不肯言用。客军固请，乃许，然中止者数。济英守十九日，城陷，死之，士民殉者千数，省城震动，乃遣泽南。七月，军至梁口遇寇，败之。寇悉众踞杭口，泽南取间道，据鳌头，连营城西北诸山。寇分两翼仰攻，败走。明日，登山望城中，谋攻取。城寇惧官军得形便，遽出争山，官军驰下击之，寇大败，遂弃城走。丙子，义宁复。戊寅，塔齐布薨于九江。泽南还南康。八月，攻湖口，不能破，上书请率所部西援武昌。国藩念攻坚老我师，且塔齐布在时，九江犹不下，今独一泽南，宜置之用武之地，因听其计，更遣塔齐布旧将彭三元等从行，合五千人。彭三元者，敢战名一军，塔齐布薨，军中皆以三元当代将。而周凤山起行伍，治军号为有条理，三元徒勇，故凤山得统大众，竟偾军事。三元从罗军，亦败死崇阳，语在《湖北篇》。泽南既去，水师无陆军相辅，以幕客李元度募平江人三千，屯湖口。十月，泽南军复蒲圻，鼓而北行。寇乘虚复入义宁，败江西官军，遂陷新昌、瑞州。广东土寇出湖南，入安福，陷临江，合瑞州寇陷袁州。江西、湖南阻绝，军势不能振，江西水陆军徒名具耳。十一月，周凤山解九江围，援临江。寇分党围吉安，知府周玉衡以先御士寇功，擢按察使，未上，留治城守，与署知府陈宗元同登陴，屡败寇。邓仁堃言于巡抚曰：“义宁可鉴也，请先援吉安。”议者以寇蔓延，宜先防省城，扼章树镇。国藩恐县军深入不利，而巡抚贪倚湘军，则亦推以曾公意不欲，不敢言调遣。仁堃用司、道公文露移凤山，杨言移军往援吉安，聊以固城守心，而与书凤山，令自请，遂不果行，竟屯章树焉。
六年正月，吉安守经七十日，寇势愈盛。甲申，城破，周玉衡及文武僚吏死者四十一人。自寇破诸名城，唯湖北省官皆死其位。吉安一府城，坚守久于武昌，府县学汛属官、委员殉城尤烈，士民从义者比于义宁。闻者莫不痛惜，颇咎周凤山，湘军夺气矣。二月，章树军溃，寇以数十人追凤山，大奔不能止，走南昌。寇进陷进贤、东乡、安仁，破抚州。于是论者言周凤山非将才，援吉安亦败，或曰：“凤山早入吉安冯城守，得周玉衡左右之，可皆不败。”及败，湘军无大将，乃令李元度自湖口移屯抚州，别遣邓仁堃子辅纶及前平江令林源恩募新军，皆用平江人，号元度所将为楚军，辅纶等所将为江军。是时，仁堃方专省局，欲倚以致饷，而林源恩习平江，防战曾有功，雅善李元度，故委权此三人。未几，建昌、南康相继陷。
国藩移驻省城，以战船为行台。彭玉麟将内湖水军，屯吴城。
三月，罗泽南卒于武昌。湖南援军将刘长佑收萍乡，萧启江复万载。胡林翼分军四千，遣刘腾鸿将之，以国藩弟国华主其军，道义宁，收新昌、上高。五月，毕金科将千人防饶州，黄虎臣将三千五百人攻建昌。六月，饶州陷，毕金科还南昌，益师攻克之。黄虎臣攻建昌，轻出遇寇，战死，所部军移屯抚州。
七月，刘腾鸿军至瑞州，国藩遣亲兵四千人往会师。寇避援军攻新军，新军败，腾鸿驰救，寇退走。是时，江西列县陷寇者四十余城，朝命广东、闽、浙合援，而江西司、道亦各私立军赴急。学政廉兆纶居河口，得专饶、信、军事，颇訾巡抚文俊杂用将领，营军名号繁多，而雅善布政使耆龄。以耆龄忌邓仁堃，因言臬司子不宜将。诏下其章于曾国藩、文俊，因罢邓辅纶，悉以军属林源恩，合李元度军，持寇抚州。广东和平土寇犯定安、安远、信丰、长宁、上犹、崇义、雩都，省城不能救，军报数月不相闻。八月，宁都土寇袭陷建昌，前陷铅山、贵溪，围广信。知府沈葆桢从学政督饷河口，闻警还城，居民蚤散走。葆桢婴空城，与省军阻绝，飞书玉山，告急于浙将。
浙将饶廷选，故葆桢舅林则徐部军，有兵二千人，以则徐旧恩，倍道赴之。廷选军无部伍，唯裨将毕定邦、赖高翔颇敢战。其行军不赍粮，止不为屯，故于赴急易。至广信之明日，寇亦至，以城有备，围五日而去。江西恃饶、信通鎡货为饷原，闻广信能守，则以为奇功。湘军久无功，则益绌。九月，国藩躬视师瑞州。李元度以抚州不克，饷益乏，乃分军略旁县，欲募粮馈，且分寇势。戊午，收宜黄。癸亥，收崇仁。是日，城寇出攻江军，营官耿光宣中炮死。援寇侦官军势弱，日夜从流坊增众，袭江军屯，因纵火烧民居，延及营帐。林源恩杖剑叱奔者，不能止，军溃，源恩死，元度突围免。围抚州军俱溃，移元度屯贵溪。十月，寇复陷宜黄、崇仁，分陷金溪。福建援军将张从龙围建昌，军溃，副将陈上国战死。时特诏起用黄冕知吉安府，冕请率军往，以国藩弟国荃为军主。湖南巡抚别用周凤山领一军，军饷悉自募，合六千人；又别遣援军水陆二千一百人，自长沙向吉安。而赣州、南安知府汪报闰、周汝筠等，率自募土丁御寇，计亩征税，号曰“田勇”。亦颇有广东援军。田勇多至数万，皆不能战。当是时，江西分为四，院司群官居南昌一城，以军事听诸将，巡抚唯主其奏报焉，袁州、吉安、瑞州则皆湘军，而瑞州军最强。李元度屯贵溪，防广信。毕金科屯饶州。金科兵最少，战最力。曾国藩居水军中。江西诸军偏伍弥缝，不能有大损益，然刘于淳以水军起，纯用江西丁勇，段起、钟世桢、樊俊等以湘入杂用江、湘军，亦颇有名。刘长佑屯袁州，逾八月。十一月甲申朔，寇将李能通启西门纳官军，袁州复，江西诸军稍振矣。丁卯，曾国荃收安福。丙子，湖北军克武昌、汉阳，水军乘胜至九江。十二月，国藩至九江劳军。丙戌，段起收建昌县。己丑，湖北军进收瑞昌、德安。辛卯，刘长佑进收新喻。丙午，湖南援军将刘拔元、胡兼善收永宁、永新、莲花厅、崇义、上犹。
七年正月丙午，瑞州围军将普承尧、吴坤修别攻奉新，克之。曾国藩至瑞州劳军，因督攻城。乙卯，毕金科攻寇景德镇，丁巳，遇伏，死之。金科，临沅人，本从王国才，以勇见知于塔齐布，将千人久屯饶州，列将多忌其能，谗妒之，饷不时得，金科益不与诸文吏相结纳，独倚曾国藩，而国藩不主诸军饷，岁暮益困。先是，西安将军福兴将江南大营军千人至饶、信督军，与湘将尤阻格。金科军乏食，问计府县，或谬谓金科能克景德，饷可得也。金科轻军遽往，寇屯市后，金科率十人闲行，突入寇屯，寇惊起，围之，杀七人，三人者伤，金科所当辄颠仆，践血出走，寇死者数十，愤且耻，聚火器环烧之死。金科之战也，负枪腰弓，挟五十矢，二卒前，持丈二矛、八尺刀，怒马突陈，寇莫敢拒。亦以轻敌故，每独胜，辄无功。陵侮诸将，不肯与他军合，省城委以东防，漫不为之继。及其死，饶防诸军皆溃。寇掠弋阳，陷铅山，饶、信骚然矣。
二月，曾国藩父丧，委军径还湘乡。闻者以其不俟命，惧严谴。文宗先得湖南奏，则给假，令归治丧。比国藩奏上，朝命已下，于是天下知天子使臣以礼，莫不感奋焉。国藩既去，福兴至瑞州视师，诸将泛以客帅遇待之。福兴还南昌，因上奏请征兵，颇言勇丁不可用。三月，抚、建寇东窥福建，陷光泽、邵武，张从龙等败退。诏夺官治罪，并罢文俊，以耆龄代之。
胡林翼遣李续宜来瑞州，代曾国华。刘长佑攻临江不利，退屯新喻。袁州三县民以长佑师不扰，争率丁壮助军，军复振。四月，湖南军自桂东进攻龙泉，刘拔元战死，胡兼善兼领其军。
以袁州败，益遣王珍将三千人助长佑。长佑已大破寇，进围临江。珍移军古安，破援寇于水东。闰五月，胡兼善获逃寇林预信，诱降龙泉伪官，复其城。周凤山屯吉安，谬上为己功。诏下骆秉章，秉章因劾凤山。事下耆龄。未几，凤山军溃，事罢不问。六月，胡林翼以寇犯蕲水，檄李续宜还黄州，起曾国荃复领吉安军。宁都寇援吉安，王珍逆战，破之，追奔至广昌，分军收乐安。丙寅，吉安寇攻周凤山屯。军士扬言饷匮，不战而走，赵焕联等军从之，皆溃，退屯安福。曾国荃收众，并退。
以乏军夺黄冕官，冕言凤山军饷不由己，且饷多于诸军。二月，福兴檄凤山还南昌，调浙将李定太合攻进贤。黄冕请疾归，国荃专吉安军事。
刘腾鸿之围瑞州也，频破援寇，尝以三百人败万众，作长壕以困城中，围攻一年，所役作壕垒如数万人之功。城寇知死，乃突围力战。七月庚辰朔，腾鸿攻城，中炮伤。明日，更战。
军士知腾鸿志必克，争致死，尽破台垒。炮丸雨下，中腾鸿胁，仆，弟腾鹤扶之，强视语曰：“城不下，无敛我。”军中皆泣，冒炮登城，斩杀强寇大半，除道开门，迎腾鸿尸入治丧。闻见者莫不悲壮其志，以为腾鸿能用众也。腾鸿于诸将位最卑，名最重。求所为战略，无以异人。至于攻城，以力求必克，非将帅之道。然临死一言，而使士卒忘身殉己，若报私忿，以成其志，虽塔齐布、多隆阿莫能逮。腾鸿死，而所部称精兵，至今闻其名。凡曾从腾鸿战者皆服其勇，在湖南诸将中，名欲过李续宾矣。
乙酉，江西军将钟世桢败于进贤。丁亥，寇自抚州犯崇仁，趋乐安，王珍拒破之。壬辰，李定太收进贤。抚州寇分犯徽州，毕大钰战死婺源。八月，王珍卒于乐安，以张运兰、王开化分领其军。珍之将，善以少击众，专己自喜，故初起，所至龃龉，独左宗棠奇之，恒留湖南击土寇。曾国藩归，乃遣援江西。群寇蛾聚，闻珍至辄走。诸军将与珍合屯者皆推其能，然珍部下无名将。张运兰等儿为深毅，于湘军为别派，差近李续宜，异乎罗泽南、刘腾鸿云。临江援寇败普承尧于峡江。湖南援军将杨虎臣屯新喻，张运兰等屯分宜，未进。援寇趋太平墟，窥围军，城寇皆填壕，伺夹击。刘长佑留军守壕，自拒援寇；江忠义、萧启江等突陈，大破寇，烧其屯四十七。九月丙戌，李续宾合水军克湖口，彭玉麟出江克小孤。景德寇合安仁、金溪、泸溪土寇犯贵溪。李元度拒战不利，还城固守十四日。寇退趋东乡，李定太、周凤山御之，垒未成，寇袭破凤山屯，杀虎营军主帅远燡.远燡，名家子，早入翰林。祖父承瀛为浙江巡抚，还葬时殡供甚盛，及寇乱，黄梅奸人发其墓。远燡发愤思复仇，走谒曾国藩，国藩以忧归，遂游军中。时湘军朴鲁，凡京朝官从军者，皆帕首腰刀，习劳苦，无敢鲜衣美食。而远燡雍容文儒，舆服都丽，虽强自刻厉，趋跄言论煇如也。见者倾慕，皆叹曰：“衣冠中自有人。”且劝远燡宜居幕府。远燡奋欲自将，又以前上封事历诋军机封疆大臣，大臣切齿，非立奇功不足自表异，乃募千人自效，倚凤山老将与合屯。及寇至，凤山先走，新军见前屯破，则大溃，远燡一出，而军覆身死。凤山三偾军，三夺官，江西终莫能罢其军。寇遂犯进贤，复自崇仁出丰城。
翻阳寇出彭泽，谋牵临江、九江军，两城围已合，寇不能进。
十二月乙卯，克临江。刘长佑以疾归，刘坤一代领其军。萧启江自率所部为统将，仍与神一会攻抚州。丰城寇南趋吉水，张运兰等拒之，寇还峡江。
八年二月，临江余寇合抚州众东趋广丰。福兴自河口退驻广信。建昌寇分党入邵武、建宁。胡林翼奏劾福兴，请以李元度防浙边。诏遣李定太，而仍留李元度屯贵溪。湖南增军助围吉安。三月壬午，萧启江、刘坤一、王开化合军收崇仁。甲午，启江进军上顿渡。戊戌，建昌寇援抚州，坤一迎战，破之。四月壬子，李续宾克九江。甲寅，南丰寇弃城走，王开化分军屯南丰。寇复还，合广昌土寇来攻城，王文瑞拒走之。壬戌，启江合江军水师将刘于淳，设间谍，约内应。丁卯，复抚州。丁卯，建昌城寇出走，王开化、张运兰合军要之，寇走新城。己巳，复建昌。抚、建寇多乌合土寇，散处乡野，官军进，辄钞击，然无精劲，故诸军大集辄遁，悉由广丰犯衢州，进陷处州。
福兴屯衢、闽、浙军近三万，莫能拒守，诏遣运兰等援浙。五月，起曾国藩督浙江军。六月，召福兴还京师，留刘长佑军屯防江西，以张运兰、萧启江军从援浙、闽。
国藩之归也，中外文章言宜起复。国藩奏谢，因言：“督师权轻于督、抚，州、县慢不奉令，馈饷不继，而军将为人侮辱，安徽、浙江巡抚乃故诘问，所刻关防或先谬题钦差大臣，乃移文正其名以相窘谑。故久居江西无所补益。及去江西，而八府城次第皆复，以湖南援师军饷自巡抚一人出故也。军兴欲避败，莫若将一军，欲成事，则必兼督、抚，湖南、北效可睹矣。”然始创义师由国藩，军将视为转移，福兴等征调，置不訾省，得国藩一纸，千里赴急。胡林翼初从国藩，及其得位行意，欲倚国藩定两江，频奏诉其屈。文宗重夺情，未遽强起之也。浙事亟，乃诏遣督军，而两湖、江西争愿供其军饷。时国藩久谢事，无旧军，诸名将后出，率皆起罗、王部曲，独水军犹隶彭、杨，而杨载福已提督，官品高于国藩。由是负沉滞重望，亦郁郁不自得，更欲以和辑收众心，颇悔前者所为。是时，骆秉章委事左宗棠，湖南诸将伺宗棠喜怒为轻重；胡林翼治湖北，军饷最称富强；耆岭尝严事国藩，又以其当往浙、闽，无逼处嫌，视文、俊、陈启迈时礼敬有加：三省一家，号为大和。
七月，胡林翼以母丧归。刘长佑移屯建昌。八月，国藩自湖北入九江，至湖口，征军万二千，其将名者张运兰、萧启江、朱品隆、吴国佐。时浙江已解严，寇屯崇安，连营及建宁、邵武，分党还攻广丰、玉山。李元度守玉山，分军援广丰，寇走德兴。元度独将一营从国藩，而悉以平江军隶沈葆桢。邵武寇复出泸溪，刘长佑战不利，遂陷金溪、安仁，张运兰尾之，收安仁。吴国佐新出，锐欲攻寇，与运兰期合战，先入被袭，军败，刘本杰陷寇死。本杰久佐王珍军，负时名，以不能骑为追寇所杀。运兰失期，故不败。寇亦略新城东走，而刘长佑北攻金溪寇，大破之，寇悉走福建边。国藩移屯建昌。吉安寇东犯宜黄，将悉趋邵武。曾国荃等乃作浮桥，水陆合围，寇结大筏冲桥，屡断辄续之，寇惧，颇有降者。方寇之起，以轻军剽骇为利，及石大开出，始胁大众，所至踞守，奸愚民多从之。大开怯战，而寇党新附不自固，见围则又悔惧，思反正。袁、临既以诱抚克定，吉安民亦潜通官军，寇将亦奉大开令期会福建，乘赣水驾小舟、系大筏顺流遁走，余众溃散。戊午，夜收吉安，江西列城皆复。十月，刘长佑军疾疫，移屯抚州，疫甚，还湖南，散遣羸病，因留募新军。张运兰进军邵武，寇复还江西，南掠信丰，北犯景德。
李续宾覆军庐州，官文急奏国藩自助。十一月，寇自信丰犯南安。国藩奏言：“今臣当援皖，而江西寇东南斜距千余里，势不能合并。”分遣萧启江援赣南，以张运兰、吴国佐攻景德，吉安军将朱品隆等为亲军，从屯建昌。寇踞景德，牵大军，议者言宜急击。吴国佐者，左宗棠所拔用，以童生领军，奏叙主簿；张运兰积功至道员。湘军法，营官不相统者，无阶级，皆平等。统将虽九品官，其营、哨官至一、二品阶，听命唯谨。
运兰号为大人，国佐部曲亦号国佐为大人以敌之。国佐喜言兵，运兰拙讷，然自命宿将，积不相能，又用金溪失期事相怨望。
而国藩欲其互相济，固命同往。十二月庚申，合攻景德。王文德、吴国佐当中路，张运兰分左、右继进。文瑞等接战，寇退走。运兰复失期，寇见无继，还钞官军，国佐御之，寇遂直前攻文瑞，复分钞其右，文瑞、国佐战且退，死者百五十四人。
于是国佐上书求退，文瑞亦不直运兰。己巳，运兰独攻寇。寇伏无声，久之，白旗数十骑临水欲渡，促击之，皆还走，竟不出战。日暮，运兰收众，寇吹角出大众乘之，运兰反旆渡水，文瑞挥众继进，寇败去，保景德。罢国佐军还湖南，运兰自此专景德战事。其后，朱品隆、唐义训、李榕诸军，皆以持重不战、全军为上，及李续宜诸部将成大吉、毛有铭等专求自全，湘军锋锐始顿矣。刘腾鹤等自吉安移屯九江，以应湖北。
九年正月，萧启江至赣州。寇屯新城墟，众号数万。己丑，启江遣田勇三千诱之，寇争出赴利，启江挥军推锋直进，大败之。明日，寇出强众数千，启江分军迭战，又败之，毁其屯。
辛卯，寇设伏诱田勇。田勇贪卤获，倚湘军无所畏，集者四万。
启江曰：“众而不整，必败。”禁之，不可。遇伏果败，蹂湘军，人相间厕，湘军败，胡中和等力战断后，死者二百六十四人。癸巳，启江复独挑战，寇不出。辛丑，官军遂至城下。南安故有二城夹水，寇分屯相掎，军至皆弃而走。启江约军屯城外，作垒自固，令曰：“入城者斩。”二月壬寅朔，寇果还南城。癸犯，攻之，寇败走。启江喜曰：“寇狡而弱，吾直驱之耳。”遂入城，城寇亦走，乘胜攻信丰。辛亥，寇悉走，趋郴、桂，闽、浙余寇皆趋郴、桂，所谓石大开三十万众后围宝庆者也。安徽寇自婺源走建德，窥彭泽，刘腾鹤拒战。辛酉，败之玉虹桥。己巳，进攻建德，寇炮中火药，军惊溃，腾鹤死之。
国藩移屯抚州，增遣抚州屯将屈蟠戍湖口，益募三千五百人埤朱品隆，更以张岳龄、凌荫廷为营宫，调玉山防军助攻景德，而檄萧启江自吉安还援湖南。五月，曾国荃至军，率朱品隆等军五千八百人助张运兰景德军，相持七月，寇久益懈，水陆二万人莫肯先进。国荃至，乃令移屯，败援寇于浮梁南。六月，大雨，水军将任星元合刘于淳乘水进，烧寇屯。寇走浮梁，国荃等追之。癸丑，复浮梁。寇走建德北去，江西少定。乃遣张运兰还湖南，援宝庆。国藩帅诸军出九江，八月，至黄州。九月，议合湖北军攻安庆。寇并力于湖北军，而石大开溃于宝庆，狂走广西，益西去。
明年，寇陷苏、杭，国藩督两江，以江西为根本，其强弱轻重与初败九江时绝殊，语在《后篇》。

[book_title]曾军后篇第五
咸丰九年秋，江西、湖南寇渐平。湖北巡抚胡林翼方治军储饷，以平寇为己任，而寇帅石大开由贵州窥四川，湖北饷倚川盐，四川又饶富，独未被兵，议者皆以防蜀为言；且以曾国藩久治军，无疆寄，为未竟其用，林翼频说官文合奏，请诏国藩援蜀，冀朝命授以总督。诏唯令督军，无后命。林翼又议：“客军孤悬，愈非计。”安徽寇合捻寇蔓庐、寿，将为楚患，乃改议留国藩合谋皖。分三道，各万人：都兴阿、杨载福循江攻安庆，国藩出太湖取桐城，林翼自英山乡舒、六。袁甲三时屯临淮，闻之，以为今楚军大举，而安徽兵弱，将驱寇北犯，宜由光山北绕蒙城。具奏以闻，诏官文、国藩、林翼计万全，谋定而后动。国藩上议曰：“窃号之贼与流贼异。今之洪秀全踞金陵，陈玉成踞安庆，私立正朔，伪称侯王，窃号之贼也；石大开由浙而闽、而江西、湖南、广西、贵州，流贼类也，龚、张诸捻分合无定，亦流贼也。流贼当豫防以待其至，坚守以挫其锐；窃号者当剪除枝叶，攻所必救。自洪、杨内乱，凶焰久衰，徒以陈玉成往来江北，勾结群捻，故皖北糜烂日广，江南贼粮不绝。臣等以为廓清诸路，必先攻金陵；攻金陵必先屯滁、和；取滁，和必先围安庆。诚能围安庆，攻庐州，略取旁县，使其备多力分，何敢北窜哉？且不特不敢北而已，并不敢东顾江浦、六合，盖窃号之贼未有不竭死力以护其本根者也。中原腹地莫要于皖，固不敢谓石大开必无入蜀之虞，而就大局论缓急，臣自宜回军援皖，以速苏民困。”十一月，国藩移屯宿松。
是时，萧启江援四川，张运兰还湖南，独朱品隆、唐义训、易开俊、张岳龄等从。而湖北大将都兴阿养疾，荆州李续宜告归湘乡，多隆阿、鲍超新贵重，皆乐为林翼用，惮国藩严，国藩亦不乐二将，皆推林翼节度，悉湖北军围攻太湖。十二月，多隆阿又撤太湖围，屯小池，拒援寇。援寇号十万，潜山、太湖寇踞城者号数万，军事危险。多隆阿意气自如，国藩忧之，乃悉发己亲军围太湖，语在《湖北篇》。
十年正月壬辰，湖北军大破寇，遂克太湖、潜山。二月，寇陷杭州。三月，杭州寇退。李续宜至宿松，定议分三道图安庆，乃遣朱品隆等进屯集贤关，多隆阿进规桐城，而续宜为后援以助二军。闰三月，曾国荃来领安庆军，江南大营军溃。四月，苏州陷。诏加国藩兵部尚书衔，署两江总督。
胡林翼喜国藩得大用，与书曰：“兵事当布远势，忌近谋。
公言南岸分兵，一由池州取芜湖，一由祁门出徽、宁，一专守广信，防江西，此皆内军也。取饷江西，而惟议厘捐，以钱漕归巡抚，愚又以为隘矣。以湖南、北为兵之本，以江西为筹饷之本，待三省协防而后谋吴，非一年不能。夫吴、越人之毁誉怨望虽不必问，而吾等悲闷之怀，与吴、越人仰望之苦，最难为情也。吴督之任，以包揽把持、恢廓宏远为用，盐漕得人，何事济？不患贫也。苏、常失守以后，督、抚、监、司或死或未死，或己补或未补，进贤退不肖，此其时矣。今宜起两军，一出杭州，一出扬、淮，先调屯守之平江军五千驰入杭州，拯其急而取其财，而令次青募五千人继进，拘守广信无当也。杭州失，驻衢州；杭州存，进湖州，此平吴之先著已。霞仙、季高当各募六千人，为皖南、扬州之用，或为江西之用，为随征之用。少泉可治淮上之师，合水陆万五、六千人，而以多都将马队，幼丹宜奏为西藩，二李或宁藩，或苏藩，则兵饷一家矣。
大局安危，视公放胆否耳。近者，叶督两广，而不知广西为何人所辖；何督两江，而割皖南、割皖北，并割江北矣；福为皖抚，而割南岸弃以予浙江，又割淮北弃以予袁公，其日蹙百里宜也。徽、宁犹完，布置粗定，当鼓行而前，与怀、桐之师会于当涂，然后湖州军出于苏、常，扬州之马饮于江浦。林翼虽孱弱，不觉其言之汗漫也。急脉缓受，大题小作，则恐或不济。”
国藩得书，壮之。然其再出也，行兵持重，必无后顾而后动，谨官守，和众心，以惩补前失，不能用其议。将进宁国，犹恶其险，乃移驻祁门，乞鲍超全军以行，而自将朱品隆、张运兰合万一千人。五月戊申，渡江。六月癸酉，至祁门，檄李元度募军三千。左宗棠已奉诏襄办，则令领五千人。鲍超方还夔，而张运兰在郴，俱期八月会兵。丙戌，诏国藩补两江总督，授为钦差大臣。时曾国荃留围安庆，与多隆阿、李续宜皆为湖北军；袁甲三屯淮上，自为一军；巴栋阿为镇江军；李若珠为扬州水军；王梦龄署漕督，为清淮军；薛焕署总督，为上海军；张玉良收溃军退杭州，犹称江南大营军；周天受屯宁国，张芾屯徽州，为二军；江长贵将杭州军；米兴朝防广德，皆王有龄主之，为浙江军。皆各专奏，不相咨禀。寇踞苏州，则东犯松江，西陷金坛，南破嘉兴，杭军退败，而高淳寇复南出广德，池州寇东掠旌德泾。苏、杭人皆谓国藩宜援杭、湖。论者或以为轻骑至淮、扬，则不制于寇，而业已至祁门，则又以为宜急据宁国，当前敌。遣左宗棠等攻广德，指南陵，合陈大富军，与杨载福水军相连，待安庆克而合师。国藩叹曰：“夫言之甚易，行之甚难。今进无所往，胜无所益，何为而轻举乎？”八月，召张芾还，以国藩兼督皖南军，令周天受听调遣。戊辰，宁国陷，天受死。壬申，以李元度为皖南道，将三千人屯徽州，张芾军万人分防诸隘，实不任战守，军饷久乏，仓卒遣散，以索饷杂居城中，国藩先议守徽，使朱品隆觇地形。品隆言非精兵二万不能守，而元度前守贵溪有功，自许能守之。国藩又以元度新军不能野战，故浙江请援不赴，俾冯城以自固。元度至三日，土寇散军结连宁国寇，而旌德寇绕绩溪，阑入丛山关，元度急请援大营。时鲍超假归，无统将，张运兰方攻旌德，前后为寇所絓，乃以散军四营往。至则寇已大至，四营溃，还走休宁。徽州城中军皆大奔，元度遂南走开化。癸未，徽州陷，前皖南道福咸死之。国藩急檄运兰还，而促鲍超赴军，自太平南还屯渔亭。寇益西趋，陷休宁，将攻祁门大营。军中大震，凡前言祁门可屯者，皆更请国藩亟去。国藩度寇必东南窥空虚，乃咨左宗棠率新军屯乐平。寇果分陷淳安、严州。九月庚申，鲍超、张运兰合攻休宁寇，败之。十月己卯，南陵寇破黟岭防军，陷黟县城。庚辰，运兰分军拒战，不利。鲍超遣宋国永往攻寇，寇弃城屯卢村。辛巳，增军大战，破走之。十月，广东、西新寇俱出江西，前后趋建昌、河口，陷德兴、婺源。池州寇攻建德，败屯将普承尧。十一月，连陷彭泽、都昌、鄱阳、浮梁。以左军屯景德，唐义训自祁门救建德，水军守湖口，鲍超还助左军。寇复败徽防岭内军，入黟，分党掠玉山。休宁寇出攻渔亭。环祁门无安土，屯军皆敛兵自守。
十一年正月，左、鲍军合拒寇于鄱、建界，败之，遂收建德。左军独攻寇婺源，前军陷伏中，战不利，乘夜引还。鲍超渡江，援安庆围军。二月，移建德屯将陈大富军合左军屯景德。
寇从鄱阳东侵，左宗棠御之金鱼桥，未战。寇袭景德，破之，大富赴水死。大富前孤屯南陵，有重名，自拔出，频移屯，未尝令当敌，至景德十日而死。皖、浙诸军将如大富者，已号能战，然其战守犹不及张运兰等，故寇恒避湘军。祁门介寇中，寇去大营二十里辄引去，岂尽虚声哉？习战不习战之异也。国藩之驻军祁门，本倚江西粮台景德镇转运，水军炮船护饷，以为万全，至是前计尽虚。左军退乐平。国藩亲屯军合三万人，粮运三十日不至，众乃争言取徽州可自立，又言可取饷浙江。
先是，休宁寇无故而宵遁，张运兰久屯休宁城，寇亦不复来，故疑徽州寇弱易攻。三月庚寅，国藩自将祁门军进至休宁，征黟防军会师。癸巳，进攻徽州，大雨，军械多散失。甲午，还休宁。戊戌，复进。庚子，寇夜出惊我军，军八营溃。辛丑，遣军各还所屯，国藩留休宁，誓死守。
时左军破寇乐平，寇益遣黟、歙党往寻战。癸卯，寇悉众攻乐平城，左宗棠亦悉众出城击之，无部分，唯视来寇队分军。
短兵接，寇大败，遂走广信，趋浙江去。甲申，国藩留军屯祁门，自将亲军五百人出驻东流。于是娄云庆、唐义训防渔亭，张运兰守休宁，朱品隆在祁门，左军往为广、饶，鲍超军专赴急御巨寇，裁自救，不复论进取。而寇每纵横驰突，动行千里，北则自英山出，破蕲、黄，遂北踞德安；南则攻建昌、抚州，陷吉安、瑞州；西出义宁，扰崇、通；东则越衢州，陷龙游、汤溪，踞金华，掠遂昌，至义乌，破处州，卒莫知其所为。议者以为谋解安庆围，或又以寇无略，特乘虚纵掠以为戏，要宜急破安庆，攻金陵，如国藩初议。五月戊子，鲍超至安庆，攻赤冈寇屯，力战破之，禽寇将刘玱林，磔城下，以示城寇。玱林陷苏、常为前锋，自恃其勇，欲以孤垒遏官军，既伏诛，曾国荃军势自倍。鲍超移攻宿松，因援瑞州。是日，徽州寇袭陷黟县，梗渔亭、休宁军。壬辰，朱品隆等合攻黟，寇退走。丁酉，追寇岭外。庚子，徽州寇弃城走，得寇聚米，供二月军食。
左宗棠移屯婺源，甫至汀州，寇出德兴，迎战，败之。
七月丙申，多隆阿桐城围军大破援寇于挂车。多隆阿与鲍超皆湘军大将，寇与战必悍党。多隆阿亦自持威重，不喜人节度，不求人自助，亦不轻助人，故寇大上江西、湖北，一月陷二十余城。鲍超疲奔命，则以李续宜军游击。李续宜者，名尤重于多隆阿、鲍超，及行军，忽南忽北，殊不遇寇。更奏调援蜀将刘岳昭自助，而浙江亦奏起李元度将军援浙，由平江出崇、通，寇乃东南走。于是寇帅陈玉成合群寇屯挂车，谋覆多隆阿军，多隆阿击走之，寇退屯石牌，绝其运道。议者复请征鲍军，多隆阿笑曰：“吾运道不易绝，比吾军粮未尽，贼已走矣。”
庚戌，鲍超追瑞州寇至丰城。壬子，寇走抚州。八月丁巳朔，曾国荃克安庆。当石牌之被寇也，寇分党袭国荃屯后，攻战六昼夜，屯坚不可入。程学启复攻城外寇，破三石垒。国荃弟贞幹作屯菱湖，合水军绝寇粮。陈玉成屡败，不得进，乃相率遁走。安庆既复，文宗崩，胡林翼薨，穆宗立，以彭玉麟为安徽巡抚，移前，巡抚李续宜抚湖北，皆辞，诏还续宜安徽。己未，多隆阿克桐城。庚申，鲍超至抚州，寇走贵溪。辛酉，超奉檄救江北，遂还军。是日，水军克池州。丙寅，鲍超至南昌，闻安庆复，复还抚州。寇复得广东新寇，合大众将西。丙子，鲍军至贵溪，寇东走，追奔六十里，平寇垒七十，进复铅山。多隆阿移桐城军驱寇宿松、黄海、广济、蕲。李续宜收黄州，刘岳昭收随，岳昭军遂西。九月，曾国荃进攻无为，克之。戊申，克运漕镇。甲寅，争东关，克之。国藩移驻安庆。多隆阿将二万人收舒城、庐江，进攻庐州。李续宜部将蒋凝学等将万人屯六安、霍山。左军屯婺源。张运兰等屯徽州。李元度新军出广信。寇悉赴浙江，而皖北寇聚保庐州。国藩军分守安庆、枞阳、庐江、无为及运漕镇、东关，不足，乃令曾国荃益募军六千，谋进取。而左宗棠议大举援浙，鲍超、朱品隆等合军进攻宁国，凡五道并进，军势沛然矣。
天子新即位，群臣争上书言事，多推湘、楚军功，以为偏裨皆可督、抚，因益重国藩，颇訾论江西、浙江、江苏巡抚。
诏国藩兼制浙江巡抚、提督以下，统江、浙四省，唯都兴阿、袁甲三不隶部中。国藩皇恐，三奏辞，不听，始议援浙。以江西湘军将屈蟠、王德榜、段起及水军孙昌国、徽防将张运兰，悉统于左宗棠，而以广信漕粮奏令宗棠征收饷军，又分河口、景德、婺源三局厘税益之。于是，苗沛霖攻破寿州，胁巡抚以要权，遂踞霍邱、怀远，以窥凤、颍。十一月，杭州陷，寇分犯徽州。张运兰先以疾归，其弟运桂领军城守，朱品隆、唐义训还军赴援。品隆、义训常合屯，不相能，及俱出军，隙益甚。
品隆至城下，寇来战，军将不支，义训案兵不相救。国藩闻之，大怒，遣让义训曰：“湘军之所以无敌者，彼此相顾也。湘军将虽有仇，临陈未尝不相援，故有晨参商而夕赴救者。私怨，情也；公事，义也，尔独不闻知乎？朱镇危急，三促出军而不肯应，是乱湘军之制，而湘军由此败坏也。不急改者，将谁容汝？吾行军十年，视将士如子弟，至于执军法以诛败类，必有余矣。”又下檄品隆问状。义训、品隆惭惧相悔谢，同上书谢，请自今辑睦。于是一月七捷，徽州围解。国藩以军势已振，朝廷乡用专，而浙江全省地被寇，江苏士大夫朝夕请师，乃奏荐左宗棠、李鸿章、蒋益澧、李桓各授巡抚、布政使，又请命大臣督己军饷。朝命副都御史晏端书专开税局于广州。沈葆桢前屡召不出，至是超擢江西巡抚，乃起视事。而湖南巡抚毛鸿宾，亦国藩旧交故吏，及湖北严树森、贵州韩超，皆胡林翼所荐用，骆秉章督四川，刘蓉以诸生径用布政使，李续宜、刘长佑则本起湘军，于是西至四川，东至海，皆用湘军将帅，则皆倚国藩为重，略如胡林翼书所言“包揽把持”者，东南争骛于功名矣。
同治元年二月，曾国荃新军至安庆。左宗棠军入浙，收开化。三月，上海具轮船至安庆来迎师，以李鸿章率湘军将及新募舒、桐军往应之。鲍超克青阳。国荃克巢县、含山、和州。
鲍超克石埭、太平，寇众反正者万人，攻泾县，克之。曾贞幹克繁昌、南陵。张运兰克旌德。国荃合水军进攻沿江诸寇屯。
丁卯，多隆阿前军将雷正绾等攻庐州城东南门，石清吉等攻西门。寇将陈玉成将援寇屯城东，多隆阿攻其旁垒以致师。玉成恃勇悍，率众三千来钞官军，正绾迎击，交绥，寇退据城北浮桥。城寇先闻多隆阿至，皆凶惧，惟倚援寇自壮。及战，开北门出大众，谋合击东门军，方出城、玉成退，则惊以为败，亦北走。玉成遽断浮桥遏城寇，使阻水反拒，城寇愈惊，相蹂，绕城散走。石清吉等梯西南以登，城内外寇争走，于是合蹙之，斩馘数千计，俘八百四十七，拔民男女七千余人，庐州复。陈玉成走寿州，将乞援苗沛霖。沛霖闻玉成败，恐袭夺己众，又畏多隆阿之乘己也，反欲取陈玉成自效。玉成至，屯军肥水南。
苗沛霖阳称疾，遣其党伏谒，迎入城，具牛酒犒三千人者。玉成入，导至馆，而闭城阻其从者。玉成初不疑，既登堂，见几上陈梏钅巢，乃司，怒骂曰：“苗生反复。我死，行及尔，乃自速诛邪！”沛霖遂囚玉成及从者二十人，献于颍州胜保营，而招诱余寇，寇或降或散去。
当是时，多隆阿之名慑惮群寇，寿、颍弭伏，江南闻风相惊动。国藩飞书约会兵，多隆阿素以文官不可亲，且己不识汉文，而亦恶儒吏，即报国藩，言军事权宜专一，以微示不与曾国荃同处。国藩具言如先约，一听公指捴。官文揣多隆阿终不欲东，而四川德安诸余寇俱入陕西，先已奏遣雷正绾赴援，遂再奏令多隆阿自往。陕抚及京朝官亦日言，关中帝王都，天下最要。朝命属多隆阿。命下，官文益自喜当上意，决意遣之，合军江宁之谋，不复听矣。国藩独叹曰：“多公威名太盛，寇知不敌，则必入南山老林，此所谓骐骥捕鼠者也。”与书官文，言：“江南财赋比秦中何止十倍，贼数众多何止百倍。曩者楚军有大谋，惟以书问往复，不先恃奏取朝旨以相压。故国藩不奏争，而上议于左右，宜且止西行，以图江南。”官文业建议，不肯止多隆阿。留五千人屯庐州，而身将万五千人入陕西，诏授为钦差大臣，后频破寇，竟死盩厔焉。
壬申，曾国荃克宣城。癸酉，合水军克金柱关。甲戌，收芜湖。五月甲申，进屯雨花台。自向荣、和春以兵七万，屯守八年，卒溃退，国荃军合水军不满二万，国藩以为孤县无益，未可进。国荃议曰：“诸军士自应募起义，人人以攻金陵为志，今不乘势薄城下，而还军待寇，则旷日持久，非利也。若舍金陵，别攻宁国、广德，或取颍、寿，则将士见谓置于闲地，浪战而意怠，虽鲍、张亦益厌攻战，将去公而归耳。逼城而屯，亦足以致寇，军势虽危，顾不可求万全。”国藩许之。会左宗棠亦言宜薄城，围攻之势乃定。
乙酉，上海军御寇新桥，大破之。李鸿章之赴上海也，其大将曰程学启。学启先陷寇中，安庆围合，归诚曾贞幹，约以内应为效。未及期，夜率千余众叩贞幹壁门，呼曰：“今事发，与寇战，突围至此，追者即至矣。吾所将皆精兵，当入营助守，不以释兵。公相信者开门纳我，不信急发炮击我，无两败也。”
军中大惊疑，报贞幹。贞幹屣履出视，下令开门纳其众。追寇俄而至，亦遂还去。学启由此愿效死，贞幹卒，则从鸿章。是时，上海结英、法二国军，复青浦、嘉定，攻松江，号南路军；学启、刘铭传、潘鼎新、郭松林将湘、淮入攻南汇，号北路军。
寇悉众攻败外国军，再陷嘉定，则并南路，窥上海。学启将千五百人屯新桥，寇夜围之数十重，炮击寇尸平壕。践而登，学启乃开壁突击，寇骇却。鸿章自将来救，前后合势，寇大奔。
外国军见其战。自以为不如，自此上海湘、淮军始辰。
六月，宁国援寇分三屯，与城寇各踞一门。鲍超先攻城西。
城西者，城寇屯也。城寇倚援轻进，超设伏钞其后，寇误以为援至，则反斗，官军合击，大败之，追至城下。寇退死守。乙丑，援寇发南北屯众攻官军，城寇出，结陈与相应。超分四军击之，宋国永攻南屯，陷陈深入，烧二垒，寇退，而北屯寇弃垒遽奔，城外寇尽奔，城寇收众人。丙寅，城寇复出东门犯官军，未战，引退。鲍超自追之，寇不入，遂东走。超亦东追数十里，寇乃返斗。超引军作圆陈包寇，寇将单马突围走，余下马，步从遁去，得马千匹，俘寇裨将三百，死者千计。乃还军攻城，城寇皆长跪，莫敢拒战，遂复宁国。而宁国县寇将献城赎其死，遂先驱克广德。既复三城，或谏超曰：“宁国城未破，而公自追贼至六十里，城寇若攻公营，进有强寇，退失所据，此危道也。”超笑曰：“吾但知兵势，不知兵书。”盖超之战专剽锐，其持重坚忍不如多隆阿，而终未尝败没，其军在湘军为无纪律，然亦能相维系，乃竟以功名终云。
七月，袁甲三请疾，诏李续宜代其事，时续宜方以母丧归，语具《临淮篇》。徽、宁大疫，雨花台围军亦多疾病，鲍超等不能军，国藩忧惧，以为军行攻取方利，而天灾咎重，由己德薄任过，恐致倾覆，请出朝臣督军，以分己责。诏慰勉，且以疾疫流行寇不能独强为宽譬。而强将贤吏相继物故，军中至无炊烟。乙未，程学启克青浦，李鸿章遣军浮海克余姚。八月丙子，克慈溪。自上海军出浙江，江、浙兵气皆振。闰八月，苏、常寇来攻曾国荃军，多发西夷火器相烧击，复穴地袭屯垒，连十昼夜不休。九月，浙江寇复来助攻，国藩急征援兵，皆牵制不得赴。国荃以三万人居围中，城寇与援寇相环伺，士卒伤死劳敝，然罕搏战，率恃炮声相震骇。盖寇将骄佚，亦自重其死，又乌合大众，不知选将，比于初起时衰矣。十月，寇解去，由九洑洲北渡，败李世忠防军，陷和、含山、巢。其南走者，合广德寇，西南掠绩溪、祁门，徽、宁、安、庐俱阻绝，唯江上下恃水军得相联络。乃谋增陆军，征贵州提督江忠义自广西出江西，视寇势为战守；以鲍超部将郑阳和等隶李榕，立为新军；留李鸿章军将张树声三千人，助庐、桐战守；召还李续宜；遣军将成大吉、萧庆衍等攻巢、和；又益募五千人，埤曾国荃围屯。自此统众过十万，而左、李各将数万，合湖北、江西湘军几三十万，自余援军分布黔、桂、秦、齐者又数万，连兵不得罢，国藩日夜忧危，以进攻江宁为非计，乃自行围案视焉。
二年正月，国藩自安庆出巡诸军屯。是时，曾国荃屯江宁城西南，江北则杨岳斌将水军屯乌江，皆当前敌。其南则罗逢元守太平，屯金柱，周万倬、吴绅修守芜湖，而彭玉麟将水军屯濡须，在江北。溧水、高淳寇时来窥太平、芜湖、运漕、东关寇反出濡须，上与和、含山、巢寇相响应。刘连捷、毛有铭等屯石涧埠，遏寇西南。韦志俊守无为城，以通水军。其西，庐江梁美材屯焉。庐江北庐州，石清吉守之。舒城在庐州西南，庐江西北，蒋凝学守之。舒城南桐城，周宽世守之。以南通、安庆、舒城西北六安，凝学分军守之，北防苗沛霖，南通霍山，为湖北边防。芜湖南则鲍超守宁国，屯高阻山，而刘松山屯城中。易开俊守泾，在超军西南。吴廷华守南陵，在超军西稍北，在泾西北。朱品隆先守旌德，以救青阳故移守青阳，在南陵西南。又西则池州，以濒江近安庆，无屯军。寇踞建平、广德、宁国县者，西出陷旌德、太平、石埭，南破绩溪，断徽、宁官军。徽州守将唐义训，恃左宗棠大军为声援。戊申朔，寇围泾。
壬子，鲍超救泾，入城屯军。癸丑，出击寇，大破之，追奔二十里。甲寅，超还屯。二月，国藩还安庆，以曾国荃围军坚定，水陆辑睦，始罢退军之议。丁丑朔，王可升攻宁国寇，烧其小淮窑屯，鲍超分攻梅领、庙埠屯，皆破之。寇犯休宁，分掠建德，西侵彭泽、鄱阳，东绕池州，围青阳。和、巢寇攻石涧官军，自己卯至癸未，围益急。捻寇复南犯蕲水。辛卯，寇攻太平屯将朱洪章，洪章战败。南北岸同告急，均檄鲍超赴援。超疑所住，乃先石涧。未至，寇解去，掠无为、舒、桐、庐江、六安而还。上海军浮海攻福山寇屯，破之，遂解常熟围。三月，进克太仓。左军将刘典、江西军将王沐攻寇黟，复其城。四月，刘连捷、萧庆衍等合鲍超军，收巢、含山、和。曾国荃攻破江宁城南、西寇垒九，程学启克昆山。五月，鲍超等进攻浦口，寇弃屯遁走，遂收江浦，合水军攻九洑洲，四日破三隘，夺洲屯，语在《水师篇》。萧庆衍留屯江浦。上海军攻江阴，刘铬传破寇屯二十七，郭松林破寇屯三十五，滕嗣武寇屯十三。
六月，程学启克吴江。苗沛霖陷寿州。奏劾军将蒋凝学及逗留成大吉等，降责有差。国藩以饷乏，辞总督，诏慰勉。国藩、李鸿章合奏，请减苏、松、太仓浮粮，诏酌中定额，除故明积敝。李鸿章分军三道：程学启由昆山进攻苏州；李鹤章等由江阴进无锡，淮扬水军辅之；太湖水军将李朝斌由吴江进太湖。潘鼎新等分屯松江、上海，常胜军屯昆山，为前军援。徽、池寇自二月出江西，中踞建德、鄱阳间，左窥景德，右出东流、湖口。江忠义未至，席宝田先出抚州，趋饶州。刘典自徽州来总诸军，诸军将段起、王德榜、王沐、韩进春及宝田攻陶渡寇屯，大破之。丙子，进春轻出，遇伏败退。寇复张，趋攻湖口。
国藩先遣李榕屯湖口，及江忠义至，壁坚山。李榕新军拒寇不利，寇攻坚山，忠义出击之，伤寇帅。壬辰，浙军将王文瑞复黟县。庚子，遣宁国防军将何绍彩及水军炮船援临淮，蒋凝学等防颍川、霍邱。七月丁未，湖口寇退走，都昌、建德、彭泽、鄱阳寇俱东北走，围青阳，铜陵、宁国、泾皆被寇，屯将拒战，各相持。八月乙亥朔，刘铭传攻江阴，寇内应，官军夜登城，烧门楼，余寇突门走，复其城。丙戌，李榕援青阳，败溃。江宁围军攻城南、东、西寇屯，频破之，乃遣鲍超还援。而水军将喻俊明及国藩护军将喻吉三，合江忠义、席宝田军先后至青阳，刻期攻寇。寇解围走石埭。超军至南陵，遂东攻建平。庚寅，程学启攻苏州，破东南寇屯四。无锡寇货轮船自助，周寿昌烧其轮船。石埭、大平寇频犯宁国、泾，败去，乃诣朱品隆，请献二城及旌德以自赎。九月壬子，收三城，散遣归诚人四万。
彭玉麟督水陆军攻太平沿江诸寇屯，进高淳，高淳寇将请归诚。
十月乙亥，收高淳。鲍超、杨岳斌俱会师东坝，寇震恐。丙子，易开俊自泾、刘松山自宁国合军收宁国县。东坝寇开屯迎官军。
辛巳，收东坝。壬午，连下建平、溧水、东坝。既克皖南，金陵苏、浙军势相连，鲍超全军屯守之。王可升守溧水，李榕守建平，归诚人洪容海守高淳。青阳、石埭、太平、旌德、泾及宁国府，皆分军屯守。
戊戌，李鸿章复苏州。苏州之合围也，程学启军所至辄破寇垒。城寇诸将权不相下，相猜贰，因谋反正，斩导议者，开门纳军，然不交兵，犹拥众号十万。己亥，出城者八寇将竭鸿章，受二品冠服。乃谒学启，学启先已置人于坐，数其罪，悉引出斩之。报鸿章，鸿章大惊惧。学启入城谕众，众皆听命，或颇散走。而先与寇将誓约者曰副将郑国魁，恨负约，涕泣不食，卧三日。鸿章亦颇咎学启轻发，且曰：“为已甚，君亦降人也。”学启大怒，还营，将引军去。其营员奔告鸿章，鸿章复过学启，阳论他事，笑语甚欢，事乃解。
庚子，安徽巡抚唐训方收怀远。辛丑，苗沛霖突蒙城围，被斫死。十一月，李鹤章等复无锡，进攻常州，以应江宁围军。
程学启出太湖，图嘉兴，以应浙军。潘鼎新等军先入浙，收平湖、海盐。寇争应官军，所至辄下，遂收嘉善。曾国荃益募新军，增围师，围城官军遂至五万人，援寇还江宁城者皆不敢出。
左宗棠议以为当分军攻广德，国藩以寇势犹盛，而江忠义新亡，惧轶蹂江西，持不许。李鸿章诸军锐进深入。宗棠复奏言：“嘉兴、常州可缓攻。”朝廷俱下其议，三帅卒各主己说，守其便宜焉。
三年正月戊申，宁国寇西南掠绩溪，遣江北将毛有铭将六千人援徽州，浙军将王开琳先还赴急。寇疾走，舍徽州不攻，北犯湖口，南趋景德，别党由浙入玉山，由闽入建昌，均期会抚州。徽州守将唐义训不能御，毛有铭未至，以战事委江西，语在《江西后篇》。
戊午，曾国荃攻钟山寇屯，克之。时东坝屯重兵，太平防轻，移金柱屯军助围师，及江浦，庐江守将皆先率军会城下，新募军亦俱集，乃谋合围。寇之设守也，环城多为石垒，尤重于北，既于钟山作大城，号曰“天保”，又于山脊入城处作大城，号“地保”。官军攻城西南，不甚惧，至进屯明陵，则出众力争之，向荣、和春皆以此败。二年夏，鲍超已作垒明陵前，会当移军，自平垒而退。国荃围攻几二年，破寇垒以百数，终未及城北。及破钟山垒，移军屯守，更增筑垒，屯军五六千遏北道，余玄武湖阻水为围，城寇粮运绝矣。
丙寅，郭松林等克宜兴。二月癸酉，溧阳反正。寇走江阴，围常熟，攻无锡。李鹤章还守无锡，郭松林援常熟，寇皆败散。
程学启急攻嘉兴，寇请降。学启瞰城中，知其诈，攻益力，陈亡勇将何安泰。学启亲搏战，薄城先登，枪子伤额，遂克之。
学启养伤苏州，创已合，一日独坐深念，有所忿，误发创口，血溢，竟死。自学启之归诚，经百战，每战料胜败无所失。或知当败则戒诸将曰：“公等皆不善败，吾当自饵贼，某时败，某时期某所来援，贼可退矣。”诸将素惮服其能，谨如约，则如所言。至其突陈陷围，见者以为神兵，夷将戈登尤敬之，及其死，以所建旗归诧海国，推为名将焉。江苏之战始上海，终嘉兴，功成而学启死，其名位亚于多隆阿矣。
辛巳，广德州寇弃城走湖州。自苏、杭、江宁军并进，论者皆以广德为要害，以官军力不足不敢攻，惴惴恒恐寇迸出。
及寇弃去，乃知其无能为。始议鲍超进攻句容。其时，李世忠已献还五河、天长、全椒、来安、六合、滁州，而镇江军将冯子材等，亦颇出兵助攻句容、丹阳。江宁寇频驱老弱女口出城以节食，更于城中种麦刈草为粮。庚寅，左宗棠克杭州。三月壬寅，鲍超克句容。甲辰，进攻金坛，冯子材飞书请先攻丹阳。
乙卯，解金坛围，伏兵茅山待追寇。寇果出，中伏返走，追奔五十里，寇不入城，城寇反出走。丙辰，克金坛，乃还军援江西。是时，浙江寇走徽州，号二十万。徽防将毛有铭出战，辄败。寇深入江西，前队至宜黄、崇仁，南昌戒严。四月庚午，李鸿章克常州。壬申，冯子材复丹阳。特诏杨岳斌督军江西，寻援陕甘总督；又诏李鸿章移师合攻江宁。捻寇自河南犯麻城，议遣王可升屯王为。李榕屯桐城。未行，寇复踞广德，趋徽州者日夜相继。杨岳斌、鲍超皆西援，乃以江苏军将刘铭传屯句容，郑魁武屯东坝。
五月壬戌，郭松林克长兴。于是，江宁围军以城破可计日，而李鸿章当来会师，耻借力鸿章；鸿章亦让功，托言盛暑不利火器，延不至。朝命促会师数急，曾国荃忧愤，日约将士穴地隧城，期必破，而龙膊寇屯所谓地保城者不得，则形势终不便，乃日夜发炮攻之。己巳，夺其垒，遂作炮台其上，穴其下，又环城列队十余道并攻，积湿芦、沙草高等城，以疑寇，使多备。
六月甲申，地道成。乙酉，曾国荃令围军百营皆严备，别县赏募敢死将士，待城破先入，于是李臣典等誓先登者九将。日午，地道火发，城崩二十余丈。寇反然火药下烧我军。朱洪章等乘城缺登，张诗日等循城据北门，彭毓橘据东门，朱南桂、罗逢元等皆梯而登。寇散走，或出城，或还保子城。夜半，纵火烧城中，因突围出走。黄润昌等露立龙广山，袁大升等循城南，遇逃寇要击，诛斩数百。张定魁等追寇，及之湖熟，复俘斩数百人。城寇多自焚，或投池井。洪秀全已前一月死，其子洪福年十八九，余寇挟之走广德。洪福刻印，姓名下列“真王”二文，军吏误合二文为“瑱”，奏诏言“洪福瑱”者以此。江宁既复，群寇出掠者皆瓦解。国藩奏上诸将功，以所俘寇将李秀成言，洪福已死；于是浙江、江西诸军方欲张寇势，洪福又实不死。李秀成者，寇所倚渠首。初议生致阙，及后见俘寇皆跪拜秀成，虑生变，辄斩之。群言益讙，争指目曾国荃。国荃自悲艰苦负时谤，诸宿将如多隆阿、杨岳斌、彭玉麟、鲍超等欲告去，人辄疑与国荃不和，且言江宁鎡货尽入军中，左宗棠、沈葆桢每上奏，多镌讥江南军，会病疥，因请疾归乡里，散遣所部军二万五千人。而克城功最受封爵者，李臣典病卒，萧孚泗以丧归，大功虽成，然军气愤郁惨沮矣。
国藩本以忧惧治军，自幸平洪寇，克江宁，如初起兵时所望，力言湘军暮气不可复用，主用淮军，后以平捻寇。然席宝田、左宗棠仍募湘军征苗、回，竟定塞外，棱威天山，乌睹所谓暮气者邪？自国藩始创用乡农代额军，招之则来，麾之则去，见湘军者乃知军利敝。胡林翼、左宗棠、李鸿章皆由此起，故各系其用兵之地，而独以国藩本指，为《曾军前、后篇》。

[book_title]水师篇第六
咸丰二年冬，湖北巡抚常大淳奏言：“寇水陆攻武昌，船炮充斥。闻湖南大军有广西炮船，江南水师有广艇炮船及中小号炮船，请调集江上下游，乃可制遏贼势，断其粮运。”诏徐广缙等饬行。时武备弛，徒存水师名，无船也。徐广缙奏，有卢应翔以炮船战于长沙，长沙人未之闻，及诏问乃知云。陆建瀛防江，有大小三版八桨船。向荣奏遣张国樑率湖南炮船。所谓湖南炮船者，以民船载炮。诏征登州水师船，亦募商舟。及寇破武昌东下，连舟数千，皆商舟也。祥厚奏言，江宁留船十，以分防芜湖、梁山已足矣，其不知水战如此。
三年春，九江陷。向荣奏调外海战船快蟹、大巴百余，取海道至江南，又调上海道吴健彰领拖罟战船、温州总兵领头莽等船备水战。而麟桂以练习船炮名，及李德麟、吴全美之徒稍有闻矣。五月，寇既北渡淮河，南围南昌，御史黄经上书言兵势，始请吴、楚、蜀疆臣各造船练士，乘流攻寇，乃指名及湖南。其时道路阻塞，朝报不时至，诏饬骆秉章，秉章以力所不及，又凡言官论列，例不行，未甚省也。曾国藩闻湖北战船败于田镇，谋守湘，乃试连木筏载炮横湘水。十月，诏国藩督练勇援武昌、汉阳，始命率船炮赴下游。而国藩亦先于衡州治水军，访船制，皆不知其状，筏成，不可用。羽檄征军日数至，人人以逗留为疑，乃叹曰：“今寇往来阳逻，湖南、北所费殆二十万，彼纵横江湖，非舟檝无与争利害。且成师以出，当为东征不归之计，九江以上，千里如洗，奈何以仓卒召募之众，执蛊脆之器，徒步三千里，以当虎狼百万之强寇乎？”水师守备成名标者，颇能言船炮事。国藩亦自以意，用商船改造为长唇宽舷，试发炮，果不震。而资费无所出，乃奏截留大营粤饷银八万，兴水军四千，船二百。其大自五百石及千余石，炮自二百斤至三千斤，又推五日竞渡船意，为短桡长桨如蛇足，以人力胜风水。奏征右江道张敬修率战船，不果来。而同知褚汝航奉檄代敬修，造长龙战船于湘潭。先成名标于衡州造者，曰快蟹、三版、闽、越船制略备矣。然非有法，直以意消息，屡改乃成。其军亦募操舟人为之，增设炮手；其统将，国藩自主之；其裨将，亦号营哨官，纯用儒生、农氓，或陆营弁丁；其经营尺寸轻重之度数，皆自虑度之。而总督吴文镕，颇与同心，时相商定焉。
四年二月，船成，凡大小二百四十，辎重炮船百二十，辎重民船百，水军五千，分十营，设粮台舟中，器物食用工匠毕备，合陆军五千，发衡州，浮湘东下，军容甚壮。当是时，吴文镕以促战先出，败死，湖北水军尽散。而寇入洞庭，步上犯宁乡，及遇水军下，寇遽退，湘阴、岳州皆复。三月，寇复上，岳州防军溃，赖炮船以免。丙午，大
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:45:45-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>