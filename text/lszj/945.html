<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="总序,卽位年,元年,二年,三年,四年,五年,六年,七年,八年,九年,十年,十一年,十二年,十三年,十四年,十五年,十六年,十七年,十八年,十九年,二十年,二十一年,二十二年,二十三年,二十四年,二十五年,二十六年,二十七年,二十八年,二十九年,三十年,三十一年,三十二年,五礼一,五礼二,乐谱,地理志一,地理志二,七政算內外篇,附录,朝鲜王朝实录【世宗实录】全文在线阅读,朝鲜王朝实录【世宗实录】全文在线下载,大玄古籍书库">
<meta name="description" content="朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[世宗实录]。李裪（1397年－1450年），即朝鲜世宗（조선。세종），字元正，朝鲜王朝第四代君主（1418年－1450年在位），朝鲜太宗李芳远第三子，母为元敬王后闵氏。李裪早年受封忠宁君，后进封忠宁大君。永乐十六年（1418年）被立为王世子，同年受禅继位。他在位期间，勤于政事，任用贤才，励精图治，锐意">
<title>朝鲜王朝实录【世宗实录】_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">朝鲜王朝实录【世宗实录】</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]4913000</span> <br/>
          说明： <span class="inputVal" id="bkdec">朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[世宗实录]。李裪（1397年－1450年），即朝鲜世宗（조선 세종），字元正，朝鲜王朝第四代君主（1418年－1450年在位），朝鲜太宗李芳远第三子，母为元敬王后闵氏。李裪早年受封忠宁君，后进封忠宁大君。永乐十六年（1418年）被立为王世子，同年受禅继位。他在位期间，勤于政事，任用贤才，励精图治，锐意进取，在文治武功上均有颇多建树，其中影响最深远的贡献就是创制了朝鲜民族文字——训民正音。在对外方面，与明朝保持了稳定的宗藩关系，与日本实现通商往来，在北方驱赶女真人，陆续设置西北四郡和东北六镇，奠定了以鸭绿江和图们江为界的朝鲜版图。正统十年（1445年），李裪因病让王世子李珦摄政。景泰元年（1450年）薨逝于永膺大君府邸，享年五十四岁。明朝赐谥庄宪，朝鲜加谥曰庄宪英文睿武仁圣明孝大王，庙号世宗，葬于英陵。</span> <br/>
          封面： <span class="inputVal" id="bkimg">Z_6413.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]朝鲜王朝实录【世宗实录】
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]4913000
[book_dec]朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[世宗实录]。李裪（1397年－1450年），即朝鲜世宗（조선 세종），字元正，朝鲜王朝第四代君主（1418年－1450年在位），朝鲜太宗李芳远第三子，母为元敬王后闵氏。李裪早年受封忠宁君，后进封忠宁大君。永乐十六年（1418年）被立为王世子，同年受禅继位。他在位期间，勤于政事，任用贤才，励精图治，锐意进取，在文治武功上均有颇多建树，其中影响最深远的贡献就是创制了朝鲜民族文字——训民正音。在对外方面，与明朝保持了稳定的宗藩关系，与日本实现通商往来，在北方驱赶女真人，陆续设置西北四郡和东北六镇，奠定了以鸭绿江和图们江为界的朝鲜版图。正统十年（1445年），李裪因病让王世子李珦摄政。景泰元年（1450年）薨逝于永膺大君府邸，享年五十四岁。明朝赐谥庄宪，朝鲜加谥曰庄宪英文睿武仁圣明孝大王，庙号世宗，葬于英陵。
[book_img]Z_6413.jpg


[book_title]總序
世宗莊憲大王實錄
○世宗莊憲英文睿武仁聖明孝大王諱裪，字元正，太宗恭定大王第三子也。母元敬王后閔氏，以太祖六年丁丑四月壬辰，生於漢陽俊秀坊潛邸，實大明太祖高皇帝洪武三十年也。英明剛果，沈毅重厚，寬裕仁慈，恭儉孝友，出於天性。太宗八年戊子二月，封忠寧君，娶右副代言沈溫之女，封敬淑翁主。十三年壬辰五月，進封忠寧大君。十八年戊戌六月壬午，太宗在開京，文武百官以世子禔失德，合辭請廢，太宗欲立禔長子爲嗣，群臣咸曰：「殿下敎養世子，無所不至，尙且如此，今立幼孫，寧能保異日乎？況廢父立子，於義何如？請擇賢以立之。」太宗曰：「卿等宜擇賢以聞。」群臣咸曰：「知子知臣，莫如君父，簡在聖心。」太宗曰：「忠寧大君天性聰敏，好學不倦，雖盛寒極暑，終夜讀書，且識治體，每於大事獻議，皆出於意料之外，又其子有將大有爲之資。予欲以忠寧定爲世子。」群臣咸曰：「臣等所謂擇賢，亦指忠寧大君也。」議旣定，卽立爲王世子，趣百官入賀，遣長川君李從茂，告于宗廟。下敎宥中外曰：
建儲以賢，乃古今之大義；有罪當廢，惟國家之恒規。事非一槪，期於當理而已。予嘗建嫡長禔爲世子，迨年旣冠，不好學問，沈于聲色。予以其少也，庶幾長成改過自新，年踰二十，顧乃私通群小，恣行非義，往歲之春事覺，伏誅者數人。禔乃悉書其過，告于宗廟，上書於予，似自悔責，未幾又入姦臣漢老之陰謀，復踵前轍。予以父子之恩，止黜漢老，禔乃罔有悛心，反懷怨怒，憤然上書，辭甚悖慢，全無臣子之義。政府、勳臣、六曹、臺諫、文武百官合辭署狀以爲：『世子之行，不可以承祧主鬯，以任付托之重。伏望仰思太祖草創之艱難，又念宗社萬世之大計，俯循大小臣僚之所望，斷以公義，許廢世子，放之于外，擇宗室之賢者，卽建儲貳，以定人心。』且謂：『忠寧大君英明恭儉，孝友溫仁，好學不倦，允符儲副之望。』予不獲已，放禔于外，建忠寧大君爲王世子。嗚呼！古人有言曰：『禍福無不自己求者。』予豈有一毫愛憎之私心哉？
甲申，賜世子官敎，封夫人敬淑翁主爲敬嬪。丙申，太宗御正殿，冊世子曰：
建儲貳、係人心，實爲大典；擇元良、端國本，惟在至公。爰正名位之隆，式擧封崇之禮。咨爾忠寧大君裪，寬弘莊重，孝悌謙恭，愛敬事親，居常翼翼，聰明好學，惟日孜孜，付托是宜，臣民屬望，是用冊爾爲王世子。嗚呼！天祚明德，神享克誠。主鬯承祧，尙念負荷之艱大；臨深履薄，永膺祿福之綏將。
冊敬嬪曰：
順公義而建元良，儲副卽定；重配匹以承宗社，位號宜崇。爰擧徽稱，用遵彝典。咨爾沈氏，貞嘉稟性，端正飭躬。常存敬長之心，夙著勤儉之德。克敦婦道，允孚家人。穀旦于差，縟禮斯備。今遣臣某，冊爲敬嬪。肅雍內助，誠恒切於鷄鳴；黽勉相承，祥益膺於麟趾。
又下敎宥中外曰：
建儲端本，所以承宗廟、係人心，爲萬世計也。昔者周文王舍伯邑考而立武王，惟其賢也。詢諸臣僚，乃立子裪爲王世子，已嘗布告中外。若稽典禮，當行冊命，肆於永樂十六年六月十七日，授以冊寶，屬玆盛擧，宜布寬條。嗚呼，旣建元良，以慰神人之望；載滌瑕垢，旁施廣蕩之恩。
上上箋謝曰：
負扆當陽，誕布冊命，建儲端本，謬及臣身，良切悚兢，冞增感激。伏念臣裪，識見淺陋，性稟愚蒙。視膳東廂，罔知順承之道；傳經外傅，未究蘊奧之精。何期睿恩邃霑陋質？玆蓋主上殿下齊莊中正，濬哲文明，謂主器必有攸歸，而人心所當預定，遂命庸品，獲荷崇儀。臣謹當思付托之匪輕，無斁亦保；奉訓戒之至切，永矢不諼。
七月壬子，太宗命上，如漢京謁宗廟。太宗密有內禪之志，六代言泣曰：「非臣僚之所望也。」太宗曰：「勿露此意。」丁丑，太宗自開京還漢京。八月乙酉，太宗御慶會樓下，召知申事李明德等曰：「予在位今已十九年矣。夙夜祗懼，不敢遑寧，而未能上答天意，屢致災變，且有宿疾，近來尤劇。玆欲傳位于世子。」明德等力陳不可，太宗不聽，御報平殿，令內臣召上，再三趣之，命尙瑞司進大寶。政府、六曹、功臣、三軍摠制、六代言等排闥直入，號天慟哭，共挽大寶，令不得進，太宗厲聲勑明德曰：「君有命，臣不從義乎？」明德不獲已進大寶。上未知命召之意，顚倒進見，太宗卽以大寶授之，上俯伏不起，太宗執上袖起而授之，卽入于內。上惶遽，置寶案上，隨入于內，至誠請辭，群臣亦慟哭不已。太宗使宦官崔閑敎臣僚曰：「予已與國王相對而坐，卿等勿復請也。」命上受寶留宮，仍賜紅陽傘，移御蓮花坊古世子殿。百官隨至殿庭慟哭，請復如前，上亦奉大寶，親詣內庭固辭。至夜，太宗謂上曰：「諭予之意，已至再三，何不以孝我爲念，而紛紛然若是乎？」拱手指北斗，誓以不變之意，上惶懼，令明德奉寶而出，還于景福宮。丙戌，文武百官復上書固請，成均館生又上書極言，太宗皆不覽。群臣請至上前面陳，太宗閉門不納，群臣慟哭，聲震宮庭。太宗使崔閑敎群臣曰：「予已誓告皇天、宗廟，不可改也。」遂令代言等歸景福宮。丁亥，太宗遣崔閑，送乘輿儀仗，又命侍衛軍士迎上來。上將以烏杖、靑陽傘行，太宗使內臣視之，怒曰：「不從命則勿來也。」上不得已以朱杖、紅陽傘進，上箋固辭曰：
臣性資愚魯，學問未成，爲政之方，懜然無覺，叨居儲副之位，夙夜惕慮，猶懼不稱。何圖今日乃有付畀之命？事出意外，顚倒無措。恭惟主上殿下，春秋鼎盛，聖德方隆，遽倦萬機，欲以廟社之重，委諸顓蒙之軀，豈惟臣子之心，倍加兢惶？誠恐祖宗之靈，有以驚動。且以國家而相傳，實惟國家之大事，悤遽乃爾，中外臣庶罔不駭愕。重念殿下立臣爲後之時，猶以不敢擅便，奏于天子，況以軍國之重，擅授於臣？臣恐事大之禮，亦且有失。伏望殿下，察愚臣之至情，慮國家之大計，以慰宗社、臣民之望。
太宗猶不允。群臣又直入內庭號哭，聲徹御座，太宗使孝寧大君𥙷[1]傳命曰：「予傳位于異姓，則卿等之請然矣。予傳位于子，何以如此？」乃以翼善冠，親加于上，遂令上備國王儀仗，往景福宮卽位。上不獲已承命而出，謂群臣曰：「幼沖愚魯，難堪大事，至誠請辭，終不蒙允。」群臣見上戴翼善冠，皆俯伏。上如景福宮。太宗命崔閑，敎政府、大臣曰：「主上未壯之前，軍事予親聽斷。且國家每有難斷之事，令政府、六曹同議可否，予亦與議焉。」朴訔等對曰：「上之傳位，臣等以爲欲爲逸豫，今乃知上意。請下敎書，諭以傳位之意，以寬臣民之望。」乃命禮曹判晝卞季良，製傳位敎書。又命諸代言曰：「兵曹堂上，皆侍從於予；代言等，侍從主上殿。」諸代言啓曰：「臣等乞分半侍衛。」太宗曰：「自古承宣從人主，無別行之理，須速去。」諸代言又啓曰：「願留知兵曹。」太宗曰：「雖兼兵曹者，承宣豈可分屬乎？」諸代言皆拜辭。季良製敎書以進，太宗曰：「今日事甚繁劇，宜速頒敎。」於是，群臣朝服，班序殿庭，乃頒敎書曰：
予以否德，纉承太祖之洪業，夙夜祗懼，勵精圖治，蓋已十八年于玆矣，澤未及民，屢致災變。且有宿疾，近日乃劇，不堪聽政。世子裪英明恭儉，孝悌寬仁，合登大位，已於永樂十六年戊戌八月初八日，親授大寶，俾專機務，唯軍國重事，予親聽斷。咨爾中外大小臣僚，咸體至懷，同心協輔，以迓惟新之慶。
又命群臣，詣景福宮陳賀。庚時，宗室及文武百官朝服，班序景福宮庭，上以遠遊冠、絳紗袍，御勤政殿，群臣上箋陳賀，成均學生、回回老人、僧徒皆與焉。上受賀訖，尊上王爲太上王，父王爲上王，母后爲大妃，封敬嬪爲妃。
初，上王在潛邸，元敬王后夢，太宗抱上，坐於日輪中，未幾太宗踐阼，至是，上又嗣位。以沈溫爲靑川府院君，妻安氏爲三韓國大夫人，朴信爲議政府贊成，朴習爲兵曹判書，趙末生爲刑曹判書。

[book_title]卽位年
八月
8月11日
○戊子，上御勤政殿頒敎曰：
恭惟太祖草創洪業，惟父王殿下纉承丕緖，小心翼翼，敬天愛民，忠誠格于天子；孝悌通於神明。中外乂安，倉廩富實，海寇賓服，文治以隆，武威以振，綱擧目張，禮興樂備、深仁厚澤，洽於民心；隆功盛烈，溢於史冊，昇平之極，古所未有，垂二十年于玆矣。近以宿疾，倦于聽政，命予嗣位，予以學問疎淺，少未經事，辭至再三，竟不蒙允。乃於永樂十六年戊戌八月初十日，卽位于景福宮勤政殿，受百官朝賀，尊父王爲上王，母后爲大妃。一切制度，悉遵太祖及我父王之成憲，無有變更。屬玆盛禮，宜布寬條。自永樂十六年八月初十日昧爽以前，除謀叛、大逆、敺及殺祖父母、父母、妻妾殺夫、奴婢殺主、蠱毒魘魅、謀故殺人，但犯强盜外，已發覺、未發覺，已決正、未決正，咸宥除之。敢以宥旨前事，相告言者，以其罪罪之。於戲！正位謹始，以奉宗祧之重；施仁發政，方推渙汗之恩。
初，上遣知申事李明德，啓於上王曰：「願上尊號爲太上皇。」上王曰：「當以上王爲太上王，予爲上王。予非謙讓，以天倫也。主上欲孝於我，須從我言。」上王亦遣人曰：「太上之號，非予所敢當也。」於是，尊太上王之禮不擧。
○禮曹啓親詣上王殿進箋儀曰：
至日，槌鼓爲一嚴，通禮門設文武群官位於闕門外，文東武西相對，俱重行北上。文武群官，各具朝服。槌鼓爲二嚴，判通禮跪，啓請中嚴，文武群官俱集闕門外，兵曹陳大駕鹵簿於闕門外。槌鼓爲三嚴，諸衛之屬，各督其隊，入陳於殿庭，奉禮引文武群臣，就門外位，侍衛之官，各服器服，摠制以下左右侍臣，俱詣勤政殿西階奉迎。判司僕進象輅於勤政門前南向，千牛將軍一人執長刀立於輅前北向。知通禮在判通禮之前，通贊、舍人在知通禮之前。判通禮跪啓外辦，判司僕攝衣而升，正立執轡。殿下服冕服，乘輿以出，降自西階，樂部作，千牛將軍前執轡。殿下降輿升輅，判司僕立授綏，摠制以下侍臣挾侍如常。知通禮進當輅前跪，啓請車駕進發，俛伏興退復位。〈凡知通禮啓請，皆進駕前跪啓訖，俛伏興。〉車駕動，知通禮與通贊挾引以出，千牛將軍夾輅而趨。駕至闕門外，至侍臣上馬所，知通禮跪，啓請車駕小駐，敎文武侍臣上馬，判通禮前，承旨退稱曰：「敎可。」通贊、舍人傳唱，文武侍臣上馬。諸侍衛之官，各督其屬，左右翼駕，尙瑞官奉寶前導，摠制以下左右侍臣，夾侍於輅前。文武侍臣上馬畢，知通禮啓請敎車右升，判通禮前、承旨退稱曰：「敎可。」知通禮退復位。千牛將軍升訖，知通禮啓請車駕進發，車駕動，鼓吹作。其文武群官，在玄武隊後如常儀。車駕將至，文武侍臣下馬分立鞠躬。駕至殿門外，回輅南向，千牛將軍降立於輅右。知通禮進當輅前，啓請降輅，俛伏興還侍立，殿下降輅入幄次。通禮門分引文武群官就殿庭，文東武西，中心爲頭，異位重行北向立。判通禮導殿下，至殿門內褥位北向立，繖扇、華蓋在門外。判通禮啓請四拜，殿下四拜。通贊、舍人贊衆官四拜，在位者皆四拜訖，進箋讀訖。判通禮啓請四拜，殿下四拜。通贊、舍人贊衆官四拜，在位者皆四拜。判通禮導殿下，出就幄次，釋冕服。通禮門分引文武群官，出殿門外，服時服序立。車駕動，侍從如常儀。
是日，上具冕服乘輦，率百官詣上王殿，上謝恩箋曰：
聖君之命，謬及昏愚。臣子之情，曷勝駭愕？省循非稱，負荷奚當？伏念臣性資庸疎，學問淺近。嘗居東禁，恐未堪於承祧；袛奉兩宮，唯知謹於視膳。亦且昧於爲政，顧何足以治民，豈期眇躬遽受神器？玆蓋心敦慈愛，德著寬仁，謂迪後而貽謀，須傳祚而垂裕，遂令孱質，叨莅丕基，敢不仰思草創之艱，不遑寧處？又念付托之重，惟懷永圖。
退次釋冕服進見，上王曰：「當還藏義洞本宮，以待昌德宮畢役。」上還本宮。
○以朴訔爲左議政領經筵事，李原爲右議政領經筵事，劉敞爲玉川府院君，卞季良爲禮曹判書知經筵事，柳觀爲藝文館大提學知經筵事，卓愼爲禮曹參判同知經筵事，李之剛爲戶曹參判同知經筵事，李明德爲吏曹參判，河演爲知申事，元肅爲左代言，成揜爲左副代言，以司宰監正李隨爲同副代言，尹淮判承文院事經筵侍講官，鄭招判軍資監事經筵侍侍講官。訔、原、敞、觀、之剛皆兼世子師賓，故改除。初，上王旣傳位，謂上曰：「李明德爲知申事，雖未隔月，予已去官，明德亦當去官。主上曾學於李隨，今雖秩卑，可授代言。」故皆超拜。俗以秩滿遞官者爲去官。
8月12日
○己丑，遣李原告于宗廟曰：「積功累仁，肇造邦家，德深裕後，式至今休。父王纉承垂二十年，近以嬰疾，難於聽政，乃命涼德，嗣受大業。惟恐上不承於祖宗；下不副於臣民，辭至再三，竟不蒙允。乃於永樂十六年八月初十日，祇受大位，是用敢告。」
○上語河演曰：「予未知人物，欲與左右議政、吏兵曹堂上，同議除授。」演曰：「上王昔於景德宮，親與政丞趙浚等尙瑞司提調，同議除授。今殿下初政，與大臣議甚當。」上命召左右議政、吏兵曹堂上議，以許遲爲大司憲，許稠爲恭安府尹，朴光衍爲慶尙道水軍都節制使，鄭守弘爲右司諫，朴冠爲司憲執義，鄭其爲司憲持平。
○置封崇都監，以朴訔、李原爲都提調，朴信、許遲、許稠、李明德爲提調。將上上王及大妃冊寶，故設都監，掌其事。
○改司導爲別司嚴，以左牌爲左禁衛，右牌爲右禁衛。
○加設經筵官知經筵一人、同知經筵一人、侍講官一人。
○左右軍各加一司，而未有名號。至是以左軍新司爲龍奮，右軍新司爲虎牙。
○上命上王、大妃二殿諸道進上，悉仍舊供進。凡朝官除拜謝恩及拜辭、復命，詣上王殿肅拜。宗親、大小臣僚問安及私進上，亦仍舊例。
○以判府事李和英、摠制文孝宗爲左禁衛一番節制使，漢平君趙涓、同知摠制李植爲二番節制使，同知敦寧府事李湛、摠制柳殷之爲三番節制使。淸平君李伯剛、長興君馬天牧爲右禁衛一番節制使，平壤君趙大臨、摠制郭承祐爲二番節制使，都摠制李澄、同知摠制朴實爲三番節制使。摠制權希達爲司禁左邊節制使，摠制禹博爲右邊節制使，吉昌君權跬、同知摠制沈泟爲內禁衛一番節制使，宜山君南暉、同知摠制李順蒙爲二番節制使，唐城君洪海、同知摠制成達生爲三番節制使。都摠制李伯溫、同知摠制洪涉爲內侍衛一番節制使，都摠制盧龜山、摠制鄭耕爲二番節制使，都摠制鄭鎭、同知摠制田興爲三番節制使。又以長川君李從茂、都摠制趙秩、同知摠制河敬復爲三軍都鎭撫。
8月13日
○庚寅，上詣上王殿，召領議政韓尙敬、右議政李原，議奏傳位事于大明，皆曰：「請封世子時未蒙準，又遽傳位，朝廷以爲何如？」時朴訔以疾在家，遣河演就問之，訔亦未能定議。上王曰：「當更議之。」因命擇可專對者，爲謝恩奏聞使。乃以判漢城金汝知爲謝恩使，工曹參判李迹爲副使，刑曹判書趙末生爲奏聞使。
○上命於宗廟第四室及啓聖殿稱孝曾孫嗣王，宗廟第五室、文昭殿、健元陵稱孝孫嗣王，齊陵稱孝孫國王。
8月14日
○辛卯，上召領敦寧柳廷顯、領議政韓尙敬等及臺諫各一人，議奏聞事，議論猶未定，多謂：「當云患風疾，發作無時，不獲已以世子裪權署國事。印章冕服，不敢擅傳，伏候明降。」唯李原獨曰：「今年正月，中國使臣見上王無恙。且今旣請封世子，皇帝必遣使臣來，上王若不出見，朝廷必疑；若出見，必知病之非實。世子廢立未久，而遽爾傳位，事理顚倒，莫若姑稱疾，奏請傳位。皇帝假使不允，再請則必允。」上命河演以聞于上王，上王遣演于朴訔第問之，訔議與原同。且曰：「開國以後，上王始受誥命，事大至誠。今當授受大事，不可擅便。」演還啓，上王嘆曰：「予厭背上大瘇，去之欲速，此正事理難定處也。左右議政之言是也，然皇帝萬一不允，何以處之？本國非海內之國，自古不必奏請然後傳位。雖已承襲，皇帝不必怒，宜從衆議。」
○上命備禮行幸，則步甲士着甲，行首步行；常時行幸，則甲士以常服佩劍，行首騎馬以從。知申事河演等曰：「前例不可廢也。」上曰：「予隔一二日問安于上王殿，若常備禮，豈無弊乎？大抵事之有弊者，除之可也。」
○琉球國王二男賀通連遣人致書于左、右議政，獻丹木五百斤、白磻五百斤、金襴一段、段子一段、靑磁器十事、深黃五十斤、川芎五十斤、藿香五十斤、靑磁花甁一口、沈香五斤。回賜九升白紵布二十匹、黑麻布三十匹、白紬布二十匹、七升緜布四十匹、六升綿布百十一匹、五升緜布二百匹。令禮曹判書答書曰：
使至辱書，從審動履嘉裕。所獻禮物，謹已啓納。涉險修睦，敢不爲喜？仍將土宜，就付回使，不腆爲愧。
○倭人司正表沙貴率其國銅鐵匠來。
○上遣河演啓于上王曰：「父王昔爲太祖置一庫，專辦供上，此用古制也。今臣心以爲，以一國奉養兩殿，何必置一庫乎？仍舊令內資、內贍供上，正合於義。」上王曰：「主上言出至誠，合於事理，然專爲置庫，舊制也。承寧府古之內藏庫，帑物、奴婢俱足，以此庫屬之無欠。予於太祖亦然，從舊制可也。」演還啓，上曰：「雖置屬庫，令內資、內贍仍舊供上。」
○上定中宮號曰儉妃，遣河演啓於上王，上王曰：「主上好儉約，此號甚好，然字音不宜於號。」乃改以恭。
○司僕寺啓：「忠淸道沔川藏德串牧場，因旱水草枯渴，請移於唐津孟串。」從之。
○對馬島敬差官李藝啓：「火㷁碗口唯以銅鐵鑄造，而銅鐵我國所不産，因此火㷁碗口未易鑄造。臣至對馬島，於賊倭處，得中國所鑄水鐵火㷁碗口以來。請以水鐵鑄火㷁碗口，分置諸州鎭。」命軍器監試之。
○禮曹啓：「今將涓吉朔安胎，請依前例，立胎室都監，擇吉地。」從之。
○昭格殿請依前例，畫上卽位年直星，行醮禮，從之。
8月15日
○壬辰，上王親詣健元陵，行秋夕祭，兼告傳位，領議政韓尙敬、戶曹判書崔迤、禮曹判書卞季良扈駕。祭文曰：
嗟我皇考，至德如天。叨承丕緖，十有九年。身纏宿疾，難堪聽政。授位世子，俾專政令。向巡舊都，自春徂夏。且經令節，恨未奠斝。玆當秋夕，恭修菲薄。祗謁山陵，仰贍怵惕。兼告中情，竚布忖度。俯諒孝思，庶歆一酌。
○上遣長川君李從茂、右代言金孝孫、宦官金龍奇侍衛，仍獻酒饌。上王行祭訖，還駐駕野次，命金孝孫行酒。上王歡甚曰：「自春以來，今始解憂，今日下淚三度。予之子非不多，然不得具在眼前，一恨也。前日孝寧、忠寧朝夕出入定省，今忠寧爲國王，未得數見，二恨也。在位十九年，水旱之災，無歲無之，三恨也。」因賜從茂、孝孫、龍奇馬各一匹。
○禮曹請以上王傳旨爲宣旨，其不從宣旨者，以制書有違論罪，從之。
○上遣宦官朴春茂，賜讓寧大君禔酒肉及緜布、紬絹各十匹、布百匹。
○改順承府爲仁壽府，屬上王殿，府尹二、少尹、判官、丞、副丞各一，序恭安府之下。新置慶昌府，屬中宮，府尹、少尹、丞各一，序於仁寧府之下，竝隷吏曹。仁寧府依舊屬大妃殿，革府尹一。初，上遣知申事河演，將新置二府之意，啓于上王，上王以新設官職有弊不允，演固請，從之。
○以安天保爲左議政致仕，李枝爲領議政致仕，洪汝方、禹均爲仁壽府尹，南琴爲慶昌府尹，金峙知司諫院事，郭存中、鄭存誠爲司憲掌令，鄭宗本、權照爲左右獻納，李佐爲司憲持平，皇甫仁、河潔爲左右正言。天保，三韓國大夫人安氏之父；枝，度祖之孫也。
8月16日
○癸巳，上詣上王殿，還詣老上王殿。時，上王及恭靖王皆爲上王，故恭靖王稱老以別之。
○贊成事朴信詣上王殿問安，上王曰：「主上今在本宮，未得數見，是可恨也。卿須督役，使主上速還昌德宮。」又謂知申事河演曰：「予前日詣健元陵，路見禾穀不實，當有飢饉之憂。京畿之民則京城所儲可以賑之；全羅、慶尙、忠淸三道，稍有蓄積，亦可以救；咸吉道地連敵境，且復置慶源新徙人民，尤可慮也。其令政府、六曹議救之之策。」
○改謝恩使金汝知爲請承襲奏聞使，以安原君韓長壽爲謝恩使。
○命新除敎授官、敎導、萬戶、千戶在外者，除朝辭赴任。
○兵曹啓：「以三軍都事三人，分司義建府。」從之。
8月17日
○甲午，上視事，仍饋啓事宰樞及臺諫。
○司憲府啓：「臣等竊念，獄中一日，若度一年。且一人在獄，一家爲之愁苦。獄者，聖人之所重也，故必不得已身犯罪惡，乃可逮獄也。今善山所囚金制、定平所囚豆彦，皆非身犯，但以其子在逃，推其去處，累年滯獄，誠可痛心也。夫顧念父母，常懷戒懼者，君子之行也。爲惡之人，豈以父母爲心乎？其父母雖明知去處，父子之間，天理人情之至，現則必死，豈肯告之哉？如是而久滯於獄，無益於事。乞自今犯罪在逃者，關係社稷事外，父母妻子收繫考問，毋致累月。若終不現，則依律文，在逃獄成，明立文案，以待後日現身決罪，以廣好生之德。」上從之。
○老上王幸廣津院。院在城東漢水上流。老上王久病，以仁德宮陻隘，設帳殿山麓，以臨漢水。
○戶曹啓：「諸道損實踏驗，一依《經濟六典》，務令官民兩便，然守令以一身，收穫前遍審爲難。依近年已行之例，擇居鄕公廉品官爲委官，分遣踏驗。委官踏驗後，守令親審不中者，報敬差官覆審。其守令、委官以損爲實，以實爲損，以墾爲陳，以陳爲墾者，三品以上申聞，四品以下直斷論罪。」從之。
○禮曹啓：「上王殿門前立牌，令過者下馬。」上從之，因命老上王殿門前，亦立牌。
○平安道觀察使以博川城不宜風水，且有水災，請移置故基。黃海道觀察使以瓮津鎭城中無水泉，請擇地移築，皆從之。
8月18日
○乙未，上詣上王殿上壽，孝寧大君𥙷[1]、領敦寧柳廷顯、領議政韓尙敬、右議政李原、宗親、駙馬、六代言侍宴。上跪進卓上壽，上王曰：「予之避位，欲貯福也，今反益尊矣。」柳廷顯獻聯句云：「天設錦筵期萬歲。」上王和云：「民無菜色感君恩。」河演云：「恩波浩蕩溫言裏。」李原云：「國步昇平永樂中。」韓尙敬云：「中外無憂是今日。」上王云：「君臣合道事朝廷。」河演云：「廷臣祝壽呼山岳。」上王云：「嗣子修身奉祖宗。」上云：「宗社若危臣任責。」上王命群臣舞，上王亦舞曰：「傳位若不得人，則雖欲忘憂，得乎？主上眞守文太平之主也。」尙敬等曰：「實因聖上知子知臣之明也。一國臣民祝壽萬年，永觀太平。」極歡至夜乃罷。上王賜河演及盧希鳳內廐馬各一匹。希鳳，上之傳命宦者也。
○兵曹奉宣旨，定吹角令曰：
上王殿吹角，入番兵曹應之以角，大殿亦應之以角。三軍入番都鎭撫及節制使，依序立圖，作運結陣。大殿率軍士，卽詣義建府，軍士結陣之後，別作一陣待命。若命召，則驗信牌，率內禁、內侍衛入殿門。出番三軍鎭撫及節制使，隨其聞角聲先後，奔走聚會，依三軍序立圖作運。大殿吹角，則上王殿亦如上項例，率軍士赴之。應變之際，守宮軍馬，臨機命將守之。大殿吹角時，宣字旗、織紋旗、受命等事，一依吹角兵制。
8月19日
○丙申，視事。
○吏兵曹以上初卽位，請設文武科，從之。
○上命錢穀會計、馬籍、軍籍亦進于上王殿。
○諡刑曹判書尹向昭度公。容儀恭美曰昭，心能制義曰度。
○全羅道大堀浦海水赤。
○慶尙道水軍都節制使啓：「巨濟、南海二島，倭賊往來之地，近年以來，賊變寢息。因此，人民避役于二島，南海二百餘戶、巨濟三百六十餘戶，萬一有變，則必爲所掠。若不禁二島居民，則當置守城軍，以嚴守禦。南海東面赤梁、西面露梁、巨濟西面見乃梁，竝宜置兵船。自水營乃而浦至巨濟，水路五十餘里，倘有賊變，未易赴援。前者移永登萬戶于玆山島，請復還永登浦，以安民業。」
上令議政府、六曹議之。僉曰：「二島所居婦人、小兒、家財刷出，止留丁壯耕農事，已受敎行移，不必更論。玆山萬戶則復還永登甚當。」兵曹議曰：「二島之地，膏腴可耕，宜置木柵，以庇農民。」上從之，仍命待豐年設木柵。
○吏曹啓：「慶昌府請依仁寧府，置知印三十人，以諸司權知直長充差。」從之。
○漢城府啓：「諸司奴婢物故者，城中則五部官，城外十里則本府官，皆親到檢驗。然素不識奴婢名貌，姦詐之徒或以他人物故者，變名易實，規避其役。今後與其司當該官同檢，兼考賤籍，以防姦僞。京城人居稠密，小兒出過數門，則不得尋其家，卒至迷失，得之者亦不得其所居。或有姦詐之徒，隱藏哺養，以爲奴婢者。今後凡得遺失小兒者，悉送濟生院，戶曹給糧以養之，父母之失兒者，亦詣濟生院尋之。官徵其父母楮貨三十張，給得兒者，苟有匿不告者，里內管領及五家竝論罪。」從之。
○賜昌德宮赴役人匠綿布五十匹、正布百匹。
○司憲府啓：「雅樂署樂工，本爲祭享而設。今禮曹一應賤役，無不使喚，一皆禁斷。」從之。
8月20日
○丁酉，視事。
○上王幸廣津院，謁老上王，上遣盧布鳳，進酒果。上王日暮乃還。
○禮曹啓：「神德王后貞陵祭及忌晨齋祭，不宜國行。請給田五結，令其族親主辦。」從之。
○禮曹啓：「上王、大妃封崇諸事，依庚辰年封崇例；中宮封崇諸事，依辛巳年封崇例。」上從之，因命上王、大妃封崇諸事，極其精緻。
○參贊金漸啓曰：「臣嘗奉使朝廷，帝賜《名稱歌曲》。請交奏於俗樂，使朝廷使臣聞之。」上曰：「尊閣之可也，何必交奏？雖交奏，聲音殊異，使臣必不能辨，何益之有？」不允。後有使臣，乃命交奏。
8月21日
○戊戌，上詣上王殿。
○上命戶曹：「今年風水爲災，禾穀不稔，民生可慮。其令諸道敬差官須及刈穫前，幷私田踏驗，務要得中，使民不怨咨。」
○上稟宣旨，乃命刑曹：「閔無咎、無疾、無恤、無悔妻子，許外方從便；李居易子孫，京外從便；金漢老量移淸州。」刑曹判書趙末生等啓曰：「此輩皆罪干不忠，於殿下卽位之初，不可輕宥。且漢老不可近京城。」上曰：「上王有命，不敢不從。」末生等固請，不允。
○上王命宗戚、功臣外，二品以上常時問安及兵曹所屬外新拜官者謝恩，竝皆除之。又命觀察使、二品以上守令及諸以軍務出使者外，其餘除拜辭、復命。
○禮曹啓：「本曹判書答日本國防、長、豐三州刺史大內多多良道雄書曰：『使至惠書，從審體履康勝。所獻禮物，謹已啓聞收納。兼諭，《藏經》曩因貴國諸鎭求索殆盡，安有吝惜之理也？惟照悉。所索之物，俱在別幅，兼致土宜，以表謝忱。』」從之。
○禮曹啓：「經筵進講時坐次，領經筵東壁，知經筵、同知經筵西壁，參贊官以下南行。」從之。
○日本國西海道日向州太守藤元久，對馬州篠栗山城守宗仸遣人來獻土物，竝計直回賜。
○慶尙道觀察使報：「琉球國遣使來聘，其使人遭風船敗，漂失禮物，溺死者七十餘人，存者亦多病傷。來泊閑山島。」上命賜衣服，廚傳上送。
8月22日
○己亥，謝恩使元閔生齎奏準禮部咨文，回自京師，啓：「使臣陸善財已到遼東。」上王賜閔生米豆五十斛，上賜鞍具馬一匹。禮部咨曰：「近準朝鮮國咨：『請照驗，煩爲奏請，明降施行。』準此。永樂十六年七月二十七日早，本部官於奉天門，奏請聖旨：『已有勑書，與國王準他擇賢。恁禮部行文書，與王知道。』欽此，除欽遵外，合行回咨本國知會施行。」
○遣長川君李從茂于義州，齎宣醞，迎使臣。
○以上初卽位，將行謁廟之禮，至是，以有朝廷使臣，命於冬享大祭兼行行。大司憲許遲等請勿停謁廟之禮，不允。
○臺諫請閔無咎、李居易等妻孥，勿許從便；金漢老勿許量移，只允居易、漢老之事。
○分遣行臺監察金寧、具綱于京畿左、右道。
○咸吉道慶源兵馬節制使曺備衡啓：「今先運新徙民四百戶內，時到者但百八十戶而已。歲戊寅，修孔州城，置慶源府，徙道內富民以實之，其後再經兵亂，流移四散。今復置府，已令各官刷還，而各官托以不付籍，不卽刷還。然其産業基址尙在，分辨不難，乞勿論付籍與否，悉令刷還。且元居人民，其父母妻孥，盡爲賊所殺擄，而移居賊衝龍城之地，累年戍禦，本府復立之後，又先徙居可尙。乞賞以添設檢校之職，以慰其心。」
上令兵曹擬議。兵曹啓：「募道內無産業者徙之，復三年徭役，除其租稅。刷還流移人民，卽依所啓爲便。」從之。
○濟州按撫使報：「七月二十七日夜大風雨，邑城東門及官舍、民屋多頹，林木皆拔，諸浦船多漂破。大靜、旌義縣亦如之。」
○初，隊正韓彦誣告富平府使李士寬、摠制文孝宗謀亂，下義禁府鞫之，彦服誣，至是斬之。
8月23日
○庚子，上詣上王殿。上王御便殿，召領議政、右議政、六曹判書、長川君李從茂，議與使臣說傳位之故，獻議不一。又召府院君成石璘、南在、鄭擢、劉敞、安景恭等博議。南在、鄭擢、劉敞等曰：「當云父王有疾，以世子權署國事，而世子出迎，父王不出爲可。」石璘、景恭等曰：「封世子準奏之勑，當父王之身，父王不受帝命，非禮也。父王隱傳位之事，以國王迎勑，主上除翼善冠，以世子迎勑，使臣回還後，奏請傳位爲可。」上王曰：「新王卽位，已頒敎書於四方，使臣到義州，豈不聞知？隱之則不直，宜說父王之疾發作無時，故令世子權署。然請封世子，今未蒙準，未得奏請傳位。今父王之疾稍愈，將力疾迎勑。」李從茂承命以行。
○上王曰：「謝恩使須遣親戚，韓長壽雖親戚，不若沈溫。且黃儼素識溫，溫往，儼必用力。」乃以溫代長壽。
8月24日
○辛丑，視事。
○遣吏曹判書鄭易于安州，齎宣醞，慰使臣。
○咸吉道觀察使啓：「和州末應島地窄，不宜牧場，移於都連浦爲便。」從之。
○上命尙衣院，加造象牙圓牌十二、烏梅牌三十。
○慶尙道觀察使啓：「道內郡邑旱荒，請免今年貢鐵。」從之。
8月25日
○壬寅，視事。
○遣都摠制盧龜山于平壤，齎宣醞，慰使臣。
○上王命囚兵曹參判姜尙仁、佐郞蔡知止于義禁府獄。時，上御藏義洞本宮，兵曹每以軍事不啓上王，先啓於上，上輒却之曰：「何不啓父王？」上王知之，欲試觀其所爲，問尙仁曰：「象牙牌、烏梅牌，將用之何事？」尙仁曰：「用以招大臣。」上王卽出象牙、烏梅牌，付尙仁曰：「在此無所用，宜悉輸王宮。」尙仁卽奉詣主上殿，上問曰：「此何所用？」尙仁曰：「用以召在外將帥。」上曰：「然則不可置諸此也。」卽令尙仁還納之。上王以尙仁爲回詐面欺，召右副代言元肅與都鎭撫崔閏德，宣傳于上曰：「予曾下敎書曰：『軍國重事，予親聽斷。』今尙仁等，凡軍事只啓於主上，不啓於予。又前日命尙仁錄可受職者，尙仁加書其弟尙禮，啓主上除司直，來謝曰：『主上以臣弟尙禮爲司直。』是欺君也。」又遣崔閑，諭義禁府曰：「初予在留後司，語主上曰：『爾將受我憂，予雖否德，在位久、識人多，軍國重事，予親聽斷。』今兵曹近在宮庭，只啓巡綽事，餘悉不啓。我聽軍事，何關社稷？其問首發此議者，如其隱匿，宜加拷訊。」於是，兵曹待罪。命宦官盧希鳳點檢軍事，知兵曹事元肅入直兵曹。
○日本國對馬州守護都都熊瓦遣人獻禮物，以其父貞茂遺意，求梵鍾及《般若經》。
8月26日
○癸卯，上詣上王殿。
○下兵曹判書朴習、參議李慤、正郞金自溫、李安柔、梁汝恭、佐郞宋乙開、李叔福于義禁府獄，命義禁府提調柳廷顯等曰：「上王厭其萬機，唯聽軍事，兵曹凡軍事，一不啓稟，卿等鞫問其由。」又命三省、刑曹判書趙末生、大司憲許遲、右司諫鄭尙、委官戶曹參判李之綱等雜治。上王命崔閏德，亦往義禁府按問。
○遣判敦寧府事權弘于黃州，齎宣醞，慰使臣。
○京畿楊州水落山大石崩，高二十三尺，廣二十八尺。
8月27日
○甲辰，以朴子靑參贊議政府事，趙末生爲兵曹判書，金汝知刑曹判書，崔閏德中軍都摠制，馬天牧長興君，盧龜山判漢城府事，李灌吏曹參判，李明德兵曹參判，沈仁鳳、李植、金貴寶竝爲左軍摠制，河敬復右軍摠制，許權、沈泟竝爲中軍同知摠制，成達生左軍同知摠制，元胤右軍同知摠制，李皎同知敦寧府事，吳陞漢城府尹，韓尙德仁壽府尹，沈澄慶昌府尹，鄭尙禮曹參議，元肅兵曹參議，曺致刑曹參議，成揜爲右代言，金益精爲左副代言，李隨右副代言，尹淮同副代言，以左代言金孝孫知兵曹事，崔關左司諫大夫，金顧司憲掌令，金尙直、權孟孫、金廧竝爲兵曹正郞，鄭載、鄭麟趾、兪孝通竝爲兵曹佐郞。權無才行，苛察暴虐，外施廉正；胤性喜便習，以酒色爲事。
○義禁府啓：「尙仁及郞廳六人，皆加拷訊，以不察事務爲辭。請幷朴習、李慤拷訊。」上王曰：「朴習在任日淺，其置之。尙仁自少從我，及今常爲尙衣院提調，又爲兵曹，皆委重任，不顧予恩，懷詐欺罔。前日又詐加其弟尙禮官，乃告予曰：『主上除此職。』矯旨欺我，此罪亦重。宜加拷訊，限以不死。」
○戶曹啓：「今歲飢荒，江原、咸吉二道尤甚。請江原今年祿轉及諸倉所納米穀，收置其道以賑之。咸吉則本乏儲峙，請以古江陵道今年田租，收納于咸吉近境通川、高城等處；古交州道田租，收納于淮陽等處以賑救。」從之。
8月28日
○乙巳，老上王在廣津。上王與上幸東郊臺山，邀老上王置酒。上王奉承恭甚，上尤謹，極歡抵暮而罷。上王騎白馬而還，中途下馬，召河演曰：「命尙乘，改鞍以進主上。予素愛此馬馴良，以遺主上。」乃改御他馬而行。又謂河演曰：「吾父子事，歷代所無，恨不令完山君見之。」因噓唏。
○平安道觀察使馳啓：「吾郞哈四十餘人，寇閭延郡，擄男婦十名以歸，知郡事朴自儉追之，盡奪而還。」
8月29日
○丙午，視事。
○以前大提學鄭以吾爲胎室證考使，賜毛冠及靴藥。
○上王以朴習、姜尙仁爲原從功臣宥之，放尙仁歸田里。李慤、梁汝恭、李安柔、金自溫、宋乙開、李叔福、蔡知止贖杖六十。尙仁自上王潛邸時，始爲家臣，及卽位擢用，猶使幹本宮私財，監其出納。至是，上王遣人謂曰：「汝三十年從我，今日乃如此。尙念舊日，不加以罪，宜自循省。」
○兵曹啓于上王：「今後，中外軍務，本曹啓奉宣旨行移後，具本啓于主上。」從之。兵曹又啓：「凡受點，已受點後，啓于主上，口傳則已啓聞後，更修入抄狀啓于主上，然後口傳。」凡用人，該曹每一任，書可用者三人以啓，御筆點當用人名上，謂之受點，用之於二品以上。備任時，如提擧、別坐、敬差官之類，不由批目而用之者，謂之口傳，用之於三品以下差任時。
○老上王自廣津還仁德殿。
8月30日
○丁未，視事。
○遣吉昌君權跬于留後司，齎宣醞，慰使臣。又遣元閔生迎使臣。
○上王遣崔閑謂上曰：「大妃欲見讓寧，明朝召之，主上亦當來見。將此諭臺諫。」上召臺諫諭之，臺諫進曰：「上王慈愛之心、殿下友于之情，固無嫌疑，然往來之際，於都人耳目何？」兵曹判書趙末生、刑曹參判李愉等亦力言其不可，上王竟不卽見。
○司憲府上書，請朴習、姜尙仁罪，上轉聞於上王，上王不允。
○兵曹啓曰：「軍務起馬事劇，請以尙瑞司馬牌，分置本曹。」上王許之。
○上王命今後，兵曹判書、參判、參議凡兵事出納，一依代言司例。
○上王命造黃龍大旗二，分置義建府及三軍府。上王殿大旗，黃衿白質，畫以黃龍，以別於主上殿大旗。
○上王命近日與老上王及主上，親閱義建、三軍府軍士，令鎭撫所預備以待。
九月
9月1日
○九月戊申，上詣上王殿。
○上王命以贊成事朴信代金汝知爲請承襲奏聞使。上王與上御凉亭，餞謝恩使沈溫、副使李迹及朴信。上王賜溫內廐馬。
○兵曹啓：「奉宣旨，義建府、三軍都摠制府判府事以下護軍以上，每衙日朝會後，除主上殿入直外，竝會義建府，聽兵曹令後乃散。」
9月2日
○己酉，視事。
○遣右議政李原、參贊金漸，迎使臣于碧蹄驛。
○司諫院上書，請朴習、姜尙仁罪，上以聞上王，上王不允。
○兵曹啓：「已令本曹依承政院例掌出納，今後凡口傳，本曹奉宣旨施行。宣牌、粉牌，竝依代言司例爲之，宣牌則篆刻宣旨牌，粉牌篆刻兵曹牌。」上王從之。
○上王曰：「沈溫，國君之舅，其尊無比，宜爲領議政。其座目，與兩政丞議之。」朴訔曰：「宜在昌寧府院君成石璘上。」
○順德侯陳理妻李氏上言：
妾以寡婦，久蒙聖恩，又賜奴婢，俾免負汲之勞。然本無奴婢，無以存活子孫，乞所賜奴婢，特許永傳子孫。
從之。
○以李從茂爲使臣館伴。
○日本國對馬州守護代榮遣人獻土宜，致書于禮曹曰：
前者遣敬差官李藝，以貞茂死致賻祭，都都熊瓦感極不已。
判書答書曰：
向遣李藝，致賻物薄，今乃示以遙謝之意，深用爲愧。不腆土宜，具在別幅。
○禮曹啓迎使臣儀曰：
先期，有司設帳殿于慕華樓西北，立紅門於帳殿前結綵。設龍亭、褥位於帳殿正中，香亭在其南。設司香二人位於帳殿外左右。設上王殿下與殿下位於帳殿之西道邊近北東向，殿下位差後。設文武群臣位於帳殿之南，文東武西俱北上。備金鼓、儀仗，鼓樂於慕華樓前，以伺迎引。又於城內街巷結綵，又於王宮設闕庭於殿上正中。設勑書案於闕庭前小東，賜物案於闕庭前小西，香案于闕庭南，設司香二人位於香案左右。設展勑書、展賜物官二人位於月臺之東小西西向。設上王殿下受賜位於香案前，設上王殿下與殿下拜位於殿庭露臺上，北向，殿下差後。設上王殿下幄次於殿西庭中，又設殿下幄次於殿西差後，設群臣拜位於露臺下左右近南北向，異位重行如常。設司贊二人位於上王殿下拜位之北，引禮二人位於司贊之南，俱東西相向，引班位於群臣拜位之北，東西相向。陳儀仗於殿中東西，設樂部於群臣拜位之南。其日，上王殿下與殿下率群臣，時服備儀仗，出慕華樓。使臣將至，文武群臣先就位分立，引禮引上王殿下與殿下出就位。使臣至帳殿前下馬，上王殿下與殿下率百官，躬身迎使臣，以勑書置龍亭中，賜物舁擔者立帳殿前。龍亭子出上路，司香二人來侍香亭，續上香，龍亭南向小住。金鼓在前，次群臣，次殿下，次上王殿下，次儀仗鼓樂，次香亭，次勑書龍亭，次賜物舁擔，次使臣。上王殿下與殿下、使臣，一時乘馬小駐，群臣騎馬，以次先導，行至宮門，群臣由西門入殿庭，東西各就位。引禮引上王殿下與殿下，由東門入，殿下差後。就殿前露臺西邊庭中近北東向立，殿下稍南立。龍亭舁擔及使臣由中門入，上王殿下與殿下率百官，躬身迎使臣升殿，引禮引上王殿下與殿下入幄次。執事設上王殿下與殿下褥位於露臺上近北北向，殿下位稍南。使臣置勑書及賜物於案上，立於勑書案之東西向，引禮引上王殿下與殿下就拜位。引禮贊鞠躬、四拜、興、平身，上王殿下與殿下鞠躬，樂作，四拜、興、平身。司贊唱鞠躬、四拜、興、平身，群臣鞠躬、四拜、興、平身，樂止。引禮贊跪，上王殿下與殿下跪，司贊唱跪，群臣皆跪。司香二人進香案前，一人奉香爐，一人奉香榼相對，三上香訖，各置于案上，退復位。引禮贊俯伏、興、平身，上王殿下與殿下俯伏、興、平身，司贊唱俯伏、興、平身，群臣俯伏、興、平身。引禮引上王殿下，由西階升詣香案前受賜位北向立，使臣稱有制。引禮贊跪，上王殿下跪，司贊唱跪，殿下與群臣皆跪。使臣奉勑書，西向授上王殿下，上王殿下受勑書，授近臣。使臣奉賜物，授上王殿下，上王殿下受賜物，授近臣。近臣展勑書跪進，上王殿下覽訖，授近臣。引禮贊俯伏、興、平身，上王殿下俯伏、興、平身，司贊唱俯伏、興、平身，殿下率群臣俯伏興平身。引禮引上王殿下，退復位。引禮贊鞠躬、四拜、興、平身，上王殿下與殿下鞠躬，樂作，四拜、興、平身，司贊唱鞠躬、四拜、興、平身，群臣鞠躬、四拜、興、平身，樂止。引禮贊禮畢，司贊唱禮畢。引禮引上王殿下與殿下，從殿前月臺西邊階入幄次，引班引群臣出。引禮引上王殿下，升殿東向，與使臣相對立。引禮贊鞠躬、再拜、興、平身，上王殿下鞠躬、再拜、興、平身，還幄次。引禮引殿下升殿，與使臣行禮如上儀訖，引禮引殿下，還幄次。通事引使臣，出就二房，諸君與使臣出，行頓首再拜禮。次宰樞，次各司以此行禮畢。〈若使臣不就二房而出，則各司分司先就太平館行禮。〉通事引使臣出，引禮引上王殿下與殿下，送于仁政門外。
9月3日
○庚戌，日暈。
○以沈溫領議政府事，韓尙敬爲西原府院君。
○刑曹判書金汝知、大司憲許遲、左司諫崔關等合司上疏曰：
人臣之罪，莫大於不敬，不敬之實，莫甚於矯誣。上王曾降敎書曰：「軍國重事，予親聽斷。」中外臣民所共見聞。近者，朴習、尙仁等職當兵曹，事干軍務者，一不稟焉，其不敬明矣。況尙仁久蒙上王卵翼之恩，雖至糜粉，固難報其萬一。反懷姦詐，欲爵其弟，矯上王之旨，又假殿下之命，以欺上王，其爲矯誣甚矣。朴習旣犯不敬之罪，又陷於尙仁譎計，其罪一也。正郞金自溫以武選司而聽從其說，佐郞宋乙開亦從而加書，以遂矯誣之計，其罪亦不小焉。上項朴習等四人，收其職牒，窮詰其由，以正其罪。李慤、李安柔、梁汝恭、蔡知止、李叔福亦不體上王敎書之旨，同犯不敬之罪。上王以朴習、姜尙仁原從免罪之故，亦減四等，只令贖罪，以虧公義。亦宜收其職牒，依律科罪，以懲不敬，公道幸甚。
疏上，上以聞于上王，上王不允。
○以慶尙道密陽府蝗蟲食苗，禾穀不稔，備荒事急，特免侍衛牌番上。
○宣旨：「今後經宿門外則凡軍務，留都兵曹堂上啓稟主上殿施行，事須啓我者，來啓行在所。主上行幸時，兵曹堂上一人隨駕，以爲恒式。」
○宣旨：「今後義禁府當直官員一人，每日依式定送。」
9月4日
○辛亥，欽差宦官陸善財奉勑書及欽賜《名稱歌曲》一千本來，結彩棚、設儺禮，上率群臣，奉上王幸慕華樓以迎，至景福宮行禮如儀。上王升殿受勑書，曰：
王奏：「長子禔不德，不堪爲嗣，以第三子裪性頗聰慧，孝悌力學，一國之人，悉皆屬望，可立爲嗣。」朕惟，立嫡以長，古今不易之常道，然家國事重，嗣子之賢不肖，國之盛衰存亡係焉。果賢也則祖宗有托，一國之人受福；苟惟不賢，則宗祀無依，而亂亡繼之，一國之人受禍。王爲國家長久之慮，鑑盛衰存亡之機，欲立賢爲嗣，聽王擇焉。
上王覽訖，還小次。有頃陞殿，與使臣行禮與坐謂曰：「吾素有疾，請以子裪爲嗣，遣元閔生聞奏後，疾轉劇，令裪權攝國務。」上王還內，上陞殿，與使臣行禮。使臣歸太平館，上王還宮，上幸太平館，設下馬宴。
9月5日
○壬子，上遣知申事河演，問安于使臣，仍贈以鞍馬、衣服、笠、靴，於頭目亦如之。上王亦遣兵曹參議元肅問安。
○上幸太平館，設慰宴。
○朴習以三省論奏，上書自訴無罪。
○慶尙道左道兵馬都節制使報：「道內沿海郡邑，皆失農業，諸鎭戍卒，苦於贏糧，且備荒事急。請於秋耕間，以上道侍衛牌，分屬諸鎭戍禦。」上王從之。
9月6日
○癸丑，上朝上王殿。
○上遣左代言金孝孫，上王遣兵曹參判李明德，問安于使臣，皆贈以珍羞。
○三省復請朴習等罪，上以習爲上王原從功臣，只擬尙仁例，從自願安置，餘皆分配外方。
○使臣如入朝韓氏、黃氏第，存問其母。
○兵曹啓：「虎符巡牌，係干軍務，不宜在尙瑞司，自今本曹專掌出納。」上王從之。
○禮曹啓拜謝恩表儀曰：
前期，所司設闕庭於殿上正中，設表箋案於闕庭之前，設香案於表箋案之前，司香二人位於香案左右。上王殿下與殿下拜位於殿庭正中北向，殿下位差後，衆官拜位於殿下拜位之南，異位重行北向。設司禮二人位於拜位之北，東西相向，引禮二人位於上王殿下左右，引班四人位於衆官左右。設使者立位於香案之東，奉表箋官二人位於香案之西，設樂於衆官拜位之後，設龍亭於殿庭之南正中及儀仗、鼓樂，伺候迎送。是日，使者、奉表箋官各就立位，引班引衆官各就拜位，引禮引上王殿下與殿下就拜位。司贊唱鞠躬、再拜、興、平身，上王殿下與殿下、衆官，皆鞠躬，樂作，再拜、興、平身，樂止。引禮引上王殿下，詣香案前，引禮贊跪，司贊唱衆官皆跪，上王殿下與殿下、衆官皆跪。引禮贊三上香，司香奉香，跪進於上王殿下之左，上王殿下三上香訖。引禮唱進表，奉表官詣案取表，東向跪進于上王殿下，上王殿下受表以授使者，使者西向跪受表興，復置於案。引禮贊俯伏、興、平身，司贊唱俯伏、興、平身，上王殿下與殿下、衆官皆俯伏、興、平身。引禮引上王殿下復位，司贊唱鞠躬、再拜、興、平身，上王殿下與殿下、衆官皆鞠躬，樂作，再拜、興、平身，樂止。司贊唱禮畢，引禮引上王殿下與殿下，退立於西，殿下差後，引班引衆官，立於左右。使者取表箋各奉前行，上王殿下與殿下，送至龍亭前。使者以表箋置龍亭中，金鼓、儀仗、鼓樂前導，上王殿下與殿下、衆官送至宮門外還宮，衆官送至國門外。
○上王命無牌持鷹者，兵曹、司憲府嚴加禁止。又以朱牌數小，命加造以進。國制以放鷹者多爲民害，爲作木牌，量賜之，非受牌者，不得放鷹。朱牌，御鷹房人所持也。
○戶曹啓：「前日各品科田、別賜田，三分除一，屬軍資，移給下三道時，本宮科田、別賜田，亦移下三道。請依上王殿本宮例仍舊。」從之。
9月7日
○甲寅，以李伯剛爲淸平府院君，福根爲大匡輔國奉寧府院君。宗室、駙馬封府院君始此。
○上賜謝恩使沈溫、副使李迹、奏聞使朴信貂裘、毛冠、靴各一。
○上率百官，幸太平館，請使臣同詣上王殿。上王迎使臣宴于廣延樓，酒再行，上王命張《受明命》簇子，令元閔生言於使臣曰：「此簇子，寡人受命於今上皇帝，群臣歌詠，以頌聖德者也。」宴將罷，上王就使臣前曰：「寡人告以《受明命之曲》者，意有在也。」使臣曰：「我知殿下欲使權王又受明命之意。我昔見《受明命》、《覲天庭歌》，悉奏於帝，帝乃嘉之。今殿下爲宗社大計，廢昏立明，帝亦知殿下之意，所以準奏權王之受明命必矣。」上王答曰：「大人旣知予意，善爲我奏。」使臣曰：「我將備奏。」上王贈內廐馬一匹、貂表一領。
○平安道兵馬都節制使馳報：「野人四十餘，掠閭延郡居民男女七十人、牛八首以歸。知郡事朴自儉領兵追之，盡奪所掠而還，卽發江界、理山、熙川等州軍馬三百五十以備之。」上王命臨機應變，以嚴備禦。陞授自儉通訓大夫以賞之，令觀察使勞軍士。
9月8日
○乙卯，大雨雹。京畿、鐵原尤甚，或大如手掌，鳧雁中者死。
○上遣右代言成揜，問安于使臣。
○上朝上王殿。
○賜沈溫、李迹衣各一襲。
○上冕服率百官，拜謝恩表如儀。表曰：
皇恩溥博，特降綸音，使節輝煌，聿來海國，佩銘無已，糜粉難酬。伏念，臣幸受茅土之封，期永箕裘之業，輒陳卑抱，庸瀆聰聞。端居九重之內，明見萬里之外，謂廟社之至重，當愼繼承，而愚智之不齊，必須變置，矜臣慮後，許臣擇賢，殊榮若玆，前昔所罕。且頒聖朝之歌曲，俾誦諸佛之名稱，嘉與蒸黎，普霑福利。玆蓋伏遇皇帝陛下心敦字小，度廓包荒，遂令出日之邦，世沐自天之澤。臣謹當曰康曰壽，恒申祝於北辰；傳子傳孫，益效忠於東表。
進方物表曰：
星使聿來，特蒙睿渥，土宜雖薄，聊表謝忱。謹備鞍子二面、黃細苧布三十匹、白細苧布三十匹、黑細麻布九十匹、黃花席四十張、滿花席二十張、滿花方席二十張、雜彩花席二十張、人蔘二百斤、松子二百斤、雜色馬二十六匹。右件物等，製造匪精，名般甚寡，冀諒由中之信，俯容享上之儀。
謝皇太子箋曰：
尊居儲位，密裨皇猷，導霈睿恩，覃霑海徼，撫躬無措，銘骨何忘？伏念，臣猥以庸資，幸逢昭代，保釐東土，獲膺列爵之榮；瞻仰北辰，敢陳立後之請。豈意使華之至，特承綸命之頒？聖謨孔昭，國本乃定。且分諸佛之曲，兼善弊邦之人，感徹宗祊，懽騰臣庶。玆蓋伏遇皇太子殿下，凝姿岐嶷，稟性溫文，心常篤於懷綏；功益隆於翼亮，遂令荒服荐荷鴻私。臣謹當載賡輝潤之謌，恒切壽康之祝。所獻禮物，白細苧布二十匹、黑細麻布二十匹、滿花席一十張、雜彩花席一十張、人蔘五十斤、松子五十斤、雜色馬四匹。
○上王遣宦官黃稻，餞沈溫于門外。上遣宦官崔龍，中宮遣宦官韓瑚璉，餞于延曙驛。溫以國舅，年未五十而超拜首相，光燄赫赫，是日餞者傾都。
9月9日
○丙辰，咸吉道咸興、和州、宜川雨雹，鴻雁中者皆死。江原道春川、橫川、麟蹄、楊口亦雨雹傷禾。
○遣同副代言尹淮，問安於使臣。
○上幸景福宮，遣知申事河演、摠制元閔生請使臣，宴於慶會樓，贈鞍馬。
○收朴習、姜尙仁功臣錄券、職牒及李慤、金自溫、李安柔、梁汝恭、宋乙開、蔡知止、李叔福等職牒。
○倭賊掠濟州漕船。
○上命仁壽府官吏，每衙日專進上王殿肅拜。
9月10日
○丁巳，以翼王忌日，停朝市。
○上遣右副代言李隨，問安于使臣，又遣宦官金龍奇，贈珍羞。
○上王遣兵曹參判李明德，謂上曰：「奏本只稱印章不敢擅傳，不稱冕服，無乃不可乎？其議于政、府六曹大臣。」上召議之，左議政朴訔等議：「印章重，而冕服輕。言印章則冕服在其中，不須枚擧。」上遣同副代言尹淮，聞于上王，上王曰：「予初疑之，今聞訔等之議亦是。」
○昌德宮仁政殿成。
9月11日
○戊午，上遣左代言金孝孫，問安于使臣。
○禮曹啓曰：
「前朝之季，政散民離，天命人心，歸我太祖，時有讒慝，交構其間，禍機不測。惟我上王殿下應時決策，倡義推戴，化家爲國。歲至戊寅，又有權臣挾幼謀亂，惟我上王殿下炳幾誅除，推尊嫡長，以安宗社。夫孝親敬兄，德莫盛焉；開國定社，功莫大焉。至於畏天之敬、事大之禮、奉祭之誠、愛民之仁，皆極其道。海寇賓服，倉庫富實，制度文爲，煥然一新，國家昇平，垂二十年，功德之盛，曠古無比。傳歸殿下，寔有今日，宜上尊號曰聖德神功，以示永世，上大妃尊號曰厚德王大妃。」
從之。
○上王幸東郊，觀放鷹。
○以使臣將還，預遣驪川君閔汝翼于平壤，坡平君尹坤于安州，參贊金漸于義州，齎宣醞慰送之。
○戶曹啓：「前以忠淸道年歉，在前本道歲前漕運租稅米穀，待明年解氷後上納爲便，受敎行移。乞令本道，將慶源德恩倉米麪，據在前上納之數，歲前漕運。但慮本道人民，旣失農務，若待歲後收稅，則恐將糜費殆盡，不得依數輸納。其本道各官今年田稅內，除供正庫上納供上米麪外，其餘米麪，各以附近於慶源德恩倉及沿海倉庫，須及歲前，依數徵納，以待本曹移文，漕運上納何如？」上從之。
○命遠道諸殿進上，除忠淸道外，只許一朔一度進上。上王殿爲先精潔進上，典祀寺所納薦新，一依前例。知申事河演等啓曰：「今供上之物，皆遠道所産，減上王殿進上未便。」上曰：「上王以年歉，先有是命。」
○賜奏聞使朴信衣及毛冠。
○臺諫、刑曹復請朴習等罪。
9月12日
○己未，遣知申事河演，問安於使臣，仍贈細苧麻布幷四十匹、人蔘三十斤。頭目二各贈苧麻布六匹。其餘贈物，依黃儼例。上王亦贈細麻布二十匹、人蔘十五斤，頭目二各麻布四匹。兩上別贈麻布二匹於頭目黃貴。貴，儼之姪也。
○上幸太平館餞使臣，贈以細布、貂裘、豹皮、獤皮、人蔘、厚紙、大箭、弓韔、矢房、石燈盞、襲衣。
○兵曹啓：「曾降敎書，中外軍務，予親聽斷，而義建府、三軍府分置，軍士割屬未便，請罷義建府，合屬三軍府。主上殿侍衛，每當番宿，本曹奉宣旨差定，以嚴體統。」上王從之。
○以徐選爲京畿觀察使。
○宣旨：「軍國重事，予親聽斷，中外頒敎，令兵曹不離殿門，而姜尙仁以原從功臣，職掌兵曹，大小軍務，一不啓稟，其爲背君之心，死有餘辜，姑置勿問，宜充甕津鎭軍。」
9月13日
○庚申，使臣還。上率百官，奉上王，餞于慕華樓，贈馬一匹。上王仍幸東郊，觀放鷹。
○命右議政李原、知申事河演，餞使臣于碧蹄驛，令李從茂伴送。又遣平壤君趙大臨于留後司，奏聞使朴信同使臣行。
○上王奏曰：
臣爲第三子裪堪托後事，差陪臣元閔生，奏達去後，臣素有風疾，於永樂十六年七月二十一日，始復發轉深，委裪照管軍國事務間，本年九月初四日，欽差內官陸善財到國，欽蒙聖恩，賜臣勑書，節該：「王爲國家長久之計，鑑盛衰存亡之機，欲立賢爲嗣，聽王擇焉。」除欽遵外，今來臣〈太宗諱〉宿疾發作無時，難以視事，令世子裪權襲，所有印章，不敢擅便傳與，爲此謹具奏聞。
○光祿小卿韓確以帝命，亦從使臣以行。
○下摠制成達生、李順蒙、洪涉于義禁府。上之從上王餞使臣于慕華樓也，達生、順蒙、涉等以別雲劍摠制從上，佩劍侍立樓上，上見之曰：「父王在此，安可使帶劍在側乎？」促令下樓。還宮，悉下于獄，以不能禁。竝下左代言金孝孫于獄。
○上移御昌德宮，中宮亦從之。先是，上王以昌德宮正殿卑小，庭廡隘陜，令更爲宏壯，功尙未就，以本宮湫甚，衛士暴露，乃移御。自是，上每日從宮中道，朝上王殿，起居從容，終日乃還，一切事務皆稟焉。
9月14日
○辛酉，上朝上王殿。
○上稟上王旨，以歲歉停遠道進上。
○刑曹判書金汝知、大司憲許遲、左司諫崔關等合司上書曰：
爲政之本，務在明賞罰而已。賞罰不明，則善惡何自以勸戒乎？臣等將尙仁、朴習、自溫、安柔、汝恭、乙開、知止、叔福不敬之罪，交章請罪，殿下以尙仁、朴習原從功臣，只令收其錄券職牒，自願安置。臣等謂罪干欺上，雖功在社稷，法所不赦，儻以微勞，苟免天討，於公義何如？況朴習不念聖上寬縱之恩，構辭擊鼓，妄自申訴，曾無悛改之心，復有不敬之懷，請置于法，以示公道。其餘李慤、自溫以下，亦依前日所申，依律科罪，以戒後來，公道幸甚。
上稟上王旨，姜尙仁屬端川官奴，配朴習于泗川，李慤于茂長，金自溫于梁山，梁汝恭于咸安，李安柔于慶山，蔡知止于古阜，宋乙開于漆原，李叔福于江東。
○鈴平君尹季童丁父憂，命起復。季童，向之子也。尙上王女貞信翁主。
○宣旨：「無牌鷹子持行者，兵曹不待啓聞，隨卽治罪。」
○命戶曹判書崔迤、刑曹判書李愉、大司憲許遲、司諫崔關，按問成達生等。
9月15日
○壬戌，以禹博爲中軍摠制，嚴有溫、金斗南左軍同知摠制，李叔畝右軍同知摠制，閔謙仁寧府尹，柳暲禮曹參議，成揜左代言，金益精右代言，李隨左副代言，尹淮右副代言，崔士康同副代言。
○江原道平海郡飢，發倉賑之。
○禮曹請謁宗廟後，令諸道進賀箋，從之。
○宣旨：「前銜二品以上，門外出入時緣故單子，依在前承政院呈例，某日出歸、某日還來辭緣，開寫呈于兵曹。」
○禮曹啓：「烏梅牌宣召，改以命召；宣牌，改以命牌。」從之。
○戶曹以年飢用不足，除闕內宣飯外，各司上直宣飯給一時甁酒點心及外方新設敎導廩給，竝宜停罷，從之。
9月16日
○癸亥，月食。
○老上王幸羅菴。
○吏曹判書鄭易、禮曹判書卞季良、工曹判書孟思誠、戶曹判書崔迤、刑曹判書金汝知、平陽府院君金承霔、大司憲許遲、司諫崔關等合司啓曰：「上王慮年歉，停各殿遠道進上。臣等以謂，殿下以一國奉父王，乃以小弊停進上物膳，恐有違奉養之意。縱不能復一朔再進之制，請依近日一月一進之敎。」上曰：「順承是乃孝也。上王慮民生艱苦，命除之，予不敢以請。」
○刑曹、臺諫啓：「朴習以一司行首，陷於尙仁姦計，凡軍務皆不啓稟，罪與尙仁無異，只流遠方，實爲未便。請從尙仁例。」不允。
○上王以上移御昌德宮，宴于新凉亭，孝寧大君𥙷[1]、領敦寧柳廷顯、左議政朴訔、右議政李原及六曹判書、六代言侍宴。上王極歡起舞，群臣亦皆起舞。夜闌，群臣旣出，上王猶留代言對舞曰：「予欲入內，靜妃過哀成疾，欲與卿等寬暫時悲也。」乃執河演手曰：「非愛卿也，愛主上也。」遂賜御衣一領。
○罷成達生、洪涉、金孝孫職，安置李順蒙于永川郡。順蒙在獄不服，獄官請加拷訊，以功臣之子，只黜于外。
9月17日
○甲子，視事。
○宣旨：「三功臣親男及孫年十八歲以上者，作牌侍衛。」
○大司憲許遲言於知申事河演曰：「議政府論道經邦，職任匪輕。今以朴子靑爲參贊，於聖朝選任之意何？」演以聞，上曰：「子靑質直勤勞，上王信任之。」子靑性苛刻，無仁恕，起自微賤，無他技能，但以監督土木之勞，致位宰府，甚不厭衆意，故遲言之。然遲以風憲之長，憚子靑有寵於上王，微諷而不力言之，遲亦殊失言官之體矣。
9月18日
○乙丑，視事。
○上王觀放鷹于東郊。
○一歧萬戶道永遣人獻丹木一百斤、白磻三十斤、胡椒二十斤、訶子二十二斤、良薑三十斤、丁香十五斤，仍求米穀。
○昭格殿啓曰：「主上殿下卽位直宿，金德太白星，請依前例，移安于直宿殿行醮；上王殿卽位直宿，計都星，移安于十一曜殿。」從之。
9月19日
○丙寅，王子瑢生，議政府、六曹賀。
○以大妃殿供上菜蔬不精潔，下仁壽府副丞鄭之誠于義禁府。
○罷左獻納鄭宗本，以鄭穉代之。初，老上王鷹房人，路逢宗本不避，宗本執其人奴子，其人亦執宗本丘史。宗本遂執其人，囚于典獄。老上王遣人于諫院，請放之，諫院不從。老上王遣人啓於上，上命宗本歸私第，至是罷之。
○軍器監啓：「留庫焰硝，只三千三百十六斤，一年春秋所用凡四千斤。明年春節所用，尙且不敷，請加煮取。」上王從之。
○兵曹啓：「今後以三四品行司直、副司直人員，依司宰監行職例，以禮賓寺尹、少尹，軍器監正、副正交差。」從之。
9月20日
○丁卯，雷電大雨雹，虹見。
○大明浙江人陳宗等男婦六人，自倭山逃來，遣判司譯院事張洪守，送于遼東。
○傳旨于禮曹曰：「遠道各殿進上，以其境內所産之物，每一月一度式供進。忠淸道失農尤甚，亦依遠道例，凡勞民有弊之物，一皆禁之。」
○禮曹啓：「上王殿、大妃殿封崇及中宮封崇時，令諸道進箋賀。」從之，尋以上王命除之。
9月21日
○戊辰，司憲府請論老上王鷹房人陵辱諫官之罪，不允。
○忠淸道兵馬都節制使報：「道內別牌射御不能、鞍馬不實者甚多，請更加選揀。雖短於射御，而能用槍劍者、能遠走者，仍舊屬別牌；能步射，而鞍馬不實者，屬水軍；無一藝可取者，屬雜色軍。又選水陸軍丁中，富實勇敢者，屬別牌。」上王令政府、六曹同議以聞，議論不一，命待豐年如其所報。
9月22日
○己巳，上王召河演曰：「前日與主上議親享宗廟後，凡設樂迎駕之事，以年歉皆停之。更思太祖開國以後，以孫繼位者，自主上始，且卽位見廟，人君盛事，雖曰年歉有弊，然於此等不得已之事，不可以小弊除之。予尙欲觀樂，以爲一家慶事，但日期已迫，恐其不及也。」演曰：「國家庶事備具，百官奉職。今相距且十日，何事不及辦乎？」曰：「卿其啓於主上，令禮曹依古例行之。」因下淚曰：「卿聞元叅議之言乎？」演曰：「元肅宣敎於主上及啓事臣僚曰：『予聞姦猾者有之，主上未滿三十歲前，吾要察軍事以佐之耳。』臣僚聞敎，罔不感祝。」上王歎息曰：「予欲忘憂，而尙未得頓忘，以有姦人故也。」又嘗曰：「主上雖賢明，春秋尙少，不習軍旅，予不得已乃如。今日不知者或以爲：『稍待主上年滿三十，率一二小竪逍遙送老矣。』」
○咸興府尹李潑啓曰：「定、和陵、純陵、德、安陵、義陵直，本府雖擧劾非違，而不得擅便遞差。因此凡陵室守護，皆不用心。請依他土官例，給地祿，令本府得自差定。」從之。
9月24日
○辛未，吏曹請改奴婢刷券色爲貢賦詳定色，從之。
○以刑曹判書金汝知爲賀正使，戶曹參判李之剛爲副使。
9月25日
○壬申，上曰：「今非時而雨雹，無乃有祈禳之典乎？令禮曹稽古制以聞。」
○以王子生，遣宜寧府院君南在，行開福神醮禮于昭格殿。
○吏曹啓：「眞寶屬縣靑鳧，是中宮內鄕，請陞爲靑寶郡。」從之。
○慶尙道觀察使啓：「蔚山僻在海隅，人物稀少，且與鹽浦近，倭人常時往來，無不詗知。左道都節制使置營於此，內廂軍士不過一百名，爲大將所居而聲實不稱，實生倭賊輕侮之心。請復置蔚山鎭兵馬使，以左道都節制使兼慶州府尹。無已則罷左道內廂，令右道節制使兼管。」命政府、六曹同議以聞。
○司憲府啓曰：「前者敬奉敎旨：『今年因風水爲災，禾穀不實，民生可慮。須於刈穫前，令敬差官及時踏驗，務要公私兩便。』聖上恤民之意至矣。然而爲敬差者或生怠心，未能周遍親審，而守令、委官不體聖上恤民之意，曲生疑慮，或以損爲實，鰥寡煢獨無告之徒，坐受其害，無由申訴。請敬差官不中踏驗之地，令佃者告監司，監司令首領官踏驗，從正施行。殿下卽位之初，爲年穀不登，凡不緊營繕，悉令停罷，而諸道守令、鎭兵馬使等造軍器、修城郭倉庫者，比比有之。國家又以平安、黃海道民不飢饉，採銀於殷山、泰川、嘉山、谷山等郡，採鉛於瑞興郡。本府近牒其道監司，問農事豐歉，竝以風水之災，禾穀不實。臣等伏望凡用民力，不論緊緩，一皆停罷，俾令治生。守令於義倉軍資徵納之時，不親監徵納，委之監考一人，所納雖至數石，不曾用斛，皆以斗升多收。且斂散之際，燒木、蓋草無不誅求，民之怨咨，固爲不淺。自今以後，守令親自監納，令納者自量，如有剩餘，卽還納者，違者依律論罪。」上從之，唯銀鉛切於國用，不可輕廢，踏驗旣委遣朝官，不可更令監司覆審，不允。
9月26日
○癸酉，視事。
○復置長湍縣。長湍爲縣甚小，合於臨津，號臨湍，至是復之。
○兵曹判書趙末生啓曰：「今日上王召臣曰：『今予有疾病，屢有天變，故傳位主上，以觀天意。近又有災變，予嘗不寐以思，欲出遊郊外，或留三四日或久留，隨意所安。昔太祖留住檜巖、逍遙等處，國家失望，然予豈有勞弊於民哉？予之親斷軍事者，以待主上年踰三十耳。爾將此意，告于主上與諸相。』」
○司憲府啓曰：「刑曹都官，職掌決訟，不可稽滯，而知刑曹事有故不仕，則正郞以下，不會本司，爭訟淹滯。建文元年，司憲府受判：『在前臺諫、政曹以一員有故，稱爲各位不齊而不坐，以致公事稽停。今後備三員以上爲齊坐。』今政曹、臺諫皆用此法，而唯都官尙循舊習，知曹事累日有故，則任然不仕，曠官廢職未便。自今知曹事雖有故，正郞以下坐本司聽訟，開印署事。」從之。
○初，異姓諸君府中封君者，皆功臣，故改稱功臣諸君府。至是，吏曹以駙馬封君者非功臣，名實不稱，請復稱異姓諸君府，從之。
○戶曹啓曰：「諸道災變，監司隨卽啓聞，載在六典，而監司、守令，凡災異不以實啓。自今遇災變失農處，監司親巡考察賑恤，儻有一民餓死者，委憲府痛理。」從之。
○全羅道監司據知古阜郡事呈：「本郡訥堤灌漑之地，將至萬餘結，請於農隙，發丁夫修築。」從之。
○戶曹啓：「忠淸道敬差官報：『今年旱荒，凡民所貸義倉軍資之米，皆以穀收納，以備明年種子。』請依所報施行。慶尙、全羅道禾穀亦不稔，依忠淸道例。」從之。又命慶尙道今年上納米穀，各於本邑收納。
○司憲府啓曰：「州郡所納進獻豹皮，濟用監於收納之際，小有孔穴，輒皆不納。緣此一領所直，幾至緜布四十匹，經年市索，尙未易得。虎豹不傷皮革而獲，非人力所及，自今體大毛色鮮明，則許令收納。」從之。
9月27日
○甲戌，視事。
○老上王還羅庵寺。
○禮曹啓謁廟後朝賀儀曰：
有司鋪上座於仁政殿當中南向，設香爐二於前楹外。通禮門設協律郞位於殿階上近西東向，設左右侍臣位於東西階之南相對，俱重行北上，典儀位於左右侍臣之南，通贊二人在南小退，俱西向。設文官一品以下位於道東，北向西上，宗親及武官一品以下位於道西，當文官東，每等二位重行北向，諸道進箋官隨職品，在本品末，監察二位於東西班後。鼓初嚴，繖扇、仗衛陳於殿階上下，樂部於群官之南如常儀，有司設箋案於月臺上當中。禮曹引諸道進箋官，將詣昌德宮，以靑龍樓子盛箋文行，典樂率樂工奏樂前導，至仁政門外，樂止。禮曹引諸道進箋官由東門入，陞自東階，以箋文置于案訖。鼓二嚴，文武群官各具朝服，皆就門外位。典樂率樂工就位，協律郞就位。判通禮跪啓外辦，殿下服冠袍，侍臣及諸執事行禮，通贊贊鞠躬、四拜、興、平身，贊各供事。鼓三嚴，通禮門分引文武群臣入就位。判通禮進啓班齊，通贊贊班齊，判通禮跪啓請殿下陞殿。中禁傳嚴，爐烟升，尙瑞官奉寶前導，近臣導駕于正殿。殿下出，上護軍啓看，協律郞俯伏擧麾興，樂作，典儀招通贊贊鞠躬。殿下陞坐，上護軍啓看，通贊贊平身，衆官平身，協律郞偃麾，樂止。凡樂皆協律郞擧麾而作，偃而止。通贊贊鞠躬、四拜、平身，衆官鞠躬、四拜、平身。凡樂作樂止如常儀。通贊贊進箋，奉禮引議政府行首，就進箋位，行首俯伏，跪、搢笏，取箋，判通禮詣行首之右跪，接取箋，行首出笏，俯伏、興、平身，退復位。判通禮奉箋陞自東階，跪奉以聞。初，判通禮將詣東階，讀箋官揖，出行陞東階，揖陞趨進上坐前，北面跪。內侍二人跪展箋文，通贊贊跪，衆官皆跪。判通禮跪贊宣箋，趨退降自東階復位。讀箋官宣議政府箋訖，俯伏、興、平身，通贊贊俯伏、興、平身，衆官俯伏、興、平身。讀箋官趨退降自東階復位。通贊贊鞠躬、四拜、興、平身，衆官鞠躬、四拜、興、平身。僧徒及回回人等入庭祝頌訖，判通禮跪啓禮畢，通贊贊禮畢，殿下降坐，樂作。通贊贊鞠躬，衆官鞠躬。殿下入內，樂止。通贊贊平身，衆官平身，通禮門分引文武群官，以次出。
○宣旨：「自今每除授，稱宣旨者，改以特旨。」
○宣旨：「自今兵曹三堂上、四都鎭撫及郞廳一員、鎭撫一員，每日依朝啓例啓事。」
○兵曹啓吹角令曰：
上當出令時，命內吹角人吹角一通，兵曹應之以角，又分登四方高處，以軍馬畢會爲限吹之。內吹角聲初發時，殿內及闕內當直摠制、上大護軍、護軍、內禁衛、內侍衛、左右禁衛、別侍衛、甲士、別牌、侍衛牌、鷹揚衛、都城衛、各領防牌等，卽具兵甲，各門堅守，承命外不得出入，各差備毋敢有闕外角聲相應。初，入直兵曹堂上親稟命，受宣字旗，立於殿門外次，殿內入直三軍都鎭撫，各以其軍之旗，立於定所次。出番各軍摠制、各衛節制使以下，元係侍衛軍士及時波赤，隨其聞角聲先後，卽具兵甲，立於其旗之下，分運屯住，三麾在中軍之前。上召當爲將帥者三人，受三軍織文旗，受旗而出，就其軍立之，聽兵曹號令。若左軍或右軍入直，則受命將帥受其織文旗，立於殿門內。入直大小軍士，不離直所，或値暮夜，未辨旗色，則聞其軍角聲聚會。中軍吹大角，左軍吹中角，右軍吹小角，各軍軍馬畢會，則吹角止。兵曹及出番鎭撫、代言、當番軍士，有緣故未入番者，俱詣宣字旗待命。議政府、六曹、宗親、勳舊、時散二品以上，應合赴急者，除有故外，各率定數伴儻，備兵器，各於殿門外近處依幕，聚會待命。其中老病及未合武事者，議政府、六曹外，不許來會。三軍判府事以下各軍士，屯住序次，依鎭撫所序立圖，毋敢有違，毋敢喧嘩。若無織文旗而出令者、不見織文旗而趨令者、常時無兵曹明文私聚軍士者，皆以謀逆論，如有犯令者，許諸人陳告，所告實者超三等賞職，將犯人家産充賞，誣告者反坐。軍士到未到，兵曹鎭撫所考察科罪。軍士外各司及成衆官待令乃會，唯內侍府，殿門外依幕聚會。義禁府、司僕寺、軍器監率吏工匠，各守本司待命。兩殿各在時，則上王殿角聲初發時，入直兵曹應之以角，大殿亦應之以角。大殿入番之次，鎭撫及節制使各率軍士，依序立圖作運結陣。大殿率上項結陣軍士，卽詣右軍結陣之後，別作一陣待命。若命召則驗信牌，率入番內禁、內侍、左右、禁衛入殿門，大殿吹角則上王殿亦如上項例，率軍士赴急應變之際，守宮軍馬，臨機命將守禦。
○戶曹請還給犯公罪人員科田，從之。
○判淸州牧事禹希烈啓曰：
臣昔守星州，於邑內前堤，立桶貯水，隨意決塞以試之，民之蒙其利者甚多。臣所目擊，常願興水利，以厚民生。殿下知臣之志，俾掌此事，受命以來，盡心爲之，未知報效。臣嘗觀金堤碧骨堤用十六尺石柱左右對立，以木板遮障貯水。以故，雖年久，堤岸盡頹，而石柱屹然如舊，古人爲民深遠之意可見也。今之守令，以姑息之計，當初監築之時，不堅密以築，及其決毁，則皆歸咎曰：『堤堰不足以利民。』豈奉法字民之意乎？請依律論罪。臣之所築京畿堤堰灌漑之數，凡一萬九千八百餘結，今年春到廣州，更考各官灌漑之數，縮至六千餘結，決毁之後，不用心修築必矣。令監司隨決隨築，以備旱潦。臣年老病深，將未得畢其事功，今薦可監築者數十人，乞今年農隙，發丁夫役之，毋過二十日，每於一處，以臣所薦人員，分督監築，臣巡行考察。
上令戶曹酌其所上條件行移。
9月28日
○乙亥，視事。上謂近臣曰：「卽位謁廟，重事也。且古者爵人於祖，今於親享後，欲齋房除拜享官如何？」皆對曰：「善。」
○遣同知摠制李叔畝，行時令調和太一醮于昭格殿。
○京畿觀察使據左右道水軍節制使呈啓：「左右邊屬前萬戶金世甫等稱訴：『我等本在全羅道沿海諸郡，庚寅以後，倭賊始興，國家分遣我等作兵船，俾令與州郡兵禦倭。庚申鎭浦之賊、癸亥長浦之賊，蹀血力戰，挫其銳鋒，沿海人民，始復安業。其後賊益陸梁，喬桐、江華爲其所占。國家以藩籬未固，京都可畏，徙我等喬桐、江華，稱爲左右邊，每一人給口分田一結五十卜，以爲生産之資，去年只給代田五十卜，而餘皆公收。水上艱苦，長番戍禦，生理無門，請還其田。若以爲不可，則依他水軍例，分左右領，俾得相遞休息。』」上王命分爲左右領戍禦。
○慶尙道觀察使申商啓：「道內禾穀，因風水之災，竝皆不稔，而沿海州郡尤甚，諸浦水軍請糧于官者甚多，然其他調度浩繁，未易支給。請於左右領，又分左右領，分爲四番，俾令治其産業，有聲息，則徵附近州郡兵，亦足以應敵，若倭人常時聚會如富山、乃而等浦，水軍則請臨時量給半朔糧。鄕校生徒棄其産業，在校讀書，實所不堪，請分番放學，各司奴婢米麪之貢，今因飢饉，誠難充納，宜代以布帛。鰥寡孤獨無告之徒，寄食他家，生理無門，宜以州郡陳豆，分給各里，俾令造醬，以爲明年賑濟之資。州郡所納楮貸，外方所無，皆交易於京中商賈，宜除今年所納楮貨。」上皆從之，因命造醬及減楮貨事，竝於失農諸道行移。
○慶尙道大丘郡地震。
9月29日
○丙子，日暈。
○復置全羅道新安、烏林二驛。
冬十月
10月2日
○冬十月戊寅，上以遠遊冠、絳紗袍，乘輦詣宗廟，百官皆以朝服從之。上至廟門外四拜，宿于齋宮。
10月3日
○己卯，上以冕服，入太室祼獻，還御齋宮。以朴子靑判右軍都摠制府事，權弘爲禮曹判書，卞季良參贊議政府事李春生右軍同知摠制，文貴中軍同知摠制，張允和判禮賓寺事、兼知兵曹事，李敉司諫院右獻納。以兵曹屬于上王，軍務甚劇，新置知曹事。允和性凶險貪婪，勝己者皆疾之。以義禁府鎭撫，屢啓事上王前。形貌魁梧，應對捷給，上王悅之，朴訔又以同年之故，屢褒薦之。由是，卽拜判典祀，俄遷禮賓，又知兵曹，一月推遷華秩，物論沸騰。又賜從三品以下執事諸臣爵一級。還宮，百官朝服步從，結彩棚設儺戱以迎。成均博士金由畛等率學生迎駕，獻詩曰：
恭惟太祖康獻大王神武應期，肇造洪業。上王殿下以聰明聖智之資、精一緝熙之學，克平禍亂，推尊嫡長，以安宗社。纉承大統，昭受帝命，事大以誠，奉先以孝，敬天勤民，禮樂制度，煥然一新，中外乂安，神人悅懌，聖德神功，曠古無比，乃以倦勤，遂釋萬機。惟我主上殿下英明恭儉，孝悌寬仁，樂善好學，嗣登寶位，夙夜匪懈，講論經史，凡所施爲，一遵成憲，以爲治道之本，莫先於孝。乃以永樂十六年十月始三日己卯，躬服袞冕，蒸薦太室，幽明協和，大禮慶成。伏惟，自昔聖帝明王之作，必有文臣歌詠贊頌，發揚其美，被諸管絃，勒諸金石，鏗鍧炳煥，垂耀千古。若稽《周雅》，《生民》、《淸廟之什》是也。臣等俱以非才，伏覩盛事，不勝忭躍，謹撰蕪辭，拜手稽首以獻曰：
念玆皇祖，受命溥將。創業垂統，長發其祥。文武惟后，繼序其皇。受天子命，爲龍爲光。小心翼翼，惟幾惟康。奉先思孝，視民如傷。道洽政治，底綏四方。天惟純佑，世有哲王。於樂我王，金玉其相。緝熙敬止，莫敢或遑。嗣有令緖，率由舊章。恪愼克孝，以孝以享。王格有廟，顒顒卬卬。籩豆有踐，有飶其香。奉璋峩峩，鍾鼓喤喤。式禮莫愆，顧予烝嘗。介以繁祉，俾熾而昌。庶尹允諧，民悅無疆。小子狂簡，養於虞庠。舞之蹈之，徯我于行。矢其文德，稽首對揚。
敎坊亦獻歌謠，設帳殿於道傍，上王奉老上王臨幸觀之。上至帳殿前停輦，張衆樂雜戲，上降輦趨過帳殿乘輦，樂部歌舞陳於輦前。還御仁政殿，受百官賀，詣上王殿，獻壽於兩上王，極懽乃罷。
○賜助祭諸執事宴于議政府。賜亞獻官左議政朴訔鞍馬，終獻官吉昌君權跬、進幣瓚爵官吏曹判書鄭易、薦俎官戶曹判書崔迤、禮儀使禮曹參判卓愼等馬各一匹，知申事河演、左代言成揜、右代言金益精、左副代言李隨、奠幣瓚爵官吏曹參判安望之、堂上執禮禮曹參議柳暲、諸執事判通禮門事安壽山、沈寶、判司僕寺事洪居安、判典祀寺事宋興、右司諫大夫鄭守弘、判承文院事鄭招等綵帛各二端。上王又賜伶人工匠綿布有差。
○司諫院上疏曰：
民爲邦本，食爲民天，今値年歉，民生可慮。請各郡租賦，除京倉轉納，收之以穀，各置其官，以備來歲種子，其失農尤甚州郡，依漢文古事，全免租稅。倭賊侵掠中國，以其所掠財物，來泊我國南界，與邊民互市久矣。今我飢饉無貲，不得互市，賊倭衣食無所，必有窺窬之心。全羅道，賊路初面，防禦甚緊，而以觀察使兼任節制使，武備陵夷，有違於安不忘危之意。請別遣廉謹愛民，武藝素著者，爲都節制使，其他諸道武備，竝令整飭，以備不虞。前者，各品科田，以三分之一給之畿外，其水路阻隔遠道，皆以布帛徵納，或有重斂，爲民巨害者。請令戶曹量宜定式，其違式重斂者，令佃客告官，收取其田，以杜橫斂之門。初立戶斂楮貨之法，實是興行楮貨權宜之策，今楮貨旣流行，歲且飢饉，請革此法，以恤民生。
上從之。其科田布貨收納，從自願，以其地面時價納之，違者令守令考察。
10月4日
○庚辰，視事。
○令六品以上擧遺逸。
○上王田于楊州。
○司憲府以歲歉請禁酒，從之。
○刑曹啓：「安州民林夫介與其母爭牛，繫其母項扳曳之，其妹稱爲惡逆，夫介恐事露，與其弟丁及原歐殺其妹。請依律轘夫介，斬丁、原。」從之。
10月5日
○辛巳，視事。饋啓事諸臣。上王還，上出迎于綠楊原，置酒帳殿。上王曰：「予還甚遽，豈意迎謁於此？」歡甚，夜至二鼓還宮。
○司憲府大司憲許遲等上疏，論朴子靑不恭於上王之罪，上命遲歸私第。初，上王謂遲曰：「子靑監督土木之役，若被劾則事緩矣，宜置勿論。」遲對惟命。至是，上疏論劾，上以遲爲面從，勒歸私第。執義朴冠等亦請歸家待罪，上不許曰：「予非以論子靑爲非，以遲面從退有後言耳。」
10月6日
○壬午，視事。
○陽智縣地震。
○司憲府上疏曰：
爲治之道，莫大於正綱常，天下國家之治亂興亡，實係於此，故人而亂綱常，天地所不容，王法所不赦。伏望子之於父，妻之於夫，奴之於主，雖未至於殺，其惡逆情狀已見者及告言祝罵之類，雖在赦前，許令依律斷罪，以嚴王法，以正綱常。
上令政府、六曹議之，皆請從所啓，上從之。
○一岐州上萬戶遣人獻土宜。
○刑曹都官啓：「芳幹子孟宗身犯叛逆，一國臣民不共戴天之讎，得保首領，以至今日，已爲幸矣。其孟宗奴婢一百二十八口，請屬公。」從之。
10月7日
○癸未，雷雨雹。
○始開經筵。領經筵事朴訔、李原、知經筵事柳觀、卞季良、同知經筵事李之剛、參贊官河演、金益精、李隨、尹淮、侍講官鄭招、柳潁、侍讀官成槪、檢討官金赭、副檢討官權蹈等進講《大學衍義》，上曰：「設科取士，欲得實才，何以則令士去浮華之習？」季良、之剛等對曰：「初場以疑義觀經學，終場以對策觀適用，此初立法之意也。近學生不務實學，改立初場講經之法。由此，英銳可用之材，皆趨武科。」上曰：「講經最爲難事，今雖使卞三宰講論，安能盡通乎？」仍命領經筵外同知經筵以上，一日一員進講，侍讀官以下，分三番進講，參贊官金益精、李隨、尹淮亦一日一員進講。
○命許遲就職。
○司憲府上疏請芳幹之罪，不允。
10月8日
○甲申，視事。
○御經筵。
○宗貞盛遣人獻土物。
○司憲府上疏曰：
佛氏之道，當以淸淨寡欲爲本，今無識僧徒，不顧其本，曰創寺造佛，曰法筵好事，將天堂、地獄禍福之說，眩惑愚民，奪民口中之食；脫民身上之衣，以塗土木，以供衣食，蠱政害民，莫甚於此，況此凶歉之歲，誠爲痛心。伏望京外持願文出入閭里者，痛行禁理，如有違令者，依律論罪，其誑誘所取之物，悉令收沒，以賑飢饉之民。
凡民之生，一日不再食則飢，終歲不製衣則寒。今我四境之民，一遇水旱之災，則唯仰官家之賑濟，以遂其生。前日稱貸於人者，奚暇償納乎？臣等願限豐年，凡中外人民所負錢債及賤口役價，勿論久近，一禁徵償，以優民生。諸道失農各官守令，能體聖心，賑濟有方，使民不至於死亡者，不拘箇月擢用；委官、監考亦能用心賑濟，功績著見者，令監司申聞敍用。自監司、守令以至委官、監考，不用心賑濟，以致死亡者，皆依律科罪。
上命勿禁緣化僧，凡民間私債及役價，限豐年勿徵。
○判淸州牧事禹希烈請令諸道監司審州郡堤堰，以爲黜陟。又令諸郡俱錄堤堰及灌漑之數爲籍，一置戶曹，一進大內，每年憑考修治。又請以損實敬差官，兼管堤堰之事，上從之。
10月9日
○乙酉，上從上王，田于雞山。京畿都觀察使徐選來謁，上王命：「自後觀察使勿見上王。」嘗使河演諭政府、六曹曰：「主上不喜游田，然肌膚肥重，須當以時出遊節宣。且文武不可偏廢，我將與主上講武。」
10月10日
○丙戌，次于車過嶺。留都群臣遣參贊卞季良，詣行在問安，仍獻酒饌。
10月11日
○丁亥，還次近郊，老上王、大妃恭妃各遣人獻豐呈。國俗以享上爲豐呈。議政府、六曹迎謁進酒，上王歡甚，令赴席者皆醉。
○慶尙道東萊郡地震。
10月12日
○戊子，御經筵。同知經筵李之剛進講《大學衍義》，且啓曰：「人君學問，正心爲本，心正然後，百官正，百官正然後，萬民正。正心之要，專在此書。」上曰：「然。句讀經書，無益於學，必有心上功夫，乃有益矣。」
○司憲府大司憲許遲等合司來啓曰：「前日上書，請誅芳幹，未蒙允許，不勝憤惋。」上曰：「君父之讎，不共戴天。予心豈與卿等異乎？但以父王不允，未得擅斷也。」遲曰：「卽位之初，當正大綱，芳幹父子庚辰之事，在人耳目，誰不知之？但以上王友愛之情，得保首領，以至今日。不可以私恩廢公義，宜置於法，以正綱常。上王保全芳幹二十餘年，豈一朝遽回天心？願上至誠請之。」
○司諫院左司諫大夫崔關等亦上書，請誅芳幹父子，不允。
○宣旨：「自今訓鍊觀提調，兵曹薦望。」
10月13日
○己丑，視事。
○御經筵。
○上命工曹參判李蕆、濟用副正南伋，監鑄祭器。告成，賜蕆等內廐馬各一匹，工人緜布各三匹。
○日本國九州總守、西海路美作太守皆遣人獻土宜。
○囚前府尹安遇世于義禁府。先是，遇世妻亡，欲受致賻米豆，詐傳上王旨，令金龍奇聞于上，至是事覺。
○以宦官盧希鳳爲司宰監提調，鄭澄爲禮賓提調。命依別坐例，給根隨，革二司別坐各一人。
○戶曹啓：「京畿所納供正庫、豐儲倉田稅米豆，前者令其官定監考色吏，掌其收納，去年始令守令三人、留後司官一人監納，納者多而監者只三人。因此納一二斗者，亦或留至二十日，其弊倍前。請依前例，令監考色吏掌之，又令差使員監之。」從之。
10月14日
○庚寅，上王命罷左右禁衛，屬內禁、內侍衛。
○賜緜子政府、六曹、三功臣、三軍摠制入直臣僚。
○義禁府論安遇世詐傳詔旨當斬，命收原從功臣錄券及別賜田，贖杖一百，放歸其鄕。
○日本國日向州太守源氏島津元久上表稱臣，獻土宜。
○肥前州沙門吉見昌〈淸〉亦遣人獻土宜，求苧麻布及虎皮。
10月15日
○辛卯，上謁健元陵，告卽位，侍臣及各司一員扈從。
10月16日
○壬辰，以權弘判漢城府事，許稠爲禮曹判書，權遇藝文館提學兼成均司成，曺致戶曹參議，柳暲刑曹參議，崔關禮曹參議，鄭招司諫院右司諫大夫，盧龜山、李安愚、李種善、尹思永爲咸吉、全羅、江原、黃海道都觀察使，吳陞全州府尹，鄭尙判定州牧事。始以兵曹參議、知事兼春秋館編修官。
○上王召見讓寧大君禔，上乘夜詣上王殿見禔。
10月17日
○癸巳，視事。
○御經筵。
○賜正朝使金汝知、副使李之剛、進獻種馬使安望之笠靴及衣一襲。
○賜開慶寺僧人米豆五十石。
○對馬島宗俊遣人來朝。
○上王命誕日、正朝、冬至外，諸道賀箋方物，只進於主上殿。
○大司憲許遲等合司啓曰：「臣等聞，讓寧大君禔來在上王殿。禔得罪宗社，天下所共知也。今上王召入殿內，臣等不勝驚駭，將欲啓於上王。」上曰：「父子兄弟至情，豈不欲相見？前月，上王欲召見之，因臺諫之請不果，今乃召之，卿等毋得煩請。」遲等固請，不允。左議政朴訔曰：「上王之召禔，將欲敎戒而保全之也。然久留則非獨臺諫，國人必喧動矣，宜速送還。」上曰：「予昨日暫見，今日更見，則必還矣。」遲曰：「前日相見，猶爲不可，況更見乎？」上謂遲曰：「卿等前日請懷安之罪，予亦欲陳，上王逆料而止之，使不敢言。卿等自後勿更陳啓。」
10月18日
○甲午，上朝上王殿。上王與上率百官，拜正朝賀表箋，金汝知、李之剛奉表箋以行。時請承襲使未還，故上王拜表。其表曰：
鳳曆紀年，啓三陽之交泰；龍庭輯瑞，受萬國之來同。凡屬照臨，悉均蹈舞。欽惟皇帝陛下聰明睿智，剛健粹精。敬天勤民，在璣衡之七政；修文偃武，混車書於八荒。玆値令辰，益膺純嘏。伏念，臣猥將庸質，幸際昌期。迹滯靑丘，阻詣鳧趨之列；心懸紫闥，倍殫虎拜之誠。
○上賜右副代言李隨鞍馬、笠靴及衣一襲，以隨將娶妻也。
○上將謁齊陵告卽位，幸留後司，次于原平。命議政府六曹堂上及臺諫各一人扈駕。京畿觀察使徐選來謁。
○是日，讓寧還廣州。
10月19日
○乙未，次于臨津。大雨雷震雨雹。
○上王遣人問安，上賜使者衣一領。
○兵曹啓：「曾降敎書：『軍國重事，予親聽斷。』前者，本曹令出番三軍判府事以下護軍以上，每衙日朝會後，會三軍鎭撫所，聽本曹出令乃散，然只令護軍以上一會未便。自今出番三軍司直以下軍士及本曹所屬內禁、內侍、別侍衛，當番都城衛、鷹揚衛等，主上殿入番外，別牌、侍衛牌、軍器監、義禁府大小員吏，每月初一、十六日朝會後，殿門一會。上陞座，兵曹堂上、郞廳、三軍都鎭撫先入殿庭，行四拜禮，二品以上陞殿侍坐，次三軍判府事以下軍士及有兼帶前銜軍士，各以職次入殿庭，行四拜禮出，次三軍甲士、都城衛、各道別牌、侍衛牌入庭序立，中軍在前，左軍次之，右軍又次之。次都城衛，次京畿，次慶尙，次忠淸，次全羅，次江原，次黃海，次咸吉，次平安行四拜禮，出聽本曹令乃散。近仗防牌入番及差備外，會本曹門外，聽令乃散。」上王從之。
○兵曹啓：「長治久安之策，莫切於武備。國家昇平日久，民不見兵，中外官吏視爲文具未便。請分遣本曹官及三軍鎭撫于諸道，整點兵器，以備不虞。」上王從之。
10月20日
○丙申，遣內臣，以沿途所獲禽獸獻于上王。
○留後李都芬來謁。
○知申事河演等請遣近臣，審營造太祖眞殿之役。上曰：「予當親往見之。」乃入留後司觀之，次于海豐。
○黃海道觀察使李推遣人獻方物。
10月21日
○丁酉，上王幸東郊，觀臺山新構離宮。
○上祭齊陵，右議政李原亞獻，漢平君趙涓終獻。
○留都政府、六曹遣吏曹參判李灌，問起居，獻酒果。
○賜衍慶寺米豆五十石。
○賜留後司緜布百匹、正布百匹，以爲營眞殿之備，還次于海豐。
○南陽君洪恕卒。訃聞，命停朝市三日。恕，高麗宰相師範子，有武才。諡康襄。諡法，溫柔好樂曰康，甲冑有勞曰襄。
10月22日
○戊戌，次臨津。
○濟州敬差官高得宗買銀一千七百七十一兩以來。
○初，帝遣指揮伯顔不花、千戶李敏等，率軍官五十四人，捕海靑、土豹於三撒地面，自閭延郡小甫里口子乘桴渡江，遣宣存義及朴楣，慰而詗之。至是，又遣判事鄭喬，賜毛冠，又命從其所向支應護送。
○宣旨：「今後當予視事日，兵曹堂上及三軍都鎭撫等竝參。」
10月23日
○己亥，日暈。
○次于原平。
○參贊金漸還自義州，以病留龍泉站，上遣人問病，賜毛衣毛冠。
○上稟宣旨，命閔無咎兄弟等妻子，許外方從便。
○司憲持平鄭其劾留後李都芳等抑買酒食，以饋隨駕軍士之罪，命勿論。
○京畿都觀察使獻酒果，分賜扈駕臣僚。
10月24日
○庚子，上至自留後司，上王迎于西郊，置酒唱和極歡。宗親宰樞皆侍宴，大司憲許遲，不命而舞。
○賜京畿觀察使徐選表裏，經歷宋仁山衣一領。
10月25日
○辛丑，視事。
○御經筵。
○朝上王殿。
○上王以年饑，命各道別牌除番上。
○胎室證考使鄭以吾來自晋陽，獻胎室山圖。山在晋州屬縣昆明。
○全州府尹吳陞托以遷父母墳，上書辭職不赴。
10月26日
○壬寅，上御仁政殿，受群臣朝。
○御便殿，視事、經筵。
○朝上王殿。
○賜趙末生、河演貂裘。
○禮曹啓：「曾經通禮門慣於朝禮者，兼差通禮門。」從之。
○司憲府不署持平李佐告身，以姊壻鄭擢誣構以不孝也。
10月27日
○癸卯，雨雪。
○視事、經筵。
○上稟宣旨，命無嗣三功臣賤妾長子，許與於功臣子孫之例。
○上命宗廟五室蓋，依他例除畫金。
○群臣將賀新雪，上曰：「冬雷地震，新雪何足賀？」朴訔、李原、卞季良等進啓曰：「臣等將賀新雪，而上以冬雷地震不受，臣等深喜上之遇災而懼。意者，上旣遇災而懼，故天有祥雪也。」
○上王與上將幸東郊觀射，以寒甚欲停之，朴訔等曰：「今日之寒，冬令之順也。行幸何害？」上王曰：「供億僕從之人，其苦不可勝言。」遂停之。
○議政府上書曰：
君父之讎，不共戴天。芳幹父子及朴蔓、任純禮、申孝昌、鄭龍壽罪干叛逆，在所不赦。李叔蕃、李稷辜負上王之恩，欺罔天聰，廉致用、房文仲，誣陳上王之過失。此皆殿下不共戴天之讎，請下有司，以正綱常。
不允。
○上王謂趙末生曰：「河崙功勳，卿等所知。其子永，何時終制乎？次子長，年幾歲乎？」又曰：「崙爲相，知無不言，盡心輔國，忠直之臣，無如此人。永若終制，則其召之，予將用之。」
○上賜河演毛衣。
○上王封新雪，稱爲藥餌，遣內寮崔游，戲進于老上王殿，老上王先知之，使人追執游而不及。高麗國俗，封新雪相遺，受者必設宴，若先知而執其使者，則送者設宴以相戲云。
○全羅道觀察使李安愚、黃海道觀察使尹思永、咸吉道觀察使盧龜山等詣上王殿拜辭，上王謂龜山曰：「聞卿母老病，然乎？」對曰：「臣母行年七十六，以病長在床褥。然主上卽位之初，不敢以辭。」曰：「予將言於主上，卿其姑留待命。」
○京畿軍器點考察訪請修築江華喬桐山城及廣州日長城，命待豐年築之。
○禮曹啓：「臣等謹稽古制，祭器、祭服破毁，不任修葺者申換，器則埋之，服則焚之。今宗廟五室帷帳及冊袱，今已改造，請焚其舊。」從之。
10月28日
○甲辰，上王置酒，迎慰上，孝寧大君𥙷[1]、領敦寧柳廷顯、左議政朴訔、右議政李原、參贊卞季良、吏曹判書鄭易、戶曹判書崔迤、禮曹判書許稠、工曹判書孟思誠、兵曹參判李明德、大司憲許遲、司諫鄭守弘及六代言侍宴。上王謂群臣曰：「聞，卿等請芳幹父子及朴蔓、任純禮、申孝昌、鄭龍壽、李叔蕃、黃喜、廉致庸、房文仲、權約之罪以爲，君父之讎，不可不復。所謂復讎者，以父不能有爲也。我在位十九年，豈有不能而待於後世也？」乃歎曰：「我百歲後，未可知也，我在毋復言。」又曰：「朴蔓性柔，不能違太上命耳。且蔓等事，何得一一如法？孝昌、龍壽使安遇世具述情款，遇世欲自以爲功，不肯道，孝昌等語往日考問，乃得其實。致庸、文仲、權約，我之所恥言也。黃喜我初頗不直之，使其姊子吳致善問之，曰：『世子信不德，然於國儲，安敢進間言？』我思其言，亦何罪之有？叔蕃有功於我，本欲保全。但嘗有言常見於世子，我雖不見其迹，竊料其計，前者無咎等謀去諸王子，以爲世子地。叔蕃承我意，攻無咎等甚力，今必恐世子忌之，欲還附之，必復有無咎等剪除王子之謀。以是遠謫耳，毋復更請。」酒進唱和。上王曰：「座上嘉賓盡故人。」廷顯等下庭謝。酒半，朴訔進啓讓寧不當居近地，上王目上前廷顯、許遲而流涕曰：「父子天性，我欲常常見之，豈可使處遠地？」遲曰：「願思大計，割恩也。」上王作色曰：「父子之間，卿欲何爲？」上亦流涕。廷顯等俱退就坐。代言成揜進酒，上王曰：「見爾則思誠寧。」仍謂群臣曰：「成氏一門，比諸原從功臣。」揜，誠寧夫人成氏之伯父也。兩上皆起舞，群臣亦迭舞，夜至四鼓而罷。
10月29日
○乙巳，日本國肥前州沙彌吉見昌淸遣人獻劍六把，求布及虎皮等物，賜苧麻布各五匹、虎皮五領。日向州太守源氏島津元久遣人獻香十斤、黑木百斤、川芎十斤、鉛五十斤、桂心、丹木各百斤、漆壺甁一對、丁子香四箇，賜紬布五匹、緜布百七十五匹。關西道筑前州石城官府平滿景遣人獻香三十斤、藤五百本、胡椒、丁香、檳榔各二斤、紫檀百本，賜緜布百五十匹。
10月30日
○丙午，視事。
○御經筵。
○朝上王殿。
○吏曹判書鄭易等啓：「師表之任，不可不重。近以生員、進士爲敎導，其中猥瑣之徒，不顧大體，就職未久，輒自辭避，官爵猥濫，無異添檢，虛費廩祿。自今都護府已上，以文科出身者差遣，其餘仍舊置學長。」崔迤亦曰：「今新置敎導，廩給之費亦多。不若以隣鄕年高德邁，可爲師表者爲學長。」從之。
○花山府院君張思吉卒，停朝市三日，宮中素膳三日，諡僖襄。諡法，小心畏忌僖，甲冑有勞襄。思吉，義州萬戶張烈之子，世爲土豪。思吉美容儀，鬚髯過其腹，有武藝。太祖選置腹心，與其弟思靖，俱爲開國功臣，然以妾妓爲妻，時以此少之。妓妾子住。
○宣旨：「兵曹每當衙日，行肅拜于予，只遣堂上一、郞廳一，參主上殿朝衙。」
○日本關西路九州都元帥右武衛源道鎭遣使來獻土物。
○私奴牛同及金元吉以殺人處斬。
○女末應加伊與奸夫金三千謀殺其夫。末應加伊凌遲處死，三千處斬。
〈世宗莊憲大王實錄卷第一〉
（戊戌）十一月
11月1日
○十一月丁未朔，上王曰：「讓寧之罪，不關於宗社，專是金漢老所爲也。其子無罪，而隨父在小家，火災可畏，予甚憐之。但慮讓寧性不安靜，恐姦詐之徒，潛相誘引，欲於江華造屋百餘間，俾之入處。」
○上王曰：「張思吉葬以何等禮乎？」趙末生對曰：「以功臣封府院君，葬以一等。」上王曰：「吾在位時，大臣卒則以恩義厚薄，或加賻或否。思吉兄弟輸誠向國，禮當葬以一等，是公義也，非爲宮人之親也。主上必欲加賻，宜令止之。吾聞其家甚貧，欲以本宮米十石賜之。」
○胎室都監請置晋州胎室侍衛品官八人、守護干八人，上王從之。
11月2日
○戊申，上王曰：「六曹、臺諫請懷安等罪，懷安爲姦人所誤，以至擧兵耳。姜尙仁自爲生員時，爲我書題，以其有勞，待之極厚，當盡忠事我，而以兵曹常在殿門，不啓軍務，及其案問則曰：『不能覺察也。』必壓膝問之，乃可得情。朴習信尙仁言至此，吾以謂，罪有差等。吉再徵召不來，固守不事二君之志，臣節固當爾也。」趙末生曰：「前此群臣屢請尙仁等罪，亦以此也。習之爲人，豈從尙仁指揮者？臣以謂罪無輕重。」上王曰：「其召知申事來，予請主上言之。」上卽詣上王殿。
11月3日
○己酉，視事。左司諫鄭守弘啓曰：「殿下初卽位，君父之讎，不可不報。政府、臺諫交章論請，而芳幹父子，尙未就刑，臣等缺望矣。」上曰：「上王嘗語予曰：『昔淮南王謀反，漢猶不殺，史策美之。我欲效漢文，保全芳幹。』予以是，未得請也。」守弘曰：「願殿下明正典刑，以副物議。其罪人臧獲不沒官者，宜當盡沒。」上命河演磨勘以聞。
○御經筵，講《大學衍義》，至隋薛道衡上高祖頌，煬帝覽之不悅之語曰：「道衡頌美先朝，而煬帝反不悅，是何心哉？」
○上王御便殿，謂趙末生、元肅、張允和、河演曰：「前日言尙仁事未竟，更與卿等言之。尙仁自生員，至爲參判，特加恩待，不曾知感，輒懷異心，不啓軍務，只啓各更無事。又主上卽位之三日，來見曰：『各道獻鷹，當進父王。』予亦以爲可，卽令尙仁奉宣旨移文，尙仁稽留四五日不行。再令移文，乃啓曰：『奉王旨移文可矣。』予乃從之。又令召洪州安置金國珍，尙仁亦不奉行。若一視吾父子，則豈爲此哉？所以爲此者，將以爲後日地也。究觀其心，其爲庸惡甚矣，可更鞫問。如無逆心，罪之實爲冤抑，固當宥之，若誠有逆心，則人臣非獨尙仁，人主非止今時，安可不以王法治之乎？其時行首當該官，亦當質問。」元肅曰：「朴習雖云惟尙仁言是從，然更事多，豈不知而如此乎？」乃命張允和，就問於左右議政第。朴訔曰：「尙仁所犯莫重，上慈置諸輕典，擧國論請，不獲蒙允。今使更訊，臣實欣抃。」李原進啓，亦如訔議。於是，遣義禁府鎭撫安希德于端川，洪延安于古阜，都事盧珍于泗川，陳仲誠于茂長，執尙仁、習、蔡知止、李慤以來。
○上王殿新宮成，名曰壽康。
○上王賜烏梅牌各一于孝寧大君𥙷、柳廷顯、沈溫、朴訔、李原、延嗣宗、崔閏德、李春生、河敬復、趙末生、李明德。
○前議政府參贊成發道卒，輟朝三日。發道，府院君石璘之子。爲人純厚無他，歷仕中外，有聲績。諡景肅，由義而制景；執心決斷肅。無嗣。
○上命參贊卞季良製樂章。欲以封崇之日，獻壽於上王也。詞曰：
日映金門霽景鮮，九重仙樂徹雲天。君王來獻南山壽，永享昇平萬萬年。持守盈成繼至仁，生民共祝壽千春。於萬斯年福祿來宜，酒滿金樽日正遲。聖子稱壽酒。億載萬年爲父母。恭惟聖壽，與天長而地久。
以爲初筵獻壽之歌。又作天眷東陲之曲曰：
於皇天眷東陲，生上聖濟時危，偉萬壽無疆。扶太祖代高麗，尊嫡長正天彝，偉萬壽無疆。受帝命作君師，多士輔庶績熙，偉萬壽無疆。海寇服甘露滋，時之泰古所稀，偉萬壽無疆。有聖子付丕基，享多壽彌萬期，偉萬壽無疆。
以爲罷宴之曲。
○宣旨：「胎室石欄之設，掘地損脈。今晋州胎室，毋設石欄，只用木爲欄，朽則改之，以爲恒式。」
○初，野人月郞介、毛郞介、殷阿兒古大等，來居慶源等地，至是，帝遣指揮安禿，奉勑招諭野人。安禿遣人曰：「月郞介等，本是野人，可發還本地。」上王令政府，六曹議之，皆請發還，上王從之。
○設忠義衛，以開國、定社、佐命三功臣子孫，分充四番宿衛。身犯不忠不孝者及其子孫，不許入屬。
○賜胎室都監提調金自知襦衣、毛冠、靴。
○上諭中外臣寮曰：
惟我父王纉承太祖之業，立經陳紀，爲萬世法，深仁厚澤，洽于民心。予以寡德，嗣守洪圖，不燭于理，罔知時措，夙夜祗敬，恐違父王付托之意。爰推仁愛之恩，庶副黎元之望，所有合行事宜，條列于後。農桑，衣食之本，今當凶年，尤其所急。中外營繕，雖已禁斷，慮恐守令不體予意，妄興工作，以奪民時。除六曹受敎行移外，敢有私役農民者，監司隨卽斷罪申聞。學校，風化之源，內設成均、五部學堂，外設鄕校，勸勉訓誨，無所不至，而成均受學者，尙未滿額。意者敎養之方，未盡其術歟？人之趨向，他有所好歟？其振起作成之術，政府六曹講求以聞。且鄕校生徒，雖有志學者，所在守令，如損分書役，應對賓客等事，無時使喚，以致廢業，自今一禁，其有儒士私置書院，敎誨生徒者，啓聞褒賞。守令，近民之職，其選尤重，監司一時褒貶，或失其實。各道各官三十年以來守令政績，從實訪問，具名以聞。鰥寡孤獨、疲癃殘疾，王政所當哀矜。內而漢城府五部，外而監司守令，詳加審問，還上賑濟，爲先分給，〈國俗，義倉所貸，謂之還上。〉毋致失所。且今適値凶歉，慮恐失業之民，或値飢饉。各官守令，如有失於賑濟，匹夫匹婦，餓莩講壑，定行責罰。貧乏之家，有嫁年已過，而不能婚嫁者，有葬期已盡，而不能埋葬者，誠可哀悶。監司守令官給資糧，以助支費，毋致失時。或父母歿而同産一族，利於全執奴婢財産，不肯婚嫁者，痛行科罪。貪汚官吏，托以貢賦上納、使客支應、官府營繕等事，違法重斂，貽害生民，監司不能覈實，反置最列，甚乖黜陟之意，自今精察糾理，以恤民生。各官守令，或因一時私怒，非法枉刑，鞭撻無告之民，致傷和氣。監司擧行曾降敎旨，毋致枉濫，以副予欽恤之意。鄕愿品官、元惡人吏，操弄守宰，蠹害良民，而爲守令者，墮其牢籠，反以爲能，信任偏聽，委之以事者，間或有之。今後守令不肯親執庶務，委諸人吏品官者，監司痛行糾理，具名以聞。義夫節婦、孝子順孫，義所表異，廣加訪問，開具實迹，啓聞旌賞。水陸戰亡士卒子孫，所在守令，復戶優恤，其有才能可任者，啓聞敍用。懷才抱道，隱於草萊，不求聞達之士，予將顧問，授之以任，監司旁求，具名申聞。
六曹請分遣朝臣于諸道頒敎，上以驛路疲弊不從，命以急傳行移。
11月4日
○庚戌，虹見。
○上朝上王殿。
○以盧龜山爲右軍都摠制，河自宗、卓愼恭安府尹，姜淮仲、韓雍仁壽府尹，洪汝方禮曹參判，成揜刑曹參判，金益精左代言，李隨右代言，尹淮左副代言，崔士康右副代言，柳穎同副代言，李愉咸吉道都觀察使，金謙全州府尹，鄭尙判忠州牧事。自宗，演之父也。
○以全羅道牧場所進良駒，分賜宰執。
○賜祭于張思吉。
○上王曰：「金銀不産我國，貢獻實難繼也。欲以馬匹及布子代獻如何？」鄭易對曰：「宜代以鷹子。」上王笑曰：「卿之言不然。」因曰：「帝必允兪，將遣使奏請。」
○上王曰：「予旣謝位，不欲聞大小臣僚來謝，兵曹其知予意禁之。」
○賻成發道米豆三十石、紙百卷，常典也。
11月5日
○辛亥，上朝上王殿。
○江原道敬差官啓：「平海民八十餘戶飢饉。」上命發倉賑之。
○前此，金漢老母死，許漢老奔喪，至時，河演等言：「漢老敎誘其母，陷於不義，是自絶其母也。殿下令漢老來葬其母，臣等以爲不可。」上曰：「親死奔喪，固天理人情之不可已者，且上王業已命之，不可不從。旣葬還配所，亦無害也。」演等請之再三，上不允，令漢老與子敬哉來葬其母。
○摠制李春生中風，絶而復蘇。上王曰：「近日中風暴死者，幾二十餘人。須令寫備急方，牓于殿內及兵曹。」
○判漢城權弘啓上王曰：「今以領敦寧柳廷顯爲安胎使。廷顯職兼義禁府，不可以刑官將事。」上王曰：「然。其以西原府院君韓尙敬代之。」
○禮曹啓：「胎室移安晋州時，令於安胎處，結綵棚、設儺戱，其所過州縣，止於館門結綵，以儀仗、鼓樂郊迎，各道監司、守令毋得越境。」從之。
11月6日
○壬子，視事。
○朝上王殿。
○上王曰：「槌峴東月羅田及加平之野，皆不合講武場。其召鄭義、朴舒問之，勿禁民樵牧、耕田。」
○上王賜虎皮各一令于兵曹堂上。
○兵曹啓：「國制，若召在外者，則入直代言親稟上旨，將其賜送王府所藏圓牙牌，稱臣封匣，以付使者，本院給起馬文憑，直下兵曹，馳馹以往，兵曹卽報議政府，被召者承牌，起程赴京。有詐僞者，處以重典，以防姦僞。今後圓牙牌出納，本曹入直堂上親稟宣旨，依上項例施行。」上王從之。
11月7日
○癸丑，上王移御壽康宮。
○視事。
○御經筵。問宋朝名臣事跡，卞季良對曰：「溫仁謹厚，司馬溫公爲最。王安石，先儒以爲小人，觀其文章、政事與其用心，皆非人所及也，恐未可專以小人目之也。」上曰：「安石，小人之才者也。」
○上朝壽康宮。
○司諫院啓曰：「古之人君，雖居燕閑，必使箴諫之臣侍側者，欲其匡救遺闕，以廣進德修業之基也。殿下日開經筵，講論道義，而諫官不與焉，恐非古者親近諫臣之道也。自今經筵，乞令諫臣輪日入侍。」從之。
○上王謂左議政朴訔、右議政李原曰：「讓寧常言：『願與平民處，以遊獵自適。』吾欲令讓寧、懷安率其家人，耕穫遊田如何？」訔等對曰：「讓寧則宜給月俸，且令家人治農，又與江華府使遊獵，似無害矣。懷安則得保首領足矣，何可給俸？且不可令遊畋。」趙末生曰：「讓寧、懷安皆不可令耕農以聚人，遊戲以自逸。」上王曰：「讓寧亦言：『父王生時遊戲而已。』其在主上時，必不遊戲矣，吾從兩議政言。」
○朴訔啓：「封崇後上壽，請依宋孝宗上壽德壽宮故事，一獻後入內，上壽于母后。」上王曰：「大妃連喪三子，誠寧又卒，讓寧又如此。以故憂勞成病，不能受禮。且恭妃率諸婦女來慰，吾對主上與大臣同歡宴罷後，與主上入內殿設宴，則無異於德壽之事。」
○私奴豆彦以故殺人處斬，私奴每邑同以毆殺本主，凌遲處死。
○禮曹啓上王封崇儀曰：
前一日，有司設冊寶案於勤政殿當中南向，設殿下拜位於殿庭當中北向，設幄次於殿庭近東南向，設受冊寶位於殿下拜位之東北西向，設冊寶案褥位於拜位之北南向，設典儀位於東階之東南。通贊二人在南小退，俱西向北上，設左侍臣位於殿下拜位之東南，右侍臣位於殿下拜位之西南，東西相向異位，俱重行北上。設進冊官以下應行事執事官位於冊寶案褥位之東，異位重行，西向北上，設文官一品以下位於道東左侍臣之南西上，宗室及武官一品以下位於道西當文官東上，每等異位，俱重行北向，設監察位二於東西班後。又於壽康宮設殿下大次於外門內，隨地之宜，小次於殿東廊西向，設安冊寶幄於大次之北南向，設文武群官門外位於內門外，東西相對，俱重行北上。設上王幄坐於正殿當中南向，設香爐二於前楹外，設殿下拜位於月臺上當中北向及設褥位於幄坐之東西向，設冊寶案褥位於殿下拜位之北。設協律郞位於殿階上近西東向，設典儀位於東階之東南，通贊二人在南小退，俱西向北上，設進冊官以下應行事執事官位於西階下，異位重行，北向東上，設文官一品以下位於道東西上，宗室及武官一品以下位於道西當文官東上，每等異位，俱重行北向，設監察位二於東西班後。
至日，於壽康宮兵曹陳繖扇、仗衛於殿階上下，樂官陳樂於百官之南，有司設箋案於月臺上。鼓一嚴，於勤政殿兵曹陳繖扇、仗衛於殿階上下，通禮門設文武群官位於闕門外，文東武西相對，俱重行北上，進冊官以下應行事執事官及文武群官，各具朝服。鼓二嚴，判通禮跪，啓請中嚴，應行事執事官及文武群官，俱集勤政門外，有司捧冊寶，安於殿內案上，判通禮跪啓外辦。鼓三嚴，通禮門分引文武群官入就位，次引進冊官以下行事執事官入就位。禮儀使啓請發上王尊號冊寶，殿下服袞冕以出，近侍跪進圭。禮儀使導殿下，隨冊寶降西階，內臣當職者捧冊寶，安於殿庭案上，殿下就拜位北向立。禮儀使跪，啓請再拜，殿下再拜，通贊贊衆官再拜，在位者皆再拜，應行事執事官不拜。禮儀使跪，啓請跪搢圭，殿下跪搢圭，如搢不便，近侍承奉，通贊贊跪，衆官皆跪。近侍捧冊東向跪進，禮儀使跪，啓請執冊授進冊官，殿下執冊授進冊官，進冊官搢笏，西向側身跪受，興少退西向立，進寶官受寶如受冊儀訖，禮儀使跪，啓請執圭、俯伏、興，通贊贊俯伏、興，衆官皆俯伏、興。禮儀使導殿下入幄次，改服冠袍。進冊官進寶官捧冊寶前行，至龍亭前，以冊寶各安於龍亭中案，授執事者，鹵簿鼓吹前導，進冊官以下應行事執事官隨行，出闕門外上馬，詣壽康宮幄次奉安。
初，進冊官以下行事執事官出闕門外，奉禮郞引文武群官出就門外位，侍衛之官，各服其器服，摠制以下左右侍臣，俱詣幄次前奉迎。判司僕進象輅於勤政門前南向，千牛將軍一人執長刀立於輅前北向，知通禮在判通禮之前，通贊、舍人二人在知通禮之前。判司僕攝衣而升，正立執轡，殿下乘輿以出，奏樂部而行，千牛將軍前執轡，殿下降輿升輅，判司僕立授綏，摠制以下侍臣挾侍如常。知通禮進當輅前跪，啓請車駕進發，俯伏、興、退復位。車駕動，知通禮與通贊挾引以出，千牛將軍挾路而趨。駕出闕門外，至侍臣上馬所，知通禮跪，啓請車駕少駐，敎文武侍臣上馬。判通禮前承旨退稱曰：敎可。通贊、舍人傳喝，文武侍臣上馬，諸侍衛之官，各督其屬，左右翊駕，尙瑞官捧寶前導，摠制以下左右侍臣挾侍於輅前。文武侍臣上馬畢，知通禮啓請敎車右升，判通禮前承旨，退稱曰敎可。知通禮退復位，千牛將軍升訖，知通禮啓請車駕進發，退復位。車駕動，文武群官在玄武隊後如常儀。車駕將至壽康宮，文武侍臣下馬，分立鞠躬，駕至壽康宮南門外，回輅南向，千牛將軍降立於輅右。知通禮進當輅前，啓請降輅，俯伏、興、還侍立。殿下乘輿入大次，繖扇、華蓋、侍衛如常儀。禮曹稽制司引諸道進箋員，由東門入，樂官奏樂前導，至內門，樂止，升就月臺上，以箋文置案上訖退，奉禮引侍臣入就位，東西序立。判通禮跪，啓請中嚴，又啓外辦，上王具冠袍以出，協律郞擧麾，樂作，卽座偃麾，樂止。捧冊寶官捧冊寶案，進冊寶官、讀冊寶官隨行，押冊官前導冊寶案，升自西階。進冊寶官、讀冊寶官止于階下位，以冊寶案置于月臺上褥位，降復位。典儀曰：「四拜。」贊者承傳，在位者皆四拜訖，奉禮引進冊官、讀冊官、捧冊官，升就階上，凡奉禮引止于階下。進冊官奉冊案進，至於上王座前小退北向跪。捧冊官擧冊，讀冊官北向跪，讀冊訖，捧冊官捧冊進上王座前，安於案上，進冊官以下，俱降復位。奉禮引進寶官、讀寶官、捧寶官，升就階上。進寶官捧寶案進，至於上王座前冊案之南小退北向跪。捧寶官擧寶，讀寶官北向跪，讀寶訖，捧寶官捧寶進上王座前，安於案上，進寶官以下，俱降復位，宗室以下文武群官，皆就門外位。禮儀使詣大次前跪，啓請行稱賀之禮。殿下服袞冕，禮儀使導殿下至內門外，近侍跪進圭。華蓋、仗衛停於門外，尙瑞官捧寶前行，陳於小次之側。禮儀使導殿下入門，升自西階，就月臺上拜位北向立。禮儀使跪，啓請四拜跪，殿下四拜跪，賀曰：「嗣王臣某言。上王殿下光膺顯號，福壽無疆，不勝欣抃。」禮儀使啓請俯伏、興、四拜、跪，殿下俯伏、興、四拜、跪。府官進上王座前，承旨跪傳曰：「國王孝思至誠，貫于天地，受玆尊號，感慰良深。」宣答訖，禮儀使啓請俯伏、興、四拜，殿下俯伏、興、四拜，導殿下詣上王幄坐之東西向立。初，殿下行禮將畢，通禮門分引宗室以下文武群官入就位，行事執事官亦各就班，候殿下西向立定，典儀曰：「四拜。」通贊贊四拜，衆官皆四拜、興、平身。通贊唱：『搢笏，鞠躬、三舞蹈、跪，山呼千歲，山呼千歲，再山呼千千歲。出笏，俯伏、興、平身。「衆官搢笏，鞠躬、三舞蹈、跪，山呼千歲，山呼千歲，再山呼千千歲，出笏，俯伏、興平、身。典儀曰：『四拜。』通贊贊四拜，衆官四拜。典儀贊進箋，執事者擧諸道箋案，由東門入，判通禮接引至幄座前置訖。初，箋案將入，殿內宣箋官揖出班，揖升趨進幄座前北向跪，內侍二人跪，展最高官箋文，判通禮跪贊：『宣箋，俯伏興，趨退降復位。』宣箋官宣箋文訖，俯伏、興，趨退降復位。執事者徹箋案，判通禮跪啓禮畢，通贊唱禮畢，上王降座，樂作，入內樂止。判通禮導殿下歸幄次釋服，通禮門分引宗室以下文武群官以次出。是日行上壽禮如儀畢，車駕還宮，導從如來儀。行事執事官、進冊官、進寶官正一品，讀冊官、讀寶官正二品，押冊官禮曹參議，捧冊官二、捧寶官二正四品侍從官，禮儀使禮曹判書，近侍、代言判通禮二。
○又啓大妃封崇儀曰：
前一日，有司設冊寶案於勤政殿當中南向，設殿下拜位於殿庭當中北向，設幄次於殿庭近東南向，設受冊寶位於殿下拜位之東北，西向，設冊寶案褥位於拜位之北南向，設典儀位於東階之東南，通贊二人在南少退，俱西向北上，設左侍臣位於殿下拜位之東南，右侍臣位於殿下拜位之西南，東西相向異位，俱重行北上。設進冊官以下應行事執事官位於冊寶案褥位之東，異位重行，西向北上，設文官一品以下位於道東左侍臣之南西上，宗室及武官一品以下位於道西當文官東上，每等異位，俱重行北向，設監察位二於東西班後。又於壽康宮設殿下大次於大門內，隨地之宜，小次於殿東廊西向，設安冊寶幄於大次之北南向，設文武群官門外位於內門外，東西相向，俱重行北上。設大妃幄座於正殿當中南向，設香爐二於前楹外，設殿下拜位於月臺上當中北向，又設冊寶案褥位於殿下拜位之北，設典儀位於東階之東南，通贊二人在南少退，俱西向北上，設進冊官以下行事執事官位於西階下，異位重行，北向東上，設文官一品以下位於道東西上，宗室及武官一品以下位於道西當文官東上，每等異位，俱重行北向，設監察位二於東西班後。至日，於壽康宮兵曹陳繖扇、仗衛於殿階上下，樂官陳樂於百官之南。鼓一嚴，於勤政殿兵曹陳繖扇、仗衛於殿階上下，通禮門設文武群官位於闕門外，文東武西相對，俱重行北上。進冊官以下應行事執事官及文武群官，各具朝服。鼓二嚴，判通禮跪，啓請中嚴，應行事執事官及文武群官，俱集勤政門外，有司捧冊寶，安於殿內案上，判通禮跪啓外辦。皷三嚴，通禮門分引文武群官入就位，次引進冊官以下行事執事官入就位。禮儀使啓請發大妃尊號冊寶，殿下服袞冕以出，近侍跪進圭，禮儀使導殿下，隨冊寶降西階，內臣當職者捧冊寶，安於殿庭案上。殿下就拜位北向立，禮儀使跪，啓請再拜，殿下再拜，通贊贊衆官再拜，在位者皆再拜，應行事執事官不拜。禮儀使跪，啓請跪搢圭，殿下跪搢圭，如搢不便，近侍承奉。通贊贊跪，衆官皆跪。近侍捧冊東向跪進，禮儀使跪，啓請執冊授進冊官，殿下執冊授進冊官，進冊官搢笏，西向側身跪受，興小退西向立。進寶官受寶如受冊儀訖，禮儀使跪，啓請執圭、俯伏、興，通贊贊俯伏、興，衆官皆俯伏、興。禮儀使導殿下入幄次，改服冠袍。進冊官，進寶官捧冊寶，前行至龍亭前，以冊寶各安於龍亭中案，授執事者，鹵簿、鼓吹前導，進冊官以下應行事執事官隨行，出闕門外上馬，詣壽康宮幄次奉安。
初，進冊官以下行事執事官出闕門，奉禮引文武群官出就門外位，侍衛之官各服其器服，摠制以下左右侍臣，俱詣幄次前奉迎。判司僕進象輅於勤政門前南向，千牛將軍一人執長刀立於輅前北向，知通禮在判通禮之前，通贊、舍人二在知通禮之前。判司僕攝衣而升，正立執轡，殿下乘輿以出，奏樂部而行，千牛將軍前執轡，殿下降輿乘輅，判司僕立授綏，摠制以下侍臣挾侍如常。知通禮進當輅前跪，啓請車駕進發，俯伏、興、退復位。車駕動，知通禮與通贊挾引以出，千牛將軍挾路而趨。駕出闕門外，至侍臣上馬所，知通禮跪，啓請車駕少駐，敎文武侍臣上馬。判通禮前承旨，退稱曰敎可。通贊、舍人傳喝，文武侍臣上馬。諸侍衛之官，各督其屬，左右翊駕，尙瑞官捧寶前導，摠制以下左右侍臣挾侍於輅前。文武侍臣上馬畢，知通禮啓請敎車右升。判通禮前承旨，退稱曰敎可，知通禮退復位。千牛將軍升訖，知通禮啓請車駕進發，退復位。車駕動，文武群官在玄武隊後如常儀。車駕將至壽康宮，文武侍臣下馬分立鞠躬，駕至壽康宮南門外，回輅南向，千牛將軍降立於輅右。知通禮進當輅前，啓請降輅，俯伏、興、還侍立。殿下乘輿入大次，繖扇、華蓋、侍衛如常儀。判通禮跪，啓請中嚴，又啓外辦，大妃具冠服以出，樂作，行障步障方團扇侍衛，垂廉卽座，樂止。捧冊寶官捧冊寶案，進冊寶官、讀冊寶官隨行，押冊官前導冊寶案，升自西階，進冊寶官、讀冊寶官止于階下，以冊寶案置于月臺上褥位，降復位。典儀曰四拜，贊者承傳，在位者皆四拜訖，奉禮引進冊官、讀冊官、捧冊官，升就階上，凡奉禮引止于階下。進冊官捧冊案進，至於大妃座前，小退北向跪。捧冊官擧冊，讀冊官北向跪，讀冊訖，捧冊官捧冊進大妃座前，安於案上。進冊官以下，俱降復位。奉禮引進寶官、讀寶官、捧寶官，升就階上，進寶官捧寶案進，至於大妃座前冊案之南小退北向跪，捧寶官擧寶，讀寶官北向跪讀寶訖，捧寶官捧寶進大妃座前，安於案上，進寶官以下，俱降復位，宗室以下文武群官皆就門外位。禮儀使詣大次前跪，啓請行稱賀之禮，殿下服袞冕，禮儀使導殿下至內門外，近侍跪進圭，華蓋、仗衛停於門外，尙瑞官捧寶前行，陳於小次之側。禮儀使導殿下入門，升自西階，就月臺上拜位北向立。禮儀使跪，啓請四拜跪，殿下四拜跪，賀曰：「嗣王臣某言。大妃殿下光膺顯號，福壽無疆，不勝欣抃。」禮儀使啓請俯伏、興、四拜跪，殿下俯伏、興、四拜跪。尙宮進大妃座前，承旨跪傳曰：『國王孝思至誠，貫于天地。受玆尊號，感慰良深。』宣答訖，禮儀使啓請俯伏、興、四拜，殿下俯伏興四拜，導殿下歸幄次釋服。
初，殿下行禮將畢，通禮門分引宗室以下文武群官入就位，行事執事官亦皆就班。典儀曰：「四拜。」通贊贊四拜、興、平身，群官四拜、興、平身。領議政率文武群官稱賀，尙宮承旨傳告中官，中官宣答訖，典儀曰四拜，通贊贊四拜，群官四拜平身。判通禮跪啓禮畢，通贊唱禮畢。大妃降座，樂作，入內如出時儀，樂止。通禮門分引宗室以下文武群官以次出，內外命婦竝稱賀於內殿。殿下入內行上壽禮如儀畢，車駕還宮，導從如來儀。行事執事官、進冊官、進寶官正一品，讀冊官、讀寶官正二品，押冊官，禮曹參議，捧冊官二、捧寶官二正四品侍從官，禮儀使，禮曹判書，近侍、代言判通禮二。
11月8日
○甲寅，大雪，平地深尺餘。百官朝服立于廊廡，上以袞冕，御仁政殿，奉玉冊金寶，上上王尊號曰聖德神功上王，大妃尊號曰厚德王大妃。親授上王冊寶于進冊官朴訔、進寶官李原；大妃冊寶于進冊官南在、進寶官柳廷顯，送至仁政門，訔等奉冊寶至壽康宮上之。上王冊曰：
國王臣某，再拜謹奉冊上言。恭以聖神之妙，雖絶名言，臣子之情，必崇徽號。玆擧彝憲，用申孝思。恭惟上王殿下高明配天，博厚齊地，扶聖祖而啓運；尊嫡長以守成。德冠百王，孚舜、文之所性；功高萬代，與湯、武而同符。敦敬天愛民之誠，盡事大交隣之道。惟至仁之浹洽，致斯世於隆平。念襲重艱，悉深祗懼。欲昭成美，當極尊稱。爰率臣僚，式陳冊禮。臣某不勝大願，謹奉冊寶，上尊號曰聖德神功上王。伏惟上王殿下，特留睿鑑，以循卑忱，俯受鴻名，擁純禧之川至，茂迎和氣，享多壽於嵩呼。
寶曰聖德神功上王之寶。樂章曰：「於皇上王，盛德隆功。贊我聖祖，以有大東。再遏亂略，治敎昭宣。龍受帝命，宗社萬年。」
大妃冊曰：
國王臣某，稽首再拜謹奉冊上言。恭以承天厚載，雖盛德之難名，孝子至倩，惟尊親之爲大。祗率禮文之舊，少伸愛敬之誠。恭惟王大妃殿下柔惠安貞，慈和肅愼。基《周南》之美化；嗣摯仲之徽音。儆戒無違，克盡相成之道；劬勞罔極，難酬載育之恩。儷日御以恒升，示母儀於家國。念臣弱質，叨守鴻圖。仰惟顧復之私，宜擧稱揚之典。臣某不勝大願，謹奉冊寶，上尊號曰厚德王大妃。伏惟王大妃殿下，光膺顯號，茂介繁禧，享壽富於萬年，昌本支於百世。
印曰厚德王大妃之印。樂章曰：「思齊大妃，維德之行。有相之道，遹觀厥成。卽篤其慶，克昌厥後。福履綏之，以介眉壽。」
是日，廷臣以雨雪，請更卜日，上遣近臣白之，上王曰：「古人以雨雪爲祥，且有司已具，不可改日也。除百官，冊使來可也。」命從上王旨，從宮中道往上壽。朴訔、李原、南在、柳廷顯、讀冊官卞季良、讀寶官趙末生，大妃讀冊官孟思誠、讀寶官閔汝翼、孝寧大君𥙷、吏曹判書鄭易、戶曹判書崔迤、禮曹判書許稠、判都摠制府事朴子靑、漢平君趙涓、都摠制李伯溫、摠制洪敷、李皎、大司憲許遲、禮曹參判洪汝方、兵曹參判李明德、參議元肅、知申事河演、左代言金益精、右代言李隨、左副代言尹淮、右副代言崔士康、同副代言柳穎等侍宴。伶人奏卞季良所進新詞，上王稱美主上之誠孝，亟曰：「辭位以後，吾益尊矣。」唱和極歡。上王曰：「神功聖德，吾何敢？」上率群臣將謝之，上王命止之。呼尹淮別名戲之，召元肅、許遲就前曰：「吾與尹淮戲，親之也。予聞淮名久，而未得其實，今因上王，乃知淮優於史學也。其父紹宗，頗有功於我家，卿等知之。」遲曰：「文學雖貴，須要心術之正也。」肅曰：「近來儒輩，尹淮爲優。」在先起舞，風度可觀，主上稱爲南老。兩上皆起舞，在跪抱上腰，群臣以次迭起爲壽。上王曰：「吾與主上入內殿，必先下淚，樂與卿等爲歡耳。」夜二鼓，上與𥙷扶上王入內殿。
11月9日
○乙卯，上由宮中道朝壽康宮。以封崇禮成，赦中外，敎曰：
予以眇躬，荷祖宗積累之德、太祖創垂之業，祗奉父王之休命，纉承丕緖，夙夜祗懼。竊以爲治之道，莫先於報本，已嘗躬服袞冕，以祼太室，于斯之時，宜降德音。第念，數宥有妨治道，未卽施行。洪惟我父王殿下以神聖之資、仁厚之德，克光前烈，式至昇平，蓋二十年于玆矣。隆功盛德，卓冠千古，在人耳目，而尊號未立，良用歉然。於今月初八日，謹奉玉冊金寶，上父王尊號曰聖德神功，上王母后尊號曰厚德王大妃。自永樂十六年十一月初九日昧爽以前，除謀反、大逆、歐及殺祖父毋、妻妾殺夫、奴婢殺主、蠱毒魘魅、謀故殺人、但犯强盜，子之於父母，妻之於夫，奴之於主，謀殺未成，情迹已著及告言呪罵死罪外，已發覺、未發覺，已決正未決正，咸宥除之。敢有以宥旨前事，相告語者，以其罪罪之。於戲！尊崇徽號，旣盡禮於君親；誕布寬條，用施仁於臣庶。咨爾中外臣僚，體予至懷。
前此，慶尙道咸安郡有殺父未成者，適遇赦當免，言者皆以爲可殺，上以赦令已布，不可失信，遲回久之，卒赦之。憲府上言：「後若有赦，此類宜載於不赦之例。」至是將赦，令政府、六曹議之，多異同。左議政朴訔曰：「强盜亦有杖者，遇赦不得免。妻之於夫、奴之於主、子之於父，雖非死罪，亦不可免。」議者以謂：「他死罪皆免，而杖罪不免，則非制刑輕重之義。」日旰議未決，上乃命於赦文，載子之於父、妻之於夫、奴之於主，告言呪罵，死罪不赦。
○禮曹啓冊封中宮儀曰：
前一日，有司設鋪上座於正殿，設獸爐二於前楹外左右，設冊案、印案各一於上座之左近東，設侍中門下侍郞位於上座東南，西向北上，侍中侍郞皆攝。設傳命位於殿庭中心之左西向，設受敎命位於殿庭中心，北面東上，設冊使副位於受敎命位之南，設押冊官以下位於使副拜位之南，每等異位，俱重行北向東上，設兩府百官拜位，竝如常儀。設典儀位於押冊官拜位之東，贊者二人在南差退，俱西向，協律郞位於殿西階之上，大樂令位於百官之南北向。
臨軒發冊禮：將行冊禮，所司奏請太尉爲使，司徒爲副。冊日，有司陳設仗衛於殿庭內外如常儀。量時刻，兩府以下百官、冊使副、應行禮官各服朝服，俱就殿門外位以候，有司捧冊函、印綬，設於上座之左案上，冊在北印在南。典儀、贊者先入就殿庭閣門，引兩府以下百官，竝如常儀。大樂令率樂工入就位，協律郞入就位，攝侍中詣內殿門外，版奏外辦，殿下服絳紗袍、遠遊冠，中禁奏嚴，殿下出殿，協律郞擧麾，樂作，殿下卽座，偃麾樂止。典儀曰再拜，贊者承傳，兩府以下在位者皆再拜。閣門引侍中、門下侍郞，自東側階升殿立定，舍人引使副以下行禮官初入門，樂作，至位，樂止。典儀曰再拜，贊者承傳，使副以下皆再拜。侍中前承命，降自東階，詣傳敎命位西向立，舍人引冊印使副，就受敎命位，北面東上立定。侍中稱有命，典儀曰再拜，贊者承傳，冊使副再拜。侍中宣命曰：『冊某氏爲王妃，命卿等展禮。』宣命訖，典儀曰再拜，使副再拜，侍中升復位。門下侍郞詣冊案前，北面俛伏跪，近臣詣冊案東取冊函，以授門下侍郞，門下侍郞傳授持冊者。近臣又取印綬，以授門下侍郞，門下侍郞傳授持印者，俛伏興，引冊函印綬，降詣傳敎命位，持冊印者隨後。門下侍郞西向擧冊函，以授冊使，冊使傳授副使，副使跪受，以傳押冊官，押冊官率持冊二人跪受，對擧退立於使副之後。其冊案，殿上持冊者隨冊函後，傳於行禮持案者。門下侍郞取印綬，授冊使，冊使跪受，以授副使，副使跪受，以傳持印者，持印者跪受，退於冊之北，門下侍郞升復位。舍人引使副還拜位，典儀曰再拜，冊使副、兩府以下百官，凡在位者皆再拜。舍人引使副以下出，協律郞擧麾，樂作，持冊印者以次由中道出門，使副竝自正門出，偃麾，樂止。押冊官以下，由西邊門出，舍人止門內，攝侍中版奏禮畢，殿下降座，樂作，入殿訖，樂止。冊使副備儀衛、樂部而行，閣門引兩府以下官，以次出。
○又啓宮庭受冊儀曰：
前一日，守宮於宮門外西，設太尉、司徒位次，東向北上，宮門內又設命婦幕次。司鑰於正殿設中宮幄次座位，南向，又設中宮受冊位於殿庭階間，北向，設樂位於殿庭，設麾於殿西階之西，向東。其日，依時刻，列仗於殿南門之內如常儀。典禮設冊使副位於殿門外西，東向北上，內侍二人位於使副之南，擧冊案及印案者位差退，俱東面，設內給事位於庭北，南向，又設內謁者監位於其東南，西向。司贊設命婦陪位於正殿東西，近北，翁主以上在東，夫人以下在西，每等異位重行南向。又設內命婦朝位於殿庭御道東西，翁主以上在東，西上北面，大夫人以下在西，東上北面。又設司贊位於東階東南，典贊二人在南差退，俱西向。內史版奏中宮請中嚴，命婦依時刻，各服其服，內謁者監先置二案於殿門外近限。太尉、司徒旣受命出，備儀仗，率冊函印案者，至宮門外下馬，謁者引入，引路前導，俱入次內。典引引命婦就陪列位，大樂令率樂工就位，典樂就擧麾位，司贊率典贊先就位，謁者引太尉以下就殿門位。內謁者監引內給事就南向位，內謁者監退復位。尙儀版奏外辦，中宮具服。司言引尙宮，尙宮引中宮，出自正殿西房，典樂擧麾，奏平和之樂，中宮入兩楹間南向立定，樂止。內給事出詣太尉前跪，太尉向北跪稱：『太尉封臣某、司徒封臣某奉敎命，授中宮備物典冊。』訖，俛伏、興，退復位。內給事詣殿門，傳告司言，司言入詣中宮前，跪奏訖退。
初，司言入，奉冊函，印案者以次進，當司徒前，司徒取冊印，以次進授太尉，擧案者以次退，司徒授訖復位。內侍二人進太尉前，西面以次授冊印，東面授內謁者監，退復位。內謁者監二人持冊印進立於殿門外，跪置案上，俛伏興。初，司言奏訖，尙儀贊中宮降，司言引尙宮，尙宮引中宮，初行，樂作，立定，樂止。初，中宮將降，尙宮詣門跪取冊，尙服詣門跪取印興，進俱立於中宮之右，西向，司言、司印各一人進立於中宮之左，小前東向。尙宮稱有敎命，尙儀贊中宮再拜，尙宮讀冊印文訖，尙儀又贊中宮再拜。尙宮捧冊進授中宮，中宮以授司言，尙宮又捧印進授中宮，中宮以授司印訖，尙儀贊中宮升正殿，初行，樂作，卽南向坐，司言、司印捧冊印，置於座前，樂止。典引分引命婦等倍列者，以次就拜位。爲首者初行，樂作，至位，樂止。司贊曰：「再拜。」典贊承傳，命婦皆再拜。典引引爲首者一人詣西階，初、行，樂作，至階，樂止。爲首者升進當御座前，北向跪奏：「妾等言。伏惟殿下肅雍夙著，至德膺期，凡厥兆庶，不勝慶抃。」訖，典引引爲首者，自西階降，樂作，復位，樂止。司贊贊再拜，典贊承傳，命婦皆再拜。司言前奉旨，降自西階，詣命婦西北東面，稱有旨，命婦等皆再拜。宣旨訖，在位者又再拜。司贊曰：「再拜。」傳贊承傳，在位者皆再拜。典引以次引出，爲首者初行，樂作，出門，樂止。司言奏禮畢退，中宮降座，樂作，乘輿入內，樂止。冊命使詣闕殿庭立，司謁詣太尉前，太尉復命曰：「奉敎命，授中宮備物與典冊禮畢。」再拜。司謁奏聞，太尉等退。
○中宮謝表儀曰：
先是，宮官具謝表，中宮受命婦朝賀訖，尙宮引中宮，詣兩楹間北面立。尙儀以謝表授中宮，又尙儀以函候於前，中宮置表於函，尙儀受函置案上。尙宮贊拜，中宮再拜訖，尙衣以表降殿，授宮官左師尹，宮官詣闕，因承旨以聞。初，宮官奉表出門，中宮降殿鞠躬以送，表出殿門，還內。
○又啓百官朝賀儀曰：
冊后翼日，兩府以下文武百官，詣闕上表稱賀如常儀。
○又中宮受賀儀曰：
兩府以下文武群官，詣中宮門奉賀。其辭曰：「王妃肅雍夙著，至德應期。令月吉日，光膺寶冊，某等不勝大慶者。」稽首四拜而退。
11月10日
○丙辰，上以遠遊冠、絳紗袍，御仁政殿，百官以朝服序立。遣進冊官平陽府院君金承霔、進寶官平壤君趙大臨，以玉冊金印，冊中宮沈氏爲恭妃。妃於內殿，備禮受冊，受命婦朝謁。賜承霔、大臨表裏，命慶昌府尹沈澄進表箋以謝。冊曰：
王化之基，實有資於內助；人倫之至，當極備於彝章。爰擧徽稱，載揚顯冊。惟爾沈氏，端莊貞靜，柔懿溫恭。念在憂勤，常進儆戒之道；心存恪愼，曾無宴安之情。宜儷德於咸恒，可竝美於風雅。肆當莅政之始，俾嚴縟禮之加。是用命爾爲王恭妃，授以冊寶，益迓嘉祥，永膺大慶。協敷陰敎，貽燕謨於萬年；克正坤儀，播鴻休於百世。故，玆敎示，想宜知悉。
印曰王恭妃之印。樂章曰：「天眷我王，乃立厥妃。君子好逑，神人俱依。柔嘉維則，淑愼其身。介以繁祉，子孫振振。」箋曰：
降命自天，光施寵典。措躬無地，祇荷殊恩。揆分非宜，徒知增愧。伏念質欠淵懿，行未柔嘉。內助相成，素乏鷄鳴之戒；徽音是嗣，敢希麟趾之風？豈圖鴻名謬及寡德？玆蓋資全聖智，度大寬仁，謂王敎之攸行，由人倫之乃敍，載揚顯冊，庸示彝章。謹當儆戒無違，志益專於承順；康寧多吉，福恒祝於熾昌。
○上王獵于東郊，上遣柳廷顯、尹淮進酒果，樂歡而罷。
○上謂卞季良曰：「卿善製樂詞，父王稱嘉。」謂孟思誠曰：「卿爲慣習都監提調，敎伶人新詞，合於律調，父王歡愉。」謂朴子靑曰：「卿勤勞監督壽康宮，奉兩殿入御，予甚喜之。」各賜內廐馬一匹。
11月11日
○丁巳，御仁政殿，受群臣朝，御便殿視事。
○親覽憲府封章，謂許遲曰：「芳幹父子事，吾再啓上王，不得蒙允。其餘罪人，卿等當更論請，雖不得置之極刑，當從重斷罪。」遲曰：「芳幹父子，爲父王之讎，不可竝容一國。」司諫鄭招曰：「昔舜受禪之初，先誅四凶。近年水旱相仍，意此輩不思其罪，反相怨咨之致也。願殿下以法誅之。」
○御經筵。
○禮曹判書許稠等啓：「按《唐書》《百官志》，司儀署掌凶禮喪葬之具。今國家凡宗親、勳臣及文武一品以上之卒，設都監以治其葬，誠爲令典，然葬畢輒罷，喪葬之具，隨卽棄毁。又有卒者，更設都監，以辦葬具，財費民勞，其弊不貲。乞依古制，常置都監以掌之。」上從之。
○吉昌君權珪自留後司奉御胎向晋州昆明縣，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:13-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>