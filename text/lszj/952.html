<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="总序,元年,二年,三年,四年,五年,六年,七年,附录,朝鲜王朝实录【太祖实录】全文在线阅读,朝鲜王朝实录【太祖实录】全文在线下载,大玄古籍书库">
<meta name="description" content="朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[太祖实录]。李成桂（朝鲜语：이성계，发音：Yi。Seong-gye，1335年10月27日－1408年6月18日），朝鲜王朝的开国君主（1392年—1398年在位）。本贯全州李氏，出生于元朝双城总管府（今朝鲜咸镜南道金野郡）。初字仲洁，后改君晋，号松轩，即位后更名李旦，死后庙号太祖，明朝赐谥号“康献”">
<title>朝鲜王朝实录【太祖实录】_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">朝鲜王朝实录【太祖实录】</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]252889</span> <br/>
          说明： <span class="inputVal" id="bkdec">朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[太祖实录]。李成桂（朝鲜语：이성계，发音：Yi Seong-gye，1335年10月27日－1408年6月18日），朝鲜王朝的开国君主（1392年—1398年在位）。本贯全州李氏，出生于元朝双城总管府（今朝鲜咸镜南道金野郡）。初字仲洁，后改君晋，号松轩，即位后更名李旦，死后庙号太祖，明朝赐谥号“康献”，故又称“朝鲜太祖”或“康献大王”。李成桂是元朝达鲁花赤李子春的嫡长子。1356年，李成桂与其父帮助高丽王朝恭愍王夺取双城总管府后归附高丽，后来与元朝、红巾军、倭寇、女真等势力作战，战功显赫，不断获得提拔。1388年，李成桂发动威化岛回军，掌握高丽政权，累官至门下侍中（首相），封和宁郡开国忠义伯（简称和宁伯）。1392年，李成桂受群臣推戴，登基为王。1393年奉明太祖圣旨，改国号为朝鲜。1394年定都汉城。即位后，李成桂对内实行改革，清洗高丽王族，对外向明朝称臣，并招抚朝鲜半岛东北面的女真部落，使其疆域达到图们江。第一次王子之乱后，李成桂让位于次子李芳果，被尊为太上王。五子李芳远即位后，他出奔老家咸州（今朝鲜咸兴），指挥赵思义等起兵反抗李芳远，兵败后被迫回京，于是有”咸兴差使”的典故。后死于汉城，葬于健元陵。</span> <br/>
          封面： <span class="inputVal" id="bkimg">Z_6413.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]朝鲜王朝实录【太祖实录】
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]252889
[book_dec]朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[太祖实录]。李成桂（朝鲜语：이성계，发音：Yi Seong-gye，1335年10月27日－1408年6月18日），朝鲜王朝的开国君主（1392年—1398年在位）。本贯全州李氏，出生于元朝双城总管府（今朝鲜咸镜南道金野郡）。初字仲洁，后改君晋，号松轩，即位后更名李旦，死后庙号太祖，明朝赐谥号“康献”，故又称“朝鲜太祖”或“康献大王”。李成桂是元朝达鲁花赤李子春的嫡长子。1356年，李成桂与其父帮助高丽王朝恭愍王夺取双城总管府后归附高丽，后来与元朝、红巾军、倭寇、女真等势力作战，战功显赫，不断获得提拔。1388年，李成桂发动威化岛回军，掌握高丽政权，累官至门下侍中（首相），封和宁郡开国忠义伯（简称和宁伯）。1392年，李成桂受群臣推戴，登基为王。1393年奉明太祖圣旨，改国号为朝鲜。1394年定都汉城。即位后，李成桂对内实行改革，清洗高丽王族，对外向明朝称臣，并招抚朝鲜半岛东北面的女真部落，使其疆域达到图们江。第一次王子之乱后，李成桂让位于次子李芳果，被尊为太上王。五子李芳远即位后，他出奔老家咸州（今朝鲜咸兴），指挥赵思义等起兵反抗李芳远，兵败后被迫回京，于是有”咸兴差使”的典故。后死于汉城，葬于健元陵。
[book_img]Z_6413.jpg


[book_title]總序
太祖康獻大王實錄
太祖康獻至仁啓運聖文神武大王，姓李氏，諱旦，字君晋，古諱成桂，號松軒，全州大姓也。有司空諱翰仕新羅，娶太宗王十世孫軍尹金殷義之女，生侍中諱自延。侍中生僕射諱天祥，僕射生阿干諱光禧，阿干生司徒三重大匡諱立全。司徒生諱兢休，兢休生諱廉順，廉順生諱承朔，承朔生諱充慶，充慶生諱景英，景英生諱忠敏，忠敏生諱華，華生諱珍有，珍有生諱宮進，宮進生大將軍諱勇夫，大將軍生內侍執奏諱隣。執奏娶侍中文公諱克謙之女，生將軍諱陽茂，將軍娶上將軍李公諱康濟之女，生諱安社，是爲穆祖，性豪放，有志四方。初在全州，時年二十餘，勇略過人。山城別監入館，因官妓事，與州官有隙，州官與按廉議上聞，發兵圖之。穆祖聞之，遂徙居江陵道三陟縣，民願從而徙者，百七十餘家。嘗造船十五隻以備倭。旣，元也窟大王兵侵諸郡，穆祖保頭陀山城以避亂。適前日山城別監，新除按廉使，又將至。穆祖恐禍及，挈家浮海，至東北面宜州〈卽德源[1]。〉止焉。民一百七十餘戶亦從之，東北之民，多歸心焉。於是，高麗以穆祖爲宜州兵馬使，鎭高原以禦元兵。時雙城以北，〈雙城卽永興。〉屬于開元路。元散吉大王來屯雙城，謀取鐵嶺以北，再遣人請穆祖降元，穆祖不得已率金甫奴等一千餘戶降。前此，平壤民聞穆祖威望，多有附者。至是與從之，散吉大喜，禮待甚厚，置盛宴歡飮。將罷，散吉親以玉杯，納諸穆祖懷中曰：「公之家人，安知吾二人相與之至情！聊以玉杯表吾情耳。」因相與誓曰：「自後無相忘也。」穆祖乃以族女妻散吉。穆祖由水陸路至時利，〈卽利城。〉其千戶以兵阻之。穆祖語以歸順之意，千戶宴慰甚厚，穆祖亦以牛馬報之。遂至開元路南京之斡東居焉。寔宋理宗寶祐二年，元憲宗四年，高麗高宗四十一年甲寅也。
○明年乙卯，散吉聞于元帝，元爲立斡東千戶所，給降金牌，爲南京等處五千戶所，首千戶、兼達魯花赤。斡東在南京東南九十餘里，距今慶興府東三十里。斡東西北百二十餘里，有豆門城，又其西百二十餘里，有斡東沙吾里。沙吾里，女眞言站也。站在斡東管內，故云然。其平有大土城，南京之平，亦有大土城，其北七八里，又有大石城，皆穆祖管領軍民之所居也。穆祖雖居斡東，而往來諸城，不常厥居。
○斡東東南三十餘里，有海島曰者考羅，北連於陸。穆祖築石城，以放牛馬。
○憲宗八年，受散吉令旨，管領李春、文大純、趙奧、魯哥兒、卓靑、尙哉、光奕、張哥等八介百戶之任，上充兼扢扎百戶句當。
○世祖皇帝中統二年辛酉六月，尙書省給降本所行使銅印。
○至元元年甲子五月，欽受宣命，仍充斡東千戶句當。至元十一年甲戌十二月薨，葬于孔州〈卽慶興府。〉城南五里，後遷葬于咸興府之義興部韃靼洞，卽德陵。
○穆祖配孝妃李氏，非一李也。千牛衛長史諱公肅之女，生諱行里，是爲翼祖。至元十二年乙亥三月，襲職。
○十八年辛巳，世祖征日本，天下兵船，會于合浦。翼祖蒙上司文字，將本所人戶，簽撥軍人，與雙城摠管府三撒千戶蒙古大塔失等赴征，遂見高麗忠烈王，至于再三，益恭益虔。每謝曰：「先臣奔于北，實脫虎狼之口耳，非敢背君父也。願上釋其罪。」王曰：「卿本士族，豈忘本乎？今觀卿擧止，足知心之所存矣。」
○初穆祖時時往峴城，諸女眞千戶、達魯花赤，皆願納交，遂與之從遊。諸千戶禮待甚厚，必宰牛馬享宴，輒留數日。諸千戶有至斡東者，穆祖亦如是，逮翼祖承襲，遵而不改。翼祖威德漸盛，諸千戶手下之人，多歸心焉。諸千戶忌而謀害之曰：「李〈翼祖諱。〉本非我類，今觀其勢，終必不利於我。盍請兵於深處之人而除之，且分其財産乎？」乃謬告曰：「吾等將獵北地而來，請停會二十日。」翼祖許之，過期不來。翼祖親往峴城，唯老弱婦女在，丁壯無一人。問之一女，對曰：「貪其獸多，至今不返耳。」翼祖乃還。道見一老嫗，頭戴水桶，手持一椀。翼祖忽渴欲飮，老嫗淨洗其椀，取水以進，因言曰：「公不知乎？此處之人，忌公將圖之，請兵而去，非獵也，後三日必來。貴官威德可惜，不敢不告。」翼祖惶遽而返，使家人船載家産，順流豆滿江而下，期會赤島。自與孫夫人，渡加陽灘，登高望之，則斡東之野，賊彌滿而來，先鋒三百餘人，幾及之。翼祖與夫人，走馬至赤島北岸，水廣可六百步，深不可測，所期之船，亦未至，無如之何。北海本無潮汐，水忽退落約百步許，其淺可涉。翼祖遂與夫人，累騎一白馬而涉，及從者畢涉，水復大至，賊至不得渡。北方人至今稱之曰：「天之所助，非人力也。」翼祖於是陶穴而居，其基至今存焉。斡東之民，聞翼祖所在，從之者如歸巿，皆居島內。久之，取稷島、楸島、草島之材，作船十艘，至元二十七年庚寅，復以水路，還居宜州，孔州之民皆從之。其所居之地，至今稱爲赤田，以其自赤島而來也。
○孫夫人生二男，長曰嬀水，次曰福。夫人卒，再配貞妃崔氏，登州〈卽安邊。〉戶長諱基烈之女。遂置永業於州之脥村而居，又以民三十戶，處於州西十五里。後稱其地爲三十戶平。
○居數歲無子，與崔氏禱于洛山觀音窟，夜夢有一衲衣僧來告曰：「必生貴子，當名以善來。」未幾有娠，果生子於宜州，遂名曰善來，是爲度祖。窟在今江原道襄陽府。時翼祖往來安邊，而亦或往來於和州、咸州。
○成宗大德四年十月，宣授承仕郞，管領雙城等處高麗軍民、達魯花赤。
○某年九月十日，翼祖薨，葬于安邊府之瑞谷縣奉龍驛北洞，卽智陵。
○度祖諱椿，小字善來，蒙古諱孛顔帖木兒，受宣命襲職。
○配敬妃朴氏，斡東百戶贈門下侍中諱光之女。生二男，長曰子興，蒙古名塔思不花，次卽我桓祖。朴氏卒後，移居和州，娶趙氏，雙城摠管之女。生二男三女，長完者不花，次那海。
○初翼祖以咸州土地平衍沃饒，斡東之民南來者，多處之州之歸州、草古臺、王巨山、雲天、松豆等、都連浦、阿赤郞耳等地。故稱咸州爲斡東逸彦。〈女眞謂民爲逸彦。〉及是，度祖盡有安邊以北之地，而移居咸州，爲近於南來之民，且便於牧養也。
○度祖朝忠肅王，王錫賚甚豐，所以勸忠也。
○度祖夢有告之者曰：「我白龍也。今在某處，黑龍欲奪我居，請公救之。」度祖覺以爲常而不異之。又夢白龍復來懇請曰：「公何不以我言爲意？」且告之日。度祖始異之，至期，帶弓矢往觀之，雲霧晦冥，有白黑二龍，方鬪淵中。度祖射黑龍，一矢而斃，沈于淵。後夢白龍來謝曰：「公之大慶，將在子孫。」
○度祖嘗在行營，有二鵲集營中大樹。度祖欲射之，去樹幾百步，麾下士咸謂未必中。遂射之，二鵲俱落，有大蛇出，銜之置於他樹上，不自食。時人異之，爲之稱頌焉。
○順帝元統二年甲戌，度祖患風疾，欲傳職於塔思不花，趙氏請以其子完者不花承守。後至元丁丑，中書省差官，來刷庚寅年從來斡東之人，度祖呈省陳乞，竟不刷還。
○至正二年壬午七月二十四日，度祖薨，葬于咸興府之禮安部雲天洞，卽義陵。塔思不花備由赴告開元路，本路照勘，塔思不花是正室之子，令塔思不花承襲。九月，塔思不花卒，子咬住幼。那海以其母趙氏高麗王族，與其兄完者不花，皆爲元尹、正尹，又藉[2]趙摠管之勢，遂生覬覦之心，乘其哀疚之中，竊宣命印信而去。管內軍民咸怒曰：「趙氏非嫡，那海安可襲職！」桓祖謂塔思不花妻朴氏曰：「嫂可自往開元路以辨。」朴氏，安邊人得賢之女也。桓祖與咬住，從朴氏詣開元，陳訴本路，具由以奏。至正三年癸未正月，元以趙氏非嫡，咬住幼弱，令桓祖權襲，待咬住成丁而與之，仍遣使來誅那海。那海聞之，懷宣命及印，匿於遮仁寺，執而殺之。完者不花，領敦寧致仕李枝父也。
○桓祖諱子春，蒙古諱吾魯思不花。齠齕異凡兒，稍長善騎射，及其襲職，士卒樂附。咬住稍長，桓祖欲以職事歸之，咬住讓而不受。咬住後從桓祖，來見恭愍王，王屬之亏多赤，官至中順軍器尹。
○至正十五年乙未，桓祖來見恭愍王，王謂曰：「卿祖父，身雖在外，乃心王室，我祖考實寵嘉之。今卿無忝祖父，予將玉汝於成矣。」
○初雙城地沃饒，吏治闊略，東南民無恒産者多歸焉。恭愍王聞于元，中書省、遼陽省，皆差官來，王亦遣征東省郞中李壽山往會，分揀新舊籍民，謂之三省照勘戶計。其後撫綏失宜，稍稍流徙，王命桓祖鎭之，民由是得安其業。越明年丙申，桓祖入見，王迎謂曰：「卿撫綏頑民，不亦勞乎？」
○時奇皇后之族，倚后勢暴橫，后兄大司徒轍，潛通雙城官吏趙小生、卓都卿等，結爲黨援謀逆。王語桓祖曰：「卿且歸，鎭吾民，脫有變，當如吾命。」是年五月，平奇氏。命密直副使柳仁雨，往討雙城。仁雨等次登州，距雙城二百餘里，逗遛不進。王聞之，授桓祖試少府尹，賜紫金魚袋，進階中顯，遣兵馬判官丁臣桂，傳旨內應。桓祖聞命，卽刻銜枚就行，與仁雨合兵，攻破雙城，小生、都卿等，棄妻子夜遁。於是，收復和、登、定、長、預、高、文、宜州及宣德、元興、寧仁、耀德、靜邊等鎭諸城。咸州以北哈蘭、洪獻、三撒之地，自高宗時沒于元九十九年，今皆復之。王進桓祖爲大中大夫司僕卿，賜京第一區，因留居之。
○時倭寇楊廣道，京城戒嚴。桓祖以判軍器監事，出爲西江兵馬使。自是再加通議、正順二大夫，拜千牛衛上將軍。
○至正二十一年辛丑春，以榮祿大夫判將作監事，出爲朔方道萬戶、兼兵馬使。御史臺上疏以爲：「李〈桓祖諱。〉本東北面人，而又其界千戶也。不可以爲兵馬使而鎭守。」王不允，設宴于忽赤廳，慰藉之甚厚，宰樞又餞于會賓門外以慰之。旣行，陞爲戶部尙書。桓祖至北道未幾，馳報云：「本國人入彼土者，皆順命出來。」四月庚戌，病薨，壽四十六。葬于咸興府之信平部歸州洞，卽定陵。王聞訃悼甚，遣使弔哭，致賻如禮。士大夫咸驚曰：「東北面無人矣！」
○桓祖配懿妃崔氏，贈門下侍中永興府院君諡靖孝公諱閑奇之女，以至元元年，高麗忠肅王四年乙亥十月十一日己未，誕太祖於和寧府〈卽永興府。〉私第。太祖生而聰明，隆準龍顔，神彩英俊，智勇絶倫。幼時遊於和寧、咸州間，北人求鷹者必曰：「願得神俊如李〈太祖舊諱。〉者。」
○太祖少時，定安翁主金氏見墻頭五烏，請射之。太祖一發，五烏頭皆落，金氏異之，謂太祖曰：「愼勿洩此事。」金氏，桓王賤妾，卽義安大君和之母也。
○太祖嘗於盛暑，浴川水訖，坐川邊近傍大藪。有一蜜狗走出，太祖急取樸頭射之，中而踣，又一蜜狗走出，取金矢射之。於是相繼而出，凡二十發皆斃之，無得逃者。其射之神妙，類如此。
○太祖少時，獵于山麓，逐一豕，接筈欲發，忽臨百仞之崖，其間不能以尺。太祖從馬後挺身而立，豕馬俱墜崖下。又有人告曰：「有大虎在某藪中。」太祖執弓矢，又以一矢揷腰間而往，登藪之後峴，令人從下而驅。太祖忽見虎在側甚近，卽馳馬避之。虎逐之，登馬臀欲攫，太祖以右手揮格之，虎仰倒不能起，太祖回馬射殪之。
○東北面都巡問使李達衷行縣至安邊府。達衷鎭撫一人，以事不快於太祖，言於達衷，達衷召而見之，不覺下庭，延坐置酒。謂鎭撫曰：「愼勿與較。」桓祖見達衷，謝其厚待。及達衷還京，桓祖餞之于野，太祖立桓祖之後，桓祖行酒，達衷立飮，至太祖行酒，達衷跪飮。桓祖怪問之，達衷曰：「貴郞，眞異人，公殆不及。昌公家業者，必此子也。」因以其子孫屬之。時對岸有七獐聚立，達衷曰：「若何而攫一獐，以爲今日之饌乎？」桓祖命太祖，率麾下士往。太祖令麾下士，從山後驚之，七獐卽走下，太祖五發殪五獐。又逐一獐，接矢欲射，適巨澤當前，方氷合。太祖執轡徑度射之，又斃。餘一獐，矢盡而止。又嘗獵于江陰酸水之地，逐一群五獐，五發盡斃之。平時連射三四獐，不可殫記。射伏雉，必使驚飛高數丈，仰射輒中。
○太祖好射大哨鳴鏑。以楛爲幹，以鶴翎羽之，闊而長，用麋角爲哨，大如梨，鏃重幹長，不類常矢，弓力亦倍於常。少時從桓祖獵，桓祖取矢觀之曰：「非人所用也。」投之於地，太祖拾之，揷於矢房，立於前。有一獐出，太祖馳射，一矢而斃，又一獐出，亦如之。如是者七，桓祖大悅而笑。
○太祖從桓祖出獵，見獸，走馬氷崖，射輒中之，無一脫去。野人驚歎曰：「舍人也，天下無敵！」又獵于原野，有大豹伏葭蘆中突出，欲犯之，勢迫未暇回勒，鞭馬避之。深淵之氷，始凝未堅，人尙不可渡，馬躐氷而走，蹤穿水湧，而終不陷。
○[3]高麗恭愍王五年丙申，〈至正十六年。〉太祖年二十二，始仕。高麗俗每於端午，選武官年少者及衣冠子弟，習擊毬之藝。至其日，於九逵，設龍鳳帳殿，當路中立毬門，王御帳殿觀之，設宴會張女樂，卿大夫皆從之，婦女亦結幕於路之左右，飾以錦段，名畫彩毯，觀者如堵。擊毬者盛服飾，競尙侈靡，一鞍之費，直中人十家之産。分作二隊，立於左右，妓一人執毬，當殿前唱曰：「滿庭簫皷簇飛毬，絲竿紅網總擡頭」，進退皆中樂節。擲毬道中，左右隊皆趨馬而爭先，中者得之，餘皆退立。擊毬之法，先趨馬於場，以杖之匕內，挑毬曰排之，以杖之匕背，運毬曰持皮。三回勢畢，乃馳馬擊行毬。行毬之初，不縱擊，謂之比耳，言執杖橫直，與馬耳齊也。比耳之後，擧手縱擊，謂之垂揚，言手高抗而杖下垂揚揚也。出門者少，過門者十之二三，中道而廢者多。若有出門者，同隊之人，卽皆下馬，進殿前再拜謝。太祖亦與其選。行毬之時，馳馬太疾，已垂揚矣。毬忽觸石而驚，逆走出馬四足之後，太祖便仰臥側身，衝馬尾而擊之，毬還出馬前二足之間，復擊而出門，時人謂之防尾。又行擊之時，亦已垂揚，毬觸橋柱，出馬之左，太祖脫右鐙翻身，擊而中之，復擊而出門，時人謂之橫防。擧國驚駭，以爲前古無聞。
○[3]恭愍王十年辛丑九月，禿魯江萬戶朴儀叛，殺千戶任子富、金天龍，王命刑部尙書金璡往討之，璡不能制。時太祖爲通議大夫、金吾衛上將軍、東北面上萬戶，王命往援璡。太祖以親兵一千五百人赴之，儀已率其黨，逃入江界，盡捕誅之。
○冬，紅巾賊僞平章潘誠、沙劉、關先生、朱元帥、破頭潘等二十萬衆，渡鴨綠江，闌入西北鄙，移文于我曰：「將兵百十萬而東，其速迎降。」太祖斬賊王元帥以下百餘級，擒一人以獻。
○[3]十一月，恭愍王南遷，賊據京城。
○[3]恭愍王十一年壬寅正月，參知政事安祐等九元帥率兵二十萬，進取京城，斬賊魁沙劉、關先生等，斬首凡一十餘萬。時太祖以麾下親兵二千人，入自東大門，先登大破之，威名益著。攻城之日，賊雖窮蹙，築壘固守，會日暮，諸軍進圍逼之。太祖止路邊一家，夜半，賊闌圍而走。太祖馳至東門，賊及我軍，爭門雜沓，不可出。有後至賊，以槍刺太祖右耳後甚急，太祖遂拔劍斮前七八人，躍馬踰城，馬不蹉跌，人皆神之。
○二月，趙小生誘引元瀋陽行省丞相納哈出，入寇三撒、忽面之地。都指揮使鄭暉，累戰敗績，請遣太祖，乃以太祖爲東北面兵馬使遣之。
○[3]七月，納哈出領兵數萬，與趙小生、卓都卿等屯于洪原之韃靼洞，遣哈剌萬戶那延帖木兒，同僉伯顔甫下指揮，率一千餘兵爲先鋒。太祖遇於德山洞院平，擊走之，踰咸關、車踰二嶺幾殲，委棄鎧仗，不可勝數。是日，太祖退屯答相谷，納哈出怒，移屯德山洞，太祖乘夜襲擊敗之。納哈出還韃靼洞，太祖屯舍音洞。太祖遣斥候至車踰嶺，賊登山樵蘇甚衆。候卒還白，太祖曰：「兵法當先攻弱。」遂令擒斬殆盡，自以精騎六百繼之，踰嶺至嶺下，賊乃覺欲逆戰。太祖率十餘騎衝賊，射殪其裨將一人。初太祖至，問諸將累敗狀，諸將曰：「每戰酣，賊將一人，鐵甲飾以朱旄尾，揮槊突進，衆披靡無敢敵者。」太祖物色其人，獨當之，佯北走，其人果奮前注槊甚急。太祖飜身着馬韂，賊將失中，隨槊而倒。太祖卽據鞍射，又殪之。於是賊狼狽奔北，太祖追擊至賊屯，日暮乃還。納哈出之妻謂納哈出曰：「公周行天下久，復有如此將軍乎？宜避而速歸。」納哈出不從。後數日，太祖踰咸關嶺，直至韃靼洞。納哈出亦置陣相當，率十餘騎出陣前，太祖亦率十餘騎，出陣前相對。納哈出紿曰：「我之初來，本追沙劉、關先生、潘誠等來耳，非爲侵犯貴境也。今吾累敗，喪卒萬餘，亡裨將數人，勢甚窮蹙。乞罷戰，惟命是從。」時賊兵勢甚盛，太祖知其詐，欲令降之。有一將立納哈出之傍，太祖射之，應弦而倒。又射納哈出之馬而斃，改乘，又斃之。於是大戰良久，互有勝負。太祖迫逐納哈出，納哈出急曰：「李萬戶也，兩將何必相迫！」乃回騎，太祖又射其馬斃之。有麾下士下馬，以授納哈出，遂得免。日且暮，太祖麾軍以退，自爲殿。嶺路盤紆數層，宦者李波羅實在最下層急呼曰：「令公救人！令公救人！」太祖在上層視之，有二銀甲賊將逐波羅實，注槊垂及。太祖回馬射二將，皆斃之，卽連斃二十餘人。於是更回兵擊走之，有一賊逐太祖，擧槊欲刺，太祖忽側身若墜，仰射其腋，卽還騎。又一賊進當太祖而射之，太祖卽於馬上起立，矢出胯下。太祖乃躍馬射之，中其膝。又於川中，遇一賊將，其人甲胄，護項面甲，又別作頤甲，以便開口，周護甚固，無隙可射。太祖故射其馬，馬作氣奮躍，賊出力引轡，口乃開，太祖射中其口。旣斃三人，於是賊大奔，太祖以鐵騎蹂之，賊自相蹈藉，殺獲甚多。還屯定州，留數日休士卒。先設伏要衝，乃分三軍，左軍由城串，右軍由都連浦，自將中軍，當松豆等。與納哈出，遇於咸興平，太祖單騎皷勇，突進試賊。賊驍將三人，竝馳直前，太祖佯北走，引其轡策其馬，爲促馬狀，三將爭追逼之。太祖忽又出，三將馬怒未及控，直出於前，太祖從後射之，皆應弦而倒。轉戰引至要衝，左右伏俱發，合擊大破之。納哈出知不可敵，收散卒遁去。獲銀牌銅印等物以獻，其餘所獲之物，不可勝數。於是東北鄙悉平。後納哈出遣人通好，獻馬于王，且遺鞞皷一、良馬一匹于太祖，以致禮意，蓋心服之也。納哈出之妹，在軍中見太祖神武，心悅之，亦曰：「斯人也，天下無雙。」桓祖嘗入朝元朝，道經納哈出，稱道太祖之才，至是納哈出敗歸曰：「李〈桓祖諱。〉嚮日言我有才子，果不誣矣。」至大明洪武九年丙辰冬，辛禑遣開城尹黃淑卿往聘，納哈出曰：「我本非與高麗戰，伯顔帖木兒王，遣年少李將軍擊我，幾不免。李將軍無恙乎？年少而用兵如神，眞天才也。將任大事於爾國矣。」
○[3]恭愍王十三年甲辰。初諸奇伏誅，奇皇后有憾於恭愍王。本國崔濡，在元爲將作同知，與群不逞說后，構王廢之，立德興君塔思帖木兒爲王。發遼陽省兵，正月，渡鴨綠江，王遣贊成事安遇慶等禦之，敗績退保安州。王復命贊成事崔瑩，將精兵趣安州，節度諸軍，命太祖，自東北面率精騎一千赴之。密直副使李龜壽、知密直司事池龍壽、版圖判書羅世及遇慶爲左翼；判開城李珣、三司左使禹磾、密直使朴椿及太祖爲右翼；崔瑩爲中軍，行至定州。太祖見諸將退北，言其怯懦不力戰，諸將忌之。時賊已屯隨州之㺚川。諸將謂太祖曰：「明日之戰，吾獨當之。」太祖知諸將忌之，稍有憂色。明日，賊分爲三隊。太祖居中，手下老將二人爲左右，各當其一隊奮擊之。太祖所乘馬，陷泥濘甚危，馬奮躍而出，衆皆驚異。太祖射賊將數人，遂大破之。太祖望二人，二人拔劍亂擊之，賊已奔崩，唯塵埃蔽空而已。
○初三海陽〈今吉州。〉達魯花赤金方卦娶度祖女，生三善、三介，於太祖爲外兄弟也。生長女眞，膂力過人，善騎射，聚惡少，橫行北邊，畏太祖不敢肆。太祖世長咸州，恩威素積，民仰之如父母，女眞亦畏慕自戢。至是三善、三介聞太祖往援西北，誘致女眞，大肆侵略，遂陷咸州。守將全以道、李熙等，棄軍走還；都指揮使韓方信、兵馬使金貴，進兵和州亦潰，退保鐵關，和州以北，皆沒焉。官軍累敗，將士喪氣，日夜望太祖之至。
○[3]二月，太祖自西北面，引軍至鐵關，人心皆喜，將士膽氣自倍。與方信、貴，三面進攻，大破走之，悉復和、咸等州。三善、三介奔于女眞，終不返。王進拜太祖爲密直副使，階奉翊，賜端誠亮節翊戴功臣之號，又賜金帶，倚賴益重。
○趙武，元將也。元衰，率衆據孔州。太祖謂麾下士曰：「此人終必爲亂，不可置之。」乃率衆擊之，惜其人勇銳，以高刀里箭，射中數十，武下馬而拜，遂擒之。武心服，卒爲厮養，終身僕役，後官至工曹典書。
○[3]恭愍王十八年己酉。〈洪武二年。〉初奇賽因帖木兒，轍之子也。事元爲平章事，元亡，與分司遼瀋官吏平章金伯顔等，招集亡元遺衆，割據東寧府，憾其父見誅，入寇北鄙，必欲報仇。王以臣事大明，欲擊東寧府，以絶北元。十二月，以太祖爲東北面元帥，池龍壽、楊伯淵爲西北面元帥。
○[3]恭愍王十九年庚戌正月，太祖以騎兵五千、步兵一萬，自東北面踰黃草嶺，行六百餘里，至雪寒嶺，又行七百餘里，渡鴨綠江。是夕，京城西北方紫氣漫空，影皆南。書雲觀言猛將之氣。王喜曰：「予遣李，〈太祖舊諱。〉必其應也。」時東寧府同知李吾魯帖木兒，聞太祖來，移保亏羅山城，欲據路以拒。太祖至也頓村，李原景來挑戰。〈原景卽吾魯帖木兒。〉俄而棄甲再拜曰：「吾先，本高麗人，願爲臣僕。」率三百餘戶來降。其酋高安慰猶據城不降，我師圍之。時太祖不御弓矢，取從者弓，用片箭射之，凡七十餘發，皆正中其面，城中奪氣。安慰不能支，棄妻孥，縋城夜遁。明日，頭目二十餘人，率百姓出降，諸山城望風皆降，得戶凡萬餘。以所獲牛二千餘頭、馬數百餘匹，悉還其主，北人大悅，歸之如巿。於是，東至皇城，北至東寧府，西至海，南至鴨綠江，爲之一空。皇城，古女眞皇帝城也。太祖以元樞密副使拜住及東寧府李原景、李伯顔、李長壽、李天祐、玄多士、金阿、魯丁等三百餘戶來獻。太祖之入亏羅也，聞毁垣中有哭聲，使人就視之，有一人裸立而泣曰：「我元朝壯元及第拜住也。貴國李仁復，吾同年。」太祖一聞壯元之名，卽解衣衣之，與馬騎之，遂與俱來，王賜拜住姓名韓復。復事太祖甚謹。
○八月，命我太祖及西北面元帥池龍壽、副元帥楊伯淵，往擊東寧府。
○[3]十二月，太祖以親兵一千六百人至義州，造浮橋，渡鴨綠江，士卒三日畢濟。至螺匠塔，去遼城二日程，留輜重齎七日糧以行。使裨將洪仁桂、崔公哲等，領輕騎三千，襲遼城，彼見我師少，易之與戰，大軍繼至，城中望見膽落，其將處明恃驍勇猶拒戰。太祖使李原景喩之曰：「殺汝甚易，但欲活汝收用，其速降也。」不從。原景曰：「汝不知我將之才也。汝若不降，則一射洞貫矣。」猶不降。太祖故射拂其兜牟，又使原景喩之，又不從，太祖又射其脚，處明中箭退走。旣而復來欲戰，又使原景喩之曰：「汝若不降，卽射汝面。」處明遂下馬叩頭而降。有一人登城呼曰：「我輩聞大軍來，皆欲投降，官員勒使拒戰，若力攻城，可取也。」城甚高峻，矢下如雨，又雜以木石，我步兵冒矢石，薄城急攻，遂拔之。賽因帖木兒遁，虜伯顔，退師城東。張牓納哈出、也山不花等處曰：
奇賽因帖木兒，本國微臣，昵近天庭，過蒙殊恩，位至一品，義同休戚。天子蒙塵于外，義當左右先後，効死勿去。爾乃背恩忘義，竄身東寧府，挾讎本國，潛圖不軌。年前國家，遣兵追襲，逃不血刃，又不赴於行在，退保東寧城，與金伯顔平章等，結爲心腹，松甫里、法禿河、阿尙介等處，團結軍馬，又欲侵害本國，罪在不原。故今擧義兵以問，乃其賽因帖木兒、金伯顔等誘脅小民，堅壁逆命。哨馬前鋒，生擒金伯顔外哈刺波豆、德左不花高達魯花赤、大都摠管等大小頭目，盡行勦捕，賽因帖木兒，又復在逃。仰賽因帖木兒去接各寨，卽便捕捉飛報。如有隱匿不首者，鑑在東寧。
又牓金、復州等處曰：
本國與堯竝立，周武王封箕子于朝鮮，而賜之履西至于遼河，世守疆域。元朝一統，釐降公主，遼瀋地面，以爲湯邑，因置分省。叔季失德，天子蒙塵于外，遼瀋頭目官等，罔聞不赴，又不修禮於本國，卽與本國罪人奇賽因帖木兒，結爲腹心，嘯聚虐民，不忠之罪，不可逭也。今擧義兵以問，賽因帖木兒等據于東寧城，恃强方命。哨馬前鋒，盡行勦捕，玉石俱焚，噬臍何及？凡遼河以東本國疆內之民，大小頭目官等速自來朝，共享爵祿。如有不庭，鑑在東京。
翌日，師次城西十里。是夜，有赤氣射營，熾如火，日官曰：「異氣臨營，移屯大吉。」遂班師野宿，令士卒各作溷廁、馬廐。納哈出躡後行二日曰：「作廁與廐，師行整齊，不可襲也。」乃還。時中國人曰：「攻城必取，未有如高麗者也。」
○[3]恭愍王二十年辛亥七月，以太祖知門下府事，李穡爲政堂文學。王問近臣曰：「文臣穡、武臣〈太祖舊諱。〉同日入省，廷議以爲如何？」蓋自多其得人也。
○初，桓祖薨，太祖迎定安翁主金氏至京第，事之甚謹，每進見，常跪於階下。恭愍王敬重太祖之故，寵待金氏子和，常令侍禁中，數辦宴席，賜和令享母，且賜敎坊音樂，以示褒寵。太祖榮君之賜，多給纏頭，又與和及庶母兄元桂，常相共處，友愛益篤，悉焚其母賤案。
○[3]恭愍王二十一年壬子六月，倭寇東北界。以太祖爲和寧府尹，仍爲元帥以禦之。遼城將處明，時年已老，從太祖往和寧。一日出獵，地險仄凍滑，太祖馳下峻坂，射大熊數四，皆一矢而斃。處明歎曰：「僕閱人多矣，公才天下一人耳。」
○太祖嘗獵于洪原之照浦山，有三獐爲群而出，太祖馳射，先射一獐而斃。二獐竝走，又射之，一發疊洞，矢著於槎。李原景取其矢而至，太祖曰：「爾來何遲也？」原景曰：「矢深著於木，未易拔。」太祖笑曰：「假使三獐，乃公矢力，亦足洞貫矣。」
○太祖嘗盛集親朋，置酒射侯。有梨樹立百步外，樹頭有實數十顆，相積離離，衆賓請太祖射之。一發盡落，取以供賓，衆賓歎服，擧酒相賀。
○太祖與李豆蘭竝逐一鹿，忽遇僵樹當前，鹿從樹下走，豆蘭勒馬回去，太祖超踰樹上，馬出其下，卽及騎追射獲之。豆蘭驚歎曰：「公天才，非人力所及。」
○恭愍王令卿大夫射侯，親觀之。太祖百發百中，王歎曰：「今日之射，唯李〈太祖舊諱。〉一人而已。」贊成事黃裳仕元，以善射聞於天下，順帝親引其臂而觀之。太祖會諸同列，射侯於德巖，置侯於百五十步，太祖每發盡中之。日旣午，裳至，諸相請太祖獨與裳射，凡數百發。裳連中五十後，或中或不中，太祖無一不中焉。王聞之，乃曰：「李〈太祖舊諱。〉固非常人也。」又嘗出內府銀小鏡十介，置八十步，命公卿射之，約中者與之。太祖十發十中，王稱嘆。太祖常以謙退自居，不欲上人，每射侯，但視其耦能否、籌之多少，纔令與耦相等而已，無所勝負，人雖有願觀而勸之者，亦不過一籌之加耳。
○[3]辛禑元年乙卯〈洪武八年。〉九月，倭舶大集德積、紫燕二島。禑徵諸道兵，以太祖及判三司事崔瑩領之，耀兵東、西江以備之。
○十月，太祖出獵，射虎以獻，禑賜衣，仍諭之曰：「惡獸宜獲。然亦危事，後其愼之。」
○初桓祖薨，天桂自以爲嫡嗣，心忌太祖。太祖奴有訴良者，天桂與其妹康祐妻合謀，連結訴良者，欲作亂不果。太祖不以介意，待之如初。至丙辰夏，有人奪天桂管下人已媒之妻，天桂怒，歐殺之，遂下獄。天桂嘗詈辱用事宰相，宰相遂以前憾，將殺之，太祖營救力請，竟不能得，甚悼之，撫育諸孤，凡婚嫁等事，皆自主之。康祐之妻家貧，太祖憐之，多給奴婢，以贍其生。開國後，天桂之子，皆拜高爵。天桂，卽咬住。
○[3]辛禑三年丁巳三月，倭寇江華府，京城大震。以太祖及義昌君黃裳等十一元帥，耀兵于西江。
○五月，慶尙道元帥禹仁烈飛報曰：「邏卒言：『倭賊自對馬島蔽海而來，帆檣相望。』請遣助戰元帥。」時倭賊所在充斥，命太祖往擊之。太祖行未至，人心洶懼，仁烈飛報繼至，太祖幷日而行，與賊戰于智異山下。相去二百許步，有一賊背立俯身，手扣其臀，示無畏以辱之。太祖用片箭射之，一矢而倒。於是賊驚懼氣奪，卽大破之。賊衆狼狽，登山臨絶崖，露刃垂槊如蝟毛，官軍不得上。太祖遣裨將率衆攻之，裨將還白，巖高峻馬不得上。太祖叱之，又使上王，分麾下勇士，與之偕行。上王還白，亦如裨將之言。太祖曰：「然則我當親往見之。」乃謂麾下士曰：「我馬先登，則汝等要當隨之。」遂鞭馬互馳，觀其地勢，卽拔劍用刃背打馬。時日方中，劍光如電，馬一躍而登，軍士或推或攀而隨。於是奮擊之，賊墜崖而死者太半，遂擊餘賊盡殲焉。太祖素得人心，又士卒精銳，戰無不克，州郡望若雲霓。
○八月，倭寇西海道信州、文化、安岳、鳳州，元帥贊成梁伯益、判開城府事羅世、知門下朴普老、都巡問使沈德符等敗績，請遣將助戰。禑以太祖及門下評理林堅味、邊安烈、密直副使柳蔓殊、洪徵爲助戰。元帥安烈、堅味等戰於海州，皆奔潰。太祖將戰，置兜鍪於百數十步外試射之，以卜勝否。遂三發皆洞貫，曰：「今日之事，可知」，戰於州之東亭子。戰方酣，遇泥濘之地丈餘，太祖之馬一踴而過，從者皆不得度。太祖以大羽箭，射賊十七，發皆斃之，乃縱兵乘之，遂大破之。是戰也，太祖初御大羽箭二十，及戰罷，餘三矢。謂左右曰：「吾皆射左目眥。」左右就視之，盡驗矣。餘賊阻險，積柴自固。太祖下馬，據胡床張樂，僧神照割肉進酒，命士卒焚柴，烟焰漲天。賊勢窮出，死力衝突，矢中座前缾。太祖安坐不起，命金思訓、魯玄受、李萬中等，擊之幾殲。時倭賊擄國人，必問：「李〈太祖舊諱〉萬戶，今在何處乎？」不敢近太祖之軍，必伺間乃入寇。
○禹仁烈嘗謁於邸舍，太祖對坐西廳，見遮陽，三鼠緣楣而走，太祖呼童取弓及高刀里三，候之。一鼠旋過于楣，太祖以爲：「中之而已，不至於傷可矣。」遂射之，鼠與矢俱墜，果不死而走，餘二鼠亦如之。
○[3]辛禑四年戊午四月，倭船大集窄梁，入昇天府，聲言將寇京城，中外大震，兵衛列於闕門，以待賊至，城中洶洶，令坊里軍，登城望候，分命諸軍，出屯東、西江。判三司事崔瑩督諸軍，軍于海豐郡，門下贊成事楊伯淵副之。賊覘知之，以爲：「得破瑩軍，則京城可窺。」乃經諸屯，捨不與角，趨海豐，直向中軍。瑩曰：「社稷存亡，決此一戰」，遂與伯淵進擊之。賊逐瑩，瑩奔。太祖率精騎直進，與伯淵合擊大破之。瑩見賊披靡，率麾下乃進，從旁擊之，賊殆盡，餘黨夜遁。
○八月，虎入京城，多害人物，太祖射殪之。
○[3]辛禑六年庚申八月，倭賊五百艘，維舶於鎭浦，入寇下三道，屠燒沿海州郡殆盡，殺虜人民，不可勝數，屍蔽山野。轉穀于其舶，米棄地厚尺，斫所俘子女山積，所過波血。掠得二三歲女兒，剃髮剖腹淨洗，兼奠米酒祭天。三道沿海之地，蕭然一空，自有倭患，未有如此之比。禑以太祖爲楊廣、全羅、慶尙三道都巡察使，往征之，贊成事邊安烈爲都體察使以副之。評理王福命、評理禹仁烈、右使都吉敷、知門下朴林宗、商議洪仁桂、密直林成味、陟山君李元桂爲元帥，皆受太祖節度。師出至長湍，白虹貫日，占者曰：「戰勝之兆。」倭入尙州，置酒六日，燔府庫，經京山府，駐沙斤乃驛。三道元帥裵克廉等九元帥敗績，朴修敬、裵彦二元帥死之，士卒死者五百餘人。賊勢益熾，遂屠咸陽城，向南原，焚雲峯縣，屯引月驛，聲言：「將穀馬于光之金城，北上。」中外大震。太祖見千里之間，僵屍相接，爲之惻然，不能寢食。太祖與安烈等，至南原，距賊百二十里，克廉等來謁于道，莫不懽悅。太祖休馬一日，將以厥明戰，諸將咸曰：「賊負險，不若徙其出與戰。」太祖慨然曰：「興師敵愾，猶恐不見賊。今遇賊不擊可乎！」遂部署諸軍，詰朝誓而東，踰雲峯，距賊數十里，至黃山西北，登鼎山峯。太祖見道右險徑曰：「賊必出此，襲我後矣，我當趨之。」遂自趨之。諸將皆由坦途進，望見賊鋒銳甚，不戰而却，時日已昃矣。太祖旣入險，賊奇銳果突出，太祖以大羽箭二十射之，繼以柳葉箭射之，五十餘發，皆中其面，莫不應弦而斃。凡三遇鏖戰殲之。地又泥濘，彼我俱陷，相顚仆。及出，死者皆賊，我軍不傷一人。於是賊據山自固，太祖指揮士卒，分據要害，使麾下李大中、禹臣忠、李得桓、李天奇、元英守、吳一、徐彦、陳中奇、徐金光、周元義、尹尙俊、安升俊等挑之，太祖仰攻之。賊出死力，臨高衝突，我軍分北而下。太祖顧謂將士曰：「堅控轡，勿使馬蹶。」旣而，太祖復使吹螺整兵，蟻附而上，衝賊陣。有賊將引槊直趨太祖後甚急，偏將李豆蘭躍馬大呼：「令公視後！令公視後！」太祖未及見，豆蘭遂射殪之。太祖馬中矢而仆，易乘，又中仆，又易乘。飛矢中太祖左脚，太祖抽矢，氣益壯戰益急，軍士莫知太祖傷。賊圍太祖數重，太祖與數騎，突圍而出，賊又衝突太祖前，太祖立殪八人，賊不敢前。太祖誓指天日，麾左右曰：「怯者退，我且死賊！」將士感厲，勇氣百倍，人人殊死戰，賊植立不動。有一賊將年纔十五六，骨貌端麗，驍勇無比。乘白馬，舞槊馳突，所向披靡，莫敢當。我軍稱阿其拔都，爭避之。太祖惜其勇銳，命豆蘭生擒之。豆蘭曰：「若欲生擒，必傷人。」阿其拔都著甲胄，護項面甲，無隙可射。太祖曰：「我射兜鍪頂子令脫，汝便射之。」遂躍馬射之，正中頂子，兜鍪纓絶而側，其人急整之。太祖卽射之，又中頂子，兜鍪遂落，豆蘭便射殺之。於是賊挫氣。太祖挺身奮擊，賊衆披靡，銳鋒盡斃。賊痛哭，聲如萬牛，棄馬登山。官軍乘勝馳上山，歡呼皷譟，震天地，四面崩之，遂大破之。川流盡赤，六七日色不變，人不得飮，皆盛器候澄，久乃得飮。獲馬一千六百餘匹，兵仗無算。初賊十倍於我，唯七十餘人，奔智異山。太祖曰：「賊之勇者，殆盡矣。天下未有殲敵之國。」遂不窮追。因笑謂諸將曰：「擊賊固當如是。」諸將咸服之。退而大作軍樂，陳儺戱，軍士皆呼萬歲，獻首級山積。諸將懼治不戰之罪，叩頭流血乞生，太祖曰：「在朝廷處分。」時被擄者自賊中還，言：「阿其拔都望見太祖置陣整齊，謂其衆曰：『觀此兵勢，殊非往日諸將之比。今日之事，爾輩宜各愼之。』」初阿其拔都在其島欲不來，衆賊服其勇銳，固請而來。諸賊酋每進見，必趨跪，軍中號令，悉主之。是行也，軍士帳幕柱，皆欲易以竹，太祖謂曰：「竹輕於木，便於致遠，然亦民家所植也，且非吾裝齎舊物，不失舊物而還足矣。」太祖所至，不犯秋毫，皆類此。兀羅之役，太祖獲處明不殺，處明感恩，每見矢痕，必嗚咽流涕，終身隨侍左右。是戰也，處明居馬前，力戰立功，時人稱之。太祖振旅而還，判三司崔瑩率百官，設綵棚雜戲，班迎東郊天壽寺前。太祖望見下馬，趨進再拜，瑩亦再拜，前執太祖手揮涕曰：「非公，孰能爾耶？」太祖頓首謝曰：「謹奉明公指揮，幸而得捷。予何功焉？此賊勢已挫矣，儻若復肆，吾當受責。」瑩曰：「公乎公乎！三韓再造，在此一擧。微公，國將何恃？」太祖讓不敢當。禑賜金五十兩，太祖辭曰：「將帥殺賊，職耳。臣何敢受！」韓山君李穡作詩致賀曰：
掃賊眞將拉朽同，三韓喜氣屬諸公。忠懸白日天收霧，威振靑丘海不風。出牧華筵歌武烈，凌煙高閣畫英雄。病餘不得參郊迓，坐詠新詩頌雋功。
前三司左使金九容和之曰：
賊鋒摧挫與雷同，節制無非自我公。瑞霧葱葱銷毒霧，霜風洌洌助威風。島夷墜膽軍容盛，隣境寒心士氣雄。滿國衣冠爭拜賀，三韓萬世太平功。
成均祭酒權近和之曰：
三千心與德皆同，師律如今盡在公。許國忠誠明貫日，摧鋒勇烈澟生風。彤弓赫赫恩榮重，白羽巍巍氣勢雄。一自凱旋宗社定，須知馬上有奇功。
○高麗末，官不籍兵，諸將各占爲兵，號曰牌記。大將若崔瑩、邊安烈、池龍壽、禹仁烈等，幕僚士卒，有不如意者，詬罵無所不至，或加榜棰，至有死者，麾下多怨望。太祖性稟嚴重簡默，平居常閉目而坐，望之澟然，及至接人，渾是一團和氣，故人皆畏而愛之。其在諸將中，獨禮接麾下，平生無誶語，諸將麾下，皆願屬者。
○[3]辛禑八年壬戌秋七月，以太祖爲東北面都指揮使。時女眞人胡拔都，擄掠東北面人民而去，以太祖世管其道軍務，威信素著，遣以慰撫之。韓山君李穡作詩送之曰：
松軒膽氣蓋戎臣，萬里長城屬一身。奔走幾經多故日，歸來同樂太平春。如今大勢關宗社，況是前鋒似鬼神。聯袂兩朝情不淺，只將詩律送行塵。
○[3]辛禑九年癸亥八月，胡拔都又來寇端州，副萬戶金同不花內應，盡以財貨故後，陽爲被執。上萬戶陸麗、靑州上萬戶黃希碩等累戰皆敗。時李豆蘭以母喪在靑州，太祖使人召謂之曰：「國家事急，子不可持服在家，其脫衰從我。」豆蘭乃脫衰服，拜哭告天，佩弓箭從行。與胡拔都遇於吉州平，豆蘭爲前鋒，先與戰，大敗而還。太祖尋至，胡拔都著厚鎧三重，襲紅褐衣，乘黑牝馬，橫陣待之。意輕太祖，留其軍士，拔劍挺身馳出，太祖亦單騎，拔劍馳進，揮劍相擊，兩皆閃過不能中。胡拔都未及騎馬，太祖急回騎，引弓射其背，鎧厚箭未深入，卽又射其馬洞貫，馬倒而墜。太祖又欲射之，其麾下大至，共救之，我軍亦至。太祖縱兵破之，胡拔都僅以身遁去。太祖因獻安邊之策曰：「北界與女眞、達達、遼瀋之境相連，實爲國家要害之地。雖於無事之時，必當儲糧養兵，以備不虞。今其居民，每與彼俗互巿，日相親狎，至結婚姻，而其族屬在彼，誘引而去，又爲鄕導，入寇不已。唇亡齒寒，非止東北一面之憂也。且兵之勝否，在於地利之得失。彼兵所據，近我西北，舍而不圖，乃以重利，遠啗我吾邑草、甲州、海陽之民以誘致之，今又突入端州、禿魯兀之地，驅掠人物。以此觀之，我之要害地利形勢，彼固知之矣。臣受任方面，不可坐視，謹籌邊策以聞。一，禦寇之方，在於鍊兵齊擧。今也以不敎之兵，散處遠地，及寇之至，倉皇招集，比其至也，寇已擄掠而退。雖及與戰，其如不熟旌鼓，不習擊刺何？願自今鍊兵訓卒，嚴立約束，申明號令，待變而作，無失事機。一，師旅之命，係於糧餉。雖百萬之師，有一日之糧，方爲一日之師；有一月之糧，方爲一月之師。是不可一日無食也。此道之兵，昔運慶尙、江陵、交州之穀以給之，今以道內地稅代之。比因水旱，公私俱竭，加以遊手之僧，無賴之人，托爲佛事，冒受權勢書狀，干謁州郡，借民斗米尺布，斂以甔石尋丈，號曰反同，徵如逋債，民以飢寒。又諸衙門、諸元帥所遣之人，群行傳食，剝膚搥髓，民不忍苦，失所流亡，十常八九，軍之糧餉，無從而出。乞皆禁斷，以安百姓。又道內州郡，介於山海，地狹且瘠，今其收稅，不問耕田多寡，惟視戶之大小。和寧於道內，地廣以饒，皆吏民地祿，而其地稅，官不得收，取民不均，餉軍不足。今後道內諸州及和寧，一以耕田多寡科稅，以便公私。一，軍民非有統屬，緩急難以相保。是以先王丙申之敎，以三家爲一戶，統以百戶，統主隷於帥營。無事則三家番上，有事則俱出，事急則悉發家丁，誠爲良法。近來法廢，無所維繫，每至徵發，散居之民，逃竄山谷，難以招集。今又旱饑，民心益離，彼用錢穀，餌以招納，潛師以來，擄掠而歸。一界窮民，旣無恒心，又皆雜類，彼此觀望，惟利之從，實爲難保。乞依丙申之敎，更定軍戶，使有統屬，固結其心。一，民之休戚，係於守令；軍之勇怯，在於將帥。今之爲郡縣者，出於權幸之門，恃其勢力，不謹其職，以致軍觖其須，民失其業，戶口消耗，府庫虛竭。乞自今公選廉勤正直者，俾之臨民，字撫鰥寡，又擇堪爲將帥者，俾之摠戎，捍禦國家。」
○[3]九月，太祖至自東北面。是行，太祖回至安邊，有二鴿集于田中桑樹，太祖射之，一發二鴿俱落。路邊有二人耘，一韓忠、一金仁賛。見之嘆曰：「善哉都領之射！」太祖笑曰：「我已過都領矣。」因命二人取食之。於是二人備粟飯以進，太祖爲之下箸。二人遂從不去，皆與開國功臣之列。太祖豁[4]達濟時之量、仁厚好生之德，出於天性，勳庸燀赫，愈益謙恭。且素重儒術，嘗以家門未有業儒者爲嫌，令殿下就學。殿下惟日孜孜，讀書不倦，太祖嘗謂曰：「成吾志者，必汝也。」妃康氏每聞殿下讀書聲，嘆曰：「何不爲吾出乎！」是年，殿下登第，太祖拜闕庭，感極流涕。及拜提學，太祖甚喜，令人讀官敎，至于再三。太祖每燕會賓客，令殿下聯句，輒謂曰：「我之與客懽娛，汝力居多。」殿下成就聖德，雖自天性，實由太祖勸學之勤也。
○[3]辛禑十一年乙丑，太祖從禑畋于海州。矢人進新矢，太祖令亂揷紙丸於積稻之上，射之皆中，謂左右曰：「今日射獸，當盡中脊。」太祖平時射獸，必中右雁翅骨，是日射鹿四十，皆正中其脊，人服其神。世人射獸，獸在左則射獸之右，獸自右，橫走出左則射獸之左。太祖逐獸，獸雖自右而左，不卽射之，必旋折其馬而鞭之，使獸在左直走，乃射之，亦必中右雁翅骨。時人皆曰：「李公射百獸，必百中其右。」禑嘗於行宮，命諸武臣射，的用黃紙爲質，大如椀，以銀爲小的，棲其中，徑纔二寸，置五十步許。太祖射之，終不出銀的，禑樂觀之，繼之以燭，賜太祖良馬三匹。李豆蘭言於太祖曰：「奇才，不可多示人。」
○太祖獵于長湍，乘五明赤馬，行高嶺上，嶺下有絶壁，有二獐自左而走下，太祖直馳下，鞭馬不已，從者皆失色。太祖射前獐，正中而斃，急回馬而止，去絶壁數步，人皆驚服。太祖笑謂左右曰：「非我，莫能止之。」
○太祖與崔瑩情好極篤。太祖威德漸盛，人有欲構於禑者，瑩怒曰：「李公爲國柱石，若一朝緩急，當使誰與？」每將宴會賓客，瑩必謂太祖曰：「我備麪饌，公備肉饌。」太祖曰：「諾。」一日，太祖爲是，率麾下士獵，有一獐自高嶺而走下。地勢峻絶，諸軍士皆不得下，迤從山底，回馳而集，忽聞大哨鳴鏑聲，自上而下，仰視之，乃太祖自嶺上直馳下，勢若迅電，去獐甚遠，射之正中而斃。太祖卽控馬而笑曰：「此兒之拳乎！」瑩麾下士玄貴命，亦在軍士中親見之，以其狀言於瑩，瑩嗟賞者久之。
○太祖嘗獵于松都郊外，見伏雉，令人驚飛，以樸頭仰射之，中而落。時王福命與高麗宗親一人，立於太祖之後，二人下馬，叩頭而賀。福命因請其箭，太祖與之而笑曰：「箭自中耶？但在人耳。」
○太祖常時作木毬，大如梨。令人於五六十步外仰擲之，以樸頭射之，輒中。
○九月，大明使張溥、周倬等，至境上，問太祖及李穡安否。時太祖及崔瑩威名聞天下，不欲使溥等見之，皆出于外，瑩出屯于郊。是時，倭賊百五十艘寇咸州、洪原、北靑、哈闌北等處，殺虜人民殆盡。元帥贊成事沈德符、知密直洪徵、密直副使安柱、靑州上萬戶黃希碩、大護軍鄭承可等，與戰于洪原之大門嶺北。諸將皆敗先遁，唯德符突陣獨入，中槊而墮，賊欲復刺，麾下劉訶郞哈，馳入射之，遂連斃三人，奪賊馬以授德符，轉戰出陣。於是德符軍亦大敗，賊勢益熾，太祖請往擊之，至咸州府署。諸將營中有松在七十步許，太祖召軍士謂曰：「我射第幾枝第幾箇松子，汝等觀之。」卽以柳葉箭射之，七發七中，皆如所命，軍中皆蹈舞歡呼。明日直至賊所屯兎兒洞，伏兵於洞之左右。賊衆先據洞內東西山，遙聞螺聲，大驚曰：「此李〈太祖舊諱。〉硨磲螺也。」太祖率上護軍李豆蘭、散員高呂、判衛尉寺事趙英珪、安宗儉、韓那海、金天、崔景、李玄景、河石柱、李柔、全世、韓思友、李都景等百餘騎，按轡徐行，過其間，賊見兵少行緩，不測所爲，不敢擊，東賊就西賊爲一屯。太祖登東賊所屯處，據胡床，令軍士解鞍息馬。久之，將上馬，百許步有枯槎，太祖連射三矢，皆正中之，賊相顧驚服。太祖令解倭語者呼謂曰：「今主將，卽李〈太祖舊諱。〉萬戶也。汝其速降。否則悔無及矣。」賊酋對曰：「唯命是從。」方與其下議降未定，太祖曰：「當因其怠而擊之。」遂上馬，使豆蘭、呂、英珪等引致之，先鋒數百追來。太祖陽被逐，自爲殿，退入伏中，遂回兵親射賊二十餘人，莫不應弦而斃。與豆蘭、宗儉等馳擊之，伏兵且起。於是太祖身先士卒，單騎衝突賊後，所向披靡，出而復入者數四，手斃之賊無算。所射洞徹重甲，或有一矢而人馬俱徹者。賊徒分崩，官軍乘之，呼聲動天地，僵尸蔽野塞川，無一人得脫者。是戰也，女眞軍乘勝縱殺，太祖令曰：「賊窮可哀，勿殺生擒之。」餘賊入千佛山，亦盡擒之。禑賜太祖白金五十兩、五表裏、鞍馬，又加賜定遠十字功臣號。
○[3]辛禑十四年戊辰正月。時，侍中李仁任用事，其黨領三司林堅味、左使廉興邦、贊成事都吉敷等分據要途，賣官鬻爵，奪人田丁，肆其貪虐，公私匱竭。太祖與崔瑩憤其所爲，同心協力，導禑除之，三韓大悅，道路歌舞。堅味等誅，以太祖守門下侍中。
○[3]二月，太祖與瑩坐政房，瑩盡黜林、廉所用之人。太祖曰：「林、廉執政日久，凡士大夫，皆其所擧。今但問才之賢否耳，惡咎其旣往！」瑩不聽。
○瑩以前原州牧使徐信，乃李成林友壻，欲幷誅之，太祖使人言曰：「罪魁已族，兇徒已誅，自今宜止刑殺，以布德音。」瑩亦不聽。
○太祖素重儒術，雖在軍旅，每投戈之隙，引儒士劉敬等，商確經史，尤樂觀眞德秀《大學衍義》，或至夜分不寐，慨然有挽回世道之志。
○初大明帝以爲：「鐵嶺迤北迤東迤西，元屬開元所管軍民。漢人、女眞、達達、高麗，仍屬遼東。」崔瑩集百官議之，皆以爲不可與。禑與瑩密議攻遼，公山府院君李子松就瑩第，力言不可，瑩托以子松黨附林堅味，杖流全羅道內廂，尋殺之。禑得西北面都安撫使報，遼東兵至江界，將立鐵嶺衛。泣曰：「群臣不聽吾攻遼之計，使至於此。」大明復遣遼東百戶王得明，來告立鐵嶺衛。
○[3]三月，禑獨與瑩決策攻遼，然猶未敢昌言也。托言遊獵，西幸海州。
○[3]四月，次鳳州。謂太祖曰：「寡人欲攻遼陽，卿等宜盡力。」太祖曰：「今者出師，有四不可。以小逆大，一不可；夏月發兵，二不可；擧國遠征，倭乘其虛，三不可；時方暑雨，弓弩膠解，大軍疾疫，四不可。」禑頗然之。太祖旣退，謂瑩曰：「明日，宜以此言復啓。」瑩曰：「諾。」夜，瑩入白：「願毋納他言。」明日，禑語太祖曰：「業已興師，不可中止。」太祖曰：「殿下必欲成大計，駐駕西京，待秋出師，禾穀被野，大軍足食，可以皷行而進矣。今則出師非時，雖拔遼東一城，雨水方降，軍不得前却。師老糧匱，祇速禍耳。」禑曰：「卿不見李子松耶？」太祖曰：「子松雖死，美名垂於後，臣等雖生，已失計矣，何用哉！」禑不聽。太祖退而涕泣，麾下士曰：「公何慟之甚也？」太祖曰：「生民之禍，自此始矣。」禑次平壤，督徵諸道兵，作浮橋于鴨綠江，又發僧徒爲兵。加瑩八道都統使，以昌城府院君曺敏修爲左軍都統使，太祖爲右軍都統使，遣之。左右軍共五萬餘人，衆號十萬。將出師，禑醉日晏不興，諸將不得拜辭。及醒，泛舟石浦，至夕乃還，飮諸將酒，諸軍發平壤。瑩啓曰：「今大軍在途，若淹延旬月，則大事不成，臣請往督之。」禑曰：「卿行則誰與爲政？」瑩固請，禑曰：「然則寡人亦往矣。」有人自泥城來曰：「近遼東兵，悉赴征胡，城中但有一指揮耳。大軍若至，可不戰而下。」瑩大喜，厚給其人。禑停洪武年號，令國人復胡服。常幸大同江，張胡樂于浮碧樓，自吹胡笛，樂而忘返。每出遊，輒奏胡樂，令倡優呈百戲。瑩日領軍士，出入吹笛，君臣荒淫，殺戮日甚，百姓怨咨。禑遣使賜諸將金銀酒器。
○[3]五月，大軍渡鴨綠江，次威化島，亡卒絡繹於道。禑命所在斬之，不能止。左、右軍都統使上言：「臣等乘桴過鴨江，前有大川，因雨水漲，第一灘漂溺者數百，第二灘益深，留屯洲中，徒費糧餉。自此至遼東城，其間多有巨川，似難利涉。近日條錄不便事狀以聞，未蒙兪允，誠惶誠懼。然當大事，有可言者而不言，是不忠也。安敢避鈇鉞而默默乎？以小事大，保國之道。我國家統三以來，事大以勤。玄陵於洪武二年，服事大明，其表云：『子孫萬世，永爲臣妾。』其誠至矣。殿下繼志，歲貢之物，一依詔旨，於是特降誥命，賜玄陵之諡，冊殿下之爵。此宗社之福，而殿下之盛德也。今聞劉指揮領兵立衛之言，使密直提學朴宜中奉表計稟，策甚善也。今不俟命，遽犯大邦，非宗社生民之福也。況今暑雨，弓解甲重，士馬俱憊，驅而赴之堅城之下，戰不可必勝，攻不可必取？當此之時，糧餉不給，進退維谷，將何以處之？伏惟殿下特命班師，以答三韓之望。」禑與瑩不聽，遣宦者金完，督令進兵。左右軍都統使留完不遣，又遣人詣瑩，請速許班師，瑩不以爲意。軍中訛言：「太祖率麾下親兵，向東北面，已上馬矣，」軍中洶洶。敏修罔知所措，單騎馳詣太祖，涕泣曰：「公去矣，吾儕安往？」太祖曰：「予何去矣？公勿如是。」太祖乃諭諸將曰：「若犯上國之境，獲罪天子，宗社生民之禍，立至矣。予以順逆上書，請還師，王亦不省，瑩又老耄不聽。盍與卿等見王，親陳禍福，除君側之惡，以安生靈乎？」諸將皆曰：「吾東方社稷安危，在公一身，敢不唯命是從！」於是回軍到鴨綠江，乘白馬御彤弓白羽箭，立岸上遲軍畢渡。軍中望見相謂曰：「自古以來，未有如此人，自今以後，豈復有如此人？」時霖潦數日，水不漲，師旣渡，大水驟至，全島墊溺，人皆神之。時童謠有木子得國之語，軍民無老少皆歌之。漕轉使崔有慶聞大軍回，奔告于禑。是夜，上王與其兄芳雨及李豆蘭子和尙等，自成州禑所，奔于軍前，禑日午猶未知。道遇支應守令，盡奪其馬匹以行，禑知大軍回至安州，馳還京城。回軍諸將請急追，太祖曰：「速行必戰，多殺人矣。」每戒軍士：「汝輩若犯乘輿，予不爾赦，奪民一瓜[5]，亦當抵罪。」沿路射獵，故緩行師。自西京至京城數百里之間，從禑臣僚及京城之人、傍邑之民，以酒漿迎謁者，絡繹不絶。東北面人民及女眞之素不從軍者，聞太祖回軍，爭奮相聚，晝夜星奔，而至者千餘人。禑奔還入于花園。瑩欲拒戰，命百官兵仗侍衛，聚車塞巷口。
○[3]六月朔，太祖屯崇仁門外山臺巖，遣柳曼殊入自崇仁門，左軍入自宣義門，瑩逆戰，皆却之。太祖之遣曼殊也，謂左右曰：「曼殊目大無光，膽小人也，往必北走。」果然。時太祖放馬于野，及曼殊奔還，左右以白，太祖不應，堅臥帳中。左右再三白之，然後徐起進膳，命鞁馬整兵。將發，有矮松一株，在百步許，太祖欲射松卜勝否，以一衆心。遂射之一矢，松株立斷，乃曰：「再甚麿？」諸軍士皆賀。鎭撫李彦出跪曰：「陪我令公往，何處不可行乎？」太祖由崇仁門入城，與左軍掎角而進。都人男女爭持酒漿迎勞，軍士曳車以開路焉，老弱登山望之，懽呼踴躍。敏修黑大旗，太祖黃大旗。黑旗至永義署橋，爲瑩軍所奔，俄而，黃旗由善竹登男山，瑩麾下安沼率精兵先據，望旗奔潰。太祖遂登巖房寺北嶺，吹大螺一通。時，行兵諸軍皆吹角，獨太祖軍吹螺，都人聞螺聲，皆知爲太祖兵。於是軍圍花園數百重，禑與靈妃及瑩在八角殿。郭忠輔等三四人，直入殿中索瑩，禑執瑩手泣別，瑩再拜，隨忠輔而出。太祖語瑩曰：「若此事變，非吾本心。然非惟逆大義，國家未寧，人民勞困，冤怨至天，故不得已耳。好去好去。」相對而泣，遂流瑩于高峯縣。侍中李仁任嘗言曰：「李判三司，須爲國主。」瑩聞之，甚怒而不敢言，至是嘆曰：「仁任之言，誠是矣。」兩都統使及三十六元帥，詣闕拜謝，韓山君李穡與留都耆老宰樞謁太祖，太祖與穡語良久，還軍門外。先是，潛邸里有童謠曰：「西京城外火色，安州城外烟光。往來其間李元帥，願言救濟黔蒼。」未幾有回軍之擧。
○禑以曺敏修爲左侍中，以太祖爲右侍中。典校副令尹紹宗，因鄭地求見太祖，懷《霍光傳》以獻，令趙仁沃讀而聽之。仁沃極陳復立王氏之議。
○禑夜與宦竪八十餘人，被甲馳至太祖及曺敏修、邊安烈第，以皆屯軍門外不在家，故不得害而還。
○禑遜于江華。太祖欲擇立王氏之後，敏修以禑舅李琳之族，欲立禑子昌，問於李穡，遂定議立之。
○初，神懿王后在抱川滓甓洞田莊，康妃在抱川鐵峴田莊。殿下爲典理正郞，在京聞變，不入私第，卽走馬至抱川，幹事奴僕，已盡逃散。殿下陪奉王后及妃，向東北面而行，乘馬降馬，殿下皆親扶持之，自於腰間，齎熟食以奉養。慶愼公主、慶善公主、撫安君、昭悼君，皆年幼，亦從之。殿下自抱之以乘馬，路險水深處，殿下亦自牽馬。行路甚艱，糧食乏絶，得食於路傍民家。過鐵原關，傳聞官吏欲捕，以夜潛行，不敢入人家，而宿于草野。至伊川韓忠家，聚近里丁壯百餘人，分部行伍以待變曰：「崔瑩不曉事之人，必不能追我。縱來，吾不懼矣。」留七日，聞事定而還。初，瑩下令欲囚赴征諸將妻子，旣而，事迫不果行。
○昌以太祖爲東北面朔方江陵道都統使，賜忠勤亮節宣威同德安社功臣之號。
○[3]太祖以疾辭職，不允。
○昌敎，略曰：
守門下侍中李〈太祖舊諱。〉以文武之略、將相之才，入參鼎鉉，出將戎兵，自己亥用兵以來，三十年間，大小幾戰，所至必捷。其兵大焉者，歲辛丑，關賊犯京，國家播遷，卿佐大相，克殲凶醜，以復京都；胡人納哈出，犯我東北鄙，諸將敗走，乘勝奄至高州之境，卿卷甲兼行，逐出疆外；歲癸卯，庶孽德興君擧兵入西鄙，卿率輕騎，挫其鋒銳；歲丁巳，倭奴寇海州，諸相奔潰，卿獨身先士卒，擊之幾盡；歲庚申，倭奴自鎭浦下岸，橫行楊廣、慶尙、全羅之境，焚蕩郡邑，殺掠士女，三道騷然，元帥裵彦、朴修敬等敗死。卿出萬死不顧之計，率其麾下，鏖戰引月之驛，捕獲無遺，民賴以安。其行師也，動遵紀律，秋毫不犯，民畏其威，民懷其德，雖古名將，何以加焉？卿之豐功偉烈，在人耳目者，赫赫如此，而不自矜伐，歉然退托，國人益以倚重。
○八月，昌以太祖都摠中外諸軍事。
○十月，以太祖兼判尙瑞司事。
○自恭愍王薨，天子每徵執政大臣，皆懼不敢行。門下侍中李穡欲昌親朝，又欲王官監國，自請入朝。昌遣穡及僉書密直李崇仁，如京師賀正，且請王官監國。太祖稱穡曰：「慷慨哉，是翁！」穡以太祖威德日盛，中外歸心，恐其未還乃有變，請一子從行，太祖以殿下爲書狀官。及入朝，遇一官人於逆旅，語穡曰：「汝國崔瑩將精兵十萬，李〈太祖舊諱。〉執之易如捕蠅。汝國之民，李〈太祖舊諱。〉罔極之德，何以報之！」至京師，天子素聞穡名，從容語曰：「汝仕元爲翰林，應解漢語。」穡遽以漢語對曰：「請親朝。」天子未曉曰：「說甚麿？」禮部官傳奏之。穡久不入朝，語頗艱澁。天子笑曰：「汝之漢語，正似納哈出。」回至渤海，與二客船同行，及半洋山，颶風大作，二客船皆沒。殿下所乘船，亦幾不救，人皆驚懼顚仆，殿下神色自若，竟得全而歸。穡還語人曰：「今此皇帝，心無所主之主也。我意帝必問此事，則帝不之問。帝之所問，皆非我意也。」時論譏之曰：「大聖人度量，俗儒可得而議乎？」
○恭讓王元年己巳。〈洪武二十二年。〉是時，田制大毁，兼幷之家，攘奪土田，籠山絡野，毒痡日深，民胥怨咨。太祖與大司憲趙浚，議革私田，以杜兼幷，以厚民業，於是中外大悅，民心益附。
○初宗室永興君環被擄於倭，積數十年而還，國人頗有疑之者。李崇仁辨環眞僞，坐誣逃。獄卒反接其子次若索之，鞭背流血。及過梨峴，適遇太祖，獄卒匿次若于路傍家。次若大聲號曰：「願令公活我！」太祖驚而召問之，謂獄卒曰：「豈可責子以索父耶？」卽命釋之，且使從者一人歸次若于家。乃與侍中李琳啓曰：「卽位之初，宜布寬仁，乞宥崇仁等。且崇仁侍講書筵，啓沃有日，乞令供職。」於是崇仁乃出。
○昌命太祖劍履上殿，贊拜不名。賜銀五十兩、綵段十匹、馬一匹，下敎奬諭。
○十一月，金佇潛謁禑於黃驪府，禑泣曰：「吾素善郭忠輔，汝往圖之。除去李〈太祖舊諱。〉，吾志可濟也。」佇來告忠輔，忠輔陽諾，奔告于太祖，逮捕佇及鄭得厚。得厚與佇同謀，夜潛詣太祖邸，爲門客所執，自刎而死。囚佇巡軍獄，辭連邊安烈等。臺諫請誅安烈，太祖力救，昌不聽。
○初請親朝使尹承順等，回自京師。禮部奉聖旨，移咨都評議使司，責以異姓爲王氏後，不許親朝。至是，太祖與判三司事沈德符、贊成事池湧奇、鄭夢周、政堂文學偰長壽、評理成石璘、知門下府事趙浚、判慈德府事朴葳、密直副使鄭道傳會興國寺，大陳兵衛，議曰：「禑、昌，本非王氏，不可奉祀，又有天子之命，當廢假立眞。定昌君瑤，神王七代孫，族屬最近，當立。」詣恭愍王定妃宮，奉妃敎，遷禑于江陵，放昌于江華，廢爲庶人，迎立瑤，是爲恭讓王。
○太祖獵于臨江華藏山，逐鹿至絶壁，高數十尺，其勢欹仄，人不能下。鹿滑下，太祖策馬亦打滑而下，至底馬跪未起，太祖卽射鹿而斃之。
○太祖在咸州，有大牛相鬪，衆人止之不得，或脫衣或然火以投之，猶不能禁。太祖以兩手分持之，牛不能鬪。
○太祖往觀通川叢石亭，至安邊鶴浦橋適睡，馬蹉跌而墜。太祖卽下立，以兩手執馬耳及鬣，馬懸空而終不捨，令人拔所御刀，斷去鞍具而後捨之。馬沈，復浮游而出。
○恭讓以太祖爲侍中，太祖讓之，乃以爲守侍中沈德符爲侍中。
○十二月，司宰副令尹會宗上疏請誅禑、昌，恭讓歷問諸宰相，皆默然。太祖獨曰：「此事不易。旣以安置江陵，聞于朝廷，不可中變。且臣等在，禑雖欲爲亂，何憂哉？」恭讓曰：「禑多殺無辜，宜其自及。」遂誅之。
○恭讓下敎，略曰：
恭愍王不幸無子薨逝，李仁任欲全政權，詐以辛禑稱王氏以爲主。禑乃頑凶狂悖，將欲凌犯遼陽，侍中李〈太祖舊諱。〉等以社稷大計，諭衆回軍，議立王氏。曺敏修以仁任之黨，沮衆議立禑子昌，王氏絶祀十有六年。李〈太祖舊諱。〉奮忠倡義，乃與德符、夢周等決策，上奉天子明命，謀及宗親耆老、文武臣僚，啓奉恭愍王定妃之命，廢禑、昌父子，以予於王氏最親，俾承祖宗之統，惟予寡德，未堪負荷。李〈太祖舊諱。〉正名復興，再造王室，其功實不在太祖開國功臣之下。帶礪難忘，壁上圖形，父母妻封爵，子孫蔭職，宥及十世。
○恭讓告孝思觀，賜九功臣錄券。以太祖爲奮忠定難匡復燮理佐命功臣，爵和寧君開國忠義伯，食邑一千戶，食實封三百戶，田二百結、奴婢二十口。其錄券依開國功臣裵玄慶例，稱中興功臣，父母妻封爵。子孫蔭職，直子超三等，無直子，甥姪女壻超二等。子孫政案，皆稱中興功臣某之幾世孫，宥及永世。丘史七名，眞拜把領十名，許初入仕。
○[3]恭讓王二年庚午正月。恭讓置經筵官，以太祖領經筵事。又命領八道軍馬，置軍營，分番更宿，廩以軍資。
○[3]三月，太祖以疾辭。
○[3]四月，恭讓遣中使問疾，强起之，賜敎書于九功臣，褒美之，給廐馬一匹、白金五十兩、帛絹各五端、金帶一腰，仍慰宴于內殿。其賜太祖敎曰：
嗚呼！除非常之變者，必待命世之才；樹萬世之功者，必享無疆[6]之報。昔我太師佐太祖，肇一三韓，與享太室，式至于今，垂五百年。往者李仁任陰導玄陵影殿之役而取上相，歸怨于上，卒致甲寅之變而無嗣。仁任乃用不韋盜秦之計，以玄陵朝妖僧辛旽所生兒禑，詐稱玄陵宮人所出而立之。玄陵母后以爲不可，宰相李壽山請立宗親，仁任不從，國人失望，黃霧四塞，日光不現。禑之主喪而葬玄陵也，虹圍太陽；其主烝也，鴞鳴太室，霆奮地震；其齋玄陵之考毅陵之忌也，大風以雨，雷電且雹；其襲爵也，風拔祧廟寢園松栢，太室鷲折，廟門仆，御廩災。是祖宗之靈，動威以絶禑也。戮禑母般若以滅口，而司平新門自頹；葬枯骨曰禑母，而柩幄一日再災，是天示萬歲以禑之爲般若子也。禑立二年，而其母名氏未定，宰相金續命曰：「天下未辨其父者，或有之矣，未辨其母者，我未聞也」，而幾見戮，以玄陵母后力救，得不死；金庾言禑非王氏於帝，而還見戮，國人寒心結舌。禑妻仁任姪女而生昌，於是王氏興復之望，絶矣。仁任專國，毒痡生靈十五年，而禑又狂悖，謀攻遼東，欲擧三韓百萬生靈而糜爛之。卿副曺敏修以行軍過鴨江，卿諭諸將以社稷存亡之計而回軍，是卿肉吾民於旣骨也。社稷之不墟，惟卿是賴。卿勇冠三軍，位崇兩府，功名蓋世而不矜；好讀《綱目》、《衍義》，感留侯、絳侯、武侯、梁公之忠，故回軍之際，議興復，敏修亦以爲然，旣還而黨於其族仁任、李琳，沮卿議而立昌，自爲冢宰，王氏興復，失一大機。卿隱忍就職，而以公義開諭敏修，乃極臺諫之選，以振紀綱。於是憲司劾敏修以貪婪撓法而擊去之。卿坐而待旦，求賢如渴，疾惡如讎。凡民一毫之利，必欲興之；一髮之害，必欲去之。開言路而達下情，擧逸民而布公道，向者苞苴奔競之風、鬻官貨獄之習，一朝而變，野無遺賢，朝無倖位。遣使授鉞，觀察黜陟，而藩鎭不敢養寇，牧守不敢殃民。排群小之邪說，革私田於諸道，拯民湯火之中，躋之富壽之域。用圭田采田之制，給京甸仕者之田。優君子而嚴守衛，爵之而非私，罰之而非怒。卿之誠心，光明正大，如靑天白日，愚夫愚婦之所共見，其所營爲，無非所以爲興復王氏之地也。己巳冬，昌所遣請朝尹承順齎禮部欽奉聖旨咨文來，曰：「高麗君位絶嗣，以異姓假王氏，非三韓世守之良謀。果有賢智陪臣在位，定君臣之分，雖數十世不朝，亦何患哉？連歲來朝，又何厭哉？童子不必赴京。」此聖天子念玄陵當四海未定之際，率先稱臣，使天下知天命之有歸，大有功於佐運，故憫其絶祀，而望復興於王氏臣子者切矣。昌外祖李琳以冢宰，秘聖旨而不發，兇謀不測。辛氏之變，不朝卽夕，王氏已爲鼎中之魚，存亡在於呼吸，而卿不顧萬死，躬秉大義，爲我王氏，定萬世策，德符、夢周、湧奇、長壽、石璘、浚、葳、道傳八將相從而贊之。十一月十五日，宣天子旨于玄陵定妃之庭，迎予宗邸，俾後玄陵，不刑一人，不崇朝而除十有六年南面之辛氏。其姻親支黨根據盤結于三韓，環觀破膽，革面向順而不敢動，人無變色，日如陽春。上以紹三十一代相承之序，下以開千萬億世無疆之休，卿興復之功，非絳侯、五王所擬倫也。卿世積忠義，乃心王室，德厚流光，發于卿身。經文緯武，王佐之才；國爾忘家，社稷之臣。天地祖宗之所篤生，三韓安危之所注意。遇知玄陵，殲紅賊而收兩京，驅孼僧而安王氏，走納氏而威沙漠，敗倭寇而保西海，擊引月而懾扶桑，而卿感玄陵之知遇，痛宗廟之絶祀，誓取日於虞淵，至誠徹乎天地，至忠通乎祖宗。至公至正，有以服三韓之心；至仁至恩，有以結萬姓之歡。天祐大順，人助大信，故興復如是其易也。卿於是信報玄陵之知矣。昔周公勳勞，而俾侯于東。予嘉卿忠，分茅世封，圖形銘功，宥胤無窮。予率元子，告于閟宮。嗚呼！卿活我兆民，紹我宗祀。再造我三韓之功，以不腆之褒，何報萬一哉？卿爲中興元臣，名侔乎裵太師，任重乎商阿衡。立經陳紀，爲萬世程，旁求俊彦，重我朝廷，弼予涼德，保我社稷，與天無極，於萬斯年，與享烝嘗，則予涼德與有光焉。卿之子孫，象卿忠良，永世不忘，股肱我後嗣王，與國咸休，顧不韙歟！
又錄回軍功，下敎褒奬，賜田一百結。
○五月，順安君王昉、同知密直司事趙胖回自京師曰：
禮部謂臣等曰：『爾國人有坡平君尹彛、中郞將李初者來訴于帝，言：「高麗李侍中立王瑤爲主，瑤非宗室，乃李侍中姻親也。瑤與李〈太祖舊諱。〉，謀動兵馬，將犯上國，宰相李穡等以爲不可。卽將李穡、曺敏修、李琳、邊安烈、權仲和、張夏、李崇仁、權近、李種學、李貴生等殺害，將禹玄寶、禹仁烈、鄭地、金宗衍、尹有麟、洪仁桂、陳乙瑞、慶補、李仁敏等遠流。其在貶宰相等，潛遣我等，來告天子。」仍請親王，動天下兵來討。』乃出彛、初所記穡、敏修等姓名以示。胖與彛等對辨曰：『本國事大以誠，安有是乎！』因問彛曰：『爾位至封君，頗知我乎？』彛愕然失色。」
於是下玄寶、仲和、補、夏、仁桂、有麟及崔公哲等于巡軍獄，逮繫穡、琳、仁烈、仁敏、地、崇仁、近、種學、貴生等于淸州獄鞫之。
○[3]六月，恭讓以淸州水災，召太祖及沈德符，議放罪囚。遣吏曹判書趙溫于淸州，下敎，略曰：
如尹彛等所言，其敎令之人罪涉叛逆，在所推明。乃命有司，究問彛親尹有麟，自知其罪，不食而死，同謀崔公哲伏辜，金宗衍在逃，其餘人等，情狀未明。苟加榜問，恐有陷於詿誤。將上項人等除已見伏招外，宜於各處安置。
○[3]十一月，太祖以彛、初之獄，上書辭職，以太祖領三司事。金宗衍至西京，與千戶尹龜澤及德符麾下繕工判官趙裕同謀，欲害太祖。龜澤恐謀洩，潛詣太祖告變曰：「宗衍與沈侍中池湧奇等有異謀。」趙裕又言曰：「沈侍中令鎭撫曹彦及裕等將擧兵，此必不利於公也。」太祖以其言密告德符，德符下裕獄。太祖啓曰：「臣與德符同心奉國，本無猜貳。請勿問趙裕，令我二臣終始保全。」恭讓將釋之，憲府上疏請鞫之。裕乃伏處絞，德符、湧奇、曹彦等，竝流于外。
○恭讓以憲府之請，悉收諸元師印章。
○[3]十二月，復以太祖爲門下侍中都摠中外諸軍事。太祖上箋辭曰：
惟度德而授位，是爲君上之明；罔以寵而居功，乃合人臣之義。如冒榮而貪進，或速禍而招尤。是以召公憂盛滿難居，蔡澤云功成者去。況我朝侍中之任，實周家冢宰之官。均邦國之旣難，燮陰陽之不易。伏念臣局量褊淺，學術疏荒。當假姓流毒之時，有興師猾夏之擧，神人共憤，宗社幾傾。乃與諸將而還，敬奉天子之命，僭僞之種，自底滅亡，正派之傳，克致興復。斯乃祖宗之陰相，固非臣力之所能，特霑爵邑之恩，仍領中外之事。無補垂衣之化，常懷覆餗之憂，於今年春，有尹彛、李初逃入中國，竊弄天子，請親王動天下兵，欲移社稷。金宗衍爲其謀首，自惑逃竄。此係王室之安危，非關臣身之利害。乃有人匿且故縱，惟不軌陰相與謀。慮惟臣之寵利使然，念至此而兢惶無已。近得免於右揆，私自幸於中心，今又除臣侍中，降命自天，措躬無地。矧今國家再造，文物重興，自非宏材，曷足贊襄國政，不有重德，何能鎭服人情！伏願諒臣至誠，釋臣重負。臣謹當避賢者路，無貽曠職之譏；送老于家，專貢祝釐之懇。
王不允批答曰：
撥[7]亂反正，實爲命世之材；論道經邦，必待代天之相。故其身之去就，係於國之安危。惟卿志勵風霜，氣鍾光嶽。惟自昔而功在王室，式至今而德被生民。逐納氏于朔陲，殲倭寇于四境。由先王薨逝以後，有僞姓假竊其間。荒于遊畋，耽于酒色，恣行殺戮，大肆頑兇。至興軍師，將犯華夏，而卿明知逆順，倡義回還。謀及宗親與諸臣庶，遂乃廢黜僞姓，推戴寡躬，而使邦基幾危而復安，宗祀旣絶而再續。較功度德，耀古光今。當永輔於我家，傳榮享於後嗣，何期群小，潛肆奸謀？此實在余，非卿之故，深有志於責己。將欲正其刑章，而卿遽貢牋章，規免職任。卿雖思之審矣，余所望則不然。元首股肱，旣同一體，山河帶礪，敢忘吾心！毋煩固辭，速踐乃職。
○[3]恭讓王三年辛未正月，省五軍爲三軍都摠制府，統中外軍事，以太祖爲都摠制使。
○三月，太祖上箋辭職曰：
臣以庸劣，特蒙殊遇之恩，位極將相，尙無絲毫之補，宜避用賢之路，以開聖明之治。肆竭卑悰，再瀆天聰，每被不允，戰兢尤深。竊以國有大小，事殊古今，其君臣相遇之難則不異。漢之高祖以創業之主，知人善任，至於待功臣，則識者有憾其缺；光武以中興之主，網羅豪傑，匡復漢室，且善處功臣，以保其終，後人咸稱其美。其功臣則韓信、周勃，終不如張良之保；寇恂、鄧禹猶不及子陵之高。臣雖不學，願効張良、子陵，伏惟殿下，願如光武。臣於丙申六月，陪先父臣〈桓祖諱。〉，受命玄陵，平雙城復舊疆，憑藉餘力，拓土至靑州，以爲藩鎭，使無東顧之憂。玄陵是嘉其功，拜臣父以榮祿大夫判將作監事，仍爲朔方道萬戶。又擢臣以不次，年未三十，位至宰輔，然無所補，夙夜憂懼。至戊辰年間，假姓發兵猾夏，人無敢諫，將覆社稷。臣首倡大義，有回軍之擧，再安宗社，是則人以爲擅兵；復於己巳，欽奉聖旨，滅僞姓復眞，克正宗祀，是則人以爲執權；今爲諸軍事，養兵守靜，鎭服奸雄，潛消外寇，是則人以爲耗軍資，物議紛紜，難以辨明。臣有三不幸，功微賞鉅，爲人所忌，一不幸也；保社稷、復正統、弭盜賊等事，未嘗無涓埃之助，因以居寵，二不幸也；自古功過不能相掩，執迷不能勇退，三不幸也。念至於此，誠惶誠恐。伊尹曰：「臣罔以寵利居成功。」蔡澤云：「四時之序，成功者去。」是乃自然之理，臣不宜久阻賢路。乞歸田里，以保餘齡，臣之願也。伏望上慈，俾保全功臣之德，不獨專美於光武。
王不允批答曰：
大臣一身，關國家之興衰，係生民之休戚。職任如此其重，去就未可以輕。是以召公有告歸之心，周公有篤棐之義。卿山川間氣，社稷元臣。徇公忘私，忠誠貫日；仗義安信，功業柱天。爰自先王之時，以至寡人之日。勉出乃力，輯寧我邦。遏戊辰猾夏之師，定己巳撥亂之策。國祚以之而復續，生民由是而再蘇。且鍊養其戎兵，以捍禦于王室。事皆合於天理，心何恤乎人言！居寵若驚，卿之自處則善；協謀共政，予所任者爲誰？於戲！子陵之高，光武不任以事；留侯之去，漢室以致其安。以古視今，勢殊事異。宜安厥位，以副予心。
○六月，臺諫上言：「禹玄寶罪同李穡。今穡旣貶，宜幷竄逐。」疏凡三上，皆留中。我殿下時爲右代言，恭讓命遣太祖邸，請令禁止臺諫，太祖嘆曰：「曾謂我指嗾臺諫乎？」遂上箋辭職曰：
庶政惟和，在明主之擇相；百責所萃，宜具臣之推賢。苟忘義而好榮，是徇私而累德。伏念臣器小任大，事修謗興。雖非管仲之得專，恐爲曾西之不取。肆殫卑懇，再瀆宸聰。三月日，再除臣門下侍中，寵渥卽優，淸議可愧。每承違允之敎，慙懼實深；益貽曠職之譏，畏憂彌重。矧本有疾，又當戒盈。觀萬物之生成，由四時之代序。伏望廓包荒之度，垂惻隱之心，憐臣至情，許臣乞骨，則臣謹當投閑養疾，永保中興之功；守分安心，恒貢上壽之祝。
王命左代言李簷往諭旨，仍賜批答曰：「一國安危，所係者重，大臣去就，未可以輕。何勵節於戒盈，欲全身而求退？卿山川間氣，日月孤忠。仗義回軍，則國家再安；正名定策，則神人載悅。及玆新造之隙，煩卿篤棐之材。方將共政以致平，豈可托辭而窺免？謗興則可以理遣，病革則當用醫治。不必釋位以居安，乃能怡神而善保。旣煩三讓，惟冀小安。」太祖曰：「國有大事，使之與謀，邊境有急，使之禦侮。責臣以所能，則臣何敢辭？今臣任大責重，旣不能堪，加以疾病交攻，願就醫藥，以自保養。」恭讓不允，强起之。太祖辭不就，又上箋曰：
臣於戊辰，仗義回軍，廢僞立眞，因被國人猜忌。又立昌迎禑，彛、初同謀，證驗已明，故臺諫自上章請罪耳。臣何敢指嗾！今命臣禁止臺諫，是疑臣嗾之也。臣顧不才，不宜當大任，宜選賢良代之。
恭讓覽箋，謂我殿下曰：「侍中箋中所陳，皆出予意表。予以無能，濫居大位，惟侍中推戴之力是賴，仰侍中如父，侍中何負我乎？立昌迎禑，彛、初同謀之人，已於前年，議謂情迹未明，特赦之，侍中亦然之。今臺諫更擧赦前事請罪，故使卿往告侍中，若見臺諫，請諭此意耳。卿言於侍中謂何，侍中堅欲辭退？若侍中辭職，予亦豈敢安此位乎？」因泣下，指天爲誓，辭指甚切。卽令我殿下往諭就職，太祖竟不視事。
○恭讓又諭臺諫曰：「玄寶罪狀曖[8]昧[9]，且在赦前，勿復請。」使司楯黃雲起召太祖，太祖以疾不能朝。雲起强之，太祖使人啓曰：「臣以疾不能朝，今雲起强之，不知所以，恐懼無地。」恭讓怒，下雲起于巡軍獄。
○太祖謂鄭道傳、南誾、趙仁沃等曰：「吾與卿等戮力王室，而讒言屢騰。恐吾輩不得容，吾當東歸以避之。」先令家人促裝。將行，道傳等曰：「公之一身，宗社生靈之所係，豈可輕其去就！不如留相王室，進賢退不肖，以振綱紀，則讒言庶幾自息矣。今若退居一隅，則讒言益煽，禍必不測。」太祖曰：「昔者子房從赤松子，高祖不之罪。我心無他，王豈罪我哉？」相與議論未決。家臣金之景白康妃曰：「道傳、誾等，勸公東歸，事將非矣。不如去此數人。」康妃信之，告于我殿下曰：「道傳、誾等皆不可保。」對曰：「公困於讒說，有引去之志。道傳、誾等力陳利害，以止其行者也。」乃責之景曰：「數人，與公同休戚者也。汝勿更言。」
○七月，恭讓幸太祖第，置酒張樂，夜分乃罷。
○太祖與康妃享恭讓。恭讓賜太祖衣襨[10]、笠子、寶纓、鞍馬，太祖卽服以拜謝。及夜，柳曼殊鎖門，殿下潛白太祖請出，乃以太祖命，使金直〈掌管鑰者，卽今司鑰。〉開門，侍太祖還邸。馬上顧謂殿下曰：「纓實奇品，吾將傳之於汝。」明日，王怒，囚金直。太祖詣闕，謝以不勝桮杓，使開門，王赦金直。
○九月，以太祖判門下府事。
○十一月，李穡承召，自貶所還京，謁太祖于私第。太祖驚喜，迎之上座，跪進酒，請穡立飮，穡皆不讓，人皆非之。極歡而罷。
○十二月，加賜太祖安社功臣之號。
○兀良哈及斡朶里來朝爭長。斡朶里曰：「吾等之來，非爭長也。昔侍中尹瓘平吾土立碑曰：『高麗地境。』今境內人民，皆慕諸軍事威信而來耳。」遂不與爭。太祖享兀良哈、斡朶里於邸，以其誠服也。
○恭讓王四年壬申正月，密直使李恬因醉不禮於王，諫官請置極刑。太祖啓曰：「恬雖有罪，其言出於狂直，請貸之。」遂杖流之。
○太祖功高，且得衆心，恭讓忌之。又舊家世族怨革私田，知恭讓忌之，多方誣毁，禑、昌之黨，連姻王室，朝夕譖訴。恭讓反信讒言，日夜與左右潛圖除之。太祖麾下士，憤其所爲，欲上書辨其誣妄，書成未上。太祖庶兄壻卞仲良居中觀變，知恭讓猜嫌已極，恐禍及己。素與恭讓壻益川君，王緝，結同庚契，至是，以麾下士成書告緝，欲爲他日之地。故恭讓知之，謂太祖曰：「聞卿麾下士欲爲書論禹玄寶等，卿亦知耶？」太祖愕然對以不知。退召麾下士，始知其情，止之。
○三月，世子奭朝見而還，太祖出迎于黃州，遂畋于海州。將行，有巫方兀言於康妃曰：「公之此行，譬如人升百尺之樓。失足而墜，幾至于地，萬人聚而奉之。」妃深憂之。及太祖射獵逐禽，馬陷泥淖而蹶，遂墜失豫，肩輿而還。恭讓連遣中使問候。初鄭夢周忌太祖威德日盛，中外歸心，及聞太祖墜馬，有喜色，欲乘機去之，嗾臺諫曰：「先剪羽翼趙浚等，然後可圖也。」乃劾太祖所親信三司左使趙浚、前政堂文學鄭道傳、前密直副使南誾、前判書尹紹宗、前判事南在、淸州牧使趙璞，恭讓下其書都堂。夢周從中扇之，將浚等六人，竝流遠地；分遣其黨金龜聯、李蟠等，就浚、道傳、誾貶所鞫問，欲殺之。龜聯等臨發，我殿下方居內[11]憂，廬于粟村墓側。李濟具茶果以往，殿下語濟曰：「夢周必不利於我家，當先除之。」濟唯唯。及太祖至碧瀾渡次宿，殿下馳至告曰：「夢周必陷我家。」太祖不答。又告以宜卽入京，不可留宿。太祖不許。强請，然後太祖力疾夜行，殿下扶侍至邸。
○殿下爲代言時，達衷之弟密直提學誠中使其子携，進家傳金飾寶劍，殿下與王妃同坐受之。王妃笑曰：「不知送寶劍何意耶？」翌日，殿下至誠中家謝曰：「吾，儒生也。何爲送寶劍乎？」誠中對曰：「寶劍，非小人所用也，明公所當用也，敢進。」
○夢周嗾省憲，交章請誅浚、道傳等。太祖遣子〈恭靖王諱。〉、弟和壻李濟及麾下黃希碩、趙珪等，詣闕啓曰：「今省憲論浚於立殿下之際，有立他之議，而臣沮之。浚之所議者何人？聞臣之沮之之言伊誰？請召浚等，與臺諫廷辨。」往復再三，恭讓不聽。群小讒構愈急，禍且不測。我殿下請殺夢周，太祖不許。殿下出，與上王及和、濟議，又入白太祖曰：「今夢周等遣人鞫道傳等，欲其辭連我家也。勢已急矣，將若之何？」太祖曰：「死生有命，但當順受而已。」命我殿下速還廬次，終汝大事。殿下請留侍疾再三，竟不許。殿下不得已出，至崇敎里舊邸，坐於斜廊，憂虞未決。俄有叩門聲，急出視之，廣興倉使鄭擢也。擢極言：「生民利害，決於斯時，而群小之構亂如彼，公何去也？王侯將相，寧有種乎？」殿下卽還太祖第，與上王及和、濟欲使李豆蘭擊夢周。豆蘭曰：「我公不知之事，予何敢爲！」殿下曰：「父公不聽吾言，然夢周不可不殺。我當任其咎。」召麾下士趙英珪曰：「李氏之有功於王室，國人皆知之，今爲小人所陷。若不自辨，束手就戮。彼小人必加李氏以惡名，後世誰能知之？麾下士多矣，其無一人爲李氏効力者乎？」英珪慨然曰：「敢不惟命！」使英珪、趙英茂、高呂、李敷等，入都評議使司，擊夢周，卞仲良洩其謀於夢周。夢周知之，詣太祖第問疾，實欲觀變也，太祖待之如初。和白我殿下曰：「誅夢周，此其時矣。」旣定計，和復曰：「公怒可畏，奈何？」議未決。殿下曰：「機不可失。公之怒，吾當陳大義以慰解之。」乃謀擊於路上。殿下更命英珪至上王邸取劍，直抵夢周家洞口以要之，呂、敷等數人隨之。夢周入，不留卽出。殿下恐事不濟，欲親往指揮出門，有麾下士之馬具鞍在門外，遂乘之，馳至上王邸，問：「夢周過否？」曰：「未也。」殿下更授方略而還。時前判開城府事柳源死，夢周過弔其家遲留，故英珪等得備兵器以候之。夢周至，英珪馳擊不中，夢周叱之，策馬而走。英珪追擊馬首，馬蹶，夢周墜地，起而急走，呂等追殺之。英茂還白殿下，殿下入告。太祖震怒，力疾而興，謂殿下曰：「吾家素以忠孝聞。汝等擅殺大臣，國人以我爲不知乎？父母敎子經書，欲其爲忠爲孝也。汝乃敢爲不孝乃爾？予欲仰藥而死也。」殿下對曰：「夢周等將陷我家，豈合坐而待亡！此乃所以爲孝也。」太祖怒氣方盛，康妃在側不敢言。殿下曰：「母何不解說？」妃厲色告曰：「公常以大將軍自處，何乃驚懼至於如此？」殿下謂宜集麾下士，以備不虞，卽召張思吉等，率麾下兵環守。明日，太祖不得已召黃希碩曰：「夢周等，黨比罪人，陰誘臺諫，誣陷忠良，今已伏罪。宜召浚、誾等，與臺諫辨明，卿其往白于王。」希碩疑懼，默然仰見。李濟在側，厲聲叱之，希碩詣闕具告。恭讓曰：「臺諫不可與被劾者對辨。吾將出臺諫于外，卿等勿復言。」時太祖因怒病劇，至不能言。殿下曰：「事急矣。」密遣李子芬諭浚、誾等以召還之意，又與上王及和、濟等議，遣上王白恭讓曰：「若不問夢周之黨，請罪臣等。」恭讓不得已下臺諫巡軍獄。且曰：「宜流于外，不必鞫問。」旣而，命判三司事裵克廉、門下評理金湊、同巡軍提調金士衡等鞫之。左常侍金震陽曰：「夢周、李穡、禹玄寶遣李崇仁、李種學、趙瑚，謂臣等曰：『判門下李〈太祖舊諱。〉，恃功專擅，今墜馬病篤。宜先剪羽翼趙浚等，然後可圖也。』」於是，囚崇仁、種學、瑚于巡軍。旣而，流震陽及右常侍李擴、右諫議李來、左獻納李敢、右獻納權弘、司憲執義鄭熙、掌令金畝、徐甄、持平李作、李申及崇仁、種學于遠地。按律者言：「震陽等罪當斬。」太祖曰：「予之不嗜殺人久矣。震陽等承夢周指嗾耳，豈可濫刑！」曰：「然則宜痛杖之。」太祖曰：「旣已寬之，何杖之有！」震陽等由是得免。
○召還趙浚等。以太祖爲門下侍中。太祖辭職，不允。
○六月，恭讓幸太祖第問疾。南誾自威化島回軍之時，與趙仁沃等密議推戴，及還，以告殿下，殿下曰：「此大事，不可輕言。」時衆心爭相推戴，或有於稠人廣衆中揚言曰：「天命人心，已有所屬，何不亟爲勸進？」至是，殿下乃與誾定計。誾密與素相歸心趙浚、鄭道傳、趙仁沃、趙璞等五十二人協謀推戴，然畏太祖震怒，不敢以告。殿下入告康妃，以達于太祖，康妃亦不敢告。殿下出謂誾等曰：「宜卽備儀勸進。」
○初恭讓命召殿下及司藝趙庸曰：「予將與李侍中同盟。卿等以予言，就傳侍中，聽侍中言，草盟書而來。」且曰：「必有故事。」庸對曰：「盟不足貴，聖人之所惡。若列國同盟，則古有之，君與臣同盟則無經籍故事可據。」恭讓曰：「第草之。」庸與殿下就太祖，傳如王敎，太祖曰：「予何言哉？汝當以上敎起草。」庸退，草之曰：「不有卿，予焉至此！卿之功與德，予敢忘諸！皇天后土在上在旁，世世子孫無相害也。予所有負於卿者，有如此盟。」庸與殿下，進草於恭讓，恭讓曰：「可。」庸時兼史官，書曰：「上於侍中，扶立之功未報，反害之意已萌。天命已去，人心已離，區區之盟，不可賴也。」

[book_title]元年
（壬申）元年洪武二十五年（1392年）
秋七月
7月17日
○十七日丙申，太祖卽位于壽昌宮。先是，是月十二日辛卯，恭讓將幸太祖第，置酒與之同盟，儀仗已列。侍中裵克廉等白王大妃曰：「今王昏暗，君道已失，人心已去，不可爲社稷生靈主，請廢之。」遂奉妃敎廢恭讓。事旣定，南誾遂與門下評理鄭熙啓齎敎，至北泉洞時坐宮宣敎，恭讓俯伏聽命曰：「余本不欲爲君，群臣强余立之。余性不敏，未諳事機，豈無忤臣下之情乎？」因泣數行下，遂遜于原州。百官奉傳國璽，置于王大妃殿，庶務就稟裁決。壬辰，大妃宣敎，以太祖監錄國事。乙未，裵克廉、趙浚與鄭道傳、金士衡、李濟、李和、鄭熙啓、李之蘭、南誾、張思吉、鄭摠、金仁賛、趙仁沃、南在、趙璞、吳蒙乙、鄭擢、尹虎、李敏道、趙狷、朴苞、趙英珪、趙胖、趙溫、趙琦、洪吉旼、劉敬、鄭龍壽、張湛、安景恭、金稛、柳爰廷、李稷、李懃、吳思忠、李舒、趙英茂、李伯由、李敷、金輅、孫興宗、沈孝生、高呂、張至和、咸傅霖、韓尙敬、黃居正、任彦忠、張思靖、閔汝翼等大小臣僚及閑良耆老等奉國寶詣太祖邸，塡咽閭巷。大司憲閔開獨不悅，形於容色，欹首不言。誾欲擊殺之，殿下曰：「義不可殺」，力止之。是日，適族親諸婦謁見太祖與康妃，方餉水澆飯，諸婦皆驚恐，從北門散去。太祖閉門不納。至晩，克廉等排門直入內庭，置寶廳事上，太祖惶遽失措，扶李天祐，纔出寢門。百官羅拜，擊皷呼萬歲，太祖甚恐，無地自容。克廉等合辭勸進曰：「國之有君，上以奉社稷，下以安民生而已。高麗自始祖開國，將五百年于玆，至恭愍王，無子暴薨。其時權臣用事，欲固己寵，詐以妖僧辛旽子禑，稱恭愍王後，竊居王位，十有五年，王氏之祀，已廢矣。禑乃恣行暴虐，殺戮無辜，至興軍旅，攻打遼東。惟公首倡大義，以爲不可犯天子之境，回軍。禑乃自知其罪，惶懼辭退。乃有李穡、曺敏修等黨於辛禑妻父李琳，扶立子昌，王氏之嗣，再廢矣。此天以王位命公之時，而公謙讓不居，推戴定昌府院君，權署國事，庶幾袛奉社稷，底安生靈也。昨前辛禑之惡，衆所共知，其黨李穡、禹玄寶等執迷不悟，謀迎以復其位。姦狀發露，規免其罪，潛遣其黨尹彛、李初等，逃入中朝，妄訴本國已叛，請親王動天下兵，將欲掃蕩本國。果行其計，則社稷將至於丘墟，生民亦濱於泯滅矣。是可忍也，孰不可忍也！諫官、憲司交章啓請，以穡、玄寶等得罪社稷，貽禍生靈，宜正其罪。書數十上，定昌君乃以姻婭之故，曲法周護，杖逐言官。由是姦黨布列中外，益不畏法。金宗衍在逃結黨謀亂，金兆府等在內圖應其變，禍亂之興，日生不已。定昌君不顧社稷生靈之大計，欲巿私恩，以收人望，苟有犯法者，必皆原免，曲加擢用。《書》所謂逋逃主萃淵藪也。以定扶立之策言之，則功在於社稷；擧義回軍言之，則澤加於生民，而乃過聽左右婦寺之譖，必欲置之死地，人有讜直不阿者，亦皆罪之。讒諂得志，忠良喪氣，政刑紊亂，民無所措其手足。上天譴告，星文屢變，妖孼迭作。定昌君自知君道已失，民心已去，不可以爲社稷生靈主，退就私第。惟軍國之務，至煩至重，不可一日而無統，宜卽王位，以副神人之望。」太祖固拒之曰：「自古王者之興，非有天命不可。余實否德，何敢當之！」遂不應。大小臣僚、閑良耆老等擁衛不退，勸進益切。至是日，太祖不獲已幸壽昌宮，百官班迎於宮門西。太祖下馬步行，入殿卽位，避御座立楹內，受群臣朝賀。命六曹判書以上升殿，謂曰：「余爲首相，猶懷惕慮，常懼不克盡職，豈意今日乃見此事？予若平康，匹馬可避，適今罹疾，手足不能自用，乃至於此。卿等宜各一乃心力，以輔涼德。」乃敎前朝中外大小臣僚，仍舊視事，遂還于邸。
○上在潛邸，夢有神人執金尺自天而降，授之曰：「慶侍中復興，淸矣而已老；崔都統瑩，直矣而少戇。持此正國，非公而誰！」其後有人踵門獻異書云：「得之智異山巖石中。」書有「木子乘猪下，復正三韓境。」又有「非衣走肖三奠三邑」等語。使人迎入則已去，尋之不得。高麗書雲觀所藏秘記，有建木得子之說，又有王氏滅李氏興之語，終高麗之季，秘而不發，至是乃見。又有早明之語，人莫諭其意，及國號朝鮮，然後乃知早明卽朝鮮之謂也。宜州有大樹，枯朽累年，先開國一年，復條達敷榮，時人以爲開國之兆。又太祖在潛邸，嘗至侍中慶復興之第，復興迎入，使其妻出見，禮意甚至。且屬其子孫曰：「吾之豚犬，惟公將庇之，煩公幸勿忘。」每待之必尊異。太祖或因征討出外，則復興每告曰：「東韓社稷，將歸掌握，毋憚汗馬之勞，克成鎭國之功。」嘗有相命師惠澄私謂其所親曰：「吾相人之命，多矣，無如李〈太祖舊諱。〉者。」所親問：「賦命雖善，位極於冢宰耳。」澄曰：「若冢宰，何足道哉？吾之所相者，君長之命也。其代王氏而必興乎！」又三軍蒐于新京之地，殿下潛邸時，亦往焉。有一獐出，殿下馳射，一矢而斃。諸王十餘人，方聚立高丘見之，驚駭相顧曰：「人多言李氏將興，得非斯乎？」又上王潛邸時，往見侍中李仁任于其第。旣出，仁任謂人曰：「國家將必歸於李氏矣。」
7月18日
○丁酉，雨。前此久旱，及上卽位，霈然下雨，人心大悅。
○都評議使司及大小臣僚、閑良、耆老等請令知密直司事趙胖赴京申禮部曰：
竊謂小邦，至恭愍王薨無嗣，逆臣辛旽子禑爲權臣李仁任等所立。禑乃昏暴狂恣，多殺無辜，至興師旅，欲向遼東。時右軍都統使李〈太祖舊諱。〉以爲不可犯上國之境，擧義回軍，禑乃自知寡助，惶懼辭位，以與子昌。國人稟奉恭愍王妃安氏之命，以王氏宗親定昌府院君瑤，權署國事，及今四年。瑤又昏迷不法，疏斥忠正，昵比讒邪，變亂是非，謀陷勳舊，諂惑佛神，妄興土木，糜費無度，民不堪苦；子奭癡騃無知，縱于酒色，聚會群小，謀害忠直。又其臣鄭夢周等潛成奸計，欲生亂階，乃將勳臣李〈太祖舊諱。〉、趙浚、鄭道傳、南誾等，譖於權署國事，令有司論劾，以謀致害，國人憤怨，共誅夢周。權署國事，尙不悛改，又謀殺戮。擧國臣民實慮社稷生靈俱被其害，惶懼失措，無可奈何，咸謂以若所爲，難以主斯民奉社稷，洪武二十五年七月十二日，以恭愍王妃安氏之命，退居私第。切念軍國之務，不可一日無統，擇於宗親，無有可當輿望者，惟門下侍中李〈太祖舊諱。〉澤被生靈，功在社稷，中外之心，夙皆歸附。於是一國大小臣僚閑良耆老軍民等咸願推戴，令知密直司事趙胖，前赴朝廷奏達，伏乞照驗，煩爲聞奏。俯從輿意，以安一國之民。
○立義興親軍衛，罷都摠中外諸軍事府。
○敎百官，前朝政令法制得失、沿革事目，具錄以聞。
○命宗親及大臣，分領諸道兵。
7月20日
○己亥，命前政堂文學鄭道傳，參議都評議使司機務，參掌尙瑞司事。
○司憲府大司憲閔開等請置前朝王氏于外，上曰：「順興君王昇及其子康有功於國；定陽君王瑀及其子珇、琯將使奉前朝之祀，勿論。餘皆分置于江華、巨濟。」
○司憲府又上疏曰：
恭惟殿下，應天革命，初登寶位。《書》曰：「皇天上帝，改厥元子，玆大國殷之命。惟王受命，無疆惟休，亦無疆惟恤。嗚呼曷其？奈何不敬！」夫敬者，一心之主宰，萬事之根柢，故大而事天饗帝，微而起居食息，不可得而離也。欽崇天道，夙夜祗懼，湯、武之所以興也；滅德作威，謂敬不足行，桀、紂之所以亡也。考之歷代，治亂興亡，皆由此出。是則敬之一字，固人君出治之原也。況今殿下，卽祚之初，創業垂統，貽厥孫謀，正在今日，而天之命吉凶、命歷年，亦在今日。願殿下，存心以居，對越上帝，雖當無事之時，常若有臨，及其應事之際，尤謹其念慮之萌，則此心之敬，足以感天心而興至治矣。謹條合行事宜，詳列于後，伏惟殿下，採擇施行，以興一代之規模，以爲萬世之準則。一曰立紀綱。善爲國者，不視其安危，而患紀綱之不立也。昔周之衰，諸侯放恣，傳數十世而天下不傾者，紀綱存焉耳。願殿下，鑑前世之興亡，立一代之紀綱，垂裕後昆，以傳萬世。二曰明賞罰。賞罰，人主之大柄。有功不賞，有罪不罰，雖堯、舜不能以善治，賞罰平，則公道明，而人莫敢議矣。人主之於賞罰，當如天地之於萬物，栽培傾覆，付之無心，不可容一毫私意於其間也。三曰親君子遠小人。君子小人，固不可不辨。正言格論，特立不倚，進思盡忠，退思補過，磊磊落落，知有社稷，而不知有其身者，君子也；憸邪諂佞，阿附取容，竊權弄勢，掠美市恩，唯唯諾諾，苟利於己，不恤人言者，小人也。君子難合而易疏，小人易親而難退。且以玄宗一身，用姚崇、宋璟，以興開元之治；任林甫、國忠，以致天寶之亂。是知君子小人之用捨，國家之治亂興亡係焉，可不戒歟！《書》曰：「任賢勿貳，去邪勿疑。」願殿下，苟知其賢，雖有過，進而用之；苟知其佞，雖有功，斥而遠之。四曰納諫諍。《經》曰：「天子有諍臣七人，雖無道，不失其天下；諸侯有諍臣五人，雖無道，不失其國家。」此萬世之格言也。人臣之所進諫者，非爲利己，乃爲國家也。且人主之威，雷霆也；人主之勢，萬鈞也。冒雷霆觸萬鈞，以進藥石之言，夫豈易哉！一言之從違而禍福起焉，一事之廢置而利害生焉，故人君常開導而求諫，和顔色而受之，用其言而顯其身，士猶恐懼而不敢盡。況震之以威，壓之以勢，則藥石之言，無由而進，壅蔽之禍，不期而至矣。《書》曰：「從諫不咈。」又曰：「后從諫則聖。」願殿下留意焉。五曰杜讒言。帝舜曰：「朕堲讒說殄行，震驚朕師。」讒說之易以惑人，大舜之聖，猶以爲慮，可懼也哉！蓋讒諂之徒，羅織百端，以惑人主，甘言卑辭之請，有時而從；浸潤膚受之愬，有時而聽，至使黜陟刑賞，皆失其當，而危亡立至矣。《詩》曰：「君子愼讒，亂是用餤。」若明以照奸，則百邪不能遁而讒言杜絶矣。六曰戒逸欲。《書》曰：「無敎逸欲有邦。」逸欲之害德，夫豈一事哉！宮室之欲其安，飮膳之欲其麗，妃嬪媵妾之奉，遊畋弋獵之娛與夫狗馬之養，花卉之玩，皆足以伐人性而蕩人情，固不可不愼也。且天命無常，惟德是輔。若毫髮幾微之不察，頃刻畏謹之不存，而一念之微，或陷於逸欲，則天之視聽，實可畏也。七曰崇節儉。卑宮室而惡衣服，夏禹之盛德；惜百金而衣弋綈，漢文之美事。彼貴爲天子，富有四海，尙且節儉如此。況東韓之地，介在山海，生齒之數、財賦之額無幾，豈可以不量其出入而妄費哉！前朝小有災變，則不知恐懼修省，惟務事佛事神，糜費不可殫記，此殿下之所明知也。願自今，法夏禹、漢文之儉德，凡服飾器用、宴享賞賜，一從儉約，佛神不急之費，竝皆革去，凡所施爲，毋使縱侈，則下民觀感，而亦歸於厚矣。八曰斥宦官。宦官之爲患尙矣。秦之趙高、漢之恭、顯、唐之輔國、士良，尤其甚者也。且前朝之季，宦者用事者，非一二也。蓋其爲人，性識儇利，語言辨給，善伺候顔色，逢迎志趣。是以人主，往往墮其術中而莫之悟，以至移權柄生禍亂者，接迹于世，良可歎已。願自今擇其醇謹之人，復古制守門掃除之役，不任以事；其老奸巨猾、貪汚無恥者，盡令放歸田里，毋使累惟新之化。九曰汰僧尼。佛者，夷狄之一法，自漢永平，始入中國。傳及東方，崇奉尤甚，蓮坊紺宇，巍嶪相望，方袍圓頂，布滿中外。且其法本以淸淨寡欲爲宗，爲其徒者，高遁巖穴，蔬食水飮，修鍊精神可也。今乃混雜平民，或以高談微妙，眩惑士類，或以死生罪報，恐喝愚民，遂使時俗流蕩忘返，甚者乘肥衣輕，殖貨冒色，無所不至，蠹國病民，莫此之甚也。乞聚其徒衆，詳考學行，其學精行修者，俾遂其志，餘悉長髮，各從其業。十曰嚴宮闈。宮闈之設，所以尊主勢而嚴內外也。今殿下以天挺之資，化家爲國，其潛邸之舊、姻婭之屬，或有寅緣出入，而門者莫敢詰焉。竊恐請謁由是而盛行，讒說由是而得入，以間內外，以亂政刑。乞令守門之士，無職任而擅入宮門者，一皆禁斷，其婦女巫呪邪媚之徒，尤宜斥退。臣等竊謂信者，人君之大寶，國保於民，民保於信。是以聖人寧去兵食，不許去信，垂訓之意深矣。立紀綱，明賞罰，不以信，則紀綱必至於陵夷，賞罰必至於過差；親君子、退小人，不以信，則君子易至於疏遠，小人易至於親昵；納諫諍、杜讒言，不以信，則忠言有時而逆耳，讒說有時而得行；戒逸欲、崇節儉，不以信，則心志之好，終不能克，邪媚之行，至不可禦；斥宦官、汰僧尼，不以信，則已去者容或復進，已汰者容或中止；至於嚴宮闈而不以信；則寅緣出入者，無自而止。願殿下，執此之信，堅如金石，行此之令，信如四時，上不負皇天眷佑之命，下不孤臣民推戴之意，以開億萬年無疆之休，幸甚。
上曰：「宦官、僧尼斥汰之事，開國之初，不可遽行，餘悉施行。」
7月26日
○乙巳，司憲府上疏曰：
門下贊成事金湊在前朝爲大司憲，極論李穡、禹玄寶等罪，及其會群臣擬議之際，反以爲無罪，前後異議。且以奉化君鄭道傳直言抗疏，爲造釁生事，再三請罪。其貪冒時勢，顚倒是非，至於如此。請收其職牒，流于外方。
上只令罷職。
○司憲府劾王康嘗體察三道，擾民作弊。
7月28日
○丁未，上移于門下贊成事尹虎第。
○追上四代尊號：高祖考曰穆王，妣李氏曰孝妃；曾祖考曰翼王，妣崔氏曰貞妃；祖考曰度王，妣朴氏曰敬妃；皇考曰桓王，妣崔氏曰懿妃。
○敎中外大小臣僚、閑良、耆老、軍民：
王若曰，天生蒸民，立之君長，養之以相生，治之以相安。故君道有得失，而人心有向背，天命之去就係焉，此理之常也。洪武二十五年七月十六日乙未，都評議使司及大小臣僚合辭勸進曰：「王氏自恭愍王無嗣薨逝，辛禑乘間竊位，有罪辭退，子昌襲位，國祚再絶矣。幸賴將帥之力，以定昌府院君權署國事，而乃昏迷不法，衆叛親離，不能保有宗社，所謂天之所廢，誰能興之者也。社稷必歸於有德，大位不可以久虛。以功以德，中外歸心，宜正位號，以定民志。」予以涼德，惟不克負荷是懼，讓至再三，僉曰：「人心如此，天意可知。衆不可拒，天不可違。」執之彌固，予俯循輿情，勉卽王位。國號仍舊爲高麗；儀章法制，一依前朝故事。爰當更始之初，宜布寬大之恩，凡便民事件，條列于後。於戲！予惟寡昧，罔知時措之方，尙賴贊襄，以致惟新之治。咨爾有衆！體予至懷。一，天子七廟，諸侯五廟，左廟右社，古之制也。其在前朝，昭穆之序、堂寢之制，不合於經，又在城外，社稷雖在於右，其制有戾於古。仰禮曹詳究擬議，以爲定制。一，以王氏之後瑀，給畿內麻田郡，封歸義君，以奉王氏之祀，其餘子孫，許於外方從便居住，其妻子僮僕，完聚如舊。所在官司，務加矜恤，毋致失所。一，文武兩科，不可偏廢。內而國學，外而鄕校，增置生徒，敦加講勸，養育人才。其科擧之法，本以爲國取人，其稱座主門生，以公擧爲私恩，甚非立法之意。今後內而成均正錄所，外而各道按廉使，擇其在學經明行修者，開具年貫三代及所通經書，登于成均館長貳所，試講所通經書，自四書五經《通鑑》已上通者，以其通經多少，見理精粗，第其高下爲第一場；入格者，送于禮曹，禮曹試表章古賦爲中場；試策問爲終場，通三場相考入格者三十三人，送于吏曹，量才擢用，監試革去。其講武之法，主掌訓鍊觀，以時講習武經七書及射御之藝，以其通經多少、藝能精粗，第其高下，入格者三十三人，依文科例，給出身牌，以名送于兵曹，以備擢用。一，冠婚喪祭，國之大法。仰禮曹詳究經典，參酌古今，定爲著令，以厚人倫，以正風俗。一，守令，近民之職，不可不重。其令都評議使司、臺諫、六曹各擧所知，務得公廉材幹者，以任其任，滿三十箇月政績殊著者，擢用，所擧非人，罪及擧主。一，忠臣、孝子、義夫、節婦，關係風俗，在所奬勸。令所在官司，詢訪申聞，優加擢用，旌表門閭。一，鰥寡孤獨，王政所先，宜加存恤。所在官司，賑其飢乏，復其賦役。一，外吏上京從役，如其人、幕士、注選軍之設，自有其任，法久弊生，役如奴隷，怨讟實多，自今一皆罷去。一，錢穀經費，有國之常法。義成、德泉等諸倉庫、宮司，仰三司會計出納之數，憲司監察如豐儲、廣興倉例。一，驛館之設，所以傳命，近來使命煩多，以致凋弊，誠可憫焉。今後除差遣公行廩給外，私幹往來者，勿論尊卑，悉停供給，違者，主客皆論罪。一，騎船軍，委身危險，盡力扞禦，在所矜恤。其令所在官司蠲免賦役，加定助戶，輪番遞騎；其魚鹽之利，聽其自取，毋得公榷。一，戶布之設，只爲蠲免雜貢。前朝之季，旣納戶布，又收雜貢，民瘼不小。今後戶布，一皆蠲免。其各道燔煮之鹽，仰按廉使下鹽場官，與民貿易，以充國用。一，國屯田有弊於民，除陰竹屯田外，一皆罷去。一，前朝之季，律無定制，刑曹、巡軍、街衢各執所見，刑不得中。自今刑曹，掌刑法、聽訟、鞫詰，巡軍掌巡綽、捕盜、禁亂。其刑曹所決，雖犯笞罪，必取謝貼罷職，累及子孫，非先王立法之意。自今京外刑決官，凡公私罪犯，必該《大明律》，追奪宣勑者，乃收謝貼；該資産沒官者，乃沒家産。其附過還職、收贖解任等事，一依律文科斷，毋蹈前弊；街衢革去。一，田法，一依前朝之制，如有損益者，主掌官擬議申聞施行。一，慶尙道載船貢物，有弊於民，亦宜蠲免。一，有司上言：「禹玄寶、李穡、偰長壽等五十六人，在前朝之季，結黨謀亂，首生厲階，宜置於法，以戒後來。」予尙憫之，俾保首領。其禹玄寶、李穡、偰長壽等，收其職帖[1]，廢爲庶人，徙諸海上，終身不齒；禹洪壽、姜淮伯、李崇仁、趙瑚、金震陽、李擴、李種學、禹洪得等，收其職貼，決杖一百，流于遐方；崔乙義、朴興澤、金履、李來、金畝、李種善、禹洪康、徐甄、禹洪命、金瞻、許膺、柳珦、李作、李申、安魯生、權弘、崔咸、李敢、崔關、李士潁、柳沂、李詹、禹洪富、康餘、金允壽等，收其職牒[1]，決杖七十，流于遐方；金南得、姜蓍、李乙珍、柳廷顯、鄭㝢、鄭過、鄭蹈、姜仁甫、安俊、李堂、李室等，收其職牒，放置遐方；成石璘、李允紘、柳惠孫、安瑗、姜淮中、申允弼、成石瑢、全五倫、鄭熙等，各於本鄕安置。其餘凡有犯罪者，除一罪常宥不原外二罪已下，自洪武二十五年七月二十八日昧爽已前，已發覺未發覺，咸宥除之。
敎書，鄭道傳所製。道傳與禹玄寶有宿怨，凡可以陷禹氏一門者，無所不圖，未稱其情，至是，以十餘人爲援例，謀置極刑，以爲條畫末節以進。上使都承旨安景恭讀之，驚駭曰：「此輩何至極刑？宜皆勿論。」道傳等請減等科罪，上曰：「若韓山君、禹玄寶、偰長壽，雖減等，亦不可加刑，愼勿再言。」道傳等再請餘人杖決，上謂受杖者不至於死，不强止之。
○定文武百官之制：東班正一品特進輔國崇祿大夫、輔國崇政大夫，從一品崇祿大夫、崇政大夫。正二品正憲大夫、資憲大夫，從二品嘉靖大夫、嘉善大夫。正三品通政大夫、通訓大夫，從三品中直大夫、中訓大夫。正四品奉正大夫、奉列大夫，從四品朝散大夫、朝奉大夫。正五品通德郞、通善郞，從五品奉直郞、奉訓郞。正六品承議郞、承訓郞，從六品宣敎郞、宣務郞。正七品務功郞，從七品啓功郞。正八品通仕郞，從八品承仕郞。正九品從仕郞，從九品將仕郞。
都評議使司：判事二、侍中；同判事十一，門下府、三司正二品已上，使一，判中樞院事，副使十五，中樞使已下、中樞學士已上。經歷司，以他官兼之。經歷一、都事一、六房錄事各一、典吏六，七品去官，都吏廩俸，其餘權知。
檢詳條例司：檢詳二，以他官兼之；錄事三，以三館兼之。
門下府：宰臣掌百揆庶務，郞舍掌獻納、諫諍、駁正差除、受發敎旨、通進啓牋等事。領府事一、左右侍中各一，已上正一品；侍郞贊成事二，從一品；參贊府事四、知府事一、政堂文學一、商議府事二，已上正二品；左右散騎常侍各一，正三品；左右諫議大夫各一、直門下一，已上從三品；內史舍人一，正四品；起居注一、左右補闕各一，已上正五品；左右拾遺各一，正六品；注書都事各一，正七品；掾吏六，七品去官，都吏廩俸，其餘權知。
三司：掌授廩俸計支用等事。領司事一，正一品；判司事一，從一品；左右僕射各一，正二品；左右丞各一，從三品；左右諮議各一，正四品；左右長史各一，正五品；都事二，正七品；掾吏六，七品去官，都吏廩俸，其外權知。
藝文春秋館：掌論議、敎命、國史等事。監館事一，兼侍中已上；大學士二，正二品；知館事二，兼，資憲已上；學士二，從二品；同知館事二，兼，嘉善以上；充編修官二、兼編修官二，四品已上；應敎一，兼五品；供奉官二，正七品；修撰官二，正八品；直館四，正九品；書吏四，八品去官。
中樞院：掌啓復、出納及兵機、軍政、宿衛、警備、差攝等事。判事一，正二品；使一、知事二、同知事四、僉書一、副使六、學士一、商議院事三，已上從二品；都承旨一、左右承旨各一、左右副承旨各一，已上正三品；堂後官二，正七品；掾吏六，七品去官，都吏廩俸，其餘權知。
經筵官：皆兼，掌進講經史。領事，一，侍中已上；知事二，正二品；同知事二，從二品；參贊官五，正三品；講讀官四，從三品；檢討官二，正四品；副檢討官，正五品；書吏，七品去官。
世子官屬：皆兼，掌講學侍衛等事。左右師各一，正二品；左右賓客各一，從二品；左右輔德各一，從三品；左右弼善各一，正四品；左右文學各一，正五品；左右司經各一，正六品；左右正字各一，正七品；左右侍直各一，正八品；書吏四，八品去官。
司憲府：掌論執，時政得失、矯正風俗、考察功過、褒擧彈劾等事。大司憲一，從二品；中丞一、兼中丞一，從三品；侍史二，正四品；雜端二，正五品；監察二十，正六品；書吏六，七品去官，都吏廩俸，其外權知。
開城府：掌京畿土地、戶口、農桑、學校、詞訟等事。判事二，正二品；尹二，從二品；少尹二，正四品；判官二，正五品；參軍二，正七品；令史六，八品去官，都吏廩俸，其外權知。
吏曹：掌銓選、流品、考功殿最等事。典書二，正三品；議郞二，正四品；正郞一、考功正郞一，正五品；佐郞一、考功佐郞一，正六品；主事二，正七品；令史六，八品去官，都吏廩俸，其外權知。
兵曹：掌武選、兵籍、郵驛等事。典書二，正三品；議郞二，正四品；正郞二，正五品；佐郞二，正六品；主事二，正七品。戶曹，掌土地、戶口、財用等事；刑曹，掌水火、奸盜、鬪殺、詞訟等事；禮曹，掌祭享、賓客、朝會、科擧、釋道、進獻等事；工曹，掌工匠、造作等事。自典書至令史，俱倣兵曹例。刑曹都官，掌奴隷、臧獲等事。知事一，兼，從三品；議郞二，正四品；正郞二，正五品；佐郞二，正六品；主事二，正七品；令史六，八品去官。
尙瑞司：皆兼，掌符印、除拜等事。判事四、兩府尹一，從三品；少尹一，正四品；丞二，正五品；注簿二，正六品；直長二，正七品；錄事二，正八品；書吏六，九品去官。
成均館：掌學校、肄業等事。大司成一，正三品；祭酒一，從三品；樂正二，正四品；直講一，正五品；典簿一，從五品；博士二，正七品；諄諭博士二，從七品；進德博士二，正八品；學正二、學錄二，正九品；直學二、學諭四，從九品；書吏二，九品去官。
閤[2]門：掌朝會、儀禮等事。判事一，兼，判事一，正三品；知事二，兼，從三品；引進使二、兼引進使二，正四品；引進副使二，正五品；通贊舍人二、奉禮郞十、兼奉禮郞十，已上從六品；令史二，九品去官。
奉常寺：掌宗廟、祭享等事。判事二，正三品；卿二，從三品；少卿二，正四品；丞一，從五品；博士二，正六品；協律郞二，正七品；大祝二，正八品；錄事二，正九品；令史二，九品去官。
殿中寺：掌親屬、譜牒及殿內給事等事。判事二，正三品；卿二，從三品；少卿二，從四品；丞一，從五品；直長二，從七品。
訓鍊觀：皆兼，掌訓鍊武藝、敎習兵書戰陣等事。使一，正三品；軍諮祭酒二，從三品；司馬四，從四品；司直四，從五品，內一，實差；副司直四，從六品，內一，實差；參軍四，從七品；錄事六，正八品。
司僕寺：掌輿馬、廐牧等事。判事二，正三品；卿二，從三品；少卿二，從四品；注簿一、兼注簿一，從六品；直長二，從七品。
司農寺：掌耕籍，錢穀及祠祭、酒醴、陳設、犧牲等事。判事二，正三品；卿二，從三品；少卿二，從四品；丞一、兼丞一，從五品；注簿二、兼注簿一，從六品；直長二，從七品。
內府寺：掌府藏貨財、出納服飾、鋪陳燈燭等事。判事二，正三品；卿二，從三品；少卿二，從四品；注簿一、兼注簿一，從六品；直長二，從七品。
禮賓寺：掌賓客、宴享等事。判事二，正三品；卿二，從三品；少卿二，從四品；丞一、兼丞一，從五品；注簿二、兼注簿一，從六品；直長二，從七品；錄事二，正八品。
校書監：掌文籍、圖書及祭醮、祝疏等事。判事二，正三品；監二，從三品；少監二，從四品；丞一，從五品；郞二，正七品；著作郞二，正八品；校勘二，正九品；正字二，從九品。
繕工監：掌材木營繕、柴炭支應等事。判事二，正三品；監二，從三品；少監二，從四品；丞一、兼丞一，從五品；注簿二、兼注簿一，從六品；直長二，從七品；錄事二，正八品。
司宰監：掌漁梁、山澤之事。判事二，正三品；監二，從三品；少監二，從四品；注簿二、兼注簿一，從六品；直長二，從七品。
軍資監：掌軍旅糧餉之事。判事二，正三品；監二，從三品；少監二，從四品；丞一、兼丞一，從五品；注簿三、兼注簿一，從六品；直長二，從七品；錄事二，正八品。軍器監：掌兵器、旗幟、戎仗什物等事，司水監：掌營修戰艦、監督轉輸等事。自判事至錄事，俱倣軍資監例。
書雲觀：掌天文、災祥、曆日、推擇等事。判事二，正三品；正二，從三品；副正二，從四品；丞二、兼丞二，從五品；注簿二、兼注簿二，從六品；掌漏四，從七品；視日四，正八品；司曆四，從八品；監候四，正九品；司辰四，從九品。
典醫監：掌胗視和劑等事。判事二，正三品；監二，從三品；少監二，從四品；丞二、兼丞二，從五品；注簿二、兼注簿二，從六品；直長二，從七品；博士二，從八品；檢藥四，正九品；助敎二，從九品。以上寺監、令史，竝依奉常寺例。
敬興府：掌中宮僚屬、左右司。尹各一，正三品；丞二，正七品；注簿二，正八品；書吏四，八品去官。
司膳署：掌內膳供上之事。令一，從五品；丞二，從六品；直長二，從七品；食醫二，正九品；司吏二，權務去官。
司醞署：掌酒醴事。令一，從五品；丞一，從六品；直長二，從七品；副直長二，正八品。
料物庫：掌收支內膳米穀事。使一，從五品；副使一，從六品；注簿二，從八品。
義盈庫：掌收支油蜜、菓實、藿茸等事。使一，從五品；副使二，從六品；直長二，從七品；注簿二，從八品。
長興庫：掌布匹、紙席等事。使一，從五品；副使一，從六品；直長二，從七品；注簿二，從八品。
豐儲倉：掌收支國用等事。使一，從五品；副使二，從六品；丞二，從七品；注簿二，從八品。
廣興倉：掌收支百官祿俸事。自使至注簿，倣豐儲倉例。
濟用庫：掌匹帛、紬苧等事。使一，從五品；副使二，從六品；丞二，從七品；注簿二，從八品；錄事二，從九品。
解典庫：掌典當事。使一，從五品；副使一，從六品；丞二，從七品；注簿二，從八品；錄事二，從九品。
京市署：掌平均市價、禁理奸僞、監督稅課等事。令一，從五品；丞二，從六品；注簿二，從八品。
供造署：掌竹物事。令一，從六品；丞二，從七品。
東部：掌本部戶籍差發之事。令一，從六品；錄事二，權務。南部、西部、北部、中部，皆倣東部例。自司醞署，至五部司吏，竝與司膳署同。已上各司吏典定數外，皆有權知。
義鹽倉：掌鹽稅事。丞二，從七品；注簿二，從八品；判官四，權務；司吏二。
架閣庫：掌收貯卷宗事。丞二，從七品；注簿二，正八品；直長二，從九品；司吏二。都染署：掌染造事。令二，正八品；丞二，正九品；司吏二。
典獄署：掌囚徒事。令二，從七品；丞二，從八品；司吏二。典廐署：掌畜養事。令一，從七品；丞二，從八品；司吏二。
書籍院：掌經籍印出事。令一，從七品；丞二，從八品；錄事二，從九品；司吏二。
壽昌宮提擧司：掌掃除管鑰等事。提控四，從七品；司直四，正八品；司涓四，正九品；律學博士二，從八品；助敎二，從九品；算學博士二，從九品；大淸觀判官二，從九品，權務；都評議錄事六、式目錄事六、中軍錄事四、左右軍錄事各四，養賢庫判官二，惠民局判官四。東西大悲院，副使一、錄事二；社稷壇，直二；東西窰，直各一；江陰、銀川、開城、廣州牧監，直各一。
西班：正三品，折衝將軍、果毅將軍；從三品，保義將軍、保功將軍；正四品，威勇將軍、威毅將軍；從四品，宣節將軍、宣略將軍；正五品，忠毅校尉、顯毅校尉；從五品，顯信校尉、彰信校尉；正六品，敦勇校尉、進勇校尉；從六品，承義校尉、修義校尉；正七品，敦勇副尉；從七品，進勇副尉；正八品，承義副尉；從八品，修義副尉。
義興親軍左衛、右衛、鷹揚衛、金吾衛左、右衛、神虎衛、興威衛、備巡衛、千牛衛、監門衛等十衛：上將軍各一，正三品；大將軍各二，從三品。都護八衛，將軍二，正四品；都府外左領、右領、中郞將各一，五品；郞將各二，六品；別將各三，七品；散員各四，八品；尉二十，正九品；正四十，從九品。每一衛各置中領、左領、右領、前領、後領，每一領，將軍一，從四品；中郞將三，五品；郞將六，六品；別將六，七品；散員八，八品；尉二十，正九品；正四十，從九品。文武流品之外，別置內侍府爲宦官職；掖廷署爲內竪職；典樂署、雅樂署爲樂工職。皆別其散官職事之號，不使雜於流品。
○下敎門下府：
以洪永通判門下府事，安宗源領三司事，裵克廉翊戴補祚功臣、門下左侍中、星山伯，趙浚佐命開國功臣、門下右侍中、平壤伯，庶弟和佐命開國功臣、商議門下府事、義興親軍衛都節制使、義安伯，尹虎判三司事，金士衡佐命功臣、門下侍郞贊成事、判八衛事、上洛君，鄭道傳佐命功臣、門下侍郞贊成事、義興親軍衛節制使、奉化君，鄭熙啓佐命功臣、參贊門下府事、八衛上將軍、雞林君，李之蘭補祚功臣、參贊門下府事、義興親軍衛節制使、靑海君，南誾佐命功臣、判中樞院事、義興親軍衛同知節制使、宜寧君，金仁賛補祚功臣、中樞院使、義興親軍衛同知節制使、益和君，張思吉補祚功臣、知中樞院事、義興親軍衛同知節制使、和寧君，鄭摠補祚功臣、僉書中樞院事、西原君，趙琦補祚功臣、同知中樞院事、義興親軍衛同知節制使、銀川君，趙仁沃補祚功臣、中樞院副使、龍城君，黃希碩商議中樞院事，南在佐命功臣、中樞院學士、兼司憲府大司憲、宜城君。
7月30日
○己酉，都評議使司請前日敎書所載流放遐方者，分徙武陵、楸子島、濟州等處，上曰：「敎書旣曰予尙憫之，今又分徙諸島，是失信也。且徙諸無人之地，衣食何得？必皆飢寒而死。此輩雖居畿內，更何爲謀？」遂令分配諸州。於是，禹玄寶徙海陽，李穡徙長興府，偰長壽徙長鬐，其餘皆徙沿邊州縣。遣使各道，杖禹洪壽已下有差。楊廣道上將軍金輅，慶尙道上將軍孫興宗，全羅道判軍器監事黃居正，西海道西北面判軍資監事張湛，交州、江陵道禮賓卿田易。敎書初降，鄭道傳欲以穡放于紫燕島，使京畿計程使許周押送。周以紫燕無人難之，問其區處，道傳答曰：「所以配島者，直使擠之於海耳。」旣而徙穡長興之命出，道傳之謀，竟不得行。
○中樞院使[3]金仁賛卒。上輟朝三日，贈門下侍郞贊成事，命有司禮葬。仁賛，楊根人，有武才。從上潛邸，有侍衛之勞，及當開國，與於推戴。無子。
八月
8月1日
○庚戌朔，上立受群臣朝。
8月2日
○辛亥，置功臣都監。
○命擧賢良。臺諫、六曹每一員，各擧散官四品已下六品已上三人。
○定入官補吏法。凡初入流品作七科，曰門[4]蔭、曰文科、曰吏科、曰譯科、曰陰陽科、曰醫科，吏曹主之；曰武科，兵曹主之。其出身文字，如前朝初入仕例，明寫年甲本貫三代，署經臺諫。不由七科出者，不許入流品。每除拜，所司考其出身文字，方許署謝。
○定守令殿最法。凡大小牧民，俱以三十箇月爲一考。考滿得代後，計所歷俸月，以憑類選陞除。其守令貪婪殘暴，罷軟怠劣，不稱職任者，從各道監司檢擧其實，竝行黜陟，仍於本道閑良官內，推選公勤廉幹、才德兼備者，權行差攝，禮任行公，申報職名，以憑啓聞除授。其賢能功績出衆者，在任不次擢用。
○都堂請罷大藏都監。
8月5日
○甲寅，都堂請罷八關、燃燈。
8月7日
○丙辰，立康氏爲顯妃。
○封王子諸君：芳雨曰鎭安君；〈上王舊諱。〉曰永安君，爲義興親軍衛節制使；芳毅曰益安君；芳幹曰懷安君；〈今上諱。〉曰靖安君；庶子芳蕃曰撫安君，爲義興親軍衛節制使；駙馬李濟曰興安君，爲義興親軍衛節制使；庶兄元桂子良祐曰寧安君。
○封王瑤爲恭讓君，置杆城郡；瑤弟瑀爲歸義君，置麻田郡，主王氏祀。封前朝王大妃安氏爲義和宮主。
○陞全州爲完山府，以柳玽爲府尹。
○仍授各道守令、儒學敎授官、驛丞本職。
8月8日
○丁巳，遣今殿下于東北面，祭四代陵室，以告卽位，仍上陵號：皇考曰定陵，皇妣曰和陵，皇祖曰義陵，皇祖妣曰純陵，皇曾祖曰智陵，皇曾祖妣曰淑陵，皇高祖曰德陵，皇高祖妣曰安陵。
○命移安前朝太祖廟[5]于麻田郡，以時致祭。
○遣開城少尹咸傅霖于慶尙、全羅、楊廣道，察守令能否、民間休戚。
○命藝文春秋館大學士閔霽，釋奠于文廟。
8月9日
○戊午，命奉常寺作四代神主。
○遣參贊門下府事崔永沚，安撫西北面。
8月11日
○庚申，上坐受群臣朝。自卽位以謙讓，受朝必立，是日群臣伏地固請，乃坐。
○禮曹典書趙璞等上書曰：
臣等伏覩歷代祀典，宗廟、籍田、社稷、山川、城隍、文宣王釋奠祭，古今通行，有國常典。今將月令規式，具錄于後，請下攸司，以時擧行。圓丘，天子祭天之禮，請罷之。諸神廟及諸州郡城隍，國祭所請許，只稱某州某郡城隍之神，設置位板，各其守令，每於春秋行祭，奠物祭器酌獻之禮，一依朝廷禮制。春秋藏經、百高座法席、七所親幸道場、諸道殿、神祠、醮祭等事，前朝君王各以私願，因時而設，後世子孫，因循不革。方今受命更始，豈可蹈襲前弊，以爲常法！請皆革去。朝鮮檀君，東方始受命之主，箕子，始興敎化之君，令平壤府以時致祭。前朝惠王、顯王、忠敬王、忠烈王，俱有功於民，亦於麻田郡太祖廟附祭。
上下敎都堂曰：「春秋藏經百高座法席七所道場，考其始設之原以聞。」
8月12日
○辛酉，趙璞等又上書曰：
前朝成王，景慕中華，以興文物，民受其賜；文王謹愼守成，躋世昇平，民安其生；恭愍王再殲紅賊，復興三韓，善事上國，以安一邦，皆有功東方。請亦於麻田郡太祖廟附祭。
上允之。
8月13日
○壬戌，移前朝太祖鑄像于麻田郡。
○敎都評議使司移都漢陽。
8月15日
○甲子，兀良哈來。
○遣三司右僕射李恬于漢陽府，修葺宮室。
8月18日
○丁卯，琉球國中山王遣使來朝。
8月19日
○戊辰，司憲府大司憲南在等上言：
竊謂人主動靜，萬民所瞻，後世所則。創業之主尤不可不愼。伏覩今月十六日都承旨臣安景恭傳旨，溫井行幸時，義興親軍衛外，各司成衆愛馬等，不許侍從，殿下事尙簡要，若以備禮爲煩。乞許臺諫、重房、通禮門、史官各一員扈從，無啓後世輕擧之端。
上從之。
○功臣裵克廉、趙浚等享上，諸功臣之婦，亦享中宮。
○門下府郞舍等上書曰：
商議中樞院事李仁壽，素無才德，但知烹宰之事。今當新政之日，濫登樞府，士林缺望。乞罷職不敍。
上召掌務郞舍柳斗明問「誰發此議？」對曰：「臣爲掌務，故先發議。」上曰：「仁壽雖不肖，予不使將兵權，又不使將政柄，但主司饔而已。況今隨駕溫泉，毋更請。」
8月20日
○己巳，立幼孼芳碩爲王世子。初功臣裵克廉、趙浚、鄭道傳請建世子，欲以年以功爲請，上重康氏意在芳蕃。芳蕃狂率無狀，功臣等難之，私相謂曰：「若必欲立康氏出，季子差可。」及是，上問誰可爲世子者，未有以立長立功切言者。克廉曰：「季子爲可。」上遂決意立之。
○敎定開國功臣位次曰：
前朝君位，自恭愍王無子薨逝，妖僧辛旽之子禑乘間竊據，荒淫無道，恣行殺戮，歲戊辰，妄興師旅，將犯上國之境，而諸將擧義回軍，禑乃自知其罪，傳位子昌。王氏已絶者十有六年，猶尙擇于宗親，以定昌府院君瑤，權署國事。瑤乃昏迷不法，忘經遠之大體，見目前之小利，知其有私，不知有功，田制惡其經界之正，公廩竭於子壻之奉。凡爲正人君子則不唯忌憚，必欲加罪；讒諂面諛，則不唯親昵，曲加任用。賞罰無章，以壞國法；用度無節，以傷民財。惟聽姻婭婦寺之言，讜言之士，皆放黜之，民怨神怒，妖孼屢作，禍亂之機，日生不已。門下左侍中裵克廉、右侍中趙浚、門下侍郞贊成事金士衡、鄭道傳、興安君李濟、義安伯李和、參贊門下府事鄭熙啓、李之蘭、判中樞院事南誾、知中樞院事張思吉、僉書中樞院事鄭摠、中樞院副使趙仁沃、中樞院學士南在、禮曹典書趙璞、大將軍吳蒙乙、鄭擢等識天命之去就、人心之向背，以民社大義，決疑定策，推戴寡躬，共成大業，其功甚大，帶礪難忘。判三司事尹虎、工曹典書李敏道、大將軍朴苞、禮曹典書趙英珪、知中樞院事趙胖、平壤尹趙溫、同知中樞院事趙琦、左副承旨洪吉旼、成均大司成劉敬、判司僕寺事鄭龍壽、判軍資監事張湛等，參謀與議，推戴寡躬，其功亦大。都承旨安景恭、中樞院副使金稛、前漢陽尹柳爰廷、前知申事李稷、左承旨李懃、戶曹典書吳思忠、刑曹典書李舒、判殿中寺事趙英茂、前禮曹判書李伯由、判奉常寺事李敷、上將軍金輅、孫興宗、司憲中丞沈孝生、典醫監高呂、校書監張至和、開城少尹咸傅霖等，在前朝亂政之時，注意寡躬，以至今日，固守不變，其功可賞。將上項人等，次次賜功臣之號，其褒賞之典，有司擧行。中樞院使金仁賛，不幸身沒，嘗於克廉等，決疑定策，推戴寡躬之時，同心相濟，其功甚大，幷於克廉例施行。
○司憲府上疏曰：
臣等以謂安不忘危，治不忘亂，有國之常典。殿下以寬仁之量、勇智之資，應天順人，奄有東國，中外之人，各安其業。然謂旣安且理，而更無長慮，則於垂統貽謀之計何如？臣等竊惟殿下天性好生，令有罪之人各保性命，洪恩至德，昊天罔極。然王氏五百年間宗親巨室，多聚奴婢，或有至千餘口。今有罪被流之人，其奴婢散在京外，往來流所，出入京城。今雖國家有備，然及昇平日久，積怨之輩寔繁，乘機而動，則患不小矣。前朝五道兩界驛子、津尺、部曲之人，皆是太祖時逆命者，俱當賤役。聖德寬洪遠邁，王氏有罪之人，雖免賤役，其奴婢不可全給。乞許量宜定給外，餘皆屬公。
上敎：「前朝宗親及兩府以上，給奴婢二十口；已下，給奴婢十口，其餘屬公。」
8月21日
○庚午，上幸平州溫泉。臺諫、重房、通禮門、史官各一員及義興親軍衛侍從，世子軍官，祗送于宣義門外。
8月22日
○辛未，次歧灘，命同知中樞院事趙琦，擇軍官二人，掌涉軍士，如有爭舟相亂者，罪掌涉者。次天神山洞，見田禾二畝，爲馬所損，命趙琦徵馬主布，以給田主。仍命曰：「自今如有放馬害穀者，雖予子弟，亦不貰。」
8月23日
○壬申，駕至溫泉。
○孫興宗、黃居正、金輅等還朝。慶尙道流人李種學、崔乙義，全羅道流人禹洪壽、李崇仁、金震陽、禹洪命，楊廣道流人李擴，江原道流人禹洪得等八人死。上聞之，怒曰：「杖一百已下者皆死，何故也？」崇仁，星州人，字子安，號陶隱，星山君元具之子。前朝至正庚子年十四，中成均試，壬寅，中禮闈試丙科第二人，拜藝文修撰，累遷至典理佐郞。洪武辛亥，朝廷命遣貢士，文忠公李仁復、文靖公李穡掌鄕試，擢崇仁爲第一。恭愍惜之不遣，尋授成均直講、藝文應敎，以至典理摠郞。時金承得構朴尙衷等于池奫，俱貶于外。崇仁亦貶大丘縣，戊午，以成均司成召還。辛酉，喪母。壬戌，起復，左右衛上護軍，掌成均試。以父在且踰期年不辭，然人以此短之。遷至典理判書，陞密直提學。丙寅，以賀正使如京，戊辰春，被崔瑩門客鄭承可之讒，貶通州。夏，瑩敗召還，復知密直司事。冬，左侍中李穡朝京，以崇仁爲副行。己巳秋，有人自日本來，自稱永興君。崇仁以姻親，嘗識其爲人甚悉，乃辨其僞，見貶星州。庚午夏，以尹彛、李初之獄，逮繫淸州，以水災宥歸忠州。壬申春，復知密直，夏，貶順天。至是，居正至羅州，杖其脊，遂卒于南平，年四十六。子四人：次點、次若、次騫、次參。崇仁聰明絶人，讀書輒成誦，年未冠，詩文已爲時輩所推。博極群書，尤精於性理之學，自直講至判書，皆兼製敎。李穡病後，事大文字，全出其手。高皇帝稱之曰：「表辭精切。」李穡嘗曰：「吾東方文章，前輩無如子安者。」今我殿下命文忠公權近，序其遺藁，印行于世。初與鄭道傳爲友，從遊最久。道傳後附趙浚，知浚惡崇仁，反陰毁之，以致於死。種學字仲文，韓山伯穡之次子，天性英豪。恭愍甲寅年十四，中成均試，僞朝丙辰，中同進士，遂拜長興庫使，積官至密直司知申事。戊辰，掌成均試，陞僉書密直司事。己巳，同知貢擧。時李穡當國，種學連歲掌試，人頗譏之。恭讓君立，李穡見劾，種學亦貶。庚午，尹彛、李初之獄作，父子俱在淸州逮中，以水災，俱得蒙宥。壬申，又貶咸昌。至是，興宗至雞林，欲行脊杖，門生金汝知方爲判官，陰戒吏不得行法外刑，因是僅活。移置長沙縣，興宗遣人，追至茂村驛，乘夜縊之，年三十二。子六人：叔野、叔畦、叔當、叔畝、叔福、叔畤。洪壽，丹陽伯玄寶長子。僞朝丁巳，中同進士，拜郞將兼成均博士，累遷至知申事，陞大司憲。己巳，拜僉書密直司事，壬申夏，貶順天，亦因居正杖脊而死，年三十九。子四人：成範、承範、興範、希範。初玄寶族人金戩者嘗爲僧，潛奸其奴樹伊之妻，生一女。戩之族人，皆謂樹伊之女，獨戩謂爲己女，密加愛護。戩後爲俗，逐樹伊而奪之爲妻，以其女嫁士人禹延，盡給奴婢田宅。延生一女，適貢生鄭云敬。云敬積官至刑部尙書，生三子，長卽道傳。方其始仕，玄寶子弟皆輕侮之，每遷除臺省，不署告身。道傳意玄寶子弟使然，嘗憤怨。及恭讓君立，以洪壽子成範爲駙馬。道傳懼成範等，乘勢發其原，凡可以陷玄寶一門者，靡不圖之。及開國之際，構殺成範，遂構玄寶父子，欲寘於死。又緣趙浚與李穡、李崇仁有隙，仍構穡及種學、崇仁等，欲以爲援例。及製卽位敎書，條例便民事目，繼論玄寶等十餘人罪，寘諸極刑。上使都承旨安景恭讀之，驚駭曰：「旣云布寬大之恩，何若是歟！宜皆勿論。」道傳等請減等決罪，上曰：「禹玄寶、李穡、偰長壽雖減等，亦不可。」乃請其餘決杖有差，上意決杖者不至於死，勉從之。道傳與南誾等陰謂居正等曰：「杖一百者，不宜得生。」居正等杖殺洪壽兄弟三人，崇仁等五人皆及於死。居正等還，以因杖病死聞。道傳欺罔上聰，以報私憾，上初不知，及聞其死，大加傷嘆。我殿下辛卯之秋，追理居正、興宗等罔上擅殺之罪，以雪其冤。
8月25日
○甲戌，司憲府上言：
頃者請以前朝宗親及巨室之奴婢，量宜定給外，餘皆屬公。今聞殿下有敎，凡犯罪人妻邊奴婢，毋得擧論。臣等切謂，己身與妻邊奴婢，何可異論！乞竝令屬公。
上許之。
8月26日
○乙亥，前朝謝恩使永福君王鬲、政堂文學權仲和回自京師，言：「皇太子以四月二十五日薨，帝立太子之子允炆爲皇太孫。」
8月27日
○丙子，遣判禮賓寺事丁子偉，押進獻馬一千匹，至遼東交割而還。
8月28日
○丁丑，上在平州，率行在群臣，服皇太子喪擧哀，留都各司亦於是日擧哀。權仲和齎禮部錄示喪制來：「一，服制合衰服，用麻布製造及用粗布製巾，裹于紗帽上，帶垂于後。麻絰帶百日而除。一，停樂十三日，禁屠三日，停嫁娶一月，停大小祀十三日。」
8月29日
○戊寅，遣前密直使趙琳赴京進表曰：
權知高麗國事臣某言。伏惟小邦，自恭愍王無嗣薨逝之後，辛旽子禑冒姓竊位者，十有五年矣。迄至戊辰春，妄興師旅，將犯遼東，以臣爲都統使，率兵至鴨綠江。臣竊自念小邦不可以犯上國之境，諭諸將以大義，卽與還師，禑乃自知其罪，遜位子昌。昌亦闇弱，難以莅位，國人啓奉恭愍王妃安氏之命，以定昌府院君王瑤，權署國事。瑤乃昏迷不法，紊亂刑政，狎昵讒佞，貶斥忠良，臣民憤怨，無所控告。恭愍王妃安氏深慮其然，命歸私邸。於是，一國大小臣僚、閑良、耆老、軍民等，以爲軍國之務，不可一日無統，推戴臣，權知軍國事。臣素無才德，辭至再三，而迫於衆情，未獲逃避，驚惶戰栗，不知所措。伏望皇帝陛下，以乾坤之量，日月之明，察衆志之不可違，微臣之不獲已，裁自聖心，以定民志。
〈太祖康獻大王實錄卷第一〉
九月
9月1日
○己卯朔，遣三司左使李居仁，陳慰帝廷。表曰：
陪臣權仲和等回自京師，伏聞聖情哀戚。臣竊以父子至情，雖無紀極，壽夭定命，誠亦難違。伏冀俯爲天下，從制節哀。
仍齎白銀二錠、黑細麻布一百匹、白細苧布一百匹，就祭于魂殿。
9月3日
○辛巳，侍中裵克廉、趙浚等詣溫泉，啓曰：「竊見漢陽宮闕未成，城郭未完。扈從之人，奪入民戶，天時向寒，民無所歸。請待營築宮室、城郭，布置各司，然後遷都。」上嘉納。
○下前大護軍李扶、奉常少卿許晐巡軍獄。
○置永福君王鬲于和寧府。
9月4日
○壬午，火入東井。
9月5日
○癸未，月掩心。
9月8日
○丙戌，上至自溫泉，世子百官，迎于宣義門外。
9月11日
○己丑，上視朝，琉球國使、吾良哈人等參朝。琉球位於東五品之下，吾良哈位於西四品之下，其從者位於六品之下。琉球獻方物。
○分遣諸道按廉使。敎京畿左道左諫議大夫李文和、右道三司左丞李皋曰：
予以否德，因臣民推戴，勉登大位，夙夜惟寅。凡所以勵精圖治，施澤於民者，尙賴中外攸司。矧京畿，密邇王室，宣布德澤，宜先四方。仍遣爾以察民瘼，期于予治。予惟賞罰，所以勸有功而懲有罪也。凡大小軍民官，董戎制勝，興利除害，全師安民者，所當勸也，具狀申聞。或逗留畏敵，貪邪擾民，失律不法者，所當懲也。兩府以上，監禁申聞；嘉善以下，就當處決。其有便民事條，從宜擧行，以弼予惟新之治。
敎楊廣道禮曹典書趙璞、慶尙道司憲中丞沈孝生、全羅道戶曹典書金希善、交州、江陵道大將軍
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:24-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>