<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,云间据目抄全文在线阅读,云间据目抄全文在线下载,大玄古籍书库">
<meta name="description" content="明代笔记。5卷。范濂撰。前有万历二十一年(1593)高进孝序,说明该书的性质及写作缘起:“曰云间,就云间(松江)一郡之事而书之也。曰据目者,为一郡实录,必目所睹见,则书之也。叔子(范濂)生于嘉靖庚子(1540),自十龄以外,涉世凡四十余年,其间人文之高下,习尚之污隆,财赋之增减与夫灾祥荐至、土木繁兴,其为时屡迁,其为变不一,顾郡乘阙之久矣,不有纪述,百世而下,征文献、观理道者何以考诸?此任世道者,所宜深念也。”于是,范濂“寓目即书,其事核,其词辨,其论侃侃博综,一郡之典章而昭”。卷1为“纪人物”,卷2为“">
<title>云间据目抄_范濂_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">云间据目抄</span> <br/>
          作者： <span class="inputVal" id="bkauthor">范濂</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,笔记,完结</span> <br/>
          字数： <span class="inputVal" id="bknum">[book_length]53973</span> <br/>
          说明： <span class="inputVal" id="bkdec">明代笔记。5卷。范濂撰。前有万历二十一年(1593)高进孝序,说明该书的性质及写作缘起:“曰云间,就云间(松江)一郡之事而书之也。曰据目者,为一郡实录,必目所睹见,则书之也。叔子(范濂)生于嘉靖庚子(1540),自十龄以外,涉世凡四十余年,其间人文之高下,习尚之污隆,财赋之增减与夫灾祥荐至、土木繁兴,其为时屡迁,其为变不一,顾郡乘阙之久矣,不有纪述,百世而下,征文献、观理道者何以考诸?此任世道者,所宜深念也。”于是,范濂“寓目即书,其事核,其词辨,其论侃侃博综,一郡之典章而昭”。卷1为“纪人物”,卷2为“纪风俗”,卷3为“纪祥异”,卷4为“纪赋役”,卷5为“纪土木”。其中对周思兼、包节、张之象、徐献忠、何良俊、莫云卿、俞显卿、陆应旸、朱察卿、范允谦等人的记述,给研究明代诗文作家提供了一些资料。另外,从中也可看出松江一带倭寇屡次进犯、赋税供奉沉重的情况,对明史研究也颇有助益。该书的《笔记小说大观》本,最为流行。</span> <br/>
          封面： <span class="inputVal" id="bkimg">Z_5605.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]云间据目抄
[book_author]范濂
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,笔记,完结
[book_length]53973
[book_dec]明代笔记。5卷。范濂撰。前有万历二十一年(1593)高进孝序,说明该书的性质及写作缘起:“曰云间,就云间(松江)一郡之事而书之也。曰据目者,为一郡实录,必目所睹见,则书之也。叔子(范濂)生于嘉靖庚子(1540),自十龄以外,涉世凡四十余年,其间人文之高下,习尚之污隆,财赋之增减与夫灾祥荐至、土木繁兴,其为时屡迁,其为变不一,顾郡乘阙之久矣,不有纪述,百世而下,征文献、观理道者何以考诸?此任世道者,所宜深念也。”于是,范濂“寓目即书,其事核,其词辨,其论侃侃博综,一郡之典章而昭”。卷1为“纪人物”,卷2为“纪风俗”,卷3为“纪祥异”,卷4为“纪赋役”,卷5为“纪土木”。其中对周思兼、包节、张之象、徐献忠、何良俊、莫云卿、俞显卿、陆应旸、朱察卿、范允谦等人的记述,给研究明代诗文作家提供了一些资料。另外,从中也可看出松江一带倭寇屡次进犯、赋税供奉沉重的情况,对明史研究也颇有助益。该书的《笔记小说大观》本,最为流行。
[book_img]Z_5605.jpg


[book_title]卷一
紀人物
昔者太史公謂，由光義至高，獨惜其文詞不少概見。而孤竹二子，乃幸其賢於孔公。聲施後世，嗚呼！其旨深哉。故豪傑之士，能以功名表見，彪炳史冊。所謂才與遇合者也。其有數奇運蹇，特立獨行。或功與勢違，或名與時背。如屈子自沉，伍胥賜剄，甚且困阨蓬累。曾不得借君侯階前盈尺之地，一吐其奇，而齎誌以沒。若此類者，亦可悲矣。向微逸史氏闡發幽潛，以備載筆。異日或有采風者，尚論其人，何以稽焉？故予紀四十年來，郡以內所睹記人士，皆就其不得志於時者。摭拾行略而次第之，以俟後之君子。無由光之憾云。
吳稷
吳稷，字舜弼，號石湖公，穎敏敦愨。年十五，居父喪，戚而有禮。治經屬文，精勤雅贍。舉正德甲戌進士，授金華府推官。時蘭谿章文懿公家居。公虛已質疑，政學並進。會永康右姓馬甲，辱其邑令。公據法繩之，咈上官意，移調惠州，得與魏莊渠、李穀坪兩公切磋。守官冰蘖，裁省冗役冗費。暑月行縣，疏釋繫囚，置規過櫃於郡門，以通民隱；立保甲法於七邑，以懲奸宄。中丞聶榮襄移文諸郡，期一一如吳惠州。有海豐令，以墨黜，猶治事。公露檄馳使逐之，令為按君鄉人。乃大迕，不得薦，遷荊府左長史。服除，改徽府，公皆不薄其官。進賢王箴芸窗賦，以寓規誨，致仕歸。老於東城之垌。非公事，跡不履廛。有司延鄉飲大賓，間赴之。服膺莊渠、穀坪兩公，求仁致知之學。四十餘年，潛思實踐。間有疑信者，則與唐中丞順之。陸宗伯樹聲，參互演證。年逾大耋，猶著行壽編以自勖。卒後數月，督學耿公登堂奠謁，旋采輿評，秩祀鄉賢祠。所著有《自園稿》、《宦遊稿》、《石湖漫稿》、《破愚錄》，《史綱纂要》，藏於家，而皇明正學編，尤裨道脈云。
馮恩
馮恩，字子仁，號南江，由嘉靖丙戌進士。以行人出勞兩廣大帥王文成公，因薦束修為弟子，文成公甚器之。已擢御史，分司留台。先與刑曹抗論執訊獄牒體。尋疏論留守魏公，不得越江役衛卒。時汪御史大夫鋐，愎而險，能窺伺上旨，沮折其屬；又阿諛時相，數更職守自固。公疏論之，有「身軀不滿五尺，罪惡貫於四凶」之句。會上方喜新貴人，議分建南北郊，又欲令皇后出蠶北郊。而擿其不合者，以邪徒辟之。中外惴惴，公獨抗疏。援古親蠶郊祭之禮，極陳時政乖違災變，勸上連停二議，開言路，且以堯舜之用元凱，而唐宋之徇林甫安石為戒。當公具草時，分且得逮，後俱報聞，公益感奮。會彗星見東井，遂抗疏論汪鋐為腹心彗，並及二相臣，宜亟罷。復仿范希文百官圖例，悉品諸大臣得失，詞甚峭厲。上怒甚，馳緹騎逮之，下詔獄，適汪大夫遷太宰，以例會審南闕門。汪執筆，令校卒持公轉膝，面之。公即起立不跪，辯甚強項。汪遂以上言大臣德政律，署公情真，法當斬。公挺身出不顧，觀者皆嘖嘖歎曰：是御史，鐵膝、鐵口、鐵膽、鐵骨，相傳為四鐵御史，且錄其語流播中外。及冬，當就法。有遺公藥者，公曰：「御史陳事不當，惟有伏歐刀都市，伸明主三尺耳。何以藥為？」後得減。戍雷州，後赦歸。雷人祀之十賢堂，以配宋寇準、李光輩。公材大蚤廢，居恒慷慨，謂猶可為德於一鄉。出橐貲，買瘠田，募貧人佃之，教以計然之策。會有天幸，旁畝益拓，所入漸廣，乃推贍三族之貧者若干人。又贍布衣交貧者若干人。會倭亂，有士女避徙者，公皆授廬傳饔以濟之。大饑疫，煮鬻劑藥，所全活甚眾。穆廟初御極，旌諸言事者，公年七十餘矣。銓曹難其老，疏進大理寺寺丞，再加朝列大夫。死之日，吊者如市。郡邑大夫請祀鄉賢。所著有《芻堯集》行於世。
周思兼
周思兼，字叔夜，號萊峰。公年十八，為諸生。才氣橫溢，下筆千言不能休。常為古詩歌。陸文裕公見而奇之曰：「吾年二十發解時，不辨生此語。」舉嘉靖丁未進士，授平度州知州，多惠政。時藩府閹縱奴奪民產。有僉事某者，捶其奴，斃之獄。閹嗾王奏之，將擬重辟。當道檄公再訊，僉事竟得如故官。旁郡饑民掠食，幕府將加剿。公曰：「此輩赤子，饑求食耳，奈何激之為變？」亟作小木牌數千，為招輯語，散置四郊，皆得就撫為良民。銓曹因考公治行最，擢繕部員外，督廠清源。州人遮道哭送，立祠生祀之。在清源，會河勢將決，公為禱於神。募民囊土築堤，身立赤日中督之。堤成三日，而秋漲大發。民得無魚乎之患。已擢湖廣僉事，除宗庶五將軍豪橫，殲巨盜劉某於江黃間，聲稱尤籍。會丁內艱，前後哀毀雞骨。服除，竟不復仕。優遊林泉者逾七年，足跡不入官府。屬歲饑，食指不給，閉門食貧，終不為人關說一事。時或操小艇，攜圖書數卷，遊吳越佳山水間，絕不令人知。其他隱德，不可勝紀。廟堂方大用公，超拜廣西督學副使，竟遭脾疾卒，朝野惋歎。諸生請祀學宮，因私諡公於鄉，曰：貞靖先生，公文駕軼蘇長公，詩歌類太白已，稍出入歐曾。詩宗王孟。善行草，兼工小畫，所著有《西齋日錄》、《學道紀言》及《周叔夜集》行於世。
范叔子曰：陳仲子三咽井李，以名行自持，亦苦矣。孟軻氏猶斥其矯廉，何刻哉！晚世薦紳，營營逐利。雖有陶朱猗頓之富，日事幹請，如饑犬乞憐，甘為有司褻慢。當此之時，得一陳仲子者，豈不猶然稱巨擘哉？乃有閉戶食貧，如萊峰先生者在也。嗟嗟，哲人既逝，我將安放，其先生之謂與。
包節
包節，字元達，號蒙泉，舉嘉靖壬辰進士。公孝友天植，忠義性成。秉道嫉邪，毫髮不假。兩使湞閩，再按湖南。能令豪右權奸屏跡斂手，風裁凜然。會忤奄豎，誣以震驚陵寢。謫戍莊浪衛者，十有二年。聞母弟殞謝，哀毀而卒。識者惋歎。公文宗西京，五七言詩，有開元風骨，皆窮而益工。莫方伯如忠，比之虞卿云。所著有《包侍御集》六卷，《范詩類選三十卷》行於世。
范叔子曰：節與弟孝，時稱兩包，即子同里人也。家君嘖嘖道其少年讀書事，甚悉。然兩公皆奇才博學，相繼脫穎，並為國朝名御史，跡其一時，詎不赫赫稱盛哉！乃兄以戍客死，弟以病夭折。竟不得收善後遐齡之慶。豈亦天道忌盈與？此昔人所以喻塞翁也。邇者輕狷譾劣之子，幸廩學宮，遂多盛滿。嗚呼！孔公傷器小，有旨哉。
張之象
張之象，字玄超，號王屋。公為人，體貌傴僂，如不勝衣，而剛腸勁氣，獨立物表。平居議論臧貶，務持正不阿。與人交，不以盛衰為軒輊。常憤時俗趨炎，乃反傅咸意，著叩頭蟲賦以見志。單門後進，少有拔俗之韻，必多方延譽。其敗名傷檢者，即顯赫，亦擯斥不少假。邑有董氏者，其後輩貴盛，戇直而尊行。某故檮杌也，偃然執分自倨，其後輩不能平。遂指為張姓訟而斥焉。公心異之，為賦一詩云：「秦庭未省非張祿，漢室原知是董生。」相傳以為絕倒。後訊者，竟據此剖其事。公富於學，故其詩之工致多類此。自謂一生不欺暗室。常渡泖，中流風惡，舟人皆失色。公神宇恬穆，口占一絕，有「暗想生平何所懺，三辰晏起一科頭」之句。公既性不偶俗，獨喜閉戶著書，冬夏不輟。其詩爾雅衝淡，有魏晉風。其文闔深奧衍，出入東西京。床頭惟擁千卷，終身不識銖兩會計，以故家徒四壁立。間從諸貴人遊，或羅綺滿座，公獨敝袗竹蹻，披襟命麈，旁若無人。蓋公所挾持者甚重，不在世味中也。海內名卿钜公，聞願交者，望如景星。四明豐存禮，豪士也。讀公文，吒曰：「天生老豐，何復生此子。」邢子願東魯逸才，生稍晚，意公已化去。後行部至松，喜公尚在。數存之里巷，為置買山錢若干。其他先輩，若金陵顧華玉璘、許仲貽穀、吳門蔡九逵羽、文征仲征明、王履吉寵、彭孔嘉年、吾鄉徐伯臣獻忠、何元朗良俊、董子元宜陽，皆與公為莫逆交，塤篪一時。此可知公臭味矣。公常稍從祿仕，為浙藩幕。既謝去，卜築秀林山麓，其地多怪石清泉，煙扉月榭，叢竹茂林，及諸仙釋名跡，笞封蘚沒。舊無物色者，公一一題詠，山靈遂為生氣。所著書及纂輯先代書，不下千卷，藏於家。公有子，諱雲門，登隆慶庚午鄉薦。先公卒，孫齊顏，弱冠領萬曆乙卯薦。奇才潔行，卓犖一時，人以為公厚積之報云。
董宜陽
董宜陽，字子元，先世汴人。南渡，徙居上海吳會，又徙居沙岡。人稱紫光先生，復自號七休居士。公於書無所不窺，獨究心當代典故郡文獻。遊太學，名動都下。屬試弗第，遂棄去制舉業。工古文詞。詩法高岑，晚嗜元白體。文法先秦，問出入曾王家。楷書仿永興，行草法智永。生平嗜好，惟書史古石刻名帖。日坐一室，手丹鉛校勘，至丙夜不休。與同里張玄超、徐伯臣、何元朗，號稱四賢。所遊海內名人，即顧司寇璘、文待詔徵明、許奉常穀輩，卓然以文名家。尤敦尚行誼，與弟宜旭分產，先為文，泣告先祠，推故產悉讓弟，而身任一切門外事。先廷尉有故人，開府婁江。公奉書往謁。開府迎公甚恭，幕下客顧以金錢為壽。居間有請，公面叱曰：「若視我何如人哉？」拒不納。故家世膴仕，而落落如寒素云。所著有《名臣琬琰通錄》、《金石錄》、《雲間詩文選略》、《先哲金石錄》、《近代人物志》、《雲間百詠志補遺》、《上海記變》、《中園記》、《金石林》諸書藏於家。
范叔子曰：予讀唐史，見溫彥弘將改葬祖父。筮者曰：若葬茲地，當害兄而福弟。彥弘曰：若得家弟永康，我當含笑入地矣。嗟嗟，兄弟之於人大矣哉。古人何乃不有其身而有其弟與！紫光先生以文學名，不足多；獨其友愛宜旭弟，為文告廟，推讓故產，此豈晚世人情所能耶？庶幾，與彥弘相上下者乎。
徐獻忠
徐獻忠，字伯臣，號長穀。公學博才高，日讀書盈寸。為文深厚典據，大類子長。間雜東京，所論詩，五言重魏晉；七言止取高岑，而上律止於大曆。而自為詩，沉鬱彩秀，出入諸名家。尤長於賦，如《布賦》一篇。憫念松人愁苦，周委詳盡，能令循吏讀之酸鼻。生平無他嗜好，惟著書自娛。有《金石文樂府》、《吳興掌故錄》、《唐詩品》、《水品》、《四明半政錄》、《洪範或問》、《春秋紀傳錄》、《大易心印》、《四書本義》及《分節參同契》、《大地圖》、《行義山房九笈三江水利考》等，各自為集，藏於家。真草書法蘇趙，為世所珍。由鄉舉，授奉化令。以節氣自持，不能折腰俗吏。時同鄉沈鳳峰愷為副憲。公與節推楊樞為屬吏。樞先謁愷，愷命侍坐。適公入，趨南坐，不少遜。愷意不懌。公怒曰：「而豈以我不能為陶彭澤耶？」後公坐誣掛冠，凱有陰擠焉。公厭松俗侈靡，卜居雲川。郡侯袁汝是，重公學行，每歎泖峰佳麗不能容，徐公高隱為恨云。
何良俊
何良俊，字元朗，號柘湖。公綺歲從經師遊，即厭棄制舉義。耽嗜古文，博綜九流，研味四始，兼抱經濟。思效一官，竟以數奇，僅拔貢太學。宰相憐其才，起家，拜南翰林孔目。甫考滿，即謝官歸。縱浪煙霞水石間。覃志著作，文法劉向馬遷，詩宗蘇李。而近體高岑。晏息處，皆名四友齋。四友者，維摩詰、莊生、白樂天，與公為四也。公自為記，及書屏示客。與王左輔、趙中丞兩書，皆公生平實錄。晚嗜聲伎絲竹，寢興必先奏樂。非過自奉，乃所期待者不淺耳。與弟進士公良傳，時稱兩何。所著有《何翰林集》、《何氏語林》、《四友齋叢說》，行於世。
范叔子曰：張董徐何，雲間所稱四賢也。其以文學行誼，倡和一時，詎不偉哉。令此四賢者，出入金馬門，為玉堂仙子，誰曰不宜？乃幸則為折腰吏；不幸則為老縫掖。使天而可問乎，此曷故焉？而巍科膴仕，往往升之譾才涼德之夫。噫，茲所謂命耶。
馮行可
馮行可，字見卿，號敕齋，即御史公恩長子。當御史下獄時，公甫十三歲。即伏闕上書，白冤狀，括發，短後衣，蹩瞢長安街中。見一要官輦過，即攀跪泣請。其詞絕酸楚不忍聞，皆掩耳。促舁者疾過之。又二載，會冬事迫，乃刺血書疏叩閽，大略言臣父恩，幼而失怙，祖母吳含飴哺之以長成有今日，不幸私憂過計，欲為陛下作吠奸之犬，而忘逆鱗之戒。遽陷大辟，竊念祖母吳已八十餘，憂傷之深，僅僅氣息。臣父今日死，祖母當以今日死，臣父明日死，祖母即以明日死；臣父死，臣祖母復死。臣煢然一孤，甯得不死？惟冀陛下哀憐之。縛臣置辟，而赦臣父，得以苟全母子二人之命。陛下謬臣，不傷臣心；臣被僇，不傷陛下法，謹延頸以俟白刃。納言陳經，見而憐之，為封上。有旨，法司更審，御史公遂得滅戍雷州。海內翕然，稱馮公父死忠，子死孝云。甫弱冠，舉嘉靖庚子鄉薦。家居時，佐御史公為義。已丁母金孺人喪，蔬食不入內者三載。穆廟初，部使者列上公前事，特旌為孝子，表其廬。公博學贍文，竟以蹇數，久困公車。謁選，得光祿署正，擢應天府通判。所至有惠政，而清操若水蘖。人稱不愧馮御史兒。已擢貳守，致政歸，杜門養高，紀無私謁。日以孝友之道，誨其子弟。即鄉閭後進，皆仰公為師表。部使者屢疏起用，公不就。朝命公爵秩，復旌其門，時稱異數云。有子大受，領萬曆己卯鄉薦。方以詩文雄傑時流，且日樹隱德。故馮氏濟美，遂為東吳之冠。
李豫亨
李豫亨，字元薦，少穎異。十餘齡，從父海樓公，官遊湖襄。會剪大溈寇，公從旁籌策，一座皆驚。客歸，補郡博士，已入貲為國子生。卒不第，授鴻臚序班。時新鄭當國，公條上國計三議。新鄭深器之，欲大用公。公無宦志，歸築室西湖上，與龍溪王公講學，多從遊者。抵武夷，生徒益眾。公自五經子史，旁及山川、象緯、兵農財賦、醫卜堪輿，暨二氏之學，咸窺精蘊。所著書有《推篷寤語》、《自樂編》、《三事逆真》、《格致明辨》、《自樂窩詩草》、《梅花百詠》。所輯書有《寒谷回音》、《藥籃春意》、《廣記攬玄》、《珊瑚枝》總若干卷。工署書行草，具體趙承旨，有石刻行於世。
范叔子曰：國朝以製義取士，士即長於製義。亦卑卑腐語耳。幸與的者，曰甲科，輒侈肆尊大。令不由此途進，雖周孔之德，遊夏之學，亦敝帚矣。元薦窮百氏家言，不下五車，竟阨於一第，俗吏猶然以貲郎目之。噫，貲郎豈皆讀元薦腹中書者耶？彼俗吏何以當甲科也。
楊允繩
楊允繩，字翼少，號抑齊。與嘉靖庚子鄉試，辛丑下第。往受業唐荊川先生，講良知之學。日置黑白二圈，以誌善惡。即昔人投豆之說，其精進力行類如此。甲辰成進士，以行人擢兵科給事中。時分宜嚴嵩當國。公首上簡輔臣，廣錄用。以隆治化疏，尋劾勳臣本兵之不職者。又歷上拯弊安攘諸疏，言中理窾，已奉詔冊封河南王府。遂乞歸，計不復出。會倭亂，憤激時事，趨駕還朝，即抗疏數千言，內及閣部大臣饋送不貲。蓋指嵩相言也，嵩銜之。適巡視光祿，有寺丞胡膏者，嵩客也。公廉其貪汙，虛冒物價狀，劾之下法司。嵩既無計免膏，又切齒公，乃嗾膏反誣公譏訕。嵩從中灼之，世廟震怒。廷杖下錦衣獄，擬絞。在繫者五年，嵩患之。因星隕如雨，占者以天示變，咎在臣下不忠。遂列公名上，請刑以應。庚申十月朔，公遂赴西市。朝野冤之。先是公家居，性行峭直，無所避。一郡佐峻行敲樸。適公過，聞號呼聲，立假其榜，紿雲，將以懲奴輩不當意者。佐為懾息。郡侯方廉，送別公，亟言志在退休。公正色斥之曰：公不欲做官，元旦不當晨趣姚醫士門賀節矣。姚故徐司空達齋客也，方面赬不懌而退。嵩子世蕃，驚縱，邀公飲。有二客皆朝紳，不速而至。世蕃令兩童子，持朱墨筆點其面，為闖席者戒，公默不語。世蕃深銜之，竟以此賈禍。語云：太剛則折，楊公有焉。公有子曰應祈，性至孝。當公下獄時，前後三草疏，最後走平坡山中。剜靈芝三本，將獻上，請代父死。會世廟不測，皆為母黃孺人所阻。乃身服皂隸衣，行長安街，毀容骨立。念未舉子，姑以藥餌自扶。已得今孝廉公忠裕。甫三日，覘知給諫公，禍不解。入獄永訣，絕食而卒。聞者莫不失聲。越三年，分宜難作。又四年，穆宗御極，推諸言事者，贈給諫公奉議大夫，光祿寺少卿。諭祭一壇，蔭忠裕為國子生。又用李都諫用敬言，逮膏抵死。迄萬曆戊子，忠裕領鄉薦，聲籍籍士林。人以為忠孝之報。
范叔子曰：上山不避猛虎，下海不畏毒蛟，烈士不當如是耶。諒哉，吳中丞之銘公也。雖然，謂天有知，何刑公之生而又夭其子？謂天無知，何錄公之歿，而又榮其孫？豈其理之不可信耶？雖然，不僇公忠，不盈嵩惡。嵩惡彌盈，公忠彌著。嵩也遺穢，公也垂芳。孰謂天之成全公者無意哉？
抑齋公在告時，有日者對陸宗伯曰：「楊公為門下同年，其命當死國難。公勿勸之出。」宗伯曰：「此公已無宦志，安有此日？」而言誤矣。一日，楊公忽投刺別宗伯還朝。宗伯心動，且知公意已決，不可復阻。猶幸星術未必奇驗也。已聞變，宗伯時為憮然，悔不宛引日者言力挽之。
龔情
龔情，字善甫，號方川。公生而穎喆，髫齒能日記千言。舉嘉靖癸丑進士，授行人，奉使景寧藩邸。峻卻饋遺，擢禮科給事中。值歲議軍，北胡南粵諸道，赤白囊旁午，警報歲數失稔。公首疏，飭邊防預儲蓄，蠲南北額外之征，均兵餉以蘇偏累。復疏上，詔取太倉銀。兩省中推公敢言。會勘伊庶人不法狀，忤當事者，指摘貳德清。尋歷升南虞部郎，報罷，公少日聘韓氏。已其女遘廢疾，或諷公改圖。公不聽，竟其女亡，始議婚。其大行端謹，類如此。性喜博古，屬文著作，宗《韓非子》。有撮殘稿，藏於家。
龔愷
龔愷，字次元，號全山。第嘉靖丁未進士，即給諫公從弟。時稱兩龔。授慈谿令，視職廉慎，治釋神明。去縣日，民攀留者遮道，至截鐙去。入台，試御史。會咸寧侯仇驚倡馬市，公首署疏論之。杖闕下，得不死。已按西粵，吏不職者，先望風去。尋列靖江王不法狀，疏上，大征粵寇，為當事者忌。出為山東參議，多惠政。晉湖廣副使，以疾作引歸。杜門不事私謁。郡邑大夫造請，必為指詰疵政，靡不屈服。公雖峭直清嚴，待族黨外戚，務敦厚道。識者稱公為古之遺直，竟以考察降調，交口冤之。
范叔子曰：吾郡自嘉隆以來，其以兄弟掇巍科為望族者，何比比耶？獨兩龔在台諫，並諤諤有聲。居鄉亦稱兩君子，即以功名相終始，奚愧焉。乃竟坐誣掛冠，而家聲亦不永世。身歿未幾，子孫多寥落，鮮克自振者。豈盈虛之數有定耶？語云：「天道無親，常與善人。」豈欺我耶？
王相堯
王相堯，字師舜，號容齋。公生而岐嶷，音吐若鍾。早歲，即為陸文裕公所器，補博士，名鵲起，已入貲為上舍。公於書無所不窺，尤窮心國朝典故，及濂洛關閩之學。時分宜為祭酒。叩公經濟，迎刃而解。故於諸生中，絕憐愛之。一日，選從比部郎，恤刑河南。公舉歐陽崇公語：「我與死者求生。求生不得，我與死者兩無憾。」以微諷比部。時有一用斧殺人事，公潛以用字改甩字，曰姑易一字，以全一命乎。其宅心仁厚如此。嘉靖癸丑島夷內訌，上海議築城，巨室以壓價高，多梗議。公獨奮然，先撤屋輸地於官。城完，公破產居多，囊貲亦罄。公遂絕意進取。關一舍，題曰「容齋」。日箕踞吟詠其中。常曰：「我無他過人，獨於人無所不容。事至物來，理恕情遣，訌侮寧及我哉。」人以是服公度量。公學博行高，乃以數奇屢蹶。當分宜柄國，或勸公往謁，美官可立得也。公愀然曰：「士固有命，吾豈以幹謁取榮耶？」後世廟登遐，覃恩宇內。部使者列上公行，例授銜河南光州判，從公恤刑惠政故也。壽考而終，海上稱為耆碩。
董體仁
董體仁，字元善，號海觀。以子貴，封南京工侍郎。公沉毅博洽，早歲試博士，輒高等，竟蹇一第。年四十餘，應補序貢，推讓其同儕之老而貧者。士論咸高其義。時公伯子傅策，已成進士，直聲振海內。恬淡自如，一不為意。每憐族黨貧苦，為置義田若干贍之。有范希文之風焉。仲子進舉，隆慶丁卯薦季子傅文，廩學宮，皆一時名士。
袁福徵
袁福徵，字履善，號太衝。公誕時，封公夢狀元錢福造其第，故名福徵，初號潛衝。一夕，公夢左思語曰：君即我後身也，因更號太衝。束髮廩學宮，舉嘉靖甲辰進士。初比部主政，論北地囚。庚戌，晉為郎。會虜大入寇，肅皇帝誅丁大司馬，怒諸曹郎。公袖短疏，疏職方郎王某無罪，奉旨編為民去。遂名動公卿間。已出守復州，里役負魚課者，祖孫繼死箠楚下。公捐羨鏹立出之，移貳齊安。其屬邑麻城有柴山，連亙二百餘里，劇寇萬種。公氵朁師夜進，悉殲之。民至今立祠祠焉。會丁父艱，服闋。起貳隴岷，岷迫西番夷。公以孤臣，走萬里絕塞，一意拊循。甫五月，左遷傅南陽王。王甫辮髪，大國母垂簾。諸軍校為豪魁者乾沒莊邸，孱弱不能令。公至，則搜剔奸蠹，悉按以法，人不敢犯。藩府故事，有左右長史，視殿閣臣；有正副承奉，視司禮監。承奉員缺，例於府中以次補升。疏名奉請，無自內出者。兩閹豎某某，詐為王疏以聞，下宗伯覆議令之官，非特旨也。公廉其實，具揭科部及撫按兩台，題參偽狀，縛詣闕庭杖之。以是忤中貴，褫職歸。居恒，日以詩文棋酒自娛。凡里中顯晦少長，皆為忘年忘分之交，絕無軒冕俗態。時客遊吳越金陵佳山水間，終歲忘歸。與太倉王元美，北地李於鱗，並馳名海內。元美常贈公以詩曰：「蒼顏此日圍棋叟，青鬢當年同舍郎。出僅一身何假鍾，行逾千里不齎糧。永論緇素皆親屬，才得湖山即故鄉。似爾蕭疏吾亦易，檻猿籠鳥更茫茫。」真得公實錄云。公文法顏延之，詩具體杜工部，行草得蘇長公真趣。有著作數十帙，藏於家。
張仲山
張仲山，字仁卿，號五鹿。公雋資邃學，為先輩徐獻忠所推轂。食廩學宮，有聲，性至孝。所授弟子束帛，即以備旨髓奉親。伯仲君皆食貧。公推父產之腴者贍之，而以瘠自居。已伯仲中廢，並取瘠者，公亦不為意。伯常以逋被繫。公色動曰：「吾壁立，且甘之耳。忍係兄耶？」傾囊出之。待宗族姻黨，務敦厚道。所教授弟子，皆為名士，有西河之風。識者咸期公為大器竟阨於例，不及貢。有司數上公才行，部使者相繼下書，旌其門。邑令屠長卿輩，延為鄉飲大賓。同志者播之詩歌，以彰懿美。有紳裾誦義錄。
范叔子曰：予讀唐史，見牛弘弟弼。嗜酒而酗，射殺弘駕車牛。夫人迎謂曰：「叔射殺牛。大是異事。」弘曰：「已知。」讀書自若。嗟乎！有兄如此，雖有長舌，將安施焉？余觀五麓君，推恩伯仲，有古人風。而朱孺人率能以義佑之。其子善，又能世公家聲，而身淳厚。如受徐長孺託孤，周旋墾至，即朱文季不負張堪知已之言（見《後漢書》）。周仁榮善體楊公道假宅之意（見《元史》）。昌以尚焉。故予觀五麓君之刑於，而知其賢於人遠矣。
楊有為
楊有為，字後可，號九南，舉嘉靖己酉鄉薦。公處奔競紛華之世，獨能狷介自持。壬辰長至日前，遘微疾，沐浴更衣而逝。以貧，不能葬。孝廉張齊顏，為文求助於郡中縉紳，其詞曰：廉侔陳仲，貧過原思。生平惟守一編，家業空餘四壁。足絕公署，當道至不識其姓名。高臥窮村，交遊莫得望其顏色。甯甘凍餓，特恥幹求。生之年，常並日而餐；死之日，至槁棺而殮。又況天乎不吊，終奪伯道之孤。室有未亡，堪憐黔婁之婦。凡我同類，誰不闕情。擬捐厚賻之資，以儲薄葬之備。言言皆公實錄，讀者哀之。
莫雲卿
莫雲卿，初名是龍，字廷韓，號後朋，即方伯如忠伯子也。公賦質岐穎，蚤歲能屬文。日誦記數千言。稍長，即攻古詩文詞賦，有倚馬才。律宗杜工部，文法西京，尤長於書畫。行草得米南宮真趣，間寫張旭，畫宗黃公望，皆為世所珍。公性豪舉，不拘小節。當嗜奕，終夜較不倦。有相知好雅潔者，邀坐斗室中。焚香煮茗，蒹供佳膳，輒亡歸。與先輩文徵仲、唐伯虎，臭味相埒，絕無松人俗態。以拔貢為國子生，名重都下。歸則杜門著述，不事幹請。生平矜恤貧士，傲睨富貴人。間或陰植親友，亦絕不令人知。方以學行立幟吳下。倏遘疾而亡，聞者浩歎。所著有《筆塵》及《廷韓集》藏於家。
范叔子曰：廷韓以曠世逸才，竟蹇一第。時或使酒罵坐，以舒不平。予嘗從間解之曰：足下抱千秋業，當是宇宙內第一等人。何有於此輩啄腐鼠哧者哉！廷韓深服子言，時過辱推獎。一日，吳門王伯穀，薄暮抵諸宜甫齋頭，宜甫邀予陪飲。有兩春元，不速而至。同席久之，聞暮鍾，將散去。適廷韓泛酒龍潭歸，頗有意宜甫。因攜一妓及諸友偕來，擬取醉。遇伯穀兩春元，若不懌。甫舉懷，忽把予臂語伯穀曰：「足下知吾松此君乎？」伯穀云： 「與予善。」廷韓曰：「此君食貧苦學，坐中富貴人不足敬。可敬者，此君耳。」予復戲解之曰：「莫大得無酒癡，作故態耶。嗟嗟！今雖欲再睹廷韓狂態，不可得矣。」故廷韓死，予每哭之失聲。廷韓生平，鄙牙籌會計，惟畜圖書數千卷，及古名人字畫數十幅。年甫半百，倏焉長逝。肉未寒，妻女遭暴疾，一日以死。僅遺一孤，斃覺孑立。幸長女適潘方伯季子雲。卜地海上葬之。著作多湮沒不傳。嗚呼！何天之不仁於廷韓乃爾哉？
朱朝貞
朱朝貞，字孟元，號中宇。家藏宋譜乘，實晦翁先生之裔。公王父諱昴者，以平蠻奇功，為武廟時名御史。父孝廉公，諱承祊者，與郡中莊小山、周萊峰，二三先生締筆研冰蘖之交。鄉薦四十餘年，囊橐如洗。公淵源家學，少為邑庠南雍宮弟子。聲噪起，數奇。九躓棘闈，歎大丈夫安能雌伏？然何可奪司命者權。吾每寤寐李永和，擁書萬卷，不假南面百城也。遂棄丟公車業，窮日夜為囊帙蠹魚，兼咀茹釋氏諸書。間與衲子話無生，或偕騷選侶勝唫眺。偶及著作，日文必東西京，可無辱子墨客卿；詩必開元大曆，可無卑宮商，乃其才足辦耳。為人悃幅坦衷，然落落寡合，不喜遨遊大人先生，市蝣蜉之譽。嘗謂古逸民如冥鴻野鶴，莫可籠羂。今奈何林泉於朝市，煦濡於軒冕。此又何如終南捷徑耶？乃著《胡廬篇》以見志，並《踏雪草》、《蚊賦》行於世，《武丘吟草瑣言》、《織屩集》藏於家。
俞顯卿
俞顯卿，字子如，號適軒，成萬曆癸未進士，授刑部主政。公邃於理學，禔身嚴毅。早歲舉孝廉，即留心民瘼，有范希文先憂後樂之志。穆廟末年，奸民誣告絕田，牽連騷擾，幾至煽亂。公為呈詞，令耆民羅奉等，抄呈巡撫張佳胤。具奏停止，民賴以安。已公立朝，會一勳戚與公同官者，褻慢不經。公抗疏論之，坐誣掛冠。家居，杜門清修，敦尚孝友。執父喪，蔬食三載，復鬻園以成葬禮。士論高之。
范叔子曰：始於闈鄰，卒於金虎，果哉。先民之畏比周也，公獨不念此乎？且夫肩鴻钜者，必有所忍。乃克有濟，公不能隱忍於一時，以需公論之自定，亦亟矣哉。雖然，天下無兩是，亦無兩非。以公之疏而黜其人，即以公之疏而並黜公也，果孰是而孰非耶？時事可知矣。
徐益孫
徐益孫，字長孺，號興偕。公少孤，十歲喪父，奉貞母陸孺人教。日下帷讀書，厥有成立。年十七補博士，已入遊國子，名傾都下。所至公卿大夫，比於黃叔度云。事母至孝。居恒，教授弟子，束修皆以供肥毳。母死，遂絕意進取，捐太學符繻焚之，示不復出。結廬墓側，昕夕悲慟。郡邑大夫請上其事以旌異。公辭益力，其奏記有曰：益孫既賴母以成身，當立身以報母。不能揚名以慰母，何忍借母以竊名？未能從殞，以是偷生，莫可抒哀。敢希幸進，反覆三思，只欠一死。讀者比於陳情表云。年未半百而卒，眾共惜之。
陸郊
陸郊，字子野。號三浦。公貌古行高，尚貧不自給。怡然跌坐讀書，臨摹古人法書名畫以自樂。前後監司守令。熟公名者，時時欲交歡公，公不屑也。董宗伯傳策，為國學博時，疏論嵩相，謫戍廣西。諸名公裒詩送之。獨公詩有「千言抗疏緣明主，萬里從軍奈老親」之句，為人所膾炙云。公詩法陶徵君、孟襄陽；書法虞世南、顏清臣，俱得其骨。所著有《子野集》行於世。
陸應暘
陸應暘，字伯生，號古塘，即三浦公子也。公少負雋才，甫弱冠，即長於古文詩詞。真草書法顏魯公，間寫歐陽詢。索者嘗滿戶外。詩宗大曆，文宗曾王。平生熱腸坦腹，善赴人緩急。乃無端坐友人事詿誤，眾皆扼腕。每傷古道日偷，士風不振，力欲挽回狂瀾。逞逞形之意氣激烈，而位卑言高，動惟薄俗非笑。公亦不為意。客遊南北十餘年，足跡幾半天下。縉紳公聞雲間陸伯生至，輒倒屣傾蓋。公益自珍，絕不幹以私。興甚豪，舉嘗自傷數奇，不為造物所憫。則舉杯而問之曰：「天乎天乎，何使陸生至此？」故公客長安，有詩文名，有狷介名，有酒人名，且為申許二相所推轂。足稱雲間高士。所著有《遊燕集》行於世。
范叔子曰：伯生與予同遊黌序，即督學耿公所取士也。其間奪翼巍科者，幾二十人。獨予與伯生為老博士。然皆能以古文詞，表見於世。伯生猶善客遊，其所歷覽名山大川，逞逞賦之詩歌，以據其牢騷拂鬱之氣，亦雄矣哉。乃所謂奪翼巍科者，先夭折四五人。與草木同腐者，又幾七八人。倘以吾兩人較之，昌黎氏所謂孰得孰失，必有能辨之者。
余采
余采，字元亮，號秀州，先世方正學先生之後。革除間，避居海上。公剛毅，有志操，面折不容人過，亦不妄取人一錢。庠中後進，望若嚴師。常與婺士同舟。其人道卒，公出貲殮之，終不責報。倭亂時，寓郡城。每同家君閑步，忽遇少婦冶容者，公面壁避之。家君問其故，公答曰：「目不視邪色。」其生平嚴正，類如此。僅以需貢作教，樹立多名士云。
朱察卿
朱察卿，字邦憲，號醉石。公早歲，即厭薄經生，志在不朽業。事母兄孝敬備至。生平重幹進，多義俠。有監軍使者，故常德其父。福州守豹，風使奏謁，當以軍功起家。公謝去。族人寒士，待公舉火者，傾囊濟之，無吝容。王司寇鳳州，常比公郭林宗徐孺子云。公銳情著述，文逼西京。五七言詩婉麗爾雅，具體錢劉。有《邦憲集》十五卷行於世。
張昉
張昉，字元昃，號友蓮。公負雋才，力貧苦學，宗歐曾五七言詩，典則有大曆風，尤長於選。真草書臨摹山水，皆得晉元風骨。性不嗜從王公大臣市蜉蝣之譽。故行年七十，無所知名。邑令屠長卿，思一見其人。坐索書畫手卷，以□金百兩為壽。公謝卻之，卒不往見。蕭然一身，不能接餒。陸大行彥章，為假居僧寮一椽，時佐酒米。公曰：此賢者之惠，也不妨吾廉。郡人兩高之。
范叔子曰：身將隱矣。焉用文之？古人重高士，良有以也，今之托名山人者，何比比哉？乃跡寄林泉，心懸富貴旦暮奔走，射利沽名。而叩其中，且空空無當於用。是陽慕山人，而陰濟其小人之私也。愧之矣，愧之矣！予觀昉之才藝，足稱名家。乃能隱約沒齒，不求聞達，即以方之爰旌木鮑，焦諸賢，甯甘立槁。獨恥幹求者，奚讓焉？故予每見昉。必稱曰真山人。
孫得原
孫得原，字本卿，號雁洲。公少有俊才，治舉子業。二十而病羸，支離一床者五年。遂棄去故業，以詩歌自娛。尤工篆隸雜楷，縉紳間絕愛重之。時時籃輿過公，說詩問奇。公以病足不能行，縉紳遂醵錢，買一蹇驢給之。郡中故無騎驢者，騎驢自公始。故驢跡所至，兒童婦女，皆呼策驢山人云。公又以孝稱，事母魏孺人。雖晚年，猶依依膝前孺子慕也。詩有《黃山谷蘇東坡遺音》、《精舍一椽》、《左圖右史》者，四十餘年而卒。
陸宗行
陸宗行，字伯與，號家山。公弱冠補博士，即究心濂洛關閩之學。而旁及於內外陰陽九流諸子百家，冀為通儒。已慕太史氏遨遊四方之志，擊楫渡江，走桑乾太行，歷燕秦晉魏故墟，吊古偉人傑士之墓。欲從武弁中，當一面以試其奇。會數奇，敝表帶索以歸。築室於放鶴灘，雜植名花怪石，箕踞吟嘯其中，所詠有「不羈天地澗，無事日月長」之語。公多巧思，常制一畫舫，外列爻象，內具茶鐺酒灶六博棋枰之屬。每乘舫探奇，雖窮鄉兒婦，咸嘖嘖呼為家山先生。公善琴，又工樂府。興至輒浮白浩歌，幾失天地，自比於嵇中散桓江州云。晚年，會馮廷尉公季子敏卿，舉進士，為兵部郎。即公表弟也。一日顧謂妻子曰：「天豈真虛生我耶？吾氣尚壯，不忘擊築探丸之懷。矧有弟在燕中，吾將一往。得晝交天下賢豪長者，而幸於一遇，庶不負此生。」其如征橐何，乃出所幸姬鬻之。策劍趣長安，竟無有知公者。因窮愁旅邸以死。敏卿聊為脫驂，扶親歸之。識者扼腕。
范叔子曰：予嘗讀王文成公瘞埋文，見一吏目，攜一子一僕，赴官於煙瘴毒癘之鄉。三人一朝死於途。時文成公謫為驛吏，命童子持鍾往瘞之。因為文，欲招其遊魂而還之故鄉。又悲所今謂吏目者，即偕子僕食力於家，未必凍餓以死。何至詢升斗之祿而死非命乎？夫吏目詢升斗之祿以死，文成公猶且悲之。今家山先生所詢者安在哉？而乃同於吏目之死非命也。假令文成公目睹先生之變，其為悽愴之詞以吊，又可知矣。予今老矣，平生坎坷，大都與家山同。獨能以義命自安，而不役役於窮途。自謂加家山一等云。
范允謙
范允謙，字牧之，號笏林，舉隆慶庚午鄉薦。公多才情，夭而客死。其子必宣，屬山人陳繼儒為外傳。予特附錄之，令讀者知公為當代逸品云。陳繼儒曰：余宅鄰牧之，初聞牧之以情死，不敢問父老。比十年，奉化人之教，略已定情。乃始許牧之子必宣，作牧之傳。范生牧之，名允謙。伯父太僕，父光祿，為文正忠宣公後。牧之復以庚午舉鄉進士。生而頎，廣額頤，頰而下小削，目瞳清熒，骨爽氣俊，不甘處俗。華亭世家子，出必鮮怒，錦衣狐裘，舞於車上。童子駢肩而隨，簪玉膏沐，如婦女之麗。牧之見之，往往內愧肉動，毛孔蝟張，輒障面去。牧之居恒，單衫白合，著平頭弁，與諸少年頡頏而遊。遊遇豪貴人，牧之欠抑唯諾，陽嗛不敢言。眾以為是生也，寒酸不上人眼，意輕之。牧之乃快，或坐客小覺，則拂衣疾趣出。亟遣追呼者問，牧之飄風逝矣。性嗜書，無所不讀。能跳梁於翰墨間，有才子致。客非韻，斥門者不納。納必以名香清酒為供，或宴語夜央，喜不嗜寐。童子更燭割炙，復張具，如客初至時。屋下雞鳴，猶聞鼓琴落子聲。及醉而嘯者，至是四方之客日益集。牧之恢張心胸，厚往薄來，故雜賓亦稍稍得進。而未幾杜生之事起。杜生者，妓女也。以風態擅名，慷慨言笑，自題女俠。與牧之一遇於閶門，目成久之，退而執手歎曰：「吾兩人得死所矣。君勝情拔俗，余亦俠氣籠霄。他日枕骨而葬太湖之濱，誓令墓中紫氣，射為長虹。羞作靦腆女兒。下指鴛鴦，上陳雙鵠。」言罷大泣。眾驚其不祥。嗣後淹係旬月，無復顧禮，毀頓精神，廢輟家政。客乃有為文告神以絕牧之者。牧之答曰：「僕聞虧名為辱，虧形次之。諸君子具當世賢者，僕雖不才，忝惠莊之遇舊矣。諸君子一旦攝齊束帶，矢之神前，擊鍾伐鼓，以絕鄙人。一時觀者，莫不駭遽狂走，謂僕當得夷族之禍，以至於此。甚而造作端末，飛流短長，筆之隃糜，付之屍祝。無煩檢考，遽定爰書。不須左驗，遂成文案。是忠告之義，同於擿抉。捃摭之過，近於文致。使僕不能含生於覆載，強息於世人。辱云甚矣。僕亦何人，其能甘之？惟有蹈東海而死耳。」 牧之既深情，膠粘不解。而復為諸客所激，若圓石遇阪，轉觸轉下，勢不得不與俱盡。會太守窘杜生，出辱之庭。牧之忍愧，以身左右翼，多卑詞。太守徘徊不令下鞭，然終不許牧之以一妓女燼。黜賣杜為賈婦，牧之佯諾。陰使人臂山西賈，得之，以藏於別第。俄載而與俱長安。居長安不三月，牧之病肺死。牧之既死，杜生敕家人裝其喪歸，而以身從杜入舟。忽忽微歎，間雜吟笑，如無意償範者。至江心，命具浴。浴罷更衣，左手提牧之宣和硯，右手提棋楸，一躍入水。左右驚視，不能救。初見發二三尺許，浮沉旋瀾中，已復颺起紫衣裾半褶。復轉睫間，而生杳然沒矣。余聞牧之，事光祿公秦淑人，及遇弟允臨，斤斤孝友，名教人也。因緣為祟，卒耗俊姬何哉！漢高項羽，英雄絕世，劍鋒淬人，眼不為眨。乃心銷神枯，終不敢斷虞戚之愛。夫二公賴有此舉，小足破俗，不然，項乃倔強老輩，龍{淮十}公一村亭長故態耳。語曰：天下有心人，盡解相思死，世無真英雄，則不特不及情，亦不敢情也。牧之者，得無老氏所謂勇於敢則殺者歟。定盟且誓，永焉不諼。沉恨幽疑，泮然渙釋。兩人可謂誠得死所矣。使杜遲回獨生，或不欲生，而無幸以不汗病死。寥寥千古，含怨何期？今而後知杜生之有以謝牧之也。或曰：君家蠡首倡風流，而唐杜牧之奇宕挑達，半臥粉黛中以老。君於牧之，則諱姓；於蠡，則諱名。垂二千載而合為范牧之。嗚呼！然與否與，讚曰：余與牧之子必宣遊，生駒俊鶻，抑何其似牧之也。必宣入國門而遇平康里，則疾回其車。市有倚門而眺者，恥若面黥，惟恐唾沫形影之及。必宣少孤，心不能記牧之短長肥瘠而能不失尺度。如是，父豈必身為教哉？夫曾子子父之相反，而趙括之讀父書也，為人後者，其奚擇也。
倪邦彥
倪邦彥，字伯獻，號藹寰。綺歲，即沉靜好學，志操不群。弱冠，由博士入貲為國學生。以數奇，八躓棘闈，遂謁選，授光祿大官丞。會穆廟覃恩，得封乃考新溪公。有子甫英，業領順天鄉薦。公喜曰：「新沾寵命，子列賢書，可自慰矣。奚必躋巍陟膴為也。」旋擢桂林別駕，即致政歸。居鄉，嫉俗之誇嚴蕩軌，淫窳澆墮。欲以古道力挽之，因更號一溉子。取嵇中散，所謂為稼於湯之世必一溉者，後枯之義也。以故賬貧恤孤，不惜傾橐，有平仲希文之風。遇寇起海上，議城役兵。與有司計無所出，公首議曰：「卜式賈人子耳。猶能為縣官輸粟實邊。況吾輩耶？」即捐貲佐之。時里中幸免倭患，實推公之功。嘗訪應休璉之。又作《百一感》篇行於世。唐太史文獻讀之，比於蟋蟀簡兮諸篇，識者服其知言云。今孝廉公益樹懿行，聲藉士林。人稱為仁者之後。
錢廉
錢廉，字貞夫，號介石，吳越武肅王裔。公性嗜學，雖治詩，然《易》、《禮》、《左氏》、《春秋》，無不精研，背誦無漏。弱冠補博士。試輒高等，竟八困棘試，督學楊公嘗手其卷歎曰：「子其文中李廣乎。」僅以應貢，得豐城教，尋轉會稽。公訓士，以經學為先。士皆驚詫曰：「公豈康成夏侯高唐公穀合為一人乎！」再轉教授鄴台，鄴台必走陸可至。而公事母沈孺人至孝。時孺人春秋高公。歎曰：「昔王陽回馭，非以親故耶。吾奈何忍挾母氏陸走黃塵，以苟升斗也。」遂投劾歸。生平醇謹專愨，不與物忤。雖御子弟僮僕，未嘗輕加迅厲。所著作甚富。子姓皆奉公命，不付剞劂，以是無傳者。病篤，猶無日不晨起櫛沐，衣冠談書史。一日，命其子良輔、良軫，講鄒孟孔子登東山章。極言紫陽訓詁語，已得曹溪汗下悟矣。竟掩卷端坐，拱手而逝。已復徐開目曰：「死生之際，其究竟若此哉。」遂歿。人以為公得蟬蛻云。
陸從大
陸從大，字履貞，號賓峰，有雋才。弱冠，即以儒士領嘉靖丁酉鄉薦。辛丑成進士，補福清令。值海溢民饑，捐俸賬之。歲大旱，禱雨，雨輒應。土民裒公所作喜雨頌，及民間謳歌，為如郊錄，行於世。時守令未有久仕者，公獨以士民借寇眾，令清七年。始轉廷評，尋升工繕主事。會廷推公妙詞翰，遂奉旨，同張某等七人，更直制敕，蓋一時異數云。竟以京師大疫，夭於官。公重義好施，不啻饑渴。有同年孫某，謁選客亡。公脫驂賻之，歸其二子。里人張某者，遊閩中，訪故舊。黜不納，兒乞於市。公宦其地哀而收之。捐俸三十金，為治裝歸。內戚某，嘗以產售公，伺公之官。輒蕩乎其產，公亦不為計。以故捐館之日，宦橐如洗，時論高之。所著有詩文若干卷，藏於家。
范叔子曰：張某因閩中事，父老至今能道之。然皆稔稱公。而切齒其斥張者，時公乃大而遺孤。彼其子方貴且盛矣。倘所謂無天者非耶！未幾而斥張者，赤族之禍起。公二子，曰萬言、萬里，者竟崛起繈褓，克紹公家聲，而孝廉君孝友之德，尤光里閈。嗟嗟，孰謂天道果遠乎哉？
潘允哲
潘允哲，字伯明，號衡齋，登乙丑進士，為新蔡令。高等調煩，義烏令。囹圄中縲囚為空，青草蔽地，徵為南御史，所建白大計，皆著為令。守齊安，民嚴之如鬼神。擢副使督學關中，故事，外臣不得乞休沐假。公一日，從郵中得父恭定公手書。語多失詮次。公心動曰：「翁其殆乎！」即解印綬歸。同官者覺而覓公，則跨一款假，出關久矣。中途，果聞訃，哀毀骨立。未抵家五十里，輒號跣而前，哀動道路。其治母夫人之喪亦然。家居，布衣蔬食。遇者不知其為憲副公也。人有緩急於有司，屬公居間者，公陽卻之，而陰為緩頰，白其冤狀，不令其人知也。人或竊知從公謝者，公輒面赤，遜謝無有也。應門傳刺，僅一老蒼頭。仕宦二十餘年，又為恭定公元子，家徒壁立。戊子歲祲，米價騰踴，公時時不給。以故鄉黨間，無不頌公者。卒之日，知與不知，皆為之流涕。丹所過，父老爭柿竹，掛紙錢其上。自公家達墓所，凡二十餘里，家至戶到。又共為歌謠，集諸子弟。歌為變徵聲，以佐薤露。其詞曰：「民有秉彝原好德，長公雅度何溫克。早歲賢聲遍鄉國，既登朝貴無驕色。身章悃幅厭華飾，禮度謙謙心翼翼」；「公之存兮共矜式，公之歿兮咸太息。仕兮未躋樞鼎職，齒兮未屆耄與耋；」或「積之豐兮報之嗇，胡天夢夢不可測。竹枝森森沿道側，紙錢飄飄豈易得。」三代民心此遺直，音聲淒朗，一唱百和，觀者填途塞巷，至軹靈軟不得行。其感人之深若此，蓋海上一盛事云。
范叔子曰：余所紀一時，人皆就其不得志於時者。衡齊公既以蚤歲登進士，仕列金紫。恭定公為之前，方伯為之季子，人生足矣。則何以入紀也？曰：以誌造物之變也，以誌人心之猶古也。余辱與方伯公友善，得衡齊公隱德為詳。以公之德，即官至台鼎，壽躋耄耋，何所不可？乃祿不配德，壽不配名，悲矣！余又觀吾鄉數年來，風頑俗薄，盜蹠夷齊，往往倒置。而上海尤甚。然公喪也，擔夫紅女，無不歎息泣下。至插竹之事，幾足與雷陽並傳。非所謂三代遺民也耶。余故重惜公，且以公為世鏡也。因捉筆紀之。方伯公宏於經濟，朝野傾注，與公同。宦橐如洗，好行其德，亦與公同。獨祿位稍顯，晚年林壑自娛，名壽方悠悠未艾。予故未敢入紀云。

[book_title]卷二
記風俗
風俗自淳而趨於薄也，猶江河之走下而不可返也。自古慨之矣。吾松素稱奢淫黠傲之俗，已無還淳挽樸之機。兼以嘉隆以來，豪門貴室，導奢導淫，博帶儒冠，長奸長傲。日有奇聞疊出，歲多新事百端。牧豎村翁，競為碩鼠；田姑野媼，悉戀妖狐。倫教蕩然，綱常已矣。居間捉筆，且噱且嗔。余始為諸生時，見朋輩戴橋梁絨線巾，春元戴金線巾，縉紳戴忠靖巾。自後以為煩，俗易高士巾、素方巾，復變為唐巾、晉巾、漢巾、褊巾。丙戌以來，皆用不唐不晉之巾。兩邊玉屏花一對，而少年貌美者，如犀玉奇簪貫髮。騌巾始於丁卯以後，其制漸高。今又漸盈紗巾，為松江土產志所載者。今又有馬尾羅巾，高淳羅巾。而馬尾羅者，與騌巾亂真矣。童生用方包巾。自陳繼儒出，用兩飄帶束頂，近年並去之，用吳門直羅頭法，而儇兒更覺雅俏。瓦楞騌帽，在嘉靖初年，惟生員始戴。至二十年外，則富民用之，然亦僅見一二，價甚騰貴，皆尚羅帽紵絲帽。故人稱絲羅，必曰帽緞。更有頭髮織成板，而做六板帽，甚大。行不三四年而止。萬曆以來，不論貧富，皆用騌，價亦甚賤，有四五錢七八錢者。又有朗素密結等名。而安慶人長於修結者，紛紛投入吾松矣。
男人衣服，予弱冠時，皆用細練褶。老者上長下短，少者上短下長。自後漸易兩平。其式即皂隸所穿冬暖夏涼之服，蓋胡製也。後改陽明衣，十八學士衣，二十四氣衣，皆以練為度，亦不多見。隆萬以來，皆用道袍。而古者皆用陽明衣，乃其心好異，非好古也。綾絹花樣，初尚宋錦，後尚唐漢錦，晉錦，今皆用千鍾粟、倭錦、芙蓉錦、大花樣，名四朵頭。視漢唐諸錦，皆稱厭物矣。羅初尚暖羅、水圍羅，今皆用湖羅、馬尾羅、綺羅，而水圍羅又下矣。其他紗袖，更易不可勝計。布袍乃儒家常服，邇年鄙為寒酸。貧者必用絹色衣，謂之薄華麗。而惡少且從典肆中，覓舊緞舊服，翻改新製，與豪華公子列坐，亦一奇也。春元必穿大紅履。儒童年少者，必穿淺紅道袍。上海生員，冬必服絨道袍，暑必用騌巾綠傘。雖貧如思丹。亦不能免。更多收十斛麥，則絨衣巾蓋，益加盛矣。余最貧，最尚儉樸。年來亦強服色衣，乃知習俗移人，賢者不免。婦人頭髻，在隆慶初年，皆尚圓褊，頂用寶花，謂之挑心。兩邊用捧鬢，後用滿冠倒插。兩耳用寶嵌大環。年少者用頭匝，綴以團花方塊。身穿裙襖，襖用大袖圓領。裙有銷金拖自後翻出挑尖頂髻。鵝膽心髻，漸見長圓，並去前飾，皆尚雅裝。梳頭如男人直羅，不用分發，蝶鬢髻皆後垂，又名墮馬髻。旁插金玉梅花一二對，前用金絞絲燈籠簪，兩邊西番蓮俏簪，插兩三對。發股中用犀玉大簪，橫貫一二隻；後用點翠卷荷一朵，旁加翠花一朵，大如手掌。裝綴明珠數顆，謂之鬢邊花。插兩鬢邊，又謂之飄枝花。耳用珠嵌金玉丁香。衣用三領窄袖，長三尺餘，如男人穿褶，僅露裙二三寸。梅條裙拖，膝褲拖，初尚刻絲，又尚本色，尚畫，尚插繡。尚推紗，近又尚大紅綠繡，如藕蓮裙之類。而披風便服，並其梅條去之矣。包頭，不問老幼皆用。萬曆十年內，暑天猶尚騌頭箍。今皆易紗包頭。春秋用熟湖羅，初尚闊，今又漸窄。自吳賣婆出，白晝與壯夫恣前後淫。以包頭不能束髮，內加細黑騌網巾，此又梳裝之一幻。而聞風效尤者，皆稱便矣。
范叔子曰：衣飾之制，特男婦與時高下之細節耳。但前人之飾，愈清愈雅，而祗為導淫之資識者，不無感歎也。矧奴隸爭尚華麗，則難為貴矣。女裝皆踵娼妓，則難為良矣。良貴不分，烏睹所謂仁厚之俗哉？予又觀豪華公子，或昵龍陽，或喜優孟，苟可結其歡心，炫其觀美，即下體褻服，靡匪綺縠。而小人遂得恣意暴殄，漫無顧忌。乃志士固窮，懸鶉百結，求一蔽體而不能也。若此者可勝慨哉。
綾布，乃松郡中土產。昔年綾尚厚重，今皆用輕且薄者。而王江涇綾，始亂真矣。雲布，松人久不用，近年有精美如花絨者，價與綾等。士人間服之。餘布無奇，獨憎蘭花色、桃紅色，又尚紫花布，紫花原出真如地方，今東土遂為佳種。
鞋製，初尚南京轎夫營者。郡中絕無鞋店與蒲鞋店。萬曆以來，始有男人製鞋。後漸輕俏精美，遂廣設諸肆於郡治東。而轎夫營鞋，始為松之敝帚矣。所可恨者，大家奴皆用三禳官履，與士宦漫無分別。而士宦亦喜奴輩穿著。此俗之最惡也。宕口蒲鞋，舊云陳橋，俱尚滑頭，初亦珍異之。結者皆用稻柴心，亦絕無黃草。自宜興史姓者客於松，以黃草結宕口鞋甚精。貴公子爭以重價購之，謂之史大蒲鞋。此後宜興業履者，率以五六人為群，列肆郡中，幾百餘家，價始甚賤。土人亦爭受其業。近又有涼宕口鞋，而蒲鞋濫觴極矣。
松江舊無暑襪店，暑月間穿氈襪者甚眾。萬曆以來，用尤墩布為單暑襪，極輕美。遠方爭來購之，故郡治西郊，廣開暑襪店百餘家。合郡男婦，皆以做襪為生。從店中給籌取值，亦便民新務。嘉靖時，民間皆用鎮江氈襪。近年皆用絨襪，襪皆尚白。而貧不能辦者，則用旱羊絨襪，價甚省，且與絨襪亂真。亦前所稱薄華麗之意。
戲子在嘉隆交會時，有弋陽人入郡為戲。一時翕然崇高，弋陽人遂有家於松者。其後漸覺醜惡，弋陽人復學為太平腔、海鹽腔、以求佳。而聽者愈覺惡俗。故萬曆四五年來，遂屏跡，仍尚土戲。近年上海潘方伯，從吳門購戲子，頗雅麗。而華亭顧正心、陳大廷繼之。松人又爭尚蘇州戲。故蘇人鬻身學戲者甚眾，又有女旦女生，插班射利，而本地戲子十五二三矣。亦一異數。
華亭熟酒，甲於他郡，間用煮酒、金華酒。隆慶時，有蘇人胡沙汀者，攜三白酒，客於松，頗為縉紳所尚。故蘇酒始得名。年來小民之家，皆尚三白。而三白，又尚梅花者、蘭花者。郡中始有蘇州酒店，且兼賣惠山泉。自是金華酒與弋陽戲，稱兩厭矣。
河肫有毒而味美，昔人所以有值得一死之說。上海最尚此品，而郡中用者絕少。故淡水河肫，漁人得之，皆棄去。萬曆以來，河豚稱海味第一，而競食海河肫，即淡水河肫亦食。郡中遂有煮河肫店。且初食時，人猶畏毒。或露天煮，或張蓋煮，或加甘蔗解之，或銀器試其毒。而雞犬有食河肫子者，輒死。近年煮河肫如煮肉，絕無忌憚。即雞犬厭飫其子，更覺精神。乃知挽世人物腸胃，皆毒如虺蜴，非河肫所能傷也。
嘉靖時，四門絕無遊船。自隆慶初年，僅數航入郡。而松人用以設酒者，無虛日，自是遊船漸增。而夏秋間泛集龍潭，頗與虎丘河爭盛矣。先是城中方塔，影長三四寸許，不論向背遠近，偶得其影者輒利。如輟耕錄，亦載其倒懸夏監運小室內是也。嘉靖庚子，影懸東察院曹氏門，適給諫龔情贅其家，遂領鄉薦。至隆慶元年，塔影落白龍潭，而中秋月夕甚著。其後遊船簫管不絕，亦一奇驗云。
設席用攢盒，始於隆慶，濫於萬曆。初止士宦用之，近年即僕夫龜子，皆用攢盒，飲酒遊山。郡城內外，始有裝攢盒店。而答應官府，反稱便矣。
細木家夥，如書桌禪椅之類，余少年曾不一見。民間止用銀杏金漆方桌。自莫廷韓與顧宋兩公子，用細木數件，亦從吳門購之。隆萬以來，雖奴隸快甲之家，皆用細器。而徽之小木匠，爭列肆於郡治中，即嫁裝雜器，俱屬之矣。紈絝豪奢，又以椐木不足貴，凡床廚几棹，皆用花梨、癭木、烏木、相思木、與黃楊木，極其貴巧。動費萬錢，亦俗之一靡也。尤可怪者，如皂快偶得居止，即整一小憩，以木板裝鋪，庭畜盆魚雜卉，內列細桌拂塵，號稱書房。竟不知皂快所讀何書也？
賣婆，自別郡來者，歲不上數人。近年小民之家婦女，稍可外出者，輒稱賣婆。或兌換金珠首飾，或販賣包帕花線，或包攬做面篦頭，或假充喜娘說合。苟可射利，靡所不為。而且俏其梳妝，潔其服飾，巧其言笑，入內勾引，百計宣淫，真風教之所不容也。松郡雖稱淫靡，向來未有女幫間名色。自吳賣婆出，見醫士高鶴琴無後，傭身與生子，吳遂以女俠名。而富宦之家，爭延致之。足跡所臨，家為至寶。吳因托名賣婆，日以一幫閑富室為生。工製淫具淫藥，縱酒恣歡。自是起家數千金，乘輿出入，號曰「三娘子」。一日，遇唐大參於道。輿人皆醉，撞破大參輿。大參怒，擬送有司，治以法，不果。會甘按院至，有里人施山者，公舉男女幫閑，為地方除害。吳始伏辜，而以潘道姑與之同事。潘少年為私妓，有聲，以適人失望，乃歸淨土。山以舊怨株連之。縣令項公，各杖二十下獄。獨坐吳贓三百兩，禁錮終身。山呈詞有曰：「名為賣婆，實則吳歌北曲，假以尼姑，實則飲酒食肉。」時論快之。
幫閑雖經問遣，而此輩踵相繼者不絕。陳按院至，有武生風某，疏論地方便宜五事，內及幫閑一節，大為民害。次日解審吳三娘等，各杖三十。因令遍舉若干，株連男婦幾數人。而賣婆一輩，妖嫫靡不協息。按君體每歲到府，必訪緝巨惡與衙門積蠹，而此番獨重幫閑，亦時事一變。
惡少打行，盛於蘇州。昔年撫台翁大立幾被害。此風沿入松，以至萬曆庚辰後尤甚。又名撞六市，分列某處某班，肆行強橫。有間鄉人持物入城，設計誑騙至深廣之處，半騙半奪者；有同赴官理，訟為仇家賂集，駕禍扛打，而其人無所控訴者；有白晝偷抻，地方結扭送官，適遇黨與救解脫去，反受侮虐，如俗所稱炒鹽豆者。堵如此類，不可殫述。幸知府詹公，獲西郊葉姓者，擬以重辟，眾始稱輯。然不過大車之風，終非格心之化。況此輩皆由三十年來，承平生育，兼以生計甚難，禍必日熾。若更遭倭亂兵變，則乘勢猖獗，必有不可勝道者。此東南之隱憂，智士之所預料也。
刁告乃松人故態，而未為異常。自文貞公罷相，適新鄭當國，有報復之議。故巡撫海公，兵憲蔡公，皆有意魚肉徐。而告訐者，遂乘風紛起，株連蔓引，日以千計，鄉宦無不杜門者。一日，海公按臨南察院，放告。詞訟堆積如山，海度不可閱，取火焚之。時刁民皆囚服破帽，率以五六十為群，沿街攘臂，叫喊號呼。而元輔三第前後左右，日不下數千人。徐人計無所出，第取臭泥糞，貯積廳門，見擁入者，即潑汙之。如野史所載，張角妖術作亂，用豬狗血破之也。一日，甫達曙，有刁民六七人，潛伏門左。時太常公璠，方草行露宿，意其乘間出入，得曳而侮之。不意為徐人所窺，預定計，啟門延入。第雲老爺幸人少，正好議事。刁民乃揚揚得意而進，不虞其為紿已也。甫入，門即扃閉，擁健兒有餘。取泥糞，自頭至腳，且塗且灌。鬚髮以內，無不沾足者。遂逐之出。有詐跌□地死者，健兒爭溺其口。刁民力屈不能忍，出從河頭滌面。而居民受徐意者，爭手磚石擲之。刁民帶泥糞，且吐且詈而去。余有內親劉仰河，寓徐第河南。余鄉來，偶宿其邸，晨起目睹，捧腹竟日。
范叔子曰：文貞公入相二十年，亦何負於松人耶？由今之日，而遐想當年，大都陰受其福，而未嘗陰受其害也。乃新鄭釁萌，海蔡釀禍，則刁唆蟻聚，淩虐蜂起。一時人心，若謂徐氏父子，可一朝置之死地者。未幾而新鄭去位。海蔡繼黜，則文貞公猶然文貞公也。太常公兄弟，猶然太常公兄弟。而向之乘風聚眾，肆為不道者，皆狼顧喙息，莫可誰何。不知松人亦何樂而為此哉？嗟嗟，松人不足責也。吾獨惜新鄭賢者，身居相位，其可為國家造福者何限，乃區區以報復之私，為松民起刁釁耶。且予讀其病榻遺言，則雖哀鳴之日，終不能釋然於罷相之事，亦褊心矣。吾松孝廉何三畏，仿梁元帝鮑泉春日詩體，為亡仇詩一章，頗足儆世。故附記於茲，俟識者採為藥石焉。
「人世本無仇，誰苦構仇仇。無仇即無怨，有仇即有憂。仇人祗仇己，相仇乃相觸。仇伏則晏安，仇發則鴆毒。大仇不共天，次仇不反兵。君子好仇辨，小人好仇爭。我不生仇端，我不造仇孽。胸中無仇腸，口中無仇舌。失亦不仇得，辱亦不仇榮。既無仇親黨，又無仇友生。彼或仇我名，且或仇我直。仇興如沸騰，仇成如錦織。天地豈仇德，鬼神豈仇仁。日月照仇障，風雨拂仇塵。外弗仇我身，內弗仇我慮。仇起仇旋滅，仇來我輒去。何不仇青山，何不仇白雲。山雲詎仇爾，爾仇仇殺君。」
田產交易，昔年亦有賣價不敷之說。自海公以後，則加歎杜絕，遂為定例。有一產而加五六次者，初猶無賴小人為之，近年則士類效尤。然不顧名義矣。稍不如意，輒駕扛搶奸殺虛情，誣告紛紛。時有種肥田，不如告瘦狀之謠。如范太僕死，有祖父賣過田產，歷經加絕，而子孫以奪占告者。有家人婚配，生育多年，復捏奸搶誑告，希圖嚇詐者。雖各坐問遣，漫無警懼。不知此風何牛得息？海公名臣，竟為東南造此業障，亦千古之遺恨。
上海健訟，視華青尤甚，而海蔡後益熾。凡民間睚眥之仇，必誣告人命，遂有賒人命之說。蓋告時未有屍骸，待詞已準行，然後或撈諸水，或竊諸壇，或盜諸槨，冒認親戚。動費檢驗，經年不結，而累傾家者甚眾。此風原係東土訟師沈姓者啟之，其後遂成通患。至縣令敖選，凡告人命者，必坐實究問。其意正猶懲俗，而不意刁民方為得計，故久而愈甚也。
行使假銀，民間大害，而莫如近年為甚。蓋昔之假銀可辨，今則不可辨矣。昔之行使者尚少，今則在在有之矣。昔猶潛蹤滅跡，今則肆然無忌矣。甚至投靠勢豪，廣開兌店，地方不敢舉，官府不能禁。此萬姓之所切齒也。
縉紳呼號，云某老某老，此士夫體也。隆萬以來，即黃髮孺子，皆以老名，如老趙、老錢之類，漫無忌憚。至幫間一見傾蓋，輒大老官、二老官，益覺無謂。而娼優隸卒呼，號尤奇。
歌謠詞曲，自古有之。惟吾松近年特甚。凡朋輩諧謔，及府縣士夫舉措，稍有乖張，即綴成歌謠之類，傳播人口。而七字件尤多。至欺誑人處，必曰風云；而里中惡少燕閑，必群唱「銀絞絲」、「乾荷葉」、「打棗竿」，竟不知此風從何而起也。又婦人罵人，必曰「活邢敖賊犯」。邢敖者，隆慶時，華亭越獄盜也。縣令張燭抉其目，暴屍於市，不意竟為潑婦口實。
倭亂後，每年鄉鎮，二三月間，迎神賽會。地方惡少喜事之人，先期聚眾，搬演雜劇故事。如「曹大本收租小秦」、「王跳澗」之類，皆野史所載，俚鄙可笑者。然初猶僅學戲子裝束，且以豐年舉之，亦不甚害。至萬曆庚寅，各鎮賃馬二三百匹，演劇者皆穿鮮明蟒衣靴草，而襆頭紗帽，滿綴金珠翠花，如扮狀元遊街。用珠鞭三條，價值百金有餘。又增妓女三四十人，扮為寡婦征西、昭君出塞，色名華麗尤甚。其他彩亭旂鼓兵器，種種精奇，不能悉述。街道橋梁，皆用布幔，以防陰雨。郡中士庶，爭潔家往觀。遊船馬船，擁塞河道。正所謂舉國若狂也。每鎮，或四日，或五日乃止。日費千金，且當歷年饑饉。而爭舉孟浪不經，皆予所不解也。壬辰，按院甘公嚴革，識者快之。
泗涇居民，私創小武當，翕然稱為靈廳。松民進香者如歸市。越三年，為萬曆辛卯，郡有奸徒二十餘人，忽謀建小武當於南門外，演武場面，前後殿宇，窮極壯麗。富者舍料舍財，貧者舍身舍力，日以千計。起工之日，奸徒拈香，邀請各宦破土上梁。因得乘機聚斂，置產買妾，縱酒歡歌。而百計哄誘愚民，尤極可笑。如從民間募化銅錢，先貯西郊外一好善者之家。每若干斤為一包；每包用紅布封之，約二百餘包。卜日，以鼓樂迎入超果寺。鑄造香爐花瓶，扛者皆簪花纏紅，以重其役。鑄日，先期報知施主檀越，及遣方聞者，皆至寺中舍銀舍炭。鑄畢之日，先迎爐瓶入廟，約重四千餘斤。前用王靈官開道淨街，沿門東衝西撞，極其無恥。已又卜日，迎祖師登殿，亦用王靈官淨街。戲子妓女約十餘班，鼓樂旂燈無算。復扮背敕捧印員役，竟不知敕印從何處得來？男婦道遊，拈香念佛者千計。士人皆迎請祖師入門南，坐供茶，再拜而送。正所謂白日見鬼也。幸甘院按臨，索起事者，各杖四十，擬徒，命有司限日拆卸，以供修學之費。時王靈官暴風日中如芻狗，不能作威福，奸徒抱恨。擊折其臂，而祖師遷龜蛇廟。善謔者名之曰：「出宅基祖師。」聞者捧腹。
倭亂後，翕然尚白蓮道教，及無為教。白蓮教者，燒香念佛，如僧家修四方之類。無為教者，並佛像香供而廢之，即父母之喪，不作祭享。竟不知此教從何處入來。於是愚夫愚婦，煽惑奔赴者若狂。而男女混雜，恣肆奸淫，遂倡為摩臍過氣之說，極其可笑。有異僧陳賓竹，挾採戰術甚奇，不假力氣運動，而龜頭呼吸若神，能令婦人承之者，坦手蔽目。時上海吏員康姓者，妻妾皆為淫妒。後事覺，蔣通判以嚴刑，斃之市曹。時有「削髮復犯法，出家又帶枷」之誚，至今以為談資。賓竹死，聞有竊受其術者。
學詩、學畫、學書，三者稱蘇州為盛。近來此風沿入松江，朋輩皆結為詩社。命題就草，其間高才美質，追蹤先輩者，豈曰盡無。而間有拾得宗子相屠長卿涕吐，湊泊俚語，便號詩人者，抑何多也。其他字畫，災紙災扇者，不可勝道。苟為縉紳物色，即自列千古名家。曰某為米某為趙某、則大癡叔明也。嗟嗟，何古人曠世一見者，而今且比比於松耶？近來各學及士夫，承奉有司。每遇慶賀，必用上等泥金冊頁手卷，遍索詩畫，裝綴錦套五軸，極其深重。即黃米真跡，稱最得意者，亦不曾享得世間此等供奉，大似可惜。但詩與書畫，乃是上一截作用，學者縱未入室，不失為佳。第須涵養造詣，各臻其極，方入品藻，未可遽自誇詡也。
春元用布圍轎，自嘉靖乙卯張德瑜起。此何元朗所致慨也。自後率以為常。然士子既登鄉科，與眾迥別，則以肩輿加布圍，亦不為過。獨近來監生生員通用，似覺太早耳。尤可笑者，紈鉣子弟為童生，即乘此轎，帶領僕從，招搖街市，與春元一體。此微獨覘父兄無家教，即子弟自己為地，原不宜如此。蓋童生人品未定，不知終身作何狀，正宜習服勤勞，勿使惰慢。況處松江澆薄之俗，朝華夕零，變態立見。幸久承蔭庇，不失為福人。一有不虞，鄉黨之欺淩，官府之差役，亡可翹足待也。況復耽情柳陌，肆志宛丘，則今日乘軒，異日隨轎，識者已竊笑其後矣。惡可徒徇目前之盛，而不為終身之慮乎？予觀郡中甲科名宦，幾二十人，不忍記其姓名。一死之後，子弟之淪落者、受辱者、飄流者、鬻身者、役累者、惡可勝道。總之，皆前車覆也，前車覆矣。後車不戒，是使後車而復哀後車也。而興言及此，未免過激，然予以長者之道，望後進之士，即不見亮於紈袴。庸何傷哉？
上風之弊，始於萬曆十五年後。跡其行事，大都意氣所激，而未嘗有窮凶極惡存乎其間。且不獨松江為然，即浙直亦往往有之。如蘇州，則同心而仇淩尚書。嘉興，同心而訐萬通判。長州，則同心而抗江大尹。鎮江，則同心而辱高同知。松江，則同心而留李知府。皆一時蜂起，不約而同。亦人心世道之一變也。第吾松江，近來士子，舉措互有得失，識者不無異議耳。姑舉一二言之。如東鄉富民費仲，扛打生員陸龍基；西鄉富民馬可觀，扛打生員劉致和。此以強暴淩孤寒諸生，聲之有司，從重問遣，何壯也。間有無恥之徒，捏情需索，則陋矣。縣學前，舊有七星潭，徐司空盛時，侵為基。諸生建議拆卸，開復故址，何正也。乃指徐氏為奇貨，若欲並其三第而去之，則苛矣。牛市涇風水，有關學校。諸生議開浚，亦理也。但此涇歷鄉宦馮季陸徐，皆有侵塞。獨委罪於監生陳大廷。不能無意，況其第屬主政殷廷樞。議遂寢，則餒矣。縣學舊屬莫是鼇修，未幾，圮壞之。屬監生顧正倫修。諸生督過之者甚眾，恐其蹈莫之弊也。正倫殫力改造，宛如創始，遂至傾家。而學前空地，責令插屏種花，亦苛矣。保留詹侯項令，不憚千里奔赴兩台。此以子弟而保留公祖父母，雖涉攀附，情可原也。但未及半月，又往公舉徐文貞公祠，遂為督撫劉公，按院甘公，所不滿。含垢忍恥而歸，則醜矣。凡此皆緣人品賢不肖，參錯其間。故有一義舉，則生一惡道。士風之所以日習於不競也。但士之所處在清苦，其勢不得不流而為近利；所望在進取，其心不得不趨而為好名。不知近利好名，正今之士人對病藥石也。先民有曰： 「善不可為。」又曰：「善且不可為，而況於惡乎？此萬世之龜鑒也。嗟嗟，世道愈漓，法網愈密，亦可畏矣。吾願同心之士，日以中原之詩相勖焉。其庶乎無忝於衣冠也哉。

[book_title]卷三
記祥異
祥異之說，有徵於天文者，有徵於地理者，有徵人與物者。雖小大不同，而為禍福幾先之兆，捷如影響。此觀風者所必稽也。然以予所睹記雲間四十年事，則祥瑞恒少而災異恒多。故並書之，以俟識微之君子，為考驗之一助云爾。至倭亂，係地方大變。附錄焚殺大端，而戰守不載。
松江雖潮汐往來之地，自古未有通泖者。嘉靖庚戌，汐卩始潮。而民謠有曰：「潮通汐卩，出閣老。」越壬子，徐文貞公諱階，果入相。拜命之日，相傳潮頭突至城內元輔舊第前，湧起丈餘，人咸吒異。後果為太平宰輔幾二十年。國初以來，郡中代不乏巍職，而相自文貞公始。
癸丑正月朔，日有食之，晝晦。至初六日，黑日亂墜，自辰至未始息。觀者罷市。
二月十七日，府橋南，承流宣化坊，即今東南保障坊也，頂忽墮地。民謠有曰：「青天白日無風雨。宣化承流落了頭。」次日，同知張仲過坊下，有怪風亂卷灰塊擊其蓋，如雨雹然，蓋警之也。仲竟不悟，甫及半月，遂遇戮難。
三月朔，府同知張仲，被妻所殺。張仲者，江右人，即今洪陽張相公族兄也。由進士刺廣德，升前官。性鷙悍，嗜酒色。妻趙氏，二妾楊氏，三妾唐氏，婢菊花，五一嫂。楊氏工冶容，仲溺愛之。每署中家宴，令趙等行酒事。楊稍不從命，窘辱備至。在廣德，即共謀殺之。而未有間。至松江，適知府劉存德入觀仲署府。是日赴公宴，醉歸，共楊氏寢。漏下一鼓，趙等偕家奴張柏入臥所，各持刀斧亂砍之。方及楊，為巡卒所覺，幸免。詰旦，推官袁汝是，收趙等於獄，供曰：「縱妾淩妻，忿恨謀殺。」事後，仲弟孝廉倬至，趙等俱勒死獄中，眾共冤之。時姜祖呂，戲擬四六供詞，傳播人間。內有「終夜飲酒，楊其客而張其主。二人傳遞，趙為婢而唐為奴」之句。
上海張港柵居民曹清，夫婦五口。一夕，為怨家所殺。有司大索其人，不得。聞東浦一力士周臻，有荊聶之行。小民被冤無訴者，延致之，待以上客禮。臻若許諾，必夜入其家，闔門殺之。人不能覺。時遇害七家者。儲姓其第一也。清之死，豈亦其人與？不然，豈其類與？
二十七日，倭賊三十五人，泊船五圍。劫掠，殺金山衛所百戶王忠。後此倭沿海抵杭州。
柘林有民間產一兒，頭生兩角，甫墮胎，即逸入床下，作唧唧聲，父母怪而斃之。里中惡少以為夜義，爭牽示鄉民為奇觀。予亦熟視久之，而上海倭亂紛紛矣。
地產白毛有黃色如騌者，長尺餘。鄉邨城市。在在有之。民謠曰：「地上白毛生，妻兒老少一同行。」時倭亂焚殺，百姓逃竄，家室俱空，人以為奇驗云。
四月十五日，倭六十四人，由六團搶小舟渡浦，直搗上海縣境。時未有城，知縣俞顯科遁走。倭大肆劫掠而去。
五月初七日，倭賊千餘，從太平寺竹家橋奄至。市民潰散，恣其掠取。糧船泊浦上者，悉被毀。十二日，賊復入寇，北自海口，南自周浦，共三百餘舸。指揮武尚文，縣丞宋鼇，統兵舉戰。倭伏兵四起，武尚文戰死於西{曼}笠橋；宋鼇戰死於縣橋。殺傷民兵甚眾。縱火焚蕩，邑里為墟。二十七日，賊復至縣市，鎮撫吳賢接戰，死之。後三官死難者，皆停柩於妙嚴寺。總督楊宜，巡撫曹邦輔，按院周如斗，親臨其棺祭奠，哭甚哀。
六月二十七日，倭二百餘，駕白海船三艇，泊上海北營前。殺黎指揮、胡鎮撫，焚毀縣宇，及民房數百。而殺戮士民，擄獲男女無算。各鎮如周浦撥賜莊等，尤極慘酷。
甲寅正月十八日，賊蕭顯。駕七巨舟，率倭三百餘，突入吳淞所，進逼上海東門外，登樓俯瞰城中。海防董僉事嬰城固守。城土新築，多崩壞。董命神槍手備壤處，中賊輒斃，遂解圍。後此倭皆僧兵所殺。
三月二十七日，有八漁舟，揚帆追一倭船。自漴闕焚舟，直抵松南門。倭止九十餘人，燒新造大海船十艘，及南倉糧二廒，大小民房四百餘家。此倭直抵金陵，殺戮淫妒無算。後返蘇州木瀆，征松之土兵，盡殲之。
四月初五日，倭五百人，由上海陸道，抵松東門，進逼城下。掌教韓崇福，射死二酋。自吊橋放火，北抵俞塘，南抵板橋，約七八里，煙焰燭天三晝夜不息。城中震恐。時一染坊，有二女頗豔，以足小，倉卒不能走避。父母用大染缸覆之，竟付烈焰。見者揮涕歎息。韓氏一門爭死，韓號似松，逸其名，乃府庠生也。群倭兵似松。其妻號救，倭並殺之，子號母，亦遇害。迄今人語被禍之慘，而赴義之決者，必以韓氏為口實。
四月十一日，倭八百人，泊大船小橫潦涇，分劫追趕。男女溺死大橫潦涇者，六百餘人。秀南橋至小倉橋，比屋延燒殆盡。汐卩東西，如張莊楊扇高滸呂庵等鎮，無一幸免者。時董宗伯傅策，攜妻女輩避洙涇。遇倭陡至，不能行。適郡中征兵初到，與倭列陣。未及鬥，宗伯舟隔倭，僅兩田岸。擬挈妻赴水，葬魚腹矣。乃倭佇立熟視久之，竟遁去。遂得脫，已而有鄉民為倭掠入陣者歸。眾問其故，曰此時第見旌旄兵伏，列其地甚整，故倭不敢近。乃知大貴人遇難，未必無鬼神嗬護云。
五月初一日，倭七百餘人，從松南門列隊，抵西關長橋，遣四酋逼城。城上放火炮，斃其二酋。又土兵殺死一酋。倭退入白龍潭寺，殺數百人。自後分投劫擄，久劄上橫涇馬中舍家。予亦幾罹鋒刃者數次。六月初三日，滿載而行。總兵湯克寬圍之，葉謝盡殲之。至今名為得勝港。
大疫，民避倭城居。有闔門死者，漕涇富室顧良佑，予表兄也。寓府學魁星樓左，一家二十五口，僅存一子。八月初一日，倭千餘，盤據柘林。奸民投為鄉導，分劫嘉興湖州諸鎮。沿塘民居，焚掠殆盡。將士不敢議剿。至十二月初五日，賊乘夜雨雪，入青村所城軍皆酣睡不覺，劫擄財帛婦女。悉歸巢穴。縱火城樓，殺死二千餘人，一城為空。此倭後多疫死，及出海，又為颶風決沒，亦天降之罰云。
乙卯二月初六日，遞運所驛吏。飛騎入城，對從者曰：「來矣來矣！」民誤聽曰：「倭來矣！」已而又曰：「倭入城矣！」男女奔竄如蟻，莫可禁遏。相失子女金帛衣錦者無數。時楚兵百餘，分守城樓箭台皆卸甲拋戈而走。知府方廉，攜一二門役出迎倭，計以身殉。至鶴城書院，從人皆棄去。方公獨行，了無怖色。翌日始定，呼驛吏樸責之。正德庚午九月，以張文冕棄市，文冕訛言屠城，居民皆為逃生計，十日乃息。與此變同，文冕乃係太監劉瑾用事之人。
三月初七日，倭寇五千餘，突至上海。董僉事率兵戰浦東陸氏圍。兵溺死者浦中六百六十六人，亦一異數。倭酋有紅衣乘白馬者，持雙刀衝擊甚銳。海防兵陳瑞，挺身獨鬥，竟斬之。賊始懼而退。瑞口銜所斬首，截浦而泅。城上觀者，咸吒異其勇。董僉事立署為千長。
五月初五日，倭八百餘人，因王江涇敗北，渡浦，從松往蘇。參將周璠，把總婁宇，追至唐行。倭伏民房，窺軍半渡出擊。璠赴水死，兵民死者千人。一鎮若往。
丙辰五月初一日，倭一百五十餘艘，自吳松江入，泊上海北宮，登岸焚劫。造竹樓三乘，置兩輪於左右，並力攻城。歷一十八日。先十六日，倭佯退。至十七午夜，潛伏城下，梯而入。幸健兒楊鈿大呼：「一倭已登城！」戮殺鈿。有土兵奮槊刺倭墜地，群眾起推磚石墜壓。適潮至，倭奔。溺城河死者，六十七級，遂解圍。上海至今廟食楊鈿。十九日五更，乘潮南下，直搗閔行，守浦兵皆逃散。男婦奔投入城，溺死踐死者無算。二十日晨，倭船由斜塘往蘇，為吳江水兵衝殺數十級。乃轉入西關，大肆焚劫，煙火七晝夜不絕。視癸丑東關之變尤甚。各鄉鎮分眾殺掠，二十七日解去。
六月初七日，破桐鄉縣。倭駕千艘東下，聲勢孔熾。由洙涇泊呂巷，分投四出。如張堰松隱等鎮，焚劫一空。十六日，兵道董邦政，坐南察院，並殺生擒倭四十一人，暴屍右文街。自後海上土兵頗精，倭來者無生還。浙總督胡梅林，計收賊首汪五峰、徐明山、毛海峰等，患遂息。
逸史氏曰：日本倭夷，無論三代，即漢唐宋以來，亦未聞其大為中國患也。惟隋煬帝時，有日出天子，致書日沒天子之侮，與單于詒呂后書相似。至元興十萬之師伐之，全軍覆沒。始知倭之為橫。至太祖御極，遂潛通胡惟庸謀反。自後沿海二萬餘里，由粵閩達遼陽，無歲無倭夷侵掠之患。說者謂朱清、張瑄通海運，交構釀禍，似亦有據。成祖以後，幸大將劉江，奮勇克捷，盡殲其眾。倭始奪氣，馴至嘉靖癸丑。為亂浙直者歲五年，其禍又熾。國家始南稱倭，北稱虜。比於前代，旁又增一番海防之費矣。壬辰，關白首破高麗，聲言入犯。羽書旁午，致勤當寧旰食，且聞倡首其中者，皆內地英雄亡命為之。此後歷年，竟不知為患。又當何如？豈千古所無之變，一旦獨熾肇於大明耶。通達如賈生者，宜深味乎桑土之詩乎。
戊午秋八月，民訛傳有狐狸精，夜入人家為祟。遭之者，如寐魘，有爪傷人。或云江右人，入吳地為盜。剪紙人馬，作妖術，家用金鼓警守，聲振天地。或貯水待之，達曙乃息。即商賈泊舟之處亦然，然竟未有見者，亦不知所終。與成化甲辰夏秋間，訛言相似。辛酉夏五月，大雨，徹晝夜不息者數日。平地水深犬餘，田禾淹沒無算。至秋水益潦，父老僉云，此水在昔所無，迄今人語水災，輒挽是年為例，亦異數也。時世宗朝，改尚寬厚。大議蠲賦，每畝僅輸斗粟而止。
壬戌大饑，餓殍相枕於道，而浮水者尤多。時魚蝦至肥且賤，民間出分文，可得巨鯽五六斤。人以為魚蝦食餓殍，故生育甚易云。時鄉宦馮延尉公恩，倡義煮粥賑饑，還近賴以全活者頗眾。後二子如京兆行可，以德行著，學憲時可，以文學著。孫孝廉大受，以詞賦著，皆延尉公陰德所培也。
丙寅十月朔，城隍廟火。先是松江民俗，每重禱獻，而於城隍廟尤甚。如祈病祈福，富室用全豬羊，貧者用三牲豬首，日無虛晷。僉云城隍有靈，能禍福人。別府絕無此事。每年清明日，十月朔，府例以鼓樂送城隍神主。出北郊壤，祭無祀鬼神，錢鶴皋等，此有司公務也。奸民甘清，乘機聚眾。刻一木像，面目肌髮如生人者，易去木主，各備彩旂燈幡鼓樂戲子等項，先以香紙告廟許出師日，身自擺列迎送。有事羈不到者，候城隍還廟，聽道士唱名責罰。如陽官一體行事，而嚴憚遇之。是年十月朔，旂燈各千餘，極華麗。幡百餘，皆珠穿，或贅以珠帶。增日月扇。尤奇美。戲子乘馬者十餘班，鼓樂煙火無算。雖王侯不能擬，官府不能禁。是夜迎入廟，火從廟中旋起，烈焰障天。人以為神不能安，故有天譴。自後禁民不得如前，而執香迎送木刻城隍，至今猶為故習。隆慶戊辰正月朔，天色慘淡，朔風甚烈。亭午，西郊外秀野橋，油坊失火，延燒數百餘家。風卷火如團，飛渡河，竹木行悉為焦土，六畜死者無算。河中操舟者火燎鬚髮立盡。
二月十五日，府學生員楊井孫，盜殺其嫂張夫人。先是井孫長兄，曰豫孫，弱冠舉進士，歷官僉都御史。井孫，其六弟也，補金山衛學博士。會嘉靖甲子，豫孫督學楚中，而耿定向，楚人也，督學南服。因試井孫高等三名，即以名次，轉入府學充廩，亦奇遇也。未幾，豫孫升前官，卒於任。夫人扶柩歸，井孫偕兄蒙孫、萃孫，逆於途。知兄有厚蓄，亟欲分有之。旋泣棺首問嫂：「吾兄宦貲何在？」夫人素忌嫉諸叔，且揣知間意，答曰：「無有汝兄素廉謹，第遺囊耳。」井孫等大怒。比歸，日夕與某某者謀。僉曰：「殺夫人，貲可入而據也。」百計冘之，夫人謹防，不得間。時有力士汪孝，蓋刺客者流也。井孫捐金構之。先為八拜交，後屬以殺夫人事，孝謝唯唯。會豫孫忌日，夫人設醮，出玉帛寶器，悉焚之，以付死者。井孫等益怒。是夜，先令楊芬、楊苞為內應，促孝直入夫人臥所。夫人甫就寢，據床哭豫孫甚哀。孝前執夫人，夫人曰：「奴輩利吾財耶？」孝曰：「利夫人命耳。」夫人度不免，涕曰：「願更衣。」孝遂手搏夫人於地，以架上瓜鎚鎚殺之。即豫孫前導器電，夫人頭破，血髓濺牆屋間，極慘烈。一老儒賦詩哀之，有「掛牆千點血琳琅」之句。旦日事聞，華亭知縣聶廷璧，往驗之。井孫兄弟佯泣而前曰：「此係內則事，不敢辱明公。」聶已解意。命健卒踵前後，廉其狀。諸兄弟知不免，乃聚議曰：「吾輩皆貲郎，弟幸備員，弟伏罪。他日或可冀上官憐。」乃同詣聶待命。井孫汙夫人多穢行，身任謀殺事。聶遂以井孫為首，以汪孝、楊芬、楊苞為從，蒙孫萃、孫擬徒，卒於獄。越十餘年，井孫赴市曹，時論快之。楊井孫為諸生時，適耿宗師倡道南畿，令有司聚徒，講學吾松，乃井孫與生員林士博為首。及井孫赴獄，士愽執手送之別泣甚哀，曰：「吾道南聞矣。」聞者捧腹。
己巳海中丞建議開復吳淞江時，民謠有曰：「若要此河開，除非海龍王來。」適董其役者，龍同知，王推官也。人以為奇驗。第此江，為吾郡水利要道。湮沒既久，幾成平陸。海公調停允當，不煩國課，不費民財，計日奏功，士民至今稱頌。越三十年，當事者以東南水利漸淤，特請簡命憲臣一員司之。時許副使應逵，出官錢，首浚吳淞江。聚工就役，溺死疾卒者甚眾。且吳淞海口，名老鸛嘴者，俱坍入海中。相傳有一大船，前後十餘艙，約長數丈，浮沒不常。人不能躡，竟不知何物也。自潮汐往來迅速，且渾濁易積，而郡城內外支河，旋開旋塞，民甚苦之。
訛傳欲拘刷童男女赴京，沒入官。於是男女年十歲以上者，悉苟合成婚。與《輟耕錄》所載，至元丁丑夏六月事絕類。雲間婚禮，首花髻，故鄉語，每稱花髻下夫妻，即經語結髮之謂也。是年肆中無以應。有一髻而移借三四家者，其他果菜衣飾，坐此一時騰貴。
壬申夏六月，醫士高鶴琴南園，開瓊花一朵，狀似蓮，色微紅。時人以為金蓮寶相，觀者如市。
萬曆乙亥，夏四月朔，日蝕。是日，天色睛朗無纖翳。亭午食圓，白晝如晦，仰觀星斗燦爛，逾時始吐微光。余平生見日蝕，惟此為奇。且憶是年毒熱，農夫耕牛，多中暑死者。後戊寅十二月不寒，可稱兩絕。
五月三十日，漕涇海溢，俗謂海嘯。邊民飄決者千餘家，咸潮入內地六里許，淹死禾稼無算。三年水尚咸，田皆赤鹵。{髟蟲}衄亦自此入，至今大為苗害。
丁丑冬十月，彗星見西方，大如車輪，氣焰上衝如噴，狀甚可畏。時予客宜興，赴大宗伯萬覆庵宴。適平頭來報，予同宗伯出睹。宗伯老臣，亦駭為大異，蓋疑江陵柄國所致也。此彗逾年不散，至後漸微芒而長竟天。且移入吳越分井，或以為水災之兆。果驗。
戊寅十月初二日，汪孝越獄。先是楊井孫計免罪，每從獄中說亡命者逃，而井孫安坐不動，冀為上官所憐。是日，以酒醉獄卒，孝絜強盜數人，排獄門而出。天已薄暮，予時居郊外。偶入城，與錢穎湛語。錢居私路巷，適巷中鼎沸，曰：「賊越獄矣。」爭閉門避之。已而孝等自獄西，沿河走，擬從普照寺出西關，不意先聲至。有蔡飯店者，閉柵門堅拒。孝度不可越，回至縣前，遇蕭木匠，將奪其斧。頗易之，竟為蕭所斃。餘黨皆從屋上走，登靈官殿，兵民手磚石擲者，徹夜不息。二日始定。逾年，井孫又說獄人越如前，為知府閻邦寧所覺，遂棄市。
冬十二月，大雨雪，河冰堅凍不開，六畜死者無算。時郭宗師在宜興，發落科舉，生儒皆從陸往。予由無錫雞山，沿太湖取道，見湖中一片皆冰。
己卯五月初八日，禮部侍郎董傳策，為家人盜殺。傳策少奇敏，弱冠舉進士，授國子監學博。與吳時來、張翀，抗疏劾分宜相公。謫戍廣西，直聲動海內。會世宗殂落，遺詔起言官。傳策由原官歷升南京禮部侍郎。以鄉人張雲納賄事，坐誣回籍，怏怏不得志。奈性氣剛戾，待下嚴酷，而蒼頭亦乘機為聚斂計。有垂死杖下者，輒假傳策命，扛至富民家誣詐之。鄉人包從道不能堪，集仇家二百餘人訟上官。上官念傳策直臣，姑置勿究。而傳策益不懌，居家鷙毒日甚。於是家奴郭道士等十餘人，自度必死於傳策之手，不若先殺之為快。是夜，直入寢所，傳策覺，逸床下，奴輩以火帚逼之出，用刀斧亂砍之。詰旦，有司蔽城門，索諸奴，下獄。逾年，剮於市。
壬午七月十三日，大風拔樹屋無算。瓦片吹空中，如燕雀飛。兩晝夜不息，花豆皆搖落。因憶庚午秋，予失風燕子磯，江水為沸，若從天而下。時客舟覆磯前者十四人，兩漁舫爭棹救之，得九人而還。與此變相同。
癸未正月朔，地動，自松江至秀州止。朱孟元、徐澤夫時泛舟龍潭，潭水亦震蕩久之。天又雨血點腐，有紅色如漆。至三月而徐文貞公卒。人以為天重憫大臣之象云。
雲間舊傳，為有日月河通出狀元之讖。相傳在普照寺南。成化丙午，樊侯瑩鑿之。錢福果中鼎甲。甲申，居民朱思義，逮議復疏故道，丙戌乃中唐文獻。又傳府學文廟兩獸角，有毫光燭天。予時已謝學，不及親見。乙酉九月，顧正心西園開牡丹花一朵，時一民家請仙。仙自稱曰：「侯皇帝也。」眾問仙何來？遲曰：「適往顧園看牡丹耳。」眾異，往觀之。
丙戌二月十二日，日暈，有連環圈。從古未見，因圖其象，以垂記焉。
五月，盛時成賃從包家橋徐侍御問野園。園中李樹忽發嫩條數十枝，開梨花甚盛。未幾時，成病危，妻子俱不藥。人以為梨花之兆。
丁亥五月初四日，大雨徹晝夜不息者數日。平地水深丈餘，與嘉靖辛酉之變同。
戊子五月，大水。七月二十一日，大風拔樹屋，甚於壬午，田禾悉沒。冬至，糙米一石，價銀一兩二錢。
己丑正月，雨木冰，如筋下垂。民大饑。米值每斗一錢六分，麥豆稍損，而果菜油鹽之屬，無不騰貴。有一鵝而值四錢者，里人勞姓，以諸物價鏤板示。鄉民且有編為歌頭曲尾，刻木傳播。木冰之變，輟耕錄載。至正乙巳二月有之，狀甚奇怪。如樓閣、人物冠帶、鳥獸卉木，百態俱備。且高林大樹，珠葆羽幢，彌望不絕。五日乃解。
四月，鄉民聚眾劫掠。先是知府俞均，見民間饑荒，作募文，遍告鄉宦富室，擬各捐銀米賑饑。眾有吝色。均性氣戇直，意梗其議。凡鄉民告荒者，均輒怒及富貴人。於是百姓訛傳曰：「太守分明教我們搶矣。」時各鄉惡少無知，卒聚百人為夥。白晝入人家劫擄，而亭林尤甚。均倉卒自知啟釁，惶懼無策。偕華亭知縣張集義，往撫之，縛首從十人以歸，亂遂息。識者，謂此舉遲三日，幾成大禍。
八團刁民蔡蘭，乘風聚眾抄搶。有鄰人王才者，家頗殷實。蘭飛語嚇之曰：「此輩頗有意於君家。君若陰厚我，我能為君弭其禍。」王遂以十金為壽。翌日，蘭復糾眾搶之。倏遘暴疾而死，乃托夢於妻曰：「我負王才，竟為司命者判三足狗於其家。若可索歸，善養之。」妻如其言，抵王家。王曰：「夜來累生三狗，第無三足者。」若夢未可據也。越數日，一狗忽病，腐一足，王陰知其為蘭也。畜以衛家，捷猛如狼，人不能近。
五月大旱，至七月不雨。時傳有<鬼>為虐。民間種茄菜花豆，皆槁死。田有不及種者，有種而立視其死者。諸物騰貴，競食糟糠，饑屍載道。
何孝廉三畏，園中產黃芝四株，紫芝五株。至明年六月，產黃芝三株，紫芝三株，故名芝園。徐氏舊宅東廊民家，生一犬，四頭、八足、兩尾。
華亭有子弑父者，邑人蘇克溫，故御史恩子也，由貲郎為按司守令。性乖戾狡譎，不近人情，居恒待妻孥輩如仇。凡遷移旅舍，先設監房一所，以妻孥禁錮其中。僅通一竇，進食自奉。最豐潔有餘，寧朽腐，不以食妻孥。故舉家爭欲啖其肉。一夕，克溫醉，諸子以被蒙其頭，據腹蹲殺之。有司按如律，會撫都周至，怒曰：「我在江南，豈有弑父子耶？」亟命出之。僉謂周腐儒，故云然。而知克溫隱惡者，謂此舉似有天意。先是克溫聽選，以父恩善文貞公，故客其門。時有里人馬姓者，攜貲客於京。克溫覘知之，往納交，敘鄉情甚密。其人已篤信克溫。克溫乘間紿之曰：「聞君將以某日歸，而孤身涉數千里，得無患盜乎？我當為君寄貲徐氏官肆中。索會票若券者，持歸示徐人。徐人必賞如數。是君以空囊而齎實貲也。長途可帖然矣。」馬姓乃深德克溫，即以一百五十金投之。克溫佯入徐肆，若為其人謀者。出持贗票示之曰：「貲在是矣。」其人亟持歸，付徐人。徐人以為贗，不與，乃奔赴京，語克溫曰：「若紿我，我將無生。為之奈何？」克溫已料其必反，預計以待。復作贗票如前，且佯索徐家書付之，狀種種可據。其人復亟持歸示徐，徐不與復如前。於是泣別妻子曰：「我為蘇盜，計此行無生還理。」抵徐州，丐而死。是日，克溫生一子，與其人死期相合。及長，首倡殺克溫之謀。故人以為天道好還之報。而周公釋其辜，亦不無鬼神默相之意云。
庚寅，上海有麥瑞，自兩岐至四歧、六歧者，從古所未有也。故大饑之後，民賴濟焉。
七月，新場民丁北隱家，一雌鴨生子一年矣，漸變為雄鴨。聲音毛羽，皆易其故。丁以為怪，殺而食之。
辛卯，上海有婦弑翁者。婦某氏，乃優人朱姓之妻，有殊色。與里中惡少來者私。翁見，語婦曰：「若縱宣淫，豈無富人可？交何至失身乃爾。」婦由是忌翁。與來者共謀殺之，以翁屍剖入甕中。事敗，成獄。
青浦有孫小四，奸七歲女。女坐病死，有司按以法。
秋七月十八日，上海海溢，自一團至九團，止幾百里，飄沒廬舍千家。男婦死者二萬餘口，六畜無算，從古所無之變也。十九日，近海居民，持撓鉤竹木，從海灘撩屍，拾遺物。遇潮至，群起登岸。訛傳曰：「倭子來矣。」時大雨，徹晝夜不息。內地之民，紛紛投入上海城至二十一日，城中水深二尺餘。卒聞倭至，亟令閉門。城外叫號聲，振天地。知縣楊馭文，登城問其故。啟門納之，軋死城下者數十人。而渡浦為風濤沒者，不可勝計。海溢之夕，有十二人奉白蓮教者，往海上和佛。以風雨驟，不能至。借宿一民家，並其家為二十一人。夜半，悉決海中，無一存者。又一夫婦方寢熟，忽潮頭撞屋壁有聲。驚起，水過半體矣。夫挾兩木，妻抱一子，附磨床，旋飄入海。三晝夜不死。每潮至，夫婦覿面者三。後不復見其妻至。四日，遇東南風，夫得順流而還。臂膊皮肉，為兩木磨去見骨，其竭力可知。又兩人飄入一島，獸處者幾月。遇客舟過，大呼救命。客泊舟，載至寧波，送還故土，則廬舍皆成海道，不復識矣。里人憐之，捐金謝客。
八月，府學鄉試諸生失科，壬辰會試。凡由府學出身者，皆不第。先是徐太師第左，有重恩坊。是年遷建橋東，民謠有曰：「重恩牌樓過了河，府學生員脫了科。」又知府詹思虞，遷教授衙據德齋，建魁星樓。基前以牆垣蔽塞西道，教官皆從學前出入。民謠又曰：「府學秀才，只進勿出。」果驗。詹侯悔其事，改建如前，而教授衙則從諸生議，命監生陳大廷範允恒、董其役。
冬十一月，雷電時作。至晦夜，大震。有十二保民沈才者，就葬十五年矣，是夜發其槨，暴棺於道。鄉人謂才生時，與其兄海山，專務侵欺。兄死獄中，而才獨免，故有此報。噫，雷霆信神矣！豈能為天下盡擊此輩哉？
壬辰夏六月初五日，府儀門一座。忽摧前半架，壓七人，四人隨死，三人半生俱廢。時知府詹思虞方坐堂，目擊其變，捐金備衣棺殮之。越三日，而府前潘恭定公內台總憲坊墮地。
七月初十日，漏二鼓，有星貫月而過。據《輟耕錄》載此變，自漢宋元僅三見。而元時星從西水關飛入月中，若仰瓦，納之。遂有楊完者苗軍之亂。
八月初四日，佛寺橋龔楷家，開梅花一朵。且紅梅變為綠梅尤奇。時楷晚年得一子。座客以梅為瑞，凂予作二絕贈之，其一云：「中秋新月尚垂銖，豈是庭梅破玉時。為愛風雛應獻瑞，故將春色借南枝。」其二云：「曾見紅梅綴異芳，陡翻綠萼鬥新妝。枝頭一朵秋先發，堪並君家桂子香。」自後梅連開數十朵。
二十七日，新場居民嚴四者，以賣鍋為業。其家一母豬，僅產三豬，其一人頭、白體、鼻方而長，前兩蹄乃人手，後二蹄乃豬形也，作嬰兒泣。嚴以鋤擊之，哭聲甚烈。醫友錢青芝偶至其地，親往觀之。後訪東土友人諸竹居，言亦相合。
大漲涇，為潮泥塞。方議開浚，忽九月內，漸深六尺，兩岸如刀斧斫削，人工所不及也。橋邊有關帝廟，頗赫奕。故一時居民，皆歸功頌禱云。
超果寺南一民家，產一角雞，冠如僧家兜帽，分披之頂兩旁，中突起一角，甚鋒銳。因考雞之種類，有名珠珍者，有名吐綬者。天大旱，則產之，如商羊兆雨是也。今歲亢旱異常，意此雞，亦吐綬云。
十月初五日，廣明橋藥肆中失火，兩岸延燒百餘家，東至譙樓，幾不免。詹侯衣紅遙拜，取活豬投火中厭之，自一更至四更乃息。先三日，居民夜聞鬼哭聲甚哀。是夕，童姓紙肆中，牝雞忽啼，火旋起。次日，府南一人薛姓者，午後入井，撈取夜所投銅錫器。井水如沸湯，其人號救。眾垂繩從之，繩斷復墮，皮肉皆腐爛而死。是時天色亢旱，城內城外及上海，不時火災，而亭林七保尤甚。初八日城中火一日五起。
十月，顧鳳翔中武科會試第一。吾松自開國以來，絕無武科出身者。萬曆丙戌，始中進士一名。己丑，中進士二名。是科壬辰，中進士三名，而鳳翔居榜首。松人始日聚談兵，即俎豆經生。駸駸乎皆有稱於躍馬之士矣。
十一月，西郊外範泉作鸚鵡塚，范機誌其事。索郡中士大夫，侈為詩歌以彰異，因附錄之。范機曰：鸚鵡平生不可考。長公子范以庚寅秋，得之海上趙生。其卒，則壬辰冬，長至前之九日也。長公精廬一椽，陳設圖史，茶鐺酒灶之屬，無所不有。其旁則置鸚鵡。每賓客滿座，或吐佳言如屑，或朗歌名章迥語。鸚鵡即從旁宛轉唱和，若會心者。性尤喜雨。時或霂霡一蓑，佐以淒飆，黎花寂寞，爐煙欲死。鸚鵡輒昂首鼓翅而舞，翠鬛低回，不啻玉人一部霓裳羽衣，釵橫髻墮也。若深更沉籟，明月窺人，或鳴短琴，或吹紫簫。復出其長音餘弄，與焦桐枯竹相應發。能令羈客拊心，孀姬飲血。長公故絕愛重之。一時雅遊，亦無不知長公有鸚鵡者。等於山陰之鵝，元康之燕，龜蒙之鳧矣。一日，而鸚鵡忽焉疾死，長公悼帳，幾廢食寢。因檢開元帝時，華清御有白鸚鵡，上與玉妃，俱呼為「雪衣娘」。尋為蒼準所斃，玉妃傷之。賜瘞苑中，名鸚鵡。塚於是長公亦謀所以附麗其事於華清者。會君駿黃君闔亭，有隙地，流泉修竹。帶其左右，名花如繡，芳草如茵。君駿與諸君，時時班荊箕踞，行歌吊古其上。遂擇竹間一隅，壘石玲瓏，盛以漆棺文縐，賓客咸白衣葬之。長公復憐其以多慧，自取羈絏，戲與同人為之諡曰：「慧業先生，嗚呼，先生至是可謂不負慧業矣。」既葬，會座垂客有誇余以瘞鶴銘者。因即塚邊殘石，勒其事而係之銘。余銘不知視所謂華陽真逸，孰為後先。然千古山陰墨玅，於今絕矣。華表遊魂，不笑鸚鵡為李之所得。孰與仲多乎？因並為鸚鵡一慨書之。銘曰：「汝舌如簧，而不免於琅璫。汝身如綺，曾不得山居而巢處。吾葬汝以盈尺之棺，一抔之土，令汝差勝於朝負青雲而夕調鼎俎。」謂余好事乎？而別有華清之鼻祖。
癸巳正月初四日，府丹墀內，有黑氣一道，衝天而上。二月十五日，知府李多見，以京計去任，合郡士民四行保留。兵道江鐸，統兵緝獲，始息。先是李侯甫。蒞任，頗有意昭雪民冤，不免濫受訟詞，遂為大姓所苦。然侯能以片言折獄，且無成心。間有覆瓿者，侯亦剖折允當，故士民翕然稱其明。又馭下嚴刻，自甘清苦。搜剔奸宄，峻卻饋遺。故士民翕然稱其廉，侯又不靳施與。時多利澤，即匠役鋪戶，必計工給，值絕無留滯。故士民翕然稱其惠。據侯一時政績，庶稱循良之最矣。第侯生平，才高意廣，不能取容。先在北銓，已經調謫。近在南武，又黜浮躁。松民陡聞，如失慈母。先有好事者，刻一保留文榜，遍貼曉傳。於是三縣士民，各出已見，亂書語言。或貼府縣照壁，或揭關門鬧市，即獄人丐戶娼優，靡不到矣。府前日有萬餘人，伺侯出，必擁入府堂，號呼動地，侯亦相對泣為賦常□吟，以示惜別。其詞曰：「少小事姑嫜，懶拙強撐持。夫子見斥逐，大義當乖□。奈此乳下兒，號泣牽我衣。兒號既慘切，母心亦傷悲。母出與廟絕，兒行欲告誰。阿爺千人傑，後母稱賢姬。兒慎加飧飯，母子長相依。棄置汝中野，我行心自知。驅車難復顧，惻惻心中淒。」讀者益增悲惋。眾赴按院兵道保留者，不啻歸市。縉紳及春元諸公亦往。然上官以侯蒞任未久，不宜得民如此之速，且知朝廷大計，勢不可挽。故凡遇士民進白，皆婉詞以對，若無意為留侯計者。松人益惶惶無策矣。於是有倡塞門之說，以激動上官，募民運磚石，掩西關者；有倡投□之說，為侯立去思碑者；有豎白旗，書攀留李太爺者；有願率眾到京，擎登聞鼓，白留侯狀者；如此紛紛累日，憐近府縣流聞，僉云松民似亂矣。會通判陳九官者，與侯同去官，訛傳松人欲詰其征橐。而鄉宦林景陽，有家奴揭民榜一紙。眾遂疑其阻撓，競為非語中傷之。因訛傳松人非果欲留侯不過為抄搶計耳。於是兵道江公，懼地方疏虞。統兵直入郡境，泊舟驛前。先提兵房該吏，及巡捕員役，杖責有差，復訪緝。倡義者，杻械而去。內及監生彭汝讓，生員蔡汝中。松人皆狼顧脅息，莫知逃遁。兵公意猶未釋。幸陸宗伯力救，乃出安民榜一道，眾始帖席。陳通判亦乘間促裝，獨景陽為眾口所鑠，姑隱鄉曲避之。時兵公贐侯十二金，侯不納，且以賓禮相見，眾益吒異。越三日，侯戒行。即三月初四日也，是日大雨。父老爭先入府慟哭。府以西，家用香燭供侯。大書「清廉李太爺長生之位」。百姓執香泣送者，不可勝計。檀降氤氳，幾徹九霄。陸宗伯自致政歸，絕不及公門。獨進府謁侯，且從雨中治酒餞行。真盛事也。侯在途，念松民情厚，睹郡治河山風物，必欷欷吊歌，依依不忍舍。又以彭蔡禁固太倉獄中，逡巡蘇杭山水間，遇士宦，必流涕沾膺曰：「彭蔡兩生，未嘗議面。乃以不肖之故，久沉客獄，不肖非有胸無心，安能悻悻然擊則窮日之力哉？」聞者莫不為侯惋歡。後兵公洞悉前情，屬袁畢兩推府究問。但始事之日，業已申呈各衙門，終難曲庇。故各擬徒杖，賓覆瓿之冤也。自古有借寇之說，惟吾松此舉，不惟無益而且得禍，深為可憫。幸無大害者。陸宗伯與王邑侯之功居多云。
四月望後，郡城內外盜賊蜂起，而盜亦凶狡異常。甫薄暮，即群入人家剿掠，皆從屋上走，捷如飛。至五月初四日，獲盜十五人。縣侯王公命捕者，以金鼓迎四城門示眾。是夜復有盜五六人，持凶器劫橋灣張姓者。至初七日，有婦女一人，撞入市。此婦工於竊盜。日戴雨髻，或黑而入，則白而出。服色間日一換，令人莫能識辨也。是日，盜佛寺橋東徐姓者一玉圖書。追至橋上，搏去一衫一裙，僅存一褲。已至西城腳下，為惡少井其褲去之，裸體而軋。婦年可三十餘，體亦肥白，故觀者如堵。自西門抵北門，又從北門轉西而南，兩旁不下萬餘人。即深閨少婦。靡不出視。父老僉云：「從古所無之事也。」其婦恬然不為意。次日，即端好服飾，往來市間。

[book_title]卷四
記賦役
賦役兩端，東南重務。非特國計所關，而民俗之存亡隆替，皆由於此。蒞茲土者，撫按有司，苟留心民事，何嘗不首談賦役哉。但賦日議薄而卒不薄；役日議輕而卒不輕。故積久成疲，凋瘵已極。有識者，且未卜所稅駕矣。今國家南北交兵，當事者莫可誰何。有督逋加稅之令，急於星火。此昌黎氏所謂民就窮而斂愈急。可勝慨哉，予記賦役也，蓋敘吾松因革大略。而附狂瞽之見，亦竊有望於志士仁人之採擇云爾。
松之田賦，自宋端平元年。華亭令楊瑾，行經界法。其籍，自畝之圍，則有歸圍簿。自圍之保，則有歸保簿。自保之鄉，則有歸鄉簿。自鄉之縣，則有都頭簿。田不出圍，稅不過鄉，版簿甚明，賦稅就實。足稱良法美意矣。使令皆如其人，此法至今存可也。元入中國，定天下田稅，上田每畝三升，中田二升五合，下田二升；水田五升。此以貉道治天下。賦雖輕，不足法也。至張士誠據吳，而蘇松之版籍，蕩搖盡矣。國初，籍沒土豪田租，有因張氏義兵而籍入者，有因虐民得罪而籍入者，有司概以租額起糧。每畝四五斗、七八斗，至一石以上者，且以私租為官糧，不便輸納。遂有二、三石納一石，四五石納一石者，故洪武受命，天下咸稱得所。而蘇松獨流移載道，良有以也。至宣德五年，周文襄公忱，巡撫江南。有杜宗桓上均額之說，甚詳甚善，公竟不行。顧丈僖謂此公必有深意。蓋時方減稅，復議均糧，其勢難並行也。已而文襄疏請，得減松郡稅糧三十萬二千八百八十五石有奇。又請極重官田，極貧下戶，並從輕折。每金花銀一兩，準平米四石、闊白布一匹、準米一石，算銀三錢，三梭布一匹，準米二石，算銀六錢。計該府共得輕折米四十八萬二千六百八十七石有奇。夫小民既蒙減額，又獲輕齎，其恩渥矣。東南雖百世屍祝公，豈為過哉？行之既久，所謂極重官田，極貧下戶，遂倒置於吏胥奸宄。而輕折高下之弊，不可窮詰。嘉靖間，歐陽巡撫，括該府額賦，一則派徵，每平米一石，準銀四錢。凡本折悉照此例，始得一洗前弊，而耗亦從此大減矣。行之既久，則產去糧存之弊，因之紛起。隆慶三年，生員張丙蘊，建為清丈均糧之說，請於當事者。當事者是其議，請於朝，乃簡命僉事鄭元韶、董其役。元韶，即本府同知也。於是廣詢輿論，分上中下三鄉以定斗則。華亭每畝，科正米二斗四升五合；上鄉加耗一斗二升，中鄉七升五合，下鄉三升，護塘外者免。上海每畝，科正米二斗二升五合；上鄉加耗一斗，中鄉六升，下鄉三升，護塘外者免。其各最低薄者，或二畝三畝，方折一畝，有五畝七畝折一畝者。若青浦分自二縣者，田則科則，悉仍其舊。於是共計平米一百二十三萬八千六百餘石，內增灶蕩米二萬二千六百餘石。緣民灶相參，易生影射，故概大概徵，以杜弊端。民間遂稱公平矣。但近海之田，以其斥鹵瘠薄，兼時有風濤飄決，故另議每石折銀四錢，計平米八千一百六十九石五斗有奇。又去海稍遠者，每石折銀五錢，計平米一萬一千三百六十九石有奇。餘皆腹以內田土，一例五錢算徵，本折並派。而東鄉三十六七保等區，又以瘠薄挽例告折者，有司概狗民情，輕折四錢，計平米一萬石有奇。則於起運存留之數，不無太損。於是以田之甲者移之乙，而民間又有增賦之議矣。矧時久弊生，徵斂無法，則土官之詭寄，吏胥之挪移，圖書之飛灑，奸宄之侵匿，其患又有不可勝言者？萬曆十七年，巡撫周至，留心剔蠹，設為經賦二冊，合用會計凡例，共二十八條。如檄李兵道，又可謂曲盡人情，故一時奸胥，賴以稍輯。而有司徵比，庶幾可規。獨詭寄一端，惜其不能並去。至今二十年。寧夏之變，朝鮮之警，上嚴旨，令開府督逋，為備兵計。於是巡撫劉公，以遞年書冊清查。刻日嚴追完納，且遺對聯，令有司懸之迎賓館云。力田以給公上，庶民且然。積轂以肥私家，吾輩何忍！松之士民，始有變產輸官者，而向來影射侵漁之弊，又為之一洗矣。夫以諸公皆經世之才，而留心於東南之一賦，其規畫調停，委曲周密，可不謂無遺策也哉。即通達如賈生，安所置喙也。然以予觀之，丈襄上矣，歐陽次之，如周如劉，僅可謂之救弊，而未可謂之仁也。大抵詳於法者，法雖工而適以困民之力，久之且有法外之遺奸。仁以濟法者，則裕乎民，而因以得民之心，久之且貽國柞之永福。嘗觀正德六年，巡撫張鳳，護復文襄折徵舊例。時華上耆民嚴泰、朱禋等，指陳利弊，盛稱文襄，而歸罪於華亭之董令，末云：「老民不知先年何故金花銀，準米四石；布匹準米二石一石，卻乃錢糧反多。今者金花銀不過一石九斗，白銀不過一石七斗，不知錢糧何故反少。」此其言，即任仁任法之驗，可考而鏡也。今松之民，凋瘵極矣。水旱頻仍。饑饉薦至。號稱殷富者，以供輸供役，而十室九虛。策名縉紳者，以尚侈尚奢，而虎皮羊質，譬之善病之夫。耳目口鼻，非不猶然人也，而膚體血脈，銷鑠幾盡，盍惴惴焉，不能畢其命矣。大司農猶指東南為奇貨，日以誅求督撫。督撫日以誅求司牧。司牧者下其令於里役，稍不從命，鞭笞備至。小民則售子鬻妻，罄家蕩產，巨室則□□□殺，剜肉醫瘡。幸國計稍充，當事者囂囂然自為得計曰：「我能為朝廷足國用矣。我能為民間驅積蠹矣。我能為東南徵積逋矣。」有人心者，固如是乎！故予敘三縣稅額，而贅以裕民七議。
華亭縣，額徵平米五十九萬五千九百三十三石八斗有奇。除護塘外，平米八千一百六十九石五斗零。每石折銀四錢，仍作本色。又有改折平米八萬九千三百四十八石八斗零，止納折銀四萬二十八百七十三兩八錢五分有奇。抵作起運，實該驗派本折二色，平米四十九萬八千四百一十四石四斗有奇。
上海縣，額徵平米三十九萬一千二百二十三石四斗五升零。除改折平米四萬六千九百一十三石四斗有奇，止納折銀三萬二千五百二十一兩八錢六分零。抵作起運，實該驗派本折二色，平米三十四萬四千一百九石有奇。
青浦縣，額徵平米二十二萬八千九十石五斗零。除改折平米四萬一千四百五十九石二斗有奇，止納折銀一萬九千九百六兩六錢九分零。抵作起運，實該驗派本折二色，平米一十八萬六千六百三十一石三斗有奇。
一議五等之均，賦稅之法，鄭僉憲以三等起科是矣。而上中下三鄉，殊為未當。如西鄉稱上，乃有一畝，僅租五六斗，或八九斗。一遇旱潦，輒無粒者，概目為上而重斂之，可乎？南鄉稱下，乃十一二保。有一畝，得糯米租一石二斗，且旱潦無虞者，概目為下而薄收之，可乎？東北稱中，乃僅種花豆青秧。天稍亢旱，民束手矣，概目為中而盈取，可乎？故予以松郡之田，當列五等。如城市，係商賈輻輳，民居稠密之地，列為上上。西北皆膏腴，列為上。西南為中，東南為上中，南北為下。如是，而又精核其低薄池蕩，與新荒舊荒之別，履畝而稅，則輿情允愜，民亦無亂於上供矣。壬辰，華亭項知縣，擢戶科給諫，建議改折三十八保等荒區，民皆誦德。
一復折布之例。松民善織，故布為易辦。而文襄以布代銀，實萬世良法。況今北邊，每歲賞軍市虜，合用布匹，無慮數萬。朝廷以帑藏赴督撫，督撫以帑藏發邊官，邊官以帑藏齎至松郡。而牙行輩指為奇貨，置酒邀請邊官，然後分領其銀。貿易上海平湖希布，染各樣顏色，搪塞官府。中間轉折虛費。動以數千。於國計更何益也？合無撫按奏請合用賞邊布匹數目，該用價銀若干。聽兵部議定匹式廣狹長短，令三縣令頒示小民，並隨時酌處其價，務要公道，使民樂輸。民有欠金花，自一錢起，至一兩者，聽其照式輸布。或有合用三梭，及可充本郡兵餉者，亦如邊布，頒式準收，則上省無益之費，下免難辦之苦。前不失丈襄之遺意，後亦便有司之徵求。未必非裕民足國之一助也。
一議助額之方。松郡田賦，至一百二十餘萬，亦云極矣。第可議減，不可議增。如郡治內城腳，有軍營地，飲馬池若干，今皆為有力者。起建第宅，則此地不屬之官，屬之於民。而所謂營與池，特虛名耳。合無奏革虛名，照則起稅，而即以其稅，均入於一百二十餘萬之額。又各鄉民，每歲有新填池蕩，開墾積荒，通計十年，可得百有餘頃。調之升科，而即以所升者，均入於一百二十餘萬之額。其或坍江坍泖，苟可修復故道，不妨動眾勞民，萬一不可，亦藉升科補之。此雖萬分之一助，而擬之加賦者，則異矣。一停優免之例，每歲均徭，例有優免，而弊極多端。如灶戶一丁，例免該田二十四畝，而貧灶無田甚多，皆為鹽場大戶。花分濫免，此弊之最著者也。其他鄉宦舉監生員，升降、進退、死生，朝暮變態，安能一一審核，毫無滲漏乎？其間必有當免而不免，與不當免而免者，祗為奸胥出入之竇而已。合應概縣減數徵派，以杜弊端。雖祖宗恩例，君子當存愛禮存羊之心。而俗所稱拯頭救腳之說，亦今日權宜處置之一策也。一調額外之徵。松賦正額，民已不堪，而額外又有均徭、練兵、開河、織造、貼役、加耗，種種不經，難以枚舉。則如上鄉三斗六升五合起科之田，計有五斗之供矣。況兼凶荒賠納，其利安在？而士民亦何樂於有田也？然諸費斷不可少，而民力漸不能支。合無奏請於兩京雜費內，如席板顏料芽茶綠筍，及宗人府公侯駙馬公主供應等項，量裁十分之二。又於所屬地方，徵門攤局抄魚課匠板生儒吏胥援例銀兩，及撫按有司贓罰，酌量充補庶兒減一分，則百姓受一分之惠矣。此其說，雖妨眾難行，而得任事如文襄者，未必非救焚之一助云。
一嚴詭寄之弊。詭寄之妨賦有二：其一，自貧儒偶躥科第，輒從縣大夫幹請書冊，包攬親戚門生故舊之田。實其中，如本名者，僅一百畝，浮至二千，該白銀三百兩。則令管數者，日督寄戶完納，及有司比較結數二百七十兩，已足九分。便置不比，是秀才一得出身，即享用無白銀田二百畝矣，積以十計，則每縣無白銀田，去二千矣。況十不足盡乎？又況所寄愈多，所侵愈甚乎。其二，自鄉宦年久官尊，則三族之田，悉入書冊。其間玩法子侄，及妻族內親，如俗所稱老婆舅之類，輒謂有司無可奈何鄉宦。而鄉宦又無可奈何我們。於是動輒欺賴。僅與管數人雇倩代杖，遷延歲月而已。故一官名下，有欠白銀一千餘者。夫一官以千計，則十官以萬計矣。況又不止十乎？故祖宗為詭寄立法，恐隱漏大戶。而不意今日之弊，則有在此而不在彼者。故嚴查之法，須將各宦書冊，每年自十月立限，至來年二月止，撫台先於二月以內，吊取書冊府縣即將管數人同冊解查。其有完納無欠者，著有司以禮旌異。欠止二三百兩者，即將兩京應解錢糧起批。著落管數人，催取批回，限日繳報。至五百兩以外者，先將管數人坐贓問遣，仍行嚴提本官子侄監追。則彼此無樂於詭寄，而弊可潛消矣。一定會計之則。糧數自大清後，雖有定額，而每歲徵收，則憑會計。有一年米多而銀減者，有一年米少而增銀者，有一年銀米相埒者，遂使奸貪吏胥，得以挪移出入其間。而輸納者，亦不得據為長例。骫法莫甚於此。合無以國家經費，較數歲之中，立定等則。如三斗六升五合起科，田歲輸一斗六升五合為倉糧。以二斗折銀，為金花。餘中下二鄉，亦以例推算。即遇凶荒，或減米幾升，減銀幾分，令人曉然，屈指可計。此所謂賦有定法，民有常供。在上無會計之煩，在下杜疑影之弊，正合郡士民所稱快。而何當事者不一念也，豈其中有不容不計乎？抑多首尾之畏，故因襲而不肯振刷之乎，豎儒所不曉也。
記役。志載唐宋以來，役有立法，互有同異。惟楊瑾設為義役，又置役田，以充其費。蓋合熙寧雇役，元祐差役，而變通之，可謂百世稱善者。本朝役東南之民，皆從均徭編審，而獨注意於糧長之一事。故祖宗之法，必取丁力相應有行止者充之，其制亦未嘗不善也。特以法久弊生，時移事改，或貪墨之吏，務瘠民以肥家；或奸詭之徒，爭舞文以玩法，故議裁議處。其說紛紛，而終鮮良策。識者隱憂，試以邇年因革之大略言之。吾松之重役有五，一曰庫子，一曰長收，一曰解戶，一曰公務，一曰收倉庫。庫子有各庫不同，而惟縣堂為最。蓋一縣雜費，與迎送上官，種種不經，俱責成於庫子。故歲用四名，每名費千金有餘。至癸丑倭亂，督撫不時按臨，皆用庫子為支應大戶。而其役始濫觴，充之者，鮮不破家矣。是役遂議革，而以買辦鋪陳之類，屬之庫吏。然而縣之分費，有必不可免者，竟屬之長收。長收者，自海中丞用一條鞭法，歲收兵白徭銀，始終其役而名之者也。長收雖屬收銀，而其費與庫子相埒。如各上司按臨，例有迎風飯、下馬飯，閱操酒、送風飯，動以數金計。而時值暑天，隨腐隨易，則一酒而費數金者有之。其他種種雜差，不可勝計。兼之縣令賢否不同，有需索常例火耗，交際饋儀，與一府各衙門吏書皂快，指為奇貨，動輒幹求。有不如意，即怒目嗔詈，此其費幾二千金。而華亭十二櫃，每月輪值一名，謂之當月。是無庫子之名，存十二庫子之實也。至知縣楊東野，雖號稱敏吏，而承奉上官，實為超格。時長收正屬監生顧正心，正心又江南豪華公子也。上官至，責令擺酒。正心多方覓水陸奇珍百餘品，而細果如松杏蓮心瓜仁之屬，裝綴若魚鱗，高一尺有奇。器皿壺杯，皆用古窯金玉。此規一立，動費百金。於是上官爭以楊令為能，以松江為富麗。而長收之役，始濫觴矣。自是正心令姜姓者議革，而以總催充收銀之役，謂之櫃收總催。無大戶，收銀不過二十兩。支放一畢，即令交代，蓋取眾擎易舉之意也。華亭每歲用一百名，分列十櫃。上青稍減，此其役視長收較輕。而火耗常例，及衙門雜費，猶故也。每名計費銀三百兩，而破產傾家者眾，且以支應上司酒席，不時吊取貲郎富室充之。如庚寅，按院學院同時按臨，兩院有交請席，府縣有公宴兩院席。其一，用監生顧正心，其二，用監生陳大廷，其三用監生宋啟明，各爭奇鬥品，求媚有司。時五月，有肥紫蟹，重斤餘者，鮮鰣魚，五六斤者，餘品精美豐潔，不可勝道。宋備攢盒二具，費銀三兩。知府詹公，華亭項公，皆按院同年也。按院嘖嘖歎賞曰：「兩年兄蒞茲土，可不謂福人哉。」此風沿至於今，日甚一日。是去十二長收之名，存百餘長收之實也。於是民間共稱不便，而建議者又紛然矣。公務糧長，在未清大時，每保用五名，凡本保本區錢糧，責令催辦輸納，而以里排佐之。自後包攬之奸出，而欺蠹之弊生。兼之歲無定額，戶有積逋，有以賠皮傾家者，有以收侵坐法者，有以積累亡身者，其害不可殫述。故鄭道均糧後，遂議革。於是以官戶之糧，並之書冊，以巨室之糧，歸之囤戶。而以十排年，充催辦小民之役。十排年者，即所謂里排，司一里之事，第一年為總甲，第二年為該年，第三年為催辦，第四年為塘長。又以甲首副之。此乃祖宗定役，不由均徭點差者。今獨重辦錢糧，第令從民間依期督促上倉納米，赴櫃納銀，而錢糧毫不經手，亦取眾擎易舉之意。且杜侵漁賠累之奸，此法終不可變者也。然公務之弊，在於侵漁，而里排之弊，在於容隱。蓋十人同圖同產，則以一人蔽九人，而十人遞相為弊矣。此不侵之侵也。公務之患，在包賠，而里排之患在準折。蓋圖中必有富民。里排豈無假貸？一或逋負，則富民必藉口勒掯，而里排亦不敢吐氣矣。此不賠之賠也。且荒區荒圖，編僉充數，乃有家無擔石，丁無餘口，遂列於排年者，既殫力於催徵，又奔命於赴比。加以皂快之拘提，歇家之酒食，吏胥之恐喝，所費多岐。遂至賣田宅，鬻男女，流移遷轉，不可窮詰。近年常熟顧襟宇，吳江孫質蒼，兩公建議，大相水火。然以予觀之，則得失相半，未可左此而右彼也。當事者，緣索糧長所由始，又合武進縣，每圖編僉之說，廣其為糧長，間亦可謂究心民瘼者矣。但解戶之役，有細布，有南北遷，有徐州鳳陽非不稱钜，乃所患者不過風波盜賊之險，而其機每繫乎天。苟天不為災，而益之以津貼之饒裕，則奏績而保家者，常十之九收倉之役。有迎送監司，有綱司話會，有開倉修廒，非不稱費，乃所患者，不過收貯出兌之煩，而其機每繫乎年。苟年值其豐，而佐之以明幹之有司，則計日而成功者，常十之十。壬辰冬，甘劉兩台，以軍兌。先屬官戶，次及囤戶。倉收止備存留三倉，其意雖省役省民，而偏重宦家，也難久試。故此二役者，第取家道殷實之人充之。人得良吏調停其間，則執役者，有成設之可據，不得逞奸以逃於法之外。按役者有成規之可約，不必骫法以狗乎下之情。此役之無煩於深計者也。獨櫃收催辦，雖歷經議處，旋弊旋革，而時生隱患，終乏遠圖。恐良平持籌，蘇張掉齒，亦不能為東南建萬世之利矣。予不自揣，敢以迂闊，謬參四議，豈云有補於國是，聊以備顧問於將來。
一嚴里排之僉。里排者，輪年僉役。官無編審之煩，挨甲奉公，民無扳累之苦，誠經久可行之良法也。但既屬催辦，則今日之里排，即昔年之公務矣。若以貧窮無告之人，濫充其役，能保必無前弊乎？故編審之年，須取丁力相應者為上，以有丁無力、有力無丁者為朋名。如本圖無人，不妨通融計議，或以客戶田多者充正役，而以圖民之曉事者副之；或取殷實之戶，免其大役，而分當幾甲，則承役得人。公輸自裕，閭閻可無困苦逋逃，而糧稅亦免侵漁拖欠，此法雖千百世可行，又何紛更之議乎？
一清比較之法。徵限以十日為期，而限銀亦定數。如第一限，每圖限納白銀二十兩，而辦或不等。有浮於數之外者，有如數者，亦有納至十七八兩者；有納一半者，有僅止二三兩者。多寡勤惰迥然矣。乃比較之日，一概赴比，甚至鞭笞同用，漫無差別。不惟增役人一番盤費，而奸頑藉為口實，遂令樂輸終事之民，懈體而不前。此縣令昏逾之通弊也。合於先期一日，各排年將辦過銀兩數目，開報區總。如限二十兩，納至十五兩者，區總即省發在圖催辦，其不及者聽，第名開數，押齊候比。而區總勤惰，即於比數內驗之。如區轄三十圖，而赴比仍三十人。其罰即與排殿者同科，則賞罰既明，勸懲自著。且民不擾，而事不煩，正司牧者所當留意也。
一議官收之法。櫃收之役，稱最不便者，獨以在上有需索，在下有幹求，在納戶有勒掯耳。愚意，府縣設管糧官各一員，正謂財賦之區，欲令職專其事也。今縣之管糧，曰通判者，日令分理詞訟，僅供領運一差，而於徵輸大務，既不可託，亦無效用，豈朝廷命官之意哉？合無奏請如華上等壯縣管糧者，須選鄉科清年有望之士。蘇松等府管糧者，須選甲科己試盤錯之賢，責以專管錢糧，分毫不令外與，即上司亦不得另有差委。如十月初旬開倉，則一應倉務，俱屬管糧衙料理。及已經開櫃，則以倉務歸之堂官，擇一近縣衙門，如鶴城書院之類移居。本官選撥已經一考吏二名，能寫老成書手四名，隨侍。堂設十櫃，以東五櫃收官戶，西五櫃收民戶，俱許人戶自行投櫃。每白銀一兩，加耗銀四分，以便傾銷。吏書人等，止許驗封登串，發寫納戶銀兩數目，不許別與分毫。收至五日，本官會同知縣，並封貯庫，以防盜賊之患。其小民，自分數起，至四五錢者，不必納櫃。但照每限始日，本宮量給串票於各區總。小民竟從區總交納，仍索串票為據。至赴比之日，區總並封投櫃，即持串票，候本官照驗。用過若干，復量給串票若干，以省騷擾。府管糧廳，許不時分巡各縣，到倉閱糧，到櫃閱收。仍體訪官吏口碑，遞送正堂，填寫考語。如有門役生事之人，即便拿問。每三限畢，吊取官戶大戶書冊，細驗納過數目，有無多寡，嚴行比較。凡係糧稅詞訟，悉聽告理，轉申正堂，以杜濫受。此法一立，則需索幹求勒捎之弊，俱已潛消。不惟可省收頭重役，而國計亦賴考成，且不虛設官之命，實東南長策也。但糧稅出入，最易染指。官雖擇人遷選，能保終必得人，須嚴行賞罰，方示勸懲。如官吏三年最績，則吏準一考，官擢不次，其餘執事人役，亦須厚其工食，使得資生。倘稍有覬覦更張，即聽堂官，指名參究問遣，庶幾有志之士，爭自濯磨，不致卑卑無用如今日矣。
一議供應之役。縣中雜費，廉吏俱可裁省。獨供應上司，雖夷齊為吏，亦不能免。若非委之大戶，則一應酒席，何從措辦。合無一縣，每年議取大戶十二名，拈鬮分月，專候上司按臨供役，而所供者，亦止設酒一事，更無別差。計各縣整年之內，約有四月不免，尚餘八人為曠。則於交歲時，另議四名插入，仍拈鬮值月，以備來年。夫一歲而僅役四人，貽累既不為多。一役而僅供一酒，其費亦不甚巨。如是而民不稱便者，未之有也。若華上壯縣，歲不乏一二人，即以曠役者分委傾銷。量亦不為煩苦，何當事者計不出此，徒取嘵嘵之口稱冤哉。
范叔子曰：賦役之事，余特記四十年以來，因革損益之大端，及予一人之淺衷薄識已耳。其他掛一漏萬，與經生擘畫之所不及者，何可勝道也。然以今之時勢論之，賦之所望者在薄，而今則不容不厚矣。役之所望者在輕，而今則不容不重矣。厚不已，則財盡；重不已，則力疲。雖謂小東大東之詩，即松民之詩，奚不可哉。撫養調停，亦在上之人日留意焉耳。不觀之馬牛乎？始而責之耕十畝計耳，責之走百里計耳，終而日益之，又從而鞭笞之。馬牛雖賤，其能堪乎？司牧者，等於馬牛，奚忍哉？余又詢吾松縉紳云：四方郡縣賦役，自正額而外，有司不得分毫有誅求。如方仲甫在冀州，夜集二三門生談文。良久送出，堂無燈火供應者絕不為意。而刺史亦不敢索，索亦無有應者。此微獨覘風俗之樸，亦能養上人之廉，其益非淺鮮也。若吾松，賦日厚而俗愈奢華，役日重而供益謹飭。故臨蒞茲土者，但覺富庶之邦，而不知膏血之暗抽也。徵求需索者，但覺意欲之適，而不知民生之日蹙也。獻納貢輸者，但求免禍謫之及，而不顧身家之敗亡也。姑舉一細事而論，如御史按臨有下馬飯、閱操酒，縣令先定大戶充役。每席用嗄飯四十味，糖食四十味，果品四十味，而攢盒煖盞之類無算。一遇暑天，不時更易，動費百金。而其間置辦物料，憂其難精。應對侍使，憂其或忤。縣令稽查，憂其苛責。皂快恐喝，憂其無厭。惴惴焉，如臨深履薄，不能畢命。乃上官至，僅供一餐之資而已。倘得清介如海中丞者，惕然思曰：吾何以飲食之故，勞民動眾若此？即嚴行裁革，未必非地方一助也。況由此例推之，苟不便於民者，悉從節省。其為小補，又當何如？譬之貧病之夫，雖乏膳脩藥餌，恣其安享。而本原之地，不加戕賊，縱不能躋之仁壽，獨不可苟延性命於旦夕乎？嗟嗟，論而至是，悲矣悲矣！余本山澤之臞，無用於世，即舉松郡而陸沉之，亦何損於不肖？乃嘵嘵為賦役侈口者，顧生於斯，長於斯，且目睹流離困苦之狀，則桑梓之愛，自有不容不言，而言亦不容不詳且切也。異日者，仁人君子，或不遺芻蕘，因而援手松民倒懸，余又何惜出位之罪哉？

[book_title]卷五
記土木
土木之事在在有之，而吾松獨甚。予年十五，避倭入城，城多荊榛草莽。迄今四十年來，士宦富民競為興作。朱門華屋，峻宇雕牆，下逮橋梁禪觀牌坊，悉甲他郡。比之舊志所載，奚啻徑庭。予因聊述更新大略，以見侈靡。至城池公廨倉儲，係朝廷敕建。予前目睹者，雖不能悉其制度廣狹，記之以備參訂。而上青兩邑，及鄉之邨鎮，考核未確者，不敢概述。
郡城，係張士誠所築，高丈八尺。嘉靖癸丑，知府方廉，增高七尺，又增築箭台四十，台建一廊房。每城二十垛，建一穿廊，為守兵憩息之所。後城備漸弛，廊房日傾。壬辰春，數聞倭警，僉議修復故制，以時詘而罷。
上海故無城。癸丑之變，縣宇焚毀幾盡。幸都指揮韓璽，率僧兵月空、無塵等力戰，斬獲頗多，倭始遁去。方侯遂乘間度定基址，命李通判旦暮督工興築。數月克就，於是東南雉堞嵬峨，實稱萬世金湯之險。
青浦邑名，志所不載。自嘉靖庚子，以糧稅無徵，議建於郡之西北，離府七十餘里，地名青龍，歷知縣楊瑤呂調陰幾十年。值徐文貞公入相，有稱不便者，壬子議廢。又二十年，而今少司馬蔡公汝賢為給諫，疏議復之，蔡即其邑庠生也。復從民所欲，移建唐行鎮。首令邑者，石繼芳也，明敏練達，為循吏最。凡城池縣宇，及學宮察院倉儲之屬，皆其鼎建。而運籌有方，公私不病，是郡之乾位，厥有百雉之雄。其不失由拳遣塍矣。獨以役重賦煩，人民凋瘵，識者不無杞國之憂。顧更化善治，亦在上之人何如耳。石公歷官至兵憲，壬辰，密夏之變，為亂軍所殺。青民聞而冤者，交口於道。
柘林，係海濱之鎮。東距青村二十五里，西距金山衛三十六里。舊無城池，自巡按尚維持議建，而以富民衛姓充其役。內設把總官一員，兵五百名，公廨一所。沿海民灶，遷實其中，旦暮警守，為東西應援，足稱犄角之勢。川沙堡與柘林同築，西距南□所四十五里，北距吳淞所八十里，內列官兵守備亦同。
西水次倉，舊無圍城。自甲寅倭亂，築堡於得勝港，駐兵禦浦。後以倭息，慮官糧失守，移築西倉城，因改倉木橋，為三洞石橋。而西水往來，歷馮家墩跨塘橋，至是為三鎖。范叔子曰：松江保障之法，莫急於築新城。蓋隆萬以來，生齒浩繁，民居稠密，幸享承平，足稱富庶。倘兵燹陡發，驅民入城，無論鄉鎮，即四郊外十里許，計男婦不下二十餘萬矣。竊恐郡城方不逾九里，容蓄幾何？澤必竭流，薪必燎骨，穢必塞道，更加疫癘。暑雨，則露宿者必號呼動地，有萬萬不可勝道之苦。況昔年人民，猶知安分守法；今之惡少，凶狡百出，安能坐縛手足？久困饑餒乎！此勢之必然。而城小人眾，亦兵家之大忌也。故有識之士，必以築新城於西郊為首務。而當路者，輒以錢糧缺乏為辭。不知此城之役，費銀不過五萬兩，當以半出之官。或扣改折，或借存留，以半出之民。或估門攤，或假樂輸，則公私兼舉，諒可計日奏功矣。苟得任事如周文襄忱、方侍郎廉、海中丞瑞者，毅然行之，亦何患不濟哉？若僅僅惜目前之小費，逡巡推托，異日倭寇突至，如嘉靖癸丑之變，則四郊之殺戮焚毀搶劫，不知費銀幾百萬矣！況禍幾不測，並其舊城而失之，則府縣之帑藏，士宦之積蓄，又不知費幾許千萬矣。興言及此，豎儒不禁杞國之憂也。語云：圖大事者，不惜小費。予日望之。
濟農倉，在郡治仙鶴觀，西河以南，皆張氏雙鶴田也。又西折而北，為小教場。倭亂時，予寓張田之左，見韓掌教練兵倉中。後文貞徐公當國，撫按奏請改濟農倉，為元輔三第。大工之日，匠役皆以千計。聽金鼓作息，張田遂歸徐氏。以其半建倉廒，及民房二三帶，令蒼頭居之。有司遂以小教場改今預備倉。又以南水次倉，改今演武場，並儲糧於西水次倉云。
濟農倉以西，皆細民傳舍。自文貞公列第於東，其弟少司空陟，即捐金羅致其址，建今司空三第。太平橋以南，亦增池園竹木之勝焉。橋故高，今夷其頂，郡中府治西南，此地最號荒涼。自六第並建，而徐氏蒼頭厚蓄者，爭起精舍於南旁。壬辰，徐少卿琨，又建新第於南禪寺前。故東至南水關，西至放鶴灘，北抵元輔舊第，蔚然皆瓊樓玉宇。梯城一望，如魚鱗雜遝，即陳隋宮院，恐不過是。吾松土木之盛，此為第一奇云。
放鶴灘左，即周御史舊宅，餘僅民居數椽。馮廷尉公羅致之，列為前後二第。幾百畝而太學生曾可居，尤極廣饒，內多亭榭花石之勝。穀陽門內，稍折西南，為徐文貞公舊第。又其南，為費千戶宅。徐太常公璠，改今水西園，而以小湖彙於城水者，堰其北，為畜魚池。小湖，即志所載陸氏西湖遺跡也。太常公析仲子元普居之，元普改舊第為門樓，建平格堂。於後擴園，以東為姚林，起石橋，納巽水之勝。方議鼎新，惜未竟其志而卒。
合掌橋以東，有莫氏旌表亭。亭之左，即孝廉王之路所建宅也。又其東，皆民居。陸宗伯樹聲貿其址，改今尚書第。王孝廉作其宅，遂歸於陸。今進士公彥章居之。顏其堂曰「大椿館」，以後有大椿。而宗伯公暮年，進士公在告故也。
佛字橋三第，大參王教，羅致民居建之，今東第屬張太常明政。西二第屬主政章憲文。因辟門於私路巷，鶴城書院左，林太僕景陽，建冏卿第。林氏世居普照寺南，以賣生藥起家，至今人呼為林生藥。故景陽貴顯後，仍卜居其地。東北抵寺基，西至陸侯神路，共數十畝，前後皆壯麗之居。寺前，建三世冏卿石坊，亦赫奕。而坊下石橋，與寺中明堂，皆景陽一力更新之。先是景陽為諸生時，從雨中過橋，偶然傾跌，因盟諸心曰：「他日苟富貴，無忘修此橋。」至是果愜其願，亦念所格也。
軍儲倉以西，唐太參本堯，建世中丞第。
腳牌╉左右，最湫隘。徐鴻臚鄰，陸太學述祖，孟太學至大，共起六第，前後如墉如榔。徐地多軍營，今徐孟皆易姓。陸正丁盛，時瑞鹿橋北，為城之西隅。兵憲李日章，並起四第。東半多庵基，西半多營地。今三屬大參宋堯武，而李公孫紹文，僅守其一。大參公又於沿城，辟為圓池。建小亭其上，雖無花石台榭之勝，亦得曠野清幽之趣云。通波門水關以西，折而南，即本一庵巷後也。姚大參體信，貿庵基徐田起大第。
陸門以東，沿城為飲馬池，池南為柳家╉。倪孝廉甫英，集民地，建大第，不惟屋宇壯麗，而氣象廣爽，足稱豪士之居。倪氏世家，東土之新場。租父代有隱德，以倭亂遷入郡城，而孝廉公尊賢敬士，益昌大世澤，故倪氏遂為詩禮名家。
大吳橋北堍東，皆姚氏基。張大行從津。錢廷評志學，建三第，錢左第，屬今蔡少司馬汝賢。柳家巷稍折而北，陸宗伯建適園。蕭疏雅淡，若幽人墨士之居。宗伯公自為記相傳有柳御史讀書台，遺跡在焉。
附適園記
循城之址，稍南百步，得棄地焉。疏抉叢穢，就其下者為池。亭於池之上，累石以當其前。亭之左，折為樓。樓四達以望遠，樹竹木其間。飾堂之舊者，以待賓客。屋於其旁者，為茶寮。總之曰「適園」。園之始，余自南雍謝病歸，會以其地售者。余適有之，以其地之湫隘棄於時，故易售。而余方倦遊，思去煩以息靜也。故得之。若以為適者然。以余之苦於驅疾病，以事奔走也。既休吏鞅，返初服，以便居息，則求以愉懌心志，寄耳目之適者。實藉是焉，故予每憩是也，於泉石之亭結，雲物往來，花木喬秀，禽魚之下上飛泳者。日與之接，耳目所遇，皆樂其為己有也。凡予之所為適者若此，而余因是以觀造物者之所有，若泉石雲物花木禽魚，所為麗於兩間，挾光景以與之遊衍者，物各有以自適。而吾於是託之以寄其適焉。如是者，固日交於前，有以取之，不禁也，則不惟余去煩息靜者之所宜有。蓋自造物者之有是也，而我與物之所共適，非一屬於己，可專而有之。則余於是將不有超然而自適者乎？如是，則余圜雖小，而余之所託以適焉者大矣。是不可以不記。
府治北，朱司業大韶，建大司成第。後建丈園第，即故御史蘇恩廢宅，園即卜氏墳也。大韶擴其址，內多朱樓華屋，掩映丹霄。而園中花石亭台，極一時綺麗之勝。其弟太學大英宅，並建於西。大韶無子，生平亦無一善狀，獨窮極聲樂飲饌，及古器玩好之物。一死之後，妻奴盜搶無算。大英憑藉兄勢，戇直寡諧，有力者爭起而魚肉之。不逾年，第宅皆易姓。司成第屬陸都運從平，大英宅屬褚孝廉用章，文園屬金吾徐有慶。金吾時舉宴稱觴於大人前，故顏其堂曰「愛日」，屬太倉王司寇鳳洲銘。
附愛日銘
太師徐文貞公，秉政於嘉、隆之際。蓋冬之日也，當其歸里時，春秋六十有六。而其元子太常卿仰齋公，甫四十，以官侍養。備志物之奉者，十有六年。而文貞公始遺家政於仰齋公，而公遂為德於鄉，今年六十一。而其元子太常卿正夫，復請急歸侍公養。正夫亦甫四十，而其子有慶，已為金吾大帥。蓋三世皆三品上，文武忠孝，天下豔稱之，以為人倫之極。而正夫所以奉仰齋公，視仰齋公之奉文貞公不啻也，榜其堂曰：「愛日」，以寓懼喜之切。而問銘於世貞，世貞敬諾之。其詩曰：「去之日，日不我留，何以寬公？淳□羞，俾以忘憂。來之日，其日昉昃，何以饗公？膋臅酒炙，俾以娛夕。鼓鍾鍠鍠，為樂未央。化國之日舒以長兮，公以子徜徉兮。鍾鼓闐闐，為樂蟬聯。山中之日如小年兮，公以子偕咸{錢}兮。」
大司成第左，為顧中舍正誼第，前後與朱相埒，後建書齋禪閣數百椽，詩廊一，韻廊一，以便騷人題詠。內列奇石圖史，蓮池亭榭，種種色色，皆成雅觀。正誼又建濯錦園於東郊之北，俞塘、古木、修篁，亭午可窺星斗。而土岡一勝，宛如山麓。其下響泉漍漍，巧奪化工。至敝間堂，天琅閣，令人處蓬壺中，不知有塵世事，真名園也。正誼好摹畫，亦欲力追黃米諸名家，獨點綴光景，於土木竹石間，尤為長技。若更移之筆端，則公望叔明，瞠乎後矣！
中舍第後，皆膏腴田也。董太學九皋，起建新園，日費萬錢。園中清泓畫閣，不減紫微玉真。雲間士民，遂為談資口實。董之父，即廷評公志學，平生善居積致富，而其子以緒餘供之一園之費，亦何足異云？
東馬橋之左，為范氏二第，范太僕惟一皆所建。西第有嘯園，內皆深邃廣闊，稱富人之居。馬耆寺，最號荒僻，俗傳日薄暮即為鬼魅之鄉。有僧雪庵悟空，相繼修葺。故僧寮佛宇，皆煥然改觀，可稱雲間淨土。寺之左，即陳太史懿德舊第。今孝廉何三畏，撒而更新之，後擴為園，曰「芝園」。幾數十畝，內有觀濠堂，歌風館，及亭台竹木之勝。屬陳繼儒為記。何孝廉居恒不治生產，即歲入租稅，或四方賢豪有所饋遺，悉以供一園之費。凡良辰佳節，張燈設宴，招詩人社友，集於其中，庶幾得泉石之趣云。
附觀濠堂記
昔摩詰圖畫輞川，香山命萹池上，皆以討天機於逝者，非止托心賞於泠然有美。吾師實弘斯理。偶剪蓬蒿之徑，漸成桃李之蹊。止水一泓，為山半簣。漚磯清淺，花枝笑於鏡中。雉堞參差，人影形於樹杪。璧月映柳，鳧驚在汀，停雲澹而無言。芳草藝兮不斷，四圍秀色，翠籠薜荔之牆。一道晴霞，霜暈芙蓉之浦，枯蘭吐蕙，槁木蒸之，神仙於此樓居。大夫從之賦作，醉來刻竹，清歌散渭畝之陰。倦以據梧，幽夢仗鬱林之石。夕陽殿角，蕉葉扇而鹿眠。點雪爐頭，茶煙橫而鶴避。紅亭客散，碧芷風生。門設欲關，簾鉤半上，憑軒踞狻猊之鼎，隱几披龍馬之文。身侍羲皇，地鄰濠濮，登斯堂也，蓋往觀乎。魚鳥親人，鬚眉可鑒。謙而善下，舍喆士之虛心。淨化納瑕，得碩人之雅量。淡成君子，信薦王公，進退近於中庸，安流類乎無競？澄懷觀道，何如世土之風波？抱膝鼓琴，聊爾胸中之邱壑。
馬橋東南，舊為曾氏族。顧太學正倫、正心，擴其址數十畝，列建諸第。其間華屋朱樓，如書雲閣紅霞閣之類，不能殫述。而西第樸庵，為江南第一精舍。且修梧綠柳，掩映河橋，方之傀閣，未知孰為伯仲？正心又建園於東郊外明星橋左，縱橫距一頃有奇。內列朱廊數千椽，而羅漢堂前後，修篁怪石，尤為絕勝。但園取娛情適意，非以殫精勞神。顧君務廣其地，越數十餘年。志猶未竟，識者不無甫田之譏。
東察院左，為張氏二第，即刺史星所建。前後十餘帶，皆堅致精工。入其室者，稱為一塵不到。今屬孝廉姚簣。
理刑聽左李人龍，建柱史第。今屬徐太常元春，改為冏卿第。內有園，以所得朱司成文園，號徐氏東西園。宋中丞賢之第，即其子光祿邦所建。又內有堂，曰「百順」。東有坊，曰「馳封」。皆取娛親之意。
中千戶所，後為僉憲盛當時第，即已故孝廉楊允俊所建也。盛更新之，通平橋於西北，以便大街往來。
中千戶所西，為施孝廉大諫宅。又其西，為陸大參萬鍾柱史第，即馮中舍豹所建。□址皆顧雕印族氏居也。今大參建石坊於第左，為青龍之勝。而夷望仙橋之頂配焉。穀市橋與興聖塔通，亦以堪與有妨。故大參蔽其道，建關帝閣鎮壓之。而移道於沿河，民亦稱便。馮中舍為徐太常仰齋門下客，與元輔第同時起工，人盛異之。肉未寒而易姓。
望仙橋南，為張氏雙鶴園。張在日，范太僕謀得之。於是張守維者立契，有待□天年，恁從管業之語。至今為松人口實。而不肖子孫，□踵效之。太僕又擴其址，並楚兩第於坐化庵之右。今一屬孝廉陸萬言。
龍洲南，為給諫龔情第。情為諸生時，夢卜居一方川之南，故號方川。後偶得此基，形勢宜北面，適有龍淵之勝，宛如夢中，亦異數也。此給諫面語予者，給諫盛德長者，乃肉未寒，業已易姓。眾共憐之。龔第稍折而東南，為馮孝廉大受建竹園。內有五立□之勝，清峻絕塵，而梓潼閣，俯間膏腴，春夏吳歌桔棒，頗得城市山林之趣。孝廉公自為題詞：「鶴城別業，龍門新構門臨綠野，閣間青山曲阻長堤，周環芳沼。偶借人境，聊為吾廬。園名竹素，妄托千秋。跡寄東山，自甘小草。朝華夕秀，乃造化自然之文章。秋月春風，亦四時各具之光景。地隨心勝，遠以韻增。非如石尉金穀
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:40:09-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>