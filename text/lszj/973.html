<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卽位年,元年,二年,三年,四年,五年,六年,七年,八年,九年,十年,十一年,十二年,十三年,十四年,十五年,十六年,十七年,十八年,十九年,二十年,二十一年,二十二年,二十三年,二十四年,二十五年,二十六年,二十七年,二十八年,二十九年,三十年,三十一年,三十二年,三十三年,三十四年,三十五年,三十六年,三十七年,三十八年,三十九年,四十年,四十一年,四十二年,四十三年,四十四年,附录,朝鲜王朝实录【高宗实录】全文在线阅读,朝鲜王朝实录【高宗实录】全文在线下载,大玄古籍书库">
<meta name="description" content="朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[高宗实录]。李熙（1852年—1919年），即朝鲜高宗（조선。고종），朝鲜王朝第26代国王、大韩帝国开国皇帝（1864年—1907年在位）。初名载晃，字明夫，乳名命福；即位后改名为“熙”（正写为“㷩”），字圣临，号珠渊、诚轩。是朝鲜仁祖李倧的九世孙、兴宣大院君李昰应的嫡次子。咸丰二年（1852年）七月">
<title>朝鲜王朝实录【高宗实录】_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">朝鲜王朝实录【高宗实录】</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]3496526</span> <br/>
          说明： <span class="inputVal" id="bkdec">朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[高宗实录]。李熙（1852年—1919年），即朝鲜高宗（조선 고종），朝鲜王朝第26代国王、大韩帝国开国皇帝（1864年—1907年在位）。初名载晃，字明夫，乳名命福；即位后改名为“熙”（正写为“㷩”），字圣临，号珠渊、诚轩。是朝鲜仁祖李倧的九世孙、兴宣大院君李昰应的嫡次子。咸丰二年（1852年）七月，李熙出生于汉城贞善坊，同治二年十二月（1864年1月），朝鲜哲宗李昪无嗣而薨，在神贞王后赵氏的指定下，他以王室旁支身份入承翼宗大王（孝明世子）大统，并被宗主国清朝册封为朝鲜国王。甲午中日战争后，朝鲜摆脱清朝属国的地位，成为名义上独立自主的国家，因此他于开国五百三年十二月（1895年1月）称“大君主”，十一月建年号“建阳”。建阳二年（1897年）改元“光武”，即皇帝位，定国号为“大韩帝国”。光武十一年（1907年）因海牙密使事件得罪日本而被迫退位，称“太皇帝”。隆熙四年（1910年）日韩合并后被封为德寿宫李太王。大正八年（1919年）1月21日病逝（一说被日本人毒死），成为“三一运动”的导火索。死后庙号高宗，谥号文宪武章仁翼贞孝太皇帝，葬于洪陵。</span> <br/>
          封面： <span class="inputVal" id="bkimg">Z_6413.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]朝鲜王朝实录【高宗实录】
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]3496526
[book_dec]朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[高宗实录]。李熙（1852年—1919年），即朝鲜高宗（조선 고종），朝鲜王朝第26代国王、大韩帝国开国皇帝（1864年—1907年在位）。初名载晃，字明夫，乳名命福；即位后改名为“熙”（正写为“㷩”），字圣临，号珠渊、诚轩。是朝鲜仁祖李倧的九世孙、兴宣大院君李昰应的嫡次子。咸丰二年（1852年）七月，李熙出生于汉城贞善坊，同治二年十二月（1864年1月），朝鲜哲宗李昪无嗣而薨，在神贞王后赵氏的指定下，他以王室旁支身份入承翼宗大王（孝明世子）大统，并被宗主国清朝册封为朝鲜国王。甲午中日战争后，朝鲜摆脱清朝属国的地位，成为名义上独立自主的国家，因此他于开国五百三年十二月（1895年1月）称“大君主”，十一月建年号“建阳”。建阳二年（1897年）改元“光武”，即皇帝位，定国号为“大韩帝国”。光武十一年（1907年）因海牙密使事件得罪日本而被迫退位，称“太皇帝”。隆熙四年（1910年）日韩合并后被封为德寿宫李太王。大正八年（1919年）1月21日病逝（一说被日本人毒死），成为“三一运动”的导火索。死后庙号高宗，谥号文宪武章仁翼贞孝太皇帝，葬于洪陵。
[book_img]Z_6413.jpg


[book_title]卽位年
十二月
12月8日
哲宗熙倫正極粹德純聖文顯武成獻仁英孝大王，昇遐于昌德宮之大造殿。
大王大妃敎曰：「院相，以領府事爲之。」仍召見時原任大臣于重熙堂。領府事鄭元容曰：「臣民無祿，當此罔極之變。慟迫冤酷，不知攸達矣。」大王大妃曰：「未亡人，忍當此罔極不忍當之事，只自冤酷而已。見今國勢之安危，時刻爲急。故請諸大臣議定宗社大計矣。」元容曰：「亟降慈聖明旨，卽爲定策，千萬顒祝矣。」大王大妃曰：「以興宣君嫡己第二子命福，入承翼宗大王大統〈下有三十日簾敎，參照〉，爲定矣。」元容曰：「以諺敎，書下，恐好矣。」大王大妃，自簾內，出諺敎一紙。都承旨閔致庠奉覽諸大臣因翻眞，讀奏。訖，奉出頒布。元容曰：「當此國勢岌嶪之時，伏見簾帷定策之擧，億萬年磐泰之基，自此伊始，不勝慶幸矣。」大王大妃敎曰：「興宣君第二子爵號，以翼成君下批。「領議政金左根曰：」翼成君年歲，今爲幾何？「大王大妃曰：」可爲十餘歲矣。「元容曰：」奉迎之前，先以各營軍兵幾哨，環衛本第，似好矣。「大王大妃曰：」如是爲之也。「又敎曰：」翼成君官敎，左承旨徐承輔奉傳。「
大王大妃命：「奉迎大臣，領議政進去；奉迎承旨，都承旨進去。」又敎曰：「奉迎時，興寅君，同爲進去。」
奉嗣王，入闕。〈領議政金左根、行都承旨閔致庠、記事官朴海哲、金炳翊，奉慈敎，盛于彩輿，陪進至觀峴興宣君私第。翼成君下堂，鞠躬祗迎，南向立。致庠進前，問諱與年歲訖，奉慈敎，安於案上。翼成君陞堂，詣案前跪。致庠讀奏慈敎訖，翼成君下堂，行四拜禮，仍詣案前。致庠跪，傳慈敎，翼成君跪奉覽後，還置案上。大臣以下退立，少頃，翼成君，以幅巾、靑道袍、白紗帶、黑皮靴，乘駕轎。進詣敦化門外，百官，以淺淡服序立。降轎乘輿，由敦化東挾門，百官陪從。至仁政門外，翼成君降輿，步入仁政東挾門，詣殿庭，肅拜如儀。仍步出仁政門，乘輿。至協陽門，降輿，步入宣化門。由熙政堂前庭，入克綏齋，披髮擧哀訖，內侍扶引入內。奉慰大王大妃殿，次慰王大妃殿，次慰中宮殿後，內侍扶引就次。〉領府事鄭元容曰：「國勢孤危，群情泮渙之際，幸賴慈聖殿下簾帷定策之命，奉迎太平，瞻天日之表，群情莫不懽忭矣。」大王大妃曰：「如此罔極之中，大策已定，且翼成君沖齡凡節，夙就英明，誠爲宗社萬幸矣。」判府事金興根曰：「承慈聖之明敎，定宗社之大策，誠爲萬萬慶祝矣。」領議政金左根曰：「定策奉迎，仰覲耿光，極爲慶忭矣。」左議政趙斗淳曰：「當此罔極之時，慈旨特降，宗社有託，八域群情，不勝胥忭矣。」大王大妃曰：「以若罔極之中，還爲慶幸矣。」左根曰：「主上沖齡嗣位，則曾有垂簾同聽政之典禮。今亦依例磨鍊何如？」大王大妃曰：「豈忍爲此，而今日國勢孤危，若不保朝夕。不遑他顧，第當勉從矣。」仍命垂簾節次，依己酉年例擧行。
永平君昱、興寅君最應、完平君昺、永明尉洪顯周、東寧尉金賢根、南寧尉尹宜善、戶曹判書金炳冀、知事金炳學、金炳國、大護軍金炳㴤、刑曹參判金炳地、禮曹參判鄭海尙、副護軍金壽鉉、護軍朴齊寅、金元植、前假注書金奭鎭、待敎洪承億、龍岡縣令韓應弼、谷山府使韓應國，竝宗戚執事差下。
大王大妃敎曰：「以領議政金左根爲總護使。」
殯殿都監提調，金炳國、洪鍾應、金炳德；國葬都監提調，金炳冀、金炳學、李敦榮；山陵都監提調，尹致羲、金大根、吳取善，差下。
大王大妃敎曰：「殯殿，以歡慶殿爲之。」
禮曹啓：「今此嗣位儀節，當爲磨鍊，而謹稽《國朝寶鑑》，則成宗大王，自潛邸詣闕時，當日登極，明宗大王，自潛邸詣闕時，成服日登極，宣祖大王，自潛邸詣闕時，成服日登極，己酉年，大行大王亦自潛邸詣闕，而依成宗朝故事，當日登極矣。今番奉迎，詣闕日登極與成服日登極，自臣曹不敢擅便。問議于時原任大臣處之何如？」大王大妃敎曰：「成服日磨鍊。」又啓：「謹稽《己酉謄錄》，則中宮殿進號之節，議大臣後，尊爲大妃殿。今此嗣位後，中宮殿進號，問議于時原任大臣、儒臣、館閣堂上、在外儒賢，處之何如？」大王大妃允之。
大王大妃敎曰：「完平君昺，守陵官差下；長番內侍李相利，侍陵官差下；永平君昱，代奠官差下。」
大王大妃敎曰：「當此罔極之時，尊號都監之稱，尤爲罔極。更待下敎。」
禮曹進垂簾同聽政節目。〈今此大王大妃殿下垂簾同聽政節目，參考前例磨鍊爲白去乎，依此擧行爲定。一，垂簾處所，以便殿爲之，臨時，令政院，稟旨爲白齊。一，垂簾時，殿下殿座于簾外當中南向，大王大妃殿下殿座宇簾內近東南向。朝賀時，依宣仁太后故事，文武官先行四拜于大王大妃殿，又行四拜于大殿爲白齊。一，垂簾時，宋朝則簾前通語內侍傳宣，我朝則大臣以「大妃殿下親斷庶務，不可深居宮中，使內侍官傳命」，請令奏事官解釋文字以啓，特許親聽矣。今番大王大妃殿、大殿同聽政，奏事官先奏于殿下，則殿下或親爲裁斷，或仰稟慈旨。大王大妃殿下或親宣慈敎，則諸臣或奏對簾前，以爲一堂上下輔翼參贊之道爲白齊。一，一月六對、朝參、常參，依例稟旨，同聽政，依宋朝日參、六參之例。大政令、大典禮、時急邊報，許令無時請對，或賜召接。祀典、兵刑、科試、官職等事重務，皆直啓于殿下，稟慈殿裁決爲白齊。一，慈敎稱『大王大妃殿傳曰』，上敎稱『傳曰』，大王大妃殿敎令，用宋朝稱『予』之例。內外門鑰開閉、軍兵解嚴，稟于大殿，大殿稟慈旨後，用標信、信箭擧行爲白齊。一，諸臣疏章，依貞熹聖母時故事，上于殿下，臺啓及各司啓辭、諸道狀聞，亦啓于殿下，或直斷，或自內承稟後賜批爲白齊。一，正、至、誕日三名日，各道進箋于大王大妃殿，一依大殿進箋之例，方物、物膳依例擧行爲白齊。一，殿下御經筵時，大王大妃殿於簾內，以時親臨聽講爲白齊。一，殿下於仁政門卽阼後，仍具冕服，詣大王大妃殿下所御便殿，率百官陳賀于殿庭，如儀訖。殿下陞殿，大臣二品以上以次從陞，起居于大王大妃殿、大殿後，還復位。大王大妃殿下還內，殿下釋冕服，反喪服還內，諸臣退出爲白齊。一，垂簾同聽政典禮至大，倣貞熹聖母時故事，別爲頒敎中外。而殿下還內，宗親、文武、百官改服布公服，權停例擧行爲白齊。一，今十三日垂簾時，大王大妃殿下具翟衣殿座，常時則用常時所御之服。垂簾時，殿座排設，執事令掖庭署及各該司進排爲白齊。一，垂簾告由社稷、宗廟、永寧殿、景慕宮，擇吉擧行爲白齊。一，未盡條件，追後磨鍊爲白齊。〉大王大妃命：「垂簾後陳賀，登極後陳賀，竝權停例爲之。」
12月9日
初九日。大王大妃敎曰：「魂殿，以宣政殿爲之。」
興宣大院君、驪興府大夫人封爵，下批。
大王大妃命：「襲、小斂及大斂時，時原任大臣、閣臣、承旨、禮曹堂上、工曹判書、兩司長官、玉堂一員，入參」
未時。襲。
酉時。小斂。
國葬都監諡狀製述官金炳國，行狀製述官趙斗淳，諡冊文製述官尹致羲，書寫官尹致定，哀冊文製述官李敦榮，書寫官洪說謨，表石陰記製述官金興根，書寫官趙得林，誌文製述官金炳學，書寫官宋近洙，改銘旌書寫官金賢根，下玄宮銘旌書寫官尹宜善，表石大字篆文書寫官鄭元容，寶篆文書寫官洪顯周。
12月10日
初十日。禮曹進服制節目〈嗣王斬衰三年，嗣位服冕服。卒哭後視事服，布袍、布裹翼善冠、布裹烏犀帶、白皮靴。中宮殿斬衰三年，大王大妃殿齊衰朞年，王大妃殿與大王大妃殿服同。嬪及內外命婦、貴人、淑儀以下服，與中宮殿服同。宗親及文武百官斬衰三年，妻齊衰朞年，守陵官、侍陵官、內侍斬衰三年。民人及僧徒白衣、白笠、白帶，祥而除。〉靈床移奉于歡慶殿。
禮曹啓：「嗣位後中宮殿進號收議之草記，依己酉年例爲之事，批下矣。中宮殿，尊爲大妃殿，當有進號陳賀之擧，而謹稽謄錄，則尊崇之禮，從前國恤時，隨後擇吉擧行矣。今亦依此擧行何如？」大王大妃允之。
12月11日
十一日。申時，大斂，下梓宮。
成殯。
備邊司啓：「三都監所入物力，姑先以鑄所錢五萬兩、戶惠廳米一千石、太二百石、訓、御兩營木各二十五同，竝輸送戶曹，以爲量宜分排何如？」大王大妃允之。
12月12日
十二日。大王大妃御重熙堂，行嗣王冠禮。
12月13日
十三日。成服。嗣王詣殯殿，受大寶。至仁政門，行卽位禮。尊王妃爲大妃，奉大王大妃，行垂簾同聽政禮于熙政堂。〈高宗太皇帝實錄。〉皇帝諱㷩，字聖臨，號珠淵，初諱載晃，字明夫。興宣獻懿大院王嫡己第二子，母驪興純穆大院妃閔氏。〈籍驪興，判敦寧府事贈領議政致久女〉壬子〈哲宗三年〉七月二十五日癸酉，誕降于貞善坊私第。〈興宣大院王第〉癸亥〈哲宗十四年〉十二月八日庚辰，哲宗昇遐，以神貞翼皇后命，嗣文祖翼皇帝，入承哲宗章皇帝大統。考文祖翼王帝，母后神貞翼王后趙氏。〈籍豐壤，豐恩府院君萬永女〉初封翼成君，十二日甲申，行冠禮，十三日乙酉，卽位于昌德宮之仁政門。三十四年丁酉九月，議政府議政沈舜澤率文武臣庶，勸進大號，十七日癸卯，告祀天地，卽皇帝位。定國號曰『大韓』，建元光武。十一年七月十九日戊申，傳位于皇太子，大正八年一月二十一日〈戊午十二月二十日癸酉〉昇遐于德壽宮之咸寧殿。在位四十四年，春秋六十七。合葬于洪陵。〈在楊州郡渼金面金谷里，乙坐辛向。大正八年三月四日葬，有表石。〉后孝慈元聖正化合天洪功誠德明成太皇后閔氏〈籍驪興〉贈領議政驪城府院君致祿女。辛亥〈哲宗二年〉九月二十五日丁丑，誕降；丙寅〈高宗三年〉，冊封王妃。乙未八月二十日戊子，昇遐于景福宮之坤寧閤，春秋四十五。光武元年十月十二日〈丁酉九月十七日〉追封皇后。洪陵〈光武元年十一月二十二日，初葬于楊州郡淸涼里；大正八年二月十六日，移葬于此。〉十三日，乙酉。上以冕服，卽位于昌德宮之仁政門，受朝賀，大赦。仍奉大王大妃，行垂簾同聽政禮。大王大妃具翟衣，出熙政堂，近東南向，垂簾於前楹。上率百官行禮如儀，陞殿，侍坐于簾外，近西南向。大王大妃命大臣進前。領府事鄭元容曰：「端門行踐阼之禮，簾帷臨抗冕之儀，國勢回否爲泰，民情轉危爲安，皆我慈聖定策同聽之洪功盛烈也。人主之爲政，必本於學，堯、舜之道，俱載典謨，文、武之政，布在方冊。蓋政事得失、民生休戚，專係於人主之學不學。我殿下雖聰明睿智天縱之聖，苟非勤學，則其何以成就德性而明習治體乎？今聖上沖年，學工恐未臻高明，而經史之未讀者必多矣。專程勤課，惟此時爲然。誘掖撕提之方，全望於慈聖，恒軫惜陰之戒，俾篤時敏之效。通鍊治具，政敎休明，躋盛德於三五，鞏洪基於萬億，則我慈聖爲宗社、爲生民之巍德豐功，可量言哉？自公除翌日，朝進講，夕召對，以爲程課將就之道，是臣區區之祝也。」判府事金興根曰：「漢宣帝、宋孝宗，皆入承之明主也。臣愚區區之所蘄祝，不在此，在堯、舜、禹、湯、文、武。蓋聖姿英睿，聖質高明，慈聖殿下所以誕定大策，代迎之擧不俟崇朝矣。殿下欲報慈德，當以慈心爲心，而慈心之所蘄望於殿下者，亦惟曰如在堯、舜、禹、湯、文、武矣。孝、仁、勤、儉，是作聖之根基，而其要又在於典學二字，非典學無以作聖。伏願念玆在玆，懋哉懋哉！」領議政金左根曰：「聖人之大寶曰位，有德者必得其位。我殿下受之於慈聖，恩勤顧復而莫以尙也。殿下所以自期者，當以二帝三王爲準。孝、敬、勤、儉，卽作聖之根基，而聖德成就，專由於典學。殿下於此慥慥焉，無或放忽，勤於出治，儉於節用，使我五百年宗社，引以爲萬億無疆之休。一初祈祝，莫有大於此者矣。」左議政趙斗淳曰：「敬天法祖，勤學愛民，帝王出治之大本，而我慈聖以無疆大曆服，擧以授之於殿下者，莫隆之恩，莫盛之德也。殿下於慈聖恩德所以報答，當與天蟠際。起居斯須之頃，恒若上帝之臨視，所以敬天也；恒若祖宗之降監，所以法祖也。緝熙以典學，節儉以愛民，命哲命吉，基我萬億斯年之休，是爲報慈恩也、答慈德也。千萬至祝。」
大王大妃下諺書于時原任大臣曰：「卿等其聽之。今日此擧，豈忍爲哉？未亡人追思純元聖母甲午、己酉哀痛臨殿時事，則每不勝無從涕淚矣。豈意此日此地，未亡人，又遭此千千萬萬夢想所不到之事，而宗社之危如一髮，今日無異於昔日，未亡人未能明達。於凡百事理，雖欲仰法聖母儀範之萬一，不可得矣，此將奈何？不幸中萬萬慶幸者，主上之天姿英明，沖年岐嶷，果不尋常。萬億年無疆之休，其自今日，而天地祖宗眷顧默佑之意，於此可知。卿等之心，亦皆如是祈祝矣。內以保護聖躬；外而輔導聖學。今日萬事，豈有先於此哉？保護乃慈母之責，而輔導一事，卿等是望是恃，盡心竭誠，以成就我太平聖君。卿等所以報答國恩者，安有加於此哉？耿耿此心，惟是之望。」
大王大妃，以諺書，訓戒于主上曰：「惟天惟祖宗默佑陰騭，今於罔極之中，五百年宗社，幸有託付。主上卽我仁祖血孫，英宗旁支繼祖宗之統。行祖宗之事，則當法祖宗，而敬天、愛民，卽祖宗傳授之心法；謹愼、節儉，敬天、愛民之本也。人主之一動一言，皆係民生之苦樂，民心卽天心，豈可不念玆在玆乎？自古聖帝明王，多有生長于外，熟知民間之事。主上以天縱英明，應有記念於前日聞見。學古廣聰，以爲謹愼、節儉之要，惟勤講學而已。雖沖年哀遑之時，頻接臣僚，講論經史，明習治法政謨，上念宗社之重，下副民庶之望，是所夙宵憧憧。人主雖尊，本無輕視朝臣之法。況大臣以宿德體國之誠，皆宜奉祖宗之法，而輔導者，亦不出敬天、愛民之道，必須禮待服膺。今此訓戒，非徒予之蘄望而已，卽擧國之所顒祝，敬之勉之。」上降座親受。
大王大妃，又下諺敎于時原任大臣曰：「未亡人處於深宮，豈知朝廷之事乎？然登筵大臣之令言嘉謨，每或得聞，民生困瘁，國計哀痛。卿等之所恒言而深憂者，貪墨成風，紀綱掃地，卿等之所每言而發歎者也。然生靈之塗炭，國勢之岌嶪，日甚一日，此曷故也？大臣之憂歎，若是深切，而民不被其澤，國不收其效，此曷故也？未亡人平居，每歎此事矣。當艱危之時，所倚毗者，惟卿等三四老成人，則濟生民裕國計，懲貪墨振紀綱，卽卿等之事也。又復但爲憂歎而終無顯效，則非所厚望於卿等也。須以實心實事，對揚此悲苦之心，區區之望也。」元容曰：「今此申諭我主上之敎，儘是聖人傳授之心法也。奉行成德，則太平萬世，自今始矣。責諭臣等之敎，便是虞廷君臣責難之辭也。臣等之所望者，慈聖明察庶務，飭勵群工，則孰敢不夙夜匪懈乎？今日庶事之頹弛，專在於紀綱之不立，欲立紀綱，則朝廷之擧措得宜然後，紀綱不期立而自立矣。」興根曰：「今此三本慈敎，光明正大，切實諄複，是古昔謨訓也。殿下苟於此佩服省察，則治化自底於熙洽，學工自臻於高明。伏願燕閒之暇，常常奉覽焉。」左根曰：「慈訓之親授於聖上者，是修身、治國之要也。敬承佩服，念玆在玆，則聖德日就；治化日隆。伏願常自銘心，造次必是焉。」斗淳曰：「今下慈訓，典謨也，一字半句。蚤夜莊誦焉。」
大王大妃曰：「大院君封爵，國朝初有之事也。凡事似當依大君例擧行。而大院君固辭，其言無怪，何以則爲好邪？」元容曰：「每事援引前式則易行，而此例無以援照，從當相議仰奏矣。」大王大妃曰：「諸大臣旣登筵，今爲議定似好矣。「興根曰：」此是創有之事，有難遽爾決定，而內外朝體例甚嚴，臣等與大院君，恐無相接之時矣。「大王大妃曰：「然而或有相逢之時，則如何爲好邪？」左根曰：「旣無相逢之時，則禮數恐不必預講矣。」
登極敎文若曰：
上天忍玆鞠凶，奄罹巨創，大位不可暫曠，勉承慈音，祗率彝章，用亶脩告。洪惟國朝之熙洽，允矣聖神之纘承。濬哲發祥，猗殷后六七聖繼作；宥密基命，迓姬家萬億年維休。恭惟大行大王，挺睿智姿，撫郅隆運，溫良恭儉以得，聖工克懋於學盤，謳歌訟獄有歸，天眷誕膺於迎代。簾闈承義方之敎，四條嘉謨；典冊寓尊閣之規，列祖丕訓。殫誠養志，屢颺玉檢三呼之儀；追慕終身，亟遷珠邱萬年之宅。丁年含恤，亮陰恭默之篤忱；丙夜圖治，寒暑怨咨之察隱。袵席咸奠溝壑，澤已洽於惠鮮；玉帛遍走邱園，思如渴於籲駿。祖功俟百而益闡，胥悅寰區；先誣至三而夬伸，有光簡冊。屢登上瑞，景貺潛回於泰亨；八字懿稱，群情允孚於賁飾。猗歟十四載南面治化，咸仰聖人之有臨。所以數千里東土生靈，恒祝吾君之無疾。豈料孔聖之所愼，竟遲周王之乃瘳？地坼天崩，嗟鳳曆四紀之未滿；風震雷盪，迺鴻業一縷之幾危。我家未堪多難，民皆如三年喪考，宗祧靡有所託，國何可一日無君？予英廟旁支，仁祖令緖，璿潢分於五世，荷正宗篤友之恩，銑樹茂於一門，承純考眷顧之澤。穆陵之故事追述，何安軨車之來迎，長樂之徽音誕敷，敢當同瑁之相受，肆古禮式遵於繼序，而盛儀爰擧於躋階。乃於癸亥十二月十三日，卽位于仁政門，尊中宮殿爲大妃殿。三宗之基緖永綏；萬姓之蘄望方切。端門之衮冕臨御，眷綴衣而益悲；大庭之簪紳咸趨，撫寶盠而增惕。想先王之陟降，於乎樂利親賢，顧小子之藐沖，曷任投艱遺大？肆予一初渙諭，俾爾八方咸聽，體慈聖好生之仁，宜懋恢蕩，推黎庶廣惠之典，爰示涵容。自本月十三日昧爽以前，雜犯死罪以下，咸宥除之。於乎，膺丕責於臨淵履氷；鞏洪基於泰山般石。今天命哲命吉，若生子罔不在初，惟皇是訓是行，凡厥民會其有極。故玆敎示，想宜知悉。
〈藝文提學尹致定製〉垂簾敎文若曰：
此誠何等時？承明命而嗣服。自有我家禮，循彝典而垂簾。嗟，今日不弔昊天，惟東朝克鞏宗社。竊惟沖辟之初政，爰有母后之同聽。若稽宋宣仁懿規，克稱女堯女舜。粤我先太母故事，式遵貞熹、貞純。邦家當綴旒之辰，寔賴柔化之鎭定，宮闡儼裘冕之尊，斯著陰功之誕敷。轉而爲安，固前聖同其揆也，監于成憲，在後辟所當行焉。不意皇穹之降玆鞠凶，胡忍宗祧之靡所託付？擧諱之哀方切，至恫普纏，繼序之統斯嚴，慈旨誕敷。際天地崩坼之變，遽見尙冠之來迎，想祖宗陟降之靈，敢當主鬯之有受。第惟三宗之丕責，勉奉長樂之徽音，顧寡躬藐玆幼沖，罔敢知于庶愼，而小心懍如隕墜，若爲濟於時艱。恭惟孝裕獻聖宣敬正仁慈惠大王大妃殿下，秉心塞淵；厚德侔地，衿帨襲訓，忠藎名家之所由來，珩璜颺徽，任、姒聖女之未有盛。自寧考代聽之日，翟衣贊恭己之治；曁景陵在宥之年，燕謨垂翼子之範。能勤能儉，六宮服導率之猷；令聞令儀，兆民懷頌戴之願。御紘紞而盛烈無競，檢金玉而顯號屢敭。風化道俗之久成，彤管增耀；憂戚艱虞之備歷，素履彌貞。在昔治理之郅隆，尙籍彌綸之盛；矧今國勢之岌嶪，詎緩翊保之功。肆以擧國之同情，克稽列朝之成典，當上下悲遑之際，敢效微誠之猥陳。念艱大投遺之基，幸許彝章之率舊。母道兼以君道，猗坤極之至慈；天心孚於人心，奠泰盤之洪業。惟群黎依歸有所，宜小子垂拱仰成。於戲，嵬乎民無能名，猗歟天維佑德。簾帷靚邃，廟祏永綏，眷丕基而於休，萬年用承駿惠，御一堂而誕撫，八域擧在鴻庬。故玆敎示，想宜知悉。
〈藝文提學尹致定製〉賓廳會議，御名、御字望，入啓。大王大妃命首望爲之。
政院以「院相，成服前，仍爲直宿矣，自今日，依例撤直」啓。允之。
大王大妃命興寅君最應，殯殿都監堂上加差下，李宜翼國葬都監堂上加差下，任百經山陵都監堂上加差下，金炳冀、金炳國、金炳學、金輔根、李敦榮、李景在、金學性、鄭基世、趙得林、申錫愚大行大王行狀、諡狀纂輯堂上加差下。
備邊司啓：「在前國恤時，成服後，發遣宣傳官，馳往鳳城，報大行大王昇遐之訃及使臣某官差出之意，使之傳通矣。卽令該曹，擇定宣傳官，給馬發送，此意亦先知會于箕營及灣府何如？」大王大妃允之。
以金興根爲告訃請諡兼承襲奏請使，鄭獻敎爲副使，洪必謨爲書狀官。
大王大妃敎曰：「大院君宮結數第宅，令該曹依例擧行。」
以洪祐吉爲平安道觀察使。
兩司合啓〈大司憲林永洙，大司諫鄭天和，司諫洪淳學，掌令李雲翼、趙然友，持平鄭漢朝、申獻求，獻納趙昌和，正言黃愼獸、鄭鍾學〉，請醫官金鴻男、彭繼述、鄭在元、李鎭夏、金瑨等，竝令王府設鞫得情，亟正典刑。大王大妃批曰：「皇天不弔，降割此罔極之痛，人事天理，胡至此極？顧醫官輩，常在議藥之列，不能審愼，而遭此崩天之變，安得無罪？醫官金鴻男、彭繼述、鄭在元、李鎭夏、金瑨，竝定配。」
12月14日
十四日。藥院都提調金左根疏，以爲「冒叨保護之任，遽遭崩坼之慟，罪戾甚大，衷情震剝，走伏金吾門外，恭竢鈇鉞之誅焉。」大王大妃賜批慰諭，俾卽還第。
告訃兼奏請使金興根，病遞，以趙斗淳代之。
以金炳地爲弘文館副提學。
兩司再啓亟許所請。大王大妃批曰：「已有處分矣，更勿煩瀆。」
12月15日
十五日。詣殯殿，行望奠。
賓廳啓大行大王諡號望『文顯武成獻仁英孝』。〈經緯天地曰『文』，行見中外曰『顯』，保大定功曰『武』，安民立政曰『成』，聰明睿智曰『獻』施仁服義曰『仁』、『英』諡法無，繼志成事曰『孝』。〉敬依。廟號望，哲宗、宣宗、章宗，首望敬依。殿號望，孝文、孝德、孝徽，首望敬依。陵號望，睿陵、憲陵、熙陵，首望敬依。
時原任大臣率百官，庭請復膳。屢啓勉從。
戶曹以「大院君宮免稅結一千結，田土價銀子二千兩輸送，宮庄未備前，本曹太一百石、惠廳米一百石，限五年輸送」啓。
大王大妃敎曰：「度支財力，聞甚不敷云，以內下錢五萬兩，分送三都監，少紓經費艱絀之患。」
副使鄭獻敎，病遞，以林肯洙代之。
備局「以國恤卒哭前，式年大小科，退行於明秋」啓。
12月16日
十六日。以李裕膺爲司憲府大司憲，李晩運爲司諫院大司諫。
備邊司啓：「今番告訃、請諡、承襲奏請使之留館遲速，未可預料。且是莫重之事，宜有預備之需。而關西營邑銀儲不敷，以度支所在銀中六千兩，推移入送，如有用餘，還歸後會錄何如？」大王大妃允之。
12月17日
十七日。大王大妃敎曰：「看山之行今已下直，封標外如有可審處，一體看審，以占上吉之地事，分付於山陵都監提調以下。」
12月18日
十八日。大行大王行狀、諡狀纂輯堂上，洪在喆、尹致秀、洪鍾應、金大根、尹致定、李㘾、吳取善、金炳雲、金炳德、金炳㴤，竝加差下。
大王大妃敎曰：「大院君宮田結等節，依例擧行，已有成命，而固辭不已，不得不勉從。其令度支，月送米十石、錢一百兩，以副儉約之意。」
大王大妃命北關鑄錢，更待下敎。
命虞主造成及奉安處所，以崇政殿爲之。
12月19日
十九日。大王大妃敎曰：「垂簾供上，依己酉年例爲之。」
12月20日
二十日。大王大妃敎曰：「當此罔極之時，豈可以傳說傾軋之事，陷人於劇逆之科？而一元之初，亦何以張大設鞫之擧乎？仰體先王好生之德，薪智島荐棘罪人李世輔，島配罪人蔡龜淵，竝放逐鄕里，其餘各人竝放送。」
院議啓〈都承旨兪致善、左承旨徐承輔、右承旨尹致聖、左副承旨尹滋承、右副承旨沈宜元、同副承旨柳光睦〉，李世輔事，請寢成命。不允。
玉堂聯箚〈副提學金炳地、應敎李正魯、副應敎吳俊泳、校理張世容、黃正淵。副校理尹成鎭、修撰李能燮、李後善、副修撰鄭顯德、趙成夏〉，李世輔放逐鄕里事，請寢成命。不允。
兩司聯箚〈大司憲李裕膺、大司諫李晩暹、執義李基正、司諫金羽休、掌令沈東臣、金震休、持平宋熙正、金亮淵、獻納李泰翼、正言洪在臣〉，李世輔事，請寢成命。不允。
召見山陵看審都監堂上以下。大王大妃曰：「以別單見之，則五處爲吉，所見何如？」都監堂上任百經曰：「今番看審，先向東道，回路伏承『封標外可審處一體看審』之下敎，仍向西道云云處。守國寺後岡、高陽邑案山，亦爲看審，則合爲八處。而相地官等以爲三四處爲大吉之地矣。」大王大妃曰：「其中何處爲最吉乎？」百經曰：「臣素昧堪輿之術，而雖以凡眼看之，禧陵右岡，龍勢砂格極貴，大吉之地，昌陵左岡，昭寧園右岡，皆爲吉地。懿昭墓右岡，亦爲安吉之地矣。」大王大妃曰：「諸地官亦奏達也。」相地官金錫熙，方外相地官朴京壽、梁鍾華等曰：「禧陵右岡，爲十全大吉之地，昌陵左岡，昭寧園右岡懿昭墓右岡亦是大吉，大用之地矣。」大王大妃曰：「再看審三看審時，知事金炳學、金炳國同爲進去。」
宣傳官鄭雲龜書啓：
臣於十一月十二日，敬奉傳敎，率武藝別監梁有豐、張漢翼、左邊捕盜廳軍官李殷植等，以慶尙道慶州等地東學魁首，詳探捉上次，忙出城外。藏蹤祕跡，星夜馳往。自鳥嶺至慶州，爲四百餘里，州郡凡十數。東學之說，幾乎無日不入聞，而店婦、山童，無不誦傳其文。名之曰『爲天主』，又曰『侍天主』，恬不爲愧，亦不得掩，蓋其漸梁熾盛，於斯可知。廉訪其傳師，則皆曰『崔先生獨得妙悟，而家在慶州』，萬口喧騰，一辭湊合。故臣行到慶州之日，出沒於場市、寺刹之間，來往于樵牧、商賈之際，則或不待問而先說，或未及答而詳傳。渠輩所稱崔先生，兒名福述，冠名濟愚，家在於本州見谷面龍潭里，而五六年前，移寓蔚山地，賣買白木而資生矣。近年還居本土後，或向人說道曰：『吾致誠祭天而歸，自空中墜下一卷書，俾爲受學也。』人固不知其何樣文字，而渠獨曰善道。大抵其道始學之時，必先精潔身口，乃授十三字〈侍天主造化定永世不忘萬事知〉，次授八字〈至氣今至願爲大降〉，而願學之人則必以免禍、去病、接神等說，誑惑慫慂，其說易入故，雖目不識字之婦孺，猖狂迷亂，晝夜不輟。且有服藥之法，一服其藥，專心此學，更無開悟之念。或服藥而不謹拘忌，大發狂疾，拔人之眼而啖，渠亦自斃云云。每月朔望，殺猪買果，入去淨僻山中，設壇祭天，誦文降神，而今此魁首崔漢家，今年則屢次聚會講說。而凡初學時，禮物名色，皆獻于先生，及其傳通而有悟，則傾給財産于先生，小無悔吝。衆會講道之席，崔漢誦文降神，手執木劍，始跪而起，終至舞劍騰空一丈餘，良久乃下，至有目睹者云。昨年，崔漢捉囚於鎭營，而弟子數百名來訴，以謂『渠輩之學，本非害民敗俗，則願爲速放渠師』，自鎭營卽爲白放，而旣未見屯聚可疑之跡，亦未聞綢繆非常之事。然毋論遠近，來學者，日增云。上項傳聞諸條中事，涉荒誕者有之，有難準信。故今月初九日，別遣梁有豐等，直往福述所居處，使之詳探以來矣。回告以爲：「往見福述，懇乞願學，則福述少無祕諱，欣然許諾。而又有一人請學，曰『所學文字，勿以口讀，心內暗讀，未知如何』云，則福述曰『若只以心讀，不以口讀，則不如勿學』，其人曰『不無忌諱，故不能口讀』，福述曰『然則勿學可矣。凡吾學旣成，則惟天以外，他無可畏』云。壁上亦多書付者，而字畫如梵書者，其文意殊不知指其何事，而似必渠學之說矣。乃求其筆跡，則終不許給。故更約以明日又來，而『雖一兩日間，若得可習文字，甚好』爲言。則福述曰『此須往問于崔子元、李乃兼，自可學得』云。『子元、乃兼，卽居于慶州南門外者，而福述之首弟子』云。」以今此別遣人所見、所問答之條目，比之於上項所傳聞之云云，雖不無一二件未及目擊之事，大槪暗相符合，丁寧無疑者亦多。福述之爲東學魁首，鐵案已定，故臣於當夜，祕發本鎭校卒三十名，使梁有豐等，夜半直搗巢穴，縳出福述，又縳弟子二十三人。臣則卽時露蹤于本府，先捧福述之容貌疤記後，具格牢囚，弟子等亦令嚴囚府獄，恭俟處分。而所謂崔子元、李乃兼兩漢，祕關本府，使之捉囚。而崔子元先機逃躱，故嚴飭本府，使之期於捉得，而李乃兼未幾就捕，故亦捧容貌疤記，具格牢囚，竝與福述一體押上。其搜探文書、書札等，一一堅封成貼，捧授于李殷植處。而其文書中《論學》一冊，福述之爲東學巨魁根基，備載其中矣。臣則自此復命計料事。
敎曰：「令廟堂稟處。」
大王大妃敎曰：「北關鑄錢，今已撤罷矣。撤爐、廢鑛之節，如或不善察飭，貽害生民，不一其端，而撤鑄之難，甚於開鑄矣。諸般措處，極意審察，以各有條理，俾無攘奪、唆剝、狼狽、失所等許多雜弊之意，廟堂措辭分付于道帥臣。」
大王大妃敎曰：「諸醫官事，仰體大行大王平日仁厚之德，特爲放送。」
12月21日
二十一日。以鄭翊朝爲司憲府大司憲，李敎寅爲司諫院大司諫。
備邊司啓：「宣傳官鄭雲龜書啓慶州東學罪人崔福述等事，有令廟堂稟處之命矣。崔福述，雖曰渠魁，徒黨旣繁，當爲到底盤覈，而近千里之地，譏詗、逮捕之相續，其爲沿路貽擾，甚可悶。崔福述等兩漢，令捕廳押送本道監營，竝與慶州府在囚，一一査究其本末蹤跡，分輕重，論理，登聞事，行會何如？」大王大妃，允之。
12月22日
二十二日。大王大妃敎曰：「嗚呼，國事若無涯畔，歷求前代，豈有如今日者乎？沖辟嗣位，宗社再安，期祝無疆，大小同情，而乃予之憧憧一念，終夜不寐者，誠以憂虞之集，千百其端，不知將何以爲計，濟此艱危也。在庭臣僚，孰非喬木、世祿、休戚與共者乎？其必有憂深思遠，相與聚首而謀之者矣。顧今哀遑罔極，百務未擧，而公除以後，則應有嘉謨嘉猷之日進於前者，耿耿予心，惟是之望焉。如或不然，日夜營營，乃不過富貴勢利之圖，則非負予也，負祖宗世受之恩也。大小臣僚，其各知悉。」
大王大妃敎曰：「祝式收議，使之斯速收入事，分付。」
召見平安監司洪祐吉。辭陛也。
大王大妃敎曰：「方伯、守令者，非爲其人之富貴而設置者也。爲方伯、守令者，皆不知設官之本意乎？予雖處深宮之中，豈不知外間民情之遑急乎？今日生靈倒懸，到處皆然，此必方伯守令，皆不知設官之本意也。平安監司，重臣也。今當沖王嗣服之初，任此雄藩，分憂之責，應知此職爲何等職；應知此時爲何如時也。予不必多辭申飭，而第觀實效之何如耳。然而目下勑行在前，列邑之憑藉而擾富民，不問可知矣。且以還上言之，初無還上而白地作錢，他道所無之事也。此皆國法所許，而予未之聞乎？此外許多可駭之事，予所入聞者，道臣豈有不知之理乎？律己之道，彈壓之方，應有實心對揚者矣。今此簾敎之外，令廟堂措辭關飭，以爲警飭一路。」
12月23日
二十三日。命宗親府元給代外，每年錢四千兩、布木各十同，加磨鍊輸送事，分付宣惠廳。
12月24日
二十四日。大王大妃命山陵再看審總護使以下諸臣入侍。敎曰：「禧陵右岡最吉云，三看審後，仍爲封標。」
12月25日
二十五日。政院啓：「大行大王行狀、諡狀、誌文，今將撰進矣。謹稽國朝故事，列聖朝行錄，皆有自內書下之事。今亦仰稟東朝書下，以爲敬考撰進何如？」允之。
12月26日
二十六日。以兪章煥爲司憲府大司憲，金基纘爲司諫院大司諫。
12月27日
二十七日。大王大妃敎曰：「大行大王臨御十有四年，宵旰憂勤，一念爲民，興作之擾，豐亨之擧，未嘗有焉，國人之所共知也。今於終事之地，何敢不仰體平日節儉之盛德，使斯民被遺澤乎？浮文濫費之有可權減者，竝別單付簽以入事，分付三都監。凡係勞民之事，務從省約之意，申飭于畿營。」
12月28日
二十八日。領府事鄭元容，判府事金興根，領議政金左根，左議政趙斗淳聯箚略：「臣等於世輔事，不容無一言。蓋相率求對，逮繫之嚴急，而俯仰數旬之頃，萬事邃古，攀號靡及，冤恨塡塞矣。第念慈聖所以參酌於此者，盛德至意，非不仰體，而初元者，萬化權輿之會也。雨露霜雪，均是生物之大發運，則恩威交須，德刑竝濟，爲立經陳紀繼極出治之源頭。其不當專於煦濡而忽於肅斂也，審矣。憂愛之極，聯陳愚見，仰稟慈旨，亟降訊鞫之命，以存邦憲焉。」批曰：「慈聖處分，特出於十分斟量，卿等皆應仰揣欽頌。臺閣之尙此紛紜，有乖事體，況老成之地，又何必如是？卿等其諒之。」
12月29日
二十九日。宗親府啓：「謹依判下，咸興、永興璿派人回糧，當爲題給，而挽近以來，璿派人初不上來，每每替行，可謂名存實無也。當初給糧優恤，特出於列聖敦睦之盛意，而到今末流之弊，徒費經用，無補於事面。自今以後，分付儀曹，物種單子，切勿捧入，亦自臣府行會本道，以爲曉諭何如？」允之。
12月30日
三十日。詣殯殿，行朝上食。
詣殯殿，行晝茶禮。
禮曹啓：「因臣曹草記，嗣位後中宮殿議號之節，問議儒賢收議，今纔來到。而成均館祭酒宋來熙以爲：『老病昏憒，不敢妄有仰對』；副護軍金炳駿以爲：『莫重典禮，不敢質對』；副護軍趙秉悳以爲：『竊伏見臣師先正文敬公臣洪直弼己酉獻議，引國朝往例，以爲｢各加徽號二字於大妃殿位號之上｣云者，亦可備今日援證。而伏想已載於《儀曹謄錄》。然今此，｢大妃｣之上，恐當加｢王｣字。而只稱大妃殿三字，未知有何所據而然耶。惟願博詢而審處焉』；副司直李敏德以爲：『愚陋蔑識，不敢質議』，副司直任憲晦以爲：『靡敢以儒臣自居，無由冒沒仰對』云矣。」大王大妃敎曰：「趙儒賢所陳，亦合商量，更議于時原任大臣。」
禮曹啓：「因臣曹草記，大王大妃殿、王大妃殿服制，問議于在外儒賢收議，今纔來到。而成均館祭酒宋來熙以爲：『日前進號之議，緣此昏荒，不敢妄爲容喙，今豈有所異乎？只俟慢命之誅』；副護軍金炳駿以爲：『愚陋蔑識，不敢仰對』；副護軍趙秉悳以爲：『俄者俯諮，旣不克仰對。今以大王大妃殿、王大妃殿服制，宣旨荐詢，靦顔汗背，如無所容。又不敢唐突開口』；副司直李敏德以爲：『不敢獻議，而當有考據之已例，更無容仰達』；副司直任憲晦以爲：『猥勤詢蕘，而株守難改』云。」
禮曹以「嗣位後宗廟、魂殿祝式，大臣、儒臣、館閣堂上、在外儒賢，收議」啓：「領府事鄭元容以爲：『翼宗室以上祝式，當遵憲宗時而行之。憲宗室祝式，當遵大行朝於翼宗室而行之。孝顯王后位，當遵英宗於端懿王后位，稱皇嫂而行之。大行大王屬稱，當遵成宗之於德宗室稱皇伯考，而今稱皇叔考。嗣王所稱，當遵正宗之於景宗室稱從孫，今稱爲從子三年內稱哀，三年後稱孝，當遵英宗朝定行之文。恐合從先』；判府事金興根以爲：『今此祝式翼廟以上，則一遵憲宗朝所稱。憲宗室則當如大行朝於翼廟所稱，孝顯王后位則又當如英廟於端懿王后位所稱，而大行位則雖無近例，謹按國朝故事，成廟於德考，稱｢皇伯考｣，稱｢孝姪｣，英廟於景廟，稱｢皇兄｣，稱｢哀嗣孝弟｣，而正廟丙申以後，則稱｢皇伯祖考｣，稱｢從孫｣。今於大行位，書以｢皇叔考｣，稱以｢孝姪｣，允合於從先之義。然正廟丙申，不遵｢曾姪孫｣之例，而稱以｢從孫｣，似因姪義之不古而不用。今若以｢從子｣字，代｢姪｣字，稱｢哀從子｣、｢孝從子｣於禫祭前後，則恐合於｢從孫｣之稱，亦無違於姪弟稱｢哀｣、｢孝｣之先制，而典禮至重，不敢臆對』；領議政金左根以爲：『今此祝式，翼宗室以上，則當一遵憲宗大王時所用，而今殿下於翼考，當曰｢皇考｣、曰｢孝子｣，於憲宗室，當曰｢皇兄｣，孝顯王后位，當曰｢皇嫂｣，而竝稱｢孝嗣｣，於大行大王屬稱，無古例的據，而肅廟朝稱仁宗爲皇伯曾祖考，英廟之於景廟曰｢孝弟｣。今稱爲｢皇叔考｣，而殿下於禫前曰｢哀從子｣，禫後曰｢孝從子｣，容可爲從先倣古之義，而貿昧之極，不敢質對』；左議政趙斗淳以爲：『殿下嗣位後，太廟祝式，翼宗室以上，當如憲宗朝甲午以後。憲宗室又當如大行朝時翼廟位所稱，孝顯王后位，當遵英廟於端懿王后位所稱，而大行位祝式，溯考旁照，以及於我家禮攸行，則正宗朝丙申以後，於景廟曰｢皇伯祖考｣，而稱｢從孫｣。今於大行位似當依倫序，而曰｢皇叔考｣而稱｢從子｣，恐合從先之義，而從子上不容無稱，明宗於仁宗，稱｢孤弟｣，英宗於景宗，稱｢孝嗣｣。宋眞宗時，稱太祖爲｢皇伯考｣，稱太宗爲｢皇考｣。而竝稱｢孝子｣。今若據此爲遵，禫前曰｢哀｣，禫後曰｢孝｣，或不有違於述先倣古之義歟？典禮至重，不敢臆對。惟願博詢而裁定焉』云。儒臣、館閣堂上、在外儒賢，皆以『不敢臆對』云。」
大王大妃敎曰：「向日崩迫蒼黃之際，新舊慟冤，弸塞于中，未及詳諭矣。嗚呼，尙忍言哉？當己酉崩坼之日，憲宗無嗣，翼廟無第二子，擧國臣民，號泣罔極。天幸大行大王，入承大統，迓續邦命。不意當日，再遭己酉之慟，則未亡人之情理，卽擧國臣民之情理也，擧國臣民之情理，卽未亡人之情理也。欲因沒世不忘之群情，重固舊邦維新之大命。所以定策傳敎中，先定大倫，其曰『大統』云者：『大倫』之謂也。若論傳國之統，則正、純、翼、憲四廟之統，傳至于大行大王，而主上承之，豈有貳統之疑哉？百世之下，皆當諒予此心矣。其於翼宗，稱『皇考』稱『孝子』，於憲宗稱『皇兄』稱『孝嗣』，於大行大王，稱皇『叔考』。三年內，稱『哀從子』；三年後，稱『孝從子』。」
禮曹以「景慕宮祝式，時原任大臣、儒臣、館閣堂上、在外儒賢收議」啓：「領府事鄭元容以爲：『景慕宮祝式，謹依憲宗時所稱定行，似合遵先之義，祀典至重，惟願博詢』云；判府事金興根以爲：『閟宮祝式，當用憲宗所稱，臣於此，無他見矣，而事關祀典，博詢裁之』云；領議政金左根以爲：『景慕宮所用祝式，旣有憲宗朝已行之規，無容他見矣』云；左議政趙斗淳以爲：『景慕宮祝式，恐當仰遵憲宗朝所稱，而祀典至重，惟在詢裁』云。儒臣、館閣堂上議同，在外儒賢俱『不敢臆對』云。」大王大妃敎曰：「景慕宮祝式，依大臣議施行。」
京各司各營，進癸亥會計簿。〈戶曹餉廳、惠廳、兵曹訓局、禁營、御營、總戎廳時在黃金一百兩四錢六分、銀子二十一萬四千八百九十八兩三分一釐、錢文四十六萬二兩三錢九分、木二千六十三同二十疋二十四尺一寸一分、布一百九十六同四十疋四尺八寸、苧布一百十五同一疋十尺、綿紬五十四同二十九疋十八尺、米九萬六千三百三十八石十二斗四升九勺九釐、太九千五百八十二石五斗六升三合七勺、田米八千一百八十四石六斗七合九勺、皮雜穀五萬四千九十石九斗。〉太僕寺以「各牧場馬畜數爻，二萬三千一百匹」啓。

[book_title]元年
（甲子）元年清同治三年
春正月
1月1日
初一日，癸卯。詣殯殿，行晝茶禮。
大王大妃敎曰：「此人之昔年受眷，予所深知者也。在今日不可無示意之擧，副護軍朴珪壽特加一資。」
特擢李載元爲同知經筵事，特除趙成夏爲承政院同副承旨。
1月2日
初二日。大王大妃敎曰：「此時鼎席，不可不備，上護軍李景在拜相。」
右議政李景在。
備邊司啓：「卽見戶曹所報，則以爲：『年前神佑門失火後，及徽慶園遷奉後，各樣貢價未下，爲十五萬兩。今此國恤時，各項應用，先受之不得不給者，爲十萬兩，貿米價之出給者，恰爲十五萬兩。毋論某樣，限四十萬兩，趁卽劃下』爲辭矣。各樣急需，不過一時捱過者，數甚夥多，而諸路穀蠲蕩後，實無一包著手之處，姑先以各營各司咸鏡監營封樁銀子中分數區劃，使之取用何如？」允之。
1月3日
初三日。大王大妃諭右議政李景在，曰：「卿於是職，尙云晩矣。聽於輿人，朝野之屬望已久，卿或未及自知乎？予雖處深宮之中，亦旣聞之矣。嗚呼，國家之久安長治，惟在於輔相之得人。才識之足以救時，謀猷之足以有爲，未必無其人也，而必求斷斷無他技。休休如有容者，惟卿可以當之。今此特簡，亶出於深量而熟計，卿應諒此至意，不俟駕屨，而予所以厚望於卿者，更有其說。卿試思之，此何時也？若或過自巽讓，必尋中書故事，則豈所以望於卿者乎？沖辟方在諒闇，何忍屢煩酬應，而予又强御簾帷，每發敷心之諭，則其在卿心，必不自安矣。識時達權，君子所貴也。卿必有以處之。卽起簉朝，以幸國事。」
諭右議政李景在，曰：「今此慈敎，特出聖簡，朝野相賀，群情可見。是所謂『國人皆曰賢而吾之相定矣』者也。卿之歷試中外，亦已多矣；貯望廊廟，亦已久矣。篤厚之行，可以範俗；恬簡之操，可以鎭物。今日枚卜，捨卿伊誰？成命之下，予心充然。卿應仰體殊眷，卽起膺命。予不多誥。側席而俟之。」
禮曹啓：「中宮殿進號事，因趙秉悳議，承命更議于時原任大臣，則領府事鄭元容以爲：『臣之前此獻議，卽遵己酉已行之典也，今亦無他見』云。諸大臣議同，上裁何如？」大王大妃敎曰：「依己酉年例爲之。」
1月4日
初四日。備邊司啓：「卽見京畿監司韓正敎所報，則以爲：『當此因山大役，各樣進排，不容不及今措辦物力，錢限二萬五千兩，爲先劃下』爲辭矣。諸般工役之費，及今料理，然後可無窘跲之患，而畿邑事勢，萬難策應。大同米一千五百石、結錢三千兩，特爲外劃，使之擧行何如？」允之。
1月5日
初五日。山陵都監丁字閣上樑文製述官，申錫愚，書寫官，興寅君、最應，啓差。
1月6日
初六日。大王大妃敎曰：「海西各宮結剩餘都捧、導掌名色，一竝革罷，結價則各該邑依舊收捧，所謂京差人，竝逐出境外之意，令廟堂知委。」
備邊司啓：「關北撤鑄之命，寔出於慈聖經遠之念，非不欽仰萬萬。而第參以聽聞，揆諸事勢，則中撤之故，京外數百家民産，蕩敗無餘，晝宵號泣，棲遑道路云。寒署怨咨，猶足干和，況此蕩其産，而無處可推者類乎？旣掇旋設，似涉銷刻，而事到甚不得已處，不無闊狹權宜之道。分付主管堂上，限六十日，特許鼓鑄，使蕩敗之民，爲幾分收拾何如？」允之。
1月7日
初七日。山陵都監啓：「今此因山時大小使客之支待，若皆分定於畿邑，則廚傳之弊，不可不念。依各年例，奉命承旨外，使各其司擧行，而中使往來時則依例乘太僕馬，糧饌令戶惠廳備給何如？」允之。
戶曹以「大院君宮第宅依例擧行事，命下矣。家舍價錢一萬七千八百三十兩上下，新建與修補之節，次第擧行」啓。
1月8日
初八日。大王大妃敎曰：「今此使命，事體重大，非他時比。而七耋老人之力疾遠赴，甚庸憂慮。奏請正使特爲許副，以右相爲之。〈趙斗淳許副，以李景在代之。〉
1月10日
初十日。引見時原任大臣及閣臣。公除翌日，承候也。領府事鄭元容曰：「今日，我殿下命吉、命哲、命歷年之初服也。聖德之如堯、舜，洪基之如盤泰，皆殿下自修以致者也。人主動靜，上天監臨，常存畏天之心；有國典章，祖宗傳授，常存法祖之心。孝享廟宮，常以誠敬爲先；深愛慈殿，常以養志爲本。昭儉德，以裕財用；開言路，以補闕遺。勤講學，乃修德之基也；愛民生，乃固本之道也。一念慥慥，造次必是，則德日盛而治日隆。天心悅豫，福祿來降，子孫衆多之慶，邦籙萬億之祥，卽必至之理也。臣竊爲心祈而攢祝，伏願殿下，懋哉懋哉！」敎曰：「所奏，切當甚好。當體念矣。」判府事金興根曰：「領府事所陳，甚好。伏望體念焉。人君所自期，在第一等事業，堯、舜、禹、湯、文、武是也。人臣所藉手事君者，不以漢、唐中主期望之，古今通誼也。向於御極日登對，略陳芻蕘之說，而夫爲堯爲舜，初非高遠難行之事。遵慈聖義方之訓，用群僚忠侃之言，一事爲一命令，動合典謨，不待誥戒，而其要則在典學。夫學云者，非委巷經生學者尋摘佔畢之謂也。體驗躬行，允恭克讓，期乎堯，濬哲文明，期乎舜，而禹之儉，湯之敬，文王之純，武王之烈，皆聖明所宜自期。凡所以如此者，卽惟曰以慈心爲心而已。是所謂『立志』也。志有所自立然後，萬事隨順，有左右逢原之妙，千萬禱祝。」敎曰：「所奏皆忠言切當，當體念矣。」領議政金左根曰：「公除奄過，聖慕益復皇皇，藎公除之義，計日代月，擧其公而如除之謂也。此非他，一日萬幾，不可久曠而然耳。今日卽殿下視事之初元也。人主一動一靜，萬化之權輿，兆庶之所觀瞻，可不愼歟？先儒言，欲法堯、舜，當法祖宗。列聖傳授家法，不出於『敬』『勤』『儉』三字。信能敬以事天，勤以典學，儉以裕民。宗社無疆之休，實基於此。念玆在玆，毋或少忽焉。」敎曰：「『敬』『勤』『儉』三字甚好，當銘念矣。」又啓：「南延君厚德懿範，實爲昭代宗英之賢，而積善毓慶，至今日而彌光矣。追遠崇報之節，未可只循常例。大院君本生曾祖考祖考，特施加贈之典，外家亦施三代貤贈，恐好。故敢此仰達矣。」大王大妃，允之。左議政趙斗淳曰：「僚相所奏，皆昌言也，嘉謨也。殿下苟一一體行之，聖帝明王，切不出於此。臣無容架疊，而勤學之爲常經達道，以其萬化所由源也。命哲命吉在此，建極建福在此，而好問之於勤學，交須而互資，蓋生知之聖，亦有待於問。是故曰『好問則裕』今殿下，於宮中古事，可以纘述者，則必仰稟於慈聖；於朝廷典式，可以明習者，則必俯問於臣僚。今日理會得一事，明日理會得一事，無往非學與問之助也，第此冒陳之矣。」敎曰：「問而行之甚好。未及問之事，卿等自當奏之矣。」右議政李景在曰：「臣濫膺謬命，尙不覺惶汗浹背，豈敢以見職自居？猥效初筵故事，妄有所陳，而區區微忱，有不能自己者。今日卽我聖上一元之初也。三陽回泰，萬品昭蘇。堯天舜日，廓然重明，群黎百姓，莫不延頸攢手。惟聖德之日進，聖化之日新，是仰是祝，此誠千載一會也。伏願殿下沖齡嗣服，時値艱虞，上焉而宗社之重，下焉而億兆之望，亶在於殿下之一身。其所以進聖德新聖化之本，亦不外於懋聖學也。臣未敢知甘盤舊學，已至幾分地界，而蓋講學，乃作聖之基出治之具也。天下之事理無窮，而安危、得失之幾、修齊治平之道，悉在於經訓史冊之中，必須心繹體認。而後已然之驗、必然之理，罔不瞭然於方寸之內。於斯乎學而思，思而學，沈潛融會，心與理一，則日用應接之際，自然一出於天理之公。禮樂刑政，由是而發，典章文物，由是而著，天下雖大，萬幾雖煩，而處之有道，無一事之不得其中，無一物之不得其正。所以君心一正，而朝廷正，四方正也。此千聖相傳之學，而唐、虞三代所以成雍熙之治也。臣伏聞祖宗朝故事，重經筵而親儒臣，雖在亮陰之中，未嘗有間斷，講書有疑則召問，臨事有晦則召對。不惟講明文義而已，必思體驗之實，不止紙上空言而已，必思施措之方。故聖德有日進之盛，聖化有日新之美，豈非後聖之所當法乎？在殿下進德新化之要，惟在於學，則今日急務，恐無大於此也。伏願監于成憲，益勉聖工，必以唐、虞爲準，祖宗爲法，亹亹不已，以造夫緝熙光明之域，以基我太平萬歲之業。是臣至祝焉。」敎曰：「所陳甚好，當勉從矣。」大王大妃敎曰：「今十五日次對，進定於十三日。」又敎曰：「今番次對，卽主上視事之初也。原任大臣同爲入參。」又敎曰：「放逐鄕里罪人金始淵，罪固罔赦，而非但有大行朝處分。追念昔年，特貸一縷，濟州牧圍籬安置。」仍敎曰：「金始淵，卽鏴之子也。鏴當翼廟時眷遇，果何如，而渠以乃父之子，年前按節湖南時，貪饕狼藉，予雖處深宮，盡爲入聞，予心痛駭，有倍他人。故有此下敎耳。」
大王大妃敎曰：「嗚呼，惟我大行大王，法天無爲，從善如流，害於政者，無一念之過差，利於民者，無一事之靳惜。內無服御玩好之侈靡，外無宮室苑囿之興作。敬天勤民，格感神祗，御極十有四年之間，風調雨順，歲以豐登，宜其府庫有充溢之積，黔黎無捐瘠之患，旣庶且富之效，庶幾乎其見之矣。夫何國用之匱竭，民生之困瘁，綱紀之廢弛，風俗之頹敗，日甚一日，莫可收拾？不勝愁怨，而干紀敗常之類有之，不堪誅求，而犯分凌節之撓作焉。澤不下究之慮，恒切於中宸，治不徯志之歎，每發於丙枕。比年以來，宵旰憂勤，豈外人所得以知哉？慟矣慟矣！尙忍言哉？噫，方伯、帥長、百執事之所分憂者何事，所效忠者何事？今當沖王初服之辰，苟不能明示好惡，整頓綱維，以鞏固我萬億年丕丕基，則又豈予勉御簾帷之意哉？嗚呼，凡今日大夫、卿士、百僚庶尹，孰非喬木、世祿與共休戚者乎？自厥祖先，莫不尙名節勵廉恥，以左右我先王者也。名節之全壞，廉恥之盡喪，未有甚於此日，則邦之杌隉，誰將任其咎乎？昔人之以爲名節，而今人則不以爲重，昔人之以爲羞恥，而今人則不以爲怪。廉防蕩然，私欲橫流，營營逐逐，惟利是求。關和金石，視同文具，苞苴賄賂，作爲勝事。謇諤之風，寂無聞於臺閣，公平之政，久未見於銓衡。甘自諂屈，不以爲鄙，從他笑罵，不以爲恥。駸駸然習俗日非，世道日下，生民之倒懸，國計之哀痛，遂至於無復可言。言之及此，寧不痛心而疾首哉？世輕世重，厥有典憲，雷、霆、鐵、鉞非曰無之，姑以咸與維新之義，有此敷心洞諭之擧。凡百有位，各自淬礪，有官守者，盡其官守，有言責者，盡其言責。外而方面大吏守土近民之職，咸思盡乃職事，無自歸於孤恩負先之科。其有暋不知畏者，他時悔罪之日，無或曰予不曾告誡也，將此別諭頒示中外。」
奉迎大臣以下，施賞有差。都承旨閔致庠，加資。
命通禮院奉禮，永爲革罷。
特除李䆃重爲戶曹參議，李彙重爲承政院同副承旨。
大王大妃敎曰：「前都正鄭文升，卽翼廟桂坊也，特爲加資。
賜老人及儒賢歲饌。
命朝官年九十以上人，各加一資，資窮者，知事加設單付。
以金敬鎭爲吏曹參議，趙成夏爲弘文館副提學，姜時永爲弘文館提學，李裕膺爲司憲府大司憲，鄭鎏爲司諫院大司諫，趙在應爲京畿觀察使。
副護軍申直模疏陳九條：敦聖孝、懋聖學、崇儉德、敬大臣、節財用、振紀綱、開言路、擇守令、招賢俊。批曰：「所陳，當留念矣。」
1月11日
十一日。禮曹啓：「今年乃聖上卽位之元年，設科取士，寔是應行之彝典，而皆以增廣設行矣。今亦依此待國恤卒哭後，請擇日以入。」允之。
備局啓：「頃以式年大小科待秋退行事，啓稟蒙允，而登極慶科日字，卒哭後當推擇矣。式與慶日字之參互排比，勢將拖至深冬，依癸酉已例，式科則請退以明春。」允之。
下勸農綸音于八道、四都。若曰：
是歲上春，卽予嗣服一元之初也。今天之命哲命吉命歷年，寔肇基于玆，而眇眇予幼沖人，叨承丕緖，邦本何以鞏固，天命何以仰答？其於治法政謨，惟不克負荷是懼，幸有我慈聖所明訓。戒之以當法祖宗，敬天愛民，而謹愼節儉，爲敬天愛民之本。人主之一動一言，皆係民生之苦樂。予雖寡昧，奉承諄複，耳提之敎，敢不慥慥服膺，敉克圖功於攸受休乎？君以民爲本；民以食爲天。食之足由乎農，農之作在乎時。授時所以敬天也，劭農所以愛民也。猗，我列聖朝熙洽郅隆之治，罔不以此爲第一先務。每歲孟春，誕宣十行溫綸，董厥服田，乃是我家成法，而亦粤我大行大王御極十有四載，憂民一念，宵旰惓惓，八域含生，久囿化育之澤，擧切沒世不忘之思。在今予小子繼述之道，豈敢以宅憂諒闇，一切恭默於民事之切至者乎？矧今國計已絀，民生日瘁，其所以藉手而維持者，惟務本是已。昨秋穡事，野受巨浸，峽被早霜，大熟之望，轉至歉荒。哀我赤子，際此窮春，盻盻然塡於溝壑者，勢所必至。每一念到，若恫在已，寧不惕然恤然乎？見今東作方始，樂事興功，亶由乎勸相有方，簡其稼器；修其稼政，竝力以相助；假貸以相救。以至整溝洫闢汙萊，駿發爾私，期底茨梁之慶，用供我祈天永命，曷不休哉？咨，爾方伯居留守牧之臣，體予至意，其各知悉。
〈行都承旨兪致善製〉以金永爵爲開城府留守，洪遠燮爲司憲府大司憲，韓兢人爲司諫院大司諫。
前掌令金震休疏陳十條：養君德、勤聖學、招賢俊、納忠諫、恤困窮、崇節儉、擇守令、恢公道。振紀綱詰戎政。批曰：「所陳當留念矣。」
1月12日
十二日。敎曰：「今年卽景慕宮舟梁回甲也，待因山後，遣大臣攝行酌獻禮，洪翼靖公祀孫，問名調用。」
召對。
行護軍李載元疏略：「今當受恩感悚之會，又有一段耿轖者。臣家自先所有免稅田結，卽正賦中折受者也，親盡還納，成憲卽然。況値司農之帳付日蹙，宮府之經用莫繼，而罔念國計之匱艱，徒占分外之豐裕，旣非臣衷私之所敢安。而臣季父，用是憂悶，屢勤詔誨，諄諄申複於國家輕重之分，典式遵違之間，促臣控實，期準明命。故竝玆贅陳，亟令該曹，盡數還收，俾全微諒，則其所紆榮，不啻爲如新受賜也。」批曰：「當仰稟東朝裁處矣。」
大王大妃敎曰：「護軍李載元疏請納宮結事。雖出於大院君事事節用之意，而本房折受，與他自別，有難全數還收。姑以三百三十結許施，以成其美。」
備邊司啓：「向因前公忠監司所報，忠州牧己未、庚申、辛酉三年未納大同米、太、竝船價七千八百餘石，竝以詳定代錢，限五年排納矣。卽見今監司枚擧該牧使鄭順朝報辭，則『壬戌條大同米、太之竝船價欠縮者，又爲五千餘石』云矣。蓋己、庚、辛流來陳結，虛伍之民結中加磨鍊者，其後仍爲勿施。故三年未納條中萬餘兩之歸屬於前前牧使時欠縮者，良以此也。旣有壬戌以前三年未捧之零數，故壬戌癸亥所納，每以三年條，引等除減，則忠州一邑兩稅，更無當年內準納之時矣。不得不一番大更張，使邑勢復完，稅法就整，而壬戌未捧條及癸亥當年條，竝特許詳定代納，則在民戶，除加徵之瘼，在本邑，有措處之道。己、庚、辛、壬零數及癸亥條，無論某衙門納竝船價，一竝以詳定，除情費以納，使無遺欠之弊，則前此五年排納，自在無論矣。如是變通之後，不可不從速句勘，以三月爲限，準數捧納之意，嚴飭於該道臣，其所逋諸漢，一一嚴査督捧。千石以上，啓聞依法，其餘分等刑配之意，分付何如？」允之。
以成原默爲判義禁府事，李敦榮爲議政府左參贊。
1月13日
十三日。次對。領議政金左根曰：「今日卽我聖上卽祚之上甲初元也。端本正始，自詒哲命，自今日伊始；進德修業，無疆曆服，自今日伊始。盈庭百僚、環域群黎之攢手祈祝者，亦始於今日。臣不勝惓惓憂愛之忱，敢陳規勉之辭。聖上御極之日，慈聖殿下以敬天、愛民，書授於聖上，聖上起而敬受之，此眞精一心法之相傳，而爲生民立極，爲萬世開太平者也。上天之所視聽，惟民是從，故人主以愛民爲德，則天心悅豫，降之百祥。昔周成王，沖年嗣位，周公、召公爲之輔導，周公欲其君之享國長久，則曰：『則知小人之依』，召公欲其君之祈天永命，則曰：『丕能諴于小民』。以周、召之賢，而愛君祝君之語，以愛民爲事天之本，此實後世人主之龜鑑也。古之哲辟懿主，一念元元，保如赤子。雖一粒一縷，必思閭閻之艱苦，雖一言一令，必念暑寒之怨咨，常如日月之照臨而陽春之煦噓。躬行節儉，而薄其徭斂，政先撫字，而恤其窮匱。好生之德，浹洽衆心，歡聲協氣，上格天心。故詩曰：『宜民宜人，受祿于天者也。』人主雖有愛民之心，若不監古而師古，則何以知良法美規而擧斯措彼乎？殷高宗作位之初，良弼進戒之辭，亦惟曰：『念終始典于學。』伏願殿下，懋哉懋哉！」敎曰：「所陳切實，當服膺矣。」左根曰：「纔以愛民之說仰陳，而人主居九重之中，八域遐遠之民情民勢，無以周察而遍燭，故設置字牧之官，以爲分憂共理之責，小民之苦樂休戚，專係於司牧之官。故愼擇循良，卽人主愛民之大政也。見今都政不遠，守令多窠，將塡代而補闕矣。民生困瘁，莫近日若，隨窠揀選，最爲急務。又當初元之時，八方拭目以待之，此在銓曹對揚之何如耳。必務恢張公明，惟以才器爲取，則豈無實效之著見者乎？初仕，他日出宰之階也。亦不可不採訪擇擬，此意另飭兩銓何如？」允之。大王大妃曰：「守令初仕愼擇，何時不筵飭，而每歸文具，誠庸慨然。今番則自廟堂各別申飭，期有實效可也。」對曰：「兩銓今旣登筵，仰承簾敎。豈不惕念對揚乎？」又曰：「支勑一事，爲目下急務，而三道本有勑需錢滋殖者，年消歲匱，其來已久。海西則按簿徵刷，容或有幾分可濟，而畿內關西則徒存名色，臨時拮据，不過是廟堂請得或戶結科外之斂，不然則富民之勒差勑監矣。民産之白地豪奪，看作應行之事，是豈所忍爲也，而爲方伯守令者，亦倉卒無他道理而然矣。思之及此，寧欲無言。今當一初之會，凡係苟簡陋謬之習，合有大更張大作新之擧，爲先以刷逋之方，從長措辦之略，請關問三道道臣、開城留守處，使之劃卽論理啓聞，以爲稟處何如？」允之。左議政趙斗淳曰：「是年者，殿下踐位之初元也；今日者，殿下出治之盛時也。上元甲子，統干支而爲之首，是誠繼天立極與物更始之會也。於千萬年，其永啓泰於此，惟殿下念宗祧熙洽之休，體慈聖託付之隆，自任以二帝三王第一等事功，小大中外，蚤夜攢祝，而若其條目，則臣於月前登對之，初己以敬天、法祖、勤學、愛民，仰陳之。蓋爲堯、爲舜之大經大本也。伏況慈聖義方之訓，遇物之誨，晨夕所以承聆者，奉以行之；體以驗之，聖化所發，不啻若火然泉達，而山東父老思見德化之祝，將徧于八域矣。」敎曰：「所陳切實，當體念矣。」大王大妃曰：「政府籌司，竝稱廟堂，而文簿則只自備邊司擧行，極涉如何？自今以後。各爲擧行可也。」左根曰：「朝廷機務之籌司專管，而政府則獨不與聞，果如慈敎矣。然而屢百年流來之事，筵退後，謹當相議停當矣。」斗淳曰：「故相臣崔鳴吉，屢以籌司設施後，政府之爲閒司爲言，至發於章奏矣。今承慈敎，至當至當，筵退後爛商，更爲稟定矣。」又曰：「勸講自內閣擧行，而講規則參酌甲午年例，筵退後，當稟達矣。」大王大妃曰：「以簡便爲之，易於曉義可也。」仍敎曰：「武弁若經總管，則以宰列待之，而卿等之下對爲東西班，體格甚不美。自今更定規式，後日次對稟達，可也。」左根曰：「筵退後議定，而政府事，亦一體議定後仰達矣。」領府事鄭元容曰：「今日急先務，惟典學是也。非博學多聞，則無以鑑古而爲政。故自古聖哲之君，必皆好學。且民心向背，專由於其君之學不學。故昔漢宣帝入承之初，有曰：『在民間，讀《詩傳》、《孝經》、《論語》，可以承宗廟、子萬姓矣。』民心愈切愛戴，而宣帝諳知民間疾苦，以守宰之數遞爲弊，久任責成，遂成中興之業。今殿下勤學而擇任長吏，則可見治化之日隆矣。」大王大妃曰：「所奏好矣。輔導之責，卿等須盡誠也。」元容曰：「勸講日字，每以擇吉擧行矣。依此擧行何如？」大王大妃曰：「依此爲之也。」元容曰：「前代人主沖年之時，母后每勤勸誡，皇明神宗十歲時，皇太后至誠勉學，使張居正，書進講規。神宗或未夙興，則太后臨寢房外言曰：『皇上起未，講官已會。』母后之誠意如此，則聖學安得不將就乎？今日講學勸課之道，深有望於慈聖殿下之一念敎導矣。」大王大妃曰：「自內豈不誠心勸學，而隨事啓沃之道，卿等與臣僚之誠勤協贊，予亦有至望者矣。」
召對。
以金炳冀、金炳國、金炳學、金輔根、金學性、鄭基世，差勸講官。
1月14日
十四日。召對。
1月15日
十五日。召對。
以趙成夏爲成均館大司成。
待敎會圈：趙寧夏、洪鍾學、朴齊敎，以趙寧夏爲奎章閣待敎。
弘文館以「時原任大臣，承慈殿下敎，進勸講條目」啓。〈一，講冊《孝經》。一，玉堂入直上下番中，每日一員輪回入參。一，曾經文衡及閣臣中曾經提學人，每日一員輪回入參。一，自上先誦前受音一通，後入侍講官讀奏新受音，仍爲釋義，自上受讀十遍，講官以下各陳文義，而亦或拈出其疑義反復仰質。一，每五日，大臣一員輪回入參陳說文義，而亦就立日間所受讀中拈出若干條，或仰質或敷奏。一，每日勸講外亦行召對，而玉堂上下番及入直或仕進閣臣如例入參講，規則依冑筵時召對例，自上讀勸講時所受音十遍。一，勸講時御座以坐講磨鍊，陪講諸臣亦於勸講時，則起坐。〉副護軍高時鴻疏陳七條：勤學問、廣言路、立紀綱、恢公道、尙節儉、擇字牧、釐弊政。批曰：「七事所陳，甚切實。當銘念矣。」
1月16日
十六日。召對。
黃海監司徐衡淳「以豐川府使申命溵，專事貪墨，恣行不法，許多鄙瑣醜聲，有難枚擧。衆民不堪其毒，群聚入庭，數其過失，旋又打破吏、校四五家。如此不法之守令，不可仍置，該府使爲先罷黜，其罪狀，令攸司稟處」啓。
大王大妃敎曰：「卽見海伯狀啓，則豐川事，極爲可駭。比年來諸邑事變，非無懲創，而官之貪墨、民之凌犯，一向如此，則廉恥紀綱，更無可論，國將何以爲國乎？如此之事，不可尋常處之，該府使申命溵，具格拿來。雖以道臣言之，如彼貪虐無嚴之類，宜無不聞不知之理，必待民邑起鬧之後，始爲論罷乎？爲先施以越俸三等之典，奸猾吏校及作亂民人，到底窮覈，分等馳啓。」
1月17日
十七日。勸講。
召對。
大王大妃敎曰：「近日進言者，多有條陳時務，毋論節目之何如，語其綱領則無非昌言嘉謨也。此等議論，非但人君之所願聞也，亦輔弼卿士之不可須臾忘者也。惟當上下交勉，隨事警省，豈可以老生常談而忽之哉？欲施嘉奬示意之擧，而未行其實，惟賞其言，非所以待臣工也。願忠之士，豈願如此乎？中外臣僚，咸知予務實之意，勿使開言路三字，歸於虛文而益務獻芹之誠。」
命革罷幸州江邊及各道、各邑、各浦，自內司創設無名之稅。
備邊司啓：「卽見平安監司洪祐吉所報，則以爲：『支勑當頭，經紀措劃，不容虛徐，一勑所費，統計爲八九萬兩。而挽近勑需，盡入逋藪，各邑時存，僅爲二萬七千餘兩銀，用餘爲七百兩。不足之數，以時價貿入，則有錢五六萬兩然後，可以排比。本營所納均廳耗作錢零在三萬二千六百餘兩、戶曹納各樣錢二萬一千三百餘兩，合五萬三千九百餘兩，姑先推移備用，待秋拮据，則在京司不過幾月寬限，在本營庶可一分紓力爲辭矣。客使供頓之費，今方料理，而所需之年逋歲欠，趁期收合，萬無其望。依所請許施，而上納待秋一一拮据，毋或漫漶事，分付道臣何如？」允之。
以李豐翼爲吏曹參判，趙獻永爲刑曹判書，洪淳穆爲黃海道觀察使。
前掌令韓容悳陳勉疏。批曰：「所陳，不無可採。當留念矣。」
持平安致默安致默疏陳六條：敦聖學、公選擧、開言路、擇守令、抑奢侈、正風俗。批曰：「六條敷陳，皆切於時務，予庸嘉納矣。」
1月18日
十八日。勸講。
召對。
大王大妃敎曰：「曾前轝士抄出之時，每有不善察飭之歎。饒戶豪民，太半見漏；貧窮殘獨，偏被侵困。此專由於京兆五部吏屬之作奸。而亦多有冒稱假託於應頉名色而圖免者。則畢竟苟且充數之弊、誅求討索之患，自歸於窮蔀無告之民，遂爲閭里間一大疾苦。言念紀綱，極爲駭歎。如或如前雜亂，不善操束，則自有處置之道，自京兆堂上以下，斷不容貸矣。廟堂進來京兆堂上，以此意嚴飭。此時部官尤，當專擇，一體分付。」
大王大妃敎曰：「庶類許通，卽我列聖朝曲遂萬物之盛德大惠，而許通多年，尙無實效。雖良質美才之卓然出人者，一號爲庶，鐵限限焉。彼亦世族之裔，天賦未殊，擧而錮之無用之地，已屢百年，亦物理事勢之行不得也。自今爲始，無拘舊規，惟才是用，俾無抑鬱之歎事，分付兩銓。」
大王大妃敎曰：「究厥情狀，則前後所爲，莫掩其樂禍喜事之跡矣。放逐罪人蔡龜淵、薪智島還爲安置。」
國葬都監啓：「謹稽《補編》，服玩秩：『冕、圭、衣裳、中單、蔽膝、佩玉、方心曲領、綬大帶、赤舃、紅襪，自尙衣院造成。冕、圭若用常御，則勿爲新造。鏡匣、梳函，亦用常御，則勿造』事載錄。而甲午、己酉，竝以內下入用，只几、杖自都監造成矣。今番則內下與新造，豫先稟定，然後可以擧行，何以爲之乎？」敎曰：「依己酉年例擧行。」
右議政李景在辭本兼諸職疏略：「臣冒膺中書之命，而又叨專對之任，鼎席之重，萬萬非如臣庸陋所敢當也，原隰之役，萬萬非如臣衰朽所堪任也。冒羞出膺，拚命直前，材器之不稱，氣力之不逮，自知甚明，而有未敢辭矣。辭陛在邇，往來將費半年，相府重任，豈可虛緳於出疆之身，一任其關廢哉？至若藥院提擧保護之責，尤不可一日暫曠。乞稟東朝，將臣本兼諸職，竝卽鐫改以便公私。」批曰：「今日使事，旣重且大。卿於拜相之初，慨然膺命，寔出體國之誠，而慈聖之眷畀方隆，卿之報效，豈有方域內外之殊哉？時相之奉使出疆，已例亦多，何必辭巽乎？所辭藥院之任，今姑免副。」
奉常寺以「東耤親耕田所種九穀，例於先農祭後付種，而今年旣未行祭，過元定日後，卽爲起墾播種」啓。
1月19日
十九日。詣殯殿，梓宮書『上』字，結裹後，行別奠。
勸講。
召對。
大王大妃敎曰：「近來漕弊，無所不有，奚但故敗之爲可疑哉？且以故敗言之，道臣之論啓，該廳之稟覆，何嘗不據法張皇乎？終未聞明其故敗，依律行法。但聞臭載之報，前後相續，無乃據法之說，出於文具而然乎？似此非難處之事，每歎紀綱之廢弛，亦爲朝廷之恥也。廟堂以此意分付湖西道臣處，在囚諸漢之致敗情節，嚴覈得情，卽速馳啓。」
1月20日
二十日。勸講。
大王大妃敎曰：「六臘大政之每有飭敎，本非文具，而竟歸文具，則此非銓官之咎乎？銓衡，重任也。況在今日，圖報之念，應有倍於常時，今此飭敎，必不視之以文具矣。初仕之極選、守令之愼擇，此關來後之著績，而凡厥恢公疏鬱之政，都在物論之厭服與否。今不多辭申飭，以此意分付兩銓。」
都政：以宋來熙爲司憲府大司憲，申轍求爲司諫院大司諫。
特擢鄭瑬爲都總府副總管。
1月21日
二十一日。勸講。
召對。
大王大妃召見時原任大臣、禮堂三使臣〈三使臣辭陛也。〉。領府事鄭元容曰：「大王大妃殿、王大妃殿尊號，向伏承更待下敎之慈敎矣。臣等相議後，更有所稟達者，敢此求對矣。」領議政金左根曰：「兩慈殿上號，因東朝下敎，姑爲停止。而第以事體言之，因山前擧行，允合象平昔之義，恐不當以哀遑因循，故臣等相率請對。伏乞亟賜兪音焉。」大王大妃曰：「當此罔極之中，如此張大之擧，有所如何？姑待卒哭後爲之，似合事理。卿等須深量處之也。」左根曰：「留待卒哭後，雖出於哀遑不暇之聖意，而因山前擧行，允合情禮。伏願亟賜兪音焉。」大王大妃曰：「向承大行朝至懇，雖不得已勉從，而當此之時，尤增罔極，有所不忍者矣。」左根曰：「旣是大行朝未卒之典，則迨此因山前，克行縟儀，實是神理、人情之不得不然者，故敢此仰達矣。」大王大妃曰：「今日張大之擧，追念增慟，而今聞卿等之奏，其在仰體昔日之義，人情固然。雖不得已勉從，而儀節間，似多難便之端。卿等筵退後，當有下敎矣。」左根曰：「上號事，旣承兪音，進號日字，令該曹推擇擧行何如？」大王大妃曰：「尊號節次，從當下敎，而進表裏一節，置之可也。」左根曰：「年前以經費不足，原包蔘八千斤外，加定五千斤，以爲作銀補用矣。見今支調，比曩時尤爲窘絀，二千斤更爲添付，則當爲七千斤，而與元包總計之，爲一萬五千斤矣。收稅之節，使譯院量宜磨鍊，俾敷需用恐好，故仰達矣。」大王大妃曰：「苟利於國用，則今始變通，尙云晩矣。依所奏施行可也。」左根曰：「聞象胥之言，則包蔘收稅，恰爲二十一萬兩，而譯院公用條六萬兩除之，其餘十五萬兩，補用於某樣經費，則其於裕財之道，莫過於此矣。」大王大妃曰：「當商量爲之，而包蔘別將則依古例，以義州人爲之可也。」三使臣進前〈兼使李景在、副使林肯洙、書狀官洪必謨。〉。大王大妃曰：「西路事勢，誠難形言，沿路饑荒，勑期又迫，極爲憫然。須各別飭諭于方伯、守令，使之精白對揚可也。」景在曰：「西路勑需，挽近以來，枵蕩無餘云。如此大事，將何以經紀乎？不勝憂憫矣。」大王大妃曰：「勑需錢自來有定，何至如是蕩竭乎？」景在曰：「紀綱解弛，法度頹廢，列邑之蓄儲俱罄，一無留置云矣。」大王大妃曰：「然則勑需皆歸於何處乎？」景在曰：「營邑公用窘絀，每爲挪貸，未卽充補，且有監色輩之欠逋，至於此境云矣。經費之資，必生於民，而此若一切嚴防，則亦恐難經紀大事，誠甚憫迫矣。」大王大妃曰：「當令廟堂商議爲之矣。卿須平安往返可也。」
召見守令、邊將初仕人。大王大妃曰：「守令卽牧民之官也，邊將卽積仕之人也，初仕人卽日後爲守令者也。其能報答之道，果皆著念乎？近來百弊生於傷廉，若或犯贓，陷於罪過，則豈不大可懼乎？其各勉之。」仍命承旨：「此筵敎謄出頒布，使守令、邊將初仕人，一一聽之可也。」
以洪在喆、李敦宇、趙得林、洪鍾應、尹致定，差勸講官。
備邊司啓：「卽見水原留守南秉吉狀啓，則以爲『營屬支放不足，每年爲三千兩。某樣錢限一萬兩，趁卽劃下，立本取殖，外帑庫每年封樁錢一千六百兩，亦許取用事，請令廟堂稟處』矣。年例耗作，旣入於蕩還之中，則支調不繼，勢固容然，而且無從他彌縫之道。年前本司別置錢中南漢山城貸下七千兩，使之移劃之意，分付該營，外帑封樁錢一千六百兩，亦許取用，以爲立本分排何如？」允之。
山陵都監啓：「陵所近於兩陵局內，火巢似無加拓之地，而四標界限，不可不分定，令禮曹及京畿監司，眼同地方官擧行何如？」允之。
大王大妃敎曰：「幸州江邊收稅創設之金定奎等，移送秋曹，嚴刑遠配；其時次知中官，施以刊削之典。」
大王大妃敎曰：「罷拜峯牧場。」以但有所費，難期實效，今姑撤罷。
1月22日
二十二日。勸講。
召對。
召見京畿監司趙在應。辭陛也。
大王大妃敎曰：「日前靈巖、羅州臭載事，令湖西道臣嚴覈馳啓矣。今此礪山等邑，又何以致敗論乎？漕法盡廢，一任此輩之偸竊防納，無所不爲，以肥牟利奸細之徒，而國計之哀痛，民生之殿屎，置之度外，則仁愛之政如此乎？觀此査啓，其爲作奸故敗，不待更問。此不可不依律處斷，令廟堂稟處。」
1月23日
二十三日。備邊司啓：「以靈巖、羅州臭載事，有旨令廟堂稟處矣。今此臭載，可疑者甚多。裝載穀數之各供相左，一也。沙嶼水沈，初非全船覆敗，設或霑墊，石數則當自在。鉤拯與否，初非可論，則所謂未鉤拯之若是夥多者，二也。龍安穀之稱以未載者，勘合記則自在，三也。七月裝發之十月始到通津，四也。節節破綻，事事訝惑，作奸之眞贓，不翅和盤託出。慈敎截嚴，漕法至重，其在懲創之政，船主及沙工之合施一律，無容更議。金云千、蔡元西兩漢，令畿營捉上，施以梟警之典，格軍竝嚴刑一次懲勵。礪山、龍安騎船色吏之借名替行者，各嚴刑一次，定配；礪山色吏之躡後觀望，晩始自現，顯有和應之跡，嚴刑二次，島配。穀主官之不能操束，地方官之不善檢察，俱有其責，礪山、金堤、臨陂、龍安倅及通津前前倅，竝令該府拿勘，而金堤、臨陂之竝與假色吏而初不騎船，事甚駭然，添問目捧供何如？」允之。
召對。
勸講。
1月24日
二十四日。勸講。
召對。
大王大妃敎曰：「事之駭惡，莫甚於幸州江邊收稅之說。而今旣禁革，因此更有處分矣。京外雜類之憑藉宮房、內司，作弊外邑者，前後申飭，不啻截嚴，而此輩作弊，迄無已時。終未有一道臣、一守令遵奉列聖朝受敎、擧法啓聞者，畏怯觀望而然乎？士大夫之巽軟無能，乃至於此，誠可謂之寒心矣。挽近以來，則其所憑藉，又非但宮房、內司也。各司、各營以至於卿宰大家，莫不入於此輩之藉賣，而開洑也、築堰也、採礦也、設庖也，種種騷擾，無所不有。沿海浦港，魚鹽爲之蕭瑟；封山關阨，樹木爲之童濯。僞造量案而白奪民田者有之，詐犯公貨而蕩盡民産者有之。千頭萬端，無非此輩之興妖作怪，則哀我斯民，何以聊生？言念及此，痛矣痛矣！廟堂申飭，未嘗無之，而竟視文具，一無實效，遂至於煩此下敎。其於治體，果何如哉？所謂都賈，又何名色也？通邑大都，遐土僻鄕，處處盤據，物物拘執，低仰價直，操縱賣買，討索侵困，惟意充慾。各該地方，應有官長，而若未聞知，初不禁斷，一任吾民之受病於此輩，其爲駭惋，又不勝言。今此飭敎，頒示八路，凡有如前憑藉作弊者，邑而報營，營而啓聞，登卽依法施律。目下所謂都賈名色，一竝嚴加禁革，而如有日後復踵前習者，隨其現發，各別嚴繩事，分付廟堂，嚴飭京兆，行會於八道、四都。」
備邊司啓：「礪山等四邑大同船船主及沙工，施以當律之意，草記啓下矣。奸頑蔑法之徒，庶或知戢，而因此事端，有所操飭者，船主、沙工輩之邸債是耳。此輩旣乾沒公穀於裝載之初，遂圖出邸債於上納之時。爲京邸者，利其滋殖之無厭，爲船主、沙工者，幸其勘納之趁期，便同和應，遂成痼瘼。此弊不祛，則原竇自在矣。待執籌船下去，令三南道臣，行關兩稅裝載各邑，査問船主、沙工後，邸債所報之已滿倍殖者，本文記收聚營庭，一竝爻周。設有不得已出債磨勘之事故，日後備報，無過倍殖之意，成節目，報本司反貼施行事，行會三道道臣處何如？」允之。
1月25日
二十五日。勸講。
召對。
大王大妃敎曰：「此囚罪犯之臚列於道啓者，卽掀露無餘之跡也。豈可尋常處置乎？豐川前府使申命溵，令該府以道啓內辭意發問目，各別嚴刑，一一捧口招以入。」
以金炳學爲吏曹判書，鄭基世爲兵曹判書，趙得林爲判義禁府事。
1月26日
二十六日。勸講。
召對。
大王大妃敎曰：「噫，渠雖武人，本是名族，獨不念乃祖之世受國恩乎？貪饕殘虐，若是狼藉，竟使無辜之民，不堪怨毒，胥陷於犯分興擾之罪，可謂忘先負國天良都泯者也。比年以來，諸處事變，渠亦聞知，全不懲畏，而敢肆惡習，尤豈非無嚴之極而怙終之大者乎？其在生道殺人刑期無刑之義，身首異處，以警將來，實非過重，而特念議功之意，付之次律。禁堂開坐通衢，大會民人，申命溵更加嚴刑一次後，金甲島圍籬安置，三倍道押送。決杖時百官序立，以爲知恥知懼。」
以曺錫雨爲弘文館提學，金炳冀爲判敦寧府事，宋應龍爲刑曹判書。
1月27日
二十七日。勸講。
召對。
大王大妃敎曰：「觀此畿伯狀啓，又不勝駭然矣。事係査報營門，則雖尋常罪人，未見決處之前，不可自邑擅放。況此漢等罪犯，爲何等事也，而從其所願，任便行止乎？以此推之，凡今日任職居官者，法之一字，廢而不講，從可知矣。令前逃躱之說，所不敢輒告於小邑官長，而今於此事，乃有此說乎？通津府使閔羲敬，令該府拿問嚴敷，捧口招以入。該府吏校，必有符同爲奸者矣。捉致營庭，窮覈馳啓，在逃之漢，嚴加譏詗，不日捉得事，竝爲分付於兩捕廳。」
副護軍金鎭衡上疏，論時弊。其頭辭有曰：「翼考繼旣絶之緖，天心悅豫，太母定大倫之統，群疑渙釋。神人之積鬱始伸，朝野之欣忭惟同。」仍陳：「宮府俱枵，倉庫盡竭，頒祿難繼，賑餉莫擬，而貪官汙吏，侵虐無度，稅糴都歸私橐，軍額盡入虛簿。今若澄源杜弊，其必敎之以道而後，可期於變之效」云云。批曰：「省疏具悉。」
大王大妃敎曰：「金鎭衡之疏，滿紙張皇，何其畫出時弊也？況其神人之積鬱始伸云者，此何語也？挾雜無狀之跡，極爲可駭。施以竄配之典。」
1月28日
二十八日。勸講。
召對。
院議啓〈行都承旨李載元、左承旨徐承輔、右承旨金壽鉉、左副承旨姜蘭馨、右副承旨鄭泰好、同副承旨李鍾淳。〉，請金鎭衡快正典刑。批曰：「聲討非喉之責，何必如是？」
玉堂聯箚〈應敎趙用夏、副應敎兪致範、校理尹致賢、韓鎭棨、副校理趙昌和、黃正淵、修撰李心宰、宋熙正副修撰洪軒鍾。〉，請金鎭衡快正典刑。批曰：「其言之究說不得，只是積鬱始伸一句語也。若謂全篇盡是窮凶絶悖，則爾等之言，亦太不稱責矣。」
兩司聯箚〈執義李廷斗、司諫洪承億、掌令鄭顯德、獻納李友燁、正言金炳翊、高時勉。〉，請金鎭衡快正典刑。批曰：「其言之究說不得，已諭於堂箚之批矣。東朝處分，出於十分斟量，何必紛紜乎？」
1月29日
二十九日。勸講訖，領議政金左根曰：「日前金鎭衡疏事，處分非不至當，而其所遣辭，究說不得，只見其駭妄無嚴之極。臺閣聲討方張，而大抵罰止竄配，太涉惟輕，故敢此仰達矣。」左議政趙斗淳曰：「金鎭衡疏，名以說弊，而一二句語，包藏隱暎，絶悖至凶。所謂群疑何疑，久鬱何鬱？事係重敬，臣不敢臚陳，而倡出千萬不當之說，甘犯千萬罔赦之罪。今若以疎逖貿昧，罪止竄配，則群情憤痛，恐無止熄之日。臺閣聲討，必將繼發，亟允其請，是臣區區之望矣。」敎曰：「當仰稟東朝矣。」
召對。
二月
2月1日
初一日，壬申。詣殯殿，行朔奠。
大王大妃敎曰：「金鎭衡事，思之多矣。其所謂極言時弊，若出於名節自修之士，則非曰不可，而以此人而有此言，誰將以爲慷慨論事乎？一則挾雜也，二則�覬也。而遂至於驚心駭目之語，乃敢平平言之。無恥無識之類，必不自知其干犯罔赦，而徒懷以言獲罪之歎，則其亦難解之惑。故十分斟量，竄配示警矣。臺論如此，其在明好惡懲淑慝之義不可一向靳持。金鎭衡，施以島配之典。」
院議啓〈左承旨徐承輔、右承旨金壽鉉、左副承旨姜蘭馨、右副承旨鄭泰好、同副承旨李鍾淳。〉，請金鎭衡事，亟允群請。賜批不允。
玉堂聯箚〈應敎趙用夏、校理尹致賢、韓鎭棨、副校理趙昌和、黃正淵、修撰李心宰宋熙正、副修撰洪軒鍾〉，請金鎭衡事，亟寢成命。批曰：「島配足懲其罪，而餘無足深究，何至紛紜如是乎？」
以洪遠燮爲司憲府大司憲，朴孝正爲司諫院大司諫。
三司合啓〈大司憲洪遠燮、大司諫朴孝正、司諫吳俊泳應敎趙用夏，掌令柳道彙，獻納兪致範、校理韓鎭棨、尹致賢、副校理趙昌和、黃正淵、正言朴昌壽、修撰李心宰、宋熙正、副修撰洪軒鍾。〉，請金鎭衡拿鞫。批曰：「挾雜�覬之外，有何窮覈之端乎？島配重典，足懲其罪，更勿煩瀆可也。」
2月2日
初二日。勸講。
召對。
成均館以「居齋儒生等，今日夕食堂，不爲設行。問其捲堂之由，則諸生等書進所懷，以爲：『國恤成服時，有受服次，至于己酉、丁巳遵行之規，故依例分付於該吏，則謂｢有泮堂新節目，而盡爲除減｣云矣。探問事由之際，不意觸怒師席，黜罰十二人於成服前哀遑之中。其罰名有曰：｢壞損事體，毁滅國法｣。不敢冒此罪而居此齋』云。以卽爲還入之意，多般開諭，終不回聽」啓。敎曰：「諸生所懷，可知其抑鬱矣。聖廟空齋，一時未安。方有慈敎，卽爲還入之意，曉諭可也。」
大王大妃敎曰：「無論得失之如何，師生之間，有若紛爭，爲諸生慨然矣。雖然，前泮長豈無所失哉？諸生受服之助給與否，只當論例之有無而已。安有載在令式，斷不許施之文，而乃謂之毁滅國法乎？設令諸生有昧例之失，不思委曲分曉，而輒加黜罰，殊失朝家優容禮待之意。前泮長尹定善，施以譴罷之典。諸生等受服助給之節，泮長親執詳査已例，以爲啓稟定式。」
成均館又啓：「謹依慈敎，取考丁巳國恤時謄錄，則諸生受服等節，已有其例。今亦依此助給，使之永久定式何如？」允之。
以任百秀爲禮曹判書，趙成夏爲吏曹參議，姜時永爲藝文館提學，金元植爲成均館大司成。
2月3日
初三日。勸講。
召對。
戶曹啓：「收租修正，何等審愼？而取考湖南收租與年分成冊，則靈巖、海南兩邑所在各衙門田結中三十一負八束，乃是年前不道罪人馹熺籍沒田畓，而今番混錄於新免稅坪，有若循例免稅者然。揆以法意，極爲駭然。道臣從重推考，各該守令，令該府拿問處之，收租與年分，成冊還下送，使之釐整，罔夜上送何如？」允之。
命：唐船之來擾海沿、潛蔘之和應售賣，痛加禁止。竝以此意，申飭開城留守，平安、咸鏡兩道道臣。因備局啓請也。
備邊司啓：「卽見全羅監司鄭健朝所報，則以爲：『咸平縣兩稅移屬漕倉後，加斛濫徵也，輸運浮費也，許多雜費名色，指不勝僂。行之四年，已入七年所納，民邑難支。惟願依前以京江船下送，竝爲初運載納，恐合便宜』爲辭矣。依所請施行，執籌船斯速下送，竝以初運磨鍊，毋或如前愆拖何如？」允之。
時原任大臣聯箚〈領敦寧金興根、領議政金左根、左議政趙斗淳。〉，請金鎭衡事，亟允三司所請。批曰：「金鎭衡事，情熊可惡，專在於以渠爲人，而敢論時弊，至於可駭之句語，全是無識之口氣。則其無窮覈之端，可以知也。慈聖處分，寔出於淑人心靖世敎，而斟酌得中。卿等亦應欽誦矣。」
祭酒宋來熙上疏，陳勉，兼辭祭酒。批曰：「所陳，敢不服膺？至於成均之銜，此非卿可辭之日，卿其諒之。」
2月4日
初四日。勸講。
召對。
黃海監司徐衡淳以豐川府起鬧之亂民吏校査覈事啓。敎曰：「當有東朝處分矣。」大王大妃敎曰：「官長之貪饕，吏屬之奸猾，皆可置法，不少容貸，而惟時興擾之民，語其情則不堪愁苦，遂陷於罪者也。從而刑之，其亦慼矣。雖然少拂其意，則聚黨起鬧，干紀犯分，視同豪擧。近日民習，往往如此，敎化不明，良可悼歎，而有不可一任其驕悖。今此豐川吏民事，必須務得平反，寬猛適中，査啓，令廟堂稟處。」
以南性敎爲司憲府大司憲，尋遞爲吏曹參判，李鼎信爲司諫院大司諫，李鳳周爲三道水軍統制使。
金吾堂上聯疏〈判義禁趙得林、知義禁沈宜冕、同義禁李承輔、金在顯。〉，請金鎭衡島配之典，亟收成命。批曰：「適輕適重，自有權衡，則臺閣之連日爭執，已涉太過，況金吾乎？卽爲擧行。」
2月5日
初五日。勸講。
召對。
大王大妃敎曰：「向者三都監別單付籤中減省浮文，庶有節費之效矣。內下錢三千兩，出付畿營，以爲少紓民力。」
永平君、昱，哀冊文書寫官差下。
以金炳學爲吏曹判書，李承輔爲參判，林永洙爲司憲府大司憲，睦仁培爲司諫院大司諫。
直閣會圈：『李世用、趙熙一、吳俊泳。』以李世用爲奎章閣直閣。
京畿監司趙在應以「爲罪囚防守，何等審愼，而使臭載之船主金云千，私自還家，致此漏網？通津前府使閔羲敬罪狀，請令廟堂稟處」啓。敎曰：「當有東朝處分矣。」大王大妃敎曰：「觀此畿伯査啓，則該府使之在任給由以致逃躱，昭不可掩，而乃敢推諉於空官之時者。本罪之外，此又罔赦，所當加律。而姑附惟輕，罪人閔羲敬，勿揀赦前。」
義禁府以「金鎭衡，康津縣古今島，島配」啓。
2月6日
初六日。勸講。
召對。
備邊司啓：「山陵都監工匠所需前畫，今幾告罄矣。惠廳米三百石、御營木三十同，更爲輸送何如？」允之。
咸鏡監司李裕元以「甲山府使李𰟰撤店時，不有營飭，無名私錢，恣意分族，甲邊勒徵，冤聲狼藉，爲先罷黜事」啓。敎曰：「撤店之際，慮必有此弊，故前此慈敎，不啻諄複者也。該倅事，極爲可駭，拿問嚴勘，其代，令該曹各別擇差，催促下送。」
2月7日
初七日。勸講。
召對。
諭祭酒宋來熙，曰：「日昨疏批，略敍予耿耿側席之思，卿庶諒悉矣。崇儒重道，卽予家法。在昔沖辟御極，必先旁招俊乂，干旄束帛，不容虛徐者，誠以宿德邃學，朝夕左右，啓沃薰陶。然後可以丕輔君德，弘濟時艱。予雖藐昧，尙知急賢之爲先務也。以予否德，叨承艱大之遺，澟澟乎臨深履薄。萬機之繁，仰貽東朝宵旰之憂，慈化誕敷，庶政修擧，而上以答天命之眷顧，下以副人心之蘄嚮，寔大有爲之會，而惟得與共理，以資篤棐者，非賢曷以？賴有二三元老，賢勞廟堂，予方恭默仰成，而亦深有望於林下宗師者，蓋其志在致澤，休戚與同之義，宜無間於在廷在野也。卿以大賢肖裔，厚被三聖朝禮遇之隆，劬經篤學，冞堅素履，衛道扶世，克紹先志，以先正輔佑我聖祖之心爲心，則尙阻羽儀於禮羅之廷。懷寶獨善，囂囂若無意於堯、舜君民，已非所以趾美之意，而試觀今日國勢之杌隉。民生之困瘁，俗化綱紀之頹弛，比昔年盛際，尤當如何？汲汲求賢，如渴思飮。惟此時爲切，且予於下室饋奠之暇，嚴廬哀號之餘，仰遵列聖之故事，俛從先賢之定論，方始講學，冀有將就。卿於此時，忍復浼浼於匡拂訓迪之責，而不思所以出而膺之，則是豈追先報今之道乎？況我慈聖敦召之命，出於好賢必致之衷，不待予言之覶縷，卿必有犂然於斯矣。寡躬成就，待卿誘掖，時政得失，待卿獻替。卿其不日簉朝，毋孤予跂望之切。」
諭副護軍趙秉悳，曰：「尙賢遵道，君上之所以共理治化也；劬經績學，士子之將以贊襄德敎也。是以誠心招徠，有必致之術，安性閒居，無長往之義。今玆別諭，豈偶然哉？藐予沖人，纘承丕基，慟弓劍之莫攀；懼艱大之未堪。賴我慈聖敎誨之勤，庶弛小子宵旰之憂，而甘盤舊學，根基未固，尋行數墨，亦所昧昧。不有篤行宿望之士，朝夕納誨，左右導迪，則句讀之離合，尙患梗澀，言行之畜德，尤何可論？爾以故家賢冑，學有淵源，所讀者孔、孟、程、朱之遺書，所講者堯、舜、禹、湯之心法也。養德邱樊，士林爲之矜式，棲遲衡泌，朝野想其風度。粤自大行朝在宥之日，屢勤旌招之禮。逮至我東朝殿下，閔予學業之未進，思得養正之方，深以啓沃之責。望於法拂之士，好賢之誠，不啻緇衣白駒，則斯豈非明體達用之儒；羽儀展布之會乎？肆予承列朝已行之典，遵古聖讀禮之訓，嚴廬講對，日接儒學。政須鴻碩之資益，底于緝熙而光明，生芻嘉客，庶金玉之不遐；束帛賁園，佇比賢之膺吉。玆宣十行召諭，庸敷一段衷曲，爾以依望北斗之心。亟斷固守東岡之志。卽起簉朝，將就予日月之學，宥密予夙夜之命，以副側席如渴之望。」
諭副護軍金炳駿，曰：「皇天降割，奄遭崩坼之變，旬朔屢改，哀慕如新。藐予沖人，叨承艱大之遺，懼不克負荷，幸賴慈聖遇物之誨，庶有蒙養以正之功，而甘盤舊學，尙玆罔顯，未聞修己之要道、出治之大本，自省漸恧，不覺惕然于心。勉循讀禮之義，方行開講之規，其所以薰陶涵泳，裨益弘多。惟邱樊宿德之士，是望是須。爾以詩禮古家，多識前言往行，篤於踐履，夙有蘊抱，屢被大行朝旌招之恩，蔚然爲士林之所矜式矣。畎畝致澤之術、經幄啓沃之謨，必有平素之講劘者。則其在追先而報今，不當懷道而獨善。且値擧國奔問之日，實非君子鞱邈之時。念爾衡泌之居，不遠伊邇。幡然羽儀，固當爲諸儒賢先矣。東朝敦召之敎，尤爲懇摯，一直浼浼，便欲長往，則是豈予厚望於爾也哉？人主之招徠巖穴，必欲積誠而致之者。雖在德立治成之際，猶復汲汲於是，矧子嗣服之初，求助之切乎？爾其亟體至意，不日簉朝，左右予輔導予，俾有開發將就之效，庸副予側席如渴之思。」
諭司直李敏德，曰：「嗚呼！皇穹不弔，大行大王，奄棄臣民，歲時載嬗，眞遊日遠。惟予沖人，纘承丕緖，痛深靡逮。幸賴我慈聖勉循至情，恩勤敎詔，深惟典學之重，不可以虛徐，思致林下宿德，以啓迪我寡躬。予惟士之爲學，始自灑掃應對，終之天德王道，蓋將以需世而致用也。獨善其身，永矢不告，豈士者所欲哉？爾以世有賢德之家，早事爲己之學，師友講習，厥有淵源，反躬實踐，造詣醇深。居家爲政，不出孝友，而聲聞四達，遂膺帛璧之聘。巋然爲士林之望，而白駒在谷，遐心莫回，以明體適用之學，爲抱道長往之計，是豈所望於爾者哉？嚴廬開講。寔遵我列聖朝攸行。方與儒學之臣，式日講討，而眷彼林樊，我心如渴。爾雖欲固守嵁巖，不渝貞吉，獨不念堯、舜君民之志，乃伊昔所自期者乎？方今春漏漸稀，晉接多時，幡然來造，克展素學，亦豈非爾之所欲乎？玆敷十行之諭，虛佇三晝之筵。爾須亟體至意，式遄其來。」
諭副司直任憲晦，曰：「皇穹不弔，先王奄棄臣民，易月之制己過，復土之期不遠。藐予沖人，奉慈聖明命，寅紹丕基，夙夜慓慓，懼不克負荷。周王之哲命在初，甘盤之舊學罔顯，所以日開講筵，思欲以進德修業。則干旄束帛，旁招俊乂，何時不急先務，而此時啓沃之方，顧不在於碩學、宿儒仔拂牖掖也哉？爾以林下讀書之士，早得師友之益，深究聖賢之學。粤在大行朝，已在旌招之列，而固守東岡，永矢考槃。蠱之上九，雖貴高尙，士之出處，惟觀其時，則試以今日爲何等時也。新經巨創，治未徯志，方在沖齡，學猶昧方。誠得賢士，羽儀明廷，出入筵席，寡躬之裨益弘多，百僚之矜式有所。堯、舜君民，此其時矣，程、朱道學，可以行焉。爾亦以追先報今之義，一伸奔慰之誠，兼效輔導之責，豈不允合於出處之時義也？春晷方舒，寸陰可惜。予方側席而竢之。」
以鄭天和爲司諫院大司諫，申觀浩爲刑曹判書，李敦榮爲判義禁府事。
2月8日
初八日。勸講。
召對。
戶曹以「金堤、萬頃、全州益山郡屯稅中一千兩，依前納于明禮宮，其餘一竝還屬餉廳，所謂導掌名色，永爲革罷」啓。敎曰：「明禮宮所納外，竝付屬于興宣大院君宮。」
備邊司啓以「黃海監司徐衡淳査覈豐川民擾事狀啓，有旨令廟堂稟處矣。所謂朴麟熙之爲亂囮，盧基周之爲亂媒，邑屬中罔赦也。黃基正之作頭咆喝，尹章彦之發通起鬧，亂民中罔赦也，竝嚴刑島配。其餘吳德宜等七人，竝遠配。第以斗小之邑，冤徵至爲六千金，安得無俶擾乎？前倅贓條，令秋曹督捧，官屬所犯，令本道監營，一一還徵後報司之意，分付何如？」允之。
2月9日
初九日。勸講。
召對。
2月10日
初十日。勸講。
召對。
大王大妃敎曰：「卽見山陵都監所報，則舊陵基始役後，得靖陵遷奉前哀冊文及贈玉，尙在舊壙中云。其移奉與埋安之節，收議于時原任大臣，其所得石儀之入用當否及舊壙內外梓宮板木移出與否，一體收議。」
禮曹以時原任大臣收議啓：「領府事鄭元容以爲：『靖陵遷奉舊基灰板之間，奉出哀冊文玉六十片及贈玉片，令禮官陪進于靖陵。埋安於曲牆外近處，而似當有先期告由之節。外梓板之淨燒，舊石儀之移用，俱有可援之例，而事係愼重，不敢臆對，惟願博詢而裁處』云。領敦寧金興根、領議政金左根、左議政趙斗淳議同，請上裁。」敎曰：「當仰稟東朝矣。」大王大妃敎曰：「依諸大臣議施行。」
次對。領議政金左根曰：「量田之有年條，卽王政所以正經界也。肅廟庚子以後，汔不改量。上而國計日蹙，下而吏奸日滋，處其中而民受其害。見今百度俱弛，收拾不得，經界一正，庶幾救萬一之效。且各隨事力，不必諸道同時竝擧。今年行幾邑、明年行幾邑，要之以數三年爲限，而冗費所出就田結中略略分排，亦量田古規也。以此意行會八道、四都，自今冬爲始，守令殿最，先以量事勤慢題評，而黜陟之道臣及居留，自廟堂隨所入聞，以爲警飭，期有實效何如？」允之。又曰：「朝家所以置郵者，以其有傳命也。是以賜位土立善馬，使之相資，而近來驛弊滋甚，或營梱幕冊，勒授駑駘責出幾倍之價，或富家豪戶，脅奪膏腴，遂成永失之土。幾至無土無馬之境，寧不駭然？令各該道臣嚴明査櫛，期絶弊源，而如或因循隱匿，不遵令飭，則該郵官施以竄配，道臣從重論警何如？」允之。又曰：「纔以驛弊仰奏矣，郵官若一迎送，則爲站受弊，無有紀極。馬匹責立，人夫雇貰，徵戶斂村，蕩殘相繼，而在前則郵丞瓜朔前，未有移遷者，近來則未滿朔而多有啓請差代之例。此後瓜限前，勿使遷動何如？」允之。又曰：「外道營邑庫債之弊，有難枚擧，而完營均役、賑恤兩庫記留錢之爲該掌輩翻弄，以公貨而營私利，爲營下民厲階久矣。毋論事勢便否之如何，兩庫放債一款，革罷後乃已。令道臣親執文簿，査櫛其虛留，一倂收刷後，作穀於道內各邑，以爲立本取耗之地，則此與營下設庫無異，而除民大害則明矣。請以此嚴飭。」允之。又曰：「都下竊發之患，挽近尤甚，而究其所以，則雜技之害，十居七八。此不嚴禁，弊有所難言者，分付刑、漢兩司及兩捕廳，使之各別詗捕，照法勘斷，而此輩多有依託法隷，不敢關涉。自今以後，毋論宮家卿宰，毋或匿置，有不悛而入聞者，宮監從重科治，家長草記拿處何如？」允之。又曰：「籌司之設而政府之爲閒司，揆以名實，有識之恒所慨歎，而向伏承慈敎以後，退與諸僚，商確其變通之方而籌司創置，亦三百年于玆矣。姑以啓稟及薦望等事，量宜分屬於兩府，如宋之中書樞密，竝與擧行。該掌吏移差及諸般條件，成節目啓下，遵行恐好。」敎曰：「以此定式也。」左根曰：「文武相見事，向承日後登對時稟處之簾敎矣。文武體統之截嚴，其來已久，而第文宰從一品以下正卿之於武宰，酬酌之際，稍示相敬之意，而武宰所以自處則與前無異。時任捕將，則許令無礙出入於正卿所坐之處，則體統固自在，而朝廷忠厚之風，亦寓於其中。故敢達矣。」允之。左議政趙斗淳曰：「三南所在各宮無土收稅之自來都聚收納者，近雖革罷，而該道混徵取剩之弊，顧自如云。法令之不行，於此一事，可以類推。更爲關飭之後，如或有如前淆濫之入聞者，道臣及守令，爲先譴罷，作奸之營邑、吏胥，摘發嚴刑遠配何如？」允之。又曰：「堂后記注，卽史體也。上下酬酢，講筵解釋，苟或錯誤則所關甚大。一初之會，事務繁多，雙隻召接，述錄浩穰，實官仕進外假官極擇，凡懸頉者，一切勿許。日記正書後，承旨之考閱刪潤，亦院式也，以此嚴飭何如。」允之。
以李景純爲陪往大將。
2月11日
十一日。勸講。
召對。
備局以「本司政府分掌節目入」啓。〈一，籌司之設爲邊政也。政府事權之專屬籌司，非古規也，今旣無以遽議通變，則姑以政府、籌司之應行事務條列門目。各自分掌，稱存名實，不甚偏係。故筵稟後，略成節目以爲遵行之地。一，今此諸務雖有分掌之異，而凡係文簿擧行等節，竝自備局主管。一，啓稟、行關、捧甘等之事屬政府者，以議政府爲稱；事屬備局者，以備邊司爲稱。一，諸凡京外稟啓與論報，各隨所管條件，政府、備局區別請裁。一，各項狀啓，謄報及外他文牒，亦爲隨所管以報。一，京司及外道文簿，雖政府所管者，竝來納備局，而自前例報於政府者，則依前直納政府。一，筵稟與啓辭，亦自政府、備局分其所管，各成謄錄，以置。一，政府之自前擧行者，竝自本府，依例擧行。一，毋論政府、備局廟務則一也，備局諸堂竝兼管政府事務。一，備局有司堂上兼稱政府有司文武備郞，亦例兼政府郞廳。一，薦望中統制使、平安兵使北兵使、會寧府使、義州府尹、東萊府使、江界府使、濟州牧使備邊司擧行，西北監司、四都留守、議政府擧行。一，將望及巡撫、巡邊等使，依前自備局啓，差宣撫按覈慰諭察理等使及繡衣抄啓，自政府擧行。一，議政府印信一顆造成，依備局印信例，同置備局，文簿成貼時，分管擧行。一，諸般事務，旣自備局主管，則竝以備局吏隷專管擧行。一，政府書吏五窠減額，權付於忠勳府、戶曹、兵曹、糧餉廳、長興庫，以爲待窠陞實之地，減額五窠料布，移付備局書吏。一，政府書吏所賴，本自至薄，而輪回所當藥色，卽支活之資也。今於書吏五人，移屬備局之後，則政府吏十人，依前輪當永勿違劃。○議政府所管，幸行、陵廟勸奬、祀典、辭命、使行、典禮、朝會、貢獻、科制、水旱、學校、印章、民戶、田政、賦稅、糶糴、貢市、蠲減、救荒、優恤、倉廨、漕運、移轉、堤堰、徭役、支供、官職、體統、任使、薦擧、褒賞、殿最、按廉、赦宥、刑獄、法禁、罪罰、議識、財用、摘奸、魚鹽、班儀、祿俸。○備邊司所管，事大、交隣、邊事、關防、城池、紀綱、操飭、烽燧、驛路、漂頹、討捕、船隻、松田〉
2月12日
十二日。勸講。
召對。
備邊司以「陪往大將，例帶捕將矣。請左捕將許遞，以李景純擬入啓。」允之。
給襄陽府雪汰壓死人恤典。
2月13日
十三日。勸講。
召對。
攝上加上尊號冊寶于大王大妃殿、王大妃殿，以權停例行陳賀于仁政殿，頒赦。敎文。若曰：
「殷有亮陰之憂，八域纏遏音之痛；唐用易月之制，兩殿擧上號之儀。禮遵已行，志承未卒。恭惟我孝裕獻聖宣敬正仁慈惠大王大妃，厚地資生之德、慈天廣覆之功，贊寧考代聽之治，配柔化於輝潤，啓聖嗣篤生之慶，奠洪祚於泰磐。恭婦道於三紀有餘，尙勤鏡奩之寓慕，隆母儀於千乘以養，每嘉縱筓之承歡。前後位號之彌尊，烝黎願戴，中間憂戚之屢閱，彼蒼難諶。迨沖人入承丕基，仰太母同聽庶政，天眷膺渭橋之璽，決龜策於橫庚，陰功敷元祐之簾，貽燕謨於翼子。亦我王大妃懿範，允邁古哲后徽猷。珩璜襲訓於名門，御黃裳而正位，紘紞闡化於中壼，載彤管而播休。禋宗宮而潔蘋蘩之供，僾僾然致敬盡禮，奉長樂而問寢膳之節，洞洞乎愉色惋容。敎令不出於閨闈，實由勤約之素性，謠頌目溢於寰宇，久切揚厲之輿情。逮前夏璿牒之辨訛，猗先朝瑤冊之志慶。十一紀使事，追想前烈有光，五百年宗誣，永湔宸孝攸格。繼志述事，飾賁典者至三，歸美推尊，回謙衷於籲五。若周室之頌妊、姒，惟盛德必受令名，追英廟之奉仁元，亦我家自有故事。嗟玉几末命之奄奉，伊金繩盛儀之遽稽。在今予小子，其承方深，如初禮之願曰，有前寧人攸受，敢忘率舊章之道。當法殿抗裘之初，旣效表裏之伸悃，逮台司登筵之奏，寧緩琬琰之揄徽？肆鳳曆諏卯建之辰，乃鴻號修未遑之典。惟其箋文、方物之封進，竝令權停，至若瑤鐫、寶盝之攝呈，仍用舊貫。乃於本月十三日，謹奉冊寶，加上大王大妃殿尊號曰『弘德』，王大妃殿尊號曰『正穆』。含弘之陰化丕暢，維德之行，居正之懿則斯存，於穆不己。先王觀可以比也。撫往歲愴慟冞新，人子心獨無恔乎？遇今日慶祝旋切，旣淸廟之祗告。又昕庭之播修，煥天日之繪摹。禮可緣情而起，沛雷雨之惠澤，仁則與物同化，自本月十三日，雜犯死罪以下，咸宥除之。於戲，從此五福錫民，庶幾一國興孝。俾爾昌岡陵三壽，政切魯千歲頌祈，皆自樂草木群生，咸聽漢方春詔令。故玆敎示，想宜知悉。
〈藝文館提學姜時永製。〉命大王大妃殿加上尊號、王大妃殿加上尊號慶科，待卒哭後，擇日設行，而以除初試庭試磨鍊。因禮曹啓也。
命別歲抄書入。
以徐戴淳爲判義禁府事。
議政府啓：「卽見京畿監司趙在應所報，則以爲：『今此因山時，各驛人馬，聚待京中，許多糧料，區劃無路。依已例米太各一百三十石，令賑廳上下』爲辭矣。程站旣不遠，米太各四十石劃下事，分付賑廳何如？」允之。
2月14日
十四日。勸講。
召對。
大王大妃敎曰：「山陵三年內進排柴炭及各種之減於儲置者，數目亦爲浩多。內下錢五千兩，出付畿營，以爲補用。」
加上尊號都監都提調以下，施賞有差。都廳李後善、鄭煥翼，竝加資。陳賀時禮房承旨申應朝，加資。
以金學性爲判義禁府事。
2月15日
十五日。詣殯殿行望奠。
勸講。
召對。
召見黃海監司洪淳穆。辭陛也。大王大妃敎曰：「昨年水災以後，海西歉荒，目下民情未知何如，而專恃道臣之對揚。且來頭友勑之節，惕念擧行，使我百姓，無至侵擾可也。」又敎曰：「每聞海西唐船往來，與我國民和應云。此是人蔘潛商之計也。他國之人，以水路頻數犯越，亦大關慮，而邊禁蕩然，寧欲無言。若有一分國綱，寧有是也？此不可視之以尋常，先禁潛商。又飭沿海守令、邊將，使彼船更無得相和，而如此嚴飭之後，復有犯禁之民，卽施一律，以嚴國法也。」又敎曰：「向來以宮結『導掌』革罷事，已有所令飭禁斷，百姓想必便利矣。未知營邑何以措處，而無賴牟利之輩，本是奸細，必有嗾囑納賂，暗地沮戲，期欲盡充其慾。此專由於國法之掃地矣。若有如此之漢，先施極律後啓聞也。仍命今此筵說，頒布朝紙。」
大王大妃敎曰：「潛蔘自是邊禁，而況今蔘稅之取補經費，新有定式，則潛商之弊，豈可一任濫雜，不念其妨稅額而壞邊禁哉？潛造之禁，責在松留；潛越之禁，責在灣尹矣。雖然利之所在，犯之者衆，苟不淸源，法豈徒行乎？官若律身淸嚴，守法如山，人皆知貨利之不可誘，干囑之不可動，則其誰敢犯之哉？夫何法禁，反開利竇，豪校、悍卒，憑藉而操縱，圃戶、商民，牽連而狼狽。未見禁蔘之效，徒致擾民之歎，而潛造潛越則依舊自在。居留之職、鎭邊之任，地望何如，委畀何如，而乃不能令行禁止，百弊熄絶者，豈無所以然之故哉？今不索言，姑先戒飭。大抵一犯贓汙，則斷不容貸之意，自廟堂措辭行關。因此而又有極可駭歎者。海西沿海，唐船之往來無常，專爲潛蔘之故云。此事之關係虞憂，又豈但禁物之潛漏而已哉？道臣辭朝時，雖有所提及，而自廟堂一體關飭，嚴立科條，以爲肅淸海防，永杜奸弊。」
以朴承輝爲江原道觀察使。
2月16日
十六日。勸講。
召對。
命畿營支勑時，籌司別置錢中一萬兩，畿邑大同米一千石劃下，以爲排比入用。因監司趙在應所報，有政府啓請也。
2月17日
十七日。勸講。
召對。
因咸鏡監司李裕元狀啓以「爲開梁作弊，假託均稅，海帶都賈，請永爲革罷」，敎曰：「開梁作弊之嚴禁，假託均稅及海帶都賈之永革，實爲爽快，而以若道臣之威明，何不先此而禁革乎？以此觀之，則諸般弊端，尙或有漏網之慮，嚴飭列邑，益加禁察可也。廟堂更爲關飭。」
2月18日
十八日。勸講。
召對。
2月19日
十九日。勸講。
召對。
2月20日
二十日。勸講。
召對。
大王大妃敎曰：「近來將家子弟，多由捷徑取官，習射習講全不留意。而且聞訓鍊院廨宇，將至頹圮云。實關戎務之興廢矣。見今度支經用不敷，其令訓局專任修葺，內下錢一千兩，以爲補用，而武士講習，各營將臣，另爲申飭勸課可也。」
以金壽鉉爲吏曹參議。
2月21日
二十一日。勸講。
召對。
議政府啓：「卽見水原留守南秉吉狀啓，則以爲：『本營支放所需立本取殖次錢一萬兩，作穀於嶺南，名以甲子外帑穀，盡分取耗，勿入停蕩，則每歲耗條一千兩，可爲永久充補之方』云矣。此不可不變通者，而三南則年前釐整時穀摠無得加減事，已爲著式，請作穀於海西，穀名石數，盡分取耗，勿入停蕩等節，竝依施何如？」允之。
義禁府以「卽伏見各道放未放成冊啓下者，則全羅道羅州牧黑山島圍籬安置罪人朴慶善、慶尙道巨濟府竄配罪人徐召史、李禹銓名下：『放』字書下矣。三罪人罪名至重，不得擧行」啓。敎曰：「自有斟量，卽速擧行。」
金吾堂上聯疏〈判義禁金學性、知義禁沈宜冕、同義禁李承輔、金在顯。〉，請三罪人亟寢成命。不允。
2月22日
二十二日。勸講。
召對。
以南性敎爲司憲府大司憲，鄭鎏爲司諫院大司諫。
2月23日
二十三日。勸講。
召對。
給昌寧、密陽等邑燒死人恤典。
2月24日
二十四日。勸講。
召對。
副司直李敏德陳疏辭職。優批不許。
2月25日
二十五日。勸講。
召對。
2月26日
二十六日。召對。
勸講。
2月27日
二十七日。勸講。
召對。
命張世洽先付六品職守令，待窠差送。議政府，因慶尙監司徐憲淳狀啓以爲：「張世洽納錢三萬兩，備充軍威、丹城虛留還蕩穀給代之資，此與饑歲賑補無異，不容無酬奬之擧」有啓請故也。
刑曹啓：「有鄭寅敎爲名者，締結頑悖之類，欲推未瑩之錢，及夫査招，奸狀掀露，乃以挾雜之計，肆行無嚴之習，侵虐平民極矣。固當依律勘斷，而係是正科出身，依例移送義禁府勘處何如？」敎曰：「如此不法之類，豈可以正科待之乎？不必移送金吾，仍令秋曹，各別嚴刑，遠惡島定配。」
大王大妃敎曰：「今因鄭寅敎事，有申飭者矣。近來宮家下屬之憑藉怙勢，假稱分付，侵虐小民，其弊不一。隨其現發，斷當嚴處，而至若士夫家之私門捧債，尤極駭惡。其爲某某姓名，不無入聞者，如此之類，其可以士族視之乎？以各思自新，毋作盛世棄物之意，京兆五部，知委坊曲。」
2月28日
二十八日。勸講。
召對。
經筵官任憲晦陳疏辭職。優批不許。
大王大妃敎曰：「《孝經》勸講，將於日間訖工矣。繼講冊子，問于時原任大臣，議定以入。」
咸鏡監司李裕元以「慶興府使尹𣇍牒呈內，本府城內望德烽燧將韓昌國，以豆滿江越邊有異樣人現形馳告，故卽使兵房軍官金鎔，申飭候望之際，｢彼人來到江邊，乘氷彷徨，似有隔呼我人之狀｣云矣。事係邊情，聞甚驚駭，府使卽爲馳往視之，則『江氷上，有人五名馬一匹。而三人則深目高準，睛碧毛紅，全髮薙頭，戴黑綃帽如鍮鉢樣子，眉上有帽簷。上下著灰色氈如周衣，內著紫紬氈袴，靴以黑皮上緣熊皮，至于膝，一人則帶劍，長可二尺許，一人荷鳥銃，與我國銃樣，稍大乍長，貌形服著，似是西洋之人，而二人則言貌服色，與厚春人髣髴，馬匹則色白而無障泥有韉，只掛鐙子矣。彼人投給一張書，故坼而見之，乃俄羅斯人，欲通物貨，有討答之意。故以此非地方官所擅，書給云，則彼人仍卽回去。而沿江上下把守諸處，嚴飭候察，而投來書原本，堅封上送』爲辭矣。挽近邊禁，雖曰蕩弛，異樣人之窺覘我境，以交易等語，肆然書給者，必有我人之私相和應，做出無前之事，此不可置而勿問。方發關於北兵使李南軾處，作媒造謀者，期於査得定罪計料，而所謂彼人書給原本，堅封上送于備邊司。沿邊各處把守瞭望之節，另加嚴束之意，一體關飭於北兵使及該地方官處」啓。
2月29日
二十九日。詣殯殿，行寒食別奠兼朝奠。
勸講。
召對。
慶尙監司徐憲淳：
以慶州東學罪人崔福述等，究其本末，分輕重論理登聞事，命下矣。參査官尙州牧使趙永和、知禮縣監鄭夔和、山淸縣監李沂在，應問各人，眼同盤覈。則福述，以「慶州民，訓學爲業矣。聞洋學出來，以衣冠之類，不忍見洋學之熾行，以敬天順天之心，做出『爲天主顧我情永世不忘萬事宜』十三字，名之曰『東學』，取東國之義。而洋學陰也，東學陽也，欲以陽制陰，常誦讀矣。渠子疳病，誦此自瘳，抱病人，無論風症癎疾，勸誦卽差。而略知筆法，人或請書，每以『龜』、『龍』字尋常書給矣。有人療病，入山行祭，而無宰牛之事。人有雜病，以『弓』字書紙，燒飮乃差。遠近來者，不得已許接，所以有徒黨之名。執筆降神、舞劍騰空、錢米討索，初無是事。至於先生、弟子之說，亦非渠自稱，而此與邪敎有異，初不隱諱。」云。退吏李乃謙：「渠之父病無效，往見崔哥，則授以十三字勸讀，晝夜誦讀而病無差，仍絶口而作拒絶之書。其所謂文書，卽《布德文》、《修德文》，其呪曰：『至氣今至願爲大降』，又曰：『爲天主顧我誠永世不忘萬事知』，劍歌則曰：『龍泉利劍不用何爲』。以猪、麪、餠果，入山祭天，出於差病之意也。崔哥素有能書之名，以『龜』、『龍』、『雲』、『祥』、『義』等字書給各人，學徒父兄，以如干錢糧，酬勞而已，實無討索」云。紙商姜元甫：「渠以風痰蟄伏，聞誦此則落髮復生云，故往訪。而病差後，不必誦，仍廢閣，而更無可達」云。朴應煥：「渠有抱病，往訪福述，則曰：『誠心敬天，敦尙倫綱，則病乃可治。待朝受學爲可』云。各自宿歇而被捉，無他可達」云。童蒙金義甲：「渠與福述，同居一洞，焉敢欺情？福述子仁得，常以木刀跳舞，唱『龍泉利劍』之歌。故知其狂誕，絶不相從。雜類來會，少不下三十人，設天祭於後山，而所祝病差，竟無效，多背去。且崔漢行止閃忽，夜行索炬，一洞譏罵」云。李正華：「渠抱貞疾，往見崔哥，則以爲天主十三字敎之，而使之作賦次韻，故渠果作之，福述書之。伊夜同爲被捉」云。童蒙崔仁得：「渠果劍舞，而此非本心，狂氣忽發。持木刀或舞或歌，則『時乎時乎之曲』，而欲習此則先祭天」云。福述再招：「渠於庚申年分，聞洋人先占中國，次出我國，變將不測云。故作十三字呪文，敎人以制彼，而天祭事，盡誠則事無不利。洋書必以『𢎥』爲名。『𢎥』之爲字，弓下二點，所以燒飮爲度厄也。初學時，身戰神通，而一日天神降，敎曰：｢近日海舶往來者，皆是洋人，非劍舞，無以制之｣，因以劍歌一篇授之。文作賦唱，果有是事。更無可達」云。乃謙再招：「福述所謂劍歌曰：『時乎時乎是吾時乎，龍泉利劍不用何爲。萬世一之丈夫，五萬年之時乎，龍泉利劍不用何爲。舞袖長衫拂著，此劍彼劍橫執，浩浩茫茫廣天地，一身倚立劍歌一曲。時乎時乎唱出，龍泉利劍閃弄日月，懶袖長衫覆在宇宙。自古名將安在哉？丈夫當前無壯士。時乎時乎好矣，是吾時乎好矣。』而所謂藥物，取穹字半字之義，畫圈於紙，書兩弓字於紙傍。釋之曰：『其名｢太極｣，又名｢弓弓｣』，所謂大降八字，誦此則身戰。所聞悉告」云。趙相彬：「渠見福述，則曰：『天神下降，叮嚀敎我曰：｢今年二五月之間，洋人出自龍灣。｣持我通文，一齊隨去。習此舞者，其將保國安民，建功樹勳。吾爲高官，汝各次職』」云。正華更招：「渠於福述設祭之時，渠誦降神文，福述揮劍。而善書字，速差病呪，以『癘鬼走，瘧神去』。所謂藥物二弓字，或燒飮或齧呑。福述釋義曰：『昔在壬辰、壬申之年，有曰｢利在松松，利在家家｣，而甲子則利在弓弓，燒飮弓字，足以制之』」云。福述三招：「洋人出來，見欺於邪魔，弓弓利在甲子，流來傳說。所謂鬼魔，叮嚀來謂曰：『癸亥十二月十九日，洋人出來，甲子正月，當有所聞。癸亥十月，汝爲河陽縣監，十二月爲吏判』。劍舞亦魔所使。筆法，於接神後尤奇，願受者多，種種書給。日行數百里之說，素以鈍步行數十里足繭。乘轎出行之說，果於昨年來往於新寧、永川地。日月山騷訛之說，有何人入山行祭云，非渠入去。更無可達」云。乃謙三招：「日月山之說，英陽、眞寶人，結幕山底，聚會學習云，而未聞福述入山」云。童蒙成一奎：「渠於劍舞試學之初，似有身戰之狀，竟無騰空之驗」云。福述四招：「《玉篇》等書，釋『𢎥』字爲道經。而西學似是道經之類，臆料其利在𢎥者，取其𢎥字下二點，卽爲弓弓。以癸亥十二月十九日期限，無消息，恐學徒認以無實，更以甲子十月十一日云云，若過此月，更不爲學之意，互相盟約。錢糧、甲兵等事，洋寇出，則呪文、舞劍以禦敵，將獲天神之助，焉用準備？」云。元甫更招：「福述曰：『此寇善火攻，非甲兵所敵，惟東學盡殲其類』，又言：『洋人入日本，建天主堂，出我東，又建此堂，吾當勦滅』」云。正華更招：「崔漢曰：『木利勝於鐵，洋人眼眩，認以寶劍，雖有堅甲利兵，不敢近我』云。而崔家最親密，稱首弟子者，卽崔自元、姜元甫、白源洙、崔愼五、崔景五等」云。白源洙：「渠雇奴金仁贊，誦東學，猝發狂氣，與兒子龍成，謂以降神，執筆大書曰：『仁贊爲大將，龍成爲中軍，姜元甫爲訓導』云，雇奴卽爲逐送」云。竝面質納招，而今此妖學之徒，到底鉤覈，福述則本以幺麿之類，敢懷謊誕之術，創造呪文煽動，妖言爲天之說。云斥彼而反襲邪學，布德之文，故飾僞而陰售禍心。弓藥謂出祕方，劍舞唱播兇歌，平世思亂，暗地聚黨。動稱鬼神降敎，其術則河內風角也；擧使錢穀來遺，厥類則漢中米賊也。三尺莫嚴，一縷難貸。元甫等，俱犯難貸之科，丁錫敎等，亦宜重勘。田錫文等，竝無眞贓，合有參量。何幸巨魁就捕，根窩畢露，臚列登聞，恭竣處分。張敬瑞等，嚴飭譏詗。啓。
敎曰：「仰稟東朝，當有處分矣。」大王大妃敎曰：「異端邪說之陷溺人心，實歎敎化之不明。而今此嶺獄諸囚，則至愚至蠢，無足多卞，異端之目，在渠亦濫。哀矜勿喜之訓，政謂此等矣，第其誑惑嘯聚之跡，不可無警衆之擧。嶺伯査啓，令廟堂稟處。」
三月
3月1日
初一日，辛丑。以宋近洙爲司憲府大司憲，姜蘭馨爲司諫院大司諫。
弘文館，以勸講繼講冊子，問議于時原任大臣，以《小學》爲定啓。
行護軍李源祚疏略：
嘗聞朱夫子之言曰：「天下萬事，有大根本，每事之中，又各有要切處。」臣敢推演其義，以一本四要之說，爲對揚之萬一。何謂一本？殿下一心，卽萬化之本。誠、實、公、平四字，卽存心處事之本也。何謂四要？勤學問而養德性，遠細娛而立大法，修身之要也；節財用而祛奢侈，防賂遺而懲貪汙，恤民之要也；奬恬退而抑躁競，別賢否而嚴黜陟，用人之要也；明儒敎而距詖淫，申鄕約而鎭騷訛，勵世之要也。沖年之君，志慮未定，嗜欲玩好之害德性而移心術，尤不可不慮。今我殿下志學之年不遠，苟能蚤自立志，無所撓奪，學必以孔、孟爲準，治必以堯、舜爲期。緝熙光明，日就月將，則他日政令施措，皆出於躬行心得之餘。惟殿下懋哉！民惟邦本，而見今民窮財竭，輥到極地，玆曷故焉？不過曰奢侈之不禁也，賂遺之不防也，貪汙之不懲也。三弊相因，百度俱病，欲矯此弊，必先自宮闈始。一遵列聖家法，郤私獻而崇儉德，祛浮文而省冗費，則風行草偃。自有丕變之效，而彰癉之下，孰敢有越厥志乎？古昔盛時，重名檢而養廉恥，躁競者見擯，恬退者奬用，今時則不然。無論搢紳儒生，求官覓科，各有所營，塡街咽巷，逐日坌織。至於守令選擇，不問賢否，惟視資格，擇差每歸循例，數遞徒爲占便。有聲績者，未必眞箇善治，爲身計者，不欲擔當弊局。繼自今申飭銓衡，初仕必先恬靜，而奔競者不與，守令必先廉潔，而貪猾者不與。有文學而後，始擬經幄，有地望而後，始選臺閣，則用人之道得矣。惟殿下念哉！孟子曰：『經正，則庶民興，庶民興，則斯無邪慝矣。』不幸有天主學，來自海外，漸染東土，辛酉之大行誅討，己亥之頒示綸音，足以昭王法而定民志。夫何近日有陰邪怪鬼之輩，改換頭面，私立名號，誑惑愚民，互相誘引，假託神鬼，煽動騷訛？大抵正氣衰，而邪沴勝，儒敎熄，而詖淫作。經之不正，道之不明，獨非國家之羞，儒紳之責乎？道內儒士，今方聚會同志，輪設講會，申明鄕約，而必有朝家行會然後，可以憑藉威靈，鎭服囂訛。令廟堂，行關本道，申嚴統戶之法，使雜類不得接跡於閭里，復行朔講之規，使校院儒生，通讀《孝經》、《小學》等書，以代科試之照。訖式年道薦外，別薦經學爛熟能通朱書之人，拔例收用，以遵正廟朝舊規，則庶可爲風勵一世之助。惟殿下儆哉！
批曰：「所陳諸條，有本有要，當留念。而申明鄕約，復行朔講，及別薦經學等語，皆足以明正道息邪說。大有意見，令廟堂稟處。」
行副護軍金炳駿上疏陳勉，仍辭輓章製述。賜批不許。
詣殯殿，行朝奠兼朔奠。
勸講。
召對。
全羅監司鄭健朝以「蝟島僉使金潤恒貪饕不法事，爲先罷黜。其罪狀，令攸司稟處」啓。大王大妃敎曰：「此輩以積仕久勤，得一鎭將，本自極難。以其情之可慼、地之僻遠，每多容恕，不甚苛責。而無告小民之罹其侵虐，處處同然，豈不哀哉？此不可不一施懲創。而況彼彈丸小島，乃有三千鉅贓，無良無嚴，尤極可駭。蝟島前僉使金潤恒，令該水使，大會軍民，嚴棍三十度，遠惡島，限己身爲奴。此後邊將殿最，無敢如前循例，另加審察之意，自廟堂措辭關飭于各道兵、水使處。」
3月2日
初二日。議政府啓：「今此東學之稱，全襲西洋之術，而特移易名目，眩亂蚩蠢耳。苟不早行天討，克底邦憲，則其究也，安知不駸駸爲黃巾白蓮之歸乎？十行慈敎，鼎昭奸而鏡照妖，物無遁情，恩寓勿喜，誠不勝莊誦欽仰。而第以査跋所斷推之，崔福述之爲渠魁服念閱實，斷案斯在。令道臣，大會軍民，梟首警衆。姜元甫等十二人，分等刑配。其餘諸囚，令道臣，分等酌處。而第念此輩，律之以漸染糾結之罪，則初無彼此淺深之別，劓殄無遺之無可惜，而仰體慈聖好生之德，强加區別。而正學不明，邪說橫流，好亂樂禍之徒，煽動譊訛，浸灌習熟，一至於斯。而嶺南以鄒、魯絃誦之鄕，乃有此一種妖邪，寔繁其類，此政陰陽消長之機與會也。謹當登對，另有陳達，而先以此意行會何如？」允之。
勸講。
召對。
大王大妃敎曰：「再明日，當賜饌矣。時原任大臣前後侍講之講官玉堂承史閣臣，竝來待。」又敎曰：「繼講日字，以初七日爲之。」
又敎曰：「異樣人之投書，雖不過通商賣買之語，而其必有我人之和應。誠如道啓，邊禁蕩然，極爲可駭。常時之不能操飭，責有所歸。道臣及北兵使，竝施以越俸之典。各別嚴覈馳啓之意，廟堂措辭關飭。」
3月3日
初三日。召見義州暗行御史李應夏。大王大妃曰：「沈履澤事，不料其若此之甚，極爲痛歎。」應夏曰：「書啓已爲備達，而其所贓犯，數甚夥然矣。」大王大妃曰：「灣尹之廉與不廉，只認以包蔘一款矣。其所犯之許多贓物，又在此外，尤不覺痛惋矣。」
義州府暗行御史李應夏書啓：「前府尹沈履澤，徒事賄賂，專務騙財。大小政令，非賄不成，巨細邑務，無處不病。貪饕三載，一府蕩柝。壬戌、癸亥府作米之作錢取剩，還穀、餉穀，因歸私用，邊鎭軍籍，惟意削減，莫掩肥己之跡。國界三島，許闢放賣，不念交界之信，私商之捧賂潛越，包蔘之加稅勒捧。賣任賣科及富民勒奪，合爲二十七萬三千七百兩。貪虐不法，莫此爲甚。其罪狀，令攸司稟處。麟山僉使金洛裕，憑藉主鎭，橫侵勒奪，爲二千五百餘兩。許多不法，難以枚擧，以若所犯，不可仍置。其罪狀，令攸司稟處。」
大王大妃敎曰：「觀此繡啓，沈履澤之狼藉贓犯，何若是甚乎？邊門重地，乃有此事，何異於稱兵召亂乎？爲先具格拿囚。」
又敎曰：「金吾堂上，牌招開坐，沈履澤所犯罪狀，以繡啓諸條發問目，嚴刑捧招以入。」
又敎曰：「金吾堂上，勿拘齋日，卽速擧行。」
大王大妃敎曰：「昨以蝟島鎭將事，有飭敎矣。今見繡啓，則麟山僉使金洛裕許多贓犯，殆有甚於蝟島之事。此輩之敢犯此罪，亦效大吏之無狀而然乎？節節痛惋。金洛裕，令該帥臣，大會軍民，限死嚴棍三十度，遠惡島，限己身爲奴，以爲懲創。」
詣殯殿，進香兼行朝奠。
召對。
3月4日
初四日。以兪致善爲吏曹參判。
大王大妃敎曰：「灣府之素稱腴邑，不過燕貨出入之故，則本是自好之士所當審愼，而往往不免譏疑，已極慨歎。今此沈履澤狼藉贓犯，又多意思之所不到，驚心駭惋，於斯極矣。其職則三品大吏也，其任則西門鎖鑰也，罔念委寄之重、地望之別，而視之若天設此區，專爲渠充欲之地，貪黷無厭。一邑蕩殘，怨讟朋興，隣境皆聞，則其可曰國有法而國有人乎？其父之湖西遺臭，已是倖逭之大者，而忘君負國，可謂世濟其惡。如此之類，不施重典，將何以謝西民，將何以整頹綱乎？金吾堂上開坐通衢，沈履澤嚴刑一次，濟州牧圍籬安置，三倍道押送。
3月5日
初五日。兩司聯箚。〈行大司憲宋近洙、大司諫姜蘭馨、掌令姜晉奎、丁義衍、持平朴昌壽、獻納李雲弼、正言孔有東。〉略：「伏見東朝傳敎下者，則有沈履澤島置之命。噫，貪風雖曰日熾，豈有如沈履澤之不法也？賣任、賣科，勒貸勒徵，前後贓犯，恰爲卄七萬之多。此而不置重辟，豈可曰國有三尺乎？惟其世濟之惡，已自乃父而然。曾前湖西之按臬也，流毒生靈，遺臭未已，假息至今，已是失刑之大者。近日家舍事，尤有所駭憤者，渠所僦居之屋，卽我仁顯王后私第也。以其時御之室，扁以『感古之堂』，歷數百年而人不敢褻處，扄鎖深嚴，奉之若妥靈之所，而渠敢擅便改構，變幻舊制，以爲傔從輩雜據之室。是豈爲人臣者所敢爲乎？不顧事面，不念分義，不敬大矣，無嚴極矣。律以王法，罪當何居？蓋由貪饕之心，猶不知足，又縱其子而蹈其惡習，浚血椎髓，至於此極。所以慈敎中始則比之稱兵召亂，終則斷以忘君負國。天鑑孔昭，斷案自在，而酌處遽下，刑不蔽辜，王章未得夬伸；輿情無由少洩。乞稟東朝，還收島置處分，更加嚴刑，亟施當律焉。」批曰：「如此之人，臺閣若早爲論劾，則可不至於犯此罪矣。今於處分之後，有此紛紜，何補於事乎？因其子，論其父而亦太張皇，未見其可也。」
初五日。兩司再次聯箚，請沈履澤父子，施以當律。批曰：「法曹勘斷，宜援律例，而特敎處分，事體不同，不必如是屢煩矣。感古堂之忍加變改，不敬爲甚。沈宜冕，永削仕版，放逐鄕里。
大王大妃敎曰：「罪至竄謫，元非輕典，則當者之責躬訟愆，蟄伏悚息，乃是道理當然，而近日則不然。居處衣服，無異平常，甚至於苞苴相續，干囑盛行云，豈非駭惡乎？其以贓汙在謫者視之，若名節樹立所到之處，反添一大苦弊，最是可痛矣。與受同罪之律，斷當隨現隨施之意，措辭關飭于各道道臣事，分付廟堂。」
議政府啓：「殯殿都監物力，前劃已盡無餘，惠廳米三十石、御廳木三同，使之劃給何如？」允之。
以洪鍾雲爲吏曹參議。
掌令姜晉奎疏略：
一曰，養聖質。其目有四，擇近習，親正士，謹幽獨納誨言。臣聞性受於天，質成於己。隨其質之淸濁粹駁，而性以之該貯掛搭，然性無爲，質有定。無爲者，難於著工，有定者，可以用力。故養質乃所以復性也。聖人之質，至淸至粹，固無矯揉變化之可言。然猶必外資直諒之益，內嚴操持之密，以爲修德凝道之根本焉。矧乎人君，爲億兆愛戴之主，至尊至貴而三晝之進見有時，九門之深邃如天，朝夕左右者，不過宦妾婦寺之輩而已。窺其動靜，以售竊弄，因其喜怒，以濟愛憎，損君德壞國紀，而一種嗜利無恥之徒，夤緣締結，爲固寵保位之圖。歷數載籍，己事昭然矣。恭惟我朝法制纖密，宮府一體，於此輩待之尤嚴。近年以來，綱維解紐，宮掖之間，恣縱濫猾，侵預朝政者，亦已有之。今當新服之初，若不杜塞弊源，逆折萌芽，則其累於正始而爲後日之害，何可勝言？大抵此輩，有材者鮮不爲罪，有能者鮮不爲惡。巧者斥之，詐者退之，無偸肆之損，有納牖之效，可以積厚純深，成就得大聖人氣質矣。《易》曰：『蒙以養正，聖功也。』二曰，保聖躬。其目有三，節嗜慾，屛玩好，時遊衍。臣聞有形則有情，有情則有欲。感物而易動者，情也；緣情而易流者，欲也。夫以藐然之身，處衆欲交攻之會，其不爲外物之所浸淫而引將去者，幾希矣。矧乎人君，居崇高之位，處得肆之地，珍異粉華，宴樂娛戲，無物不有。苟不斷以乾剛，守若艮限，節而裁之，屛而遠之，則視聽之自，來惹起者，將何以驅除？念想之驀地闖出者，將何以按伏？始也姑試之，中焉偏係之，久乃駸駸然與之俱化。神耗意蕩，昏氣乘焉。循環膠固，爲厥心病。日用酬酢之間，外物之誘，何莫非戕伐之具，而酒色其甚者，遊衍其大者。或於此不能廓然脫然，則隨事沮撓，無以矜持循軌矣。果能主靜居敬，非禮勿動，非法不遵，宅心於高朗，納情於淡泊，以引以翼，命哲命吉，則萬億年無疆之休，其始自今矣。三曰，立聖志。其目有三，專一，堅確，悠久。天下之事，未有無志而能成者也。夫射，末藝也，而執鏃者，志於中；博奕，小技也，而爭賭者，志於勝。千里之程，非不遠矣，而進進不已者，志於行；泰山之頂，非不高矣，而寸寸躋拚者，志於觀也。微事尙然，況治道乎？其志之大小淺深，各有所成，而所成之得失，惟在所立之如何耳。然不專一則或存或亡，而他岐可以惑之矣。不堅確，則乍進乍退，而外誘可以引之矣。不悠久，則鮮始鮮終，而所得不能副其所期矣。恭惟，殿下作其卽位，景命方新，正宜奮發淬勵，莫將第一等，讓與古哲王。卓然自處於至善之地，謹始圖終，升高自卑，則大本旣立而可以丕應徯志矣。四曰，勉聖學。其目有四，愼選名儒，頻御經筵，久任講官，專務實得。嗚呼，成就君德，何等重任，而常調流品之人居之；執經邇英，何等極選，而諛聞淺識之士參焉？循資拾級，朝遞暮改，率皆苟簡。占便登筵，則以草草了當爲事；就直，則以嬉戲謔浪爲務。稍涉援據，則目之以支離；少有指陳，則稱之以迂闊。於是乎，上心亦生退沮，以爲無益而捨之。因仍停閣，而文具亦廢矣。然循名而責實，則實效可見；居今而師古，則古道可復。惟在行之之誠不誠如何耳。必須擇其性行端方可以繩愆弼違者、文章該洽可以博古通今者、經術淵深可以發微闡幽者，置之帷幄，久其職，勿間以他事，簡其禮，或對以不時，使上下誠意流通，有懷必言，有言必盡。而殿下亦宜自謀，知一字，則行一字，得一句，則踐一句。眞積之久，心與理涵，習與性成，以之應事宰物，左右逢原，而太平之治，不難致矣。傅說曰：『念終始典于學，厥德修罔覺』。五曰，急務。其目有五，肅紀綱，變風俗，禁奢侈，惜名器，嚴贓律。國之興事裒功，在於紀綱，而解弛莫甚於此時；民之漸染導成，在於風俗，而頹敗莫甚於此時。上所行者，恬嬉姑息；下所效者，委靡散漫。法有親疎之異，而輕重不一，令有銷刻之煩，而莫適所從。銓部察人嚬笑，末擬不敢自專，臺閣混我涇渭，微事必先關白。藩臬考績，以剛柔而茹吐；王府奏當，視寒煖而闊狹。倖門開而諂鄙之類，乘時輻湊；利竇繁而傔隷之輩，倚勢隴斷。正賦公貨，竝爲商販之資；科圍試院，亦成和賣之場。國體日卑，民志日渝，弁髦廉隅，土苴禮敎。不復知有典憲之可畏，名檢之可貴。嗚呼，國而無法，何恃而爲國；人而無恥，何取於爲人哉？至於財者，民生衣食之源，而以有限物，供無極費。高盤大卓，不下箸而暴殄；雕戶粉牆，無所用而比櫛。是皆窮百姓之錢，而鶉結犢穿，顚連載路矣。爵祿者，人主御世之柄，而無問賢愚，爲人擇官，除書未下，物色先定。守令，一方休戚之寄，而惟賄是視，以至口效鳴吠之技，身供娼傔之役者，亦得荷旄杖節。分符懷章，惟務剝割，苞苴相屬。及其狼藉發覺，衆口難防，則又不過奪告幾等，薄竄幾月而止耳。所犯之贓，不復追究，而曾未幾何，揚揚彈束，淸官雄藩，無所不爲。人亦何憚而不爲貪哉？由今之道，無變今之爲，則雖使山濤秉銓，黃霸爲吏，亦無可著手之地矣。六曰，惜時。臣聞時者，難得而易失，易失而難追者也。初服者，履端之幾；沖年者，預養之時也。正宜養之純固，講之親切，惜寸惜分，以爲積厚崇深之基，亶在此時矣。如或及今不蘉，悠悠泛泛，馴至於意慮漸廣，酬應漸煩，則安知聖心能保如今日之湛然虛靜，而歲月如流，一往而不可追，本領無功，已失而不可補，則當其時，雖有忠言嘉謨，日陳於前，勉慕悔歎，日切於中，亦已晩矣。將何及乎？昔宋臣朱熹之告其君曰：『不惟臣之蒼顔白髮，已迫遲暮，竊仰天顔，亦覺非昔時矣。』臣每讀書至此，未嘗不三復感歎而繼之以流涕也。程子曰：『纔說姑待明日，便不可。』惟殿下懋哉懋哉！今殿下膺橫庚之祥，値上甲之運，宗社無託而有託，臣民無生而有生，綴旒之危轉爲盤石。涕淚之哀，化作謳歌。八域含生，擧將延頸拭目，以觀新化，此正人心離合之機，天命去就之會也。萬一警動振作之方，不能有以大服民志，使顒然而望者，憮然而返，于于然而起者，泄泄然而止，則臣恐收拾之難，尤非常時比也。伏願殿下念皇天之眷顧，體東朝之訓迪，總攬威權，董飭臣工。勿以祿位之崇卑爲賢否，而惟材惟能；勿以一己之喜怒爲刑賞，而克明克公。勿以姑息爲安，而齗齗經久之謨；勿以文具爲惠，而汲汲綜核之政。毋興不急之工役，以傷民力；毋循無稽之謬例，以亂舊章。毋開進獻之門，以通納謁；毋侵有司之職，以責展布。毋徒先其聲，而推實心以做實事；毋徒齊其末，而正朝廷以正百官。毋以公器酬私恩，而必思功懋德懋之義；毋以細行累大德，而益勉禮制義制之工。恢大東無疆之業，開萬世太平之基，則臣雖退塡溝壑，當與蠢蝡卉植之微，同被聖澤之流浹矣。
批曰：「所陳甚好，當留念矣。」
3月6日
初六日。院議啓〈左副承旨尹定善，同副承旨朴道彬。〉，請亟收沈宜冕削逐之命，快允臺請。批曰：「旣有處分矣。喉院之論其輕重，非其職也，卽爲頒布。」
召對。
玉堂聯箚〈應敎李正魯、副應敎吳俊泳、校理洪淳學、副校理李應夏、蔡東述、修撰洪軒鍾、副修撰趙昌和
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:54-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>