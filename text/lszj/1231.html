<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,§第一章。论中东战事以前各国经营东方情形,§第二章。中东战后至今日列国经营东方情形,§第三章。论无形之瓜分,§第四章。论中国自取瓜分之由,瓜分危言全文在线阅读,瓜分危言全文在线下载,大玄古籍书库">
<meta name="description" content="近人梁启超撰。四章。详述中日甲午战争后,帝国主义列强侵占中国领土,在中国划分势力范围,掠夺铁路权、内河航运权、财权、兵权、用人权等中国主权的情况。成书于戊戌变法失败后,梁氏从资产阶级改良主义立场出发,强调列强所以敢于瓜分中国,原因在于不变法图强。初刊于清光绪二十五年(1899)《清议报》,后收入《饮冰室合集》。_瓜分危言_全文在线阅读_瓜分危言_全文在线下载_大玄古籍书库">
<title>瓜分危言_梁启超_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">瓜分危言</span> <br/>
          作者： <span class="inputVal" id="bkauthor">梁启超</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]16115</span> <br/>
          说明： <span class="inputVal" id="bkdec">近人梁启超撰。四章。详述中日甲午战争后,帝国主义列强侵占中国领土,在中国划分势力范围,掠夺铁路权、内河航运权、财权、兵权、用人权等中国主权的情况。成书于戊戌变法失败后,梁氏从资产阶级改良主义立场出发,强调列强所以敢于瓜分中国,原因在于不变法图强。初刊于清光绪二十五年(1899)《清议报》,后收入《饮冰室合集》。</span> <br/>
          封面： <span class="inputVal" id="bkimg">Z_6699.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]瓜分危言
[book_author]梁启超
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]16115
[book_dec]近人梁启超撰。四章。详述中日甲午战争后,帝国主义列强侵占中国领土,在中国划分势力范围,掠夺铁路权、内河航运权、财权、兵权、用人权等中国主权的情况。成书于戊戌变法失败后,梁氏从资产阶级改良主义立场出发,强调列强所以敢于瓜分中国,原因在于不变法图强。初刊于清光绪二十五年(1899)《清议报》,后收入《饮冰室合集》。
[book_img]Z_6699.jpg


[book_title]序
清光绪二十五年
西人之议瓜分中国也，数十年于兹矣。中国有识者知瓜分而自忧之也，十年于兹矣。愿此一二有识者，且汗且喘走天下，疾呼长号，以徇于路。而彼蚩蚩鼾睡者，袖然充耳，而无所闻，闻矣而一笑置之，不小介意。而彼西人者，亦复深沉审慎，处心积虑，不轻于一发，虽有刲割，亦不过境外之属土，于堂堂大国，曾不足以损其毫末，于是此鼾睡者，益复嚣然自安自大，谓西人曷尝有此心，有此事，不过莠言乱政之徒，为危词以耸听耳。呜呼痛哉！此一二有识者，唇舌俱敝，血泪俱尽，曾不足以醒群梦于万一，久之久之，亦渐觉其言为老生常谈，司空见惯，不欲复以置于齿颊间矣。乃曾几何时，而有胶州之事，有旅顺、大连湾、威海卫、广州湾之事，一年之内，要害尽失，而铁路、矿务、内治种种之权利，尽归他国之手。曾几何时，而意大利区区之国，且有三门湾之请，奥大利、比利时、丹麦弹丸黑子，皆思染指，眈眈逐逐，岌岌泯泯，以至于今日。惊魂未定，又有天外飞来英俄协商之警报，而彼蚩蚩鼾睡者，犹恬然不以为意。以为若此之事既数见不鲜矣。日日言瓜分，而十余年不睹瓜分之实事，今日瓜分之言，犹昔日之言也，吾始终不信有是事，则彼莠言乱政者，无所行其计也。呜呼，痛哉！骊山烽燧，习见之而不信之。其究也，赫赫宗周，鞠为茂草，殆今日之谓矣。吾虽欲无言，又乌得而无言哉？作《瓜分危言》。

[book_title]§第一章 论中东战事以前各国经营东方情形
瓜分之事，西人言之既数十年，而至今未见实行。守旧之徒因不复信有是事，遂顽睡不醒，以至于今日。其势殆非刀锯加颈，鼎镬炙肤而不悟也。虽然，吾无怪其然，夫以泰西各国之力，加于中国，如以千钧之弩溃痈，苟其欲之，则何求而不得，而必蹉跎蹉跎，令中国保此残喘越数十载，不可谓非世界上之一大疑案也。欲解此疑案，所必当考察者有三事。
一曰各国之内情如何，二曰各国之视中国如何，三曰各国交涉之利害如何。
察此三事，则知瓜分之事所以迟迟至今者，盖别有所为，而非中国有可以抵拒瓜分之力，又非列国之无瓜分之志也。今得一一缕述之。
第一节 俄国于东方势力未充
今日地球之两雄国，曰英、曰俄。英俄之一举一动，全球安危治乱系焉，此五尺童子所共知，无待余言也。以故中国命脉，其十分之九系于两雄之手。《易》曰：“我仇有疾，不我能即，吉。”俄人之势力未充，此我中国发奋自存之一线生路也。俄人受前皇大彼得之遗命，君臣上下，皆以席卷宇内、囊括四海为心。虽然，门户未开，羽翼未成，将西而出波罗的海，则德国之海军队厄之，入北海则与英国海峡之坚强无敌之舰队相接，虽欲纵横，有所不能焉。将南而出黑海，则打打尼儿之海峡，出入不能自由，欲自中亚细亚，经阿富汗、帕米尔而越印度，出大洋，今虽经营之，其成就尚远在数十年以后也。故俄罗斯者，战国之秦也。晋国扼崤函之天险，秦人以数世之经略，不能得志于中原。俄之所以垂涎于中国百数十年，而必迟之又久以待今日者，盖有故也。海道既不得志，不得不从事于陆运，乃不惜朘全国之膏血，以经营万里不毛之西伯利亚铁路，盖有所不得已也。故西伯利亚铁路一成，则中国之亡随之，此天下之公言也。虽然，铁路东方之车站在海参威，海参威虽为一佳港，然每年冰冻不开者五月。虽船舶可以出入，与铁路相连属，然一旦有事，日本握对马、津轻两海峡，俄人于海上权势终不能越雷池一步也。况于铁路竣工又尚须时日乎？此俄人东方势力未充之实情也。及得满洲全境铁路权后，而局面一大变；旅顺、大连湾既割后，而局面更一大变。
第二节 英国未能深知中国之内情
英人之外交，以雄略著名于地球久矣。其于中国，所重者在商务，故常欲我自存自保，非甚不得已，不欲共攫而裂之也。虽然，彼英人固非有所爱于中国也。中国之商权既已全归其手，与其瓜分后而争之于强国之市场，何如不瓜分而以孱国为外府乎？此英之宿志也。故其待中国也，初则以威迫之，继则以恩市之，彼梦梦者，以为英实德我（指中日以前言之），而不知皆为彼之私利也，故保全有利于彼则保全之，瓜分有利于彼则瓜分之，其政策因时而转移，不待言也。故欲知英人久不瓜分之故，当合英人前后之政策而通观之。
英人数十年来所行东方政策，一遵前相巴麻士当之成法。巴氏于六十五年前，以外务大臣，开五口，割香港，攻广州，皆其所主画。及咸丰十年之役，巴氏方为首相，一面与法国兴同盟军烧圆明园，一面派全权大臣，授以市恩之密计。故当时为城下盟，非惟不墟其国，且索偿之款为数极微。而又助以兵力，为之平内乱，其后又为借赫德以代理税务，为借琅威理以练海军，盖其手段之敏捷，转圜之奇妙，有非寻常人所能测者（当时有人在议院，倡论攻击其待中国之策前后矛盾。巴氏冷笑曰：“右手扑之，左手抚之，天下事孰有妙于此者哉！”阖院皆大笑）。盖欲恩威并济，买中国之欢心，使吾信之而不疑，爱之而不厌。因得以独力全握东方之商利，故数十年来，英人在中国商务，合欧洲列国，仅能当其三分之二，皆赖此也。而其所以布此政策者，冀中国之可以成立，可以自存也。冀中国军事之稍振，可协力以抵俄人之南下也。其故皆坐未深知中国腐败之内情，以为此庞大之睡狮，终有蹶起之一日也。而不知其一挫再挫，以至于今日。维新之望几绝，鱼烂之形久成，朽木粪墙，终难扶掖。故自中日战后，而局面一大变；自去年政变后，而局面更一大变。
第三节 各国互相猜忌惮于开战
迩来军备日精，而战事愈慎，保持平和，为泰西公共主义。以是之故外交上之关涉亦加慎焉。昔非洲硗瘠之地，欧人剖而食之，然因界务之故几生争端，况中国二万里膏腴之地，将为全地球之一大市场，得之则强，失之则弱。使俄人由中亚细亚南下东侵，则英人已得之利益将复失，法人于南方日辟疆土，则英之印度将危。英人属地扩充，则俄法咸所忧患。德人日日谋伸商权于中国，英之所大忌。英人日益跋扈垄断，亦德所深忧。譬如群虎，同搏一羊，未及朵颐，而必有先受其毙者，且争端一起，内乱乘之，全局沸腾，商务必大受其亏害。所得未可知，而所失已不赀，此西人所熟计也。故相持不下，持均势之策，相与暗中抵拒，彼荷兰、比利时、丁抹、瑞士、土耳其等弱小之国，得以自存于欧洲者，皆是赖也。故中国得偃然瘫卧于其间，历有年所，以至于今日也。及至英俄协商之议定，而局面又一大变。

[book_title]§第二章 中东战后至今日列国经营东方情形
中东战事以后，中国之内情一旦败露，西人昔虽呼中国为病夫，而不知其病入膏肓至于此极也。自辽台既割，二万万偿款既纳，而欧洲舆论大变。各侧目重足，以经略东方之事，遂有河出孟津、一泻千里之势。故四年以来，事故之多，视前此四十年间，过之数倍，驯致列强之势力，全集于东方，欧洲之战场，忽移于亚境。叙其事实，乃至更仆而不能终。语其来由，几于挥泪而不忍道。虽然，此等之事，东西各国报章日日以为谈丛，而我四万万同胞之国民，尚多有茫然不之知者。故今略述其梗概，与我爱国之同胞，泣血读之。
第一节 《中俄密约》
速瓜分之祸者，《中俄密约》为之也。初，中日和议，定割台湾及辽南以讲，既而俄、法、德三国有迫还辽南之事。彼三国非有爱于我也，其瓜分中国之志久定，欲挫遏黄种之权，誓不使日本人于亚洲大陆得尺寸之地。故使我以三千万复取之于日本，而俄人以此市恩，遂有光绪二十二年《中俄密约》之事。李鸿章于贺俄皇加冕时，受西太后之命，载此约，密订于俄都圣彼得堡，凡十一条。今撮其大意于下。
一、俄国西伯利亚铁路，得由海参威达珲春，由珲春达吉林，又由西伯利亚都府，经黑龙江爱珲、齐齐哈尔、伯都讷，而达吉林。
二、吉林、黑龙江所筑铁路，皆归俄人之手，其路一依俄式，中国政府毫不得干涉。
三、俄人代筑山海关铁路，经奉天以接吉林。
四、中国将欲开铁道，由山海关至牛庄、盖平、金州、旅顺口、大连湾各处，当一依俄式。
五、铁路附近一带，置俄兵以资守卫。
六、运送货物等，一切免关税。
七、黑龙江、吉林诸省及长白山等一切矿产，皆归俄人开采。
八、直隶、东三省一切洋操兵队，皆归俄人训练。
九、将胶州湾借租与俄国，以十五年为期。
十、旅顺口、大连湾及附近各地，不得让与别国。遇有军事，许俄国海陆军驻集两港。（第十一条于大局所关稍轻，略不载）
呜呼！自此约一成，而东三省全境所谓发祥之地，陵寝之区者，已非复我有矣。夫自爱珲至吉林，自吉林至海参威，其铁路权既全归俄手，而山海关、吉林之路，名为代筑，实亦自取。山海关、牛庄、旅顺之路，皆依俄式。此亦如晋人使齐之封内，尽东其亩，惟彼戎车是利而已。而开矿之权，练兵之权一举而畀之，脉络肌肉手足，尽属他人，谓为不亡，不可得也（铁路、矿务、练兵为亡国之实，下篇详言之）。然此犹为俄人一国所得之利益言之也。而因此密约遂牵动全局，使欧洲列国突然各飞其远跖，伸其长臂，以至有今日之局，则主持密约之人，真罪通于天，万死不足以蔽其辜也。
第二节 德人据胶州及山东铁路矿务权
德之今皇，以壮年即大位，其枭雄之才为一世所惊，以故相俾士麦公手定大业，为国元勋，而皇屈伸操纵之，如小儿焉。欧人以比之俄前皇大彼得，殆非虚也。而彼德国者，在欧洲以第一强国自命，而东方无尺寸之属土，毫厘之权利。他日二十世纪地球战争之场，移于亚洲，则德之势将瞠乎出人后矣。此德人所日夜不忘者也。夫以德国之势既若此，德皇之为人亦若彼，虽无藉口，犹且将突飞搏击焉。乃有三国干涉还辽之事，俄人既受密约非常之利益，法人亦得西南瓯脱之广土，而德乃向隅，其必不肯干休，有断然矣。故德人之占胶州者，因《中俄密约》第九条，有俄人借租胶州之议，德人不得不先发而制之也。而此案之结局，犹不止此。自胶州至济南府之铁路权，铁路附近之矿务权，皆归之焉。犹不止此，浸假而容闳承办津镇铁路，以道经山东，德人从而阻挠之，是山东全省为德属也。容闳之路改道河南，德人犹复阻挠之（后以英国之干预，其阻挠遂止），是又将以河南全省为德属也。然犹不止此，李秉衡为山东巡抚，德人欲黜则黜之。□□□为兖沂济道，德人欲易则易之。今者又练兵于胶州矣，无端又以兵入沂州矣，毓贤简任新抚，拒不纳矣。又请置顾问官以监视山东巡抚矣。于此而犹谓山东为吾所有，虽有苏张之舌，不能辩也，而况乎此跋扈之国，枭雄之皇。其突飞之进取，正未有艾也。
第三节 俄人据大连、旅顺及扩充东北铁路，法人据广州湾及南部铁路，英人据威海卫、九龙及种种利益
呜呼！吾东北各军港要地，展转出没于他人之手，岂不伤哉！旅顺、大连湾既为日本所得，俄人强輓其臂而夺之。胶州既为俄人所得，德人出其不意而夺之。威海卫亦几为日本所得，英人乘诸国之后，晏然无事而夺之，倏忽变幻，不可思议。其究竟也，无论属于谁氏，而必非主人所得容喙而已。今将胶州既割以后，各国得权利于中国之事，一一论列之。
一、俄人索旅顺口、大连湾两处，及邻近相连之海面，为俄租地，以二十五年为期。
二、俄人西伯利亚接吉林铁路，即行开办。一切情形照依中国《满洲铁路章程》，又添造支路，从营口、鸭绿江中间接至滨海方便之处。
三、俄人派人训练武毅军。
四、英国定约扬子江一带地方，不准让与他人。
五、中国内地江湖河川，准许英国小轮船行驶。
六、英人缅甸之铁路，得延长扩充达于云南府。
七、英国于湖南开通商口岸。
八、英国因借国债及担保国债，故沿江诸省及浙江省收厘金之权，归于英人所派之税务司赫德之手。
九、英人索威海卫与俄国相抵制。
十、与日本定约，福建全省不许让与他国。
十一、与法国定约，两广云南不许让与他国。
十二、法国索广州湾，定租借之约，以九十九年为期。
十三、法国自九龙至云南，得有开设铁路权。
十四、英国索九龙，与法国相抵制。定租借之约，以九十九年为期。
十五、与英国定约，若中国再兴海陆军，请英国人为之训练。
以上各端，举其荦荦大者。其余我邦损失权利之事，不可殚述。而就中所得，以英国为最多焉。各国藉口要挟，种种原因，不一其词，今不具列。而要之其各营私利，无一国有扶掖中国之心者，可断言也。而英国者日日以扶助中国为言，是犹袭前相巴麻士当之惯技，欲市恩而使我不疑也。而彼著著争先，多收十斛，使吾中国长江一带之地，全然入其域内，他日瓜分议决，遂晏然而得三分有二之利益，而莫之能夺，此实外交家之第一手段也。
第四节 意大利索三门湾及英俄协商
胶州、旅顺、广湾、威海既失后，东洋之局殆将爆裂，于是我皇上毅然发愤，改革庶政，与天下更始，各国侧视，暂戢隐谋。自四月至八月，警报无一闻焉。圣主既废，维新绝望，于是各国议论又一变。知中国之终不可保，其惨乱终不可免，乃决意定行瓜分之事。而防各国之自相冲突，于是平和瓜分之会议起，英国某报载有拟立瓜分中国平和会，其条款略云：
一、此会名平和瓜分支那公会，每国派会员两三名，假以全权会议，定夺会事。
二、此会有全权主断支那之事，凡一切会议，无容请示本国政府。
三、各国占领之地归各国管辖，应照现时该国商务所销之多寡，及该国权所关系者，按图画分界限。
四、会员互相争论，则另派别会人员秉公定夺。此别会人员，以抽签公举而得之。
五、某国会员或有抗违众论，不遵会中定夺，则此国不准入公会之内，且合各国会员，责罚其背约抗众之罪。
六、会中所得新地各国画界占领，彼国会员不得故意议立条约，以压制此国之商务，至碍该国利权。所有支那土地，既为万国管辖，任由万国通商。倘或他日有一国阻碍通商，各国会同责罚之，将其应占之地充之公众，俾各国均沾其利益。
七、或有别国欲随后入会者，该国虽无商务权力在支那之地，然肯帮助同心瓜分支那，亦可畀以土地，使其占领。
八、各国派往支那驻扎之兵，不准多派，只准仅足守御该国土地而止。
九、会中章程，永远不准支那人制造兵器。
以上所记载，虽出于报章一人之私言，然亦可以观欧洲舆论之一斑矣。英国某大臣尝昌言于议院曰：“我欧洲诸国对于东方之事，常互相猜忌，如此则徒耽误时日，坐失时机，鹬蚌相持，渔人获其利耳。为今日之计，必欧洲人各泯猜嫌，各商善法，然后亚洲乃可以落吾手也。”故平和协商之议，其所由来者亦久矣。乃者意大利有强索三门湾之举，当其事之骤发，无识者群焉讶之，而不知英人实暗主持于其后也。奥大利之微弱，亦遣一战舰游弋东洋，比利时、荷兰、丁抹诸国纷纷将有所请，皆列强将从事瓜分，借此小国为瓯脱之地，以保持均势之安宁。其视中国之土地，犹欧洲也。若此者，皆英俄协商之先声也。至西4月29日，而英俄协商之约遂画押定议。全球观听为之耸动，各国报纸议论沸腾。虽其事之详细底蕴未知如何。而要之，数十年来，互相牵掣、互相冲突者一旦改观，而我中国所藉以苟延残喘者，殆将绝望。此万国之公言也。
或问曰：英俄之相嫉视也，积数十世矣，其于利害之关系，亦分毫不相容矣。今之协商，乌在其能久也？曰：斯固然也。其交虽必不终，然但求足以瓜分中国而已，岂在久耶？数年以后，英俄虽有冲突，恐全世界中已无复吾中国之一国，其交之终不终，于我何与哉？昔三国协商，而波兰灭裂。六国协商，而土耳其失政府。五国协商，而埃及为墟。事过之后，其诸国之交未始不散也。所最难堪者，当其冲而撄其祸者耳。诸国何有焉？
第五节 比较各国前后情形以断瓜分之案
各国于瓜分之举，所以迟迟不发之故，其大原因有三端，既于第一章详论之。而此三原因者，至近年以来一切消释，如本章所载之近事，斯其证矣。今试更细论之。
第一，俄国势力所以未充者，一由于西伯利亚之铁路工程浩大，久而难成；二由于东方未得不冰口岸。苟得此二者，则俄之力已将奋飞矣。自《密约》既订，其铁路经过满洲以连东方，缩短线道，且工程平易，避尽险难，其竣工之速，远过往昔。而旅顺、大连湾天险之军港，归于彼手。名虽以二十五年租借，实则二十五年以后之事，谁能料之。是俄人一旦以折冲樽俎之力，而得偿其数十年来难偿之夙望，俄人至此羽翼已成矣。今者一意经营，旅顺贮煤十数万吨，借保护铁路为名，调其可萨克马兵云集于东方。计旅顺口二万，大连湾三千，金州二千，瓦旁店二千，牛庄二百，海城二百，辽阳二百，吉林二百，吉林以北之哈尔滨二百，俄人在东方之势力，全世界既莫与之京。然此犹其显然者，若其暗力则犹不止此。若华俄银行之全握财政权，北方陆军悉由俄人训练，芦汉铁路之债主名虽比国，实则俄国，皆其势力之庞大而可惊者。嗟夫！俄固虎狼也，昔困于柙，犹有磨牙吮血之思，今傅以翼，将行入邑择肉之实。此瓜分之事所以昔缓而今急者，其原因一也。
第二，英国昔以市恩为主义，今以进取为主义，其转机全在中日之战。当战争之初起也，英之报馆皆袒中而抑日，及其既也，乃袒日而抑中。盖兹之意，欲在东方结一与国，以增进商务。然必其国能立，然后可为与国，否则如与病夫泅海，未有不与之俱溺者，此不待识者而能知之也。英人既断定中国不足图存，故舆论骤变。此后如德国之占胶州，《泰晤士报》乃大赞之，谓英国当效其政策。意大利之要索，英人亦左右焉。可见其外交方略之大异畴昔矣。此瓜分之事所以昔缓而今急，其原因二也。
第三，借列国冲突猜忌，惮于开战，而希以自存。彼土耳其所以以濒死之病夫，而至今犹延残喘者，皆赖此也。顾中国内情与土耳其绝不相侔，而其与欧洲列邦关系之端，亦复大异。土耳其之兵力犹足以抵俄罗斯，故英人乐得而为瓯脱焉。而土之与英，其利害有固结不解之处，逼近欧洲，尺土寸地，皆牵动欧洲全局，故各国不得不以兵力争之。若今日中国，则内之满洲政府，既无可以自保之理，外之于欧洲各国虽有关系，而壤非交错，必可无以兵戎相见，而安然定于指挥之下。观胶威旅大之役，各国未尝因此而自滋争议，然则以后之事，亦若是则已耳。此德国所以敢于行猘犬之政策，美国所以骎骎然逾古巴、布哇、菲律宾以窥东洋，意、奥、比、丹所以磨牙思分其余，而英俄协商所以终有成议也。此瓜分之事所以昔缓而今急，其原因三也。
合此三端，观其前后转变之由，则知前此瓜分之事，未见实行，非欧人无瓜分之心，亦非中国人有抗拒瓜分之力。而此后之局，决非数十年以前之可以优游幸度者。我四万万同胞之国民，不知何以待之也。

[book_title]§第三章 论无形之瓜分
有有形之瓜分，俄、普、奥之于波兰是也。有无形之瓜分，英法之于埃及是也。吾所言中国瓜分之祸在将来者，指有形之瓜分言之耳。若夫无形之瓜分，则欧人实行之于中国，盖已久矣。凡国之所以成立者，国权为上，而国土次之，有土而无权，国非其国也。野蛮国之灭人国也，夺其土然后夺其权焉。文明国之灭人国也，夺其权不必夺其土焉，夺其实不必夺其名焉。故野蛮国之灭人国也如虎，皮肉筋骨，吞噬无余，人咸畏之。文明国之灭人国也如狐，媚之蛊之，吸其精血，以瘵以死，人犹昵之。今欧洲各国之政策皆狐行也，非虎行也。故中国之精血，瓜分已尽，而我国朝野上下，犹且嚣嚣然曰：西人无瓜分之事，无瓜分之志。呜呼！是果狐术之足用也。今将各国无形之瓜分条列于下，以备警览焉。
第一节 铁路权附内河小轮权
一、东三省铁路 俄国
二、芦汉铁路 俄国
三、山海关牛庄铁路 英国
四、津镇铁路 英国、德国
五、山东铁路 德国
六、山西铁路 俄国
七、粤汉铁路 美国（又未定）
八、滇缅铁路 英国
九、龙州云南铁路 法国
十、北海南宁铁路 法国
附：内河行驶小轮船 英国
由是观之，中国境内新设之大铁路凡十条，已无一为中国所自有。东三省不必论矣，芦汉之路久议不成，俄人乃假比利时为名，用以借款，以免他国之忌，而其实则自华俄银行主之，其所定合同，路权全归俄手。于是俄人得以此路与其西伯利亚路之最终点相联络，而俄人之势力，遂由圣彼得堡一呵而达中国之中心（即汉口）。又加以山西一路，测量布设及金银出纳，皆归俄国总办之手，大江以北皆非复吾有矣。英人闻之，大惊失色，乃争山海关牛庄之路，欲以横冲而中断之，所以抑制俄人于北方也。山东一省，全属德之范围，其独占铁路权固不待问，而容闳绕道出河南，犹思沮之，以英人抗议乃免，而其权亦卒归英德二国焉。英人开通滇缅铁路，不辞劳费，不惮险难以图之，其宗旨盖有二：一由云南经楚雄、宁远以通四川，控中部之上流；一由云南出临安达广东，通香港，于南部阻法人之开拓。法人南宁北海之路，将延长而经桂林、永州、长沙以达于汉口，接芦汉铁路，坐享其利，握南部之全权，其龙州云南路，亦所以固其云南、两广势力之范围。此各国争取铁路权之情形也（此外，惟粤汉铁路尚未定所属，其余已造成之京津、津沽、津榆等铁路，皆抵当于汇丰银行，苏杭、淞沪等小铁路亦归于汇丰银行及怡和洋行之手，九龙铁路近亦归怡和洋行承办）。要之，欧人于中国认定一语为宗旨，曰：铁路之所及，即权限之所及。故争之不遗余力焉。就中国而言，则铁路所及之地，即为主权已失之地。故质言之，则铁路即割地之快刀也（英俄协商亦以铁路权为题目，盖名为占认铁路，实则瓜分土地也）。今我辈试披图一观，各国铁路所不及之省分尚余几何，安得不瞿然以惊也。
第二节 财权
一、全国海关税权 英国
二、沿江诸省及浙江（凡六省）厘金局 英国
三、华俄银行 俄国
四、德华银行 德国
五、黑龙江、吉林及长白山等处矿务权 俄国
六、山东全省矿务权 德国
全国海关税权，向握于英人赫德之手，夫人而知之矣。而我当局者，顾甚德之，若以为赫德实忠于中国者。夫赫德之果忠于中国与否，吾姑勿论焉。但其握海关权，必为英国之大利，则可断言也。故去年俄、德、法三国曾有暗倾赫德之举，而英公使遽与总署订约，虽赫德死后，总税务司之职仍归英人之手云云。盖英人所以垄断中国之财政者，其用心早伏于数十年以前。其因借债以揽六省之厘金归于税务司，犹前志也。他日中国若有免厘金而加海关税之事，则全国岁入之数，经英人手者殆过其半。夫岁入之数过半经他国手，而犹谓其为自主之国，吾不信也。
华俄银行之设，其情形与寻常银行大有所异，其条约第十四款曰“此银行得管理中国收纳租课之事，营关涉国库之业，并经中国政府之许可，得铸造货币，偿还中国民债利息”云云，推其用意，直欲取户部三库之权而代之。考此银行倡办之人，为侯爵乌瑞士奇，乃俄皇之亲属也。其资本主则俄国政府也。欧人有言，今之华俄道胜银行，昔之东洋印度公司（亡印度者全属此公司之力，此公司掌握印度兵权、财权殆百年），殆非过言也。而我中国人，固泛泛然视之若无睹也。德华银行亦欲效尤，虽落俄后，然其用心固自不在小也。中国矿务久为欧人所垂涎，专揽矿权则始自俄人之于东三省，而德人于山东继之，近今纷纷经营，谋攫各省之矿者所在皆是。
不及三年，则各省矿利一如铁路之分赠列国，可断言矣。
第三节 练兵权
一、江南洋操 德国
二、湖北洋操 德国
三、东三省洋操 俄国
四、直隶洋操 俄国
五、各省海陆军 英国
六、福建船政局 法国
七、胶州练土军 德国
八、威海练土军 英国
当德人之未得胶州也，于东方权力远出英、俄、法之后，而无所为计，乃注意欲代中国练兵，而握其兵权。两湖总督张之洞所聘之德弁二人，因争权限，饶舌于总署，卒求伸其权而后已。其意盖别有所在也。后《中俄密约》第八款，有请俄人训练华兵之事，嗣订细约有云，“倘日后中国欲将各省练军，全行改仿西法，准向俄国借请熟悉武营之员，来中国整顿一切。其章程则与两江所请德国武员章程办理无异”云云。盖俄、德同一心事也。其后俄国派其副将某往聂士成之武毅军为顾问，而订明欲更易此员，必须得俄国皇帝之命，是其目中非独无聂统领，抑且无中国皇上矣。浸假而全军之权握于其手，中国多练一军，则欧人多得一军之用，可断言也。英伯爵白叠斯福去年游历中国，亦谆谆以代中国练兵为言。而威海卫租借约内，亦声明他日中国若再兴海军，改革陆军，皆许借英国武弁代为训练。而日本近亦龂龂焉争此事焉。人果何爱于我，而相争为之效力乎？其故可思矣。
英人之灭印度也，训练土兵以伐土人，借其财力，借其人力于本土，晏然而得百八十万英方里之地。拿破仑征服四方，亦皆用此策，今欧洲诸国殆将以施于我支那矣。英人之于威海卫，德人之于胶州，各招土人，练兵二千，是实他日以支那人伐支那人之嚆矢者。我同胞恬然不以为意，盍亦视印度及诸亡朝之覆辙乎？
第四节 用人权
英法于川督刘秉璋一案，实为干预用人权之滥觞。而德国于东抚李秉衡继之，浸假而兖、沂、济道姚协赞，拒不纳矣，浸假而新抚毓贤拒不纳矣。驯至今日，遂有山东巡抚设德人为顾问官之议。此议也，今日虽为创举，而他日必遍行于十八省无疑也。何也？彼之所争者实也，非名也，故既得其实，则仍以虚名还之于旧邦，盖易其名则民易骇，仍其名则事甚顺也。彼法人之于暹罗，英法之于埃及皆是类矣。彼欧人深知吾民之易欺也，又知吾民拘牵于名义，屈服于君权也。使一旦易新主以抚驭之，乱将蜂起，故莫如使役满洲政府之力，以压制吾民，民受其压制而不敢怨。虽有欲发愤者，而举国顽旧之公论，不以为义士，且以为乱民，因以草薙而禽狝之。满政府受其怨，而欧人避其名；满政府殚其劳，而欧人享其利。此实最妙之政策也。今日德人于山东之举，特其发端而已，他日将上自各部衙门，以至督抚司道州县，无不有欧洲之顾问官。而吾之所谓官吏者，则画诺坐啸，职如抄胥，而官之名犹不废焉，不知吾民于彼时当何以待之。
第五节 借地及订某地不许让与他国之约
一、胶州湾 德国
二、旅顺口、大连湾 俄国
三、广州湾 法国
四、威海卫 英国
五、九龙 英国
六、长江一带不许让与他国 英国
七、两广、云南不许让与他国 法国
八、福建全省不许让与他国 日本
割地而曰借也，曰租也，可谓亡国之新法也已矣。我之地也，而劳人之代我谋之，曰不许让与他国。此等之约言，恐天下古今所未尝闻也。由前之约，其意若曰我代尔暂守此地云尔；由后之约，其意若曰尔代我暂守此地云尔。譬之大盗入室，堵其门焉，坐其堂皇焉，而曰我代尔暂守此室，可畏孰甚。譬之大盗入室，指其庭焉，点验其财产焉，而曰尔代我哲守此室，可畏更孰甚。故以今日之势力论之，东三省、蒙古、新疆、直隶、山西为俄国囊中之物。河南、四川、浙江、江苏、安徽、湖南、湖北为英国囊中之物。山东为德国囊中之物。云南、两广为法国囊中之物。福建为日本囊中之物。其余隙地，则意、奥、比、葡等得之，以为瓯脱焉。而黄河为俄与英、德疆域之界，长江为英与俄德疆域之界，西江为英与法疆域之界。直隶湾为俄与英海权之界，胶州湾为英与德海权之界，琼州为英与法海权之界，其事皆可预料矣。而我四万万人者早已为釜底之鱼，为俎上之肉，他人得戮之辱之，践之蹴之，奴之仆之，曾不以为意，不知我同胞之国民又将何以待之也。
第六节 论无形之瓜分更惨于有形之瓜分
一国犹一身也。一身之中有腹心焉，有骨节焉，有肌肉焉，有脉络焉，有手足焉，有咽喉焉，有皮毛焉。铁路者，国之络脉也。矿务者，国之骨节也。财政者，国之肌肉也。兵者，国之手足也。港湾要地者，国之咽喉也。而土地者，国之皮毛也。今者脉络已被瓜分矣，骨节已被瓜分矣，肌肉已被瓜分矣，手足已被瓜分矣，咽喉已被瓜分矣，而仅余外观之皮毛，以裹此七尺之躯，安得谓之为完人也哉？而彼蚩蚩鼾睡者，犹曰西人无瓜分之志，无瓜分之事。何其梦欤？故无形之瓜分者，不过留此外观之皮毛以欺我耳。有形之瓜分，人人得而知之，得而救之。无形之瓜分，则莫或知之，莫或救之。此彼族用心最险最巧之处，而吾所以谓无形更惨于有形也，夫彼之必留此外观之皮毛以欺我者。何也？骨节、肌肉、脉络、手足、咽喉皆可得而瓜分者也，惟腹心则不可得而瓜分者也。腹心者何？我四万万同胞爱国之心、团结之力是也，有之则生，无之则死，生死之间，系兹一发。呜呼！我同胞其念之哉。
附 《亚东时报》论中国二大患
支那道咸以降，迄于近世，受嬲强邻，蹒跚躄蹶。约章失自主之权，百姓托他人之宇。《诗》曰：“觏悯既多，受侮不少。”夫人而知之，夫人而耻之矣。然昔之横被屈辱之顷，不过覆军议和，开埠偿款而已，犹未危其社稷，踣其国家也。譬之两人格斗，夷其四肢，虽创巨痛深，尚可乞灵于刀圭，彼扁鹊华陀之选，苟由是而藉手焉。奚有今日之瞑眩弥留，不可救药哉！然自尔以来，当轴诸公，亦直狃以为常，曰：彼西人之厄我者，不过覆军议和，开埠偿款而已，其他则无意外之虞也，毋宁优游卒岁以终余世焉。讵知甲午一役，水师既熸于前，陆军复溃于后，由抉目而刲肠，遂批根而掘实。于是列强竞盈其谿壑，要挟时骇乎听闻。以意大利之弱小而远，亦且僩然效尤，索租要隘。说者谓瓜分之祸已成，虽有圣智，不能为之谋矣。岂虚语哉！而或者以为表里山河，固无恙也，何瓜分之足信？则抑思今日外人之争言借地，争建铁轨于中原者，果何为哉？嗟乎！有兹二患，富强之国且不能自保，况乃傫然颓弱如支那，其何以堪之？其何以堪之？
今试按地图，中国要区皆已为西人铁路权所及。夫筑造铁路，以通声气，便转运行旅，固为刻不容缓之事。然至全用外本经营，全仰鼻息于他人，则余惧未收铁路之利，而已不胜其弊也。何谓弊？各公司之修兴铁路也，非有爱于中国也，不过涎利于中国，而以修路为辟地之谋也。夫以修路为辟地之谋，为中国乎？为其国乎？向使其国利害与中国利害相等，犹之可也。今明以其国为利之渊薮而害于中国，中国奈何而甘心为之囮也？或曰，中国则派员为督办矣，虽借资于洋款，假手于洋人，庸何伤？不知中官虽有督办之名，而无督办之实与行事之权也。无其实，无其权，则将焉用彼相矣。况乃列国包藏祸心，日甚一日，始则逐臭而赴膻，终且赠璧而假道，晋驱民而启南阳，秦容车而通三川，所谓狡焉思启，何国蔑有者也。且夫中国以积弱之邦，介群雄之间，迄于今不亡者，犹幸其边境有重洋绝漠限之耳。今境上铁路一成，举腹地奥区，直与俄、法、英、德比邻而居，一旦和约破，兵衅开，则可萨克之铁骑，可食顷而蹂躏畿辅；越南之法军，可瞬息而席卷两广；印度之英兵，可弹指而电扫云贵；胶州之德师，可转毂而鲸吞河南。虽有天险，乌可恃也！闻某国工师曩拟穿脱窝海峡水底，于英法二国间通铁路，投禀英国政府，政府不允。盖法之所长为陆军，而英之所恃在海峡，若两国通路，则英之国都难保不为法人所掩袭，虽或以此言为杞人之忧天坠，亦可见西人之视铁路为畏途矣。今中国海军之强，能如英乎？四境兵备整顿，能如英乎？顾反以铁路之柄授之强国，便其觊觎，此何异藉寇兵，借盗钥哉？抑吾于此，尤有目前之危惧焉。中国内地民智未开，皆不喜兴修铁路，一旦外人动工，撤其庐舍，平其田墓，到处与土人滋生事端，则不得不厚集兵力以卫工程，此引外兵而入内地之端也。其危害岂堪设想哉？夫铁路之举，在外国则利其国，而在今日之中国，则反以亡其国。其事不相异而其功相距者何也？以彼自主其事，而此无主权也。三分环球，海居其二，汪汪茫茫，无有边际，其谁主之？自创造火船以来，重洋万里，帆影柁痕，纵横旁午于海上，若康衢大路然。盛矣哉！列国之经商拓地，其利便乃至于此哉，于是而有海权之说。海权云者，创于美国人马鸿，马鸿之言曰：“海上权力，国家之存亡隆替系焉。国家有是权则兴，失是权则亡。”征之史志，彰彰乎不可不争也。故近世欧美列国，莫不以推扩是权为急焉（按：马鸿所著《海上权力史》，发撝此意，旁证偏索，据事立说，凿凿然中肯棨，盖近世论海务者，莫是书之详且精若。又其感动人心，亦无出是书右者。今以马鸿之说为主，而规中国形势焉）。今中国北自鸭绿江口，南至广州白龙尾，海岸之长数千英里，其海上理宜归中国管理，不容他国容吻者也。然而中国欲保其海上权力，则必推扩水师，广营屯泊之处，能制他国水师，不得逞其强梁跋扈之威，而后能保有其海权焉。德人窝克涅尔所画中国防海策，洵为得其要领。惜哉当路无人，不及施行。甲午一役，北洋舰队覆没不复起，沿海要港，如旅顺、大连、威海、胶州、九龙、广州，前后皆为他人所攘取，其名为借租，其实与割让无异。中国海上之权力，自尔以来荡焉无存，此有心人所为慷慨太息哉。惟三沙澳、舟山、三门、象山、福州诸口仅有存者，然皆偏于南方，不足为全国重镇。今意已探指三门，而英则朵颐舟山，德则垂涎三沙，一旦逞其欲壑，则中国沿海连亘数千里，无一屯泊水师之处矣。吾不知中国近日添造战舰若干，作何位置也。或言以上各口，若开为通商口岸，可以免于吞噬之厄矣。此朝三暮四之术耳。若使以上诸口，旬日之间变作通商要地，繁华殷富如上海、天津，则或赖列国均势之力，作为中立之地，未可知也。然商务之推广，自有自然之数，非可以人力急为之。况即名作通商埠，未必可免于吞噬乎。且中国之开口岸者，其实与割让无异。即以上海而言，其所谓工部局者，俨然一政府。所谓租界者，隐然如敌国。一切事宜华官不得过问，此何异脱虎穴而陷蛇口哉。昔者咸丰之役，英法二军犯畿辅，天子蒙尘于热河，称为天下大变，然其时中国根柢则未动也。今则不然，其陆地则为外国铁路公司所占，立锥无地，其沿岸则为列国水师所居，寄椗无所。陆权海权，并而失之，虽有自主之名，不过徒拥虚器耳。而衮衮诸公，尚偏守成见，鼾睡于积薪之上，掉臂于岩墙之下。岂不悲哉？岂不悲哉！

[book_title]§第四章 论中国自取瓜分之由
《孟子》曰：“国必自伐，然后人伐之。”亡印度者，印度之酋长也，非英人也。亡波兰者，波兰之贵族也，非俄、普、奥也。譬之人身，使元气内充，肤革外盈，风寒妖邪，孰得而侵之！其有遇魍魅感疾疠者，必其内先有以自召之者也，金堤千里，气象磅礴，一蚁穴之隙，日夕渗之，遂致一旦决溃，崩泻不可复制。嗟乎！一国亦大矣，有政府，有土地，有人民，有贤才，有勇士，有财权，有兵力，所谓百足之虫，至死不僵者。他人欲一旦而举之，岂曰易易？必也自芟自刈、自夷自戮，开门揖盗，拱手以让于他人，然后他人乃得雍容谈笑，制其死命而收其成功。吾每观古今亡国破家之迹，未尝不奋慨呜咽而不能自胜也。今考中国自取瓜分之道，其远因之难见者，殆更仆不可悉数。而其近因之易见者，盖有三大端，试胪列之以告我同胞，共一痛哭焉。呜呼！铸九州之大错，谁生厉阶？及亡羊而补牢，犹未为晚。祸已切肤，情非行路，大夫君子，其有见而动心闻而猛省者乎？
一曰中日和议。中国之弱久矣，而其刳肠露腹尽出底蕴与路人共见之，则自甲午之役始也。甲午既败，议和固非得已，然其何以致败之由，则固有当其罪者矣。今且勿论他事，即以海军一端论之。自马江败后，戒于外患，群臣竞奏，请练海军，备款三千万，思练一劲旅。其后海军之捐，日日加增，积之十年，其数可想。旁观外论，孰不谓国家费如许帑藏，如许经营，一旦有事，而必可以一战乎！乃甲午之役，未一交绥，全军已覆，拱手以让诸敌人。论者或切齿于丁汝昌，或尸罪于李合肥。夫李、丁岂曰无罪，然以败亡之咎，一举而归之彼，彼固不任受也。当海军初兴，未及两年，而颐和园之工程大起，举所筹之款尽数以充土木之用，此后名为海军捐者，实则皆颐和园工程捐也。吾尝游颐和园，见其门栅内外，皆大张海军衙门告示，同游之人窃窃焉惊讶之，谓此内务府所管，与海军何与？而岂知其为经费之所从出也。甲午之冬，平壤、凤凰警报频达，乃下诏停海军衙门。当时忧时之士及海外各国，咸色然怪异之，谓方当战时，何以撤战备，而岂知其为停颐和园工程也。谚曰：虽有巧妇，不能为无米之炊。括全国之膏血以修国防，而其实乃消磨于园林土木之用而莫之或知，卒令一蹶不振，割千余里之辽台，偿二百兆之金币，元气尽斫，国丑全露，以启戎心而速危亡。虽将不知兵，士不用命，然彼骄侈淫佚，不恤民隐，糜国帑而误军机者，恐虽有苏张之舌，不能讳其罪也。此中国自取瓜分之由，其原因一也。
二曰《中俄密约》。《中俄密约》为何时所定乎？则李鸿章贺俄皇加冕时所私结也。其所藉口者何事乎？则俄国胁日本还辽东后，以此为报酬也。主其事者为谁乎？则西太后一人也。当《马关条约》既定，人怀国耻，皇上发愤思变法，前者西太后委用之李鸿章、孙毓汶、徐用仪等，皆屏黜闲居，西后怒甚。而方经败衄大辱之后，未敢遽与上为难。当时俄人遂有与德法胁逼日本归我辽东之举，欲以市恩于我，而求非常之报。俄公使喀希尼知西太后之守旧而可欺也，乃说之曰：“变法者，汉人之福而满人之祸也，汉人盛则满人衰矣，民权兴则君权替矣。今地球君主之大国，惟中国与吾俄，故中国但当与俄亲厚，结密约以相援助，以内压汉人，外御英日。日本自归还辽东以后，恨入骨髓，卧薪尝胆，以谋再举。英人亦非愿助中国者，用兵之际，则暗助日本。今英日订约同盟，东方之力渐厚，一旦军事再兴，以威海戍兵为引线，直捣京师，其祸不可胜计。故中国非与俄订密约，不足以自保矣。”当时西太后方忿忿与皇上争权，而苦无其辞，乃一举而诺之，开门揖盗，引虎自卫。于是李鸿章贺加冕抵俄旧京，与俄户部大臣爹氏竟缔此约，约章草稿达于北京，皇上蹙额怒目曰：“是举祖宗发祥之地，北门锁钥之区，一朝而畀诸强敌也。”坚执不肯画诺，西太后怒骂强逼，挥涕而从。呜呼！二百余年之帝业，二千余里之山河，支离破碎，不可收拾，自兹始矣。俄人既扼满洲之冲，举大河之北为囊中物，则列国不能不起而抵掎之。俄人既以还辽之功得大报酬，德法不能不起而效尤之。于是法国先得南荒土司瓯脱之地数百里，而德人出其轻捷剽悍之手段，乘万国之不意以夺胶州。胶州之夺，固由德人之横暴，抑亦由《中俄密约》第九条有租借胶州湾之议，德人不取，其终亦必归俄人之手，故毋宁先发以制人也。胶州既夺，则旅顺、大连湾不得不继之，威海卫不得不继之，广州湾不得不继之。东三省铁路既畀俄国，则德国之路（胶州至济南，济南至沂州。又津镇铁路与英国合办。凡三条），英国之路（广东至九龙，上海至吴淞，上海至镇江、江宁、杭州、温州，印度至大理、云南、夔州、重庆，腾越至云南，山海关至牛庄，广东至成都，又天津至镇江与德国合办，太原至新安、襄阳与意国合办。凡九条），法国之路（谅山至云南，谅山至广东。凡二条）不得不继之。北方权限既归俄国势力圈内，则扬子江一带不让与他人，云、贵、两广不让与他人，福建不让与他人，四川不让与他人之约，不得不继之。所谓一发牵而全身皆动，一穴溃而百孔横流，一落万丈，土崩瓦解，而中国之国权，遂倏忽归于乌有矣。嗟乎！片纸之约，其关系之重大，至于如此！谁生厉阶，于今为梗，不知主持密约之人，何以谢天下也。此中国自取瓜分之由，其原因二也。
三曰变法不成。中国之所以弱者，不变法也。然昔者不知变而不变，则犹有望焉。今也知变而不变，变而中止，则无望焉矣。曾敏惠曾对英人大言曰：中国先睡后醒之巨物也。故英人亦有佛兰金仙之喻，无如沉沉华胥，年复一年，磨牙之伦，已馋涎不能复忍。去岁偶一蹶起，旋复昏睡，更蒙以迷药，尚寐无讹。即使旁观有爱我者，欲扶而掖之，翼而行之，其奈之何？其奈之何！夫彼列国虽非有爱于我，然以商务为性命者，未尝不欲中国永持平和之局于东方，而彼之商务亦不致受其累也。故瓜分者，西人不得已之下策耳。但中国既不能自强，不能自保，则无论迟早，而必有爆裂之一日。故与其堕落于他日，不如及今糜烂之而更整顿之也。然则中国之能自强自保与否，即为西人瓜分实行与否之所关系，有断然也。而去年皇上以变法被幽，新政尽废，自强之机，已成绝望。此英俄协商之事所以起，而禹域分裂之局所以定也。此中国自取瓜分之由，其原因三也。

        </div>
      </div>
    </div>
  </div>
</div>
<!--update:2025-08-30 09:45:56-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>