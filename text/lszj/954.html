<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="总序,元年,二年,附录,朝鲜王朝实录【定宗实录】全文在线阅读,朝鲜王朝实录【定宗实录】全文在线下载,大玄古籍书库">
<meta name="description" content="朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[定宗实录]。李芳果（1357年—1419年），即朝鲜定宗（조선。정종），朝鲜王朝第二任君主（1398年—1400年在位），字光远，即位后改名李曔，是朝鲜太祖李成桂次子，李芳远同母兄，母为神懿王后韩氏。早年出仕高丽王朝，官至三司右使。朝鲜王朝开国后封为永安君，拜义兴亲军卫节制使、三军府中军节制使。洪武三">
<title>朝鲜王朝实录【定宗实录】_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">朝鲜王朝实录【定宗实录】</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]82787</span> <br/>
          说明： <span class="inputVal" id="bkdec">朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[定宗实录]。李芳果（1357年—1419年），即朝鲜定宗（조선 정종），朝鲜王朝第二任君主（1398年—1400年在位），字光远，即位后改名李曔，是朝鲜太祖李成桂次子，李芳远同母兄，母为神懿王后韩氏。早年出仕高丽王朝，官至三司右使。朝鲜王朝开国后封为永安君，拜义兴亲军卫节制使、三军府中军节制使。洪武三十一年（1398年）八月第一次王子之乱期间，世子李芳硕被李芳远杀害，事后改立李芳果为世子，同年九月，李成桂禅让于世子李芳果，翌年还都松京（今朝鲜开城）。建文二年（1400年）正月，李芳远发动第二次王子之乱，铲除兄长李芳干的势力，李芳果遂立李芳远为世子，不久禅位于他，成为上王（世宗即位后称“老上王”）。永乐十五年（1419年），李芳果病死于开城仁德宫。享年六十三岁，葬于厚陵。明朝赐谥“恭靖”，朝鲜上谥“温仁顺孝”，但未上庙号。直到康熙二十年（1681年），才由朝鲜肃宗追上庙号“定宗”，加谥“懿文庄武”，全称“恭靖懿文庄武温仁顺孝大王”。</span> <br/>
          封面： <span class="inputVal" id="bkimg">Z_6413.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]朝鲜王朝实录【定宗实录】
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]82787
[book_dec]朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[定宗实录]。李芳果（1357年—1419年），即朝鲜定宗（조선 정종），朝鲜王朝第二任君主（1398年—1400年在位），字光远，即位后改名李曔，是朝鲜太祖李成桂次子，李芳远同母兄，母为神懿王后韩氏。早年出仕高丽王朝，官至三司右使。朝鲜王朝开国后封为永安君，拜义兴亲军卫节制使、三军府中军节制使。洪武三十一年（1398年）八月第一次王子之乱期间，世子李芳硕被李芳远杀害，事后改立李芳果为世子，同年九月，李成桂禅让于世子李芳果，翌年还都松京（今朝鲜开城）。建文二年（1400年）正月，李芳远发动第二次王子之乱，铲除兄长李芳干的势力，李芳果遂立李芳远为世子，不久禅位于他，成为上王（世宗即位后称“老上王”）。永乐十五年（1419年），李芳果病死于开城仁德宫。享年六十三岁，葬于厚陵。明朝赐谥“恭靖”，朝鲜上谥“温仁顺孝”，但未上庙号。直到康熙二十年（1681年），才由朝鲜肃宗追上庙号“定宗”，加谥“懿文庄武”，全称“恭靖懿文庄武温仁顺孝大王”。
[book_img]Z_6413.jpg


[book_title]總序
恭靖王實錄
○恭靖王，諱芳果，及卽位，更名曔。太祖之第二子，母神懿王后。天資溫仁恭謹，勇略過人。仕高麗，累官至將相，常從太祖出征立功。歲戊寅秋八月，太祖不豫，受冊封爲王世子，九月，受內禪卽位，政尙寬仁。庚辰春二月，母弟靖安公受冊封爲王世子，以無嗣也。其年冬，不豫，世子受禪卽位，上號仁文恭睿上王。在位三年，居閑頤養二十年，壽六十三。

[book_title]元年
（乙卯）元年（1399年）
春正月
1月1日
○壬申朔，始行朝廷建文年號。
○上率宗親，朝太上殿行賀禮。太上王以水陸齋齊戒，不受賀禮，上進表裏一套，還殿冕服，賀登極，仍賀正訖，服冠袍受朝，宴群臣，夜罷。平壤府尹成石璘，進《欹器圖》，左道監司李廷俌，進《歷年圖》，右道監司崔有慶，進《無逸圖》，皆嘉納。
1月2日
○癸酉，風雪暴作，屋瓦飛墜。火在亢第二星西，隔一尺許。
○幸弘濟院，餞右政丞金士衡。士衡如京師賀登極，政堂河崙行陳慰弔祭禮。
1月3日
○甲戌，火在亢第二星，隔四寸許。
○御經筵，命揭《欹器圖》于壁。知經筵事李舒引滿而不溢之語，以戒持盈之難，上悅。
○設法席于衍慶寺。轉新成金字《華嚴經》也。
○遣僧雪悟，設菩薩齋于金剛山及安邊釋王寺，飯僧二百。江原道監司輸米豆供其費。
○奴婢辨定都監決訟，限二月晦日。
1月7日
○戊寅，火犯亢第二星。
○史官始入侍經筵。初，上不近史官，門下府上疏再請。疏略曰：
史官之職，人主言動、時政得失，直書不諱，以詔後世，所以備觀省而垂勸戒也。前朝之季，荒淫無度，昵比婦寺，踈遠忠良，憚史官之直書，使不得近，最爲無藝。宜鑑前朝之失，思設官之義，特令史官，日侍左右，記言動錄時政，以爲萬世之弘規。
從之。知經筵事趙璞進曰：「人君所可畏者，天也，史筆也。天非蒼蒼高高之謂也，理而已。史官記人君之善惡，以貽萬世，可不畏乎？」上然之。璞早詣闕，與武臣爲局戲，至進講開卷讀，不能句其書。
○命巡軍，決刑曹滯囚。時刑曹皆闕員也。
○御經筵。知經筵事趙璞進講《論語》，至仍舊貫如之何章曰：「此欲人君罷土木勞民之役也。」上曰：「土木之役，已罷矣。忠淸道監司李至，請除宮城蓋茨。余思之，中外民貧，不能齎糧，國無所儲，又不能給。蓋茨轉輸之際，其弊不小，是害吾民也。當此之時，一切營繕，皆所當已。況宮城蓋茨乎！是以從其請。」璞對曰：「殿下此言，誠吾民之福也。」
○免船軍魚鹽之役。忠淸道監司李至啓：「船軍漕運造船營田等事，役繁弊鉅。漕運之時，屢至溺死，造船營田燔鹽之際，農牛羸斃。伏望令船軍，改造破船，漕運營田外，免魚鹽二事，以優其生。」從之。
1月9日
○庚辰，木稼。火在亢第一星第二星間。
○御經筵，中樞院學士李詹，進講《論語》克己復禮章曰：「程子四箴，當書諸左右，以便觀覽。」上允。
○門下府請王興、柳隱之、衍之等罪，皆宥之。門下府劾前評理王興，上疏云：「王興，逆臣柳曼殊姻婭之親。曼殊伏誅，而興潛匿曼殊子隱之、衍之等而不告。請下憲司斷罪，將隱之等竄于外。」
○以忠淸道今年所納軍資，賑飢民。從監司李至啓也。
○命慶尙道監司，飯印經僧徒于海印寺。太上王欲以私財，印成《大藏經》，納東北面所畜菽粟五百四十石于端、吉兩州倉，換海印寺傍近諸州米豆如其數。
○兀狄哈二人及女眞二人來。
○改計稟使偰長壽爲進香使，同金士衡、河崙入朝。初，長壽至婆娑鋪，遼東都司以非三年一聘之期不納。長壽還至義州，移書左政丞趙浚曰：「請每年朝聘事，宜更奏聞，否則於陳慰，進香使差遣。」於是，啓爲進香使。
○御經筵。上曰：「高皇帝日再視朝，天下萬機，皆親決斷。然疑忌英雄及功臣，指爲藍黨胡黨，皆殺之，無乃不可乎？」知經筵事李舒、左諫議趙庸等復曰：「高皇帝，勤勞儉素則有之矣，然天下之事，不任以賢，身親聽斷。君行臣職，甚非設官分職之義也。秦始皇衡石程書，蓋近之。」上曰：「然。」校書少監裵仲倫曰：「臣昔在京師，見諸王子書字，可愛。」庸曰：「人君專要正心修身，工書非所尙也。」上然之，乃曰：「人君當以正心爲貴。」
○減忠淸道兵船二十艘。監司李至上言：「嘗觀宥旨內，船軍以三丁立一名，聖上之德至矣。然水陸之軍，各有定額，無役之民，亦不易得，故不能充三丁之額，誠可痛也。道內兵船本六十艘，其軍近因逃散死亡，未滿額數，時立之軍，半是單獨，船隻雖多，名存實亡。乞除兵船二十艘，以其軍及侍衛鎭屬軍官無馬者，充三丁之額，分騎四十艘，泊諸要衝，則水軍蘇息矣。」從之。
○以德妃生日，宥中外輕罪。
○御經筵。謂講官曰：「寡人有疾，手足酸痛。或時擊毬，欲以運身行氣也。」知經筵事趙璞曰：「行氣之戲，雖不能已，請勿與宦寺憸小之輩共之。」上然之。
○擊毬於內庭。前參知門下府事都興、前中樞院副使柳雲及宗親侍焉。
○門下府力請尹文殊奴之罪，不允。初門下府上書曰：
三年之喪，天下之通喪，前朝之季，禮制頹壞，人心衰薄，百日卽吉，飮酒啖肉，男女昏姻，無所不爲。今國家復行三年之喪，明有著令，學生尹文殊奴，居其父承禮之喪甫踰年，其諸兄皆在制中，而先自釋服，娶都承旨李文和之女，以干成憲。其母權氏，稱有內旨，其罪已不得而治矣，然亦豈可不終制而在妻家乎？伏惟命還其家，俾終其制，自今以後，三年之內，欲行嫁娶，夤緣取旨者，痛行糾理。
上曰：「今後自除其喪者糾理。」門下府再上疏曰：
臣等以爲，文殊奴當喪娶妻，甚爲不孝，不可不正，具疏以聞，未蒙聽納。臣等竊惟，親喪固所自盡，是人子之至情，出於天性，不待外求。故衰麻哭踊，不處內不食肉，以終再朞，所以報三年之愛也。昔人有當喪有疾，使婢丸藥者，鄕黨尙貶之。況當喪嫁娶者乎？今文殊奴，丁父憂甫踰年，自除衰絰，任然娶妻，飮酒啖肉，恬不爲愧。是豈人子之情也哉？其壞俗亂紀，莫此爲甚，風俗何由正乎？願依前日所申，以正風俗。
上曰：「三年之內，任然卽吉者，一皆糾理。」
○與都興、柳雲等，擊毬于內庭。
○命大司憲趙璞子愼言，釋喪服娶懷安公女。召臺諫掌務曰：「愼言將娶懷安公女。雖在母喪，毋以尹文殊奴例止之。」臺諫諍之不已，命出之。
○吾都里萬戶童所老來。
1月19日
○庚寅，大風塵沙眛目，咫尺不見人。
○遣驪興伯閔霽于忠淸、全羅、慶尙道，證考安胎之地。
○御經筵。諸公侯與宦寺擊毬於內庭，喧囂不已，上顧謂史官李敬生曰：「如擊毬事，亦書諸史乎？」敬生對曰：「君擧必書，況擊毬乎？」上曰：「吾欲觀前代君臣行事之跡，其將《高麗史》以進。」知春秋館事趙璞進《高麗史》。
○太上王欲移御撫[1]安[2]君芳蕃故第，不果。臺諫上言以爲：「芳蕃故第，豈所宜御？」上令都承旨李文和，以其章轉申于太上王，太上王不聽。都評議使司率百官上言曰：「今者，太上王欲移御撫安君故第，大小臣僚，莫不驚愕，咸以爲太上王出居私第，而殿下安於九重之上，實爲未便。前日臺諫所啓，至爲詳悉。伏望殿下，毋以姑息順旨爲孝，優納臺諫所啓，以止太上移御之心，奉承盡禮，曲全大孝。」上令都承旨李文和，以其狀啓太上王，太上王怒曰：「號令進退，在人君之一言。若曰老父之志，予不能違，臺諫百官，誰曰不可！」明日臺諫詣闕，復請不已，上使宦官朴英文，告太上王曰：「父王若出居私第，國人皆謂不能盡孝，致使出居。予是以深愧焉。」太上王感其言，不果移御，只開北門，以通往來。
○除各道監司賜米，從實職頒祿。
○初授騎船格軍之職。慶尙道水軍都節制使請曰：「騎船格軍，非鹽干賤者，依射官例賞職。」從之。
○御經筵已，擊毬于內庭。
○始給鳩房匠張加勿等五人月料。
○授築城官員及諸節制使麾下添設爵。時，留後司城新都宮城及外城，皆新築之。
○以朴蔓爲中樞院副使。
○靖安公請辭兼判尙瑞司事，不允。
○革左道處仁兼官雙阜縣，還屬水原府。
○東北面都巡問使朴子安請除道內船軍職賞給田等事，從之。
○遣吉州都鎭撫辛奮，賜酒于愁州兀良哈萬戶劉八八禾、吾音會、吾都里萬戶童猛哥帖木兒、多甫水、兀狄哈等。
○大司憲趙璞進言曰：「擊毬之戲，但以行氣也，毋至過度。」上然之。
○讀《論語節要》畢，趙璞進曰：「《論語》一書，皆聖人之言。願殿下日加熟玩，取法於聖，則治天下不難，況一國乎？昔宋相趙普，平日所讀書，唯一帙耳。人莫得見，及卒，乃知爲《論語》也。近日，殿下常以擊毬爲樂。人主代天理物，所存者大。不可頃刻怠忽，況遊戲乎？」
1月30日
○辛丑，火在亢第二星西，隔五寸許。
二月
2月1日
○壬寅[3]，命置王興于開城。月朔，百僚班立于闕門外，前門下評理王興，騎馬而過，直至闕門，門下府劾之。上書，略曰：
宮禁，臣民之所當敬；朝廷，國家之所共尊。前門下評理王興，徒以狂妄，夤緣僞辛，位至宰輔，再干邦憲。幸蒙赦宥，尤宜謹愼。今百官咸集闕門，而興任然騎馬而過，直至闕門，其凌辱朝廷之罪，不可不治。請下憲司，收其職牒，鞫問其由，遠竄于外。
○以鄭擢爲豐海道都觀察黜陟使。
○靖安公請辭判尙瑞司事，從之。
○門下府上疏，請汰宦官爵秩。疏曰：
信者，人君之大寶也。國保於民，民保於信。未有失信民，而能治其國者也。臣等頃者，謹以一二條件，仰瀆天聰。閹人之官，高不過三品，且不許受朝官，居其一焉。旣蒙聽納，布告中外，一國臣民，共知殿下從諫之美。今內侍府得受朝官之資，以至嘉善，又受檢校，其高至於嘉靖，其多幾於五十，而兼朝官者，間或有之。臣等竊恐有從諫之名，而無從諫之實，不唯失信於民，名器之濫，將無有紀極矣。伏望一依前日所納，其內侍府受朝官之資者，令攸司收還其牒，自今宦官除授，只許內侍府，其檢校一行削去。盲人劉大原，旣非閹人，亦居其列，有乖盛朝命官之義。亦令攸司收其職牒。
不允。補闕黃喜進曰：「臣等上疏待命，未獲兪允。然檢校之職泛濫，不可不削。」上曰：「宦官給事諸殿者甚多，而內侍府官職有限，故祿官外，又有檢校。且盲人劉大原，雖得內侍府事，曾有功於予，勿收其牒。」
○下禁酒令。
○憲府徵甲士奉思義布。上命攸司，杖憲府書吏使令各一百，充水軍，還思義徵布。知門下府事趙英茂族人中郞將奉思義會飮，憲府書吏使令，縛致于府，幷其婦女，徵布五十匹。英茂怒，面詰大司憲趙璞，且復于上。
○將祭齊陵，門下府上疏止之，不允。初參贊李居易，請拜掃先瑩，上卽興感，有拜齊陵之志。將動駕，門下府以爲：「殿下欲親祭齊陵，孝誠至矣。然人主奉先之道，春秋修其祖廟，薦其時食而已。請停此行。」不允。郞舍詣殿庭，請至再三。
○朝，太上殿告行，遂如留後司。
2月12日
○癸丑，夜半，群烏飛鳴於殿上。
○瑞城君柳爰廷卒。爰廷無文武異才，位至宰輔，得與開國功臣之列。及以田時之故，繫巡軍獄，太上王宥其罪，仍命承旨盧石柱傳旨曰：「爰廷，初無半面之知，得與功臣之列，其功從可知已。政丞趙浚，不得辭其責矣。」
2月14日
○乙卯，群烏聚噪于宮城北松樹。
○上射獐，遣人馳獻于太上殿。
2月15日
○丙辰，群烏回翔于景福宮。明日亦如之。
○流左散騎權湛于江陵。初門下府劾辨定都監使田祖生爲誤決，上疏請罪，下其疏于憲府覈實。憲府直祖生所決，反劾郞舍，湛流江陵，餘皆罷職。
○至留後司，御壽昌宮登北苑，顧謂左右曰：「以前朝太祖之智，建都于此，豈偶然哉！」遂有移都松京之志。
2月19日
○庚申，木星犯軒轅左角，隔二寸許。
○群烏聚噪于宮城北園。
○上以寒食，親祭齊陵，當祭下淚。時使僧徒，修葺齋宮，上曰：「歲方凶歉，姑停此役。」
2月23日
○甲子，鵲巢于勤政殿角。
2月24日
○乙丑，至自留後司，見于太上王。
2月25日
○丙寅，大風且雨。
○賜衣于經筵侍讀裵仲倫。
2月26日
○丁卯，流星大如杯，出角北，入氐西。
○會宗戚及功臣，議移都。書雲觀上言：「群烏聚噪，野鵲來巢，災異屢見，宜修省消變，且宜避方。」上乃悉召宗親及左政丞趙浚等諸宰，執示以書雲觀所上書，且問避方可否，皆對以宜避。上問：「避諸何方？」對曰：「畿內州縣，大小臣僚宿衛之士，無所依寓，松都，宮闕及群臣第宅皆完。」遂定議還于松京。初都人皆懷舊都，聞欲還都，相與喜悅，提携負戴，絡繹于路，使守城門以止之。
三月
3月1日
○壬申[3]，罷奴婢辨定都監，其未決及誤決者，悉送刑曹都官。
○軍一人自遼東逃來，本國人也。屬東寧衛，以遼東役煩逃還，言：「燕王欲祭太祖高皇帝，率師如京，新皇帝許令單騎入城。燕王乃還興師，以盡逐君側之惡爲名。」
○誅故中樞院副使具成祐妻柳氏。柳氏初適金益達，益達娶之三日而去，後適成祐，成祐無後卒。柳氏聲言追福，如僧伽寺，私於僧信生，信生無時往來。成祐奴小古未、婢英生等，欲伺執之，柳氏與信生謀，反殺二人，事覺。憲司執柳氏及信生鞫之，請誅之，上曰：「所犯雖大，然春夏，生長萬物之時，古法忌殺。待秋分後斷之，若何？」左右曰：「罪若非十惡，待秋可也。」上曰：「若秋分前忌殺，則何擇十惡與否！」良久乃依申。降倭及吾郞哈等，請于靖安公曰：「願宥其罪以爲妻。」靖安公不許曰：「柳氏，世族也。寧抵死，不可如仁達之妻也。」
○宥內官李得芬、李剛達，京外從便。憲司上言：「太上王時，興土木之役，勞民傷財者，金師幸也；執權弄法者，曹恂也，今皆伏誅。從臾佛事，虛竭倉庫者，得芬也。乞以師幸、曹恂之例罪之。」上大怒，以其狀抵地，進掌務責之曰：「得芬負如是罪，何不早治，待予放宥，而後請罪乎？是辱我也。」留疏不下。
3月4日
○乙亥，鵲巢于勤政殿頭。
3月5日
○丙子，鵲巢于鐘樓角。
○李得芬外方從便。上擧司憲府疏曰：「是憲司辱我也。欲焚之，如何？」諸公侯及宰樞僉曰：「所司狀詞過度矣。」大司憲趙璞在告，始出力請，上不獲已下其疏，止令外方從便。
3月7日
○戊寅，還于留後司，公侯皆從之，各司半焉。太上王動駕，懷安君芳幹及各司一員從之。道過貞陵，周觀趑趄，且曰：「初移漢陽，非獨吾志，與國人議之也。」掩涕而去。
3月9日
○庚辰，霧，咫尺不見人。
○太上王昧爽先入留後司，御邊安烈故第。
○在行在所出入，令道流僧振鐸呪之。
○下僧徒入民戶之禁。上謂大司憲趙璞曰：「今國家紀綱陵夷，僧徒因勸善，屢入民戶，奸犯婦女。自今嚴禁，毋蹈前弊。」
○上每獲獐雉，輒令馳獻太上殿。
3月13日
○甲申，上至留後司，將詣太上殿，留儀衛於洞口，以數騎入見，還御壽昌宮。
○罷東北面江原道船軍，減京畿、慶尙、忠淸、全羅、豐海道西北面船軍。初，上御經筵曰：「生民之苦，莫甚於騎船。棄父母妻子之養，無有休息之期，誠可痛惜。比來，倭寇寢息，邊境稍安，宜罷三分之一，輪番代戍。且賊之窺伺，必有其處，分泊要害之處，擧烽相望，傳檄相聚，亦爲未晩。」大司憲趙璞進曰：「殿下宵旰，慮在安民，臣等不勝欣抃。臣數奉使邊境，訊問民瘼，民生艱苦，莫甚於船軍。」上曰：「然。」卽命都承旨李文和，傳旨都評議使司，會議以聞。都評議使司進六道船軍之籍，上謂都承旨李文和曰：「江原道東北面深僻，賊必經下道，得至其地。其船軍一行除罷，但留守船軍，輪番遞直。京畿、全羅、慶尙、忠淸、豐海道西北面軍船，除十分之一二，各於其道要害之處分泊，有變則擧烽相望，迭爲掎角，其除罷空船，令人守之。」
○太上王欲幸金剛山楡岾寺，設菩薩齋，不果。太上王將行，上遣內官朴英文，請曰：「去年水旱，民失農業，時罹飢饉，矧今孟夏，東作方殷，大駕行幸，則雖簡其扈從，弊亦不小，恐妨農事，願待農隙。」太上王幡然改曰：「父爲子言，子爲父言，安有不慮而發乎？吾行誠有弊矣，當止。」英文還以告，上喜，賜衣一領。
○太上王命除軍士之衛宮門者。
○初令文臣會于集賢殿。大司憲趙璞上言：「集賢殿，徒有其名，而無其實。請復舊制，多置書籍，令藝文校書主之，文臣四品以上職帶館閣者，更日而會，講論經籍，以備顧問。」上深許之。以左政丞趙浚、醴泉伯權仲和、大司憲趙璞、中樞權近、李詹爲提調官，以文臣五品已下充校理，七品已下充說書正字。
○太上王昧爽移御于侍中尹桓故第。太上王嘗曰：「予遷都漢陽，喪妃及子。今日還都，實有愧於都人。」故其出入，必用未明之時，不使人見之。
○擊毬于內庭，明日亦如之。
○禮曹上疏，請罷閭里經行。其疏略曰：「前朝崇信佛道，設閭里經行之制，奉命監察，具公服領僧徒，周行里閭，懸幡吹螺，誦經作法。願以春秋《藏經》之例革之。」不允。
○太上王率左右內官，幸觀音窟，設《楞嚴》法席，翌日還。
○語大司憲以擊毬之故。上謂趙璞曰：「寡人本有疾，自潛邸，夜則心煩不能寐，及晨乃睡，尋常晩起，諸父昆弟，謂予爲怠。卽位以來，心懷戒謹，不知有疾，近日更作，心氣昏惰，皮膚日瘁。且予生長武家，山行水宿，馳騁成習。久居不出，必生疾病，故姑爲擊毬之戲，以養氣體耳。」璞唯唯。
○許醫人楊弘達、弘迪等，與朝士同仕。趙璞進曰：「醫人楊弘達、弘迪等，皆爲宮庫別坐。監察以爲賤隷子孫，不欲同坐。」上曰：「予亦曾聞之矣。然弘達等，良醫也。我太上王再患病，盡心醫療。由是太上王甚愛之，予亦視猶兄弟。且其爲賤無明證，雖與之同事，亦何嫌耶？若有功國家，則雖賤隷，豈無可通之理乎？」
○太上王以單騎，幸觀音窟，欲遂如平州溫泉，不果乃還。太上王將行，上聞之驚懼，遣內官朴英文請曰：「父王不預命所之，而忽如溫泉，則國人未知所之，嘵嘵失望。乞還宮，諏日乃行。」不允。門下府上言：「往者，奸臣鄭道傳、南誾等，擅執國柄，蒙蔽聰明，以亂嫡庶之分，禍幾不測。幸賴太上王，知天命之不可遏、人心之不可違，禪于殿下，俾嫡庶正其分，長幼得其序，而殿下奉事太上王，視膳問安，日篤誠敬。太上王旣爲國君之父，尊莫比焉，侍其左右者，宜盡誠啓達，以致動靜有節，出入以時。臣等竊聞今月二十六日夜半，太上王以單騎，出幸觀音窟，欲遂如溫泉，今當農時，其弊不細。伏惟殿下，動之以誠，達之以義，請止其行，以副臣民之望。且治國之要，號令當出于一。太上王所御車騎僕從，宜啓于殿下，殿下命攸司以備焉。今者宦官李匡，出納太上王之命，不啓于殿下，又令百官不知所之，固未合於國家之大體。請下匡攸司，鞫問其故，痛懲垂鑑，繼自今，太上王所御車騎僕從，皆啓于殿下。」上兪允，李匡，置而不問。太上王左右聞議匡之疏，罔不恐懼，是夕還宮。白雲寺老僧信剛，見太上王，嘆曰：「芳蕃、芳碩俱死矣。予雖欲忘，不可得也。」信剛對曰：「願上勿用哀戚。彼之不幸，上之傷心，皆自取也。」太上王然之。命書雲觀，卜太上王幸溫泉吉日以聞，太上王大悅。上欲獻壽，太上王聞之，辭曰：「子之享父，雖出至情，待予浴還可也。」上從之。
○賑忠淸、全羅、豐海道飢民，分遣敬差官于三道，且考守令賑貸能否。
夏四月
4月1日
○辛丑[3]，太上王如平州溫泉，上遣諸公侯，享于野次，太上王却之。太上王之行，靑原侯沈淙、義寧侯孟宗、中樞趙仁瓊、張思靖等隨駕。上又遣內官朴英文，英文未至，太上王只令饋女官，使英文言於上曰：「吾嘗言勿爲此享，今乃爾耶？」
○遣義安公和于新都，享宗廟。召禮曹曰：「齊陵之祭，宜倣宗廟享禮。」禮曹啓曰：「祭陵，非古制也。虞而安神，事亡如事存，孝之至也。神懿王后，雖不祔廟，旣立原廟，行四時祭，則又不當祭陵也。」不允，但去犧牲。
4月3日
○癸卯，流星出氐南，入騎官北。
4月4日
○甲辰，大雨，新都西山大石崩。
○遣靖安公及上黨侯李佇于溫泉，享太上王。
4月5日
○乙巳，大水。
○戶曹給田司，請以原[4]從及回軍功臣田，身後許人陳告，從之。
○西北面都巡問使兼平壤尹成石璘[5]，以老病上疏乞骨，遣知中樞院事李稷代之。
○遣中樞院使[6]趙珍，安胎于金山縣，陞金山爲郡。
○試知貢擧驪興伯閔霽、同知貢擧淸城君鄭擢等所取金泮等三十三人于集賢殿，擢田可植爲第一。賜可植、趙叙、李公義內廐馬各一匹。叙，英茂子；公義，茂子。閔霽宴門生于其第，遣中官賜醞。
4月16日
○丙辰，聖居山金神寺前大石崩。
○太上王還自溫泉。上只率宗親及甲士，迎于西普通，太上王從間道還宮，上馳馬以至入見。太上王以興天寺舍利殿營繕遲緩爲言，上遣內官朴英文，督其役。
○門下府上疏以爲：「人君擧動，必備儀衛。」上允。疏略曰：
擧動，人君之大節，不可不謹，亦不可不嚴。是以古之帝王，雖當視朝聽政之時，必出警入蹕，以謹動靜；必備儀仗，以示尊嚴。況當門外行幸之時，安有不備儀仗，又令百官不得侍從乎？臣等竊聞，今月十八日，殿下幸于西郊，以迎太上王，不令百官侍從，但以甲士侍衛，其於警蹕謹嚴之禮何？願自今如有行幸，必命所之，備儀衛具侍從，以嚴動作，垂範後世。
○賜新及第恩榮宴。
4月25日
○乙丑，群烏集白鹿山。
4月27日
○丁卯，雨雹。
○御涼廳，觀擲石之戲。
○命立廟於麻田縣，祭前朝太祖及惠、成、顯、文、忠敬、忠烈、恭愍七王。以七王皆有功德也。
○召都興、柳雲等，擊毬殿庭。
五月
5月1日
○庚午[3]，門下府上疏，陳時務十事，不允。疏曰：
一，孝者，萬善之原，百行之本。堯、舜之道，不越是矣。太上王春秋已高，宜勤視膳問安之職。願自今，一依唐太宗奉養太上之制，置太上王宮於城中，號曰太安宮，日勤問安，垂範萬世。一，太上王尊爲國君之父，而殿下以一國之富，奉事焉，其奉養之道，不爲不厚。願自今，其宮中執事，定額數擇良能，以幹其事。其侍從者，擇耆舊夙有名望者，更迭入侍，又令節制使輪番侍衛，僧徒奴隷之輩，毋得擅自出入。一，古者聖王，設官制祿，各有其職，未有無其職而食其祿者也。方今以老病，而不宜職事者，皆授檢校。不任其職，坐耗天祿，殆非先王設官制祿之義也。自今大小臣僚年七十者，許令致仕，各就私第，雖未至七旬，而不宜職事者，亦不許檢校之職。且古禮，婦人無外事，尤不當受職。今者翁主十九，宅主五十二，國夫人四，女官九人，摠計八十四人，坐食天祿，無益於國。每當頒祿之際，必用軍資所儲，充其不足，倉廩虛竭，軍餉不足。臣等竊聞，朝無幸位，則食者寡矣。安有無其職而食祿者，至於百數十餘人乎？其夫有大勳勞，旣已不次擢用，又錫之土田臧獲，報功之典，固已厚矣。豈可又令婦女，竝受其祿乎？其檢校之職、婦女之祿，一切停罷。一，王者之道，一言之善，足以垂範萬世；一行之失，足以貽欺千古。古者或以司過二人，置諸左右，以記得失。今門下府郞舍之職，以左右名之，蓋其例也。以左右親近之職，不得與聞殿下言行之得失，無乃曠其官而尸其祿乎？臣等竊聞，經筵之制，非惟講明道學，歷代興替之迹，無所不講。故善可爲法，惡可爲戒，足以聳動其善心，懲創其逸志。今者經筵官，但知句讀，不講道學之宗，不陳歷代之迹，故雖殿下日御經筵，無補於聖學，殊失經筵講官之職。願自今，每御經筵，令臺諫一員，更迭入侍，又令經筵官，講論治道，至于日昃乃罷。一，打毬之戲，其在殘元君臣失道荒淫之所爲也。都興、柳雲、金師幸等，游事殘元，得見其事，適値太上王創始之初，進言曰：「人君處於宮中，苟不運身，必生疾病。運身之利，莫如打毬。」乃行其術，得蒙寵幸，逢迎之罪，莫大於斯。師幸旣伏天誅，其都興、柳雲等，望令攸司，收其職牒，屛斥于外，以戒後來。且殿下纉承大業，宜法先王之道，何效殘元之所爲乎？願自今，毋行打毬之戲，一動一靜，節之以禮。一，昔唐太宗謂魏徵曰：「爲官擇人，不可造次。用一君子，則君子皆至；用一小人，則小人競進矣。」對曰：「然。天下未定，則專取其才，不顧其行，喪亂旣平，則非才行兼備，則不可用也。」我太上王創始之初，國步未定，故要收輿望，但取其才，革臺諫告身之法，始有官敎之制，賢愚冒進，雜處朝班，棄廉亡恥，士風不振，于玆有年。願革官敎之弊，復告身之法，以勵士風。一，尙衣院，是爲殿下之內帑，衣帶服飾之物，一皆掌之，但以憸小之徒，掌其事，以至枉費無度。自今擇公廉之士，以監其事。一，國保於民，民保於信。信者，人君之大寶也。殿下踐祚之初，謂別鞍色，其弊不小，合於工曹，諭告中外，衆皆悅服。曾未期年而復立，固非示信於民也。工曹之職，摠百工以供王事。自今革別鞍色，永屬工曹。一，宰相之職，論道經邦，燮理陰陽而已。如出納錢穀等細務，有司存焉。是以太上王卽位之初，使司供應之任，禮賓主之，國用錢穀之數，三司掌之，所以敬大臣也。自今革使司所置支應庫，其所貯錢穀，移於禮賓，以備國用。一，古今帝王，莫不得之於艱難，失之於宴安。故或有不遑暇食，或有昧爽丕顯，坐以待朝，以勤政治。殿下旣承大業，誠宜夙夜匪懈，以成至治。奈何每衙日，但受朝禮，不自聽政？昔者魯文公，四不視朔，筆之《春秋》，垂戒萬世。願自今每衙日，令各司將平決庶務，具本啓聞。
上讀至擊毬之事，怒甚，召左諫議安魯生詰之曰：「言官之職，直言可也。予之所爲，歸咎父王可乎？」命掌務起居注朴竪基勿視事，留狀不下。
○命都承旨李文和，取生員李約從等百人。宗親義安公和之子漸亦中試，和詣闕謝。上謂經筵侍讀官裵仲倫曰：「叔父之子漸，以宗親中試，固非常例也。爾與集賢殿尙瑞司及三館諸儒，俱詣義安第以賀。」
○命柳雲、都興等，復侍衛。
○命竪基視事。大司憲趙璞上言，郞舍之極諫，其職也。
○上率百官，朝太上殿設享，竟夕乃罷。上進退太上王前如平時，太上王待主上，亦如之。歡甚，太上王使都承旨李文和，傳旨於上曰：「父沒而子傳其物，例也。豈若父子親相授受，以盡親愛之情耶？」卽解所御黃金帶以賜，上受扣頭謝而帶之。靖安公感泣，左右莫不揮涕。諸公侯迭起上壽，太上王輒令先獻主上，上每觴輒盡，太上王亦如之。義安公和、前判漢城府事李居易起舞。上還宮，賜宗親公侯衣各一襲。
○[3]罷司憲雜端安純職。初，純赴臺，監察不迎，條純罪告本府。其一，謂純奸妻兄卒政堂鄭摠妓妾重千金，一，謂純踈薄正妻，昵愛婢妾。憲府遂劾純，請罷職遠流，上以純功臣子，只令罷職。
5月16日
○乙酉，雨。上謂經筵官柳觀曰：「近者十日不雨，草木幾於不蘇，今日雨，可喜。」觀對曰：「臣亦喜焉。」上之敬天愛民之心，見於言表。
○放趙璞于利川，趙休于海州。歲戊寅芳碩、芳蕃見殺之夕，李居易取芳蕃妓妾重千金，李伯卿取芳碩侍妾妓小斤孝道，趙璞取芳碩侍妾妓孝養，皆置于家。至是，璞爲大司憲，與中丞徐愈、侍史趙休、雜端安純、閔公生等議謂：「上黨侯李佇取妻弟芳碩妓妾孝道，乃其父居易所嘗姦者也。父子聚[7]麀，瀆亂天常，是不可不劾也。」未及發，徐愈在家樓上，與人言其欲劾之意，其壻在樓下聞之，以洩於人。又純見劾本府，言於姻姪左副承旨李叔蕃，叔蕃轉告靖安公；閔公生亦漏其議於妹夫懷安公。由是李佇父子知之，佇泣訴於上曰：「憲司欲誣害臣，臣待罪。」佇卽伯卿也。上怒，下愈、休、純等巡軍獄，公生以漏言獨免。命左散騎常侍朴錫命、刑曹典書姜思德等，雜問愈及休。拷掠急，乃曰：「首議者璞也。」佇聞之愈怒，欲攻璞，又訴於上曰：「謀害我者璞也。定社之盟，口血未乾，反欲害之。」上不得已遣叔蕃，傳旨于璞曰：「以公義論之，則前日之開國，今日之定社，歃血同盟；以私情論之，則卿爲靖安公之友壻，懷安公之壻父，於佇不無恩情。今乃背恩食言可乎？按律斷罪，於法得矣，然同盟之意，本不如是。欲從卿願，放歸田里，卿將何之？」璞對曰：「願歸利川，老母在焉。」遂放璞于利川，休于海州，愈免官，公生復職，純曾被劾免官，故置之。
○通信官朴惇之回自日本。日本國大將軍遣使來獻方物，發還被虜男女百餘人，上御正殿引見，命立四品班次行禮。大相國獻綾一百匹、紗羅各五十匹，大內殿義弘獻鎧子一、長劍一，大相國母獻刻木地藏堂主千佛圍繞一座，極精巧。絹十匹、胡椒十封。初，三島倭寇爲我國患，幾五十年矣。歲戊寅，太上王命惇之，使于日本。惇之受命至日本，與大將軍言曰：「吾王命臣曰：『我中外軍官士卒每請云：「陸置鎭戍，海備戰艦。今我輩寄命矢石之間，憔悴勞苦，至於此極者，以三島倭寇之致然。臣等願大擧以討三島，則寇賊無遺類，而我國家無復患矣。」寡人以軍官士卒之望，欲興師討罪，然大將軍久掌兵權，素有威望在乎三島之境，不敢潛師入境。』故先遣臣告于左右。且大將軍以兵甲之精、號令之嚴，豈不能制三島之賊，以雪隣國之恥！惟大將軍以爲如何？」大將軍欣然聞命曰：「我能制之。」卽遣兵討之，與賊戰六月未克。大將軍令大內殿加兵進攻之，賊棄兵擲甲，擧衆出降。
○放右諫議尹思永于載寧縣。門下府上言：
尹思永以庸劣之資，幸蒙聖恩，擢置諫官，誠宜盡心效忠，圖報聖恩。不此之顧，怠於職任，又將府中機事，漏洩於人。本府劾之，以懲不恪，又不悔過，欲免己罪，造言生事，以誑憲司，變亂是非。令攸司收其職牒，鞫問其故，以懲讒諂僥倖之臣。
疏上，上允。驪興伯閔霽請宥，只令收職牒，從其自願放之。
○以李居易、趙英茂參贊門下府事，趙溫知門下府事，李舒商議門下府事，起復全伯英爲大司憲。遣料物庫副使李孝仁，齎敎書往諭之，伯英卽起赴召。
○放吾郞哈所獻狼于野。上謂同知經筵事李詹曰：「此獸，遠人所獻。畜之宮，其所食月費六十餘雞，豈可以有用之物，養無用之獸乎？放于無人之地，以遂其性。」詹對曰：「昔漢文帝却千里馬，況無益之野獸乎？殿下之心，與之符合。請無忘此心，擴而充之，一國臣民之福也。」
5月20日
○己丑，慶尙道固城縣，天狗星落，海水沸湧，赤如血。
5月21日
○庚寅，流星出河鼓入天屛，狀如雞卵。
○群烏集于白鹿山終月。
○置張思靖于靑州。初，門下府上言：「思靖幸以武藝，特蒙聖恩，得與開國定社之列，致位相府，宜當小心恪謹。於今月十九日，執前判事南宮恕之妻，割其耳，從而擊殺，其隣里之人，被傷幾死者亦多。其亂法之罪，孰大於是！願殿下斷以大義，令攸司收其職牒，鞫問所犯，明正其罪。」上以開國定社之功，不許鞫問，只遞[8]職牒，放于咸州。事下憲府，淹延數日，門下府劾雜端閔公生。司憲府上言：「邇者，張思靖乘酒使氣，擊殺前判事南宮恕之妻，大爲不道。殿下以功臣之故，宥以流之，其於處功臣之道得矣，然未厭衆心，物論沸騰。夫罪莫重於殺人，而思靖之殺人，又有甚焉。有耳目者，莫不切齒，殿下宜以至公處之。昔者，咸丘蒙問於孟子曰：『舜爲天子，皐陶爲士，瞽瞍殺人，則如之何？』孟子曰：『執之而已矣。』苟或殺人，雖天子之父，猶當執之。況功臣乎？思靖險狠暴戾，恃功專恣，白晝大都之中，擅殺三品官之妻，又撻隣里男女五六人，而有孕婦幾至於死。思靖何人，而敢如此哉！王法必誅，宜置極刑，但以有功，只收職牒，流置咸州。思靖則得保首領爲幸矣，然咸州，王迹所起之地，不可置之罪人。望令攸司，籍沒家産，移置海島，終身不齒，則私恩公義，兩得之矣。」不允，只令移置靑州。刑曹上言：「張思靖敢行私憤，以干邦憲。請依憲司所申，以戒後來。」又不允。
六月
6月1日
○庚子[3]，罷右散騎尹思修經歷之任。門下府上書曰：「諫官，殿下之耳目，首領官，使司之手足，不可相兼，今者以右散騎尹思修，兼授使司經歷之任。願自今勿以諫官兼經歷之任。」從之。
○門下府請罷義安公判門下之職及其兵權，不允。疏曰：
古者，始封之君，不臣諸父昆弟；封君之子，不臣諸父而臣昆弟。此所以著親親之殺，而尊君臣之分也。殿下旣爲封君之子，其叔父之親，待以不臣之禮，乃合古制。今者，義安公和位冠廟堂，兼掌兵權，此於不臣諸父之義，有所嫌矣。伏惟殿下，一依古制，待義安公以叔父之禮，罷判門下之職及其兵權。
○上率百官，詣太上殿獻壽。諸公侯及靑城伯沈德符，門下侍郞贊成事成石璘、淸川伯李居仁等侍宴。石璘啓曰：「昔唐太宗獻壽於高祖，起舞，高祖亦起舞。願上起舞。」上卽起舞，太上王亦起舞，極歡乃罷。賜李居仁水精帶一腰。
○放前商議中樞院事郭忠輔于淸州。初，忠輔與其子承祐，以私憾，執前少監黃文及其妻與學生金桓等，縛而抶之幾死，又以人屎汚其口頰。刑曹上言：「忠輔資本庸鄙，惟以武材，位至樞府，誠宜謹愼，圖報上恩，不此之顧，率不肖子，逞其私憤。乞將忠輔父子，收其職牒，依法痛懲。」上以忠輔素著戎功，只流淸州，罷承祐別將職。
○憲司請除別賜田，不允。疏曰：
御衆之道，不過公與信而已。田法之文，有曰：「公私賤口、巫覡、倡妓、工商、僧尼、賣卜盲人，不許受田。」原其初意，所以示信於民，而防其亂也至矣。人持一通，見聞已熟，而一有所毁，則人必謂殿下，刊行之法，猶毁之，況其他乎？願自今，有亡身隕命，功勞可紀者，必下都評議使司，議其可否，然後給之，其夤緣成說，干冒別賜者，一行抑絶，其庸賤之流，曾有功勞，已受別賜者，亦令攸司，追還其田，賞以他物，一依公文之制。
○日本國使詣闕，賜酒食。日旣夕，令軍器監張火戲以視之，倭驚曰：「此非人力所爲，乃天神使之然也。」
6月15日
○甲寅，上不豫。
○中樞院副使金陸，與通事李玄，自京師先至，言聽許承襲事，賜內廐馬各一匹。
○刑曹上書，復請郭忠輔父子依律斷罪，不允，只遞[8]承祐職牒。
○憲府囚故參贊門下府事金仁賛妻李氏于刑曹獄。初忠輔稱李氏爲族，往來通奸，事覺。憲府繫獄問之，李氏曰：「失行，非獨我也。檢校中樞院副使李元景妻權氏，與我同焉。」由是權氏亦逮獄。憲司上言：「頃者，張思靖恃功驕恣，擊殺三品員妻。臺諫法官，交章請罪，殿下紀其微勞，不置於法，人懷憤惋。今郭忠輔亦以睚眦挾恨，敢於私門，縛捶有官之人及妻幾死，且以大臣金仁賛妻，妄稱族親，任然通奸。非惟此也，强奸良女，擊殺無罪之人，積惡甚矣。府與法官，交章請罪，未蒙兪允。臣等竊謂，殿下前宥思靖，人望缺矣，又宥忠輔，懲惡無門。願收忠輔職牒，鞫問科罪。」門下府亦言：「忠輔本以市井之人，濫蒙國恩，位至樞府，固當謹畏，圖報國恩。頃者，忠輔掌兵於交州道，脅一道良家女子，皆以爲妾，奪其畜産，其所經過，縱兵剽掠，民皆痛心曰：」寧逢倭寇，不逢忠輔。「幸逃天誅，以至今日。又奸同列金仁賛妻，杖擊前少監黃文及妻等三人幾死，且以人屎汚其口頰，其毁傷風俗，無與爲比。憲司刑曹，交章請罪，以至再三，殿下只令收其職牒，付處本貫。近者，張思靖擅殺人命，臣等上言，釋此不問；擾法之臣，相繼而起，殿下不聽。不月之間，忠輔如此，臣等竊恐此乃宥思靖之致然。今若又宥忠輔，是使如忠輔者，接踵而起也。古之聖王，所以制治於未亂者，良以此也。伏望俯循憲司刑曹之請。」不允。故贊成事鄭熙啓妻辛氏，聞李氏引元景之妻，恐將及己，遂逃焉。旣而，李氏果引辛氏及中樞趙禾之妻金氏數婦人，醜聲播聞，所司竝將問之。上聞之，命巡軍知事黃碩中，流辛氏於白州，金氏於衿州。召臺省掌務曰：「金氏、辛氏，已流于外，自今以後，閨門之內，風聞之事，置而勿問。」初大將軍姜昇平，乃仁賛妻李氏先夫姜世孫從姪也。與其兄姜大平，亦通于李氏，憲司遂劾昇平，上以事在宥前，特原之。元景妻權氏，初嫁安腆，再嫁安沼，又嫁元景，人目爲淫婦。僧志敬、尙文等亦通焉。憲司核實移刑曹，志敬及權氏各杖九十，志敬充水軍，尙文逃。
○刑曹都官上言，請成公私奴婢之籍。其言曰：「公私奴婢成籍革弊之法，國家重事。其奸詐之人，或有將奴婢名字、齒歲、傳來宗派，變易施行者；或有以負債良人、異土人口、典當奴婢、他人奴婢，爲自己奴婢，汎濫載錄者，本司秩卑，難於科斷。願依給田司例，司與刑曹判事臺省各一員，僉議施行。」上納之，然事竟不行。
6月22日
○辛酉，上康復。
6月27日
○丙寅，夜，天箭落于慶尙道陽智浦。
○賀登極使右政丞金士衡、陳慰使政堂河崙、進香使判三司事偰長壽，奉[9]禮部咨文，回自京師，上冕服躬迎，百官具公服上箋稱賀。咨文曰：
建文元年四月二十五日，準朝鮮國咨，該本國王年老疾病，已令男某，權署句當，咨請奏聞，明降施行。本月二十六日早朝，本部尙書陳迪等官，於奉天門，欽奉聖旨：「已先太祖皇帝，詔諭本國，儀從本俗，法守舊章，聽其自爲聲敎。今後彼國事務，亦聽自爲。」欽此。擬合移咨，照驗施行。
○罷司憲雜端金孝恭職，令憲司幷糾三軍府。國初，上、大將軍遞直，巳三刻肅拜，已有成法，厥後不能遵守，故使司受判，令兵曹依舊遵行。孝恭嘗爲兵曹正郞，具擧事狀，移文三軍府。首領官朴淳令曰：「上、大將軍當遞直之際，於巳三刻肅拜，乃《六典》所載，又有內旨。及遞直，上、大將軍以肅拜啓。」上曰：「近者不行此禮，今行之，何也？」於是，上將軍柳濕、大將軍權軫、朴習等，謂淳詐傳內旨，告于三軍府，憲司聞之，劾淳以詐傳內旨。三軍府上言：「雜端金孝恭，嘗爲兵曹，依古法移文三軍府，今乃反劾朴淳，且柳濕、尹坤、權軫、朴習等，以使司受判申明《六典》之事，妄謂詐傳，皆下攸司，鞫問其罪。」上只罷孝恭職。中丞李升商等上書曰：
左軍將軍朴淳謂：「巳三刻遞直肅拜，乃《六典》所載，近日亦有內旨。」上將軍柳濕、大將軍尹坤等，謂是無根之言，告諸三軍府。本府聞之，劾淳詐傳王旨，而三軍府反劾憲司曰：「淳非詐傳，乃據使司申明《六典》受判耳。」然本府，殿下耳目之官，京外彈糾，一皆主之，而本府得失，庶司無得而議也。況三軍，宿衛王室，唯掌中外兵事而已，今乃劾耳目之官，豈其職耶？願自今，許令本府幷糾三軍府。
上許之。
○上議營宗廟於松都。上謂左右曰：「今寡人在舊京，而宗廟在新都，誠不可也。欲移宗廟，身親奉祀，何如？」參贊門下李居易對曰：「太上王創業，作都漢陽，宗廟宮室咸在。今欲移之，實非繼述之道。每遣大臣攝行可也。」上[10]曰：「卿之言是也。」
〈恭靖王實錄卷第一〉
秋七月
7月1日
○己巳[3]朔，誕日，受朝賀，宥二罪以下，宴群臣。姜昇平亦侍宴，衆皆笑之，昇平不恥。張思靖、郭忠輔幷宥之。
○自辛未至癸酉，太白晝見經天。
○以日本國大相國破賊之言，議罷騎船事。
○日本國對馬島都摠管宗貞茂遣使來獻方物及馬六匹。其書曰：
陪臣刑部侍郞宗貞茂拜書政丞閣下。久仰德化，無由瞻拜。五十年前，吾祖曾爲此地之宰，曰：「不敢有負貴國鴻恩之意。」爾後官差酷吏，專縱貪婪之心，獲罪於左右者，豈免鈇鉞之誅乎？此輩去歲，曾無噍類，天敗之也。今以不肖，補祖之職，玆者不揣己量，叨濫納款。蓋以關西强臣，拒朝命，用縱橫之兵，侵掠旁午。海陸無官法，邊民每歲，縱放賊船，虜掠貴國沿海男女，燒殘佛寺人屋，此非國朝所使也。今則國土一統，海陸平靜，朝命嚴禁，人民懼法。今後貴國人船，來往無礙，沿海寺宇人家，依舊經營，則陪臣心願也。天日明矣，不敢食言。謹罄丹衷，仰冀憐察[11]。
○使司及諸公侯，會于西江，觀兵船。
○領三司事沈德符呈辭，不允。
7月10日
○戊寅，雨雹于忠州北鄙，傷穀。
○慶尙道固城吏南琴，受豐海道經歷之任。門下府依《經濟六典》前朝奉翊、本朝通政以下從鄕之法，移文憲司，繫琴于獄，特命視事。
○以天災地怪屢見，設祈禳道場五日。
○有人孫乙卿，耕田得金片，刑曹請充國用，不允。
○完山君李伯由卒。伯由，全州人，登第。値國初，與於勳盟，諡良厚。子粟、粢、稛。
○日本左京大夫六州牧義弘伐九州克之，遣使來獻方物，且言其功。上欲賜義弘土田，以簽書中樞院事權近及諫官之議乃止。義弘請云：「我是百濟之後也。日本國人不知吾之世系與吾姓氏，請具書賜之。」又請百濟土田。下都評議使司考其家世，世遠無徵。假以百濟始祖溫祚高氏之後，議給土田三百結。簽書中樞院事權近致書都堂曰：
竊惟今者，奉承王旨，賜土田于日本國六州牧義弘之事，不若授以封君之爵，歲賜俸祿，以褒其功之爲宜。夫錫土田，有不可者七。以我之土田，與彼之人，一不可也；歲輸租稅，似乎納貢，二不可也；彼將歲遣人，親自收租，吾民受害，三不可也；禁之則彼必含怒，順之則害及吾民，四不可也；彼固難信，後有不順，收其土田，因而成釁，五不可也；彼將責曰：「我所受田，傳之子孫，何故奪之？」名以復田，來寇於我，彼直我曲，變將不測，六不可也，我疆之田，爲彼之有，後世必爲子孫憂，七不可也。又況錫以土田，似乎弱國割地，與强國求和之事。吾之土田，納貢于彼，而吾若爲彼之邊鄙，或有不順，收之固難。授以爵命，似乎大國錫命小國之卿之義，我之威名加于彼，而彼若爲吾藩臣，苟有不順，責以大義，收其爵命，停其祿俸，彼將何辭以責我哉？輕重之勢、利害之機，較然可覩，伏惟擬議申聞施行。
使司以其書啓聞，上曰：「事已定矣，不必多言。」左散騎常侍朴錫命等上疏曰：
竊聞《春秋》，謹華夷之辨者，以其非我族類，其心必異，萌猾夏之階也。後世《春秋》之義不傳，漢以南單于，款五原塞，賜姓爲藩臣，其後劉淵、劉聰，大爲中國之患；唐求援於戎狄，而卒被其毒；宋之二帝，北巡而不返，亦與金和親之故也。歷代之於戎狄，失其御之之道，反爲所制，班班可見。日本在我國東，世爲邊境之患，若中國之有戎狄也。今以六州牧義弘，有討賊之功，稱百濟高氏之後，賜田三百結以爲采地。臣等竊謂，義弘有討賊之功，賞以錢帛可也。山川土田，受之天子，不可私以與人也。且倭之爲人，其心强狠，變詐無常，無禮義之交，惟利是視。今義弘旣有六州之地，其人民之衆、甲兵之利，非不足也，而欲明百濟之後，願得百濟之地，其設心未可知也。若因采地之故，出入無防，窺覘虛實，以生不測之變，則雖悔於終，亦將奚及！願殿下，賞義弘以金帛與其所求大藏經板，毋以土田錫之，則其御戎賞功之道，得矣。
下使司議之。門下侍郞贊成事成石璘、參贊門下府事趙英茂、政堂文學河崙、參知門下府事趙溫，從郞舍所陳，餘皆不從，中樞院亦互言得失。使司啓聞，上亦不從曰：「義弘向吾國推誠破賊，其所求惟此事，況本非要土地，乃要推明本系也。是乃行虛惠而獲實報也，何不可之有！設有後變，臨機應之，又何難乎！」事下戶曹給田司曰：「日本國六州牧左京大夫義弘，本百濟始祖溫祚王高氏之後，其先避難，徙於日本，世世相承，至于六州牧，尤爲貴顯。比年以來，對馬等三島頑民，召聚兇徒，侵擾我疆，虜掠人民，以阻隣好。頃者，大相國以義發兵，身自督戰，殄殲其衆，而邊境人民，得以寧靖，使生民除害，而兩國修好。予嘉乃功，曰篤不忘，思有以報之。惟爾戶曹給田司，其考先祖之田之在完山者，依舊折給，以爲采地，用旌殊勳。」給田司奉王旨，移文於全羅道觀察使，令踏驗成籍，以充永業。使司言於義弘使僧以給田之事，僧答曰：「若明示世系，則休給亦得。」門下府郞舍等又上言：「日本國六州牧義弘，不當封采地，具疏以聞，未蒙進止，敢以狂瞽之言，再瀆天聰。《易》曰：」君子以，作事謀始。「大抵交結於人，必謀其始，始而不謀，悔吝隨至矣。今以義弘討賊之功，特稱百濟之後，錫之土田，竊恐後世爭亂之端，兆於此矣。伏惟一依前日所啓，謹之於始，爲萬世計。若以臣等爲迂遠而昧於治體，不賜兪音，則雖悔於終，噬臍無及矣。」校書監丞金時用，亦上言以不宜賜姓氏之籍及土田之意。
7月15日
○癸未，前江陵府使李曄戶牛一生二犢。
○慶尙道雞林安康縣李考婢萬月，一乳生三男，馬一生二駒。
○咸陽禾尺每邑金妻一生三男。使書雲觀稽古文，申曰：「一生三子主太平，一云不過三年，外國來朝。」
7月16日
○甲申，上不豫。
○以都邑未定，遣諸公侯詣太上殿稟命。
○命除戊辰被誅人屬公奴婢逃亡物故代立者。從判門下府事李居易之請也。
7月17日
○乙酉，慶尙道蔚州，海水赤如血。觀察使所報也。
7月19日
○丁亥，大雨震雷。
○命諸公侯及宰執，宴右政丞金士衡、判三司事偰長壽、政堂河崙于太平館。
○憫近代濫刑之弊，令攸司商量申聞。
7月21日
○己丑，上康復。
○引見日本使者副官僧十人于西涼廳。十人詣闕拜辭，賜苧麻布及人蔘、虎、豹皮等物，以謝大將軍及義弘，爲我國滅賊之意。且答大藏經板之請曰：「古有二本，一本，國人所印；一本，海寇火之，殘缺不完。將令攸司完補以遣，其具舟楫來輸焉。」
7月26日
○甲午，熒惑犯房二星。
○以西原君韓尙敬，爲京畿左道都觀察黜陟使。
7月29日
○丁酉，夜四更，鵂鶹鳴於壽昌宮西南。
八月
8月2日
○己亥，鵂鶹鳴于宮城。
8月3日
○庚子，房星犯金星。
○下敎禁奔競：
王若曰，若稽古昔，舜命龍以朕堲讒說殄行，震驚朕師，而臻泰和之治；箕子告武王以民無淫朋，人無比德，而成忠厚之風，數千載之下，皆可得想也。至若前朝之季，紀綱陵夷，朋黨相結，讒譖相尙，離間君臣，殘傷骨肉，以至於亡。恭惟我太上王，賴天地祖宗之佑，創朝鮮社稷之基，至于寡人，嗣守艱大，盍圖所以咸與惟新之化哉？然餘風未殄，私相比附，奔競聚會，譖人扇亂者多矣。若不用重典，以示禁令，浸潤膚受，得以恣行，將必至於阻我盟好，疑我宗室，間我君臣而後已。與前朝奚擇哉？繼自今宗室、公侯、大臣、開國定社功臣，至于百僚、庶士，各供乃職，毋相私謁。如有冤抑告訴，許於各其衙門及公會處，謁見陳告，毋相隱密讒毁。違者，憲司糾察，主客皆竄遐方，終身不齒。凡族中三四寸及各節制使大小軍官，不在此限，然有造言生事，罪同。若所司刑曹決事員，則雖於三四寸及所屬節制使處，除問疾弔喪外，亦不許私謁，違者罰同。功臣慶弔迎餞，不在此限。於戲！摠百官頒號令，惟爾廟堂之職，體予至懷，痛行禁令，一革前朝之俗，挽回虞、周之治，以永朝鮮億萬年之業。
是時，諸公侯各擁兵衆，私謁成風，交相譖毁，故下此敎。
○左政丞趙浚上箋乞辭，不允。箋略曰：
臣聞盛滿不止，蕭何所以自辱；封留知足，張良所以保全。臣自遭太上，逮事殿下，盛滿之極，措身無地，深以蕭何爲戒，張良爲法，罄竭至情，仰瀆天聰。伏念臣早志于學，粗涉經史，始事玄陵，侍奉帷幄，中遭否運，若將終身。不期太上，一見如舊，待之不次，起臣衰絰之中，置諸憲司之長。臣由是感激，知無不言，太上包容，言無不從，赫然奮發，勵精圖治，昭布公道，振起頹綱，革私田以足民養，黜僞姓以復王氏。天不悔禍，王氏昏迷，奸臣搆隙，不思太上匡復之功，反生忌疾，指太上爲權重，目臣等爲朋黨，嗾使臺諫，謀殺臣等，尋圖太上。天佑太上，諸公奮義，兇徒瓦解，臣亦生還。於是天命人心，已去王氏，謳歌獄訟，皆歸太上。是由太上，積德潛邸，昭格於蒼蒼之使然，臣安有毫髮之力於其間哉？大事甫定，位以大宰之崇，錫以食邑之封，冠名開國，賞賜鉅萬，太上所以生我貴我卵翼之德，極天蟠地，言之不覺涕泣。臣與道傳、南誾，同功一體，初無纖毫之隔，自道傳得罪天子，與南誾結好，謀攻遼東，規免一己之禍。臣當是時，病臥於家，太上遣二人，枉咨於臣，臣力疾作氣，上謁天門，奮發愚衷，得回天意，邪謀遂沮。由是二人，與臣猜隙，勢不相容，路人所知。當太上失豫彌留之際，惟此二人，欲肆其慾，貪立幼孼，奸軌已成，禍在朝夕。幸賴天地祖宗陰相之力，諸公駙馬擧義先發，兇黨伏誅，國步再安。殿下擢置臣於上功之列，錫以山河之誓，圖畫雲臺，賞賜尤極，德至渥也。及乎流言繼作，眩惑衆聽，臣浚隕越，以竢鈇鑕。殿下憐臣愚直，察臣無罪，天顔慘默，泫然涕下，生死肉骨於雷霆之下。臣於是時，知有殿下，不知有一身也。臣之耿耿，天地鬼神，所共赫臨，事不避難，竭心奉職，死而後已。此臣所以報太上，而忠殿下之職分也。然臣性本駑鈍，不學墻面，愛君憂國之念，雖切於心，輔世澤民之道，未領其要，久處論思之地，曾無輔弼之益。日者，星芒示譴，山石崩頹，群烏夜噪，無非臣愚，久防賢者之路，未克燮理之所致也。《易》曰：「知進而不知退。」《書》曰：「臣罔以寵利居成功。」《傳》曰：「知足不辱，知止不殆。」此聖賢之格言也。願殿下除臣食邑之封，解臣政丞之職，使臣優游盛化之中，保全犬馬之餘年，則臣生效華封之祝，死期結草之報。
上未覽箋，謂都承旨李文和曰：「昨夢，浚見予，自敍恭愍王以來歷仕之勞，乞免政丞。」言未訖，文和展浚箋開讀，上嘆曰：「予以否德，承此丕基，庶賴勳臣協輔，以致隆平，何乞辭之亟也！」乃使右承旨李淑，齎不允批答，至浚第慰諭之。略曰：
卿天資英毅，識度淵深。遇我太上王，盡忠輔益，以創萬世之丕基，國家賴以爲安，生靈倚以爲命。不幸奸伏蕭墻，禍在不測，而卿仗義決策，夾輔宗室，推戴寡躬，以定嫡庶，置社稷於盤石之固，措斯民於衽席之安。惟卿之功，宜誓帶礪，惟卿之德，宜冠廟堂，仍授上相之任，期致昇平之治，退托之辭，非所欲聞。且予昨夢，卿告以辭職，而予慰勉不許，及朝而卿書適至。於戲！君爲元首，臣爲股肱，一體相須，以成其治。苟非衷誠相感、聲氣相應，則安得卿有心，而予輒夢乎？自今卿以盛滿爲戒，予以保全爲急，庶幾君臣各盡其道，而亦有辭於後世矣。近者天之示變，地之見異，皆否德所召。卿當助我，求所以消變之道，不當求去以慼我也。姑安厥位，以副予懷。
浚讀之感泣。
8月4日
○辛丑，雨血于白雲山白雲寺。
○趙溫、鄭南晋、趙珍，日侍擊毬，各賜馬一匹。
8月6日
○癸卯，慶尙道海水，自蔚州至東萊長三十里、廣二十里，赤如血，水族盡死，凡四日。人云天狗星落海中所致，命設道場于通度寺以禳之。
○召右補闕黃喜，命署楊弘道敎牒。弘道，醫人，母本金允澤之婢也。受郞將，門下府不署敎牒，故有是命。
8月8日
○乙巳，鵂鶹鳴於新都勤政殿鷲頭，又鳴於太廟之傍。
○頒宥旨：
王若曰，予以眇躬，幸賴天地宗社之佑，獲纉丕基，夙夜惟寅，勵精圖治，期至昇平。然而不明于德，昧於時措，民不被澤。且人事感於下，則天變應於上，故古之王者，每遇災變，必修人事，或側身修行，或發政施仁，蓋反其本，應天以實也。近者，天變地怪，屢彰譴告，實由寡人否德之致。慄慄危懼，若涉淵氷，飭躬修省，思免厥愆，宜勤恤於民隱，庶小答於天心。自建文元年八月初九日昧爽以前，二罪以下已發覺未發覺，已結正未結正，咸宥除之。雖干一罪，互相連逮，涉於疑似者，宜卽申聞，取旨施行，敢以宥旨前事，相告言者，以其罪罪之。所有事件，條列于後。一，獄囚淹滯，雖甚不可，若其死罪，所當精察。今中外官司，畏其遲緩，務欲速斷，濫加鞫問，致傷人命，實所不忍。自今中外官司，罪之輕者，宜卽斷決，毋致淹滯；外方死罪，毋得彼此移囚。每於罪囚在處，監司親到，詳窮情僞，毋委守令，嚴加刑問，以致冤枉，以體予欽恤之意。其中外輕罪，淹滯不斷者，憲府、監司，考察糾理。一，自戊辰至戊寅，被誅人員奴婢，皆屬各司，不堪其苦，以至逃避，令其本主代立，致使主奴，皆失其所，怨謗滋甚。中外官司將上項人員奴婢家舍及其贈與奴婢，各還本主；戊寅年被誅者家財，亦令還給。一，前朝之季，倉廩虛竭，凡爲國用，强取於人，不卽給價，淹延歲月，民甚不便。今濟用庫，其弊尙存，已曾納物未受價者，皆悉給之。自今所用，雖當急遽，必先給價而後取，毋敢强焉。一，民無遠慮，侈用傷財，以至窮乏，所當禁制。且今幸致年豐，盛設酒食，群聚宴飮，糜費甚煩。凡中外公私宴飮，一行禁斷，以阜民財，違者糾治。一，牛以耕田，有功於人，屠殺之禁，已有著令，頑暴之徒，尙不畏法，私自屠殺。自今中外官司，嚴加禁斷，違者痛治。一，《經濟六典》備載治國之要，自今頒布中外，遵守擧行。違者，內而憲司，外而監司，嚴加考察，毋致廢弛。一，中外寺社所屬田地，許令本寺專收其租。於戲！畏天之威，敢忘警戒之志！爲政以德，宜推寬恤之仁。其務行之，以副予意。
8月9日
○丙午，鵩鳴于宗廟屋上，聲如笑號。
8月10日
○丁未，鵩鳴于新都勤政殿上。
○翌日，鳴于壽昌宮屋上。書雲觀啓云：「宜避正殿，齊心愼慮，消去變怪。」上曰：「一宮之內，避之何益！宜擇別所。」
○設祈禳道場于佛恩寺。
8月12日
○己酉，月犯牽牛。
○設神德王后忌齋于興天寺。是日，太上王幸廣明寺，別設忌齋。
○功臣都監進御容及定社功臣影子。
○太上王如天水松亭，餞興天寺主法祖生之行。
8月15日
○壬子，鵂鶹爲鳶烏所毆，來集于勤政殿上。集緇流讀佛經以禳之。
8月19日
○丙辰，流星大如盆，自西流于東。
○門下府上書陳時務：
一，求言納諫，人主之要道，君不納諫，則無以知其過。是故以大舜之智，好察邇言；以成湯之聖，從諫弗咈。由是觀之，歷代帝王之治，莫不從諫而致然。日者臺諫上疏，或不賜允，留中不下，以致言路塞而下情不達，恐非先王治天下國家之道也。願自今，臺諫所啓之事，卽賜兪允，以廣言路，以達下情。一，古之聖王，朝以聽政，晝以訪問，暮以修令，未嘗頃刻而怠於政事。殿下旣承祖宗之業，誠宜夙夜匪懈，自夏至秋，未有視朝聽政之日。今天妖地怪，屢彰譴告，豈非怠於政事之致然歟？殿下當恪謹天戒，視朝聽政，日與群臣，講論治道，以答天心。豈可祈禱神佛，以去災異之譴？願殿下，於每月六衙日，令各司所掌之事，具本啓聞，親自裁斷。一，三年之喪，萬世之常經；起復之制，一時之變例。是故當國家危亂之際，人臣有才兼將相，身佩安危者，則必須奪情起復，以任其事，誠有所不獲已也。豈可行於治平之世哉？況諫官掌獻替，以正人主；憲司掌糾察，以繩百僚。是以臺諫之官，必先正己，然後可以責難於君，可以糾治風俗。願自今毋起衰絰之人，以授臺諫之任，其餘起復之制，一依《六典》。
時全伯英丁母憂廬墓，以大司憲赴召，故郞舍言及之。上自五月患痢疾，然有啓事，無不裁決，近雖康復，又因雨潦，不視衙朝。然至於聽政，不論朝暮，不忌內外，啓輒聽斷。至是，諫官言天變地怪，皆怠政所致，上甚慙赧，卽許之，唯論起復一條不下。
○分遣行臺監察於各道，潛行體察民間利害、守令得失與州郡老奸之病民者。
○御中門視朝。
○誅朴元吉妻卞氏。卞氏私于亡夫朴冲彦之鶹大及沙顔，至是再適元吉。元吉知其狀，卞氏乃懼，謂其弟季良曰：「吾夫性暴，難與偕老。」季良不答，卞氏遂惡季良，與包大謀，結靖安公第寺人金貴千作過房，贈以奴婢四口。使包大因貴千以告靖安公曰：「予之未適元吉也，今年正月，李養蒙爲其兄養中媒我曰：『吾嘗率才人數百人，吾主將義安公，亦有麾下軍數千人，一日鼓亂，安知其不爲大將軍乎！』及嫁元吉，嘗與元吉語之，元吉曰：『吾亦一日見義安公，公曰：「吾之氣像如何？吾得大位，亦何難乎！」』今元吉及季良，與養蒙、養中等，潛謀搆亂，事將發矣。盍早圖之！」靖安公聞于上。於是，諸公侯及諸節制使，俱會闕下，使大將軍沈龜齡，執元吉鞫之。元吉曰：「無是事也。」卞氏逃焉，靑原侯得之，幷包大囚之，使與元吉、養蒙參問。卞氏曰：「養蒙，義安公麾下牌頭也。與吾夫謀立義安公，將欲發事。」義安父子聞之，震懼哭泣。元吉及沙顔，皆被杖病死。鞫養蒙等，皆無驗。包大曰：「吾兄弟通乎主婦，而元吉覺其事，故搆飛語，欲陷之死地，實無是事。」於是，盡釋養蒙等，其卞氏及包大處斬。
○門下府上言，請罷公私放牧，不允。疏曰：
古者，度閑曠之地，置牧馬之場，令太僕監之，晝牧于場，夜入于閑，不使傷農。今內乘牧馬之人，侵漁附近之民，一有不順其慾者，則驅所牧之馬，納諸禾穀之田，無告之民，罔不憤惋。且諸節制使道及三軍十司、成衆愛馬，亦於圻內，各占私場，晝夜縱馬，彌滿田野，所遇之田，蕩然無遺。田夫不忍而驅逐之，則反爲牧人所制，拱手無言，痛心飮泣者衆矣。然則歲雖豐穰，何益於民哉！宜遣監察，巡行考察，使內乘牧人，毋得縱馬傷穀，違者痛治，其上項私放牧，一皆罷之。
上只令行臺監察，分道考察，其公私牧場不罷。
8月25日
○壬戌，大風拔木。
○移置三軍纛于康安殿之看樂廳。
○上傷風不豫。
8月26日
○癸亥，慶尙道寧海、長鬐、盈德、淸河等地，海水赤黑，迎日、固城等縣，海水赤，水族爛死。
○遣戶曹典書崔云嗣，報聘于日本。
○上稍康復。
○太上王如洛山寺，設《楞嚴》法會，翌日還。
○慶尙道都觀察使林整辭，以趙璞代之。
8月29日
○丙寅，霧。明日亦如之。
○上康復，爲擊毬戲。
○流淸川伯李居仁于淸州。初，居仁謂妹夫禮曹典書閔慶生曰：「弟居易與其子佇，銜君壻趙璞，欲發其父子聚[7]麀事，潛欲犯夜起兵以殺璞。」又謂居易曰：「趙璞有才氣，且於懷安、靖安公、李茂，皆有姻婭之故。璞若蒙宥而來，禍必及君父子矣，宜速圖之。」言泄，命簽書中樞院事李詹，與門下散騎朴錫命、司憲中丞李升商、刑曹典書鄭符，交坐巡軍，執居仁、慶生對辨。居仁告以聞諸居易之奴，旣而伏其誣，乃流之，釋慶生復其職。
九月
9月2日
○己巳，月犯建星。
9月4日
○辛未，地震。
○狐鳴于壽昌宮城中。
○門下府劾司憲雜端閔公生。初張思靖殺南宮恕妻，其子訴冤于憲府，公生托以各位不齊而不受理，故郞舍劾之。懷安公芳幹，公生之姊夫也。白於上，令公生復視事。臺諫員，不待改批而復仕，自公生始，郞舍又劾之。遂上疏言：
法者，先王所以治天下國家之本也。是以，創始之君，立法創制，繼世之君，遵守成憲，不敢輕改，古之道也。太上王踐祚之初，設官分職，令諫官主諫諍格君心，憲司守邦憲糾百官，刑曹掌邦禁詰奸慝，故居是官者，必先守法，然後可以諫諍於君，可以糾百官而詰奸慝。一有不能守法者，則臺諫劾之，以懲不恪，而人主亦不敢經宥，以重其法。今者憲司刑曹，犯法被劾，而殿下輒令還仕。是則輕改先王之法也，臣等竊恐未合於繼世守文之道。且憲司刑官，苟被劾焉，但當改行自新，今乃不顧禮法，唯利祿是急，規復舊任，恬不爲愧，豈能糾百官詰奸慝哉！願自今，臺諫刑官犯法被劾者，毋令復任，以守先王之法，以懲不恪之臣。
疏上，可之。仍命都承旨李文和傳旨曰：「自今上疏之辭，毋得倨傲[12]，今日以前被劾者，毋得擧論，風聞疑似，亦莫彈劾。」時刑曹議郞具宗之、佐郞朴安義，以他事被劾，上遂召公生及宗之、安義，命還本職。郞舍聞而更劾公生，芳幹訴于上。上怒，召掌務右拾遺卓愼責之曰：「公生已承命還任矣，又劾之，何？」對曰：「臺諫刑曹郞吏被劾者，必須改下，然後出仕，古法也。公生豈以承命，遂廢成法乎？」上怒曰：「所司之所爲，未必皆是，而自以爲是；予之所爲，未必皆非，而反以爲非，其故何哉？」卽命巡軍當直員，押送其家，令勿視事。
9月10日
○丁丑，熒惑犯太微、上將。
○木星犯左執法。
○令巡軍螺匠，押送左拾遺金益精于其家。益精力疾詣闕啓云：「向者門下府上疏言：『臺諫刑曹員吏被劾者，勿許口傳還仕。』上旣許之，今又責卓愼歸家，臣恐自此言路蔽塞。且郞舍掌務，乃臣也，非愼也。」上使李文和傳旨曰：「爾以寡人前日之事爲非耶？」益精對曰：「臣近因謁告，未嘗知之，然公生之出，則古無此例，臣不敢不啓。」
○司憲中丞李升商等上言。略曰：
伊尹稱湯之德曰：「從諫弗咈。」傅說言於高宗曰：「后從諫則聖。」其或自聖，而遠忠直近邪佞，則反是。今門下府郞舍等，職在言責，劾其不法者，其職也，而殿下不以爲是，反從而譴之，臣等竊恐自是忠讜之士，鉗口結舌，而下情不達於上矣。昔者，子思言於衛侯曰：「君之國事，將日非矣。君出言自以爲是，而卿大夫莫敢矯其非。賢之則順而有福，矯之則逆而有禍，善安從生！」此實萬世之格言也。願殿下念玆在玆，以宥門下府郞舍等，則言路開而下情達矣。
○刑曹議郞鄭渾免。渾妻母在晋州遇疾，渾夤緣復于上，求藥餌，且干乘馹而歸，門下府劾之。啓云：「《經濟六典》，凡有職事者，除父母奔喪外，不許關外出入，如有不獲已，辭職而歸。渾以刑官冒法而行，請治其罪。」從之。
○太上王使敬順宮主爲尼。宮主，李濟之妻也。臨剃髮，泫然泣下。
○復各道騎船軍。以慶尙道兵馬都節制使之報，慮海寇復爲患也。
○貶門下府郞舍，皆左遷。左散騎常侍朴錫命爲安州牧使，左諫議大夫安魯生爲鐵原府使，直門下權軫知陜州事，內史舍人金汾知稷山郡事，免補闕黃喜、許稠官。右諫議大夫孟思誠，以視事日淺，初不與議，乃與金益精、卓愼，皆復職。益精、愼，托父母之病，相繼辭歸，閔公生復爲雜端。
○倭寇西北面宣、博州，遣助戰節制使陳乙瑞于西北面，朴蔓于豐海道，李彬于忠淸道，崔雲海于全羅道。
○日本對馬島摠管宗貞茂，使僧等詣闕拜辭，各賜黑麻布三匹、白苧布三匹、虎皮一領。
○上欲畋于海州，憲司上疏止之。疏以爲：「禾稼未收，倭寇來侵，欲幸溫井，實爲未可。」召侍史安省曰：「予有宿疾，欲如溫井，其勿復言。」翼日，參贊門下府事李茂啓云：「本都所畜糧餉不足，請輸豐海道米菽。」上謂左右曰：「昨不從憲司之諫，竟夕心未平。今雖農隙，予之所至，豈無百姓之弊哉？」遂停溫井之行。上心猶有嫌焉，又欲幸原中浦，右散騎常侍尹思修等，復上書諫。略曰：
近年以來，土木役煩，加以飢饉，生民之困已極。幸賴殿下位育生成之德，屢降宥典，以罷百役，秋稼大登，閭閻無事，然困苦已甚，而休息未幾。雖曰行幸之際，禁令必嚴，無弊於民，然其芻蕘轉輸，糧餉委積，則皆出民力，豈可謂之無弊也哉？況今海赤於東，山崩於北，星辰之變、草木之怪，相繼而見，又海寇竊發，其勢滋熾，此正修省畏懼，不可少有苟安之時也。伏願殿下，姑停此，以謹天戒。
不允。
○是月，日本國博多城慈雲禪庵住持天眞，使人獻禮物，一歧安國新住持顯悅，亦使人獻禮物。
冬十月
10月1日
○丁酉[3]，倭侵瓮津。
○率宗親畋于江陰縣之原中浦，路上射獐獲之。是日，門下府上疏，請勿遊畋，上使承旨李叔蕃傳旨曰：「卿等以天變屢彰，宜戒逸遊。是則然矣，但予久不運身，致生疾病，玆欲出遊，以舒鬱結之氣耳。」
10月4日
○庚子，夜，雷電。翌日，畋于原中浦，還次于歧灘，上射二獐獲之。留都右政丞金士衡等來享上，夜罷。
○至自原中浦。
10月8日
○甲辰，大風暴雨雷電雨雹。
○除太上殿侍衛，以保和庫爲太上殿私藏。上召諸公侯及內相李居易、李茂、趙英茂曰：「昨日夜，天之譴告太甚。未知何事有違於天心？父王遣人於予曰：『吾之侍衛，不殊囚直，予常痛心。』父王之心若此，則吾與卿等，可不愧歟！今欲一依所命輟侍衛，如何？」因泣下霑襟。公侯宰相皆對曰：「唯命。」遂使朴英文告于太上王，凡事一依敎旨，侍衛亦除之。太上王甚喜灑淚曰：「王性本純厚，不傷我心，今之孝我，又如此哉！」
○下敎求言。敎曰：「今天變屢作，予甚懼焉。宜令兩府百司，各陳政刑得失、民間利害，實封啓聞。」
○簽書中樞院事權近上書，陳時政六事：
一曰正心術。人主一心，治民之本源，感天之樞機，不可以不正也。苟有所感，纔動於心，卽應於天。往者殿下，巡幸西郊，明日雷雨，又明日夜，有星變，旣還明日，又大震雷，災異荐至。蓋當馳騁射獵之際，殿下之心，必以爲樂。樂心一萌，卽是般遊無度之漸，故天現異，以彰譴告。欲消其變，亦在殿下一心之誠。昔成王一悟，天乃反風；宋景一言，熒惑退舍。天人之間，感應甚速。伏惟殿下，恐懼修省，虛懷納諫，毋溺宴私之安，毋徇嗜欲之樂，持敬以正心術，克勤以懋實德，以治民生，以應天道。二曰崇孝敬。孝者，人倫之本，王化之源。殿下富有一國，以事太上王，榮孝之至，無以加矣。然尊號未加，殿名未立，宮門之外，不設紅門，殆與平人之居無異，非所以示尊嚴也。頃者，門下府請立殿名，殿下允之，迨今數月，未聞擧行。萬幾之中，豈忘之耶？君爲臣之天，父爲子之天，太上王，卽殿下之天也。憂勤積累，創業垂統，以開億萬年無疆之基，以傳殿下，隆功盛德，與天罔極，而尊號未上，誠爲闕典。欲盡事天之道，當盡事親之誠。願自今，加上尊號，立殿名設紅門，開府置屬，數朝問安，益敦孝敬之誠。三曰勤聽政。古者人君，每日坐朝聽政，前朝中葉，怠於坐朝，始於六衙日一聽政，因有受朝之禮。及至衰季，但受朝而不聽政，失其本矣。我太上王，雖不受朝，每於衙日，必引政丞以下一二大臣，共議政治，有三益焉。敬重大臣一也，共論政治二也，君臣道合三也。今我殿下，受朝禮畢，卽入于內，未嘗坐朝聽政，亦未嘗引大臣論政，君臣之情，邈不相接，殆與前朝之季，無以異焉。願殿下，每於衙日受朝之後，坐而聽政，或入于內，則引大臣論議，一遵太上王成憲。四曰戒遊畋。遊畋之樂，雖人君之大戒，然亦有其道焉。古之人君，非不遊畋也，《禮記》曰：「國君無事，歲三畋。一爲乾豆，二爲賓客，三爲充君之庖。」乾豆者，乾之以爲豆實，是爲宗廟也。夏諺曰：「吾王不遊，吾何以休！吾王不豫，吾何以助！一遊一豫，爲諸侯度」，而孟子曰：「春省耕而助不給，秋省斂而補不足。」是爲民也。往日殿下，巡幸西郊，所獲之禽，乾之以爲豆實者幾何？所過之地，往往田畝有不收者，臣獲扈駕而觀之矣。有不可食而不收者焉，有可食而不及收者焉。不可食者，固可憫也，宜除其租；不及收者，亦可憫也，宜助其力。殿下見不可食而除其租者幾何？見不及收而助其力者幾何？不惟不助，而被芻秣者亦多有之。上不爲宗廟，下不爲民，而唯耽樂之從，未審天意以爲如何？此所以當其時災異屢見者也。願殿下戒遊畋，不敢般遊，苟或爲之，則必上爲宗廟，下補民業，而無耽樂之從。五曰立詞訟之限。詞訟之滯，冤屈滋甚。自辨定都監移來都官，奴婢爭訟，淹滯不決，兩邊俱瘁。乞令定限，必以訴訟呈狀日月爲先後，每於衙日，申聞所決一房決幾道；違者，糾理；誤決者，令憲司覆察。其兩府以上辨訟之法，前朝舊制，兩府招致聽訟官於其家，告其事狀，聽訟官聞訖，坐於本司而決。及至衰季，詞訟甚煩，奸僞日滋，聽訟官不得進於兩府之門，兩府乃反往於聽訟者之家，識者猶以爲非。自今年八月敎禁私謁之後，辨訟者不得進於私門。由是兩府，亦有往於聽訟官之庭，辨於奴隷賤人之中，非所以重爵也。或有恥之，不敢往辨，而懷鬱抑之志者焉。願兩府及顯官三品以上辨訟者，許於聽訟官家往辨，其非自己及同宗假托干請者，一依敎旨，嚴加糾治。六曰示政令之信。信者，人君之大寶。國保於民，民保於信。魏文侯不失虞人之期，秦孝公不廢徙木之令，所以全信也。殿下卽位以來，所降條令及各司所申依允者，悉皆良法美意，而不能盡行者多矣。如今年八月頒降宥旨內一款，戊辰年已來屬公奴婢還給之事，各司或因未有充代之人，至今不放，本主恐其久而不給，反謂國令以爲不信。宜卽定日，一皆放還，以示其信，其餘未盡擧行者，亦令憲司糾察施行，永爲恒式。
○以太上誕日，遣都承旨李文和，獻表裏及衣襨。上將獻壽，以患水痢未果，太上王聞之曰：「毋患今日之未來，宜速治疾。」仍賜文和網笠一事、段子衣一領。上令諸公侯獻壽，太上王不受。
10月13日
○己酉，昏霧。上康復，爲擊毬戲。
○鵩鳴于演福寺浮屠。
○興國寺金人出汗。
○司憲府上疏曰：
夫人主一心，萬化之源，政治之得失、民生之利害繫焉。若人君先正其心，無一毫私意行乎處事之間，而政平訟理，則人心和天地泰矣。復何災異之足患哉！往歲之冬，百僚所獻便民之目及言官所上之疏，皆切時病，而殿下之藥石也，今又令庶僚，盡言不諱。伏惟殿下，命建條例詳定都監，分爲三房，簡其嘗涉古制，識通時務者屬之，而其判事，則特命諸公已下領之。條其水戰陸守凡人物差役等事，付之一房；徭賦錢幣凡需於國家者及水陸轉運等事，付之一房；制度禁令凡綱紀於國家者，付之一房。將前後所獻，以類而分，輒使三房會議，然後達於判事，判事酌其可否，從宜而決。有荒遠而未及周知者，大則差人訪問，小則移牒各道，悉令呈報參考，取其宜於今不悖於古，利於民而亦便於官者，上達天聰，受可成籍，分府各掌官，守之以信，行之如式，則孰不囿於聖化之中乎？《書》曰：「有言逆于汝心，必求諸道；有言遜于汝志，必求諸非道。」伏惟殿下，不患言之不盡，惟患聽之不敏，不憚言之逆順，惟察事之是非，更加修省，克謹天戒，宗社幸甚。
○賜政堂鄭摠家米菽五十石，金若恒、曺庶、吳眞、郭海龍等十餘人家，亦各賜米菽二十石。從門下府之請也。
10月17日
○癸丑，雨。木氷。
○置條例詳定都監，分爲三房。以靖安公及左政丞趙浚、右政丞金士衡、參贊門下府事李茂、李居易、大司憲全伯英、中樞院副使柳觀爲判事，以右散騎尹思修等九人爲屬官。
○司憲府上言：「工商賤隷，不許混雜朝廷。」不允。時，內奴李德時爲義成庫別監，韓長祐保和庫別監，李生義順庫別監，故憲司言之。
10月19日
○乙卯，興國寺三金人出汗。
○自乙卯至丁巳，霧。
○判三司事偰長壽卒。諱長壽，字天民，其先回鶻高昌人。至正己亥，父伯遼遜挈家避地于我國，恭愍王以舊知，賜田宅，封富原君。壬寅，公年二十二，中同進士科，仕至密直提學，封完城君，賜號推誠輔理功臣。丁卯，以知門下府事，奉表赴京，奏免起取流移人戶李朶里不歹等，仍蒙許襲冠服。庚午夏，以高麗王氏復位定策功，封忠義君。壬申，知貢擧，夏，得罪配海上。太上王以潛邸知待召還，除檢校門下侍中，封燕山府院君。戊寅秋，上卽位，赴京奏聞，行至甛水站，會帝崩，蒙遼東都司阻當，沿途停留，稟奉朝旨，仍充進香使赴京。建文元年六月，奏奉聖旨，準請回還，十月，以疾卒，年五十九。訃聞，輟朝賜祭。官庇襄事，賜諡文貞。公天資精敏剛强，善爲說辭，爲世所稱。自事皇明，朝京師者八，屢蒙嘉賞。所撰《直解小學》行于世，且有詩藁數帙。三子，耐、衜、振。
○倭寇豐海道，燒兵船一艘，殺船軍五十名。
○下百官封章于條例詳定都監，令擬議以聞。
○倭寇豐州西村。
○上率百官，朝太上殿設享，太上王懽甚。上起舞，太上王亦起舞。沈德符、成石璘侍宴，夜分乃罷。太上王謂上曰：「內官李匡、咸承福，每違忤於予。」上流李匡於羅州，囚承福于巡軍。
○追諡政堂文學鄭摠文愍公。
○太上王幸新都。爲興天社之舍利殿落成也。且設水陸齋，以薦先王先妣若顯妣諸亡子壻及前朝王氏。初，太上王之將如新都也，門下府上言：「臣等謹稽《孝經》，曾參問於仲尼曰：『子從父之令，可謂孝乎？』仲尼曰：『是何言歟？當不義則子不可以不爭於父，臣不可以不爭於君。從父之令，焉得爲孝乎？』今太上殿下，因浮屠之事，不愛聖躬，冒寒跋涉，將幸新都，主上殿下，定省之曠，音問之疎，誠所軫念。伏願殿下，起敬起孝，達之以義，動之以誠，請止此行，更加誠孝，萬世幸甚。」疏留中不下。上欲幸天水北原，餞太上之行，以宿酲不果。門下府詣闕請曰：「殿下雖有醉困，亦宜勉强以出。」使知申事李文和傳旨曰：「卿等所言，誠合於禮。然前日獻壽，幸父王極懽，予不敢不醉。今欲起，困不自勝，且父王知我困甚，使之勿出，卿等勿怪。」令使司及各司一員，祗送崇仁門外。
10月29日
○乙丑，興國寺金人出汗。
十一月
11月1日
○丁卯[3]，日本西海道駿州太守貞宗，遣人來獻土物。
○令顯官六品以上各擧賢良。
○命宗親及勳臣，分典諸道兵。靖安公江原道及東北面，益安公芳毅京畿及忠淸道，懷安公芳幹豐海道、西北面，上黨侯李佇慶尙、全羅道，參贊門下府事李居易、趙英茂、參知門下府事趙溫、同知中樞院事李天祐，亦參典兵，其餘典兵者皆罷。初司憲府上疏，請罷家甲曰：
兵者，聖人之所不得已，不戢有自焚之災。今國家幸賴殿下之德，內無奸黨倡亂之釁，外無邊寇侵陵之患。而典兵者衆，巷陌之間，干戈交橫，常若有變者。豈不爲聖朝守文之累乎？《易》曰：「師或輿尸，凶。」程子傳之曰：「輿尸，衆主也。」願殿下深察輿尸之戒，任將授師，悉遵古制，宗親功臣外，不許掌兵。
上然之。至是，臺諫交章上言：
典兵者衆，則勢不相容，其理然也。盛朝自大小宗親，以至異姓大臣，分掌中外兵權，各擁兵衆，門列棨戟，或被堅執銳，出入宮門，中外戒嚴，人人自危，有如交兵對敵之時。兵制之紊，未有如今日者也。頃者上章，請減節制之額，殿下雖允其請，所減纔數人耳，未厭人心，物議沸騰。願殿下簡擇至親有忠義可典兵者主之，其餘不使典兵，以盡光武保全功臣之道。
疏上，有是命。
○中樞院使張哲暴卒。哲，義州萬戶列之子也。以開國定社之功，致位樞府，恃其威勢，多行不義。至是，扈從太上王于新都，疽發背，不愼。
○上率群臣，賀聖節。
○命作鷹牌，其無牌而擅放者，令憲司糾理。
11月7日
○癸酉，太白晝見，夜，犯熒惑。
○鵂鶹鳴于移御所。
11月8日
○甲戌，流星出柳星南，大如鉢，光芒如火。
○倭船七艘，至西北面宣州請降，遣降倭仇陸、藤昆招諭之，仍賜陸鞍馬衣冠。初，倭寇侵掠大明沿海之地，以及我豐海道西北面等處。及聞其六州牧高義弘起兵擊殲三島之爲賊者，恐禍及己，遂乞降。
○右政丞金士衡，稱疾上箋辭，上謂都承旨李文和曰：「且留此箋，以竢其病之差劇。」
11月11日
○丁丑，太白晝見。
○流前政堂文學郭樞于平州。樞謂前將軍田興爲家奴，勒令役使，興訴于憲司。憲司辨其宗派，良籍明甚，劾樞壓良之罪，上以樞靖安公翁主之族父，宥之，只流平州農莊。
11月15日
○辛巳，赤祲徧于四方。
11月16日
○壬午，冬至大雨，免朝賀。
○群鴉集于佛恩寺松。
11月17日
○癸未，太白晝見。
○遣都承旨李文和，諭金士衡視事。
○上率百官幸長湍，以迎太上王之還。太上王發漢京，將還舊都，上欲幸長湍，只令諸節制使及甲士隨駕。門下府上言：「人主動靜，不可斯須廢禮。願殿下率百官備儀仗，以迎太上王，垂法後世。」從之。
11月20日
○丙戌，木氷。鵩鳥鳴于壽昌宮北苑。
11月21日
○丁亥，太白晝見。
○上次于長湍渡頭，見太上王于行幄，鼓樂獻壽。
11月22日
○戊子，月掩左角。
○上詣太上王幕次問安，太上王令上先行，上遂動駕，駐椒川邊，以竢太上王。尋至，上欲享太上王于龍屯郊，太上王以中夜徑[13]入京，上平明動駕，隨詣太上殿，不得見，遂還宮。
11月23日
○己丑，月掩角星。
11月25日
○辛卯，太白晝見。月犯上將。
○仇陸以降倭十四人來。仇陸等至宣州，見萬戶藤時羅老等，諭以我國待降附甚厚，且言殿下仁威，倭人感悅遂降。時羅老隨仇陸赴都下。
○視朝，降倭十四人入，與西班八品之下。
○遣判殿中寺事朴惇之，慰降倭于宣州，各賜衣冠。將萬戶藤望吾時羅、船主彼堅都老等六十餘人及所虜中國男婦二十一名，分處郡縣。
11月29日
○乙未，太白晝見。
11月30日
○丙申，木稼。
○授降倭司直以下之職。階宣略者，賜銀帶。
十二月
12月1日
○丁酉[3]，停歲抄都目政。
○流閤[14]門舍人尹夏于興德鎭。夏之母居淸州，夏因內人，啓以母疾乞歸侍藥，上給驛馬。夏率其妾妓鳳伊，遞宿傳舍而歸。憲司上言：「夏之母若無疾，而妄告於朝，則欺天也，不忠莫大焉；母實有疾，而携妓遲行，則不孝之罪，不可不治。」上然之。
○前少監兪忠吉及故中郞將宋智老妻許氏，旌表其門，仍賜米菽。忠淸道都觀察使李至啓：「淸州人兪忠吉，居父母喪，三年哀痛，未嘗現齒。連山人許氏，年十九喪夫，三年喪畢，父母宗族欲奪志，許誓不許，奉養其姑如初。」上嘉之，有是命。許氏年八十矣。
○左政丞趙浚，以災異上箋辭。
○上率百官，朝太上殿設享，鼓樂盡歡，李居仁、成石璘起舞。上復於太上王曰：「今兩政丞皆乞辭，何以處之？」太上王曰：「浚與士衡，人中傑也。然苟力辭，則沈德符、成石璘亦可代之。」
○憲司上疏，論時務三條。疏曰：
一，宮闈者，至尊之處。今時座所，垣墉淺狹，帶弓劍者，出入無常，無差備者，進退無時，宮闈之禁，固不如此。願自今，中門之內，守以宦官；中門之外，把以甲士，諸公侯內相外，自非召見，無得擅入，其根隨之人，一依《經濟六典》之數，不許持兵。司門不能禁遏者，當府治罪。一，《經濟六典》所載分決庶務，各有攸司。大內都堂，直呈訟牒，一切禁止，以嚴大內，以尊朝廷，已有成典，越訴之罪，亦有成律。邇者，憸小之徒，巧飾百端，雖小訟直訴于內，殿下寬仁，不輕絶人，無小無大，悉付有司，令決是非，甚非爲政之體也。願自今越訴之狀，禁而勿受，使之告于攸司，而勿煩天聰，則大內尊嚴，成典不墜，而越訴之弊絶矣。一，《經濟六典》所載凡仕于朝者，除父母奔喪外，不許出關。其事有不獲已，必辭職而後乃行，違者痛治。近來貪位冒祿之徒，不顧成法，憚於呈辭，或言父母有疾，或言室家有故，托以多方，妄干口傳，至受鋪馬，橫行州郡者，比比有之。以今尹夏之事觀之，則其弊可知。驛路凋廢，職此之由。願自今，如有似前干冒口傳，規得鋪馬者，當府推劾，以懲其罪。
從之。
○以李和領三司事，趙浚判門下，金士衡爲上洛伯，沈德符左政丞，成石璘右政丞，李居易門下侍郞贊成事，閔霽判三司事，河崙參贊門下府事，李稷知門下府事，權近政堂文學。
○門下府上疏，請復都目之政，從之。疏曰：
竊謂歲末循資之政尙矣。百官員吏則考功主之，成衆愛馬則吏兵曹主之，每當歲抄，將都歷狀，覈其勤慢，勤者陞之，慢者罷之，使新授者，得受翼年之祿，以供其年之事，名之曰歲末都目政。苟或不然，待頒祿而除授，則瘝官廢職者，僥倖受祿，都目受職者，不得其祿，豈任官頒祿之義乎？且勸課農桑，不可失時，守令交代，適在農時，迎送之弊，亦且不小。今殿下於十一月二十日，令攸司受都目狀，以備歲抄除授，中外罔不見聞，而乃淹留式至于今，其於令出惟行之義何如？伏望殿下，一依成憲，行除授之法。
○立兩府大臣有服，特旨就職之法。右政丞成石璘，以從弟之服，不視事，都評議使司啓：「兩府大臣，雖當服制，如有國家大事，特旨就職，著爲常典。」從之。
○還御壽昌宮。
○以禹玄寶爲丹陽伯。
○降倭十七名，來獻槍甲各六部，皆賜襲衣。
○各道都觀察使及經歷都事，皆以京官兼差。從判中樞院事鄭洪之言也。
○上率百官，詣太上殿獻壽。
○太上王幸聖居山觀音窟。
○司憲府上疏。疏曰：
賞罰，人君之大柄，賞一人而千萬人勸，罰一人而千萬人懼。賞不當功，罰不當罪，雖堯、舜在上，無由致治。殿下寬仁，善善則重，惡惡則輕，豪猾無忌憚，而肆行狂暴，吏民恃赦宥，而輕犯憲章，詞訟日煩，紀綱不振。願自今，親貴勳勞，罪入於輕，情可矜法可疑，律應以議外。凡輕重罪犯，無問親疎貴賤，一依有司之啓，依律科斷，期致無刑。且非功德顯著，衆所共知者，不偏賞賜，以均衆心。卽位之初，首革宦官之弊，皆斥遠方，京中所留，纔十餘人，而事未有闕，中外相賀。曾未數月，斥者皆還，宦官之額，不減前日。夫宦官之害，載在史冊，昭昭可鑑，未易悉擧，姑以近來耳目所及論之，師幸以奇巧，曹恂以諂佞，俱得寵幸，更相依附，勢傾中外。朝士畏之如鬼蜮，百姓疾之如仇讎。雖諸公駙馬，亦側目屛氣，莫敢發一言以論其失。此皆殿下之所親見也。今之宦官氣勢，雖未聞有如二人者，然《易》曰：「履霜堅氷至。」有國家者，防微杜漸，可不愼其始歟！願量掖庭緊要差備，定其額數，擇謹厚忠信可親近者，隨缺隨補，罷遣其餘，任其所之，爲子孫萬世之法。
上曰：「宮中差備，不可闕也。卽今宦官，各充其任，宜勿復論。」

[book_title]二年
（庚辰）二年
春正月
1月1日
○丙寅[1]朔，冕服率群臣賀正。群臣請獻壽，上以太上王未還，不許。
○太上王至自觀音窟，上率百官，詣太上殿上壽。
○都評議使司獻壽於勤政殿。
○始御經筵。知經筵事權近進講《通鑑撮要》曰：「人主之學，不但讀其書而已，必先正其心。是以傅說對高宗曰：『惟學遜志。』遜者，虛心之謂也。心有所蔽，則一言一事之應，必不得其正。」上然之。
1月10日
○乙亥，日有兩珥，上冠。
○御經筵，講《撮要》。至西域有神，其名曰佛，良久乃曰：「佛，謂之神則非也。」知經筵事河崙對曰：「五帝三王之時，未有佛，至漢明帝時，其書始播。其道以寂滅爲宗，與鬼神無以異也。」上曰：「鬼神之道，不可謂之虛也。寡人昔仕僞朝爲代言，從僞主次長湍，有妓五六人，俱發腹病，卽用酒肉享，紺嶽以禱，俄有神降于一妓，顚倒踴躍，不知羞赧。若此者，不可謂之虛也。且佛氏以慈悲不殺爲道，儒者之道，亦有好生惡殺之理，此則近似也。」崙對曰：「儒者之道，非好濫殺，上以供宗廟，下以侑賓客耳。大抵西域之人，皆暴戾無道，故釋氏以慈悲不殺誘之，以輪回報應刼之，非人主所宜信也。」上曰：「然。」曰：「釋氏右脅誕生，聖人何不書？人死歸于地獄，亦非歟？」崙對曰：「此甚無理之言也。豈有人生自脇者？是以聖人不書。且人受陰陽五行之氣以生，死則陰陽散而魂升魄降，復有何物歸地獄者哉？此佛氏以未來未見，誘惑愚民，非人主所宜信。」上然之。
○改集賢殿爲寶文閣。
○前藝文春秋館太學士韓尙質卒。尙質，淸州人，高麗相脩之子。登庚申第，性聰敏，歷揚中外，皆有成績。國初，奉命請國號，受朝鮮之名。訃聞，命攸司禮葬，贈諡文烈。子起。
○御經筵，問漢三老、五更之事，侍講官裵仲倫對曰：「昔明帝尊三老、五更，猶我朝尊國師王師也。」知經筵事河崙曰：「殿下漸有惑佛之弊。」上曰：「寡人之好佛，非若他人之惑也。然佛氏以禍福示人者，非歟？」崙對曰：「佛氏皆以未見未來，眩惑人心，不敢以坦然事應言之，此聖人惡其似是而非也。若以禍福言之，則昔釋氏在世時，有盜殺其一族甚衆，釋氏何不預言，俾免其禍乎？禍福之設之非，於此可見。」上曰：「舍利，何自而生？」崙對曰：「此精氣所畜也。人修練精神，則皆有舍利。海中大蚌有寶珠，蛇有明月珠。蛇與蚌，豈物之善，而獨有此乎？但精氣所畜耳。」上笑之。
○豐海道留船之倭，將四艘潛還其島。
○門下侍郞贊成事李居易辭，不允。
1月20日
○乙酉，興國寺金人出汗。翌日，遣中樞院使崔有慶，設七日道場以禳之。
○門下府上疏，請各品告身，必署經臺省，不允。疏略曰：
告身之法，署經臺省者，所以勵廉恥激士風也。近當草創之時，急於用人，始爲官敎之法，是一時之權也。然躐等而冒受者，比比有之。庶司員吏，官至四品，卽受官敎，略無謹愼，瘝官廢職，廉恥不興。士風不美者，蓋由此也。今當國家已定，當以激勵士風，肅淸朝廷爲重。伏惟特令一品以下告身，皆署經臺省，以勵士風。
1月23日
○戊子，西北東有赤氣。
1月24日
○己丑，日冠。西北有赤氣。
○御經筵。同知經筵事全伯英講畢，啓曰：「今者冬煖春寒，宜小心敬愼。」嘉納之。
○書雲觀上言：「災異之讉，非禱於佛神而可弭。願夙夜敬畏，以答天變。」知經筵事河崙曰：「佛者，西域之胡神。昔西土之人，橫逆無道，釋迦生於周康王時，廣張禍福之說，誑誘人民，及漢明帝時，其法流入中國，自後人率崇信。夫佛法，非治國安民之道，全以因果禍福爲說。人之死生壽夭，悉關於命，佛氏豈能長短之哉？況佛法未入中國之時，文、武、周公，年幾百歲，其法入中國以後，人多夭折，佛法之無益，良可知矣。釋氏云：『生生不滅。』信如其言，釋迦豈止七旬有九而死哉？釋迦之從兄弟，有爲盜所害者，釋迦曰：『前因難避。』若實知前因，則何不預說，俾免其禍乎？若前因難避，則雖佛亦末如之何矣。乃謂前因，而坐視骨肉之患，尙且不救。況今千載之後，君臣之禍福，其能爲之乎？祈禱佛神，無益於國，章章明矣。」上曰：「然。吾亦不盡心祈禱。」又曰：「釋氏之道，天下之人皆信之者，是必以爲眞也。」知經筵事權近曰：「人之受形以生者，以有五行之理也。五行之理，在心爲五常。五行盛衰，以之知命，五行失常，以之知病，此現然之明驗也。釋家乃以地水火風，受形以生爲說者，妄矣。」上然之。
○臺諫上疏，復請各品告身，署經臺省之法。門下府疏曰：
道有升降，政由俗革，故有國家者，必因時立法，以救其弊，此三代聖王議禮制度，不能無沿革之異也。我朝出謝之法，必署經臺省，實精選人材之要道也，今五品以下，只令本府署出，四品以上，直受官敎。用人一也，而告身之法，岐而二之，恐非盛代經久之典也。臺省，人主耳目之官，公論所在，故凡依貼諡誄口傳等事，必令臺省察之。況除拜庶官，實國家之所重，四品以上，位益高而責愈重，豈可使耳目之官，不加察哉？臣等請條其不可。庶官，人主所與共天職者也。四品以上，直受官敎，自謂公論所不及，怠於職事者，頗多有之，事功何自而興乎？其不可者一也。守令近民，尤不可不選。今也僥倖之徒，曾不更事，夤緣雜職，秩過四品，則直受官敎，挈家以行。國家何知行實賢否，家道善惡哉？及其之任，則不遵條令，恣行貪汚，貽害於民，歸怨於上，其不可者二也。士出於農，而工商不與焉，今官敎之法一行，而工商賤隷，尙有冒進之意。若因仍不革，則必至於混雜朝廷矣，其不可者三也。凡在官者，不畏公論，則易陷於不義，署經臺省，實使人謹愼之至術也。若不禁於未然，則人不遷善，而必至於犯義矣，其不可者四也。殿下以繼世之主，當隆平之時，宜以勵士風正朝廷爲務，其施爲之法，不可與草創之日同也。伏惟殿下，革官敎之法，特令臺省，署出一品以下告身，以正百官。
司憲府疏曰：
設官分職，所以熙庶政；繩違糾慝，所以正百官。夫爵人於朝，而苟以一人之所薦，置諸朝廷之上，不使臺諫考察，則非所以勵士風正百官也。古者，詔勑用人，如有不便者，中書門下，皆應論執駁正之。是以官得其人，而政無失擧。前朝爵人，必署經臺諫者，用是道也。恭惟太上殿下，當開國經營之時，人心離合之際，卽用官敎之法，以待勳勞之士，斯乃取便一時，非所以垂憲萬世也。殿下當守成之運，草創權宜之法，在所當改。苟以爲太上之制，不敢輕改，則其爲弊，將有不可勝言者矣。凡士飭身修行，不敢縱肆者，誠畏臺諫之議其後也。若官敎之制行，而署合之法廢，則慢於官而怠於行者，無所忌憚，萬事以之而墮，士風以之而不振矣。況殿下維新之治，苟有讜言，所當採納，以廣言路？頃者，諫臣以此列上，殿下不卽兪允，臣等竊爲殿下惜之。願革一時之權制，取前朝告身之法，皆令署經臺諫，然後各就其職，則士風益勵，庶績咸熙，治平之化，庶可期也。
上乃下二章于都評議使司，擬議以聞。使司啓曰：「臺諫狀申，於理允當。」上許之。
○門下府劾奉常少卿金瞻。瞻建議：「本朝國學，遇春秋二丁，祭文宣王，僭用太牢，未合於禮。乞依至正條格，諸郡縣品式，只用羊三。」然本朝用太牢久矣，瞻欲輕改，故劾之。
1月28日
○甲午，至乙未，黃霧四塞。
○上卽位後，南在於闕庭大言曰：「卽今當立靖安公爲世子，玆事不可緩也。」靖安公聞之大怒，叱責之。上無嗣，時人皆心擬靖安公爲世子。
○放懷安公芳幹于兔山。芳毅、芳幹及靖安公，皆上之母弟也。上無嫡嗣，母弟當爲後。益安性醇謹無他，芳幹謂己以次當立，然不學狂癡，靖安公英睿夙成，通經達理，開國定社，皆其功也，故國人咸歸心焉。芳幹深忌之，謂妻姪判校書監事李來曰：「靖安公有猜於我，我豈若匹夫徒死於人手乎？」來驚曰：「公聽小人之讒，欲害骨肉，何可忍聞！況靖安公有大勳於王室，開國定社，誰之力耶？公之富貴，亦由是耳。公必欲如是，則必得大惡之名，而事且不成矣。」芳幹忿然不悅曰：「助我者，言不若此矣。」宦者姜仁富，芳幹妻之養父也。跪而挼手曰：「公何爲發此言耶？請勿復也。」來，禹玄寶之門生也。詣玄寶第，具道其言，芳幹欲以是月晦日擧事。且曰：「靖安公亦公之門生也，宜速密諭。」玄寶使其子洪富，告于靖安公。是夜，靖安公與河崙、李茂等，密議應變之策。先是，芳幹畜異謀，邀公于第，公欲往，忽有疾不果。異日，芳幹與公，偕詣闕謁上，竝馬而回，芳幹一不與語。時三軍府令諸公侯，獵禽以供纛祭，靖安公將以明日出獵，先令趙英茂，領驅軍曉出于野。芳幹子義寧君孟宗，詣靖安公邸，問獵所，因曰：「我父，今日亦出獵。」靖安公遣人芳幹第，偵其獵所，芳幹軍士，皆甲而奔集，靖安公乃知有變。於是，義安公和、完山君天祐等十餘人，皆會靖安公邸。公欲以軍士自衛不出，和、天祐直入寢室，力請擧兵應之。靖安公涕泣固拒之曰：「骨肉相殘，非義之甚，我以何顔應之乎？」和、天祐等泣請不已，亦不從，卽使人於芳幹，諭以大義，請釋憾相見，芳幹怒曰：「吾志已定，何可更回！」和白靖安公曰：「芳幹凶險已極，事勢至此，豈可守小節，不顧宗社大計乎？」公猶固拒不出，和力挽公出于外廳，公不得已，呼奴小斤，令出甲分與諸將。公入內，夫人卽提甲被之，加以單衣，據大義勸令擧兵，公乃出。和、天祐等，擁逼上馬，公使禮曹典書辛克禮，聞于上曰：「宜命固守闕門，以備非常。」上未信。俄而，芳幹使其麾下上將軍吳用權啓曰：「靖安公謀欲害我，我不得已起兵攻之，請上勿驚。」上大怒，使都承旨李文和，往諭芳幹曰：「爾惑聽亂言，謀戕同氣，狂悖甚矣。爾其釋兵，單騎赴闕，予將保全之。」文和未至，芳幹已爲姻親閔原功、騎士李成奇等所激，率孟宗及麾下數百人，擐甲執兵，道過太上殿，使人啓曰：「靖安將害臣，臣不可空死，故發兵應變。」太上王大怒曰：「汝於靖安，異父乎？異母乎？彼如牛人，何乃至此耶！」芳幹行兵向內城東大門，文和遇於善竹橋邊，稱有旨，芳幹下馬，文和宣旨，芳幹不從，遂上馬陳兵于可祚街。靖安公使盧閈，告益安公曰：「兄病矣，請嚴兵自衛毋動。」又使李膺閉內城東大門。承旨李叔蕃欲從公出獵，行至白金反街，閔無咎使人曰：「速具兵甲來。」叔蕃乃奔詣公邸，未至，公已整兵而出，過屎反橋駐馬，諸軍士奔集馬前，闌街不行。叔蕃令軍士各歸本牌，部伍旣定，告公曰：「我先赴敵，誓不奔北，公宜速來。」乃率武士數人先馳，公曰：「我軍屯聚一處，彼若射之，則無一矢虛發矣。嘗觀石戰，忽有一二人，從旁小洞，叫呼突出，則敵皆驚潰。今小洞伏兵，甚可畏也。」乃命李之蘭，分軍入闊洞上南山。行至太廟洞口，令和領軍上南山，又把子反、注乙井、妙覺等諸洞，皆遣兵備之。叔蕃到善竹路上，韓珪、金宇等所騎馬，中箭退走。叔蕃謂韓珪曰：「汝馬將死，宜卽易乘。」謂金宇曰：「汝馬不傷，宜速還戰。」叔蕃馳入兩軍間，徐貴龍亦先入，呼叔蕃曰：「欲立一處而射。」叔蕃答曰：「此等時不宜呼名。我欲立川中射之。」公與韓珪馬，令還赴。上又遣大將軍李之實，諭芳幹止之，矢下如雨，不得入而還。芳幹自善竹到可祚街駐兵，兩軍交戰，芳幹步卒四十餘人，立於馬井洞內，又騎兵二十餘人，出典牧洞口。公麾下睦仁海面中箭，金法生中箭卽死。於是，芳幹軍士爭射叔蕃，叔蕃發十餘矢，皆不中，兩軍相對。上聞芳幹拒命，益怒，且恐其見害，乃嘆曰：「芳幹雖狂悖，非其本心，必爲奸人所賣耳。不意骨肉乃爾！」參贊門下府事河崙啓曰：「賜敎書以誘之，可解也。」卽命崙製敎書曰：
予以否德，托于臣民之上，庶賴宗室勳舊大小之臣，同心戮力，以致豐平。不意母弟懷安公芳幹，惑於無賴之徒讒間之言，謀害骨肉，予甚痛焉。祇欲兩全，以安宗社。芳幹宜卽放散軍士，歸於私第，可全性命。予不食言，有如天日。其一行軍士，下旨之後，不卽解散者，予不敢宥，竝以軍法處之。
命左承旨鄭矩，齎赴軍前。未至，上黨侯李佇率所領慶尙道侍衛軍，歷黔洞源。過妙蓮岾，公駐兵黔洞前路，數使人戒前驅曰：「若見我兄，勿發矢。違者，斬。」和等登南山，佇至妙蓮岾之陰，竝吹角。叔蕃射中騎士一人，應弦而倒，乃芳幹爪牙李成奇也。孟宗素善射，是日，彎弓不彀不能射。大軍吹角，芳幹軍皆奔潰，徐益、馬天牧、李柔等，爲先鋒追之。芳幹軍三人，執槍叢立，天牧擊殺二人，又將殺一人，公見之曰：「彼無罪，勿殺之。」益執槍追芳幹，芳幹勢窮北走，公呼小斤曰：「予恐無知人或害兄，汝走疾呼，勿令致害。」小斤與高臣傅、李光得、權希達等，走馬追之。芳幹獨馳入妙蓮北洞，小斤等不及見，直馳過成均館，遇自炭峴門來者問之，皆曰：「無。」小斤還馳上輔國西峴望之，芳幹自妙蓮北洞出麻前岐路，入輔國洞，有帶鞍小騮馬隨來。小斤等追之，芳幹過輔國北岾，入成均館西洞，到古積慶園基，下馬解甲，棄弓矢而臥。見希達等追至，謂曰：「汝等爲殺我來耶？」希達等曰：「是何言耶！公勿懼。」於是，芳幹以甲與臣傅，弓矢與希達，環刀與光得。謂小斤曰：「我更無所持之物，故無以與汝。我若得生，則後必重報。」希達等扶持芳幹，騎小騮馬，擁至成均館門外東峯下馬。芳幹涕泣謂希達等曰：「我聽人言，以至於此。」鄭矩至，宣讀敎書，納諸芳幹懷中。芳幹拜曰：「感上至恩。臣初無不軌之心，但怨靖安耳。今敎書如此，上豈紿我哉？願丐餘生。」時睦仁海所騎靖安公邸馬，中箭逸走，自來入廐，夫人意必戰敗，欲自赴戰場，與公同死，徒步而往，侍女金氏等五人，諫之不能得，〈金氏，卽敬寧之母也。〉奴韓奇等遮路止之。初亂方作，和、天祐扶靖安上馬，夫人召巫女鞦轡房、鍮房等，問勝否，皆曰：「必勝，無憂。」隣居號淨祀婆者名加也之亦至，夫人謂婆曰：「昨夜之曉夢，我在新敎舊宅，見太陽在空。兒莫同〈今上兒諱〉正坐日輪之中，是何兆也？」婆判曰：「公當爲王，常抱此兒之應也。」夫人曰：「是何言也？此事安可冀望也？」婆遂歸其家。至是，婆聞捷聲來告，夫人乃還。公收兵駐馬于麻前岐路川邊塢上，放聲痛泣，大小軍士皆泣。公召叔蕃曰：「兄性本愚直，予意謂必惑人言而爲之，果然。汝往見兄，問亂之由。」叔蕃馳問芳幹，芳幹不答。叔蕃更問曰：「公已與希達言之，何以不言？公若不言，國家必問之，終能隱乎？」芳幹不得已答曰：「前年冬至，朴苞到吾家言曰：『今日大雨，公知其應乎？古人云：「冬雨損道，兵交於巿。」』我答曰：『如此之時，安有交兵之事乎？』苞曰：『靖安公視公之眼，有異矣。必將生變，公宜先手。』我聞之，以謂不可空死於他人之手，乃先發耳。」叔蕃還告，公遂還邸。上遣右承旨李淑，往謂芳幹曰：「汝以白晝，動兵京都，罪在不宥。然骨肉至情，不忍加誅，從汝所願，外方安置。」芳幹請歸兔山村庄，上命大護軍金重寶、巡軍千戶韓珪，押芳幹父子，安置兔山。苞本是靖安公助戰節制使也。其日稱疾不出，中立觀變，命下巡軍，又下芳幹都鎭撫崔龍蘇及助戰節制使李沃、張湛、朴蔓等十餘人。時，益安公緣宿疾，闔門不出，聞變痛哭流涕曰：「上有明君，下有令弟，芳幹何爲乃爾！」卽還上節制之印幷軍籍於三軍府。先是，書雲觀啓曰：「昨昏，赤祲見于西北，宗室中當有猛將出。」士大夫皆屬目靖安公，八日而亂作。
二月
2月1日
○丙申朔，參贊門下府事河崙等請曰：「夢周之亂，若無靖安公，大事幾不成；道傳之亂，若無靖安公，亦安有今日乎？且以昨日之事觀之，天意人心，亦可知也。請立靖安公爲世子。」上曰：「卿等之言甚善。」遂命都承旨李文和，傳旨都堂曰：
大抵國本定，然後衆志定。今者之亂，正以國本未定故也。予有稱孼子，考其生之日月，未協於期，曖昧難知，且又昏弱，置之于外久矣。向者，偶入宮內，今還黜外。且古之聖王，雖有嫡嗣，亦擇賢而傳之。母弟靖安公諱，開國之初，有大勳勞，又於定社之際，吾兄弟四五人，得保性命，皆其功也。今命爲世子，且令都督內外諸軍事。
右政丞成石璘聞命率庶司陳賀。上命都承旨，以立世子聞于太上王，太上王曰：「長遠之計，謀諸執政大臣而爲之可也。」
○三省交章請誅芳幹，上命河崙與臺諫刑曹交坐，鞫問朴苞。苞云：「去年冬至，抵芳幹第爲博戲，是日適有雨，告之曰：『時令不和，宜愼之。』至今年正月二十三日初昏，天氣赤於西北，明日又至芳幹第告曰：『天有妖氣，宜愼處之。』芳幹曰：『何以處之？』苞曰：『不典兵謹出入，整衣冠重行止，如前朝諸王之例，斯乃上策。』芳幹問其次，苞曰：『逃入蠻荊，如太伯、仲雍，其次也。』又問其次，苞曰：『靖安公兵强衆附，且以上黨之弟爲壻。公之兵弱，危若朝露，不如先擊以去之。』」於是杖苞，問其構煽之由，苞曰：「我雖從靖安公，共成定社之功，然未幾貶我於外。今雖用苞，豈可保哉？若立功於芳幹，則可與長享富貴也。」三省上疏曰：
君親無將，將而必誅，此《春秋》之大法也。今芳幹以母弟至親，爲宗室藩屛，殿下以爲心腹，授之兵柄。芳幹誠宜盡忠竭力，扶輔王室，不此之顧，私動軍兵，以禦侮之寄，爲傷恩之用。儻不應卒，則安知有不測之變哉？宜將芳幹，置之於法，殿下只令安置私第。此雖殿下友愛之意，其於宗社大計何？願殿下斷以大義，以正大法。自古亂臣賊子，必有儻與，今日之變，豈無主謀而煽亂者乎？伏望下令攸司，將其連涉，鞫問主謀者，明正其罪，以慰衆心。
上覽之慟泣。中樞院副使李忱亡命，自詣于獄。三省會於演福寺，召三省掌務，宣旨曰：「昨日三省所上，雖合於法，予豈忍以骨肉之親，置於刑戮哉？今聞三省一會，意其更請，此事禁於未然，其悉知之。」掌務啓曰：「芳幹私自動兵，欲害骨肉，上初遣都承旨禁之，不聽，又遣李之實禁之，亦不從，以至發兵，罪莫重焉，宜置大法。」上又諭之曰：「我寧被害，豈忍使同母弟就戮哉？更勿擧論。」
削朴苞職，杖一百，流之靑海；流朴蔓、李沃于邊郡。三省具芳幹儻與罪狀輕重以聞，下旨曰：
朴苞，今已削職杖流矣。且兩度功臣，不宜更加極刑，只令籍沒家舍，禁錮子孫。前少尹閔原功說大語，依律處斬；檢校參贊門下府事崔龍蘇，削職杖六十；中樞院使李忱、前判事桓愉、前典書薛崇，各笞五十；護軍元胤，杖六十；朴寅吉、郭凡、金寶海，各杖七十，竝於遠方付處。內官姜仁富、元尹伯溫、前典書任天年、右軍將軍金旰、將軍李蘭、李巨賢、黃載、前殿中卿姜昇平、宣略將軍李允良，竝外方付處。又將在逃吳用權、郭承祐、閔公生、閔道生、鄭承吉、鄭倫、金月下、金貴南、閔校、李君弼、金國珍，分流遠方，聽其自現，各至貶所。同知中樞院事張湛，兩度功臣，只令罷職；承旨趙卿，不干儻與，特令放罪。
康有信、張思美、李君實、鄭升吉，皆盡力於芳幹者也，及公卽位，皆任用焉。
○是日，孟宗在逃詣闕，召見泣曰：「爾父失心，汝可歸侍。」遂遣之。
2月2日
○丁酉，土星犯建星。
○新都文廟大成殿災。
○以參贊門下府事趙英茂爲都督中外諸軍事都鎭撫，商議中樞院事尹方慶、前完山府尹崔遠爲上鎭撫。
○遣三司左僕射李舒，告封世子于宗廟。
2月4日
○己亥，冊立弟靖安公〈諱〉爲王世子，句當軍國重事：
王若曰，建儲貳，所以正國本；崇位號，所以定人心。玆遵典章，庸擧冊禮。惟爾靖安公〈諱〉，資全文武，德備英明。當太上開國之初，克倡大義；及寡兄定社之日，特立膚功。矧謳謌之有歸，宜監撫之是任。用命爾爲王世子。於戲！知人不易，爲子亦難。以親以賢，旣處承祧之位；惟忠惟孝，用裨爲政之方。故玆敎示，想宜知悉。
仍宥境內：
王若曰，自古王者之建儲，所以尊宗祀，而重國本也。稽諸禮文，有立嫡子同母弟之說，或世或及，惟其至當而已。予以寡昧，嗣守景緖，嚴恭思治，于玆二年，顧無嫡嗣，只有庶孽，昏弱不慧，夙夜兢惕，罔敢遑寧。惟念同氣之親，庸篤友于之義，不期芳幹，崇信奸回，妄生疑忌，稱兵構亂，禍在不測。幸賴天地宗社之佑，旋卽戡定，不日淸明。尙憐象憂之情，不忍管辟之致，已將芳幹，安置私莊，儻與人等，各以輕重處決。蓋緣國本之未定、人心之易搖，禍亂斯生，以至此極。興言及玆，深用惻然。宜建母弟之賢，以端國本之固。靖安公諱，氣挺英明，資全勇智。文武之略，秉自生知；孝悌之誠，發于至性。佩服詩書之訓，識達政敎之方。左右太上，以建開國之功；捍衛寡躬，以成定社之烈。宗社之所永賴，臣民之所共知。勳德旣隆，謳歌悉歸。是用冊命爲王世子，以慰輿望。載惟儲副之任，必兼監撫之權，仍命句當軍國重事。咨爾宗親耆老宰輔臣僚中外人民！咸體予懷，各供[2]爾職，祗順元良之德，以補予德。玆行冊命，宜布寬條。自建文二年二月初四日昧爽以前，除謀叛大逆、殺祖[3]父[4]母父母、妻妾殺夫、奴婢殺主、蠱毒魘魅、但犯强盜、謀故殺人、芳幹儻與人外，已發覺未發覺、已結正未結正，罪無輕重，咸宥除之，敢以宥旨前事相告言者，以其罪罪之。於戲！爲父與子，益敦慈孝之心；由邇及遐，共享隆平之樂。
時大臣獻議者以爲：「自古帝王立母弟，則皆封皇太弟，未有以爲世子者也。請立爲王太弟。」上曰：「今予則直以此弟爲子。」以李佇判三軍府事、左軍都節制使，李居易中軍節制使，趙英茂右軍節制使，趙溫知中軍節制使，李天祐知右軍節制使，李叔蕃爲中樞院副使、同知左軍節制使，李原爲右副承旨。自是一品以下，皆復署經臺省。
○世子詣太上殿謝恩，太上王賜宴，因論爲君之道，無所不至。且曰：「汝身所繫至重，宜自愼也。今芳幹愚陋無知，妄興師旅，以至於此。三韓多貴家大族，必皆笑矣，予亦恥之。然汝旣爲世子，宜布至公之道，治國保民可也。老父所言，惟止此耳。」世子獻壽，極歡乃出。太上王謂李佇曰：「朴苞死有餘罪，歸語汝主，須擧法以懲後來。」
○都堂率庶司上箋賀封世子，又進世子邸肅拜。典書已上，世子皆答拜。
○三省交章，再請朴苞及李忱、姜仁富、李伯溫之罪。疏上，下使司擬議。使司啓云：「攸司所言，深合於理，惟功臣，取殿下裁斷。」乃命收朴苞功臣錄券，削忱職，加杖六十，削仁富、伯溫職。
○司憲府劾判門下府事趙浚。浚以上相，國有急難，與其弟三司右僕射狷、壻前中樞院副使鄭鎭，皆杜門不出。三省同議欲劾之，右散騎尹思修，浚所薦拔者，洩其議。三省劾思修罷之，遂交章論浚之罪曰：
臣等竊謂，國之大臣，不顧宗社安危，貪寵冒祿，爲一身計者，當治其罪，以戒臣隣。今判門下府事趙浚，外示正直，內懷奸險，久執國柄，廣樹黨與，爪牙腹心，布列中外，威福生殺，在其掌握。今拜判門下，位雖極而無權，怏怏鬱鬱，日夜思所以復相。臣等姑以顯著五事，縷陳如左。當國初廢嫡立庶之際，浚方爲上相，力陳大義，以回天意，以正天倫，則戊寅之變，何自而生乎？慮不出此，阿意曲從，與道傳、南誾，遂立庶孽，勢將覆國。又當定社之日，今我世子，使大將軍無疾，就第招來，而乃徘佪猶豫，占筮吉凶，以觀其變。無疾等知其不出，還告世子，世子欲親往，浚不得已而出，遇世子於途，始肯赴難。幸蒙殿下寬厚之恩，得與定社功臣之列，獨保首領，以至今日，中外臣民，罔不腐心，此其一也。太上王以好生之德，當開國之初，有罪者或杖或貶，皆不至死。浚潛遣黨與，擅殺數人，欺君亂法，以報私怨，此其二也。浚位極人臣，富貴無比，固當安分盡忠，以奉王室，妄生非分之心，卜其吉凶，妓妾菊花漏洩其言，國家下吏問之。爲浚計者，當自驚懼，上達殿下，下告朝廷，力辨是非，使國人昭然知其眞僞可也。顧乃潛謀殺之，以滅其口，此其三也。當國家遷都之時，浚營構私第，極其壯麗。監察金扶過門而歎，浚聞而大怒，巧言飾非，冒蔽上聰，置諸極刑，朝野莫不痛心。其恃功專恣，罔上害人，罪不容誅，此其四也。今者，芳幹擧兵作亂，謀傾社稷，殿下命將討罪，宰輔臣僚，莫不奔走赴難，以衛王室，而浚爲廟堂之首，初無詣闕赴難之心，至於廟堂使吏往告，猶罔聞知，與其弟狷，杜門觀變，遣女壻鄭鎭，率數騎欲赴助亂，爲官軍阻當而還。亂旣定翌日，公然立於百寮之上，若無與於亂者，其奸詐反覆無君之心，益以昭著，此其五也。其他淫靡無道，廣占田宅，奪人臧獲，筆所不盡，此所謂大奸似忠，大詐似信，大貪若廉。若論其罪，則王法所必誅而不宥者也。殿下若以開國爲功，則道傳、南誾，皆以一等功臣而就戮，功不掩罪故也。且開國之功，一時之所或有，無君之心，萬世之所不容。若殿下釋此不誅，竊恐亂臣賊子，接踵而起矣。伏惟斷以大義，令攸司收其職牒，鞫問其罪，依律處決，以杜亂賊之萌，幷將狷與鎭，削職論罪，竄之遠方，以戒後來。
乃遣吏圍守三家，使不得出。上覽疏曰：「所論罪目，皆違於寡人所知，宜勿復言。」
○三省再請朴苞、姜仁富[5]之罪，上曰：「朴苞雖有罪，功臣也，不可置之極刑。仁富[5]，嘗守顯妃陵，故以太上王之志，從末減焉。」乃流于尼山。
○憲司更上書請趙浚等罪，不許。上謂居易曰：「以浚之性，必痛恨於此矣。」
○合設世子府，號曰仁壽。
○張湛死。湛嘗爲僧，長髮娶太上王庶兄元桂之女。芳幹構亂，過其門，遂脅與之俱。亂平，繫獄訊之，因杖而死。贈諡良安。
○宥趙浚、趙狷、鄭鎭等。三省固爭，浚上箋辭，不允。上曰：「是非浚之罪，豈可以此枉害忠良？卿等若固爭，則當坐以枉害忠良之罪。」上之宥浚，因居易、李茂之論救也。
○使司啓宜汰各道州縣及驛冗官，從之。啓曰：「今各道各州縣，不遠程途，多設守令。雖一二驛，亦各置丞，故多給廩田，軍糧耗費。且以有限人吏，差煩冗事務，其弊不纖。是冗官之可汰者也。宜令各道觀察使，酌量各州縣、各驛程途遠近，將原定新定知官縣令監務驛丞，革某州縣守令某驛丞，當合某州縣某驛，可幷者幷之，可減者減之，永使無弊。」
上令使司行移。
2月13日
○戊申，土星犯建星南，隔二尺。
○世子朝齊陵，行奠獻禮。
○以柳觀爲江原道都觀察黜陟使。
○復以趙浚判門下府事，賜丹陽伯禹玄寶推忠輔祚功臣之號。以禹仁烈、趙仁瓊爲三司左右僕射，李天祐判中樞院事，右僕射趙狷、判中樞鄭洪免。洪，鎭之父也。
○移置芳幹于安山郡。遣靑原君沈淙、禮曹典書成石因于兔山，傳旨于芳幹曰：「兔山，東北面往來之地，且爾舊所領軍士所居。爾若久留，後必有言，宜往安山。爾所受田，移給其郡，又賜食邑五十戶，爾其隨宜任使，以終天年。如値元日，單騎入京，以申懷思之情。」芳幹免冠，叩頭痛哭。
2月25日
○庚申，太白晝見。
○御經筵。讀《撮要》至襄楷上表言漢桓帝好佛之甚，謂同知經筵事全伯英曰：「卿等何故言好佛非耶？」伯英對曰：「孔子曰：『攻乎異端，斯害也已。』聖人之道，以仁義爲重，釋氏以無父無君爲宗，故臣等以爲佛氏之道，非人君所宜好也。自古人君好佛者，未有不亡者也。」上曰：「然。貪慾莫甚於僧人。與之則喜，不與則怨之。」
○臺諫交章請誅朴苞，從之。三省掌務嘗請苞罪，上曰：「苞雖有罪，功臣也，吾不忍殺。」又上疏曰：
兄弟之親，聖人所重；亂賊之黨，王法必誅。此所以厚人倫明大法，而爲宗社萬世之計也。今朴苞懷奸挾詐，造言搆釁，離間宗親，謀傾社稷，王法必誅之罪也。頃者，臣等再瀆天聰，未獲兪允，中外臣民，罔不缺望。且爲功臣者，當以王室安危爲慮，盡忠勵節，終始不渝可也，先自背盟，遽生異圖，謀亂王室，是自毁其功也。殿下不念宗社大計，兄弟至親，議功輕宥，其於兄弟至親之意，王法必誅之義何？伏惟斷以大義，明置極刑，以正大法。
苞在咸州，見憲府刑曹之吏，嘆曰：「上仁厚，吾得延生，已踰月矣。死亦何恨！」遂伏誅。先是，太上王謂世子曰：「何不誅苞？」世子對曰：「以功臣故，從末減耳。」太上王曰：「苞雖功臣，身犯重罪，其可不誅乎？」世子曰：「近臺諫請誅，故臣欲白王誅之矣。」太上王曰：「臺諫之請，誠是矣。國有臺諫，不亦重乎！」
三月
3月1日
○丙寅朔[6]，日有食之，上素服率群臣，伐鼓救之。
3月3日
○戊辰，太白晝見經天。
○左政丞沈德符以老耄上箋辭，從之。
3月4日
○己巳，封閔氏爲世子貞嬪。冊曰：
重配匹，所以厚人倫；崇位號，所以正名分。玆遵盛典，庸建徽稱。咨爾閔氏，生於世家，配于君子。夙著柔嘉之則，常存靜一之心。無非無儀，在中饋而貞吉；必儆必戒，殫內助以肅雍。旣敦風化之源，宜奉宗祧之祀。是用冊爾，爲王世子貞嬪。於戲！每進《雞鳴》之戒，德音莫違；永應《麟趾》之祥，福祿是荷。惟予以懌，其乃之休。
○初祀先蚕。
○與王世子謁齊陵，遂畋于壺串。
○畋于多也岾，使司進幕次設享，極懽夜罷。上與諸宰相聯句，賜石璘良馬一匹，解通天神鹿科犀帶一腰，賜門下贊成事李居易。諸宰相皆出，上與世子及李居易、李佇、李茂入夜盡懽，世子起舞，上亦起舞。翌日，中酒不能起，日昃還宮。內官朴英文進曰：「前日殿下之起舞，非禮也。若在太上王前則可矣，安有人君與世子及諸臣對舞之禮乎？」上曰：「予醉不知所爲。」
3月8日
○癸酉，太白晝見。自戊辰至是凡六日。
○出內帑，造釋迦及五百羅漢像，安于華藏寺。
○御正殿享世子，公侯宰相皆侍宴。上入內殿，召世子及李和、李居易、李佇、沈淙、李良祐，極懽乃罷。中宮亦享貞嬪。
○判門下趙浚上箋乞免。
○御經筵。知事河崙進曰：「君子得位，則小人退而國興；小人得勢，則君子退而國亡。在人君審於用捨之間。」深納之。崙又曰：「春溫而漸至夏熱，秋涼而馴致冬寒。小人用事，則乘間抵隙，漸害君子，禍亂將至。所貴在辨之於早。」上曰：「孰不知是非之分！但行之不及耳。」
○憲司請令司臠所預養牛馬，以備國用，毋得奪諸民間，從之。
○罷禮曹議郞權裨職。前軍器少監李思彦喪父在外，裨誣謂思彦所受田爲公田，冒受於給田司。思彦終制，來京請還，裨不許，憲司劾罷之。
3月15日
○庚辰，太白晝見。設祈禳文豆屢道場于賢聖寺七日。
○以趙浚復爲判門下事，成石璘爲左政丞，閔霽爲右政丞，權近爲政堂文學兼大司憲。
○王世子如新都，謁宗廟。
○幸中常洞古第，射侯終日。
3月18日
○癸未，雨震電。翌日，問參贊門下府事河崙曰：「昨日雨震電，是何如？」崙進曰：「春雷非妖。震動萬物，惟其時矣。」
○御經筵。同知事權近進曰：「以臣不才，兼任憲司。臣不知所爲，惶悚而已。」上謂伯英曰：「聞卿以居廬未終爲恨，改憲長授以商議中樞。」伯英對曰：「殿下不以臣爲不才，授大任於廬墓之中，故臣卽亟來。」時人譏伯英聞命不讓，亟來就職，故伯英陳之以此。
3月19日
○甲申，華藏山大石崩。
○使道流及僧徒，讀經于內殿。
○御經筵。大司憲權近進曰：「臣本昏愚，少不更事，踈於吏治。殿下不以臣爲鄙陋，濫長憲司，誠惶誠喜，尙恐貽笑中外。然愚者一得，豈無可陳事條！願殿下俯察寬恤，儻有上言不害於理，特賜兪允。」上曰：「予本昏昧，不明治體，簡拔忠良，皆明哲也。卿等輔弼寡躬，以臻至治，予將虛心聽察。」
○世子至自新都。上及世子，御涼廳觀射侯[7]，因設宴極懽。上起舞，世子醉甚，扶上腰，上曰：「此汝之眞情也。」入夜乃罷。
○遣參贊門下府事趙英茂于海州。分處降倭於西北面諸州也。
〈恭靖王實錄卷第三〉
夏四月
4月1日
○丙申[1]，初下敎，令各司每衙日，有所啓則陳之。
○大司憲權近啓曰：「憲司名曰風憲官，凡正風俗等事，皆風聞彈劾。往者，旣命毋行風聞公事，然不風聞，則何以正人心乎？願自今風聞之事，如得其實，則悉皆糾理。且刑者，禁民爲非，輔治之具也。有罪者，不可輕宥。自今罪狀現著者，必令本府推鞫懲之。」上曰：「然。但風聞公事，太上王之所禁，不可輕改。今欲行之，則宜更立法。」近又進曰：「當今兩府已上諸相，數過四十。皆坐都評議使司，議國家之事，其中各品商議，似爲冗官。且名器，人君之大寶，不可紊也。邇者除授之法，不論實職，或以添設典書，陞爲檢校中樞，或以檢校中樞，超拜省宰，甚爲未便。願自今，受實典書者，乃陞檢校中樞，受實中樞者陞爲省宰，則差除有序，而官品秩然矣。」上然之。
○對馬島倭獻馬十六匹。
○司憲府以久旱，請禁公私宴飮，從之。
○趙英茂分置倭於豐海道諸州。英茂至海州，使人傳令于倭曰：「汝若欲戰速戰，不然，宜速降」，以兵脅之，倭人氣沮皆降。
○世子詣闕設享，義安公和、李叔蕃等侍宴。公侯宰相以次起舞，上亦起舞。世子醉倒，上親使人扶起，世子乃還。
4月4日
○己亥，沈霧隕霜。土星犯建第二星。
4月5日
○庚子，隕霜殺草。
○下禁酒令。大司憲權近曰：「今年春旱，恐是禾稼不登之占。臣以言官，不敢默默。伏望殿下，憂恤惕慮，更下禁酒之令，以節國用。」從之。
4月6日
○辛丑，隕霜大風。
○上欲詣太上殿獻壽，太上王止之。太上王使宦者傳命曰：「近者旱氣太甚，不可宴樂。」上聞命遂止。
○作京軍官十二牌，更日直宿，特除儒牌入直。
○門下府上疏請除臺諫刑曹決訟。疏曰：
設官分職，所以代天工，各有所職，不可紊也。頃者，殿下慮辨定都監誤決，冤滯未伸，令憲司納狀，分付各司本府及憲司、刑曹，以辨邪正。竊謂諫官內廷侍臣，憲司彈糾百官，刑曹專掌刑決，各有所職。而奴婢詞訟，專是都官之任。如有誤決，憲司察之，至於詞訟繁多，主掌官或未能速決，則別立都監以決正之。今以奴婢辨正之事，分付臺省、刑曹，實有乖於設官分職之義。願殿下命設都監，將其所呈六百六十六道，速令改決，以伸冤抑，幸甚。
上只令憲司、刑曹決正，門下府則如其所啓。謂大司憲權近曰：「奴婢決正事，何以一定！昨日門下府上言：『臣等職掌諫諍，未聞諫官聽訟決事。』其言甚是，予卽允許。初我太上王深慮奴婢爭訟之不息，特設都監，簡拔良士，限月決正。然謂誤決之徒，非一二也。夫人之情欲無窮，雖自知非，强言誤決。如此之徒，有司嚴加考察，誤決事跡未見，則痛懲，昭示中外。自今已後，奴婢爭訟，一歸主掌都官。」近對曰：「上敎誠然。」
○門下府上疏，請止八日燃燈之設，不報。
○司憲府請止田獵，從之。太上王欲幸新都，上欲出餞郊外，因以觀獵。司憲府大司憲權近等上疏曰：
臣等竊聞，太上殿下巡幸新都，殿下欲與世子，拜餞郊外，信宿而還。臣等竊謂，孝當盡誠，禮貴得中。太上王之行，親率百官，拜送于郊，卽日還宮，得禮之中，孝亦至矣。不必遠幸郊外，留連數日，然後爲盡其孝誠也。前冬，太上王嘗幸新都，毋令殿下出城拜送，蓋不欲煩殿下，亦不欲煩民也。今若遠駕，以煩師衆，太上之心，亦不自安，豈以爲孝哉？又況今春以來，淒風不雨，及至夏初，且有繁霜，天時失節，陰陽不調。此正殿下恐懼修省，不敢遑寧，畏天䘏民，以消災沴之時也。乃出于郊，馳騁田獵，非所以畏天也；農務方興，吏民奔走於趨從，一麥方長，軍士躪踐其田畝，非所以䘏民也。臣等爲殿下惜之。伏望出餞于郊，卽日還宮，毋敢止宿遊畋，上慰親心，下副輿望，不勝幸甚。
旣而，太上王亦不行。
○門下府上疏，請汰冗官。疏曰：
謹按周官，三公論道，六卿分職。官不必備，惟其人。天官冢宰以下，各屬六十，而六卿之屬，三百六十，猶能任賢使能，以臻泰和之治。唐之太宗，定爲三百六十七員而曰：「吾以此，待天下之賢才足矣。」雖以天下之大，官爵之設，不過如此。我朝東班，自判門下、領三司至九品，五百二十餘員，西班自上、大將軍，至隊長隊副，四千一百七十餘人，文武官吏之數，固三倍於中朝之制矣。加以成衆官、上林園、圖畫院、司楯、司衣、司幕、司饔、忠勇、近侍、內侍府、掖庭、典樂、雅樂署，各有祿官，而檢校、散秩，則亦增其數，祿俸之不周，實由此也。前朝舊制，自中書令至知門下凡十員，自判樞密至學士凡九員，自尙書令至左右員外郞每各品一員。開城府尹陞於吏曹典書之上，不得與於兩府，而下官各品，各置二員。六部則吏部工部，自尙書以下每品各一員，戶部以下每品各二員，六寺七監，判事以下各品各一員。大槪如此。西班上護軍八人、大護軍十六人、親從三人。每一領護軍一人、中郞將以下五員十將，凡四十二領。其餘衙門員吏之數，亦不煩冗，使之不廢職事，而國治民安，維持四百餘年。至于近代，兩府之數，少加於古，而恭愍王始毁古制，六曹、六寺、七監，每品各增二員，西班之職，亦加於古。甲寅之後，權臣擅政，視名器爲己私物，布列枝黨，增添兩府，猶爲不足，又設商議，多至十數，而掌經濟者，不過侍中二人，此皆殿下所見聞也。我太上殿下，應天開國，立經陳紀，欲革冗官，第因草創，以待勤勞，而未得盡革，以至于今，每年頒祿，常不周足。夫糧餉之畜，有國之大計。今以軍資，充其祿俸，甚非爲國之道也。我國在海外，折長補短，猶不過千里，山川險阻，土地磽薄，租稅之法，不可與中國比也。諸倉庫、宮司、各品科田、各司公廨田、院館、津、驛所受，軍資所屬外官三百餘員廩給外，京官之祿，幾於十萬石。祿俸常患於不足，軍資未見其積畜者，豈非冗官之未汰，散秩之尙多也？《傳》曰：「無君子，莫治野人，無野人，莫養君子。治人者食於人，治於人者食人。」君子小人，雖有尊卑之等，而實相資也。豈可無事而坐食，享民之利乎？檢校之職，增益其數，多至數十，不仕於官，在家食祿，是乃無事而享民之食者也。伏惟殿下，深思廣慮，兩府一依前朝舊制，而商議則一切汰去。漢城府掌土之官，不可列於兩府。今無所事，而坐於廟堂，非所以尊朝廷重名實也。請革判事，只置一尹，以復舊制，而陞於吏曹典書之上。六曹各減典書一員，餘皆仍之。六寺七監判事卿監，各減一員，四品已下仍舊。西班請依前朝四十二都府之制，每一領各五員十將，隊長隊副，皆仍其額。其他不緊京官、新設成衆愛馬祿官、上林院、圖畫院、尙衣院祿官等及外方州縣，特命都堂擬議，可汰者汰之，可幷者幷之。年老勳舊，不可授職七十已上者，請循前朝之制，仍令致仕，俾不失祿，檢校散秩，一皆革之。公侯宗室功臣外無功者，不許封君祿俸。以原額之多少，計數頒賜，毋得貸軍資而充之。如此則朝廷尊，而官爵貴，冗員省而祿俸足，民弛漕輓之勞，國有畜積之資。
疏啓，上曰：「州府郡縣，或幷或除事，吾已下令矣。兩府百司減省員數事，今當草創之時，不可遽行。」
○御經筵。中樞院使[8]全伯英言於上曰：「人君之學，莫如《尙書》。然《五誥》、《盤庚》、《禹貢》等篇，有佶屈難讀處，不必進講也。若《大學》一部，格致誠正絜矩之道，實帝王爲治之法也。」上然之。
○罷私兵。司憲府兼大司憲權近、門下府左散騎金若采等交章上疏曰：
兵權，國家之大柄，當有統屬，不可散主。散主無統，是猶太阿倒持，授人以柄，難可以制。故典兵者衆，各樹徒黨，其心必異，其勢必分，交相猜貳，以成禍亂。同氣之相殘，功臣之不保，恒由於此，古今之通患也。故孔子曰：「古者家不藏甲」，言無私兵也；《禮記》曰：「兵革藏於私家，非禮也。是謂脅君」，言人臣而有私兵，則必至於强僭，以脅其君也。聖人立法垂訓，以防後患，可謂至矣。昔宋太祖卽位之初，從容談笑，能解功臣兵權，使得保全，可謂後世之法矣。魯之三家，晋之六卿，漢末之群雄竝起，唐季之藩鎭跋扈，皆蓄私兵，以構其亂，亦可爲後世之戒矣。惟我太上王，開國之初，特置義興三軍府，專掌兵權，規模宏遠，而時議者以爲：「革命之初，人心未定，當備不虞之變。宜令勳親，各典私兵，以應倉卒。」由是私兵未能盡除，而典兵者反謀扇亂，禍在不測，幸賴上天啓佑殿下，靖亂定社。式至今日，私兵之置，尙復如古，因循未除。臺諫已嘗上章請罷，殿下以宗親勳臣，可保無他，使復典之，未幾，蕭墻之禍，發於至親。由是觀之，私兵之置，徒以生亂，未見其益，臺諫之言，今已驗矣。然私門之兵，今亦未罷，將來之禍，誠不可不慮也。又況外方各道軍馬，分屬諸節制使，或稱侍衛，或稱別牌及私伴儻，番上之煩，徵發之擾，其弊甚多，陪從之衆，田獵之數，其勞亦極。人飢馬困，暴露雨雪，直宿私門，衆心怨咨，甚可憫也。方今巨弊，莫甚於此。願自今，悉罷各道留京諸節制使，以京外軍馬，盡屬三軍府，以爲公家之兵，以立體統，以重國柄，以攝人心。除兩殿宿衛外，私門直宿，一皆禁斷；朝路毋令私伴，持兵根隨，以應古者家不藏兵之意，以防後日交猜搆亂之端，國家幸甚。
疏上，上與世子議之，卽令施行。是日，放諸節制使所領軍馬，悉還其家。李佇獵于平州未還，三軍府遣人于佇，使之速還。居易父子與失兵權者皆怏怏，日夜會聚，多憤怨。
○命門下侍郞贊成事河崙，更定官制。改都評議使司爲議政府，改中樞院爲三軍府。職掌三軍者，專仕三軍，不得坐議政府。改左右僕射爲左右使，復置[9]藝文館太學士一員、學士二員。改中樞院承旨爲承政院承旨，改都評議使司錄事爲議政府錄事，中樞院堂後爲承政院堂後。以趙浚爲平壤伯，李和領三司事判議政府事，李居易判[10]議政府事，成石璘判議政府事，閔霽判議政府事。改石璘功臣號爲同德贊化，霽同德佐命，竝加錄軍國重事。鄭擢藝文春秋館太學士。都摠制以下，不得兼議政府事。鄭矩承政院都承旨。先是，臺省復上交章曰：
兵權不可散而無統，亦不可偏而獨專。散而無統，則其威分，偏而獨專，則其權移。威分於人，權移於下，其生亂一也。臣等前日上章，請罷私兵，屬三軍府，以防威分之弊，卽蒙兪允，衆心欣慶。然以重兵歸之一府，則偏專權移之患，不可不預爲之防也。臣等謹按，古者兵法之設，有發命發兵掌兵之差。發命者，宰相也；發兵者，居中摠制也；掌兵者，受命以行者也。宰相非稟君上之命，不得發命；摠制非有宰相之命，不得發遣；掌兵者非有摠制之命，不得以行。上下相維，體統不亂，雖欲爲變，莫能自動，此定法也。前朝舊制，取法唐、宋，省宰掌邦治，軍國之事，無所不統，卽發命者也；中樞掌軍機，卽摠制發兵者也；諸衛上、大將軍已下，專掌府兵，以當宿衛，有變小則遣郞中郞將，大則遣將軍已上，出而應敵，未嘗敗衄，此則掌兵者也。事元以後，國家多務，省宰中樞，會而議事，謂之兩府合坐，因置都評議使司。忠烈已後，府兵漸毁，始遣宰相，領兵應敵，非古制也。惟我太祖開國之初，兩府合坐，沿襲不革，置義興三軍府，專掌軍務。由是宰相，不得聞軍政，中樞不得掌軍機，有乖古法。中樞之官，實爲虛器，員多位高，徒受祿俸而已。願自今罷中樞，以三軍府爲祿官，省宰已上可兼者，卽兼節制，其祿官則依中樞例，知三軍、同知三軍、簽書、學士各一員，皆以或文或武，善謀能斷者爲之，帶使司銜合坐，與議軍國之政。凡有軍事，使司承稟上命，移三軍府，以應宰相發命之法。諸節制使，除省宰兼外，三軍各一爲祿官。雖曾經中樞，位在知同知之上，然只爲一軍節制，非統三軍之比，不許帶使司銜，直坐本府，以治京外軍務，以尊摠制之職。諸衛上、大將軍，合屬三軍府，以供其事；諸節制使與上、大將軍以下，分番宿衛，以備不虞，以供掌兵之任，有變則節制以下，受命而行。如此則旣有統屬而威不分，亦難獨專而權不移，名實相孚，體統尊嚴，實可爲子孫萬世之令典也。
嘉納之。
○以盧閈爲工曹議郞，田理爲司憲侍史。初，閈爲侍史，理爲議郞，世子復于上曰：「霽爲政丞，以其壻閈爲憲官，於義不便。」從之，換其職。
4月17日
○壬子，大雨雹。
4月18日
○癸丑，華藏山石崩。
○以判門下府事李居易，兼判尙瑞司事。藝文春秋館太學士學士三軍摠制，皆兼議政府。居易以門下侍郞，超遷判門下，猶以不得爲政丞，殊怏怏，謂人曰：「吾年歲未暮，雖陞判門下，如戴釜入深淵。」其兄居仁聞之歎息，宣言於人曰：「居易不度其才德，但以功臣及其子之寵，嘗有心於政丞，故其言如此。」
○流參判三軍府事趙英茂于黃州。初臺諫劾英茂及參贊門下府事趙溫、知三軍府事李天祐等，遣吏守其家。交章上言曰：
兵權不可散主，當有體統，故頃者，臣等交章請罷私兵，殿下兪允施行，以京外軍馬，盡屬三軍府，臣民罔不欣慶。此實慮患防危，爲宗社萬世之大計也。今趙英茂，當三軍府收取兵器之時，不卽輸納，歐傷三軍府使令，其軍官牌記，累日不送，多匿私伴。又於世子以革兵之故，輕發不遜之言，頡頏[11]致問，聚會陰謀，欲扇禍亂。天祐、趙溫等，亦皆不卽輸納牌記，累日淹延，擅減軍目，聚謀不道。右英茂等，俱爲功臣，當以國家大體爲慮，下旨之日，所有軍目軍器，卽還公家，慮不及此，反懷怏鬱，不從王旨，私蓄軍兵，爲謀不測。若不早圖，安知有尾大不掉之患哉？其無君陰詭之罪，不可不治。伏惟殿下，深思長慮，卽賜兪允，將英茂、天祐、溫，收其告身，鞫問其罪，依律施行，以杜亂源。
不從。是日，臺諫再上疏曰：
臣等以英茂、天祐、溫等，革私兵之後，私匿軍兵，聚會陰謀，具疏以聞，殿下不卽兪允，臣等不勝隕越。竊以爲君令臣行，禮之大者。苟無禮焉，何以爲君臣，何以爲國家！殿下以國家大計，革私兵，悉屬三軍府。今英茂等，不思殿下經遠之計，以失兵權爲憾，乃懷憤怨之心，不
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:25-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>