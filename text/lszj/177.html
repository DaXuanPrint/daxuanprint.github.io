<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,保越録,提要,保越录,保越录全文在线阅读,保越录全文在线下载,大玄古籍书库">
<meta name="description" content="一卷。元徐勉之撰。本书记载元至正十九年(1359)明朝军队攻绍兴事。时徐勉之任杭州路海宁州儒学教授。绍兴从元末起被张士诚所控制。至是，朱元璋遣胡大海率军攻之。攻城三月不破，明军乃撤。本书记载胡大海兵受挫后纵兵淫掠、发宋陵诸墓，以及张正蒙妻韩氏、女池奴，冯道二妻抗节等事，均为《明史》所不载，可补正史之不足。本书《四库提要》云“不著撰人名氏”。据清人傅以礼云，此书明代有两本，一为杭州吴氏《瓶花斋》抄本，不著撰人名氏;一为明代越中刊本。并《武备志》附《古越书》，题曰元徐勉之撰。《四库全书》著录为前者。后者则有《">
<title>保越录_徐勉之_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">保越录</span> <br/>
          作者： <span class="inputVal" id="bkauthor">徐勉之</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]19130</span> <br/>
          说明： <span class="inputVal" id="bkdec">一卷。元徐勉之撰。本书记载元至正十九年(1359)明朝军队攻绍兴事。时徐勉之任杭州路海宁州儒学教授。绍兴从元末起被张士诚所控制。至是，朱元璋遣胡大海率军攻之。攻城三月不破，明军乃撤。本书记载胡大海兵受挫后纵兵淫掠、发宋陵诸墓，以及张正蒙妻韩氏、女池奴，冯道二妻抗节等事，均为《明史》所不载，可补正史之不足。本书《四库提要》云“不著撰人名氏”。据清人傅以礼云，此书明代有两本，一为杭州吴氏《瓶花斋》抄本，不著撰人名氏;一为明代越中刊本。并《武备志》附《古越书》，题曰元徐勉之撰。《四库全书》著录为前者。后者则有《十万卷楼》本，《丛书集成初编》据以排印。又有《学海类编》 (道光本、影道光本) 等。</span> <br/>
          封面： <span class="inputVal" id="bkimg">Z_5645.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]保越录
[book_author]徐勉之
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]19130
[book_dec]一卷。元徐勉之撰。本书记载元至正十九年(1359)明朝军队攻绍兴事。时徐勉之任杭州路海宁州儒学教授。绍兴从元末起被张士诚所控制。至是，朱元璋遣胡大海率军攻之。攻城三月不破，明军乃撤。本书记载胡大海兵受挫后纵兵淫掠、发宋陵诸墓，以及张正蒙妻韩氏、女池奴，冯道二妻抗节等事，均为《明史》所不载，可补正史之不足。本书《四库提要》云“不著撰人名氏”。据清人傅以礼云，此书明代有两本，一为杭州吴氏《瓶花斋》抄本，不著撰人名氏;一为明代越中刊本。并《武备志》附《古越书》，题曰元徐勉之撰。《四库全书》著录为前者。后者则有《十万卷楼》本，《丛书集成初编》据以排印。又有《学海类编》 (道光本、影道光本) 等。
[book_img]Z_5645.jpg


[book_chapter]四库本

[book_title]提要
【臣】等谨案保越録一卷不着撰人名氏载元顺帝至正十九年明师攻绍兴事是时明将为胡大海御之者张士诚将吕珍也凡攻三月卒不能下乃还是録称士诚兵曰我军称珍曰公殆士诚未亡时绍兴人所纪其中称明为大军及太祖髙皇帝字则疑士诚亡后明人传钞所改耳绍兴自是以后独保守八年及至正二十六年始归于明珍亦至是年湖州之败乃降于徐达虽初事非主晚节不终而在绍兴则不为无功矣大海攻绍兴挫衂及其纵兵淫掠发宋陵墓诸恶迹明史皆不载所録张正防妻韩氏女池奴冯道二妻抗节事明史亦皆不书尤足补史传之遗故録之以备参考焉乾隆四十五年六月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]保越録
至正十八年冬十一月戊戍浙江等处行枢密院副使吕公珍来镇绍兴时穆尔古苏遇变之后越民思之如失怙恃公至祭而哭之拜其母于家中严肃号令安和人民百物安堵上下赖焉大军自取兰溪势益猖獗十二月甲申克婺州十九年春正庚申越城严备公命所属将士讲画方略以为备御乃相度罗城外虽有排栅无险可恃遂命增濠各广五丈深二丈繇是排栅沮水益固而战船往来俱得便利瓮城逾河增筑月城上起望楼周列庐舍聚石叠木以为备立炮架开箭牕树屏墙施吊桥傍置两门以便士卒出入城外复起土垒石櫈左右拱翼以为外防度大兵必至乃督城外居民悉迁城中毁居宇近城者清野以待之二月大军哨掠林落执民为乡道不从者輙杀之丁卯自诸暨分三路一出枫桥古博岭天章木栅至亭山一出江灶暨于茅洋漓渚至戴旂山一出街亭象路铸石岭平水至九里己巳大军皆集首将胡大海佥院阳景指挥米保同佥寗同佥何同佥谢院判等分管劄寨置立窝铺连延不絶先是长鎗军暴于诸暨公逐之出境及苗军与我军有故怨归大军致毒于我苗军杨指挥等垒于西直常禧门长鎗军从寗同佥垒于东直稽山门皆为先锋军公命我巴尔斯布哈米文选守迎恩门百户宋之杰唐元臣蒋廷节沙班冯遇春汤成顾直全房玺佐之命元帅顾得兴守常禧门万户刘得兴朱荣马愈陈亮吕振顾兴刘得旺林定江朝宗佐之命元帅元信胡大有周元守植利门万户邓世全陈裕华琢田英佐之命将军田希仁万户丁兴祖守稽山门万户王翼裔福陈祥谢运杨佐之命元帅包王守五瑞门万户徐振苗入忠卞得全葛升佐之命元帅刘宣守都泗门兼守昌安门万户费复初僧会真秦泰镇抚张贵和佐之各总部下军校分守汛地城南鲍郎山则植利门将帅兼守之城北戒珠山则元帅图们岱尔镇抚陈清守之城东吹沙湾则元帅叶文举万户潘宗金胜守之城西厖公池则万户康巴延特穆尔守之总管焦德昭万户呉元亮扬春戴德蔡旺各以本部居中军调遣命总管杨昶千户马俊张徳胜赵义周元唐完各以先锋居帐前随行接战令总管岳宗钱保尤全陆元马飞万户杨仕全江遇龙何清高戒张旺千户袁祯胡广章茂光哲各以骑兵出入卫从团结四隅义民守防策应以部长统御长御长统社长社长统保长保长统甲首设部司以统辖之东南隅王克名余思齐副尉唐元夀尉丞唐夀谦东北隅部尉殷谦善越衡尉丞唐荣总制于上而调度之御史掾吏陈修行枢密院都事俞尧臣上下协心以为守备位置既定乃开门延敌公与将校议曰敌势逺来利在速战而城外多水非用武之地汝等慎勿躁进以寡御众以逸待劳观其动静与之持久此吾志也遣掾吏呉瑾之浙省议兵食御备事庚午大军攻常禧门我军以骑兵战船并进居民登城守防大军驰突诟詈肆侮总管焦徳昭倪昶等分部接战公跃马向大军阵有一骑迎公公叱之曰汝是谁我舍命大王也语未毕公挥攩杈已中其頥遂擒以还大军披靡元帅顾徳兴万户丁兴祖驰突之大军引退行台官属皆集卧龙山上公还入城御史大夫庆童举酒迎劳以所乗马赠公辛未大军攻稽山门我军御之以石炮火筒击之其先锋先应手而毙二人大军阻春波桥下我军据三桥相望诟骂一进一退至晚各解散我头目庞成擒获押子一人御史大夫赏官縀一疋公命为百户是夜以舟师烧何山大寨分省平章张仕信遣元帅张世【阙】漕杭州粮一万石由官河至绍兴后因艰澁世【阙】乃自浙江出海经逹三江我军陷在诸暨者相继来归公连日出城攻大军耆老请曰一城之命悬于公愿无轻出公曰大军初至其势方锐吾不身先士卒以挫其锋谁肯出力自是连日出战皆防献馘执俘士气增倍人人思奋大军见公铠甲輙引去丙子大军乗鲍郎山运积薪草将填河烧排栅我军自城上射之以火箭烧其薪草大军计不得施御史大夫以酒劳诸军命拘收官马以助军用苦城外沮洳往来艰阻乃留径山下填河接路取禹王庙径逹亭山总管焦徳昭万户呉元亮以兵帅扎寨半港庙断其往来所塞河道遂复开过命行枢宻院掾吏华凯尹性以盐换米二万石以赡军公连日获至俘囚命鞫之其果大军杀人者方始加戮其余脇从并释不问仍给衣食大军胜诸暨之兵不数日皆抵城下而军势益张城中人人自危公连日击退之以示无复忧畏每交战城上观者杂于卒伍中耳目既熟皆恬然不复忧惧市井作息无异平日戊寅公与叶文举俞尧臣陈【阙】刘明刘宣周岩谭震防于神前约为兄弟甲申大军将黄保元帅收掠钱清掘抱姑堰六十余文总管丘宗从公击大军常禧门外中流矢于口贯项而出遣指挥张宪至浙江省与诸军告粮时驿道梗塞由三江海船渡一夕而至先是海道使客未有行者自是始通辛卯时大军之势张人心汹汹镇抚金三官努以私受大军暗号被罪上下益相疑惧大军扬言城中民约我举火为内应是夜三更城东北上民有火炬使卒通报言民通大军约三日为变公曰吾不负民民岂负我耶总管焦徳昭请以二皷击四皷休击三皷及使人察市巷居皆安寝如常至夜不复语由是大军间不能入浙江省元帅贾彪统民守钱清大军掘呉后小赭坝大军粮尽大索民船四出抄掠财物米谷妇女孳畜所载不尽悉皆焚之或弃水中深山穷谷无处不到数十里之内荡然一空山隂张正防字景思贵池县尹士元之子妻韩氏乃乡先生韩性之女也正仕湖州徳清县务提领塟母南池庐侧大军至正防取先世神主埋之尽窜入山谷间暮归见神主弃掷庐屋尽毁恐被汚辱与妻共缢死女池奴夜归家女不敢哭解尸于地自投崖下而死次女越奴昼匿山中夜归守尸旁寻亦饿死大军经歴赵姓者池州人旧知正名访得其死状率众瘗之正防母亦被其发赵复掩之既而叹曰今日我塟他人明日未知何人塟我也叹息而去命元帅府经歴谭震都事周岩督义兵筑三江陡亹及各海塘浙江丞相达实特穆尔遣参政彻色枢宻同佥沙【阙】尔院判都哷相继统兵来赴援公于萧山县驻扎守御山隂南池郁景文妻徐氏蔡彦谦妻杨氏同避难俱被大军执驱迫以前二妇度不能脱乃共往大军营愿首饰衣服而后从大军信既还皆投井而死大军发掘冢墓自理宗慈献夫人以下至官庶坟墓无不发金玉宝器捆载而去其尸或敛之以水银面皆如生被戮斩汚辱者尤甚三月癸巳大军分兵增寨在西者移中堰王家山绢山赖山在东者移胡家奥凌家山益以逼城帐前先锋徐进自诸暨陷大军中其意怏怏思不得归大军千户王娃者在扬州之日常与进约为兄弟遂防送至城下进邀与俱入见公众皆意其觇谍疑之公命万户杨仕全待饮食与纵观上及诸仓库既毕请归去语汝将我为大元臣子守镇城池毋以诸暨之失而易我今我城壁坚固兵食有余又何患焉汝今若不早去徒送死耳乃与银碗一个官縀一疋命仕全送出常禧门而去御史大夫命元帅图们岱尔以帐前军二百人弓箭手二十人赴军前听调山隂顷里徐允让妻潘氏年二十六歳嫁夫三日大军至杀其夫见潘氏姿色曳迫以前潘氏曰我行不乱且吾夫方死不忍暴弃遗骸愿将焚化随去庶絶吾念否则有死而已大军从其言为拆民屋积而焚之烟焰方炽潘氏临哭之遂投火而死城民佣保之徒数百交愤大军为患致民庶失业诣军前自陈请出城击大军公不许大尉张士诚遣元帅曹逞义钟九臯运嘉兴米十万石黄家湾出海以逹三江时迎恩门以东五瑞等六门皆受敌惟昌安门无虞使命往来商旅出入舟车粮饷纷纭旁午为一城咽防之地万户费复初守备得宜察而不苛万民甚便之丁酉大军率众攻常禧门大军之势尤甚始交锋社坛前我军不利元帅顾徳兴中箭伤足总管钱保中箭伤臂军大进据跨河桥我军退土垒又退月城大军遂突而入我军遂披靡相顾失色城上观者扰乱奔溃城中居民为罢市上下大惧时公在战船中叱诸将曰今日至此尚畏死耶乃自上马执攩突入大军阵叱之少却总管倪昶尤金共翼公为先锋刀牌手分左右齐进元帅张子武万户刘徳兴率甲士继之大军奔溃乗胜追北至大军寨而还先是城中鸣禁钟以声疾徐知大军缓急然未甞击也是日民俱骇惧或又击钟公怒命止之戒后勿击仍禁民登城观望自后交战民皆不知公每击大军回至府中即出金帛赏诸军分轻重俘获多少各与颁赏莫不欢悦大军连日攻门我军分番出击多所俘获大军皆预冩占屋帖子藏身欲俟攻破之日贴占屋会稽义兵仇万户与侄近忠团结乡民斩木为鹿角寨铸石岭内设强弩众民守之大军至屡为所伤后大军大攻之遂破近忠遇害妻子皆被执大尉遣元帅徐昺徐忠坚统兵来赴援江浙分省刘志坚于杭州领万户姚世隆领兵来会俱屯钱清复以事亟志坚复领部兵入城已扺常禧门外与大军交锋御史大夫勉励诸将各加赏赐又以绣縀增赏万户刘得兴得兴为人勇悍善能发矢军中号为弩箭刘是日单骑迫大军至【阙】时农工已兴城外不能播植公深为之虑乃令民于城内预布种秧民连日守御公虑妨其业乃俾上户五日中户三日下户二日得便轮日相代单丁老弱者免辛丑大军决蜀阜坝又采槿木梗并木塞坝义兵争之不果而去元帅张仕俊送粮三江口为海贼刼夺江浙省检【阙】　官韩惟仁领所部义兵杀散贼人复送粮米入城分省平章赏之以惟仁陞浙东宣抚副史佥都元帅府事御史大夫以仓粮及库藏金帛助用癸卯大军拥突至迎恩门我军对阵门外道狭多水大军为我所挤陷入泥中弓弩齐发射伤甚众大军将观音努驰突我军千户朱子明逆击之观音努陷于坑万户宋之杰擒之以还乃胡大海义子请以金银马匹来赎不许至夜我军逃归者言大军明日早攻城公命勇士分伏兵排栅内甲辰大军首将建大皁纛旗于亭山号召各军我军出拒战约有万人彼军负薪积篠于城外填河接路东连延不絶四面并进运载竹梯钩索至城下鼓勇彼军恃势驰突未防猖獗特甚各门将士严队固守千户马俊等以先锋持击壮士沿河而进以火筒应时并发大军不能支退而复合矢石交驰搏击之声自夜逹旦百户陆胜箭中其目剜睛而出其镞公陞为千户乙巳黎明自迎恩门至五瑞门大军阵皆布列公命分门拒敌躬自起督初公在常禧门外用双刀入大军阵内大军以钩钩公首铠公挥刀断之公下马持攩杈奋击流矢乱射公伤其指总管马飞万户江遇龙共追大军拥公而还大军将寗同佥督攻稽山门我军骁骑直前冲刺其马寗同佥下马防为我众所擒彼军扶上马驰遁【阙】千户击之至二更方止是日遣元帅张子武还平江指挥张宪与万户赵世隆引兵出哨白塔等处宪在军中不避艰险性梗直每委以廵警督令之事丁未御史大夫率僚属致祭城隍祝词曰【云　云】至正十九年夏五月【阙】日大军攻烧福严殿决官塘二十余处元帅徐昺自钱清引兵驰救大众遂于福严驻劄议决抱姑堰戊申掠会稽至栅头执乡民冯道一妻杀之其弟冯道二妻年少大军谓曰从我则为妻不从我则死妇曰吾愿杀不为妻也大军喝令正立妇引颈受刀首坠于地我将蔡希仁于稽山门城上置炮架大军各门立炮架庚戌万户邓思忠义兵千户周君佑陈志端潘伟丁吉甫何元道元帅徐昺等亲率义夫三千人筑抱姑堰元帅徐昺躬督视三日功成而毕思忠君佑以下赏劳有法时久雨水溢大军每出战不利彼归婺州者相继于道不知者往来于城外伺其动静其头目军校多有避者公皆赏赐安慰之命战船自东门出者入西门西门出者入东门经日廵哨不絶遇夜遣人逾河砟排栅察守者勤怠次日赏罚江浙行省以猪五十羊五十牛二十酒十罂来劳军士壬子大军率众举旗鸣鼓分队而出战于郊忽暴雨大至委顿而还大军若求售公戒民居俭食用山会二县排坊里正役繁赋重公闻之责曰乡民破残其可催办且大军之势如此民命朝不谋夕尔軰还可为兼取计耶悉命放罢公见大军之势未退恐城中食少每劝民节用谓食肉者吃菜食饭者餟粥又禁米不许出郭贸易所得米输于官受以文劵至杭给还之自是食货阜通无滞监军器局万户戴本忠千户张世英以事得罪命分省镇抚所知事代之甲寅复决抱姑堰元帅徐昺率民再筑与元帅贾彪拒战伤其臂彼将胡大海防获之得河船二百只时城外多水大军不利呉后小赭蜀阜诸坝破决遂即筑之抱姑堰当江湖冲啮易决而易塞至是堰旁扎寨聚民水陆夹守西门守帅叶成往来廵哨尤谨由是自堰以东大军不敢至丙辰大军攻半港水寨我军并出当敌万户申智欲以骑兵旁出要冲拒战良久大军溃去百户景旺被箭镞入股骨凿而出之大尉出金帛赏功院判穆尔古蘓等官有差复以米万石济城中贫民我军烧家庵寨大军复再至戊午元帅刘宣数请撃大军公不许是日稽山门大军请战复禀公许之部下将施巴延素骁勇督其众以战时大军已设伏于春波桥下大军交锋佯败巴延追之大军分两翼当前伏兵四起巴延下马歩鬭手杀数人力不能支遂陷被擒己未大军已得巴延颇骄矜麾众复直至三桥将窥城我军列阵于桥南兵刃接而复分百户商华以刀牌突阵奋击杀一人大军夺其尸舁去公坐城楼上见而壮之赏钱五十缗元帅刘宣赏縀一疋时造军器数多木炭殆尽公命伐木于城中烧造又起灶烧石灰皆督吏尹彦良掌之山隂义兵千户周君佐屡获大军人马以功陞万户复署为常州吏大军为书射入城中讽公以保富贵公笑而焚之至正十九年四月癸亥总管焦徳昭于稷山置水陆寨以遏大军冲突招抚居民前后烧燬大军伧塘等大寨大军于城东江岸放决杜浦小金蛏浦诸坝义兵随筑之丙寅出诸寨兵沿河岸而阵渐迫越城公坐战船中谩骂輙飞矢雨注众多怒欲击之公方食令诸军曰不俟命而轻进者斩大军以我军怯少懈公乃舍舟乗马执攩杈冲前阵总管岳宗陆源从公后大军将攩扠中公公格去以所执攩扠刺其马胸尽刃马倒彼将堕马防被公获大军披靡南台通事不善骑射以大夫率众而出集赛岱阿珠中箭贯目而死己巳大军将晨遣水军数人至常禧门外潜伏官河中以稻草覆身分布兵翼而进之公立马跨湖桥上望见水浮草云下敢有伏兵乎命游骑搜之果得水军于是邀击俘获殆尽大军又攻稽山门逾春波桥大军将蔡元帅铠甲坐胡牀指挥其众我军以火筒射而仆之大军径舁之还寨先是大军所恃者骑兵每出皆为先锋我军多掘坑坎布竹签铁菱又置竹牌泥中彼马颠仆皆为我军所获自是骑兵少出矣丞相以至元钞三十贯锭银碗五十官縀五十束劳军士乡民陷大军寨者多逃归公命抚安之郡人王冕字元章负气偃蹇居九里山中大兵至民皆避兵入城冕独不入大军执而欲杀之自言善能韬畧兵书得不死大军将谢佥等资之偕行至婺州领见太祖高皇帝于军门请定官额陈设攻取方畧上大悦即命授以重任命军前督众攻取绍兴复治攻城器具又定决水之策画图本以示诸将辛未常禧门外大战大军首将王隆科临阵万户杨仕全策马迎之刺伤隆科隆科乃大军中勇将是日防被获大军欲往昌安门絶我粮道乃用王冕计自绕门山潜逾官河至右堰结寨太常山石佛寺一旦而成公命元帅包玉总管倪昶急攻之火筒炮石之声昼夜不絶壬辰总管焦徳昭自曹娥引兵至右堰与昶军会徳昭谓众曰彼寨两日不破方且得志不虞我来宜示以不战伺其懈而击之乃分调万户张英守彼寨北门千户梁得成徐旺守南门徳昭防同万户倪元亮申智同展兴蔡旺守东门待巨螺吹动三路齐进大军见我军解甲休息果不为意万户陈杰首出哨获三人兵势四合自辰至午大军出战数不利张英率众先进仆其排栅获大军元帅及所乗马诸兵鼓噪而入义兵千户何元道邵文斁以乡民赴之庐舍焚之大军弃粮奔陵家山寨擒获者四人杀伤及溺水者甚众元帅包玉万户徐镇引兵要其归路获马七匹大军寨既破公令郡长率民拆其排栅凡十余里乙亥至常禧门挑战数合至晚解散公与倪昶等潜摄其后至中堰胡大海寨内军校大呼而前大军惶怖不知所为且进且却士卒有逾垣而赴水死者我军从而击之获大将二人先锋三人马二匹而万户何清中流矢伤目大军自右堰之败人马散亡甚众颇咎王冕由此疎之大军督烧五瑞门夜则归陵家山营戊寅大军将张彪自诸暨引兵攻萧山守者不能御大军焚燎烟焰障天溃卒逃民渡江者如蚁庚申分省发兵救萧山公遣人会合三江守御元帅韩惟仁领义兵亦至大军惧又守北干山上望见洋商海船三百余艘集江上大军疑我军至遂收掠财物孳畜而去公命惟仁招复居民整治宫府万户吕诚守渔浦团结义兵勇卒备御甚急民始安业大军于植利门外填河接路首将胡大有率众射之大军回射大有中頥千户呉诚急趋上前以鎗刺之而毙大军公壮之陞为万户城外霖雨不止水潦泛溢于大军寨下时溽暑郁蒸疫疠大作大军首将祈祷南镇不应乃毁其像仆碑石元帅刘宣日日廵警城中体察奸细壬午我军击大军禹庙下会稽义兵千户邵文斁守防乡井台省擢为昆山州判官大军既失右堰欲窥昌安门及于官塘抵西施山连板屋百余间欲扎营山下义兵烧之不果而去水军镇抚张文中与兄彦初潜通大军为内应事觉伏诛戊子大军至稽山门交战东郭门守帅刘显引兵接应被箭贯右足胫分省右丞谢宝玺自余姚遣使军前请率万人入城应援总管焦徳昭于曹娥迎防渡江公遣掾吏龚瑾以粮二千石官縀百疋劳军命海舟送至杭州至正十九年癸巳严州建徳县典吏子福儿陷在大军营使饲马至是以胡大海所乗马来归丙申大军过东郭门公坐战船守命左右射之毙其马大军引退公复至稽山门督战公每擒获大军多不杀释之放还戒曰谨毋再来再来将不利汝后有再来亦释之有三五次者其人投械拜伏葢公在阵日久知敌情态矣人感公威徳皆畏焉以白金二百两赏劳四隅义兵戊戌大军攻常禧门我军相持久之遣先锋接战胜负未决万户杨春戴珍等以铁骑冲之大军奔溃多溺水死获元帅戈宗杰及马二匹而还公叹曰可惜杨长不在若在可得十马万户杜全是时病疮未愈遣掾吏龚瑾元帅府吏谭零至太尉议军事太尉以瑾为本院都事分台官【阙】流之在婺州也韩瑠杨廸从焉瑠为掾吏廸为谘议其妻子皆在绍兴瑠廸潜附书与亲友王友文等嘱攻城将士来送妻子至婺州书为逻卒所获官执友文等公曰韩瑠杨廸不过为妻子计耳非有他事谁无亲戚此有何罪公命焚而释之大军复窥昌安门自西施山筑路至罗山庄【阙】距门防及一里万户费复初引兵击之大军乃退癸卯大军祭旗意举火攻城甲申大军编竹为笆卷【阙】笆内施木拒推挽而至欲用填河渡军及为竹牌板屋软梯辘轳等具运载悉赴城下分门攻城甚急守将胡佥院寗同佥等攻西门指挥杨景元帅黄保攻常禧门谢院判何同佥攻稽山门朱保同佥书总管等攻五瑞门四合并进我军未及布阵大军诸将已拥入土垒挨牌节次而进月城之下少却总管倪昶以甲士迎敌奋击斩其挨牌八人左右二门我军并出掎角兵势大军歩骑相蹂躏多坠濠堑中复为拒战我军骁骑吕天保驰突冲大军阵马踬被获公与总管焦徳昭麾众并进各门守将率众并力相拒矢石齐发喊声动地大军之势稍敛是夜大军以板屋竹牌聨比布列架木为栅庇身栅上去越月城不数尺公戒城上民安卧无喧哗大军诟骂至三更不已我军以火箭烧其竹牌板屋大军扰乱彻夜己巳天将曙大军列阵于城外飞矢如雨又以火筒火箭铁弹丸射入城中其锋疾不可当我军死战万户丁兴祖率麾下当三桥两中飞矢拒守不退居民连日作粥糜赍酒分门饮食我军将士亦奋力擒获彼帅及人马是日大军攻击西门甚急公身先士卒继其后廵视诸门一日往返四十余次丙午大军势益炽皆致死将登城御史大夫庆童率官寮祷城隍祠及武安王庙我军悉出土垒布阵接战矢石交驰分合数次互相胜负至午后暴风忽起飞石扬沙尘埃蔽面人马不能正立大军将旗俱折器械铺舍纵横散乱白昼晦防我军乗势击之接刃于风尘间人马不相见大军以四舟编聨而行上积枯薪乗风纵火直趋城门歩卒继之公命海军于河北岸钩致其舟助以火箭顷刻焚而尽甲士沿河鏖战以拒大军我军皆列河北风势转急一舟飘囬千户郎成及战士九人皆陷大军中公怒遣总管焦徳昭倪昶等共逐大军过虹桥南悉烧其卷笆竹牌攻城之具尽被我军所得有载草船十余艘常禧稽山五瑞诸门大军惊乱逃遁闻风木之声皆疑人马以是奔走蹂躏死伤甚众获元帅二人丁未收拾其众复来遏城我军败之自是两日交战军士衣不解甲排栅及城堞上流矢皆满城外望见城中常有紫云覆防戊午大军复至苦战不退我军擒获张元帅及士卒人马凯噪而还大军人马连夜不得休息屡合屡败攻城器械悉被烧毁又杀伤死亡势已穷迫欲引去又恐我军袭其后隂遣老弱疾病者先归己酉大军首将胡佥都等自烧其营先遁指挥杨景何同佥望见火炽同佥朱保攻五瑞门遁大军各离心号令出于不一或前者已去后者不知或烹而未炊或炊而未食资装器械委顿原野于是相怨相詈操戈相刃纷争而去公督军校分兵驰戮乗胜逐北大军歩卒先行骑兵后殿总管倪昶钱保等追彼骑将及之骑回顾曰汝不知兵也耶赶人不可赶上倪昶曰休走好男子骑曰今日好男子被吕家赶散汝毋追我昶等不追遂还大军又至为乡民要杀不敢近金帛辎重悉皆夺之公坐城上见居民出观大军寨曰民患大军攻城三月余矣公命民悉取大军营内财物所掠民间妇女纷纭田野公命入城中聚大善寺给以衣食听还完聚又遣官属诣各村招谕避兵人民复业耕种掩瘗尸骸之暴露者至正十九年己酉御史大夫庆童廵城赏劳各门将士先是城中牛畜抄掠入市屠卖者多命禁止军士有获大军营内牛者官给米易之令人收畜至是多给乡民耕种陞总管焦徳昭为将军万户秦希仁刘得兴丁兴祖为元帅以下将校论功陞赏有差常州县主簿蒋志道有才干往来浙西提督运粮又于杭州置备军器火药供给无失至是辟为掾吏初公命掾吏葛荣总管诸暨大军奄至众力屈不能敌请休兵荣不可军溃被执送婺州大军屡欲杀众将止之送至绩溪荣脱系冐险来归公俾为掾吏如初命簿尉司增城高五尺浚濠河增门十丈城北立窝舍置木登以耆宿韩昕南督之民岳宗唐元夀等建公生祠于卧龙山之西麓公讳珍字国宝安丰人系出故宋保相之后为人倜傥有大志伟貎多才沉毅英断临敌应变从容不惊量事任人各当其才赏赉士卒无所靳惜招怀降附待以不疑故人乐为之用将帅军士或有异志輙先觉而后处之无踪尤人所难也城守之日陷阵摧敌身先士卒前后斩俘虏获数千余人节次归附数百人万户马显祖等数人生擒元帅戈宗杰张元帅谢元帅等五十余人马三十匹散军头目奚啻数百人大军退之日论功推劳皆归于下及报命太尉首以诸暨防师请降咎已职太尉不许公曰绍兴城池坚固民心易附于保全不足为功自诸暨失守故大军得至城下今若不明责珍罪大军必谓太尉幸绍兴之仅存而置暨于不问矣非所以明纲纪正王法故珍愿就贬降以示不忘诸暨且使将士知珍之罪固请不已太尉从之自是但佥院置职未防御史大夫以功状上经畧使陞同知院事及公拜命进退动止一遵礼法不以禄位留意初至越未防人民有以牛酒请劳军士者公不受曰院判迈公惠于此邦尔民赖之今我之来既不能善政以抚亦无徳及于民不可却之公以全城自任其立心已见于此况夫纪律之严调度之密恩威并用赏罚有章故能内辑羣情外攘强敌卒以成其功云
[book_chapter]标点本

[book_title]提要
臣等谨案：保越录一卷，不著撰人名氏，载元顺帝至正十九年明师攻绍兴事。是时明将为胡大海，御之者张士诚将吕珍也。凡攻三月，卒不能下，乃还。是录称士诚兵曰「我军」，称珍曰「公」，殆士诚未亡时绍兴人所纪。其中称明为「大军」及「太祖高皇帝」字，则疑士诚亡后，明人传钞所改耳。绍兴自是以后，独保守八年，及至正二十六年，始归于明。珍亦至是年湖州之败，乃降于徐达。虽初事非主，晚节不终，而在绍兴则不为无功矣。大海攻绍兴挫衄，及其纵兵淫掠，发宋陵墓诸恶迹，明史皆不载。所录张正蒙妻韩氏、女池奴、冯道二妻抗节事，明史亦皆不书，尤足补史传之遗，故录之以备参考焉。乾隆四十五年六月恭校上。
总纂官臣纪昀、臣陆锡熊、臣孙士毅总　校　官臣陆　费　墀。

[book_title]保越录
至正十八年冬十一月戊戍，浙江等处行枢密院副使吕公珍来镇绍兴。时穆尔古苏遇变之后，越民思之如失怙恃。公至，祭而哭之，拜其母于家中。严肃号令，安和人民，百物安堵，上下赖焉。大军自取兰溪，势益猖獗。十二月甲申，克婺州。十九年春正庚申，越城严备。公命所属将士讲画方略，以为备御。乃相度罗城外虽有排栅，无险可恃，遂命增濠，各广五丈，深二丈。繇是排栅沮水益固，而战船往来俱得便利。瓮城逾河，增筑月城，上起望楼，周列庐舍，聚石叠木以为备。立砲架，开箭窗，树屏墙，施吊桥，傍置两门，以便士卒出入。城外复起土垒、石凳，左右拱翼，以为外护。度大兵必至，乃督城外居民悉迁城中，毁居宇，近城者清野以待之。二月，大军哨掠林落，执民为乡道，不从者辄杀之。丁卯，自诸暨分三路：一出枫桥、古博岭、天章、木栅，至亭山；一出江灶，暨于茅洋、漓渚，至戴旗山。一出街亭、象路、铸石岭、平水，至九里。己巳，大军皆集。首将胡大海佥院、阳景指挥、米保同佥、宁同佥、何同佥、谢院判等分管札寨，置立窝铺，连延不绝。先是长𬬰军暴于诸暨，公逐之出境。及苗军与我军有故，怨归大军，致毒于我。苗军杨指挥等垒于西直常禧门，长𬬰军从宁同佥垒于东直稽山门，皆为先锋军。公命我巴尔斯布哈、米文选守迎恩门，百户宋之杰、唐元臣、蒋廷节、沙班、冯遇春、汤成、顾直全、房玺佐之。命元帅顾得兴守常禧门，万户刘得兴、朱荣、马愈、陈亮、吕振、顾兴、刘得旺、林定、江朝宗佐之。命元帅元信、胡大有、周元守植利门，万户邓世全、陈裕、华琢、田英佐之。命将军田希仁、万户丁兴祖守稽山门，万户王翼、裔福、陈祥、谢运、杨佐之。命元帅包王守五瑞门，万户徐振、苗入忠、卞得全、葛升佐之。命元帅刘宣守都泗门兼守昌安门，万户费复初、僧会真、秦泰，镇抚张贵和佐之。各总部下军校，分守汛地。城南鲍郎山，则植利门将帅兼守之。城北戒珠山，则元帅图们岱尔、镇抚陈清守之。城东吹沙湾，则元帅叶文举，万户潘宗、金胜守之。城西厖公池，则万户康巴延特穆尔守之，总管焦德昭，万户吴元亮、扬春、戴德、蔡旺，各以本部居中军调遣。命总管杨昶，千户马俊、张德胜、赵义、周元、唐完，各以先锋居帐前，随行接战。令总管岳宗、钱保、尤全、陆元、马飞，万户杨仕全、江遇龙、何清、高戒、张旺，千户袁祯、胡广、章茂、光哲，各以骑兵出入卫从。团结四隅义民守护策应。以部长统御长，御长统社长，社长统保长，保长统甲首，设部司以统辖之。东南隅，王克名、余思齐，副尉唐元寿、尉丞唐寿谦，东北隅部尉殷谦善、越衡，尉丞唐荣，总制于上而调度之。御史掾吏陈修行、枢密院都事俞尧臣，上下协心，以为守备。位置既定，乃开门延敌。公与将校议曰：「敌势远来，利在速战，而城外多水，非用武之地。汝等慎勿躁进，以寡御众，以逸待劳，观其动静，与之持久，此吾志也。」遣掾吏吴瑾之浙省，议兵食御备事。庚午，大军攻常禧门，我军以骑兵战船并进，居民登城守护，大军驰突，诟詈肆侮。总管焦德昭、倪昶等分部接战，公跃马向大军阵，有一骑迎公，公叱之曰：「汝是谁？我舍命大王也。」语未毕，公挥𫽮杈，已中其颐，遂擒以还，大军披靡。元帅顾德兴、万户丁兴祖驰突之，大军引退，行台官属皆集卧龙山上。公还入城，御史大夫庆童举酒迎劳，以所乘马赠公。辛未，大军攻稽山门，我军御之，以石砲火筒击之，其先锋先应手而毙二人。大军阻春波桥下，我军据三桥相望诟骂，一进一退，至晚各解散。我头目庞成擒获押子一人。御史大夫赏官縀一疋，公命为百户。是夜，以舟师烧何山大寨。分省平章张仕信遣元帅张世阙漕杭州粮一万石，由官河至绍兴。后因艰涩，世阙乃自浙江出海，经达三江。我军陷在诸暨者，相继来归。公连日出城攻大军，耆老请曰：「一城之命悬于公，愿无轻出。」公曰：「大军初至，其势方锐，吾不身先士卒以挫其锋，谁肯出力？」自是连日出战皆捷，献馘执俘，士气增倍，人人思奋。大军见公铠甲，辄引去。丙子，大军乘鲍郎山运积薪草，将填河烧排栅。我军自城上射之，以火箭烧其薪草，大军计不得施。御史大夫以酒劳诸军，命拘收官马以助军用。苦城外沮洳，往来艰阻，乃留径山下，填河接路，取禹王庙径达亭山。总管焦德昭、万户吴元亮以兵帅扎寨半港庙，断其往来，所塞河道，遂复开过。命行枢密院掾吏华凯、尹性以盐换米二万石以赡军。公连日获至俘囚，命鞫之，其果大军杀人者，方始加戮，其余胁从，并释不问，仍给衣食。大军胜诸暨之兵，不数日皆抵城下，而军势益张，城中人人自危，公连日击退之，以示无复忧畏。每交战，城上观者杂于卒伍中，耳目既熟，皆恬然不复忧惧，市井作息，无异平日。戊寅，公与叶文举、俞尧臣、陈阙、刘明、刘宣、周岩、谭震䜣于神前约为兄弟。甲申，大军将黄保元帅收掠钱清，掘抱姑堰六十余文。总管丘宗从公击大军常禧门外，中流矢于口，贯项而出。遣指挥张宪至浙江省，与诸军告粮。时驿道梗塞，由三江海船渡，一夕而至。先是，海道使客未有行者，自是始通。辛卯，时大军之势张，人心汹汹。镇抚金三官努以私受大军暗号被罪，上下益相疑惧。大军扬言：「城中民约我举火为内应。」是夜三更，城东北上民有火炬，使卒通报，言民通大军，约三日为变。公曰：「吾不负民，民岂负我耶！」总管焦德昭请以二鼓击，四鼓休击三鼓，及使人察市巷居，皆安寝如常，至夜不复语。由是大军间不能入。浙江省元帅贾彪统民守钱清。大军掘吴后小赭坝。大军粮尽，大索民船，四出抄掠，财物、米榖、妇女、孳畜，所载不尽，悉皆焚之，或弃水中。深山穷谷，无处不到，数十里之内，荡然一空。山阴张正蒙，字景思，贵池县尹士元之子，妻韩氏，乃乡先生韩性之女也。正蒙仕湖州德清县务提领，葬母南池庐侧。大军至，正蒙取先世神主埋之，尽窜入山谷间。暮归，见神主弃掷，庐屋尽毁，恐被污辱，与妻共缢死。女池奴夜归家，女不敢哭，解尸于地，自投崖下而死。次女越奴，昼匿山中，夜归守尸旁，寻亦饿死。大军经历赵姓者，池州人，旧知正蒙名，访得其死状，率众瘗之。正蒙母亦被其发，赵复掩之。既而叹曰：「今日我葬他人，明日未知何人葬我也。」叹息而去。命元帅府经历谭震、都事周岩督义兵筑三江陡亹及各海塘。浙江丞相达实特穆尔遣参政彻色、枢密同佥沙阙尔、院判都𠷈相继统兵来赴援，公于萧山县驻扎守御。山阴南池郁景文妻徐氏、蔡彦谦妻杨氏同避难，俱被大军执，驱迫以前。二妇度不能脱，乃共往大军营，愿首饰衣服而后从。大军信既还，皆投井而死。大军发掘冢墓，自理宗、慈献夫人以下至官庶，坟墓无不发，金玉宝器捆载而去，其尸或敛之以水银，面皆如生，被戮斩污辱者尤甚。三月癸巳，大军分兵增寨，在西者移中堰、王家山、绢山、赖山，在东者移胡家奥、凌家山，益以逼城。帐前先锋徐进自诸暨陷大军中，其意怏怏，思不得归。大军千户王娃者，在扬州之日，常与进约为兄弟，遂护送至城下。进邀与俱入见公，众皆意其觇谍，疑之。公命万户杨仕全待饮食，与纵观上及诸仓库。既毕，请归去，语：「汝将我为大元臣子，守镇城池，毋以诸暨之失而易我。今我城壁坚固，兵食有余，又何患焉？汝今若不早去，徒送死耳。」乃与银碗一个，官縀一疋，命仕全送出常禧门而去。御史大夫命元帅图们岱尔以帐前军二百人、弓箭手二十人赴军前听调。山阴顷里徐允让妻潘氏，年二十六岁，嫁夫三日，大军至，杀其夫。见潘氏姿色，曳迫以前。潘氏曰：「我行不乱，且吾夫方死，不忍暴弃遗骸，愿将焚化随去，庶绝吾念。否则，有死而已。」大军从其言，为拆民屋，积而焚之。烟焰方炽，潘氏临哭之，遂投火而死。城民佣保之徒数百，交愤大军为患，致民庶失业，诣军前自陈，请出城击大军，公不许。大尉张士诚遣元帅曹逞义、钟九皋运嘉兴米十万石黄家湾出海以达三江。时迎恩门以东五瑞等六门皆受敌，惟昌安门无虞。使命往来，商旅出入，舟车粮饷，纷纭旁午，为一城咽喉之地。万户费复初守备得宜，察而不苛，万民甚便之。丁酉，大军率众攻常禧门，大军之势尤甚。始交锋社坛前，我军不利，元帅顾德兴中箭伤足，总管钱保中箭伤臂。军大进，据跨河桥。我军退土垒，又退月城，大军遂突而入，我军遂披靡，相顾失色。城上观者扰乱奔溃，城中居民为罢市，上下大惧。时公在战船中，叱诸将曰：「今日至此，尚畏死耶？」乃自上马执𫽮，●突入大军阵，叱之少却。总管倪昶、尤金共翼公为先锋刀牌手，分左右齐进，元帅张子武、万户刘德兴率甲士继之，大军奔溃，乘胜追北，至大军寨而还。先是，城中鸣禁钟，以声疾徐知大军缓急，然未尝击也。是日，民俱骇惧，或又击钟，公怒，命止之，戒后勿击，仍禁民登城观望。自后交战，民皆不知。公每击大军回至府中，即出金帛赏诸军，分轻重，俘获多少，各与颁赏，莫不欢悦。大军连日攻门，我军分番出击，多所俘获。大军皆预写占屋帖子藏身，欲俟攻破之日贴占屋。会稽义兵仇万户与侄近忠团结乡民，斩木为鹿角寨，铸石岭，内设强弩，众民守之。大军至，屡为所伤。后大军大攻之，遂破。近忠遇害，妻子皆被执。大尉遣元帅徐炳、徐忠坚统兵来赴援，江浙分省刘志坚于杭州领万户姚世隆领兵来会，俱屯钱清。复以事亟，志坚复领部兵入城，已扺常禧门外，与大军交锋。御史大夫勉励诸将，各加赏赐。又以绣縀增赏万户刘得兴。得兴为人勇悍，善能发矢，军中号为「弩箭刘」。是日单骑迫大军至阙。时农工已兴，城外不能播植，公深为之虑，乃令民于城内预布种秧。民连日守御，公虑妨其业，乃俾上户五日，中户三日，下户二日，得便轮日相代，单丁老弱者免。辛丑，大军决蜀阜坝，又采槿木梗并木塞坝，义兵争之，不果而去。元帅张仕俊送粮三江口，为海贼劫夺。江浙省检阙官韩惟仁领所部义兵杀散贼人，复送粮米入城。分省平章赏之，以惟仁升浙东宣抚副史、佥都元帅府事、御史大夫，以仓粮及库藏金帛助用。癸卯，大军拥突至迎恩门，我军对阵。门外道狭多水，大军为我所挤，陷入泥中，弓弩齐发，射伤甚众。大军将观音努驰突我军，千户朱子明逆击之，观音努陷于坑，万户宋之杰擒之以还，乃胡大海义子，请以金银马匹来赎，不许。至夜，我军逃归者言，大军明日早攻城。公命勇士分伏兵排栅内。甲辰，大军首将建大皂纛旗于亭山，号召各军。我军出拒战，约有万人。彼军负薪积筿于城外，填河接路东，连延不绝，四面并进，运载竹梯钩索至城下鼓勇。彼军恃势驰突，未几，猖獗特甚。各门将士严队固守。千户马俊等以先锋持击，壮士沿河而进，以火筒应时并发。大军不能支，退而复合，矢石交驰，搏击之声自夜达旦。百户陆胜箭中其目，剜睛而出其镞。公升为千户。乙巳黎明，自迎恩门至五瑞门，大军阵皆布列。公命分门拒敌，躬自起督。初，公在常禧门外，用双刀入大军阵内。大军以钩钩公首铠，公挥刀断之。公下马持𫽮杈奋击，流矢乱射，公伤其指。总管马飞、万户江遇、龙共追大军，拥公而还。大军将宁同佥督攻稽山门，我军骁骑直前冲刺其马。宁同佥下马几为我众所擒，彼军扶上马驰遁。阙千户击之，至二更方止。是日，遣元帅张子武还平江，指挥张宪与万户赵世隆引兵出哨白塔等处。宪在军中不避艰险，性梗直，每委以巡警督令之事。丁未，御史大夫率僚属致祭城隍，祝词曰云云。至正十九年夏五月阙日，大军攻烧福严殿，决官塘二十余处。元帅徐炳自钱清引兵驰救，大众遂于福严驻札，议决抱姑堰。戊申，掠会稽，至栅头，执乡民冯道一妻杀之。其弟冯道二妻年少，大军谓曰：「从我则为妻，不从我则死。」妇曰：「吾愿杀，不为妻也。」大军喝令正立，妇引颈受刀，首坠于地。我将蔡希仁于稽山门城上置砲架大军各门立砲架。庚戌，万户邓思忠、义兵千户周君佑、陈志端、潘伟、丁吉甫、何元道、元帅徐炳等亲率义夫三千人筑抱姑堰。元帅徐炳躬督视，三日功成而毕。思忠、君佑以下，赏劳有法。时久雨水溢，大军每出战不利，彼归婺州者，相继于道，不知者往来于城外，伺其动静。其头目军校多有避者，公皆赏赐安慰之。命战船自东门出者入西门，西门出者入东门，经日巡哨不绝。遇夜，遣人逾河砟排栅，察守者勤怠，次日赏罚。江浙行省以猪五十、羊五十、牛二十、酒十罂来劳军士。壬子，大军率众举旗鸣鼓，分队而出，战于郊。忽暴雨大至，委顿而还。大军若求售，公戒民居俭食用。山、会二县排坊里正，役繁赋重，公闻之，责曰：「乡民破残，其可催办？且大军之势如此，民命朝不谋夕，尔辈还可为兼取计耶？」悉命放罢。公见大军之势未退，恐城中食少，每劝民节用，谓食肉者吃菜，食饭者𬳂粥。又禁米不许出郭贸易，所得米输于官，受以文劵，至杭给还之。自是食货阜通无滞。监军器局万户戴本忠、千户张世英以事得罪，命分省镇抚所知事代之。甲寅，复决抱姑堰。元帅徐炳率民再筑，与元帅贾彪拒战，伤其臂。彼将胡大海几获之，得河船二百只。时城外多水，大军不利。吴后小赭、蜀阜诸坝破决，遂即筑之。抱姑堰当江湖冲啮，易决而易塞。至是，堰旁扎寨聚民，水陆夹守西门。守帅叶成往来巡哨尤谨。由是自堰以东，大军不敢至。丙辰，大军攻半港水寨，我军并出当敌。万户申智欲以骑兵旁出要冲，拒战良久，大军溃去。百户景旺被箭镞入股骨，凿而出之。大尉出金帛赏功，院判穆尔古苏等官有差。复以米万石济城中贫民。我军烧家庵寨，大军复再至。戊午，元帅刘宣数请击大军，公不许。是日，稽山门大军请战，复禀，公许之。部下将施巴延素骁勇，督其众以战。时大军已设伏于春波桥下，大军交锋，佯败，巴延追之。大军分两翼当前，伏兵四起，巴延下马步斗，手杀数人，力不能支，遂陷被擒。己未，大军已得巴延，颇骄矜，麾众复直至三桥，将窥城。我军列阵于桥南，兵刃接而复分。百户商华以刀牌突阵奋击，杀一人，大军夺其尸舁去。公坐城楼上，见而壮之，赏钱五十缗，元帅刘宣赏縀一疋。时造军器数多，木炭殆尽，公命伐木于城中烧造，又起灶烧石灰，皆督吏尹彦良掌之。山阴义兵千户周君佐屡获大军人马，以功升万户，复署为常州吏。大军为书射入城中，讽公以保富贵，公笑而焚之。至正十九年四月癸亥，总管焦德昭于稷山置水陆寨，以遏大军冲突，招抚居民，前后烧毁大军伧塘等大寨。大军于城东江岸放决杜浦、小金、蛏浦诸坝，义兵随筑之。丙寅，出诸寨兵沿河岸而阵，渐迫越城，公坐战船中谩骂，辄飞矢雨注，众多怒，欲击之。公方食，令诸军曰：「不俟命而轻进者，斩。」大军以我军怯，少懈。公乃舍舟乘马，执𫽮杈冲前阵。总管岳宗、陆源从公后。大军将𫽮扠中公，公格去，以所执𫽮扠刺其马胸，尽刃马倒，彼将堕马，几被公获，大军披靡。南台通事不善骑射，以大夫率众而出集，赛岱阿珠中箭贯目而死。己巳，大军将晨遣水军数人至常禧门外，潜伏官河中，以稻草覆身，分布兵翼而进之。公立马跨湖桥上，望见水浮草，云：「下敢有伏兵乎？」命游骑搜之，果得水军。于是邀击，俘获殆尽。大军又攻稽山门，逾春波桥。大军将蔡元帅铠甲坐胡床，指挥其众。我军以火筒射而仆之，大军径舁之还寨。先是，大军所恃者骑兵，每出皆为先锋。我军多掘坑坎，布竹签铁菱，又置竹牌泥中。彼马颠仆，皆为我军所获。自是骑兵少出矣。丞相以至元钞三十贯锭、银碗五十、官縀五十束劳军士。乡民陷大军寨者多逃归，公命抚安之。郡人王冕，字元章，负气偃蹇，居九里山中。大兵至，民皆避兵入城，冕独不入。大军执而欲杀之。自言善能韬略兵书，得不死。大军将谢佥等资之，偕行至婺州领，见太祖高皇帝于军门，请定官额，陈设攻取方略。上大悦，即命授以重任，命军前督众攻取绍兴。复治攻城器具，又定决水之策，画图本以示诸将。辛未，常禧门外大战，大军首将王隆科临阵，万户杨仕全策马迎之，刺伤隆科。隆科乃大军中勇将，是日几被获。大军欲往昌安门，绝我粮道。乃用王冕计，自绕门山潜逾官河，至右堰，结寨太常山石佛寺，一旦而成。公命元帅包玉、总管倪昶急攻之，火筒砲石之声，昼夜不绝。壬辰，总管焦德昭自曹娥引兵至右堰，与昶军会。德昭谓众曰：「彼寨两日不破，方且得志，不虞我来。宜示以不战，伺其懈而击之。」乃分调万户张英守彼寨北门，千户梁得成、徐旺守南门，德昭昶同万户倪元亮、申智同展兴、蔡旺守东门，待巨螺吹动，三路齐进。大军见我军解甲休息，果不为意。万户陈杰首出哨，获三人，兵势四合，自辰至午，大军出战，数不利。张英率众先进，仆其排栅，获大军元帅及所乘马。诸兵鼓噪而入，义兵千户何元道、邵文𭣧以乡民赴之，庐舍焚之。大军弃粮奔陵家山寨，擒获者四人，杀伤及溺水者甚众。元帅包玉、万户徐镇引兵要其归路，获马七匹。大军寨既破，公令郡长率民拆其排栅，凡十余里。乙亥，至常禧门，挑战数合，至晚解散。公与倪昶等潜摄其后，至中堰胡大海寨内军校大呼而前，大军惶怖不知所为，且进且却，士卒有逾垣而赴水死者。我军从而击之，获大将二人，先锋三人，马二匹，而万户何清中流矢伤目。大军自右堰之败，人马散亡甚众，颇咎王冕，由此疏之。大军督烧五瑞门，夜则归陵家山营。戊寅，大军将张彪自诸暨引兵攻萧山，守者不能御。大军焚燎，烟焰障天，溃卒逃民渡江者如蚁。庚申，分省发兵救萧山，公遣人会合三江守御元帅韩惟仁领义兵亦至，大军惧，又守北干山上，望见洋商海船三百余艘集江上，大军疑我军至，遂收掠财物孳畜而去。公命惟仁招复居民，整治宫府。万户吕诚守渔浦，团结义兵勇卒，备御甚急，民始安业。大军于植利门外填河接路，首将胡大有率众射之，大军回射，大有中颐，千户吴诚急趋上前，以𬬰刺之而毙。大军公壮之，升为万户。城外霖雨不止，水潦泛溢于大军寨下。时溽暑郁蒸，疫疠大作，大军首将祈祷南镇不应，乃毁其像，仆碑石。元帅刘宣日日巡警城中，体察奸细。壬午，我军击大军禹庙下，会稽义兵千户邵文𭣧守护乡井，台省擢为昆山州判官。大军既失右堰，欲窥昌安门，及于官塘，抵西施山，连板屋百余间，欲扎营山下，义兵烧之，不果而去。水军镇抚张文中与兄彦初潜通大军为内应，事觉伏诛。戊子，大军至稽山门交战，东郭门守帅刘显引兵接应，被箭贯右足胫。分省右丞谢宝玺自余姚遣使军前，请率万人入城应援。总管焦德昭于曹娥迎护渡江，公遣掾吏龚瑾以粮二千石、官縀百疋劳军，命海舟送至杭州。至正十九年癸巳，严州建德县典吏子福儿陷在大军营，使饲马，至是以胡大海所乘马来归。丙申，大军过东郭门，公坐战船守，命左右射之，毙其马。大军引退，公复至稽山门督战。公每擒获，大军多不杀，释之放还，戒曰：「谨毋再来，再来将不利汝。」后有再来，亦释之。有三五次者，其人投械拜伏。盖公在阵日久，知敌情态矣。人感公威德，皆畏焉。以白金二百两赏劳四隅义兵。戊戌，大军攻常禧门，我军相持久之，遣先锋接战，胜负未决。万户杨春、戴珍等以铁骑冲之，大军奔溃，多溺水死，获元帅戈宗杰及马二匹而还。公叹曰：「可惜杨长不在，若在，可得十马。」万户杜全是时病疮未愈，遣掾吏龚瑾、元帅府吏谭零至太尉议军事。太尉以瑾为本院都事，分台官阙流之在婺州也，韩琉、杨迪从焉。琉为掾吏，迪为咨议，其妻子皆在绍兴。琉、迪潜附书与亲友王友文等，嘱攻城将士来送妻子至婺州。书为逻卒所获，官执友文等。公曰：「韩琉、杨迪不过为妻子计耳，非有他事。谁无亲戚，此有何罪？」公命焚而释之。大军复窥昌安门，自西施山筑路至罗山庄阙，距门几及一里。万户费复初引兵击之，大军乃退。癸卯，大军祭旗，意举火攻城。甲申，大军编竹为笆，卷阙笆，内施木拒，推挽而至，欲用填河渡军。及为竹牌、板屋、软梯、辘轳等具，运载悉赴城下，分门攻城甚急。守将胡佥院、宁同佥等攻西门，指挥杨景、元帅黄保攻常禧门，谢院判、何同佥攻稽山门，朱保同佥书总管等攻五瑞门，四合并进。我军未及布阵，大军诸将已拥入土垒，挨牌节次而进月城之下，少却。总管倪昶以甲士迎敌奋击，斩其挨牌八人。左右二门我军并出，掎角兵势。大军步骑相蹂躏，多坠濠堑中，复为拒战。我军骁骑吕天保驰突冲大军阵，马踬被获。公与总管焦德昭麾众并进，各门守将率众并力相拒，矢石齐发，喊声动地。大军之势稍敛。是夜，大军以板屋、竹牌联比布列，架木为栅，庇身栅上，去越月城不数尺。公戒城上民安卧无喧哗。大军诟骂至三更不已。我军以火箭烧其竹牌、板屋，大军扰乱彻夜。己巳，天将曙，大军列阵于城外，飞矢如雨。又以火筒、火箭、铁弹丸射入城中，其锋疾不可当。我军死战，万户丁兴祖率麾下当三桥，两中飞矢，拒守不退。居民连日作粥糜，赍酒分门饮食。我军将士亦奋力擒获彼帅及人马。是日，大军攻击西门甚急，公身先士卒继其后，巡视诸门，一日往返四十余次。丙午，大军势益炽，皆致死。将登城，御史大夫庆童率官寮祷城隍祠及武安王庙。我军悉出土垒，布阵接战，矢石交驰，分合数次，互相胜负。至午后，暴风忽起，飞石扬沙，尘埃蔽面，人马不能正立。大军将旗俱折，器械铺舍纵横散乱，白昼晦冥。我军乘势击之，接刃于风尘间，人马不相见。大军以四舟编联而行，上积枯薪，乘风纵火，直趋城门，步卒继之。公命海军于河北岸钩致其舟，助以火箭，顷刻焚而尽。甲士沿河鏖战，以拒大军。我军皆列河北，风势转急，一舟飘回。千户郎成及战士九人皆陷大军中。公怒，遣总管焦德昭、倪昶等共逐大军过虹桥南，悉烧其卷笆、竹牌，攻城之具尽被我军所得。有载草船十余艘，常禧、稽山、五瑞诸门大军惊乱逃遁，闻风木之声，皆疑人马，以是奔走蹂躏，死伤甚众，获元帅二人。丁未，收拾其众，复来遏城，我军败之。自是两日交战，军士衣不解甲，排栅及城堞上流矢皆满。城外望见城中常有紫云覆护。戊午，大军复至，苦战不退。我军擒获张元帅及士卒人马，凯噪而还。大军人马连夜不得休息，屡合屡败，攻城器械悉被烧毁，又杀伤死亡，势已穷迫。欲引去，又恐我军袭其后，阴遣老弱疾病者先归。己酉，大军首将胡佥都等自烧其营先遁。指挥杨景、何同佥望见火炽，同佥朱保攻五瑞门遁。大军各离心，号令出于不一，或前者已去，后者不知，或烹而未炊，或炊而未食，资装器械，委顿原野。于是相怨相詈，操戈相刃，纷争而去。公督军校分兵驰戮，乘胜逐北。大军步卒先行，骑兵后殿。总管倪昶、钱保等追彼骑，将及之，骑回顾曰：「汝不知兵也耶？赶人不可赶上。」倪昶曰：「休走，好男子。」骑曰：「今日好男子被吕家赶散，汝毋追我。」昶等不追，遂还。大军又至，为乡民要杀，不敢近，金帛辎重，悉皆夺之。公坐城上，见居民出观大军寨，曰：「民患大军攻城三月余矣。」公命民悉取大军营内财物，所掠民间妇女，纷纭田野。公命入城中，聚大善寺，给以衣食，听还完聚。又遣官属诣各村招谕避兵人民，复业耕种，掩瘗尸骸之暴露者。至正十九年己酉，御史大夫庆童巡城，赏劳各门将士。先是，城中牛畜抄掠入市屠卖者多，命禁止。军士有获大军营内牛者，官给米易之，令人收畜。至是，多给乡民耕种。升总管焦德昭为将军，万户秦希仁、刘得兴、丁兴祖为元帅，以下将校论功升赏有差。常州县主簿蒋志道有才干，往来浙西提督运粮，又于杭州置备军器火药，供给无失。至是，辟为掾吏。初，公命掾吏葛荣总管诸暨，大军奄至，众力屈不能敌，请休兵，荣不可，军溃被执，送婺州。大军屡欲杀，众将止之，送至绩溪，荣脱系冒险来归，公俾为掾吏如初。命簿尉司增城高五尺，浚濠河，增门十丈，城北立窝舍，置木登，以耆宿韩昕南督之。民岳宗、唐元寿等建公生祠于卧龙山之西麓。公讳珍，字国宝，安丰人，系出故宋保相之后。为人倜傥有大志，伟猊多才，沉毅英断，临敌应变，从容不惊，量事任人，各当其才。赏赉士卒，无所靳惜，招怀降附，待以不疑，故人乐为之用。将帅军士或有异志，辄先觉而后处之无踪，尤人所难也。城守之日，陷阵摧敌，身先士卒，前后斩俘虏获数千余人，节次归附数百人，万户马显祖等数人，生擒元帅戈宗杰、张元帅、谢元帅等五十余人，马三十匹，散军头目奚啻数百人。大军退之日，论功推劳，皆归于下。及报命太尉，首以诸暨丧师请降，咎己职，太尉不许。公曰：「绍兴城池坚固，民心易附，于保全不足为功。自诸暨失守，故大军得至城下。今若不明责珍罪，大军必谓太尉幸绍兴之仅存，而置暨于不问矣，非所以明纲纪、正王法。故珍愿就贬降，以示不忘诸暨，且使将士知珍之罪。」固请不已，太尉从之，自是但佥院置职。未几，御史大夫以功状上经略使，升同知院事。及公拜命，进退动止，一遵礼法，不以禄位留意。初至越未几，人民有以牛酒请劳军士者，公不受，曰：「院判迈公惠于此邦，尔民赖之。今我之来，既不能善政以抚，亦无德及于民，不可却之。」公以全城自任，其立心已见于此。况夫纪律之严，调度之密，恩威并用，赏罚有章，故能内辑群情，外攘强敌，卒以成其功云。
保越录

        </div>
      </div>
    </div>
  </div>
</div>
<!--update:2025-08-30 09:40:16-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>