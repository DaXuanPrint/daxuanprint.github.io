<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="大明孝宗敬皇帝实录卷之一,大明孝宗敬皇帝实录卷之二,大明孝宗敬皇帝实录卷之三,大明孝宗敬皇帝实录卷之四,大明孝宗敬皇帝实录卷之五,明孝宗敬皇帝实录卷之六,明孝宗敬皇帝实录卷之七,明孝宗敬皇帝实录卷之八,大明孝宗敬皇帝实录卷之九,明孝宗敬皇帝实录卷之十,大明孝宗敬皇帝实录卷之十一,大明孝宗敬皇帝实录卷之十二,明孝宗敬皇帝实录卷十三,大明孝宗敬皇帝实录卷之十四,大明孝宗敬皇帝实录卷十五,大明孝宗敬皇帝实录卷之十六,明孝宗敬皇帝实录卷之十七,明孝宗敬皇帝实录卷之十八,明孝宗敬皇帝实录卷之十九,明孝宗敬皇帝实录卷">
<meta name="description" content="二百二十四卷。详记孝宗在位期间史事,起成化二十三年(1487)八月,终于弘治十八年(1505)五月。正德元年(1506)始修,刘健、谢迁等主其事。后刘、谢去位,李东阳、焦芳等任总裁。正德四年四月书成。_明孝宗实录_全文在线阅读_明孝宗实录_全文在线下载_大玄古籍书库">
<title>明孝宗实录_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">明孝宗实录</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]1209131</span> <br/>
          说明： <span class="inputVal" id="bkdec">二百二十四卷。详记孝宗在位期间史事,起成化二十三年(1487)八月,终于弘治十八年(1505)五月。正德元年(1506)始修,刘健、谢迁等主其事。后刘、谢去位,李东阳、焦芳等任总裁。正德四年四月书成。</span> <br/>
          封面： <span class="inputVal" id="bkimg">Z_6353.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]明孝宗实录
[book_author]佚名
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]1209131
[book_dec]二百二十四卷。详记孝宗在位期间史事,起成化二十三年(1487)八月,终于弘治十八年(1505)五月。正德元年(1506)始修,刘健、谢迁等主其事。后刘、谢去位,李东阳、焦芳等任总裁。正德四年四月书成。
[book_img]Z_6353.jpg


[book_title]大明孝宗敬皇帝实录卷之一
孝宗建天明道诚纯中正圣文神武至仁大德敬皇帝讳祐樘宪宗继天凝道诚明仁敬崇文肃武宏德圣孝纯皇帝第三子也 母孝穆慈慧恭恪庄僖崇天承圣皇太后纪氏 宪宗登极今 太皇太后正位中宫宽仁逮下面皇贵妃万氏专宠生皇子輙薨贤妃柏氏生皇子祐极立为皇太子未久亦薨 宪宗以储嗣未立方廑 圣虑中外以为忧廷臣亦有以溥恩泽为言者 孝穆太后既有娠以疾逊于西宫而 上生焉成化六年七月三日也是日有雷风之异 上隆准高额颅骨耸起俨如龙形寡言笑慎举止出于天性生六岁当成化十一年五月 太皇太后育之宫中食饮居起亲为保抱会乾清宫灾 宪宗欲显示于众乃命司礼监太监怀恩等至内阁谕意大学士商辂等因请敕礼部拟名于是廷臣相贺六月 孝穆太后遽崩 上虽冲幼极知感慕而深自潜晦弗自炫露十一月册立为 皇太子诏下之日天下皆欣然曰吾 君有子矣九岁出合进学容仪严整班行皆肃 圣性聪頴每背诵所授书未始错误讲官进读有误字輙不继读待其改读然后应之 宪宗制文华大训间以进讲必令左右撤案降座立听已乃复坐凡听讲之际专心注目不移视听讲官有不在直者必赐问其故以为常喜作字点画飞动有龙翔凤舞之势顾专门者所不及时 谕教严甚非祁寒盛暑不辍而典玺覃吉日夜启导凡句读字音礼仪政事及民情世故皆从容讲说委曲详尽 上耳熟焉久而 圣性坚定 圣学缉熙中外臣民已预识为太平天子矣成化二十三年八月戊辰朔○己丑以 大行皇帝宾天告于奉先殿
○颁遗诏于天下
○报讣音于宗室诸王
○严京城守卫
○命礼部定大丧礼仪注
○庚寅礼部进 大行皇帝丧礼仪注一自闻丧日为始不鸣钟鼓一在京文武官员闻丧素服乌纱帽黑角带自明日至第三日俱晨诣思善门外哭临退宿于本衙门不饮酒食肉第四日各斩衰诣思善门外朝夕哭临三日又朝临七日各十五举声而止凡入朝及在衙门视事用布裹纱帽垂带素服腰绖麻鞋退即衰服通二十七日而除一在京文武官员命妇俱素服去金银首饰既成服用麻布大袖圆领长衫麻布盖头自于本家哭临三日仍素服通二十七日而除一听选官办事官监生人材吏员僧道坊厢里老人等俱素服晨赴顺天府朝阙哭临至第四日官各具斩衰服监生人等素服朝夕哭临三日各十五举声而止仍素服通二十七日而除其军民及妇女亦素服二十七日而除一外国四夷使臣工部造与孝服随朝官哭临奠祭一在京诸寺观各声钟三万杵一在京禁屠宰十三日一在外诸王世子郡王及王妃郡王妃郡主以下闻讣皆哭尽哀行五拜三叩头礼毕并易素服第四日服衰服通二十七日而除一在外文武官员人等素服乌纱帽黑角带行四拜礼跪听遗诏讫举哀再行四拜礼毕各斩衰服于本衙门宿歇不饮酒食肉朝夕望阙哭临三日各十五举声而止亦素服通二十七日而除一在外官员命妇素服举哀三日通二十七日而除其军民男女素服十三日而除
○甲午文武百官军民耆老人等奉笺劝进其词曰伏以自昔圣帝明王之有天下必传之嫡长以奉神灵之统以抚亿兆之人盖以大宗之相继乃天理民彝之所存而国家所赖以安宁宗社由之而巩固者也钦惟 大行皇帝聪明仁厚文武圣神缵 一祖 四宗之鸿图跻二帝三王之盛治眷惟国本付托匪轻敬惟 皇太子殿下位居主鬯德自天成英资明烛于先几圣学缉熙于早岁视膳问安而孝行丕著施仁赞政而令誉用彰祖宗之统足以继承于万年 天人之心无不归戴于有德兹者不幸 大行皇帝宾天遗命 殿下早正大位海宇臣民实切瞻望夫天下不可一日而无君生民不可一日以无主臣等惟愿少抑哀情仰遵 先志正宝位以定 宗社之大计敷涣号而弘家国之远猷于以慰 列圣在天之灵于以副九有生民之望臣等俯伏阙廷合词劝进仰六龙如日之方升光华有象祝万福与 天而齐大悠久无疆无任激切屏营之至 皇太子令谕答曰览卿等所请谓予宜遵 大行皇帝遗诏早正大位具悉诚恳顾终天之痛方殷继统之事奚忍遽闻所请不允
○令礼部右侍郎倪岳及钦天监监正李华等择山陵地
○令内外诸司造丧仪
○乙未文武百官军民耆老人等再奉笺劝进曰伏以仰一人而定天下大统有归抚四海而奉宗祧主器为重人心允属天序难违再沥丹衷上干宸听洪惟我朝 太祖 太宗创业垂统于前 仁宗 宣宗继体守成于后以至 英宗睿皇帝制治保邦聿隆化理逮我 大行皇帝爱民恤物诞播鸿休巍巍比尧舜之重华荡荡与禹汤而并驾制作极礼乐文章之盛渐涵遂飞潜动植之天国家太平之治于斯为至矣敬惟 皇太子殿下夙禀英明亶敦孝敬明于庶物察于人伦位久正于储宫礼式定于大分以贤以长率土倾心宜民宜人皇图永赖乃承 先帝之托俾正南面之尊臣等敬进劝笺未荷俞允切以天下生民不可无主 祖宗神器不可暂虚情虽未忍于遽承孝则莫先于善述伏望俯赐令谕早正宸居主宰百神丕阐文明之化奠安亿姓益绵熙皞之休上以嗣列圣之徽猷下以遂群心之颙望臣等无任勤恳俟命之至 皇太子令谕答曰再览笺悉卿等忧国家 社稷诚意但予茕茕在疚五内崩摧岂忍遽即大位不允所请
○丙申文武百官耆老人等三奉笺劝进曰伏以天作之君所以成四海之治父传于子所以贻万世之安 祖宗之令典攸存 先帝之遗命已定 天人协应遐迩具瞻恭惟 皇太子殿下天锡聪明日新圣学刚健中正丕扬遹骏之声浚哲温恭茂协重华之德夙遵大训早位青宫顷膺凭几之言宜荷承祧之任众情恳恳屡申劝进之词至孝茕茕未赐允俞之旨臣等重惟天下不可斯须而无主神器讵容顷刻以暂虚 殿下为神人之依归受 祖宗之付托宜体 帝王之大孝毋拘士庶之庸行伏望稍抑哀情以善继述为重俯从众志以广德教为先早升大宝之尊式慰 先皇之志使四方万国有所仰赖三灵百神有所归依此诚臣民之至情国家之大计也臣等仰神龙之驭日目极九重祝 圣寿以齐天嵩呼万岁下情无任激切勤恳俟命之至 皇太子令谕答曰卿等惓惓陈请至再至三为国家弘远之虑至矣大宝之位诚难久虚况予已承遗命无所逊避勉从所请
进实录表
○后军都督府掌府事特进光禄大夫左柱国太师兼太子太师英国公臣张懋等诚惶诚恐稽首顿首 上言伏以 君明臣良极一代治功之盛 父作子述垂万世简策之光行道者必待其人观政者则存乎史春秋世远变纪传以编年实录书存在 祖宗为故事粤自起居罢注编撰设官九建岁元五开史局 尧言如见具瞻典册之可尊 夏礼足徵岂但和钧之有则钦惟 孝宗建天明道诚纯中正圣文神武至仁大德敬皇帝 道通三极 行备五伦玄默 躬修诚明内蕴礼隆 郊庙尤严祧祫之仪养极 宫闱每谨晨昏之节 爱人材不轻于废弃恤民情恒切于 咨询 讲筵勤经史之功苑囿绝游畋之好翼翼 文心之不已巍巍 舜德以难名正虎步龙行识太平之 天子河清海晏知中国有 圣人方当善治之将更尚有遗 恩之未尽一朝 厌代万国伤心恭惟 皇帝陛下 刚徤体乾 聪明首物得 圣功于 豫教昭 又命于诞敷 谓孝在显 亲必有扬名之时 谓人惟建事可无师古之规乃 命臣懋为监修官臣东阳臣芳臣廷和为总裁官臣储为副总裁官臣纪臣圭臣希周臣熙臣焘臣一鹏臣曰□折臣臣俊臣廷相臣仁和臣时臣霄臣瑭臣王已臣伟臣九思臣辰为纂修官臣楠臣锐臣若水臣銮臣俊臣旸臣炅臣舒诰臣孔晖臣邦奇臣黄忠臣缵宗为稽考参对官臣懋暨臣东阳等发 秘府之缄縢给 尚方之笔札曹分类析冈举目张于凡礼乐刑政之施以及名物度数之等经因革者详而弗厌关劝惩者细亦不遗是曰是非曰非岂敢专于独见疑传疑信传信庶以备于将来恭成 孝宗敬皇帝实录二百二十四卷 宝训十卷合目录凡例总二百三十六册臣懋等学愧三长力穷寸晷管虽小随所向以皆天勺量诚劳亦何由而尽海豢例勉遵于 指授 勋华莫罄于揄扬伏愿 继体守文 任贤图治监于 成宪确乎 家国之耆龟 贻厥 孙谋远矣河山之带砺无任瞻 天仰 圣激切屏营之至谨奉 表随 进以 闻
明孝宗敬皇帝实录卷之二百二十四
弘治十八年五月乙酉朔 上不视朝礼部尚书张昇等具本诣左顺门问安 上曰览奏已悉诚意朕体调理渐痊可卿等宜各安心办事 敕宁王宸濠令戒谕郡王将军以下各谨守 祖训惇尚礼教如有纵欲败度戒谕不悛者王具奏闻时王奏本府郡王等多不遵礼法故也
○丙戌 上不视朝
○南京刑部主事胡世宁上疏陈六事一勤学问乞以大学衍义一书常备经筵讲读中间所载如辩人材察民情严内治教戚属四者尤乞更加详玩一广延纳乞令大小官员直日轮对馆阁近臣不时咨访仍乞少降辞色俾得从容尽言一公用人谓 祖宗时立贤无方故能得真才以成治功今所取之途既狭无怪得人之少成治之难也今后辅弼公卿有缺乞推选才望老成剔历中外能任大事者充之不必拘地望科第庶真才可得而治功可成一汰冗费今日民穷财匮而冗费愈多群臣屡言朝廷屡禁而不能止者内有沮法之人外无执法之吏故也乞敕户礼工三部通查内府各项供用之物比国初加添若干吏兵二部查内外冗食之官比国初增设若干凡无益于事者一皆裁革仍申谕左右及勋戚之家各守礼法各崇节俭又选正法司执持于下庶俭成风而国用自足一重守令今后百官升授乞略仿唐制不历郡守不得任侍郎列卿历县令不得升台部给舍庶守令重而民生自遂一慎辅导乞妙选老成之士为 东宫官其所讲读固宜称尧舜述周孔而 圣祖开创之难前代兴衰之故及边境艰危之状闾阎穷苦之情亦宜一一备述庶法戒兼存而聪明日广命下其奏于所司
○福余卫酋长那孩等款塞悔过请通互市如故辽东镇巡官以闻兵部议犬羊之性向背不常既不可因其来附遽忘武备亦不可贪功诱杀致启边衅请以此意谕镇巡分守守备等官使彼知畏威怀德从之
○致仕南京户部尚书侯王□赞奏臣子观近以户部郎中升南京太仆寺少卿行将赴任缘臣老病居京师无他子在侧乞仍照观原任品级改除京职以便侍餋吏科给事中吉时劾之谓王□赞之情虽欲留观而观之义宜乞终餋今观计不出此顾乃令父代乞盖非让太仆之高官实则薄滁州为外地而别有希觊也请加黜罚以惩欺罔命下其奏于所司
○丁亥 上不视朝
○参赞机务太子太保南京兵部尚书王轼乞致仕 上曰朕以卿清慎老成练达戎务方委以参赞重任岂可引疾固求退休所辞不允
○礼部奏 圣体违和乞俯从臣等下情再宽视朝之期专保摄 上是之命各衙门例该引奏请旨事件及谢恩儿辞等项人员悉具本以闻
○戊子 上不视朝
○己丑 上不视朝
○端午节免宴○海西渚冬河等卫女直都指挥歹察等各来贡赐宴并彩叚衣服等物有差
○虏入独石等处寇掠下巡按御史勘问奏上请逮问守备都指挥马经分守左参将杨英左少监唐禄等罪命姑宥之俱令载罪杀贼
○实授试监察御史赵秉伦王济王润甯杲陈文试沙鹏高良弼许赞郭东山林奇韩廉张彧潘镗熊卓周伦李廷光姜佐马昊吴漳李璞邵清为监察御史秉伦济润云南道杲文试浙江道鹏良弼湖广道赞东山狭西道奇廉彧广东道镗卓四川道伦廷光山东道佐昊广西道漳璞江西道清山西道
○先是太常寺奏铺户关领物价中有洪武等钱市不通行负累未便 上令户部查究其故户部言本朝原铸洪武等通宝民间久未行用而贮于官库者甚多今宜因公用关支时尽发内帑所积俾之流布庶钱法自通得旨既官库贮多须设法行用其议处所以禁私铸滥用之宜并查弘治通宝己未铸数目以闻户部言禁私铸发官帑罪阻坏之法前已具陈请更申明处置惟是各处所铸弘治通宝今所铸者才十之一二 上曰洪武等钱行用宜申禁约敢有阻当及私铸并知情买使者必罪之弘治通宝铸造已久何为止有此数工部仍再看详并查费过工料之数闻奏
○户部议覆整理大同等处军饷都御史阎仲宇所言筹边事宜一催征常赋谓山西河南等处当输大同宣府二镇民粮屯粮往往积逋数多以督徵无统纪也今宜令大同及山西行都司所属者责成于冀北道守巡官宣府所属者责成于口北道分巡佥事过期不完者守巡等官罚府州县官俸巡抚及管粮郎中罚守巡及都司管屯官俸河南等处亦如此例行一减省浪费谓旧各边按伙人马始支与草料今在城听征者亦累月支给矣旧例大同军粮月折放银六钱今通折银八钱矣王府禄粮并取给于有司今往往借支军饷矣各城马匹当无事时军自采草今乃有兑支借支之费矣又官军当支粮草时粮则不复挨次草则乱取狼籍费出又不经矣宜一切禁革以复其旧一慎择监临谓大同宣府改设通判监收粮草然皆僦屋以居使人无乐于从事之心又各城守备官因典守追陪之禁不严致有浥烂草束之弊亦请宜令巡抚等官量给官钱建立府馆以居之且严黜陟幽明之法其草束亏折者仍追陪如数从之
○庚寅 上大渐晓刻遣司礼监太监戴义召内阁大学士刘健李东阳谢迁甚急至 乾清宫东暖阁 御榻前 上燕服坐龙床御榻上健等入至床上榻前叩头问安 上曰热甚不可耐命左右取水以布拭舌既乃曰朕嗣 祖宗大统一十八年今年三十六岁乃得此疾殆不能起健等跪奏曰 皇上偶违和何以遽言及此臣等仰观 圣体神气充溢万寿无疆幸＜宀十见＞心调理 上自序即位始末甚详欲有所记录于是太监扶安李璋捧纸及砚义执朱笔跪于榻前陈＜宀十见＞萧敬李荣俱跪于床下 上命义书于片纸曰朕昔侍 太皇太后宫闱及长蒙 先皇厚恩选配昌国公张峦女为后于弘治四年九月二十四日诞生皇子厚照册立为 皇太子正位东宫年已长成主器婚配不可久虗礼宜择配可于今年举行皆逐句宣授间有改易粲然成章书讫 上执健手又曰先生辈辅导辛苦朕备知之又曰东宫聪明但年尚幼先生辈可常常请他出来读书辅导他做个好人健等皆饮泣对曰 东宫天性睿智今年尽勤学望 皇上＜宀十见＞心少虑以膺万福语久 王音渐清反复告谕若不忍释前后数百言不能悉记谨识其大者如此时距 升遐仅一日而 圣谕谆切神思不乱盖 圣性之涵餋有素故始终之际一得其正云
○辛卯 上召皇太子至前面谕曰朕不豫皇帝与东宫做礼仪悉依 先帝遗典祭用素羞东宫务遵守 祖宗成法孝奉 两宫进学修德用贤使能毋怠毋荒永保贞吉　○午刻有旋风大起尘埃四塞云笼三殿空中云端若有人骑龙上升者人多见之已而 上崩遗诏曰朕以眇躬仰承丕绪嗣登大宝十有八年敬 天勤民敦孝致理夙夜兢兢惟上负 先帝付托是惧乃今遘疾弥留殆弗可起生死常理虽圣智不能违顾继统得人亦复何憾 皇太子厚照聦明仁孝至性天成宜即 皇帝位其务守 祖宗成法孝奉 两宫进学修德任贤使能节用爱人毋骄毋怠申外文武群臣其同心辅佐以共保 宗社万万年之业丧礼悉遵 先帝遗制以日易月二十七日释服祭用素羞毋禁音乐嫁娶嗣君以继承为重已敕礼部选婚可于今年举行毋得固违宗室亲王藩屏是寄不可辄离本国各处镇守总兵巡抚等官及都布按三司官员严固封疆安抚军民不许擅离职守闻丧之日止于本处朝夕哭临三日进香各遣官代行广东广西四川云南贵州所属府州县并土官及各布政司南直隶七品以下衙门俱免进香诏谕天下咸使闻知
○先是 上以久旱忧切于心欲降敕谕颁宽恤十五事一内外重囚情可矜疑者令问刑衙门奏谳一内外缉获强盗妖言奸细多有贪功罔利及戳翻之徒诬陷重罪令问刑衙门从公研审如有冤枉即与辩理一监追赃物囚犯有年久家产尽绝者查奏发落一做工未满囚犯例该发遣者俱免做工一京营官军俱免做工不急工程悉皆停止外卫上班违限官军五月内到者俱免罚班问罪一逃亡匠役俱许自首免罪弘治十七年以前灾伤地方失班人匠俱免罚工一京边骑操及各处孳牧寄养马匹倒失亏欠买补追陪未完者量为宽免一各处税粮并额办坐派物料弘治十六年以前小民拖欠者量为宽免一各衙门科派物件具奏减免一各处解纳钱粮内外管事人员需索使用以致上纳不敷重复徵解令该部申明禁治一近来冗食数多该部查议裁减一各处钦赏庄田有自收子粒管庄人等分外需索逼民逃窜今后令有司徵收送用一南京运送马槽马桩等物劳扰军民悉皆停止令在京造用一各王府及镇守等官贡献方物劳扰道路除旧例外悉皆停止一各处盗贼有因饥寒失业啸聚为非者所司出榜晓谕许其自首免罪一内外府州县餋济院令户部及巡抚巡按官申明旧例乞食贫民严督所司牧餋已令内阁视草会 上不豫不果颁 今上遣念 先帝遗志乃载入登极诏及恭上 两宫尊号诏内行之
○作梓宫
○癸巳大殓○甲午成服
○是年六月庚申上 尊谥曰 建天明道诚纯中正圣文神武至仁大德敬皇帝庙号 孝宗十月庚午葬 泰陵掩圹之际有五色云见于 陵上 上在位改元弘治历年十有八寿三十六 上天性诚笃简言慎动涵餋充实而未尝自耀渊然莫测也敬 天事神夙夜不怠每五鼓必起祝天值水旱灾异辄斋心露祷或为减税缓狱郊祀奏乐有误必召乐官诘之尊 祖敬宗惇叙彝典援引稽据动必以 太祖为准恒曰吾为 祖宗守得法度在惟恐有失闻 太宗永乐大典贮于文楼取置宫中时自省览又尝命内阁录 累朝御制诗以进在 宪宗时栗栗祇畏进学修德无少暇逸 嗣位后念 太皇太后拥佑之恩 皇太后鞠育之德每日各一朝谒侍之顷拜稽如礼有问必跪而后对 太皇太后尝不豫躬侍汤药竭诚致祷弗遑宁处 清宁宫灾亲为扶掖左右慰悦彻夜不寐暂请居仁寿宫前殿而亟敕所司修建宫殿不越岁而成 太皇太后感其孝诚两贻诰谕以表扬盛德痛 孝穆皇太后不逮餋追崇迁葬曲致其诚念外氏宗亲不得敕遣内外官求访虽有诈冒未尝色悔既久无验乃仿徐王例立冢嗣之惟祀享之礼则稽 太祖以来一帝一后之制原 英宗治命之意体 宪宗不得已之心别庙奉享著为常典其于恩义尤为两尽若祧祫之仪奉 德祖为百世不迁之庙而祧 懿祖以次及于熙仁尤礼之大者 今太皇太后外家尝有赐田本官地有司欲请厘正 上难于违志迟疑不决者累日太皇太后闻之曰 皇帝为国守法奈何以吾家事挠之亟遣内臣谕意 上欣然奉命归其地于官而别给闲地如数补之廷臣多追论皇贵妃万氏欲追治家属没其赀财者 上不念旧恶且重伤 先帝在天之灵卒不深究友爱同气凡诸王之国赆送赐予每盈所望既去则怀思不置至或形之歌诗钟爱于我 今上皇帝严择读书侍从之官日有讲授退必 亲赐询问间幸讲所取所书字观之见有进益辄喜形于色尊崇圣道祭孔子乐八佾重建阙里庙庭极其闳丽 御制碑文遣辅臣往告皆出恒典悯开国功臣常遇春邓愈辈久失爵录其裔孙俾奉世祀凡前代忠义之臣屡加秩祀当代孝节必为旌表虽夷方守节者亦旌之听言纳谏如大明川之投献延寿塔之营建已有成命一朝改悟断在不疑其他章奏虽卑官细民亦为披览逆耳苦口之言纷然杂进而含容茹纳未尝轻有谪罚爱惜人才因能任使科道紏劾每每赐优容尝有劾大臣卑谄者 上曰大臣若有卑谄之行诚非大体但无指实亦难遽退其他考察黜退者虽小官末职亦研审再三如不得已武臣边帅尤加轸恤重惜人命宁失不经有鸣者未尝不为覆讯辽东之狱至 亲御午门面赐鞫问法官廷臣皆叹服不置焉 在位既久益明习国事见内外诸司弊端日积欲痛加厘革旁询博访务穷根节而含洪隐忍不欲太骤思渐复 祖宗之旧省察克治又必自身始尝曰吾人若不自家管束谁能管得燕处必衣冠而坐虽安置笔砚必令端正曰人凡事皆当如此□日□兄□惜财用进贡包索积于宫中者左右欲弃之特命光禄寺收贮以备杂用宫中所畜牲口日给粟豆皆有常籍有所增减心亲笔记尤重名义每论及后世青史必为悚然申谕讲臣令悉心敷析勿为顾忌 谕内阁曰凡当行事卿等不为朕言谁敢言者自 太皇太后大丧以后顾问无虗旬月及六部都察院诸大臣亦时赐召问盖 先朝故事数十年所未复者至于 大渐特召内阁面承 顾命以 宗祧大计辅导重托则自前史所载历数千百年不再三见而已比念天下军民困苦会久旱欲下宽恤之令已具十六事未降在斋宫见微雨端坐凝思遂婴寒疾不数日而剧中外臣民方翕然望治忽罹大变肝胆摧裂哭临之日赞礼已毕而俯伏号恸顿不能起 梓宫所过道傍老稚无不悲痛暨奉迎 神主至土城行殿群臣瞻望 御容哭声振野其淂人心之深如此仰惟我朝自洪武之创业永乐之定难几六十年已立亿万载太平之基矣及洪熙之励精宣德正统之休养生息天顺之振厉成化之丰豫又六十余年气运之盛于斯为至 上以戊申纪元符于 太祖以十八嗣位合于 宪宗继体守成之道光前褡后之业方诸古人若汉之文帝宋之仁宗者固不足议上俪三代成康其俦乎然即 圣心而充之尧舜之治不外是也 神功圣德播在天下昭于后世者固非文字所可模拟顾史氏之职无所敢避谨掇拾其大者如此云
孝宗敬皇帝实录序
朕尝庄诵 累朝实录而知 祖宗列圣神功圣德之大矣惟我 皇考孝宗敬皇帝在位十有八年事 天法 祖以纲常为治用人行政御世理民之道罔不具尽是以人安物阜海宇晏然虑夫越岁既久文恬武嬉则又励精洞察欲大有所振兴革而 昊天弗吊 龙驭遽升凡我臣民攀号罔极盖育是有遗恩焉朕闻造化之妙固漠测其机缄然生长收藏散于万物者皆可以指而见也故典谟训诰古帝王之言行存焉自有史官以来随代箸而实录之制至唐始备考德观政固世之所不可阙者矧我国家令典恒式于斯为重而我 皇考功德之大又前古所不及纂述之事其容以缓乎哉顾予冲人向居储副虽问安视膳之外无所预知而大政鸿号如雷霆日月之在天下固有不言而喻者继述之责实在朕躬肆于嗣统之初不遑他物首 敕儒臣稽据册籍参以见闻悉心纂辑三阅寒暑乃克成编为实录二百二十四卷□□玉训十卷以进三复之余曷胜永慕遂命藏诸金匮为万世子孙法敬述简端著朕志焉
○正德四年四月二十一日
修纂凡例
○一 即位礼仪及赏赉之类皆书
○一上 太皇太后 皇太后尊号册立 皇后 皇太子及册封诸王郡王王妃加封太长公主并追封皇子公主皆书其制度仪注有新定者书
○一 皇太子及皇子生书亲王之子生已赐召者书诸王嫡长孙生亦书
○一祀 天地 宗庙 社稷山川等神 宗庙祧祫祔享及遣官祭岳镇海渎帝王陵寝△先师孔子皆书有新增祀典及淫祀革罢者亦书
○一凡 诏书悉录全文若 敕书及 御制文录其关事体之重者有 特敕褒勉臣下抚谕远人及恤刑宽贷之类悉书
○一凡文武大臣有△宣召谕问皆书△顾命之辞备书
○一凡 宝玺图书及诸王郡王宝将军仰并仰符仰记皆书
○一 大驾卤簿及 太皇太后 皇太后 皇后 东宫亲王郡王公主仪仗有新置及增损者书
○一 皇帝大婚 皇太子冠及诸王长公主冠婚皆书其礼仪有新定者书
○一△经筵日讲及 皇太子出阁读讲皆书赉宴等项恩典亦书
○一凡新王之国及郡王受命往某地皆书
○一文武大臣以事来朝者书官三年一朝皆书地方灾伤等项免朝觐亦书
○一文武官制衙门及土官衙门有新设改建革罢及复旧者书
○一封公侯伯及命其子孙袭爵皆书并书所受封号阶勋衍圣公袭封书
○一命驸马仪宾悉书
○一除授三公三少南京北京五府六部都察院太常寺通政司大理寺詹事府鸿胪寺国子监翰林院钦天监太医院堂上官及近侍七品以上官监察御史宗人府经历并在外留守司都指挥使司布政司按察司堂上官行太濮寺苑马寺卿盐运司使皆内有承袭者守令或佐二以下保留升录秩者亦书若中外文武官有功绩显著及以事特升迁者不限职之大小皆书官大臣之子亦书
○一选法及荐举有新定书考课有新例及损益旧例亦书
○一屯种有新定事例及考较之法书
○一凡亲王公主郡王主镇国等将军驸马仪宾公侯伯岁禄官吏俸给军士月粮有新定折支全支条例并书
○一遇岁凶赈恤悉书有新定备荒事例亦书
○一仓库坑治有新定建革及新令书
○一凡开盐场有新定中纳盐粮及户口食盐则例皆书钞法钱法有新令亦书
○一凡礼仪有新制或损益书新制礼器乐器皆书
○一公侯伯并文武大臣老疾致事 特恩优闲及文职致仕恩典皆书后复起用亦书
○一文武大臣诰敕有 特赐者书或有损益事例亦书
○一每岁户口及所收田粮土税屯种田子粒总数漕运总数采纳金银等件税课茶课等项并减免税粮米麦等项总皆于岁终书之
○一转输漕运之法及田赋徭役农桑劝课有新令者书停罢岁办及贡献诸物皆书
○一每岁 圣节正旦冬至 郊祀庆成大宴皆书遇节赐宴亦书有 特旨赐节假亦附书
○一中外文武官有 特恩赐予皆书命妇遇庆节有赐亦书
○一提调学校条例并更革皆书各处学校增设或罢革并内外学生徒简退及增岁贡额数纳粟等项入监皆书公侯伯有 特旨送监读书及已故大臣并见在三品以上之子定例入监书监生拨历等项事例皆书
○一每科京府乡试礼部会试 廷试皆书所定科举额数亦书 廷试制策题悉录全文进士选读书及暂放归皆书
○一丧葬之礼及上 尊谥册文议文等项备书 山陵迁附书亲王郡王公主郡主丧葬皆书其礼仪有新定或损益亦书凡公侯驸马伯在京文武三品以上近侍五品以上在外都司布政司按察司正官没皆书卒及概见其行实善恶务合公论其有赠益及赐祭赙赠命有司治葬皆书若文武官有治行功绩显著不限职之大小皆书有违例乞恩特与祭葬亦书
○一文武臣僚有没于王事者皆书有得褒赠亦书
○一凡旌表孝子顺孙义夫节妇悉著其乡里姓名行实书
○一钦天监奏天象气候日月薄蚀五星凌犯皆书中外奏祥异及军民之家一产三子以上蒙 恩赉者亦书
○一建言有关涉国体者皆录详略随宜有所奉 圣旨亦载
○一文官子孙优给有新例书
○一遣使抚谕四夷及封拜赐赉皆书四夷来朝贡亦书
○一凡修纂 先朝实录及编辑书籍皆书
○一凡兵政有新令者及文武大臣各处镇守巡抚整饬边备等项及备御规画皆书
○一命将平反叛书征讨边夷亦书
○一凡军民衙门官马孳生马边境茶马买马之政皆书及牧养之地有改迁及被人侵占清出者亦书岁有 敕免所欠各项马匹悉书总数
○一凡关津巡徼驿传递运烽堠有新设及改革者书
○一凡公侯伯驸马仪宾有罪削夺及两京五府六部都察院太常寺通政司大理寺詹事府光禄寺太濮寺应天府顺天府鸿胪寺国子监翰林院钦天监太医院堂上官近侍七品以上官监察御史宗人府经历及在外中都留守司都司布政司按察司堂上官行太濮寺苑马寺卿盐运使有罪下狱黜宥免皆书有 特旨罢黜干系惩劝者不拘职之大小并书其蒙 特恩宽宥亦书如犯奸恶叛逆之罪不限官吏军民悉书常律之外别有断罪条例亦书○一 亲录囚徒及差官审录刑狱皆书刑官有平反冤狱详本末书之
○一风宪官及文武臣僚弹劾大臣之罪皆书并书所得 旨意其职非大臣而所犯重者亦书
○一修建 宫殿 天地 宗庙 社稷及一应神祗坛场皆书
○一营建 山陵备书建各王王妃公主坟皆书其制度有增益亦书郡主以下奉 敕建者书
○一修缮各处城池屯堡及新建革者皆书
○一差官各处提督圩田水利及新开修河渠圩岸桥道皆书有奏请修筑陂塘等事亦书
○一工匠起取放免皆书
修纂官
监修 后军都督掌府事特进光禄大夫左柱国太师兼太子太师英国公臣张懋
○总裁 光禄大夫柱国少师兼太子太师吏部尚书华盖殿大学士臣李东阳 光禄大夫柱国少傅兼太子太傅吏部尚书谨身殿大学士臣焦芳 荣禄大夫少傅兼太子太傅户部尚书武英殿大学士臣王鏊 荣禄大夫少保兼太子太保户部尚书文渊阁大学士臣杨廷和
○副总裁 詹事府掌府资善大夫吏部尚书翰林院学士臣梁储
○纂修 奉直大夫左春坊左谕德兼翰林院侍讲臣毛纪 奉直大夫左春坊左谕德兼翰林院侍讲臣傅圭 翰林院侍读承直郎臣朱希周 翰林院侍讲臣豊熙 沈寿 吴一鹏 翰林院修馔臣顾曰□折臣 翰林院编修文林郎臣汪俊 李廷相 温仁和 李时 滕霄 何堂 董＜王巳＞
○翰林院检讨徵侍郎臣汪伟 王九思
○稽考参对
○翰林院修撰臣吕楠
○翰林院编修臣崔锐
○翰林院检讨臣湛若水 翟銮 徐缙 景旸 段炅 易舒诰 穆孔晖 张邦奇 焦黄中 胡缵宗
○催纂
○中大夫光禄寺卿臣周文通
○徵仕郎詹事府主簿臣李继先○誊录
○奉政大夫吏部稽勋清吏司郎中臣沈东魁
○礼部精膳清吏司员外臣乔宗
○徵仕郎中书舍人臣方英 邓相 徐富 汪麟
○登仕佐郎鸿胪寺序班臣周仝 林应禧 张保
○监生臣邵文恩 屠径
○生员臣吴淓 崔深
○儒士臣王聪 吴琳 何文玉 岳梁 刘伟 凌楫 刘恕 周玺 倪清 王应芳 许锦
○收掌文书
○翰林院管孔事中书舍人臣刘讯
大明孝宗敬皇帝实录卷之一
孝宗建天明道诚纯中正圣文神武至仁大德敬皇帝讳祐樘宪宗继天凝道诚明仁敬崇文肃武宏德圣孝纯皇帝第三子也 母孝穆慈慧恭恪庄僖崇天承圣皇太后纪氏 宪宗登极今 太皇太后正位中宫宽仁逮下面皇贵妃万氏专宠生皇子輙薨贤妃柏氏生皇子祐极立为皇太子未久亦薨 宪宗以储嗣未立方廑 圣虑中外以为忧廷臣亦有以溥恩泽为言者 孝穆太后既有娠以疾逊于西宫而 上生焉成化六年七月三日也是日有雷风之异 上隆准高额颅骨耸起俨如龙形寡言笑慎举止出于天性生六岁当成化十一年五月 太皇太后育之宫中食饮居起亲为保抱会乾清宫灾 宪宗欲显示于众乃命司礼监太监怀恩等至内阁谕意大学士商辂等因请敕礼部拟名于是廷臣相贺六月 孝穆太后遽崩 上虽冲幼极知感慕而深自潜晦弗自炫露十一月册立为 皇太子诏下之日天下皆欣然曰吾 君有子矣九岁出合进学容仪严整班行皆肃 圣性聪頴每背诵所授书未始错误讲官进读有误字輙不继读待其改读然后应之 宪宗制文华大训间以进讲必令左右撤案降座立听已乃复坐凡听讲之际专心注目不移视听讲官有不在直者必赐问其故以为常喜作字点画飞动有龙翔凤舞之势顾专门者所不及时 谕教严甚非祁寒盛暑不辍而典玺覃吉日夜启导凡句读字音礼仪政事及民情世故皆从容讲说委曲详尽 上耳熟焉久而 圣性坚定 圣学缉熙中外臣民已预识为太平天子矣成化二十三年八月戊辰朔○己丑以 大行皇帝宾天告于奉先殿
○颁遗诏于天下
○报讣音于宗室诸王
○严京城守卫
○命礼部定大丧礼仪注
○庚寅礼部进 大行皇帝丧礼仪注一自闻丧日为始不鸣钟鼓一在京文武官员闻丧素服乌纱帽黑角带自明日至第三日俱晨诣思善门外哭临退宿于本衙门不饮酒食肉第四日各斩衰诣思善门外朝夕哭临三日又朝临七日各十五举声而止凡入朝及在衙门视事用布裹纱帽垂带素服腰绖麻鞋退即衰服通二十七日而除一在京文武官员命妇俱素服去金银首饰既成服用麻布大袖圆领长衫麻布盖头自于本家哭临三日仍素服通二十七日而除一听选官办事官监生人材吏员僧道坊厢里老人等俱素服晨赴顺天府朝阙哭临至第四日官各具斩衰服监生人等素服朝夕哭临三日各十五举声而止仍素服通二十七日而除其军民及妇女亦素服二十七日而除一外国四夷使臣工部造与孝服随朝官哭临奠祭一在京诸寺观各声钟三万杵一在京禁屠宰十三日一在外诸王世子郡王及王妃郡王妃郡主以下闻讣皆哭尽哀行五拜三叩头礼毕并易素服第四日服衰服通二十七日而除一在外文武官员人等素服乌纱帽黑角带行四拜礼跪听遗诏讫举哀再行四拜礼毕各斩衰服于本衙门宿歇不饮酒食肉朝夕望阙哭临三日各十五举声而止亦素服通二十七日而除一在外官员命妇素服举哀三日通二十七日而除其军民男女素服十三日而除
○甲午文武百官军民耆老人等奉笺劝进其词曰伏以自昔圣帝明王之有天下必传之嫡长以奉神灵之统以抚亿兆之人盖以大宗之相继乃天理民彝之所存而国家所赖以安宁宗社由之而巩固者也钦惟 大行皇帝聪明仁厚文武圣神缵 一祖 四宗之鸿图跻二帝三王之盛治眷惟国本付托匪轻敬惟 皇太子殿下位居主鬯德自天成英资明烛于先几圣学缉熙于早岁视膳问安而孝行丕著施仁赞政而令誉用彰祖宗之统足以继承于万年 天人之心无不归戴于有德兹者不幸 大行皇帝宾天遗命 殿下早正大位海宇臣民实切瞻望夫天下不可一日而无君生民不可一日以无主臣等惟愿少抑哀情仰遵 先志正宝位以定 宗社之大计敷涣号而弘家国之远猷于以慰 列圣在天之灵于以副九有生民之望臣等俯伏阙廷合词劝进仰六龙如日之方升光华有象祝万福与 天而齐大悠久无疆无任激切屏营之至 皇太子令谕答曰览卿等所请谓予宜遵 大行皇帝遗诏早正大位具悉诚恳顾终天之痛方殷继统之事奚忍遽闻所请不允
○令礼部右侍郎倪岳及钦天监监正李华等择山陵地
○令内外诸司造丧仪
○乙未文武百官军民耆老人等再奉笺劝进曰伏以仰一人而定天下大统有归抚四海而奉宗祧主器为重人心允属天序难违再沥丹衷上干宸听洪惟我朝 太祖 太宗创业垂统于前 仁宗 宣宗继体守成于后以至 英宗睿皇帝制治保邦聿隆化理逮我 大行皇帝爱民恤物诞播鸿休巍巍比尧舜之重华荡荡与禹汤而并驾制作极礼乐文章之盛渐涵遂飞潜动植之天国家太平之治于斯为至矣敬惟 皇太子殿下夙禀英明亶敦孝敬明于庶物察于人伦位久正于储宫礼式定于大分以贤以长率土倾心宜民宜人皇图永赖乃承 先帝之托俾正南面之尊臣等敬进劝笺未荷俞允切以天下生民不可无主 祖宗神器不可暂虚情虽未忍于遽承孝则莫先于善述伏望俯赐令谕早正宸居主宰百神丕阐文明之化奠安亿姓益绵熙皞之休上以嗣列圣之徽猷下以遂群心之颙望臣等无任勤恳俟命之至 皇太子令谕答曰再览笺悉卿等忧国家 社稷诚意但予茕茕在疚五内崩摧岂忍遽即大位不允所请
○丙申文武百官耆老人等三奉笺劝进曰伏以天作之君所以成四海之治父传于子所以贻万世之安 祖宗之令典攸存 先帝之遗命已定 天人协应遐迩具瞻恭惟 皇太子殿下天锡聪明日新圣学刚健中正丕扬遹骏之声浚哲温恭茂协重华之德夙遵大训早位青宫顷膺凭几之言宜荷承祧之任众情恳恳屡申劝进之词至孝茕茕未赐允俞之旨臣等重惟天下不可斯须而无主神器讵容顷刻以暂虚 殿下为神人之依归受 祖宗之付托宜体 帝王之大孝毋拘士庶之庸行伏望稍抑哀情以善继述为重俯从众志以广德教为先早升大宝之尊式慰 先皇之志使四方万国有所仰赖三灵百神有所归依此诚臣民之至情国家之大计也臣等仰神龙之驭日目极九重祝 圣寿以齐天嵩呼万岁下情无任激切勤恳俟命之至 皇太子令谕答曰卿等惓惓陈请至再至三为国家弘远之虑至矣大宝之位诚难久虚况予已承遗命无所逊避勉从所请

[book_title]大明孝宗敬皇帝实录卷之二
成化二十三年九月丁酉朔 皇太子令谕礼部曰洪惟 祖宗创业垂统传继万年兹者不幸 皇考大行皇帝上宾遗命承绪顾抱痛方殷不忍遽承尔宗亲文武群臣军民耆老奉笺劝进至再至三允惟 宗社生民之重寄 皇考遗命之难违不得已勉徇所请尔礼部择日遣官告 天地 宗庙 社稷予即皇帝位其具仪来闻如令奉行
○戊戌礼部进即位仪注一择成化二十三年九月初六日丑时即位一先期司设监等衙门于华盖殿设御座于奉天殿设宝座钦天监设定时鼓一遣官以是日早祗告 天地 宗庙 社稷一前一日夕奠后以即位告 几筵行四拜礼读祝再行四拜礼一是日早 皇帝服衮冕于奉天殿丹陛上拜 天行五拜三叩头礼次诣 奉先殿次诣 圣慈仁寿皇太后前次诣 凡筵前次诣 母后前俱行五拜三叩头礼毕出御华盖殿一前期尚宝司设宝案于奉天殿鸿胪寺设表案于丹陛上教坊司设中和韶乐悬而不作鸿胪寺设诏案锦衣卫设云盖云盘于奉天殿内东别设云盘于承天门上设云舆于午门外设宣读案于承天门上西南向一是日早鸣钟鼓锦衣卫设卤簿大驾文武官员各具朝服入候丹墀内 上既御华盖殿鸿胪寺官传旨百官免贺遂引执事官就次行礼赞请升殿 上由中门出御奉天殿宝座锦衣卫鸣鞭鸿胪寺赞百官行五拜三叩头礼讫百官出至承天门外北面俟鸿胪寺请颁诏翰林院官捧诏授礼部官由殿左门出锦衣卫于午门前候捧诏置云盖中导至承天门开读行礼如仪○庚子 孝恭章皇后忌辰遣驸马都尉游泰祭 景陵
○壬寅英国公张懋奉命告 天地驸马都尉周景告 宗庙保国公朱永告 社稷 上即皇帝位遂颁诏大赦天下诏曰惟我 祖宗圣圣相承膺 天明命为华夷主其创业守成神功圣德诚度越往古矣暨我 皇考大行皇帝嗣统深仁厚泽覆冒海隅二纪于兹而忧勤求治之心犹宵旰靡遑因臻违豫遽出缀衣忍闻凭几之言猥以神器之属哀疚方殷罔知攸措时亲王文武群臣下及耆老军民合词伏阙劝进者至于再三辞拒弗获乃遵遗命以九月初六日祗告 天地 宗庙 社稷即皇帝位顾兹付畀之重深惧仔肩之难勉图弘济一惟恢张治道惠绥黎元用底阜成跻于熙皞庶衍 皇明亿万年无疆之祚其以明年为弘治元年夫当居正体元之初宜布更新恤下之典合行事条开示于后一自成化二十三年九月初六日昧爽以前官吏军民人等有犯除谋反叛逆子孙谋杀祖父母父母妻妾杀夫奴婢杀主谋杀故杀蛊毒魇魅杀人并强盗党恶失机不赦外其余已发觉未发觉已结正未结正罪无大小咸赦除之敢有以赦前事相告言者以其罪罪之一文武官吏监生知印承差旗军匠校舍余人等有为事问发立功运甎运灰运炭追罚马匹做工纳米摆站煎盐炒铁瞭哨发充军伴仪从膳夫等项悉皆放免各还职役宁家随住其文职官吏监生知印承差原犯贪淫者发回原籍为民武职原犯侵欺枉法并科歛害军者仍于原卫差操不许管军管事一盐粮国用所资近年以来钦赏数多及被内外势要之人奏讨奏买存积常股并盘割私余盐斤搀越支卖夹带私贩以致上损国课下夺民利诏书到日各该巡盐巡按御史即查前项盐课除已支卖外其未支掣者俱各住支还官今后行盐各照地方不许越境贩卖各边开中引盐及籴买粮草俱不许势要及内外官员之家求讨占窝领价上纳亦不许巡抚管粮等官狥情受嘱违者巡按御史紏举一在京各营在外各边及各处军卫有司骑操孳牧寄养走递马骡驴牛并种马马驹四户马自成化二十一年十二月终以前一应亏失被盗埋没等项并有例停候买补者悉皆蠲免若有已补在官者照例起解交收该管人员敢有交通作弊事发治以赃罪一成化二十一年十二月以前各处拖欠税粮马草秋青草束屯种子粒农桑丝绢门摊商税户口食盐米钞诸色课程银课鱼课差发金银供用厨料果品并上林苑监牲口等项并一应岁办买办采办物料药材除已徵在官者照旧送纳未徵之数尽行蠲免一各处一应岁办坐派拖欠生漆桐油翠毛蓝靛乌梅槐花栀子鱼油翎鳔折纳黄白麻银朱生熟铜铁金箔铜丝铁线红花茜草棕毛圆藤杉楠檀椵榆槐等木猫筀等竹软篾荆条箬叶檾麻连包芒苗苕□□帚竹扫□□帚薥秸麦稳稻皮松香沙叶白硝杂皮驴皮前截羊毛羊角水牛底皮黄真牛皮水和炭煤炸瀛沙土硝磁末毛缨白猪鬃云母石野味缸瓶坛高头等纸黑铅青碌等项颜料并福建浙江岁办课铁自成化二十二年十二月以前未徵者悉皆蠲免已徵者照数起解该部另项收贮以备别用敢有将已徵捏作未徵者治以重罪其明年岁办之数以十分为率量免五分以宽民力一官吏军民人等原犯真犯死罪充军逃回不首例该仍照原问死罪处决者并原犯杂犯死罪以下充军逃回例该枷号三个月改发极边卫分充军者俱免处死枷号改调仍各发充军卫分著役一成化二十一年十二月以前各处盐运司盐课提举司拖欠盐课悉与除豁其有被水渰没盐课曾经风宪官勘实及折罚盐粮年久追徵未完客商失落截角退引亦皆免追一内外各营各卫所各关在逃官旗军余人等并轮班官军来迟脱班者俱限两个月以里赴官出首俱免问罪罚班仍发原处管事差操若过期不首照旧问罪罚班补操一成化二十三年各处奏报水旱灾伤曾经巡抚巡按都布按三司官具奏勘实者该纳粮草备开户部即与停徵若勘报扶同妄免税粮事发治以重罪一各处卫所岁造军器并有司该造弓箭弦条自成化二十二年十二月以前拖欠未完者悉免补造其收过有司物料准作以后年分该办之数敢有因而侵欺者治以重罪一易州山厂管工官员夫头人等自成化二十年以前领运柴炭价银被揽头诓拐在逃本身已死负累家属监追年久曾经奏告者查勘明白悉免追陪一在京在外各衙门见监囚犯有监追赃物未完者除侵盗官钱粮诓骗强索人财物应该还官给主者照旧监追外其余彼此之罪一应入官之赃悉免追徵事未发觉者以后事发俱照此例其强盗追无赃仗年久不得结正及人命无尸检验并累诉冤枉者具实奏闻区处一各处地土山场湖荡军民开恳管业已久近年以来多被权豪势要之家及奸诈无藉之徒侵占投献虽有禁约事例多不遵守以致小民受害无伸诏书到日限一月以里退还敢有不遵并今后仍前侵占投献者许被害之人告理照例治以重罪如有卖绝立契明白者不在此例一陕西山西河南等处军民之家先因饥荒逃移及将妻妾子女典卖与人者诏书到日有司晓谕所属富家但有买到收留妇女幼男许令首告审实籍贯官给原价赎取听其归宗完聚无主及愿留者听如有隐匿不行疏放者治罪其有抛荒田地该徵税粮悉皆停免听有力之家耕种代纳原主复业即便退还不许占恡一各处织造纻丝纱罗绫等项除额办岁造并工部奏派之数照旧解运外其余苏杭嘉湖并应天府等处差人坐守织造者悉皆停免已织完者照数起解未完者并已徵物料交与所在官司准作岁造内支用差去内外人员即便回京违者罪之一自天顺八年正月以后官吏监生承差人等为事充军例该止终本身及问发口外为民者所司查勘明白放回原卫原籍为民随住一在外镇守分守守备内外等官近年假以进贡为名佥取民间皂隶出办银两贻害地方今后不许额外进贡沿途扰害军民皂隶革罢一各处军解领批违限一年之上例该充军者悉宥其罪照旧起解再违者仍发充军一近年军民舍余人等有例许于陕西山西河南等处纳粟与做军职就注彼处卫所支俸一石果有经隔原籍路远者听其告改附近卫所以省边储一两广云贵川建远处武职子孙有因人文不曾到部已过十年之外例不该袭者果系亲男孙弟侄该卫所即与保勘明白起送赴部查照相同俱与冠带名为冠带舍人仍于原卫所收操俱支月粮一石有功照例升赏一江西浙江福建湖广等处未获强盗除首恶外其胁从者诏书到日许自首免罪有能绑出首恶照不系应捕人员功次升赏仍量给本犯财产一两京文职官员自成化十一年以后至成化二十三年九月初六日以前除被劾并特旨降调外给事中御史有因言事及公错并公事诖误特旨降调者吏部通查调者升一级降者对原品调任为民者冠带闲住充军者放回为民其有司因考察报称贪酷黜为民者亦与冠带闲住一京营官军拱护朝廷所系甚重近年多因做工疲劳已极合候修 陵毕日专一操练敢有擅便奏讨做工者听科道官劾奏一腾骧等四卫余丁今后不许泛滥投充勇士正军虚费粮赏其各卫所余丁止许投本卫所军不许妄投各监局人匠脱免祖军及内外正军不许投充将军其舍余民匠人等投充将军试量身力不及者发回当差不许收充校尉违者罪之一各衙门住坐军民人匠有因事故在逃并轮班人匠先为灾伤流移及出赘过继年幼纪录埋没并遗失勘合等项以致拖欠班次者诏书到日限三个月以里许于所在官司首告给与明文赴部免其问罪住坐者送原役衙门上工轮班者自今年八月以前俱免罚班见当该罚班者一体宽免俱止当正工三个月一在外给由官吏因公致罪纪录过名吏部俱与除免照例升用收考其吏典三考满日考试不中者给与冠带闲住其寄名听取中间有老疾者听所在有司正官从公拣退为民堪用者听候取用一给由给假起复等项官吏人等除例限外有违限一月之上者虽无文凭免其问罪其吏典或因地方灾伤及告上纳粮草违限例该重历者悉免重历已发重历者听拨实历一内外文职官员署职试职悉与实授后不为例一自天顺八年正月以前内外武官功升试职署职遇例实授该世袭者子孙仍照旧例世袭其未实授及以后功升试职署职并署总小旗悉与实授后不为例原支俸一石者给与半俸应袭替者子孙照见奏行例仍试职署职支俸一官吏人等有被人告讦并招攀赃私罪名照提未到年久逃躲不肯出官者悉免其罪官吏仍革职役为民其见行勘提者仍问理明白奏请发落一各处布政司并南北直隶处所军民词讼除谋逆并盗贼攻陷地方重情外其余一应轻重事情须要自下而上陈告若有蓦越来京奏告者法司照例问罪将所奏情词类行原籍官司问理干碍司府卫所州县者行巡按御史或巡抚都御史问理不许輙便拟奏差官提勘搅扰军民一兰州临清镇守四川管银课江西烧造饶器广东新添守珠池内官悉令回京提督大岳太和山潘记浙江市舶提举司林槐并原守珠池内官各照旧俱不许分守地方兼理海道敕书缴换一武臣与内臣同守一方一省者皆名镇守挂印武臣得名总兵官副参皆名协守副参武臣与内臣同守数城并大关者皆名分守其余武臣与内臣同守一城者皆名守备已有定例体统不紊兵部查有僣称镇守并总兵官名色及妄请关防符验者悉令改正缴还原有关防者换与其镇守等官奏带家人头目止许五名过多者查取回京一各处守备漕运把总有以指挥照都指挥体统行事者俱与署都指挥佥事以后果有军功仍从旧级升用遇有更代俱由兵部推选其余非军功者照旧不许拟升一近年以来天下军民财力困竭各处一应造作除城垣墩台关隘仓廒运河等项例该修理及有修理未完者所司指实具奏定夺外其余内外衙门修建寺塔庵观庙宇房屋墙垣等项一应不急之务悉皆停止不许擅自移文兴工差去盖造襄府内外官员著同巡抚官提督布按二司委官照旧制修盖其在外军卫有司非奉朝廷明文一夫不许擅役一钱不许擅科违者治以重罪一庆丰等四闸事简官多今后庆丰闸官吏止留各一人通管四闸其余送吏部调拨内怀庆人夫八十名路远应役不便每名一年许办银七两类解工部交收雇夫应用一内外官员军民僧道人等今后不许指以古迹輙便奏讨修盖寺观名额护敕因而占夺军民地土如有已经奏准未修盖者即便停止违者治以重罪一在京武职除近选军政并会保将材外其余有愿注选外卫所者许告送部访察行止拟选相应地方见任杂差每一卫一所不过三员如材堪军政听巡抚巡按等官考选一各处帝王陵寝及名臣贤士坟墓有被人毁发者所在有司即时修理如旧令附近民人一丁看护免其差役其余坟墓但有露棺暴骨者悉与掩埋一给事中御史职当言路凡朝廷政事得失天下军民利病许直言无隐文武官员贪暴奸邪者许指陈实迹紏劾不许假以风闻挟私妄言违者依律治罪一在京在外官员先因有过被劾及致仕冠带闲住者闻丧之日止于所在官司举哀不许指以进香为由赴阙营求再用违者罪之一举用贤才为政首务天下有司官员中有才行超卓屈在下僚者许六部都察院通政司大理寺堂上官及各该巡抚巡按官举保听吏部量材擢用一以上恩典诏书到日有司即便奉行如有延缓者以违制论许巡按御史察究问罪于戏 祖宗 皇考大经大法启佑我后人者纤悉具至绎思体行在于眇躬尚赖遐迩宗亲内外忠良同德一心恪恭乃事以辅予之不逮诞告多方咸使知悉
○癸卯礼部言 大行皇帝大丧礼成服已毕恭惟 皇上初嗣大宝万几攸系伏望以 宗庙 社稷为重少节哀情请御西角门视事 上曰朕哀疚弥深视朝岂忍但政务繁重不宜久旷以十二日视朝其具仪以闻
○乙巳礼部进西角门视朝仪注十二日早 上衰服御西角门视朝文武百官素衣冠腰绖行奉慰礼十三日 上释衰服易素翼善冠麻布袍腰绖视朝自此至十九日皆然二十日以后请遵 英宗睿皇帝服制 上仍素翼善冠麻布袍腰绖视朝不鸣钟鼓文武百官素服乌纱帽黑角带皂靴朝参至百日后始变服如常上曰朕居丧当自尽礼二十日始释衰服余从所请
○夜流星大如盏色青白光烛地自五车东北行至近浊尾炸散二小星随之
○丙午工部奏兹者营造 山陵丧仪应用物料甚夥不免取办于民但甫颁宽恤之诏遽尔责民供办恐有乖德音请如天顺八年例先以内府各监局见储物料支用从之
○丁未秦府高平王偕□水奏每岁禄米米钞兼支乞加添本色 一以陕西财力方艰不允
○礼科等科给事中韩重等上疏曰通政司掌司事礼部左侍郎李孜省奸邪小人逋逃赃吏潜住京邸奔竞槿门以书符咒水蛊惑人心托受箓修斋希求进用始则交结太监梁芳韦兴陈喜以为援引之谋继则依附外戚万喜万达万祥以通幸进之路误蒙 先帝滥受亚卿又如太常寺卿等官邓常恩赵玉芝淩中顾玒顾经曾克彰黄大经江怀李成等俱以市井庸流穿窬小辈或假金丹为射利之策或作淫巧为进身之媒所引奸邪不止此辈及照法王领占竹扎巴坚参等佛子释迦哑儿答国师舍剌星吉等俱以西番腥膻之徒污我中华礼义之教玉食锦衣坐受尚方之赐棕舆御杖僣用王者之仪献顶骨数珠进枯髅法碗以秽污之物冒升赏之荣太医院掌院事通政使等官施钦任义胡廷寅仲兰刘文泰章渊郑文贵蒋宗儒钱宗甫等俱以庸医滥叨重用或因进药小效而冒受金帛或以子弟假通医术而擅开军役当 先帝不豫之时偏执方药先后不同旬日之间 宫车晏驾罪恶深重法所难容伏望 皇上独断乾刚大彰天讨下各官于狱明正典刑以为左道害正之戒监察御史陈毂等亦上＜锍-釒＞曰李孜省以尸祝鄙夫执鞭贱隶夤缘内监倚梁芳等为先容交结外家藉万喜等为内援扶鸾召鬼受箓修斋引市井之徒称金丹之客以邓常恩等为腹心曾克彰等为羽翼厕银台之要职污宗伯之清衔青紫多出其门除拜或由其意苞苴载道请托盈门书朱字符而入宫用玉图书而称旨黄袱进誊写之妖书朱砂养修炼之秘药奏青词咒诅于便殿建寺观震动于乾宫气焰薰天名教扫地领占竹扎巴坚参等以妖髡而受法王之名释迦哑儿答著癿领占等以胡丑而窃佛子之号锦衣玉食后拥前呵斵枯髅以为法盌行净至宫穿朽骨而作念珠登坛授戒遂使术误金丹气伤龙脉一时 寝庙不宁旬日 宫车晏驾百官痛心万姓切齿虽擢发莫数其罪粉身犹有余辜太医院官施钦等术非传世之良滥受尚医之职平时昧于调护临事遂至仓皇投剂乖方事 上不敬俱乞执送法司明正典刑以为臣子不忠之戒 上俱答曰李孜省邓常恩赵玉芝凌中顾玒顾经曾克彰黄大经江怀李成引用奸邪左道害正宜置诸重罪但宅忧中姑从宽俱谪戍甘州等卫梁芳韦兴陈喜降南京御用监少监闲住万喜降指挥使万达万祥降副千户法王佛子国师禅师番僧冒滥升赏縻费钱物数多命礼部即审处以闻施钦仲兰降院使任义章渊刘文泰降院判郑文贵降御医蒋宗儒钱宗甫降医士胡廷寅削其官
○河南等道监察御史谢秉中等上疏曰近年幸门大开或由异端方术或以奇技淫巧琴棋书画厮养胥徒多寅缘传旨升授官职糜耗国用滥污名器番僧入中国多至千余人百姓逃避差役多令子弟从学番教僧道官自善世真人以下不下百数佛子法王大国师例铸金印供用拟于王者又京师射利之徒货鬻宝石制为奇玩交通近侍进入内府支价百倍币帛钱物车载而出虚耗府库请悉追究治罪诏冗员令司礼监官及吏礼兵工四部查处僧道官礼部查处鬻宝石者锦衣卫根究以闻
○申刻金星昼见于未位
○戊申 上御西角门视事文武百官行奉慰礼
○敕谕礼部曰朕惟自古君天下者嗣统之初其于先世功德必有显号徽称用昭于时传诸千万年俾不泯也暨我 祖宗亦惟率兹彝典矧予冲人敢缓举行仰惟 皇考大行皇帝聦明冠古圣智自天纯诚格于高厚大孝通于神明至仁霈泽覃被寰宇凡重伦睦族礼贤恤众省刑薄赋造就人才攘抚戎夷之事难悉名言况日亲万机裁制明决自储闱及践阼缉熙圣学始终罔懈又续史鉴制大训以惩劝臣民诒我后人者诚有以追躅往圣矣不幸奄兹升遐稽参古今礼文宜荐称号必咨舆论协于至公庶以昭宣我皇考功德隆盛于无疆尔礼部其集文武臣工定议 尊谥择日恭上册宝以副予之至意钦哉毋忽故谕
○以即位贻书宗室亲王赐白金文绮钞锭宁王唐王沈王庆王周王襄王郑王岷王肃王辽王蜀王楚王晋王淮王代王伊王鲁王各白金三百两纻丝罗十五表里纱十五疋锦三疋钞二万贯德王崇王吉王徽王荆王赵王韩王镇安王各白金三百两纻丝罗十表里纱十疋锦三疋钞二万贯靖江王白金二百两纻丝罗十表里纱十疋锦三疋钞一万贯
○吏科等科给事中王质等上疏陈四事一曰斥异端欲将僧道衙门额外官员并真人禅师之类尽黜罢之不许交结势要营求修建奏讨庄田其左道乱政之人悉投窜屏逐不使溷浊京师二曰罢进献欲将近年以来进献宝石玩器诸物之徒通行察究追夺原领内府银两并所得官秩俸禄三曰汰冗官欲将近年传奉官员文职不由铨选武职不由军功者通行裁革责令各回原籍原卫不许潜住京师四曰礼大臣欲乞朝参之后不时召见文武大臣咨询治道其有年老不职者许令自陈休致不尔许科道官指名劾奏 上曰异端冗官进献已令各衙门查处召见文武大臣朝廷自有处置年老无为者许令自陈
○给西河顺简王已故侄辅国将军奇沚奇□□□束□夫人食米岁各三十石
○南京吏部主事夏崇文以给由至京上疏言君身朝廷之本朝廷四方之本君身正则朝廷正朝廷正则四方正伏乞简命学行名臣日傋讲读万几之暇不时召见俾详陈 祖宗创业之艰难贻谋之宏远及军民休戚之情人才用舍之道政化隆替之由封守缓急之地仍于便殿将 祖宗垂示之旧章历代可鉴之故事大书于屏以便观览更远邪佞以亲正人蓄府库以给军国计光禄用度以裁冗费革赋役宿毙以苏民困于珍禽奇兽以餋疲民禁奇技淫巧以塞奔竞省匠作工费以阜民财整内外军马以修武备减里河船只以宽民力去异端邪术以正人心则 圣德修朝廷正而万邦惟怀矣 上以其言下所司知之
○云南道监察御史向荣上疏曰近年传奉公行有未谙文学而授以文官有素无功劳而叨居武职工匠杂艺亦获进用致使事文墨执戈矛者艰苦万状皓首而不获沾一命之荣宜敕所司查奏革罢又曰法王佛子假延寿之名取信朝廷供具侍从倍于公候四外方士闻风仿傚亦获进用要皆邪魅或人左道乱正之术于治何补况近日 先帝不豫文武臣庶皆斋祓一心分诣各观开设醮坛诵经礼拜竟不能少延一日之寿以慰臣下迫切之情则其不足信可知矣乞将供具侍从特加裁削方士之类尽行迸逐 上以其事多已行寝之
○己酉给赐密云古北口等处哨巡军士一千四十三人衣鞋各一副
○庚戍礼部进上 大行皇帝尊谥议仪注一成化二十三年九月十五日进 尊谥议文前期一日鸿胪寺官于西角门设谥议文案是日早 上衰服御门捧谥议官立于阶之东文武官各素服诣丹墀行四拜礼部奏进 尊谥议文序班引班首官稍前捧谥议官以文授班首班首捧由中道进 上起至谥议文案之北班首跪置谥议文于案百官皆跪 上视毕以谥议文授翰林院官命撰谥册翰林院官跪受兴捧从中道出 上复坐班首与百官俱伏俯兴班首复位俱再行四拜礼序班彻案 上还宫
○敕礼部以即位恩颁赐在京文武群臣及军民人等公候驸马伯人赐银二十两一品二品十五两三品十两四品八两五品六两六品七品五两八品九品四两杂职三两故侯伯子孙未承袭者及无子孙承袭而有母或妻存者人各五两优餋军官母妻见在者各二两将军旗军勇士力士校尉餋马小厮军匠驯象军奴人等各二两操备及营造官员一品二品至杂职同前操傋等顷旗军各二两优给幼官及鳏寡老疾军官一品二品六两三品四两四品五品三两六品至九品二两杂职一两纪录幼军各一两办事官监生及天文生乐舞生医士顺天府学生各绢一匹在京吏典知印承差坊厢里老及民匠厨子乐工各布一匹听选并公差文武官员人等一品二品各钞一百锭三品四品八十锭五品七十锭六品七品六十锭八品九品五十锭杂职四十锭生员吏典人等二十锭继又赐敕所未载者南京守备并各处镇守巡抚总副游击官各银十两纻丝二表里分守守备内外官各银五两纻丝一表里
○安南国王黎灏遣陪臣黎能让等以岁例进表笺方物马匹礼部以闻命免引奏陈设赐宴不用乐并赐王锦叚能让等彩叚衣服等物有差
○赐甘肃总兵官署都督同知王玺监枪奉御左杰前巡抚左佥都御史候王□赞及有功官军并赤斤蒙古卫夷兵彩叚银绢各有差追录镇番卫伏菜山等处御寇功也
○南京光禄寺卿雷泽卒泽字时霖山西太原府定襄县人天顺八年进士成化二年授刑科给事中十一年擢太仆寺少卿二十二年升南京光禄寺卿至是卒赐祭葬如例泽质直无机险居官所至无赫赫声而事亦克集自奉俭朴既贵且不变人亦以是多之
○暹罗国王国隆勃剌略坤息利尤地亚遣使臣坤江悦等赍金叶表文入贡谢恩且言旧例本国番字与回回字互用近者请封金叶表文及勘合咨文间有同异国王疑国人书写番字者之弊乞赐查辩而表文番字难于辩识乃命本国自行究治仍令今后止许用回回字样不得写难识番字以绝毙端

[book_title]大明孝宗敬皇帝实录卷之三
成化二十三年九月辛亥营建 大行皇帝陵寝于天寿山荐名 茂陵命内官监太监黄顺御马监太监李良太傅兼太子太师保国公朱永工部左侍郎陈政提督军夫人匠营造赐之敕曰尔等须同心协力区画有方抚恤得宜作急用工俾人劳逸均而事易集庶副委任之重其管工内外官并头目人等敢有役占卖放及交收物料贪图刁蹬酷害下人者轻则尔等重加惩治重则指实奏闻区处故谕
○礼部进上 大行皇帝尊谥册宝仪注一成化二十三年九月十九日恭上 尊谥前期三日太常寺官奏致斋请遣官祭告 天地 宗庙 社稷至日行祭告礼用祝文香币果酒脯醢如常仪是日早 上亲告几筵内侍官设册案宝案于 几筵前左右置册舆宝舆香亭于奉天门捧册宝各置舆中是日 上衰服御奉天门内侍官举舆外导驾官导 上随舆后降阶升辂外导驾官退百官素服立于金水桥南皆北向俟舆至皆跪既过皆兴随至思善门外北向立内导引官导 上至乾清门外降辂舆由中门进至 几筵殿前丹陛上内导引官导 上由左门入至丹陛上拜位捧册宝官于舆内捧册宝由殿中门入至 几筵前左右北向立内赞奏 上四拜礼亲王陪拜在外鸿胪寺官传赞百官皆四拜导引官导 上由殿左门入至 几筵神御前奏跪传赞百官皆跪奏进册捧册官以册跪进于 上左 上受册献毕以册授捧册官置于册案奏进宝捧宝官以宝跪进于 上左 上受宝献毕以宝授捧宝官置于宝案奏宣册宣册官诣案取册跪于 上左宣讫奏宣宝亦如之奏俯伏兴平身传赞百官同奏复位导引官导 上由殿左门出至拜位奏四拜传赞百官同导引官导 上至 几筵前奏初献礼奏跪传赞百官皆跪奏献帛献酒赞读祝读毕奏亚献礼终献礼奏俯伏兴平身传赞百官同奏复位导引官导 上由殿左门出至拜位奏四拜传赞百官同祭毕导引官导 上由左门入至 神御前以册宝授内侍官捧入导引官导 上入安册宝行叩头礼导引官导 上由左门出至丹陛上奏礼毕传赞百官同一本月二十二日颁 尊谥诏是日早百官各素服乌纱帽黑角带立俟于承天门外其大臣立于午门前以俟导引 上黑翼善冠素服黑犀带御华盖殿执事官先行五拜三叩头礼鸿胪寺官奏请升殿导驾官导 上御奉天殿鸣鞭讫序班设诏案翰林院官捧诏立于左鸣赞唱颁诏翰林院官以诏授礼部官置于案序班举案由奉天殿左门出锦衣卫用伞盖送至承天门百官入班赞礼唱四拜平身称有制赞跪开读讫再行四拜礼鸿胪寺官传奏礼毕 上还丧次
○礼部尚书周洪谟等上 大行皇帝尊谥议曰臣等会同公侯驸马伯五府六部都察院翰林院等衙门英国公张懋等钦惟 大行皇帝钟乾坤之秀挺龙凤之姿得二帝三王之心传承 一祖 四宗之大业宽仁裕厚煦然春日之和毅穆庄严凛若秋霜之肃早膺显册正位储宫圣学懋以日新孝爱出于天性人心允属天意攸归即位以来于兹二纪昧爽视朝不懈于寒暑率遵成宪不紊以聪明岁郊时享极持斋戒之诚旰食宵衣允笃忧勤之念崇加 圣母尊号而深得其欢心追复 景帝徽称而善继夫 先志刑家则宫闱之礼秩展亲则宗室之谊隆日御经筵讲论经史临轩策士登崇俊良修纲目之续编足为龟鉴纂文华之大训式昭燕贻讨叛逆也间出师而每务怀柔不杀之威著于远恤刑狱也勤审录而多从宽贷好生之德洽于民体貌旧臣而始终眷遇不替简任庶职而贤否升黜必公念民生之阻饥急于蠲逋而发贷知天心之仁爱严于责己以弭灾听言不弃于刍荛游豫绝稀于田猎恒颐神于冲漠务跻世于休明是以君临万方多历年所祯祥毕至山川鬼神莫不宁民物阜蕃鸟兽草木之咸若普天率土悉囿于升平四夷八蛮毕臻于宾服耿光大烈圣德神功方之古昔继世之君惟商之三宗周之成康仅可以俪美而汉之文景宋之真仁则风斯下矣不幸鼎成龙至 圣驾上宾恸切臣民攀号莫及臣等奉诏拟议徽称稽于节惠之文参以闻见之迹建诸天地而不悖质诸鬼神而无疑允协垂世之公寔茂对天之号 大行皇帝尊谥宜 天锡之曰继天凝道诚明仁敬崇文肃武宏德圣孝纯皇帝庙号 宪宗臣等拜手稽首谨议
○兵科等科给事中夏祚等劾奏致仕都督同知袁彬骄纵不法其子锦衣卫管事都指挥佥事勋秽行彰闻中书舍人熹白丁无学请逮治其罪 上以彬既致仕并熹置勿问革勋见任令带俸
○保定府黑洋淀地一百余顷原系三千营牧马草场为本营太监廖屏带俸指挥万通占种保国公朱永奏其事遣给事中夏昂会同御史周南往勘至是报上命复之○壬子给蜀府故镇国将军申金□扁夫人食米岁五十石
○南京户部尚书潘荣乞致仕许之命驰驿还乡有司月给米二石岁给夫役四名应用
○癸丑吏部尚书李裕侍郎徐溥刘宣户部尚书李敏侍郎王亻与李嗣礼部尚书周洪谟侍郎黄景倪岳兵部尚书余子俊侍郎何琮吕雯刑部尚书杜铭侍郎何乔新程宗工部尚书贾俊侍郎陈政潘礼都察院右都御史刘敷左副都御史边镛大理寺卿冯贯国子监掌监事礼部侍郎丘浚大常寺掌寺事礼部尚书刘岌侍郎丁永中鸿胪寺掌寺事礼部侍郎贾斌各奏乞致仕 上俱答曰朕初嗣位方用人分理庶务不允所辞○授进士李文祥为陕西咸宁县县丞文祥先上书指斥时事言甚切直 上以其新进浮薄命除授繁剧县佐令其历练
○南京吏部主事夏崇文上疏言迩者进士李文祥赋性狂直言事过中干冒 天威钦除县佐此盖 陛下保全文祥使之历练恩至渥矣臣窃忧之文祥一身之去就不足深惜但恐天下之人传之不真闻之不切概以为言者得罪直道难容有累 陛下初政之美沮天下忠义之心长奸邪肆恶之计言路一塞民情不通上下隔绝其患非细况常人之情营私顾家者多致身徇国者少导之以忠尤恐不言加之以罚孰不藉口 陛下深居九重恭默思道虽欲求闻忠直之言恐自此乏忠直之士矣伏望将文祥特赐洪恩追还新命俾天下知文祥虽有妄言之咎幸逢 陛下纳谏之明天下幸甚 上以文祥除授已定寝之
○甲寅宣府龙门卫地震夜万全都司地震俱有声
○乙卯上 大行皇帝尊谥英国公张懋奉命告 天地驸马都尉樊凯告 宗庙襄城侯李瑾告 社稷 上亲告 大行皇帝几筵恭上 尊谥册文曰孝子嗣皇帝祐樘谨再拜稽首言臣闻崇德表功必有徽鸿之号尊名节惠宜谐率吁之公礼典攸存祗行敢缓恭惟 皇考大行皇帝聪明天纵仁厚渊沈首主鬯以系人心继定位而正 天序缉熙圣学恒尧舜之道是询勤理政几惟 祖宗之法是用祀 郊而精意孚神祗格飨 庙而诚敬至明灵歆大孝均尽于 慈宫彝伦惇叙于宗室赈饥恤下则蠲赋出金举贤任能则录功弃过练武每严于薄伐慎刑宁失于不经纪纲法度内外肃清礼乐文章制作昭布荡荡神功而成其化巍巍 圣德而莫能名霈泽洽于生民盛福流于后裔八表仰光华之被四夷倾归戴之忱一旦升遐臣民切恸万年美号寰宇通尊爰咨舆议请命于 天谨奉册宝上 尊谥曰继天凝道诚明仁敬崇文肃武宏德圣孝纯皇帝庙号 宪宗伏惟 圣鉴在天茂膺景制佑我子孙永永无斁
○山陵启土遣驸马都尉周景王增蔡震杨伟分告 长陵 献陵 景陵 裕陵太监黄顺李良保国公朱永分告 天寿山后土及司工之神
○命给云南车里军民宣慰使司等处及四夷日本等国信符勘合以改元更造也
○丙辰 上始释衰服服素翼善冠麻布袍素腰绖仍御西角门视事
○初监察御史王傅知山东城武县为县人赵福诬奏下按察使石渠鞫问福言多诋谰渠搒掠之后傅以御史过旧治与故人语福疑其有所中伤并衔渠旧怨复讦奏傅渠事命逮问狱上傅赎杖还职渠仍冠带闲住
○丁巳增给 茂陵上工官军行粮及食盐从提督官保国公朱永请也
○赐蜀府安岳县主并仪宾卢宁诰命冠服如制
○山东鱼台县县丞徐顼上疏言 先母后之旧痛未伸礼仪未称请议追谥迁葬其万贵妃戚属万喜等罪大责微请重行追究尽没入其财产 上曰追谥迁葬朝廷先已有定议万喜等罪状礼部会官再议于是礼部会文武大臣集议以为宫闱之事不可臆度在内宜敕中官密访贵妃宫中近御人等以求的实在外逮万氏亲属曾入宫闱者下锦衣卫狱会官鞫问奏上得旨此事 皇太后 母后宣谕已明凡外间无据之言难凭访究又万喜等原所受官职房产已准辞退其累次所赏金银及违禁器物及支过内府价银令尽数还官如隐寄不实追问不宥
○戊午以上 大行皇帝尊谥诏告天下诏曰自昔帝王功德隆盛皆有美谥以昭垂于万世此不易之令典也洪惟 皇考大行皇帝英资神圣至性宽仁早主鬯以系人心继定位而正 天序缉熙圣学躬勤政几法 祖敬 天尊 亲致养恩谊笃于宗室惠泽溥于黎元举贤能而疏远无遗慎兵刑而威德宣布历年二纪治底雍熙华夏戎夷罔不归戴揆兹功德迈古帝王远矣不幸奄尔 上宾臣民恸慕顾予哀疚弥切敢缓追崇谨命在廷文武群臣稽古礼文议荐谥号博参舆论允协至公乃于九月十九日祗告 天地 宗庙 社稷奉册宝恭上 皇考大行皇帝尊谥继天凝道诚明仁敬崇文肃武宏德圣孝纯皇帝庙号 宪宗呜呼乾坤高厚曷能拟其形容日月光华尚同显于悠永布告中外咸使闻知
○内阁大学士万安刘吉学士尹直各奏乞致仕 上曰卿等历事 先朝辅导有年朕今嗣位方切倚任宜勉尽职务辅成治理所辞不允
○己未升山西布政司右布政使王继为都察院右副都御史巡抚福建
○命彭城卫指挥使李翱守备鴈门关
○巡抚四川右副都御史刘璋奏松潘茂州二卫叠溪小河威州三所密迩番寨岁遣正军备冬复以余丁助之其人各愬贫窘甲胄弓矢之类不能自办而各卫所岁造军器收贮既久亦多朽钝请自今余丁番上之日即以所贮器械给之下班则验收入库如有损失令各丁修补还官事下工部覆奏从之○释凤阳高墙内已故庶人磐熚子奠墼玄胄并其家属居江西布政司城内初成化间有旨释磐熚妻妾王氏等随其女居住王氏以其子奠墼等在禁不愿离去至是其女乞恩释放故有是命
○庚申敕谕礼部曰朕惟君道莫大于尊亲以培教本莫先于正内以昭化原伏惟 皇祖母圣慈仁寿皇太后夙以坤德之懿克赞 皇祖迓续 天休诞毓 皇考丕隆治理矧庇荫长育子一人勤劬备至 母后皇后淑德端静表正宫闱其拊顾予一人勤亦至矣 两宫恩德实难名言践阼伊初允切图报必各极其尊穪均隆至养以少抒衷愫而日养时享必资内助礼斯可成谨按定典恭上 皇祖母尊号曰圣慈仁寿太皇太后 母后尊号曰皇太后暨册予妃张氏为皇后尔礼部其具仪择日以闻
○江西守臣请筑广昌县城及仍旧设白水镇巡检司又乞量拨建昌千户所官军屯粮岁于本县官仓交纳以便给官军之操备者从之
○命孟冬享 大庙免请升殿奏祭祀惟具疏以闻
○修 仁寿等宫○命工部右侍郎张悦督修仓廒先是修理京通二处仓廒命左侍郎陈政提督至是政被命营造 山陵故以命悦
○辛酉总督漕运兼巡抚凤阳等处右副都御史周鼐乞复姓丘从之
○升翰林院编修王鏊为本院侍讲以九年秩满也
○命给南京礼部左侍郎赠南京礼部尚书谥恭毅章纶诰命纶景泰时为礼部郎中以谏复储事下锦衣狱几棰死 英庙复辟释之升南京礼部侍郎致仕卒成化二十三年加赠谥语在 宪庙实录至是始给诰命
○总督大同等处军务户部尚书余子俊言狭西辽东大同等处每年收支诸饷军银两俱未有注销稽考之法请照本部注销粮册事例令各造册奏送户科按季注销以便稽考户部因言延绥宁夏甘肃狭西去京师路远可令年终注销其稍近者大同宣府山西辽东四边宜如子俊所请从之
○先是南京户部员外郎国志虞考满南京河南道监察御史蒋谊署其考曰姑称志虞衔之因奏谊巡仓时多用夫马俱下狱各赎罪还职
○夜月犯御女星
○壬戌赐楚府镇国将军均錎嫡第四子名曰荣涎宁府镇国将军仕塿第二子曰成＜釒贯＞晋府永和王奇淯第五子曰表梅靖江王府辅国中尉规侗嫡长子曰约荟规鞠嫡长子曰约稠
○初御马监太监黎春及军人冯增等占种顺天府郑村坝等处马房草场官地东厂太监罗祥发其事 先帝命治增等罪春等姑置之且命内官同户部科道官勘实以闻及给事中宋琮等勘报至户部因言据勘报册内有私造寺庵四处无主坟二千七百余冢又有民地之未徵粮者颇多类在未立马房前所创立埋葬开垦者 上曰居民余也令照例起科寺庵坟茔各仍旧勿动
○癸亥降山西布政司右参议楚麟为直隶永平府同知坐分守大同亏损仓储失于巡视为巡按御史所劾也
○升湖广荆州府同知欧阳荣为南京宗人府经历仍加俸二级以九年秩满也
○申刻日生左珥色赤黄
○甲子复除给事中孙圭于礼科监察御史孟俊文贵浙江道王玹江西道刘凤翔广西道葛萱云南道俱以丁忧服阕也
○命御马监把总都督同知李玉白玉俱致仕甘肃左副总兵都督佥事王义仍都指挥使右参将都督佥事李俊仍署都指挥佥事俱闲住锦衣卫掌卫事都指挥朱骥指挥使季成钱通指挥同知刘纲孙瓒署指挥同知刘良指挥佥事杨纲镇抚司理刑副千户韩璟俱供事如故兵部疏玉等虽有军功后所升官亦多由传旨而得故有是命
○太傅兼太子太师英国公张懋太傅兼太子太师保国公朱永太保兼太子太傅襄城侯李瑾太保兼太子太傅新宁伯谭祐左都督范瑾各上＜锍-釒＞辞免兵柄 上皆优诏勉留不允所辞
○乙丑以旱灾免狭西临洮卫夏税一万四千四百三十五石有奇巩昌卫夏秋粮一万八百六十八石有奇草一万六千三百束有奇
○丙寅赐哈密卫左都督罕慎织金纻丝二表里及盔甲弓箭等物升使臣指挥使满剌阿力克等二人各一级并赏劳赤斤罕东等处效劳夷兵各有差罕慎既复哈密奏称番虏侵逼艰于城守多乞升赏及请差官处置兵部会议以为罕慎所求多不当与但新承责任远近从违其机在此宜少答其意使知自效故有是命
○土鲁番兀也思太子及兀也思王等公主并哈密卫左都督罕慎毋各贡马匹方物因求彩段等物赐织金纻丝并帐房彩段绢匹药物法器等物有差
○山西汾州天鸣有声
大明孝宗敬皇帝实录卷之三终

[book_title]大明孝宗敬皇帝实录卷之四
成化二十三年十月丁卯朔孟冬享 太庙乐设而不作
○遣驸马都尉游泰黄镛分祭 长陵 献陵 景陵 裕陵
○遣驸马都尉周景祭 景皇帝陵寝
○遣内官祭 恭让章皇后陵寝
○遣内官祭司井之神
○吏部疏上传升文职官带俸右通政等官任杰等五百六十四员请如言官所奏并行沙汰命见任额内管事者仍旧太常寺太医院堂上官照额以次存留额外并文华殿书办者再开具上请其余原有官升职者三品四品降正从六品五品六品降正从八品七品以下降杂职俱调外任原在四夷馆习译出身及太医院供事者仍留供事御用监供事者量留五人其该降调愿致仕者照原官致仕原无官授职者降边远杂职愿闲住者照初职闲住乐舞生道士出身者冠带闲住监生生员儒士未授官者发宁家有志科举者听先寄名放回并丁忧餋病者令致仕俱不许再求进用其太常寺少卿顾纶博士成复亨寺丞萧崇玉庙官吴猷俱以邪术欺诳罪恶尤大发榆林卫充军
○礼部疏上传升僧录司禅师兼左善世等官一百二十员道录司真人高士并左演法等官一百三十三员命革去禅师真人高士封号禅师降左善世真人改左正一高士改左演法僧录司止留左善世等官九员佥书道录司留左一等官八员佥书余僧官一百一十余员道官一百二十余员俱带衘闲住其真人原赐玉冠玉带玉圭及银印之类俱夺之
○礼部疏上传升大慈恩等寺法王佛子国师等职四百三十七人及剌麻人等共七百八十九人光禄寺日供应下程并月米及随从馆夫军校动以千计多诱中国军民子弟收以为徒请一切禁革命法王佛子降国师国师降禅师禅师降都纲自讲经以下革职为僧各遣回本土本寺或边境居住仍追夺诰敕印信仪仗并应还官物件内降职留为大慈恩等寺住持者五人革职留随住者十人其汉人习学番教者不拘有无官职度牒俱发回原卫有司当差如隐冒乡贯自首改正者许换与度牒
○工部疏上传升匠官工部右侍郎蒯钢及太仆寺卿杨通顺天府通判周礼兴等十二员营缮所等衙门所正等官王贵等一千三百五十八员命降纲为顺天府治中通为通判其余六品者降文思院副使七品八品者降军器局副使九品而下俱革职与冠带仍旧应役月给米一石
○戊辰哈密卫都督罕慎并土鲁番各遣使来贡赐宴并彩叚等物有差
○己巳升大理寺左少卿杨理狭西左布政使梁璟俱为都察院右副都御史理巡抚河南璟巡抚湖广兼赞理军务
○升广西道监察御史朱瓒河南道监察御史谢秉中山东按察司佥事郑恭贵州按察司佥事周孟中俱为按察司副使南京浙江道监察御史朱守恕刑部员外郎林淮俱为按察司佥事瓒山东秉中云南恭湖广孟中广西守恕淮俱云南
○文华殿书办大理寺卿朱奎太常寺卿任道逊乞致仕许之二人俱由监生习楷书授中书舍人其后历官多由传升至是为科道所劾应降正六品以乞致仕故犹得仍原职云
○升四川布政司右参议金泽狭西行太仆寺卿吴忱俱为布政司右参政工科给事中王盛礼部郎中周宏俱为右参议泽本司忱河南盛山西宏广东
○给靖江王府故镇国中尉相霖相震妻女食米岁各四十石
○庚午礼部进 圣慈仁寿太皇太后及 皇太后尊号并册立 皇后仪注一择成化二十三年十月初九日辰时恭上 圣慈仁寿太皇太后并 皇太后尊号初十日卯时行册 皇后礼及颁诏天下一前期五日早太常寺奏致斋三日遣官祭告 天地 宗庙 社稷一前期一日 上亲告 宪宗纯皇帝几筵一前期礼部通行各衙门知会至日鸣钟鼓百官具朝服随班行礼一前期一日内侍官设册宝案二于奉天殿册东宝西设彩舆于丹墀内设香亭于彩舆前教坊司设中和韶乐及大乐设而不作是日早锦衣卫陈设卤簿如常仪一前期一日内侍官于 圣慈仁寿太皇太后宫中并 皇太后宫中各设宝座陈设仪仗于丹陛上及丹墀内设册宝案各一于 圣慈仁寿太皇太后宝座前并 皇太后宝座前设香案各一于册宝案前各设 上拜位于丹陛上正中亲王拜位列于后设女乐于丹陛上设而不作用内赞各二人引礼各二人一是日早 上具冕服御华盖殿鸿胪寺官奏请行礼导驾官导 上出至奉天殿捧册宝官各捧册宝置于案鸿胪寺官举案由殿中门出导驾官导 上至丹陛下捧册宝官取册宝置于彩舆内侍官举舆 上升辂随舆后导驾官退百官立俟于金水桥南册宝舆至皆跪 上辂过皆兴随至清宁门外桥南序立 上入门降辂 圣慈仁寿太皇太后具礼服女官请升座册宝舆由中门进至宫中丹陛上置于 上拜位之北册东宝西内引礼官导 上由左门入至丹陛上稍东北向立内赞唱执事官各司其事引礼官导 上至拜位亲王各冕服就拜位奏四拜传唱于外百官俱四拜捧册宝官于舆内捧册宝由殿中门入至 圣慈仁寿太皇太后御座左西向立 上由殿左门入至香案前奏跪传唱亲王百官皆跪奏搢圭进册捧册官以册跪进于 上右 上受册献讫执事官跪受置于案左奏进宝捧宝官以宝跪进于 上右 上受宝献讫执事官跪受置于案右奏出圭奏宣册执事官跪宣讫奏宣宝执事官跪宣讫奏俯伏兴平身传唱同奏复位 上由左门出至拜位奏四拜传唱百官皆四拜奏礼毕次诣 皇太后宫中行礼如前仪一是日上册宝毕 上奉 圣慈仁寿太皇太后及 皇太后诣 奉先殿行谒告礼俱礼服 圣慈仁寿太皇太后既还宫 上复奉 皇太后诣 宪宗纯皇帝几筵行谒告礼一是日 圣慈仁寿太皇太后行谒告礼毕御宫中服燕居冠服升座仪仗女乐如前陈设内引礼官引 皇太后 皇后 英庙皇妃 宪庙皇妃公主及六尚等女官并宫人各具礼服诣 圣慈仁寿太皇太后前庆贺行八拜礼既拜毕内官内使行五拜三叩头礼毕 皇后 宪庙皇妃公主及六尚等女官并宫人内官内使各诣 皇太后宫中行庆贺礼如前仪一册立 皇后及颁诏天下前期一日鸿胪寺设节册宝案于奉天殿内节案居中册东宝西设节册宝彩舆于丹墀内设诏案于殿东设宣读案于承天门上西南向锦衣卫设云盖云盘于奉天殿内东别设云盘于承天门上设云舆于午门外初十日早设卤簿驾教坊司设中和韶乐及大乐设而不作内官设 皇后受册位于宫中设节册宝案于受册位之北设香案于节案前设内赞二人引礼二人设内乐于丹陛上设而不作至期 上冕服御华盖殿鸿胪寺官奏执事官行礼毕奏请升殿导驾官导 上升座文武百官各朝服入班行叩头礼左右侍班正副使入就拜位赞四拜兴传制官跪奏传制执事官举节册宝案由殿左门出用黄伞遮送至丹墀内置彩舆中传制官由左门出称有制赞正副使跪制曰成化二十三年十月初十日册妃张氏为皇后命卿等持节行礼赞俯伏兴四拜礼毕执事举节册宝舆由奉天门左门出鸿胪寺奏颁诏开读行礼如常仪大乐设而不作迎节册宝彩舆至右顺门外正副使北向立内官举节册宝舆由正门入内乐设而不作迎至 皇后宫门下 皇后礼服出迎宫人执扇拥护及擎执在后引礼导引内官捧册宝由正门入 皇后随至拜位内官以节册宝各置于案内赞赞四拜赞宣册赞跪宣册女官取册立宣于 皇后之左讫赞搢圭赞受册宣册女官以册跪授 皇后受讫以册授女官女官跪受于 皇后之右立于西赞宣宝女官取宝立宣于 皇后之左讫赞受宝女官以宝跪授于 皇后受讫以宝授女官女官跪受于 皇后之右立于西赞出圭赞兴赞四拜毕内官持节由正门出 皇后送至宫门外内官赍节出至右顺门外以节授正副使报礼毕正副使持节复命一是日 皇后受册毕 上冕服 皇后礼服诣 奉先殿行谒告礼再诣 宪宗纯皇帝几筵前行谒告礼俱如常仪遂诣 圣慈仁寿太皇太后前 皇太后前俱行八拜礼毕 上还内殿服皮弁服升座赞引女官引 皇后诣 上前就拜位行八拜礼毕还宫一是日 皇后既谢恩还宫服燕居冠服内官先于宫中设 皇后座南向设仪仗设内乐设而不作设内赞二人引礼二人女官请 皇后升座引礼引亲王赞行八拜礼次引各公主及内亲属赞八拜礼次引六尚等女官并宫人入班赞八拜礼次各监局内官内使行八拜礼一十一日早 上冕服御华盖殿亲王行八拜礼次执事官行五拜三叩头礼毕鸿胪寺奏请升殿导驾官导 上升座文武百官朝服上表称贺陈设行礼如常仪一前期一日女官各设御座于 圣慈仁寿太皇太后并 皇太后及 皇后宫中各设香案于丹墀之内十一日早设仪仗于丹陛及丹墀东西设表案于殿东门外文武官命妇于东安北安二门入俱由东华门进至宫门外引礼内官引入丹墀内东西相向立 圣慈仁寿太皇太后礼服升座女官侍卫如常仪引礼官引命妇入班赞四拜礼赞跪唱进表执事官举表案由左门入引礼官引班首夫人随表案后行至拜位赞跪传赞皆跪俟举表案至 圣慈仁寿太皇太后前置讫赞俯伏兴传赞同赞复位引礼官引班首夫人复位赞四拜礼毕赞跪内赞官致词云某夫人某等恭惟 圣慈仁寿太皇太后陛下尊居慈极永膺福寿赞俯伏兴赞四拜礼毕次诣 皇太后宫中改致词云尊处兹闱茂隆福寿行礼如前仪次诣 皇后宫中改致词云表正宫闱永昌彳胤-丿祚行礼如前仪 上命十一日百官及命妇贺礼免行余如仪
○户部奏南京闲住右少监陈喜辞还所赐浚县卫河西岸退滩地其中多有夺诸小民者今宜下所司阅实如系民间徵粮之地仍给主管业无粮者给贫民佃种从轻起科从之
○镇守延绥等处总兵官都督同知鲁鉴以老疾乞致仕许之
○初大同总理粮储郎中张伦山西布政司右参议楚麟等俱坐亏损粮草下狱伦数最多降三级麟降一级而山西右布政使谷琰时为参政分守其地亦有浥损至是丁忧家居下御史逮问狱上法司言琰所亏比麟差少又经赦宥命俟还任日停俸一年
○辛未 恭让章皇后忌辰遣内官祭 陵寝
○鲁王赵王河东王各遣官奉表笺谢恩鲁王复请自诣阙奔丧 上命贻书止之
○命金吾左卫带俸都指挥同知朱瑾充左副总兵协守甘肃狭西都司署都指挥同知刘永充右参将分守肃州
○壬申命户部运银六万两于大同内一万两准给代府今年禄米五万两以给军饷从巡抚都御史叶淇请也
○南京闲住右少监梁芳辞还原赐和远官店及永清县庄田诏以店赐都督同知张峦庄田令有司守视
○命湖广行都司都指挥佥事钟正子秀袭荆州右卫指挥使广东都司都指挥同知谢宁孙懋袭府军前卫指挥使
○癸酉升湖广布政司右布政使卢雍狭西布政司右布政使孙逢吉俱为本司左布政使宝庆府知府杜俨为山西行太仆寺卿延安府知府关宗为狭西行太仆寺卿户部郎中李钊为河东狭西都转运盐使司运使
○甲戍升户部左侍郎王玙为南京户部尚书刑部左侍郎何乔新为南京刑部尚书南京吏部左侍郎黎淳为南京工部尚书南京礼部右侍郎侯瓒为南京户部左侍郎南京大理寺右少卿吴道宏为南京大理寺卿
○升山西布政司右参政金纯为本司右布政使河南道监察御史王玹为狭西按察司副使兵科给事中高纶为四川布政司右参议
○升狭西都司都指挥使陈辉为署都督佥事挂靖虏副将军印充总兵官镇守延绥
○夜月掩木星○乙亥 上以恭上 圣慈仁寿太皇太后 皇太后尊号并册封 皇后告 宪宗纯皇帝几筵英国公张懋奉命告 天地驸马都尉周景告 宗庙新宁伯谭祐告 社稷 上遂奉册宝诣 皇祖母宫上之册文曰长孙皇帝臣祐樘谨再拜稽首上言臣闻德为圣人莫加于孝贵为天子必有所尊故尊称之礼肇于周皇太之号加于汉彝章具在今昔相承恭惟 皇祖母圣慈仁寿太皇太后淑慎柔嘉承乾之徤静贞颛一体坤之元夙弘楷范于六宫克配 英祖茂衍本支于万世诞毓 先皇顾眇未以何堪荷深恩而罔极保育成就定储副于青宫拥佑拊循俾嗣登于宝位中外绥靖 宗社尊安徽音远俪于姜任懿德宝超于阴马虽殚荣餋未足以尽夫孝忱必极尊称庶或少申于酬报爰涓吉旦率吁群情谨奉金册金宝恭上 皇祖母尊号曰 圣慈仁寿太皇太后伏愿 天眷宝慈永享康宁之福春回长乐恒诒启迪之谟臣祐樘诚欢诚忭稽首顿首谨言次诣 母后宫行礼册文曰长子皇帝臣祐樘谨再拜稽首上言臣闻尊亲实孝道之大正名乃礼教所先孝道尽于宫庭礼教播于天下帝王盛典敢缓祗行恭惟 圣母皇后仁慈淑慎端懿静庄奉餋重闱殚一心之爱敬辅承先帝跻四海于昇平葛覃著勤俭之风樛木敷逮下之惠应轩星而增耀表壸范以多仪二纪居尊万方仰德深惟眇质亶沐鸿恩劳劬育以有成荷谆切而赐诲属兹继统之重弥敦崇戴之忱稽考礼文率吁群议特涓谷旦式正大名谨奉金册金宝恭上 圣母皇后尊号曰 皇太后伏愿慈龄延永圣祐繁昌长信承欢允匹休于任姒瑶编纪盛亘俪美于华娀臣祐樘诚欢诚忭稽首顿首谨言
○夜西北流星大如盏色青白光烛地自中天毕宿行长丈余发光如盌东行至河北尾迹化白云气曲曲如蛇行良久渐散
○丙子遣襄城侯李瑾充正使少保大学士刘吉充副使持节奉册宝册妃张氏为 皇后册文曰朕惟天地定位而万物以生日月并明而六合以照肆君后之合德斯化理之有成懿典具存国家所重朕嗣大历服稽古礼文尊称列上于 圣慈徽号祗荐于 先帝乃顾宗祧之重允资内德之贤眷尔张氏庆钟名阀气禀柔嘉言循图史之规动中珩璜之节金和玉粹素含法地之贞桂郁兰芳夙炳伣天之表顷膺礼聘来嫔春宫有关睢乐得之风有鸡鸣警戒之益佥言贤淑宜正号名特颁册宝立尔为 皇后于戏帷诚敬可以相 九庙之禋惟孝爱可以奉 两宫之餋惟仁惠以逮下惟恭俭以持身庶成雍睦之风克介绥和之福茂隆化本亿万斯年
○遂颁诏于天下诏曰孝莫大于尊亲政必先于正名礼典具存古今攸重朕恭承绪丕统御华夷务惇叙于大伦式恢弘于化理仰惟 皇祖母圣慈仁寿太皇太后懿德配天庆钟 先帝茂隆国祚保育眇躬 圣母皇后贞静柔慈含弘光大贤踰樛木爱轶螽斯肆予克底有成寔赖 二圣抚迪拥佑所致也厚德深仁罔极莫报允惟兼餋以天下则必各极其尊称缵绍云初举行敢后谨于今月初九日率吁文武臣工寅奉金宝尊上显号 皇祖母曰 圣慈仁寿太皇太后 母后曰 皇太后乃若相禋助餋必资内德之贤爰册妃张氏年九月初六日以后内外衙门问拟囚犯除死罪并已发落外其余犯该徒流以下诏书到日悉宥其罪文职官吏监生生员承差知印阴阳医生有犯贪淫及武职有犯败伦伤化例该为民及带俸差操者俱照原拟发落该充军者为民该立功调卫者俱原卫带俸差操其未到官者仍提问拟明白俱照前例发落原奉旨勘问者奏请定夺一内外武职总小旗有因奏言不干己事并指供参称致罪降级改调闲住等顷不系党与者各还职役回卫带俸差操文职自成化十二年以后有因缉纺诖误不系贪淫改调外任及致仕者该部查奏定夺其奉特旨调任降级者果有才识超卓量材擢用一在京各卫所有军民舍余人等冒投军役事发问拟明白监追关过月粮冬衣布花等顷未完悉皆放免一在外各仓场官攒人等有亏折粮草监追年久除侵盗虗出等顷照旧监追外其有浥烂损折者悉免追陪后不为例一内外军职缘事革去见任五年以上有能改过自新者在内从该部在外从巡抚巡按官访察得实具奏许复见任一军职先年降调发遣两广等处病故者子孙为因路远不能承袭许令原卫承袭带俸差操一内外卫所军士月粮多被该管官旗假以公用为名扣除克减以致军士不得全支及在外沿边收粮官攒人等通同势要亲属包揽插和沙土糠秕虗出通关致令仓廪空虗所在风宪官访察拏问追究治以重罪一朝廷闵念小民凡事减省今后不许轻差人出外买办采办物件科歛银两罚取财物因而克落入己司府州县官员亦不许额外多佥皂隶侵渔小民但有违者巡抚巡按官体访参奏拏问一各边空闲田地曾经踏勘丈量造册在部为屯田徵纳子粒者后又改将子粒为买补官马花费户部行令改正照旧徵纳其有释放军伍遗下屯粮负累官旗陪纳者巡抚巡按官查勘除豁一农务至重有司时加课督所在陂塘宜预修筑以备旱涝其田亩有因大水冲决虗贝□皮税粮许具告勘实照例除豁其有泥沙壅积荒闲田地开垦成熟许自首起科不许隐占违者罪之一军民之中有怀材抱德堪为任用隐于山林者许府州县正官从公举送吏部以凭核实考用不许狥情滥举一府州县官有廉能公正抚字勤劳者巡抚巡按并布按二司官具奏旌擢如有罢软老疾不能任事者考察放回致仕闲住贪暴者拿问如律两京国子监官并在外学官中有才识堪任风宪者并府佐州县正员吏部照旧推举毋得偏徇好恶黜陟不公一各处有等主文书筭快手皂隶总甲门禁库子人等久恋衙门说事过钱把持官府起灭词讼洒派税粮卖放强盗诬执平民陷害良善者巡抚巡按布按二司官访察拏问发遣远充军一军民之家有五世以上同居共爨不分者有司勘实奏闻旌表以励风俗诏书到日先给羊酒奖劝一天下祀典神祗所以保庇生民有司务在诚敬奉祀坛庙损坏随即修理母致亵渎废弛一各处学校有司宜加劝勉其廪膳生员累考文理不通者及增广年至二十五六在学六年无进益者照例黜退别选俊秀作餋务期成才一沿边并各处盗贼不时侵掠生发其军卫有司须量力以时修筑城池楼橹用备不虞一各处分守守备兵备管粮内外官员自天顺元年以后添设数多可并省者该部查奏取回别用一天下大小衙门政务如有利所当兴弊所当革者所在官员人等指实条具以闻一前后诏书宽恤恩典及合行政务有司当即遵行不许视为故常于戏立爱惟亲德教弘敷于四海正家有道皇祚茂衍于万年诞告多方咸知朕意
○吏部＜锍-釒＞上太常寺太医院堂上官并文华殿书办官职名且言太常寺掌寺事尚书刘岌侍郎丁永中少卿蒙以聪崔志端寺丞杨遇清皆额应存留寺丞杜日融赵继宗布自云则额外多余者太医院院使施钦院判任义章渊皆额应存留通政司左通政张伦左参议丘钰院使仲兰钱钝院判刘文泰汪智许观庄元金玺李思勉施鉴陈公贤徐生黄绶孙泰潘泽王玉则额外多余文华殿原无额数今书办者寺丞杜昌高岱周惠畴唐胜华英中书舍人仝泰杨立序班袁佩凡八员得旨布自云补额佥书杜日蚀赵继宗各降原职供事汪智李思勉致仕张伦降院判其余降御医杜昌降中书舍人高岱周惠畴唐胜华英降鸿胪寺主簿仝泰杨立袁佩降顺天府检校各仍旧办事
○吏部＜锍-釒＞上文职传升官三品该降正六品者四员通政使任杰李景华太常寺卿陈敩太仆寺卿杨杞拟各降都司经历五品降正八品者三员光禄寺少卿干信工部郎中朱义尚宝司少卿严勋拟降外卫知事余四十七员拟降布政司照磨都司吏目及长官司吏目从之
○命狭西都司都指挥同知李宽充副总兵分守凉州
○丁丑罢左军都督府都督同知李俊署府事止令坐营先是俊当直宿皇城四门因过光禄寺从太监杨信饮酒比出东工门已闭不得入事闻命逮治之俊惧援近例自陈乞解戎事 上因而宥之故有是命
○戊寅礼部请量给乌思藏阐化王及辅教王所遣入贡番僧扎失罗竹等口粮脚力仍令今后每三年一贡差人不许过百五十名仍填写原给勘合至各该官司比号如无番王印信番字奏本咨文及贡期烦数来人过多者俱却回并裁减给赐之数从之
○升漕运总兵官署都指挥使都胜为中军都督府署都督佥事仍旧任时胜具疏乞休兵部覆奏胜职任以总兵为名而其官乃都督府属职文移不便且效劳最久精力未衰请量加升擢故有是命
○己卯敕谕礼部曰朕以凉德获嗣丕基哀疚之中凡内而尊崇大礼外而抚绥大猷次第举行痛惟朕 生母恭恪庄僖淑妃鞠育劬劳恩深罔极今赖 三灵之佑托于亿兆臣民之上奉餋无逮风木之感寔切于里矧议政之初奉 圣慈仁寿太皇太后 皇太后圣旨咸谓 母妃须进名位式昭庆源因令辅臣考据春秋大义前代名君英辟定典乃请于 二圣欲遣官奉册宝诣陵园尊为 皇太后用垂隆名于永世俟 皇考梓宫发引有期预启祔葬庶少罄孝忱于万一尔礼部其具仪择日以闻
○户部言今岁天下卫府司所州县奏水旱灾凡八百余处请下抚按等官严督所司核实从之
○即广东封占城国王子古来为王护归国敕安南国还其侵地初遣给事中李孟旸行人叶应充正副使往占城册封未至而古来为安南侵夺因叶国航海至广州将入诉于朝巡抚都御史以闻遣南京都察院右都御史屠滽往广东议处其宜滽至上奏曰据古来称本国原有八州二十五县尽为安南所并成化中占城将赴诉于朝始归邦都郎马那里等四州五县其后占城头目提婆苔判入安南安南又以一州三县与之占城止存三州二县今提婆苔判已死安南复逼取其生身欲尽以邦都郎等地立提婆苔之子为王然古来之子苏麻及头目万人方固守以待古来之意欲即于广东受封请兵护送并乞移文正其强界庶得安全臣等欲如其请令孟旸等就此册封俟冬遣武臣护归其国孟旸等不必亲行仍请敕安南还其侵地兵部覆奏从之遂赐安南国王黎灏敕曰比得广东守臣会奏占城国王子古来诉称其国原设班者班城等八州及打亚等二十五县成化七年尔国兴兵占夺前项地方十三年三月内退还邦都郎马那里等四州五县寻将埋打里奔底把底等一州三县拨与反叛头目提婆苔掌管后又潜令提婆苔兴兵寻杀古来致被古来部下人马杀死尔等乃差头目领兵逼取提婆苔生身以此古来窘迫絜家涉海远来申诉及查尔等先年奏称占城地土皆是彼国土酋自相割据今审古来所诉则尔国夺占逼逐之迹似有可验不然古来何为荡析离居一至于此但尔国素称秉礼岂肯阴恶阳善饰非文过上亏事大之忠下失睦邻之义意者王或不知而为守边头目党逆构怨隐欺蒙蔽之所致欤广东布政司已尝备咨尔国未有咨报今因使回特赐敕谕王当以救菑恤患为心副我朝廷兴灭继绝至意严加禁饬守边之人毋以强凌弱毋稔恶府辜悉以茅岭界外八州二十五县之地归属古来敦睦邻好共享太平非独占城为然云南守臣亦累奏尔国土官舍人刀祝在我五邦蛮嵋等寨住坐假称宁远州知州主人名号扰我边民已被戍兵驱逐去矣然其留恋未已不能复无来之念王宜加意访察差人将刀祝并其家属尽行拘回置之于法毋容蒙蔽仍来潜住假称名号亏尔忠义自取弗靖此事蚤为回奏庶见尔诚若徒事矫诬福善祸淫天道有在王其审图之钦哉故谕
○改武成后卫为 茂陵卫
○庚辰 圣慈仁寿太皇太后圣旦免命妇朝贺
○赐各王府及天下诸司赍进表物官员人等钞锭彩叚有差

[book_title]大明孝宗敬皇帝实录卷之五
成化二十三年十月壬午增设大同平虏卫收粮州判官及井坪守御千户所收粮州吏目各一员从巡抚都御史叶淇请也
○命蔚州左卫署都指挥佥事陈云光副总兵协守延绥神武后卫署指挥同知杨能分守居庸关义勇左卫指挥使孙鉴协守兴武营
○夜月犯昴宿西第二星
○癸未尚衣监太监廖屏餋病辞还先赐保定府定兴县庄田百七十二顷有期命户部遣人守视
○左军都督府带俸都督同知王瑛乞致仕许之
○甲申 诚孝昭皇后忌辰 上祭 奉先殿遣附马都尉周景祭 献陵
○礼部言南京各衙门俱因事简官不全设其僧道录司教坊司事务尤简欲准近日裁革事例僧录司留右善世右讲经左右觉义各一员道录司留右至灵二员左右玄义各一员管事俱用升职在前保举相应者余皆带衘间住教坊司留右韶舞二人左右司乐各一员管事亦各用升官在前者余皆革职其两京寺观住持择年深戒行老成给劄在前者敕建寺观留二名敕赐寺观留一名余皆革罢僧道系纳银赈济等项度牒明白及本地寺观出身者许令本处寺观住坐不许仍前四外云游教坊司俳长于精通乐艺年深补充数内照额挨次留四名办事余皆革去俳长仍充色长食粮协同俳长办事候有缺挨次收补其余传奉补充者革去止照原役食粮当差并各色色长系精通乐艺者留四名其余传奉补役及老疾不堪之人尽数革退俱从之
○命后军都督府故都督同知穆义之孙高袭原职指挥使锦衣卫带俸
○乙酉朝鲜国王李娎遣陪臣同知中枢府事韩儹等奉表文及方物来朝贡赐宴并衣服彩叚等物有差
○德王见潾奏欲奔 大行皇帝丧代王成炼奏欲诣阙贺登极各贻书止之
○礼部进尊 圣母恭恪庄僖淑妃为皇太后仪注一成化二十三年十月二十六日恭上 尊谧前期太常寺官奏致斋本部奏请遣官祭告 天地 宗庙 社稷至二十五日行祭告礼用祝文香币果酒脯醢如常仪是日 上告祭 宪宗纯皇帝几筵内侍官陈设酒馔如常仪 上具素冠服内导引官导 上诣拜位奏四拜礼奠帛献酒读祝四拜焚币帛祝文礼毕一本月二十五日遣官行恭上 尊谥册宝礼前一日内侍官置册舆宝舆香亭于奉天门捧册宝各置舆中是日早文武百官素服于丹墀内东西序立 上具素冠服立于奉天门序班引遣官于丹陛中道赞行五拜礼跪内侍官举册宝舆降阶赞俯伏兴遣官兴立于东俟锦衣卫官校接册宝舆香亭由午门中门出鼓乐前导设而不作遣官由左门出随行 上还一遣官诣 陵国行恭上册宝并祭告礼至日太常寺陈设祭品如常仪鸿胪寺官设册宝案于 享殿中左右册宝至陵园由中门进至 享殿前导引官引遣官由右门入至丹墀内赞官唱执事官各司其事导引官引遣官至 享殿前就拜位捧册宝官于舆内捧册宝由殿中门入至 神御前左右北向立赞官赞四拜礼传赞文武分官皆四拜导引官引遣官由殿右门入 神御前赞跪传赞文武分官皆跪赞进册捧册官以册跪进于遣官左遣官受册献毕以册授捧册官置于册案赞进宝捧宝官以宝跪进于遣官左遣官受宝献毕以宝授捧宝官置于宝案赞宣册宣册官诣案取册跪于遣官左宣讫置于册案赞宣宝宣宝官诣案取宝跪于遣官左宣讫置于宝案赞俯伏兴平身传赞文武分官同赞复位导引官引遣官由殿右门出至拜位赞四拜传赞文武分官同导引官引遣官至 神御前赞初献礼赞跪传赞文武分官皆跪赞献帛献酒赞读祝读毕赞亚献礼赞献酒赞终献礼赞献酒赞俯伏兴平身赞复位导引官引遣官由殿右门出至拜位赞四拜传赞文武分官同祭毕册宝收贮于 享殿一是日文武百官随册宝送至长安右门外止其各衙门分官送至 陵园免辞陪祭毕回朝见
○调真定卫百户一员军士五十人神武卫千百户二员军士一百人戍守倒马关诸隘口从监察御史曹璘等奏也
○命府军前卫署都指挥同知文锦分守凉州
○丙戌命狭西都司都指挥佥事朱祥充左参将分守延绥西路
○丁亥少师兼太子太师吏部尚书华盖殿大学士万安再乞致仕 上曰卿事 先帝及朕效劳年久正宜倚任乃累奏乞休特允致仕仍给驿回乡有司月给米五石岁拨夫役八人应用以御史姜洪汤鼐庶吉士邹智相继论劾也
○戊子赐德府寿张郡主并仪宾沈凤西河王府河津郡君并仪宾侯瑢诰命冠服如制
○工部主事林沂言比年以来嬖幸用事忠谏结舌今登极肆赦而求言之路尚未开广廷臣及科道官有陈言获谴及错误被斥者俱未得叙复此必二三执政大臣及左右有事蒙蔽者非 陛下本意也尚幸群臣之中若进士李文祥御史汤鼐主事夏崇文相继进言以发其奸果言者不诬则蒙蔽者当抵罪今乃或黜其官或寝其章彼将何以惩哉臣愿断自 圣志敕该部通查各官一一召回以作新天下忠义之气慎选风节孤高之人以任通政司之职有以实封来上者毋令启视及取副章以体大易慎密之戒六科十三道有缺许五品以下廷臣举素负直名有学术识大体者充之其不能举职及无所建者则并罪举主又乞延召侍亲检讨陈献章侍讲谢铎餋病编修张元祯郎中林雍给事中贺钦致事佥事章懋教谕林光吾哻以备顾问使天下知朝廷之尊贤好善崇奖廉退之意奏上得旨沂所陈多饰繁文又欲变乱旧制引用偏僻之人俱不允
○故事陕西洮州岷州及河平二卫岁调官军往凉州备御至是巡按御史武清奏洮州与番族杂处势不宜分兵他往请留本处操备其泯州与河平二卫仍令备御凉州下兵部覆奏从之
○戊子刑部尚书杜铭乞致仕许之以御史姜洪劾其年例衰惫进取弥笃也
○太子太保兵部尚书余子俊乞致仕 上曰卿练达兵政宜勉尽职不允所辞
○升给事中宋琮陈寿韩重夏祚王珩陈璚俱为左给事中王质王珦陈瑞赵竑张九功王敞俱为右给事中琮质吏科寿珦户科重九功礼科祚瑞兵科璚竑刑科珩敞工科
○兵部疏上传升武官锦衣卫指挥佥事王荣等七百一十四员其款十有四曰皇亲曰保母曰女户曰恩荫曰录用曰通事曰勋卫曰散骑及匠人舍人旗校勇士军民人等仍请行南京兵部及各巡抚巡按一体奏革 上是之命勋卫散骑及皇亲锦衣卫指挥同知孙纯宗等五十一员仍旧其皇亲指挥同知王荣正千户郭勇章瑄张俊王清王钦潘成岳秀王敏姚福员十员降百户邵安邵喜降冠带小旗百户李祥陈经万安万泰革职保母指挥同知吕永昌佥事胡瑶千户张浩等六员女户百户吴宽张铭并勇士王端亦仍旧余女户千户韩全刘瓒施仁降百户百户祝瑁等九员降冠带小旗恩荫太监韦泰等孙百户韦玺等三十八员不动余太监裴当张敏等侄指挥使张质千户裴安裴玺等十五员降百户录用太监孙清侄千户孙通等三员不动余太监陈玄覃礼侄千户陈泰覃安等七十五员降冠带小旗其匠艺舍人旗校勇士监生军民人等出身传升者二品降正千户三品副千户四品百户五品冠带总旗六品冠带小旗各带俸着役差操终身内各项官员原有功升功袭及原系通事者仍查其功次定与职役闻奏其疑目有未载者止革传升职事存其旧职云
○己丑袭封衍圣公孔弘泰以进香至京
○户部会各部都察院并漕运等官议上漕运等事宜一弘治元年岁运粮四百万石内请以六十八万石派被灾之处每石折收银七钱一旧例令遮洋船于德州库顺带布花送蓟州仓初欲便民而今实累军请令纳户每布一匹绵花三斤各给军人脚价钱各一文以助其费一旧设遮洋船以从海运船大人众载米亦多今漕河滩浅请悉改为漕船而均派其人米之数一临清会同二闸久不行船通请裁革每闸留十夫以司启闭一直隶庐凤二府及应天府江浦县弘治元年解京马匹请暂照江南事例每匹折收银十二两以苏民困一请复设颍州毫县二税课局革定远颍上二税课局及繁昌县仰洼河泊所一请改凤阳府管粮通判协管府事一请添设云南按察司副使一员专管腾冲金齿等处兵备并设临安府嶍峨县兴衣乡巡检司及陕西河州定羌巡检司直隶广德州广安巡检司一请改湖广襄阳府抚民同知为郧阳府同知兼抚治流民并添设郧阳府推官司狱各一员竹山竹溪上津郧西郧房六县佐贰官各一员一苏州府许墅镇钞关所收钞锭每贯请如旧折收银五厘年终类角□羊户部一请革山东按察司管屯佥事一员一请复设万全左卫及龙门卫儒学一请添设宣府新城马房仓副使新河口堡仓大使各一员一请给万全都司所属卫所城堡原选用舍余壮勇冬衣布花如赏军例得旨俱准议
○庚寅晋府庆成王钟镒永和王奇淯谱诣阙贺登极 上各贻书止之
○辛卯赐靖江王府镇国中尉相觌嫡次子名曰规瑛相颐嫡次子曰规舸辅国中尉规石□从嫡长子曰约饷规和嫡长子曰约颁规哲嫡次子曰约颢规礜嫡长子曰约饶代府镇国将军仕坏第六子曰成錧第七子曰成镴仕埍第三子曰成金□只仕垄第二子曰成鏾成鈌长子曰聪洲第二子曰聪□□蓼成金□入第二子曰聪渌楚府奉国将军荣沘嫡第二子曰显柜晋府河东王奇淮第七弟曰奇漶第三子曰表棳
○户部言前锦衣卫指挥万喜等辞退所赐庄田尚有涿州等四处隐匿未辞宜俱追入官从之
○壬辰恭上 孝穆慈慧恭恪庄僖崇天承圣皇太后纪氏尊谥英国公张懋奉命告 天地襄城侯李瑾告 宗庙新宁伯谭祐告 社稷驸马都尉周景告 陵园文武卫门各分官陪祭
○癸巳命吏部左侍郎兼翰林院学士徐溥入内阁参预机务
○六科十三道交章劾奏大学士尹直吏部尚书李裕右都御史刘敷右副都御史丘鼐礼部左侍郎黄景皆与李孜省同恶相济奸邪贪黩掌国子监事礼部右侍郎丘浚掌尚宝司事左通政李溥右通政陈琬太仆寺卿李温少卿林凤俱昏庸误事奔兢无耻乞明正其罪或罢归田里以为人臣不忠之戒诏直等皆 先帝简任朕初正位湏用人理办庶务尔等何为劾之不允仍令直等各尽心供职勿生嫌疑
○以户部折银二千两送昌平县给黄花镇官军月粮从户部主事许坦奏也
○以即位赐各边官军银人二两辽东蓟州宣府大同山西代州狭西延绥宁夏甘肃偏头紫荆倒马居庸等关共六十一万五千三百二十余两分遣科道官往给之
○罢分守庄浪左参将右军都督府都督佥事田广甘肃游击将军锦衣卫带俸都指挥使吴玉分守西宁狭西都司都指挥佥事哈震传升职任并传旨改调锦衣卫副千户单政等十员各回本司本卫带俸差操分守辽阳副总兵府军前卫带俸都指挥佥事韩斌济州卫带俸署都指挥佥事魏启各仍旧以斌颇有时名启曾经推举故也
○筑大同窦家坊等堡十四座
○都察院言近会官审录重囚问拟死罪情真者三十三人请如律处决 上曰各犯既情真罪当弗可原但宅忧中未忍行刑姑系之既而刑部亦具死罪情真者四十八人以请复命系之
○夜西北流星如弹色青白自卷舌行长丈余发光如盏烛地西北行至奎宿尾迹炸散
○甲午以旱灾免直隶永平府所属州县夏税麦五千一百四十八石有奇
○乙未以恭上 孝穆慈慧恭恪庄僖崇天承圣皇太后尊谥礼成 上遗书各王府及命礼部通行天下诸司知之
○赵府临漳王见淔乞诣先茔祭扫诏许行一次不为例
大明孝宗敬皇帝实录卷之五终

[book_title]明孝宗敬皇帝实录卷之六
成化二十三年十一月丙申朔钦天监进弘治元年大统历 上御奉天殿受之给赐文武群臣颁行天下乐设而不作百官常服行礼
○吏部左侍郎兼翰林院学士徐溥辞内阁之命且乞致仕 上曰卿学识老成特兹简用所辞不允
○太子少保兵部尚书兼翰林院学士尹直再乞致仕不允
○巡抚宣府都察院右副都御史张锦乞致仕不允
○丁酉复除四川布政司右参政王进于山西四川按察司佥事许晟于山东广东佥事杨泽于福建俱以丁忧服阕也
○戊戌以进士郑寯等二十人为给事中寯林廷玉吏科祝俓王玺叶绅郑宗仁魏玒户科胡瑞王纶孙孺礼科张朝用刘孟杨瑛卢亨鲁昂兵科胡金季源韩祐刑科庞泮柴昇工科
○鲁王周王辽王及镇安宣宁通渭三郡王乞诣阙朝贺
○上各贻书止之
○巡抚顺天等府都察院右副都御史彭韶巡抚山西右佥都御史左钰乞致仕不允
○革京通等处仓场总督太监二员京通二仓及淮安徐州临清三仓监督内官七员俱天顺元年以后增设者也
○兵部言镇守甘肃都督周玉等奏称瓦剌养罕王屡至赤斤东窃掠云欲犯甘肃近与罕慎缔亲又遣使随哈密使臣奏欲入贡此其情皆不可测请各差通事省谕罕慎辑和诸夷抚绥部落瓦剌果欲入贡当从旧路而进并敕镇巡等官严为之备从之
○总督两广军务都察院右都御史宋旻奏江西流贼千余人攻破揭阳县治劫掠库银脱放囚犯纵火杀人请合兵剿捕事下兵部覆奏以为强贼流劫巢穴不定恐老师糜财无济于事宜敕两广及江西福建镇巡等官各精选官军民快人等于交界地方就粮驻劄或合兵夹攻或分路围困镇巡等官仍各身亲督责相机区画从之
○协守宣府副总兵右军都督府都督佥事江山乞致仕许之
○先是辽东都指挥同知刘璇备御宁远坐贼入境抢掠匿不以实闻下巡按御史拟璇充军都察院以情罪未明行续差御史覆勘奏璇所部虽有亡失旋亦追还兼有斩获贼首一级情轻律重至是本院覆请诏璇及指挥线纲等免充军各降一级指挥朱俊等各赎杖还职
○己亥命金吾左卫带俸都指挥佥事顾玺充左参将分守庄浪旗手卫指挥使颜玉守备西宁
○命金吾左卫带俸都指挥佥事孙鉴之子昂及金吾右卫带俸都指挥同知窦杰之子永俱袭原职指挥使
○庚子巡抚辽东都察院右副都御史刘潺乞致仕不允
○赐辽府镇国将军豪邽当阳县孔家湾洲地一叚从其请也
○户部言长芦运司前存积盐课已得旨召商报中但正统五年至成化十六年盐课年代既远又近例不许越境鬻盐以故□人益不愿报中请于原拟之价各递减银二分从之
○命给晋府庶人钟鋡子奇浟续婚财礼如例从其请也
○吏部听选监生杨玺上疏言八事一崇大化谓殷周之时营建祖庙太祖居中百世不迁其子孙以世递为昭穆各有门堂寝室而墙宇四周其制甚备我朝 太庙之建以祖宗之神同于一殿夫父坐子立姑尊妇卑礼也今皆坐享窃恐未安乞命礼部博求礼制仿殷周营建以奉岁享则名分正而大化崇矣一尊圣道谓国学祀孔子所以崇德报功尊圣道也然以四配言之其从祀则颜路渊之父曾皙参之父孔鲤伋之父孔弗伋之叔享祀之之时为子与侄者列于正殿而为父叔者顾在两庑似失尊卑之序且祭用丁日取阴火文明之象而大臣奉命至者乃以丙夜二更祀之殊非其时又国学非古璧雍之制亦为阙典乞于大成殿后别建一堂以孔子父叔梁纥居中旁列颜路曾皙孔鲤孔弗祀之仍乞封号如其子爵其大臣祭毕复命许于祭之次日庶得从容行礼并请国学周围凿池建桥以复古制则所以崇圣道者在是矣一肃风纪谓御史本司风纪之官旧制尝于进士行人推官知县考满教官及听选监生内选用故往往得人近例止于行人推官知县而进士教官监生皆不得与所以求言路者狭矣乞谕吏部选用御史仍遵旧制为是一重守令谓守令亲民之官其职甚重朝廷每选慈祥恺悌出自科贡者用之他途不预然政有异绩者往往未久即迁譬之赤子方乳哺于慈母而翁姑即以他事委之则赤子失所养矣乞敕抚按等官考察守令中有善最者以礼奖劝俟九年秩满然后不次超擢庶得久任而民受其福一慎选举谓各布政司三年大比例用教官以司考校然布按二司官各举所知用之不复旌别未必一一得人乞谕礼部凡遇乡试之年请令在京各衙门堂上及科道部属官推举教官学行老成者然后聘用仍如两京例以翰林院官二员主考临期疏名奏请如举用非人则责归举主仍追夺币礼示罚一便盐课谓四川盐井煎盐柴薪无地可采且井眼崩竭煎办甚艰商人久不得支灶丁往往有追陪逃窜之患乞令户部转行抚按等官会议如一县盐井若干灶丁若干岁课若干该纳过仓粮若干类造文册七本分送布政司府州县并提举盐课司各执一本量地远近灶户自纳依年注豁令其煎办货卖岁以为常不必召商开中而边储自实矣一通钞法谓国初钞法或征商税或收户口或赎罪折杖与铜钱兼行近来各处有司废格不用一切徵银则钞之在官而散于民者一贯不能直钱一文在民而征于官者一贯乃收银二分五厘亏官损民为甚乞行天下仍遵旧制钞贯与铜钱兼行不许别徵银货等物阻坏钞法一正人心谓诏旨令罢永昌寺工役而殿宇门墙辉煌如故窃恐臣下复进祸福之说工役再兴民何以堪乞拆毁其木植砖瓦等料以备公用余地给还军民或给与国学前后迁徙小民居之以示下人知所向背命下其奏于所司
○辛丑吏部尚书李裕以科道论列乞致仕允之李孜省尝援裕为族兄弟故骤致进用
○赐宁府镇国将军觐炼并夫人鲁府镇国将军当沕辅国将军当湘当湟宁化王府奉国将军奇＜氵隺＞晋府镇国将军奇湭诰命冠服如制
○壬寅户部言前命给事中御史查盘两广布政司仓库积贮颇多除银两钱钞硝黄等物仍留本处存贮其金器珍珠珊瑚鹤顶玳瑁象牙香药蔷薇露之类请籍取至京以备供用从之
○庆府真宁王长子寘金□晓因赐其父祭葬请诣阙谢恩 上贻书止之
○癸卯罢都察院右都御史刘敷以科道论列也敷前已致仕复因李孜省起用故言者深诋之云
○甲辰内阁大学士刘吉再乞致仕上曰卿文学老成操履端慎朕方倚任不允休致
○开设浙江湖州府孝丰县割安吉县之九乡及长兴县之三乡隶之
○乙巳翰林院编修刘忠丁忧服阕复除原职
○河南布政司右参议叶萱丁忧服阕复除福建右参议巡视矿场
○起致仕南京兵部尚书王恕为吏部尚书改南京兵部尚书马文升为都察院左都御史南京礼部尚书耿裕为南京兵部尚书参赞机务升户部右侍郎李嗣刑部右侍郎程宗俱本部左侍郎巡抚左佥都御史叶淇为户部右侍郎右副都御史彭韶为刑部右侍郎
○巡按直隶监察御史司马垔上疏言至治大要在 陛下一心此心须涵养省察而大学中庸二书乃涵养省察之法度也宜精访天下儒臣之德性端明学识纯正者数人朝夕从容讲究务使理欲昭然又必时接臣僚访问政治以其所知所存验之于行又言 圣母之终不能无疑然 太皇太后 皇太后所以保护 陛下之恩亦至似宜少抑悲思从容审察弗伤两宫之意于凡 先帝所行尤当含弘广大以盖其愆毋轻信希觊之徒为己甚之举又言 先帝所用大臣其间多才行足称任使亦有谨畏固禄之流若乃媢嫉奸贪无耻者不过数人耳亦望 陛下从容审察而去之不必大为更张以骇视听下至贩卖宝石射利之徒耗费库藏固可痛惩然亦望考核首从始末不致延及无辜而追徵之法亦须酌量轻重毋使小人归怨先帝是皆 陛下孝心之所推也至如言事之人言虽过当然亦臣子义气务为含容方见 圣德之厚其他各处镇守内臣贻害不小尤望决意取回如南京守备必不可已亦惟精选廉靖老成者一二人足矣命所司知之
○命后军都督府带俸都督佥事卢钦充副总兵协守宣府
○命武功左卫署指挥同知王宣分守通州
○丁未敕谕礼部曰朕惟古者天子九庙而祖功宗德百世不祧其他则以次祧迁有常制焉恭惟 太祖高皇帝混一区宇肇正纲常追祀 德懿熙仁四祖同殿异位情文具称 列圣相承昭穆有序至于 皇祖考英宗睿皇帝九庙已备兹者 皇考继天凝道诚明仁敬崇文肃武宏德圣孝纯皇帝山陵将毕升祔有期当定祧迁之制矧惟 皇妣孝穆慈慧恭恪庄僖崇天承圣皇太后祔葬毕日宜有奉享 神主之礼尔礼部其会文武大臣并詹事府国子监翰林院堂上左右春坊及科道掌印官详稽古制斟酌情文议处以闻务遵典礼足垂万世用成朕尊 祖敬 亲之大孝钦哉故谕
○戊申增设云南景东府税课司
○己酉南京狭西等道监察御史缪樗等言八事一曰勤正学欲 上锐意经术慎择讲官居宫苑之时少居讲筵之时多撮其要语揭诸座隅凡方术不正之书骄奢淫逸之事悉屏不御二曰择正人谓迩年士俗日偷苟趋利禄辅相台省鲜克得人如内阁学士尹直礼部侍郎黄景俱奔竞憸邪妨贤病国都御史刘敷通政司参议陈琬太仆寺卿李温少卿林凤大理寺丞宋经俱夤缘阿附进不以正侍郎万翼通政张苗太常寺少卿牛纶俱恃势幸进尚书杜铭鸿胪寺周暠府尹于冕掌国子监事太常寺卿徐琼俱贪恋忘归乞并投远方或放归田里其致仕餋病等官有素著名望者亦乞以礼起用三曰复旧制谓 皇明祖训内官之设止于供事内府今地方机务边城要地及钱粮课办市舶等事内官率多干预乞敕廷臣议处凡在外镇守分守守备内官照正统年间原设者斟酌去留南京守备止择清谨者一人与文武大臣共理留务余各关各局量留二名监督虽内府库局衙门亦乞俱照原额设官禁其收受钱粮不得刁艰需觅凡有公务一从该部干理四曰务节俭谓迩者宫掖之间颇尚玩好弃千金仅易一珠献才宝輙沾一命镇守守备内官征歛民财远市珍异花鸟进贡络绎于道乞躬行节俭以先天下凡百玩好悉皆斥绝五曰慎名器谓迩者贿赂途开廉耻道丧曲艺贱夫玷于清班权门厮役授以京秩乞敕吏兵二部通查中外文武大小官员除发身正途及征战有功者余一切革去军民匠医责归本役六曰一政令谓 皇上嗣位之初颁下明诏如盐课不得求讨地土不投献取回添差官员停止额外织造进贡之类远近传诵人人称快第恐嗜利小人阴结近习巧为奏请万一得遂其奸将使纶綍反汗前弊复生乞戒近臣不许朦胧奏行违者治罪七曰饬武备谓承平日久兵玩将骄猝有缓急何以济用乞敕两京兵部及各处抚按等官将内外将领多方推选惟求实效其有失机误事者必罪不赦内外军旗舍余役占买闲者悉令退出精壮者时加操练老弱者量与轻差军三民七科派除遭运城垣军器外余悉禁止官有剥害必治以罪其该用从人照文识皂隶事例定与军余轮流更替内听兵部外听按察司并附近府州验拨造册备照八曰斥异端谓迩者憸邪之士每假方术游惰之民多投释老甚至番僧夷种接迹中华上渎 先皇售其邪说遂致崇侈名号大创法场糜费财力乞将一切左道冒寇之徒悉置典刑其原系中国者编籍为民系外夷者屏归本土禁止左右不得诡词引进创盖寺观仍敕两京礼部并各处抚按等官将中外寺观并僧道名籍一一查勘照例量留其不系古迹不守清规者悉令拆毁还俗命下其奏于所司
○庚戍命故定西侯蒋琬之子骥袭侯爵
○礼部尚书周洪谟上＜锍-釒＞言御制各寺观碑记及遣祭谕祭各王府并大臣文字代言之臣多有用字讹谬者宜令改正以示将来又近日撰 先帝谥议有阴寓诋毁之意宜逮治万安等罪以为人臣欺罔不忠之之戒 上命六部都察院通政司大理寺同翰林院会议以为洪谟所奏止是指摘文字一二异同非有关于朝廷大经大法使其言皆是亦何补于治况言多纰缪徒为烦渎洪谟曰御制太学碑云在宫城之艮隅宫城当改作都城议以为自古帝王所居之城或曰皇城或曰帝城或曰宫城或曰禁城随人所称初无分别今国子监在皇城东北碑文所言宫城即皇城也不必再改洪谟曰御制灵济宫碑云在宫城之西当改作皇城之西民庶苍惶当改惶为黄议以为宫城之西即皇城之西也古韵惶字注云惑也恐也遽也又苍惶亦作黄皇然则苍惶苍黄古人通用洪谟曰御制东岳庙碑云辅神之贵者皆肖像如其生古昔圣贤曾生人世可言肖像如其生今东岳辅神非曾生人世者当改为如其式议以为此类贵神世传皆有姓名貌像故碑言如是今洪谟欲改为如其式不知有何式可肖洪谟曰御制灵明显佑宫碑云禁城艮隅海子滨古者天子所居谓之禁禁城指皇城言禁城艮隅则是在皇城内艮隅非皇城外艮隅也今显佑宫实在都城坎位不在禁城艮隅议以为本宫在皇城之北少东非正北也洪谟乃谓在坎位是自谬耳洪谟曰御制大慈延福宫碑云卜吉址于城东城指都城言城之东是在城外今延福宫在都城朝阳门不可言城东议以为本宫正在皇城之东非差也洪谟曰敕谕百官云文恬武嬉出唐韩愈平淮西碑文按韵府群玉当作熙字议以为韩愈盖言当时太平日久将相偷安嬉戏以致淮西反叛似用嬉字为优洪谟曰御制龙纹春景诗云省耕岁岁来东阡韵书云路南北曰阡东西曰陌今误以为东阡万里郊圻晴皞皞古云城外百里为郊邦畿千里为圻万里郊圻是尽天下四海皆为郊圻矣议以为礼部韵注云路皆曰阡韩文亦有东阡西陌又圻字与畿字同周礼夏官畿内方千里曰国畿国畿之外又有九畿曰侯甸男采卫蛮夷镇番每畿东西北南各五百里则所云东阡万里郊畿皆是洪谟曰御制祭赵府仪宾崔端文营魂不爽祭都御史李侃文灵其不爽按韵书爽者明也又差也今言魂灵不爽则是魂灵不明议以为不爽正不差之意诗小雅蓼萧篇云其德不爽韩愈祭竹林神文神无爽其聪明祭文盖取诸此洪谟又言中庸合外内之道及金縢曲礼传注输字巽字俱宜改议以为合内外与合外内文义皆通其输字巽字官板原是纾字异字恐近时书坊私刻错写合行改正洪谟又谓 先帝谥议游豫绝稀于田猎为诋毁然议以为论语子绝四注云绝无之尽者盖绝稀即绝无也谥议实是称颂 先帝圣德殊无诋毁之意况谥议系礼部掌行当时百官集议洪谟何不明言改正今既进呈乃妄行陈奏希恩于己嫁祸于人 上曰御制文字既考据不差周洪谟偏执浅见妄肆诋毁本当重治姑贷之仍罚俸两月
○太子少保礼部尚书周洪谟乞致仕不允
○礼科给事中韩重等言礼部尚书周洪谟赋性迂疏行事偏执泥古不达时宜任情罔循众论惛耄无为久瘝庶务敢挟一己之见闻妄议 列圣之制作况其所辩特词章之末节非国家之大体乞明正其罪以为挟私欺妄之戒监察御史刘宪等亦以为言 上俱答曰洪谟挟私偏执已夺俸两月矣已之
明孝宗敬皇帝实录卷之六终

[book_title]明孝宗敬皇帝实录卷之七
成化二十三年十一月辛亥郑府朝邑王祁镕薨王郑靖王第四子母妃张氏宣德八年生正统八年册封至是薨年五十五讣闻辍朝一日赐祭葬如制谥曰荣简
○癸丑赐乐安王府福宁县主并仪宾张暠镇安王府杜城郡君并仪宾乔廷录诰命冠服如制
○吏科左给事中宋琮等言比因兵部尚书兼翰林院学士等官尹直等奸贪不法奔竞无耻臣等科道官交论之 皇上已令尚书李裕都御史刘敷致仕去臣等窃以尹直及礼部左侍郎黄景奸贪奔竞比之李裕等为甚如进士李文祥御史汤鼐姜洪庶吉士邹智及南京十三道官相继论奏此可见好善恶恶天下之同情也且尹直自南京转任兵部以至入阁黄景自部属升任通政以至侍郎未尝一经推举其附托奸人而进不待辩说自明矣况其自陈皆不实言不职之罪乃饰非强辩自叙年劳又皆诬称 先帝见知特加任用此又奸邪不忠欺罔不法之尤甚者也伏望 皇上断自宸衷明正其罪罢归田里则公道昭明人心痛快监察御史许斌等亦以为言 上曰尔等言是尹直黄景既进用不合公论直令致仕给驿还乡景冠带间住时论快之
○甲寅礼部进 孝穆慈慧皇太后祔葬 茂陵仪注一本月二十二日太常寺奏致斋文武百官宿于本衙门致斋三日二十六日遣官以祔葬告 天地 宗庙 社稷 上亲告 宪宗纯皇帝几筵 上素服内导引官导 上诣拜位奏四拜奠帛献酒读祀再四拜焚帛祀礼毕二十七日辰时开土启 玄宫祭告 陵园执事官陈牲醴如常仪设奉迁官拜位于 享殿前内侍引奉迁官诣拜位赞四拜奠帛献酒读祀又四拜焚帛祀礼毕别遣官祭告 后土执事官陈酒馔如常仪赞再拜酹酒读祀再拜礼毕是日免朝既启 玄宫见 梓宫行祭告礼执事官陈酒馔如常仪设奉迁官拜位于 梓宫前内侍引奉迁官诣拜位行礼如前仪既奉迁 梓宫至享殿拂拭安奉讫执事官陈酒馔如常仪设奉迁官拜位于 梓宫前内侍引奉迁官诣拜位行礼如前仪圹内原安奉玄纁玉璧五谷等物就瘗于圹侧十二月初六日遣太常寺官祭 梓宫所经过桥梁初七日辰时奉迁 梓宫启行先期一日司礼监礼部锦衣卫及执事官设大昇轝于 享殿门□二外葬仪以次陈列于外各衙门分官素服乌纱帽黑角带诣 陵园以俟奉送是日免朝执事官陈酒馔如常仪设奉迁官拜位于 梓宫前内侍引奉迁官诣拜位行启奠礼如前仪毕执事官升彻去帏幕等物内侍彻启奠执事官进龙輴于 享殿下设 真亭神主舆谥册宝舆于殿前毕执事官陈酒馔拜位如常仪内侍引奉迁官诣拜位行祖奠礼如前仪毕内侍官于 梓宫前奏请灵驾进发内侍先捧谥册宝次捧 神主铭旌俱由殿中门出安奉舆内执事官升奉起 梓宫降殿内侍官奏请 梓宫升龙輴执事官奉登龙輴讫以帏幕障饰 梓宫遂启行执翣者分列左右内侍擎伞扇侍卫如仪仪仗居前谥册宝舆 神主与真亭铭旌以次行 梓宫至 陵园门外内侍官奏请 梓宫升大昇轝安奉讫执事官陈牲醴拜位如常仪内侍引奉迁官诣拜位行遣奠礼如前仪内侍官奏请 灵驾进发司礼监官率仪卫谥册宝舆等前行鼓乐前导葬仪等以次前行沿途军民人等遇 梓宫至皆俯伏候 梓宫过而兴 大昇轝行每程宿顿于席殿内仪仗等物贮于小席房内将至 陵有司先设席 享殿于 茂陵献殿之右执事官龙輴于 享殿门外候 大昇轝至礼官奏请 灵驾降轝升龙輴诣 享殿执事官奉 梓宫升龙輴由中门入奉迁官由左门入诣 享殿上安奉讫谥册宝舆 神主舆仍陈于前执事官陈酒馔如常仪设奉迁官拜位于 梓宫前内侍引奉迁官行安神礼如前仪百官陪拜于 享殿外传赞行礼同是日遣官以祔葬祭告 后土并 天寿山执事官陈酒馔常仪赞再拜酹酒读祝再拜礼毕别遣官祭告 长陵 献陵 景陵 裕陵执事官陈酒馔如常仪赞四拜奠酒读祝再四拜毕十七日将掩 玄宫执事官陈酒馔如常仪设奉迁官拜位于 梓宫前内侍引奉迁官诣拜位行迁奠礼如前仪毕内侍复引奉迁官诣 梓宫前内侍奉请 灵驾赴 玄宫奉迁官俯伏兴执事官升奉起 梓宫进 皇堂安奉讫内侍奉谥宝置于前以次陈列冥器等物毕内执事官陈酒馔于 皇堂门外奉玉币案置香案前设奉迁官拜位前内侍引奉迁官诣拜位赞四拜奠酒请进赠执事官捧玉币跪进于奉迁官之右奉迁官受玉币献毕以授内执事捧入 皇堂安奉讫赞俯伏兴四拜赠礼毕内侍出遂掩 玄宫执事官陈牲醴于 玄宫前如常仪内侍引奉迁官诣拜位行享礼如前仪礼毕祭谢 后土并 天寿山及祭告 宪宗纯皇帝别遣官以祔葬毕祭告 长陵献陵 景陵 裕陵
○赵府汤阴王长子见准乞出城葬其母妃彭氏从之命即以是日回府
○是日晓刻大风扬尘蔽空良久息
○乙卯敕吏部少保刘吉升少傅兼太子太师吏部尚书加俸一级大学士如故侍郎徐溥升礼部尚书兼文渊阁大学士
○升詹事府少詹事刘健为礼部右侍郎兼翰林院学士入内阁参预机务少詹事兼侍读学士杨守陈吏部右侍郎右庶子汪谐左谕德程敏政俱少詹事兼侍讲学士左谕德傅瀚右谕德陆釒戈左中允周经俱太常寺少卿兼侍读侍读学士李杰左庶子仍兼侍读学士右谕德谢迁吴宽俱左庶子兼侍读仍加俸一级侍读董越侍讲王臣俱右庶子兼侍讲太常寺卿兼正字谢宇工部右侍郎掌通政司事录青宫旧劳也
○听选监生许鉴上疏陈五事一钦天监官多不谙天文天文生又不肯习学所以考验推步欠精乞命监副张绅或致仕太常寺卿童轩掌监事选人习学补用宜令本监堂上官于天文历数阴阳每科推选二人委以教训通选各官生子弟六十人专习其业以次听用一国子监纳马纳粟监生壅塞选途欲令已仕者罢之未仕冠带荣身但近因救荒权开此例大信已行义难遽革惟宜申命有司不可复启幸端一孔子庙廷孔伋曾参坐于孔鲤曾点之上请行议改且孔子无一命以及其亲请加圣父叔梁纥谥号别于大成殿后立殿祀享一京城内外军民于父母之丧殊无哀戚专以延僧道设醮为务宜通行禁约一 祖训条章一书乞常置左右与经书参讲礼部覆议宜如所奏惟庙祀之礼难遽更易 上以童轩前已致仕姑已之余如所议
○山西汾州民吕彦聪以父王犯死罪乞以身代死诏不允
○夜顺圣川地震有声
○丙辰礼部进 宪宗纯皇帝梓宫发引至祔享仪注一十二月初七日太常寺奏斋戒文武百官宿于本衙门是日敕大臣一人护丧并领在途诸祭祀事其把总内官及入 皇堂内官内使匠作各奉敕行事禁屠宰至葬毕日止禁音乐至祔 庙日止各衙门俱预定送葬官员姓名以请十一日十二日百官俱衰服晨诣思善门外哭临自是至奉迎 神主还京日俱免朝一十一日遣官以葬期告 天地 宗庙 社稷 上衰服告 几筵内侍陈酒馔如常仪内导引官导 上诣拜位亲王以下俱衰服各就拜位奏四拜奠帛献酒读祝再四拜举哀哀止焚帛祝礼毕一十二日遣内官祭告乾清宫门隆宗门思善门并桥右顺门午门端门承天门御桥大明门遣太常寺官祭告玉河桥德胜门并桥清河桥沙河安济桥朝宗桥关王朝天将庙灵济宫城隍庙东岳庙真武庙一十二日晚 上衰服告辞 几筵内侍陈牲醴如常仪内导引官导上诣拜位行礼如前仪毕次 圣慈仁寿太皇太后祭次 皇太后及宫眷祭次 英庙皇妃及宫眷祭次 宪庙皇妃及宫眷祭次 中宫及宫眷次兴岐益衡雍五王祭次重庆等长公主祭次皇女祭俱如前仪次内官内使祭一十三日梓宫启行先一日司礼监礼部锦衣卫官督诸执事设 大昇轝于午门内列葬仪于午门外至大明门外内侍陈酒馔拜位如常仪内导引官导 上衰服诣拜位亲王以下各衰服就拜位行启奠礼如前仪内导引官导 上于 几筵殿内稍东西向立亲王以下于丹陛上稍东西向立执事者升彻帏幕等物拂拭梓宫内侍彻启奠内执事官进龙輴于 几筵殿下设真亭神帛舆谥册宝舆于丹陛上内侍陈酒馔拜位如常仪内导引官导 上衰服诣拜位亲王以下各衰服就拜位行祖奠礼如前仪毕内导引官导 上诣殿上 梓宫前稍东西向立亲王以下俱于丹陛上稍东西向立内侍奏请灵驾进发内侍先捧谥册宝由殿中门出置于舆内次捧神帛由中门出安奉于舆内神帛箱置于后次真亭安置讫内侍铭旌由中门出执事官升奉起 梓宫内执事持翣分左右障护 梓宫降殿内侍奏请 梓宫升龙輴执事官奉登龙輴讫以彩色帏幕障饰 梓宫遂启行执翣者仍分列左右内侍擎伞扇侍卫如仪仪仗居前仪仗用荐日所御者谥册宝舆神帛舆真亭铭旌以次先行内导引官导 上由殿左门出亲王以下及宫眷皆哭后随宫眷哭于帏中 梓宫至午门内内侍官奏请 梓宫升大昇轝执事者安奉讫宫眷立于 梓宫之右内执事陈牲醴如常仪设 上拜位于前亲王以下拜位于后进帛进爵读祝官各随地之所宜立内导引官导 上诣拜位亲王以下各就拜位行遣奠礼如前仪毕内侍官奏请灵驾进发司礼监官率仪卫谥宝舆等前行 上哭尽哀内侍官奏请 上还宫宫眷俱还 梓宫由午门中门出葬仪等以次前行亲王以下哭送太常寺先设香烛于 太庙中执事官设褥位于香案前 梓宫至端门外少驻导引官导亲王一人易淡色服诣神帛舆前跪礼官跪于亲王之左奏请 宪宗纯皇帝朝 祖礼官兴亲王俯伏兴诣舆捧神帛由庙街左门入跪置神帛于褥位兴亲王立于神帛后赞礼赞跪亲王跪礼官跪于亲王之左奏 宪宗纯皇帝谒辞礼官兴亲王俯伏兴行五拜三叩头礼毕亲王跪捧神帛兴仍由庙街左门出至舆前以神帛安奉讫礼官奏请灵驾进发亲王仍衰服并各王以下随行 梓宫出至大明中门外亲王俱还宫百官俱衰服步送至德胜门外俟祭毕而还其应执事及分送官骑送至 陵俟事毕而还沿途市巷军民人等遇 梓宫至皆跪俯伏举哀候 梓宫过而兴 梓宫在途并至 陵朝夕奠哭临俱护丧官行礼大昇轝行缘途每程俱宿顿于席殿内仪仗等物贮席房内 梓宫至顺天府前皇亲命妇及文武官命妇祭至土城外公候伯及五府六部都察院等衙门官员耆老人等祭至清河国师禅师僧道官祭至沙河皇亲及驸马都尉等祭 梓宫至陵执事官先陈龙輴于献殿门外候大昇轝至礼官奏请灵驾降轝升龙輴诣献殿执事官奉 梓宫升龙輴由中门入护丧官由左门入诣献殿上安奉讫谥册宝舆等仍陈于前行安神礼执事陈酒馔设护丧官拜位内侍官引护丧官诣拜位赞四拜跪奠帛献酒读祝俯伏兴再四拜举哀哀止焚帛祝礼毕是日遣官祭告 后土并 天寿山及 长陵 献陵 景陵 裕陵十七日将掩 玄宫行迁奠礼执事官陈酒馔内侍引护丧官诣拜位行礼如前仪退内侍复引护丧官诣 梓宫前跪内侍奏请灵驾赴 玄宫护丧官俯伏兴执事官升奉迁 梓宫进 皇堂安奉讫内侍官奉谥册宝置于前陈列冥器等物仍于献殿上设灵座以俟奉安 神主遂行赠礼内执事官陈酒馔于 皇堂门外奉玉币案至香案前内侍引护丧官诣拜位赞四拜跪献酒赞进赠执事官捧玉弊跪进于护丧官之右护丧官受玉币献毕授内执事捧入 皇堂安置讫赞俯伏兴四拜举哀兴哀止赠礼毕内侍出遂掩玄宫行享礼执事官陈牲醴于 玄宫前内侍引护丧官诣拜位行礼如前仪百官俱于 陵下传赞行礼同遂题神主内侍设香案于 玄宫门外陈酒馔如常仪设题主案于香案前西向设护丧官拜位于前北向内侍盥手出主于案上题主官盥手西向题主毕内侍奉安于 神座藏神帛于箱中置座后内侍奏请 宪宗继天凝道诚明仁敬崇文肃武宏德圣孝纯皇帝神灵上神主行礼如前仪毕内侍启匮覆主奏请 宪宗纯皇帝神主降座升舆内侍奉 神主升灵舆至献殿上内侍奏请 宪宗纯皇帝神主降舆升座奉 神主即座讫行安神礼如前仪是日别遣官以掩 玄宫祭谢 后土并 天寿山及遣官以葬毕告 长陵 献陵 景陵 裕陵遂虞祭执事官陈酒馔于 神主前内侍引护丧官就拜位赞四拜跪初献奠帛献酒读祝亚献终献再四拜举哀哀止焚帛祝礼毕内侍官捧神帛箱埋于殿前屏处洁地焚丧仪于野遂奏请 神主降座升舆还京灵舆进行仪仗侍卫如仪护丧官后随在途仍朝夕奠是日既初虞十八日再虞三虞四虞十九日五虞俱在途六虞在城外俱护丧官行礼二十日 神主至京安神后七虞明日八虞又明日九虞俱 上亲行礼 神主之还先于城外置幄次锦衣卫备仪卫教坊司备鼓吹设而不作文武百官衰服出城奉迎 神主至幄次百官行五拜三叩头礼 神主进行百官后随至午门外仪卫等退 上及亲王俱衰服奉迎于午门内 神主至 上举哀步行前导亲王后随至宫门外 圣慈仁寿太皇太后 皇太后 英庙皇妃 宪庙皇妃 中宫及公主宫眷等迎于宫门内举哀以次后随 神主至几筵殿内 圣慈仁寿太皇太后 皇太后以下立于殿西稍北东向 上立于殿东稍南西向亲王立于丹陛上稍东西向内侍官奏请 宪宗纯皇帝神主降舆升座 上捧 神主安奉于灵座讫行安神礼内执事官陈牲醴如仪内导引官导 上诣拜位亲王俱入就拜位奏四拜兴跪献酒读祝再四拜举哀哀止焚祝毕 皇太后以下入拜位举哀行谒见四拜礼百官于思善门外传唱行礼同既安神内侍官复陈酒馔拜位如常仪内导引官导 上及亲王俱衰服诣拜位行七虞礼四拜初献奠帛献酒读祝亚献终献再四拜举哀哀止焚帛祝二十一日八虞如前仪是日 上素翼善冠素服腰经御西角门百官行奉慰礼二十二日九虞如前仪二十三日卒哭是后罢朝夕奠内侍官陈牲醴如常仪 上及亲王俱衰服就位行礼如前仪毕内侍官彻去祭物复陈酒馔如常仪 上仍衰服以明日请 神主祔享 太庙告于 几筵亲王以下衰服各就位行礼如前仪二十四日 神主祔 太庙前期三日斋戒前一日遣官以祔享祭告 太庙至日太常寺官设牲醴于 太庙如时享之仪乐设而不作设 宪宗纯皇帝御座于宣庙前殿御座之次锦衣卫设仪卫于午门外是日早内执事官设酒馔于 几筵设 宪宗纯皇帝衣冠于 几筵前进 神主辇于殿前设衣冠舆于丹陛上设 上拜位于 几筵殿上正中设亲王拜位于殿前丹陛上 上衰服内导引官导引诣拜位亲王各衰服诣拜位奏四拜举哀哀止各立于拜位之东西向内侍官诣灵座前奏请 宪宗纯皇帝神主降座升辇诣 太庙祔享 上捧 神主由殿中门出安奉于辇内执事官捧衣冠置于舆后随 内侍擎伞扇如仪至思善门外亲王退 上于右顺门具祭服升辂后随至午门外仪卫如仪至 太庙南门外俱分列左右 上降辂太常寺官导 上诣辇前跪太常寺官奏请 宪宗纯皇帝神主降辇诣 太庙祔享 上俯伏兴搢圭诣辇捧 神主由左门入内侍官捧衣冠随入赞礼赞乐舞生就位执事官各司其事赞迎神 神主至丹陛上赞礼赞 宪宗纯皇帝谒 庙内侍官捧衣冠立 宪宗纯皇帝御座之下引赞赞诣神位前至 一庙 上捧 神主置褥位立 神主后出圭行四拜礼以次诣 八庙礼俱同谒 庙毕 上搢圭捧 神主北向立太常寺官唱赐坐内侍官捧衣冠安于座内 上捧 神主安于衣冠前出圭立于傍导引官导 上诣拜位行祭礼如时享之仪文官五品以上武官四品以上各祭服随行礼礼毕导引官导引 上诣 宪宗纯皇帝神主前太常寺官奏请 宪宗纯皇帝神主还 几筵 上搢圭捧 神主由 庙左门出太常寺官捧 各庙衣冠及 宪宗纯皇帝衣冠以次安置于 太庙后殿原室 神主出至 太庙门外安奉于辇内伞扇仪卫导从俱如来仪 上出圭升辂后随至午门外仪卫止 上至思善门外降辂仍易衰服后随 神主辇至 几筵殿前内侍官奏请 宪宗纯皇帝神主降辇升座 上捧 神主升座讫内侍设酒馔如常仪内导引官导 上诣拜位行安神礼四拜献酒读祝举哀焚祝文毕 上释服还宫明日 上黑翼善冠浅淡色衣黑犀角带御奉天门百官浅淡色服乌纱帽黑角带行奉慰礼
○大学士刘吉徐溥学士刘健上疏辞免新命 上曰卿等学行老成效劳有年特兹升任所辞不允
○升国子监掌监事礼部右侍郎丘浚为本部尚书掌詹事府事吏部右侍郎刘宣为本部左侍郎浚尝撰大学衍义补以为宋儒真德秀所撰大学衍义四十三卷于大学八条目中有格物致知诚意正心修身齐家之要而无治国平天下之要乃仿德秀凡例采辑五经诸史百氏之言补之其治国平天下之要十有二目曰正朝廷曰正百官曰固邦本曰制国用曰明礼乐曰秩祭祀曰崇教化曰备规制曰慎刑宪曰严武备曰驭夷狄曰成功化又于十二目之中分条目一百十有九共为书一百六十卷又补前书一卷目录三卷至是具表上进 上曰览卿所纂书考据精详论述该博有补政治朕甚嘉之已升职尚书仍赏银二十两纻丝二表里其誊副本下福建书坊刊行
○贵州宣慰使司宣慰使安贵荣以赐敕奖励遣舍人安能等谢恩并程番府及程番长官司土官遣头目王信等年例贡马各赐彩叚钞锭有差
○丁巳南京兵部尚书参赞机务耿裕辞免新命且乞致仕不允
○巡按直隶监察御史汤鼐上疏言 陛下初即大位视朝之余宜御文华殿择侍从之官端方谨厚如少詹事刘健右谕德谢迁通敏直谅如右谕德程敏政右谕德吴宽等置之左右少降辞色自 皇明祖训祖训条章而始命其讲解敷析间取典谟训诰及贞观政要通鉴纲目大学衍义等书日命讲说二三篇考验历代帝王兴哀治辞存亡之由以为鉴戒至如吏部尚书李裕内阁学士尹直礼部侍郎黄景都御史刘敷素称奸邪奔兢无耻或夤缘太监尚铭梁芳韦兴陈喜等以进用或附会小人李孜省邓常恩等以欺罔 先帝坏天下之士风败国家之礼法又太监萧敬李荣曩因科道弹劾罢黜后夤缘复用遂掇拾言者之罪贬窜殆尽致言官皆委靡不振而内外小人益肆奔竞伏望明正典刑勿事姑息及将传奉得官之人编发烟瘴
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:43:52-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>