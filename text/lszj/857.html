<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷第一,卷第二,卷第三,卷第四,卷第五,卷第六,卷第七,卷第八,卷第九,卷第十,日本文德天皇实录全文在线阅读,日本文德天皇实录全文在线下载,大玄古籍书库">
<meta name="description" content="《日本文德天皇实录》，简称《文德实录》，是日本平安时代编纂的一部史书，记录了日本文德天皇时期，从嘉祥三年（850年）至天安二年（858年）八年内的事情。该书是日本“六国史”中的第五部，全书为编年体，用汉文撰写，共10卷。由清和天皇下令编纂，编者有：藤原基经、南渊年名、都良香、大江音人、菅原是善。根据该书的序文记载，贞观十三年（871年），藤原基经、南渊年名、都良香、大江音人等人，奉清和天皇之命进行编纂。南渊年名和大江音人死后（皆为877年逝世），菅原是善于元庆二年（878年）参加了这项编纂事业，翌年（87">
<title>日本文德天皇实录_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">日本文德天皇实录</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]93938</span> <br/>
          说明： <span class="inputVal" id="bkdec">《日本文德天皇实录》，简称《文德实录》，是日本平安时代编纂的一部史书，记录了日本文德天皇时期，从嘉祥三年（850年）至天安二年（858年）八年内的事情。该书是日本“六国史”中的第五部，全书为编年体，用汉文撰写，共10卷。由清和天皇下令编纂，编者有：藤原基经、南渊年名、都良香、大江音人、菅原是善。根据该书的序文记载，贞观十三年（871年），藤原基经、南渊年名、都良香、大江音人等人，奉清和天皇之命进行编纂。南渊年名和大江音人死后（皆为877年逝世），菅原是善于元庆二年（878年）参加了这项编纂事业，翌年（879年）三人完成了这部书的编纂。另外，根据《菅家文章》记载，序文则是由菅原是善之子菅原道真代父执笔写成的。</span> <br/>
          封面： <span class="inputVal" id="bkimg">Z_6325.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]日本文德天皇实录
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]93938
[book_dec]《日本文德天皇实录》，简称《文德实录》，是日本平安时代编纂的一部史书，记录了日本文德天皇时期，从嘉祥三年（850年）至天安二年（858年）八年内的事情。该书是日本“六国史”中的第五部，全书为编年体，用汉文撰写，共10卷。由清和天皇下令编纂，编者有：藤原基经、南渊年名、都良香、大江音人、菅原是善。根据该书的序文记载，贞观十三年（871年），藤原基经、南渊年名、都良香、大江音人等人，奉清和天皇之命进行编纂。南渊年名和大江音人死后（皆为877年逝世），菅原是善于元庆二年（878年）参加了这项编纂事业，翌年（879年）三人完成了这部书的编纂。另外，根据《菅家文章》记载，序文则是由菅原是善之子菅原道真代父执笔写成的。
[book_img]Z_6325.jpg


[book_title]序
日本文徳天皇實録序
菅原朝臣道真,奉是善教所製
臣基經等、竊惟、自古人君王者、莫不因天度。而叙憲章、立日官而平暦數。故姫漢之千餘載、善惡呈理於掌中、齊梁之百年、昏明析徴於眼下者也。
伏惟、太上天皇〈清和〉、孝治有日、文思垂風。先皇之起居、庶幾聖主之言動。去貞觀十三年、詔右大臣兼行左近衛大将臣藤原朝臣基経、中納言從三位行民部卿兼春宮坊大夫臣南淵朝臣年名、參議正四位下行左大弁辨大江朝臣音人、外從五位下行大外記善淵朝臣愛成、正六位上行少内記都宿祢良香、散位嶋田朝臣良臣等數人、據舊史氏、始就撰修。三四年來、編録粗略。適屬揖譲、刀筆暫休。
今上陛下〈陽成〉、武子文孫、重熈累洽、追尋前業、逾勸勒修。數月以降、大納言正三位年名、參議從三位左衛門督音人、天不愍遺、奄然下世。至元慶二年、更勅摂政右大臣臣基經、令參議刑部卿兼行勘解由長官近江守臣菅原朝臣是善等、與前修史者文章博士從五位下兼行大内記越前権介都朝臣良香、從五位下行大外記嶋田朝臣良臣等、專精實録、潭思必書。
良香愁斯文之晩成、忘彼命之早殞、注記随手、亡去忽焉。臣等百倍筋力、參合精誠、銘肌所遑、鞅掌從事。起自嘉祥三年三月己亥、訖于天安二年八月乙卯、都盧九年、勒成十巻。春秋繋事、鱗次不愆、動靜由衷、毛擧無失。唯細微常語、麁小庶機、今之所撰、弃而略焉。名曰日本文徳天皇實録。取諸雖百世可知也。臣等生謝龍門、種非虎乳。殊恐、謬缺文於聖訓、忝直筆於明時。謹詣天闕、奉進以聞。謹序。」
元慶三年十一月十三日
右大臣正二位臣藤原朝臣基經
參議刑部卿正四位下兼行勘解由長官近江守臣菅原朝臣是善
從五位下行大外記臣嶋田朝臣良臣

[book_title]卷第一
日本文德天皇實錄卷第一　文德紀一
文德天皇
起嘉祥三年三月，盡六月
右大臣-正二位臣-藤原朝臣-基經等，奉敕撰
一、奉葬仁明天皇於山城紀伊深草山陵
文德天皇
文德天皇，諱道康。仁明天皇長子也。母藤原氏，〈順子。〉贈太政大臣-正一位-冬嗣之女也。
十六，承和九年八月乙丑，立為皇太子。
嘉祥三年，三月乙卯朔己亥 ，仁明皇帝崩於清涼殿。于時，皇太子下殿，御宜陽殿東庭倚廬。左右大臣率諸卿及少納言、左右近衛少將等，獻天子神璽-寶劍、符節、鈴印等。須臾駕輦車，移御東宮雅院。陣列之儀，一同行幸，但無警蹕。
庚子 ，定緣葬諸司。中納言-從三位-源朝臣-弘，權中納言-橘朝臣-峰繼，參議-從四位下-伴宿禰-善男，散位-從四位上-源朝臣-生，彈正大弼-從四位下-清原真人-長田，左中辨-清原真人-岑成，左近衛少將-從五位上-良岑朝臣-宗貞，大藏大輔-藤原朝臣-貞本，大外記-外從五位下-朝原宿禰-良道等，六位以下四人，為裝束司。〈裝束司。〉中納言-從三位-源朝臣-定，大藏卿-平朝臣-高棟，參議-從四位上-藤原朝臣-助，散位-從四位下-正躬王，右京大夫-從四位上-源朝臣-寬，從四位下-木工頭-興世朝臣-書主，散位-從五位下-文室朝臣-笠科，勘解由次官-山代宿禰-氏益等，六位已下四人，為山作司。後追以中納言-從三位-安倍朝臣-安仁，散位-從五位下-藤原朝臣-正岑、山口朝臣-春方等，重補山作司。〈山作司。〉前丹波守-從四位下-滋野朝臣-貞雄，宮內少輔-從五位下-橘朝臣-伴雄等，六位已下三人，為養役夫司。〈養役夫。〉山城守-從四位下-茂世王，右京亮-從五位上-橘朝臣-枝主等，六位一人，為治路司。〈治路司。治路，或本為造路、作路。〉中納言-從三位-源朝臣-弘，為前次第司長官。治部少輔-從五位下-藤原朝臣-松影，為次官。以六位已下各二人，為判官主典。〈前次第司。〉參議-宮內卿-從四位上-滋野朝臣-貞主，為後次第司長官。從五位下-橘朝臣-永範，為次官。判官主典同前。〈後次第司。〉
是日 ，遣散位-從五位上-高階真人-清上，從五位下-藤原朝臣-緒數等，率諸衛監護左右兵庫，令京畿、七道舉哀成禮，限以三日。喪服之期，以日易月。〈三日云云，見《漢書》文帝序後七年紀。〉式部省率百寮，於紫宸殿前舉哀。公卿及侍臣以下，於東宮舉哀。
辛丑 ，東宮成服。公卿百寮從之。
癸卯 ，葬仁明皇帝于深草山陵。送終之禮，皆從儉約。是奉遺詔也。
甲辰 ，遣從四位下-行民部大輔-基兄王，外從五位下-豐階公安人等，存問供御葬之諸大夫。先是，諸衛著甲，以備非常。今日脫卻，各從常儀。
乙巳 ，晏駕之後，初盈七日。仍遣使於近陵七箇寺，以修功德。右近衛少將-兼土佐守-從五位下-小野朝臣-千株，及內舍人一人、內豎十人，為紀伊寺使。正四位下-行大舍人頭-兼越前權守-高枝王，侍從-從五位上-嶋江王，刑部大輔-正五位下-藤原朝臣-行道，內舍人一人，內豎十人，為寶皇寺使。從四位上-行加賀守-正行王，中務大輔-從五位上-並山王，散位-從五位下-藤原朝臣-正岑，駿河守-丹墀真人-貞岑，為來定寺使。從四位下-行大學頭-時宗王，從五位下-正親正、善永王，刑部少輔-藤原朝臣-關雄，為拜志寺使。從三位-行大藏卿-平朝臣-高棟，散位-從四位下-世宗王，從五位下-永直王，內舍人一人，內豎十人，為深草寺使。散位-從四位下-基棟王，從五位下-安原王、大原真人-宗吉、橘朝臣-三夏等，內舍人一人，內豎十人，為真木尾寺使。散位-從四位下-道野王，從五位下-高原王，大判事-藤原朝臣-本雄，加賀介-良岑朝臣-清風，內舍人一人，內豎十人，為檜尾寺使。
是日 ，嵯峨山陵，暴風雷雨，樹木倒仆。遣中納言-從三位-安倍朝臣-安仁，就加察視。
公卿奏言：「施事天下，猶稱令旨。在於視聽有所疑。請稟天旨，改令代敕。」未之許焉。
丙午 ，左近衛少將-從五位上-良岑朝臣-宗貞，出家為僧。宗貞，先皇之寵臣也。先皇崩後，哀慕無已。自歸佛理，以求報恩。時人愍焉。
二、群臣上啟勸進皇太子登極
夏四月，戊申朔己酉 ，公卿上啟曰：「竊以，萬物不能自化，資大匠以陶鈞。億兆不能自治，賴元首之司牧。一時曠位，則九服所以徊徨。一日無政，則萬機由其擁塞。是以，姬王纘統，戴冕宅憂之初，漢帝乘乾，正位殂落之夕。通行不滯，為萬代之舟車。觀望相依，百王之戶牖者也。大行聖帝，明齊日月，道括乾坤。崇德叶於笙鏞，體政存於爼豆。七十二帝，彼復何人。三五六經，本慙聲教。遂攬乃昔以來禮典舊章，察其利病之端，參於方今之代。遺制云：『皇太子可於柩前即皇帝位，一依周漢故事。』伏惟殿下，深仁植性，純孝因心。寢門問豎，竭愛敬之誠，馳道申虔，盡溫恭之禮。臣子之道克宣，天人之望允集。宜肅奉聖旨，屬茲時來。居南面之尊高，應北辰之大寶。而偏纏罔極之至哀，不忍割情以就禮。涉旬踰月，以至今日。臣等顒顒，深所未達。況乎，先帝已有遺敕。孝善述父志，何得拘匹夫之情孝，缺萬乘之典章。謹案，春秋例：『人君即位有四。初喪即位一也，既葬即位二也，踰年即位三也，三年諒闇終即位四也。』殿下已在初喪而忘制，宜追既葬而示儀。上承七廟之靈，下定萬民之望。臣等自負舊恩於丘山，思致新主於堯舜。不任悾款之至，謹奉啟以勸進。」令曰：「雖有遺詔，既踰旬月。況亦陵土未乾，不忍即正。」不聽。
從五位下-源朝臣-惬，從五位下-橘朝臣-信蔭等，為侍從。從五位下-御春朝臣-真濱，為近江權介。從五位下-清原真人-秋雄，為但馬介，左兵衛佐如故。從五位下-紀朝臣-最弟，為因幡權介，右兵衛佐如故。從五位下-橘朝臣-常蔭，為讚岐權介。正五位下-橘朝臣-真直，為阿波守。從五位下-坂上大宿禰-貞守，為左近衛少將。從五位下-小野朝臣-千株，為右近衛少將。從五位下-源朝臣-興，為左兵衛權佐。從五位上-藤原朝臣-良仁，為右兵衛權佐。
大宰帥-三品-葛井親王，薨。親王，桓武天皇第十二子也。母-大納言-贈正二位-坂上大宿禰-田村麻呂之女，從四位下-春子也。親王幼而機警。年六歲，敕賜帶劍。弘仁十年，賜爵四品，拜兵部卿。天長三年，為上野太守。承和七年，為常陸太守。八年，進爵三品。親王頗善射藝，有外家大納言之遺風。嘗嵯峨天皇御豐樂院，以觀射禮。畢後敕諸親王及群臣，各以次射。親王時年十二，天皇戲語親王曰：「弟雖少弱，當執弓矢。」親王應詔而起，再發再中。時外祖父-田村麻呂亦侍坐，驚動喜躍，不能自已。即便起座，抱親王而舞。進曰：「臣嘗將數十萬之眾，征討東夷。實賴天威，所向無敵。自料勇略，兵術多所不究。今親王年在齠齔，武伎如此。愚臣非所能及。」天皇大咲曰：「將軍褒揚外孫，何甚過多。」親王耽愛聲樂，殊翫絲管。晚年好酒，志在讌樂。累日連夜，淵醉忘疲。嘉祥三年，為大宰帥。薨時，年五十一。朝廷因循舊典，遣監喪使等。親王有子廿餘人。
是日 ，公卿會議，定先皇七七日御齋會司。中納言-從三位-源朝臣-弘，參議-宮內卿-從四位上-滋野朝臣-貞主，參議-右大辨-從四位上-藤原朝臣-良相，參議-從四位下-式部大輔-伴宿禰-善男，散位-從四位上-源朝臣-生，從四位下-木工頭-興世朝臣-書主，右少辨-從五位上-橘朝臣-海雄，散位-從五位下-藤原朝臣-菅雄等，六位已下三人，為御齋會行事。圖書頭-從五位下-橘朝臣-高成，左衛門佐-從五位下-紀朝臣-道茂等，六位一人，為造佛司。左京大夫-從四位上-正行王，雅樂頭-從五位下-藤原朝臣-貞敏，侍從-從五位下-橘朝臣-信蔭等，六位已下四人，為莊嚴堂司。彈正大弼-從四位下-清原真人-長田，治部大輔-從五位上-坂上大宿禰-正野，散位-從五位上-丹墀真人-門成等，六位已下三人，為供僧司。
庚戌 ，公卿重上啟曰：「臣等先已上啟，具陳勸進之誠。而殿下至孝為性，不忍割情。久曠萬機，經引數月。雖云禮制，亦有權時。請擇吉辰，早正其位。以順兆人之望，以固萬國之基。」令曰：「卿等上啟，驟輸中誠。事緣遺詔，義歸權奪。今不獲已，俯依來啟。」
辛亥 ，為除凶服，先遣大中臣-氏人於五畿內、七道諸國，以修大祓。
壬子 ，遣使於七箇寺，修二七日御齋會。每寺公卿大夫并內舍人、內豎等一兩人。
癸丑 ，地震。
帝公除，百官吉服。大祓於朱雀門前。
有魚虎鳥，飛鳴於東宮樹間。何以書之，記異也。
乙卯 ，大雷雨。諸衛警陣。賜陣頭侍從及衛士以上祿，各有差。
戊午 ，帝自雅院，移御中殿。
敕賜中納言-從三位-源朝臣-定，帶劍。先皇賜之，今依舊賜之。
己未 ，遣使於七箇佛寺，修三七日御齋會。如前日儀。
辛酉 ，遣左近衛將曹-粟田-真持於深草陵，列栽樹木。間以一丈，相襲成行。
壬戌 ，地震。
飛驒國講師-傳燈滿位僧-德嚴上奏：「諸國國分二寺，安居修行，為國誓念。而此國，舊來不修此法。論之佛理，可謂闕如。請准諸國，每年薰修。」許之。
三、道康親王即位大極殿
癸亥 ，遣權中納言-橘朝臣-岑繼，告深草山陵，以即位之由。其策文曰：「掛畏〈支き〉天皇朝庭〈爾に〉，恐〈見み〉恐〈見毛みも〉申賜〈久く〉。遣〈多萬倍留たまべる〉詔〈乃の〉隨〈爾に〉，天日嗣〈爾に〉仕奉〈倍支べき〉狀〈乎を〉，公卿等屢勸請〈天て〉。而日月〈毛も〉近〈久く〉，心神〈毛も〉哀迷〈爾に〉依〈弖て〉，不堪〈流る〉狀再〈比ひ〉三〈比ひ〉懼〈利り〉辭〈止毛とも〉，御命旨〈止と〉言〈弖て〉固勸強〈禮波れば〉，己志〈爾波には〉從〈己止こと〉不得。故是以，大御坐處〈乎を〉掃潔侍〈弖て〉，天之日嗣〈乎を〉戴荷〈知ち〉守供奉〈倍支べき〉事〈乎を〉，恐〈見み〉恐〈見毛みも〉申賜〈久止くと〉奏。又申〈久く〉，掛畏〈支き〉天皇朝庭〈乃の〉矜賜〈牟む〉厚慈〈乎を〉蒙戴〈弖之てし〉，天之日嗣〈乃の〉政者平〈久く〉，天地日月〈止と〉共〈爾に〉守仕奉〈倍之止べしと〉思食事〈乎を〉，恐〈見み〉恐〈見毛みも〉申賜〈久止くと〉奏。」
甲子 ，帝即位於大極殿。其日，晨旦快雨，百官以雨日儀從事。至日中時天晴。策命曰：「明神〈止と〉大八洲國所知天皇詔旨〈良萬止らまと〉宣敕，親王、諸王、諸臣、百官人等、天下公民，眾聞食〈止と〉宣。掛畏〈支き〉平安宮〈爾に〉御宇〈之し〉倭根子天皇，我皇此天日嗣高座之業〈乎を〉，掛畏近江大津〈乃の〉宮〈爾に〉御宇〈之し〉天皇〈乃の〉初賜〈比ひ〉定賜〈倍留へる〉法隨〈爾に〉，仕奉〈止と〉仰賜授賜〈比之ひし〉大命〈乎を〉，受賜〈利り〉恐〈美み〉受賜〈利り〉懼〈利り〉。進〈母も〉不知〈爾に〉退〈母も〉不知〈爾に〉，恐〈美み〉坐〈久止くと〉宣天皇敕眾聞食〈止と〉宣。然皇〈止と〉坐〈天て〉天下治賜君〈波は〉，賢人〈乃の〉良佐〈乎を〉得〈天之てし〉，天下〈乎波をば〉平〈久く〉安〈久く〉治物〈爾に〉在〈止奈毛となも〉聞行〈須す〉。故是以大命坐宣〈久く〉。朕雖拙劣，親王等始〈天て〉，王等、臣等〈乃の〉相穴〈奈比なひ〉奉〈利り〉，相扶奉〈牟む〉事依〈天之てし〉，此〈乃の〉仰賜〈比ひ〉授賜〈倍留へる〉食國〈乃の〉天下之政〈波は〉平〈久く〉安〈久く〉仕奉〈倍之止奈毛べしとなも〉所念行。是以，以正直之心〈天て〉，天皇朝庭〈乎を〉眾助仕奉〈止と〉宣天皇眾聞食〈止と〉宣。辭別宣〈久く〉，凡人子〈乃の〉蒙福〈萬久まく〉欲為〈留る〉事〈波は〉，於夜〈乃の〉多米〈爾止にと〉奈母聞行〈須す〉。故是以，朕親母-藤原氏〈乎を〉皇太夫人〈爾に〉上奉〈利り〉治奉〈流る〉。又，仕奉人等中〈爾に〉，其仕奉狀隨〈爾に〉冠位上賜〈比ひ〉治賜〈布ふ〉。又，太神宮〈乎を〉始〈天て〉，諸社〈乃の〉禰宜、祝等〈爾に〉給位一階。又僧綱〈乎を〉始〈天て〉，諸寺智行有聞〈流る〉并天下僧尼〈乃の〉年八十已上〈爾に〉施物〈太萬不たまふ〉。又，左右京、五畿內〈乃の〉鰥寡孤獨不能自存者，及天下給侍〈留る〉人等〈爾に〉給御物〈布ふ〉。力田之輩〈乃の〉超眾者〈爾に〉賜爵一階。又，諸國言上承和九年以往租稅未納者，先帝御坐〈之し〉時〈爾に〉免給〈倍止へと〉敕〈支き〉，今天皇〈我が〉御意〈止と〉為〈天て〉，去年以往未納〈毛も〉復盡免給〈波久止はくと〉敕天皇御命〈乎を〉眾聞食〈止と〉宣。」
授，從二位-源朝臣-常，正二位。正三位-源朝臣-信，從二位。從三位-源朝臣-定、安倍朝臣-安仁等，正三位。從四位上-滋野朝臣-貞主、藤原朝臣-助、藤原朝臣-長良、小野朝臣-篁、藤原朝臣-良相等，正四位下。從四位下-伴宿禰-善男，從四位上。無位-雄風王、利基王等，從四位下。從四位上-坂上大宿禰-淨野，正四位下。從四位下-清原真人-瀧雄，從四位上。正五位上-伴宿禰-成益，正五位下-春澄宿禰-善繩等，從四位下。從五位上-藤原朝臣-良仁，正五位上。從五位上-藤原朝臣-高房，從五位下-菅原朝臣-是善等，正五位下。從五位下-鎌倉王、藤原朝臣-春岡、文室真人-助雄、良岑朝臣-長松、藤原朝臣-關主、橘朝臣-清蔭、佐伯宿禰-屋代，外從五位下-豐階公-安人等，從五位上。外從五位下-都宿禰-貞繼、三統宿禰-真淨，正六位上-在原朝臣-善淵、大原真人-真室、小野朝臣-貞樹、橘朝臣-休蔭、齋部宿禰-伴主、安倍朝臣-有道，從六位上-藤原朝臣-諸藤等，從五位下。正六位上-廣宗宿禰-平麻呂、榎井朝臣-嶋長、家原宿禰-氏主等，外從五位下。
乙丑 ，遣使解諸關警。
是日 ，宣詔內外云：「易月之制，雖據舊章，臣子之道，須存心喪。宜仰有司，朞年之內，禁宴飲作樂，及著美服。」
先是 ，深草陵堵婆所藏陀羅尼，自發落地。遣參議-伴宿禰-善男，就加安置。
丙寅 ，遣使於七箇佛寺，修四七日御齋會。如前日儀。
固近江國關使-從四位下-右中辨-藤原朝臣-氏宗，歸奏奉契。
戊辰 ，固伊勢國關使-右衛門權佐-從五位上-藤原朝臣-春岡、固美濃國關使-散位-從五位下-藤原朝臣-菅雄等，歸奏奉契。
己巳 ，六衛解嚴。
皇太夫人移御東五條院，警蹕威儀，一擬乘輿。詔遣左右近衛少將、將監、番長各一人，近衛各九人，左右兵衛、尉志、番長各一人，兵衛各十九人，分陣院下，以備宿衛。
詔佐渡國，放還配流罪人-金剌福貴滿。
庚午 ，前春宮職印一枚，獻于內裏。
辛未 ，太政官重宣今月十七日詔旨，頒下京畿諸國云：「今案詔旨，去年已往言上租稅未納，悉可免除。宜令官長分明搜檢。見在民身，即從免除。又雖非別錄申官，所司文簿載未納之由者，亦同言上之例。若後日遣使巡檢，國郡司并預事人等徵取訖，隱為未進，及稱不言上之色，欺責頑民者，必處重科。並牓示路頭，普令知見。但地子未納，不在免限。自餘事條，准天長十年例。」
壬申 ，正五位上-藤原朝臣-良仁，為中宮亮，右兵衛權佐如故。
癸酉 ，遣使於七箇佛寺，修五七日御齋會。亦如前日儀。
宣詔：「山野之禁，本為鶉雉。至於草木，非有所制。如聞：『所由不熟事意，矯峻法禁，奪人斧斤，捕人牛馬，絕其往還之跡，妨其樵蘇之業。』為人之患，莫此之甚。宜早下知，莫令更然。又聞：『豪貴之家，非有官符，妄占山野，多妨民利。』如斯之類，並早禁斷。其江河池沼之類，同亦准此，莫致人愁。牓示路頭，普令知見。」
甲戌 ，從五位下-三統宿禰-真淨，為中宮大進。
丙子 ，授正六位下-橘朝臣-茂房，從五位下。正六位上-佐佐貴山公-仲繼，外從五位下。
詔以上野國聖隆寺，為延曆寺別院。
是月 ，天寒。
四、嵯峨太皇太后橘嘉智子崩
五月，戊寅朔己卯 ，大風，折木殺草。記災也。
遣侍從-從五位上-嶋江王，左少弁-從五位下-文室朝臣-助雄，中務少丞-正六位上-百濟王-忠岑，內舍人-正六位上-八多朝臣-湊、從八位上-清瀧朝臣-岑成等，向伊勢太神宮，迎齋內親王。大祓於建禮門前。
庚辰 ，修六七日御齋會。從五位上-坂上大宿禰-正野，左京亮-從五位下-飯高朝臣-永雄等，為東大寺使。散位-從五位下-百濟王-教福，源朝臣-穎等，為元興寺使。刑部少輔-從五位下-藤原朝臣-關雄，散位-源朝臣-同等，為興福寺使。散位-從五位下-丹墀真人-繩主、文室朝臣-墾田麻呂等，為大安寺使。前越後守-從五位下-丹墀真人-氏永，散位-大宅朝臣-年雄等，為西大寺使。散位-從五位下-高階真人-信澄、在原朝臣-善淵等，為法隆寺使。散位-從五位上-百濟王-慶世，從五位下-橘朝臣-三夏等，為藥師寺使。
辛巳 ，嵯峨太皇太后崩。
壬午 ，葬太皇太后于深谷山。遺令薄葬，不營山陵。先是，民間訛言云：「今茲三日不可造餻。以無母子也。」識者聞而惡之。至于三月，宮車晏駕。是月，亦有大后山陵之事。其無母子，遂如訛言。此間，田野有草，俗名母子草。二月始生，莖葉白脆。每屬三月三日，婦女採之，蒸擣以為餻，傅為歲事。今年此草非不繁，生民之訛言，天假其口。太皇大后，姓橘氏，諱嘉智子。父-清友，少而沈厚，涉獵書記。身長六尺二寸，眉目如畫，舉止甚都。寶龜八年，高麗國遣使修聘。清友年在弱冠，以良家子姿儀魁偉，接對遣客。高麗大使獻可大夫史-都蒙見之而器之，問通事舍人-山於-野上云：「彼一少年，為何人乎？」野上對：「是京洛一白面耳。」都蒙明於相法，語野上云：「此人毛骨非常，子孫大貴。」野上云：「請問命之長短？」都蒙云：「卅二有厄，過此無恙。」其後清友娶田口氏女，生后。延曆五年，為內舍人。八年，病終於家。時年卅二。驗之，果如都蒙之言。〈父親友以下至此，橘清友傳。〉后，為人寬和，風容絕異。手過於膝，髮委於地，觀者皆驚。嵯峨太上天皇，初為親王納后。寵遇日隆。天皇登祚，弘仁之始，拜為夫人。先是數日，后夢出自針孔立左市中。六年秋七月七日，后亦夢著佛瓔珞。居五六日，立為皇后。十四年，天皇禪位於淳和皇帝，尊天皇為太上天皇，皇后為皇太后。仁明天皇受禪，尊皇太后，為太皇太后。追贈后父-太政大臣-正一位，母正一位。后自明泡幻，篤信佛理。建一仁祠，名檀林寺。遣比丘尼持律者，入住寺家。仁明天皇助其功德，施捨五百戶封，以充供養。后亦與弟-右大臣-氏公朝臣，議開學舍，名學宧院。勸諸子弟，誦習經書，朝夕濟濟。時人以比漢鄧皇后。初法華寺有苦行尼，名曰禪雲。見后未笄，就把其臂云：「君後當為天子及皇后之母。」后竊記之，遂生仁明天皇及淳和太皇太后。后追想尼言，訪其所在，尼時既亡。及仁明天皇不豫甚篤，后哀戚毀容，遂剃髮為尼。求冥救也。天皇崩後，相尋而后亦崩。時年六十五。后正位之後，專務化導。宮闈之內，陰教邕穆，朝野稱之。嵯峨天皇特加敬重，意愛甚密。故老相傳：「伊豫國神野郡，昔有高僧名-灼然，稱為聖人。有弟子名上仙，住止山頂，精進練行，過於灼然。諸鬼神等，皆隨頤指。上仙嘗從容語所親檀越云：『我本在人間，有同天子之尊，多受快樂。爾時作是一念，我當來生得作天子。我今出家，常治禪病。雖遣餘習，氣分猶殘。我如為天子，必以郡名為名字。』其年上仙命終。先是，郡下橘里有孤獨姥，號橘嫗。傾盡家產，供養上仙。上仙化去之後，嫗得審問。泣涕橫流云：『吾與和尚，久為檀越。願在來生，俱會一處，得相親近。』俄而嫗亦命終。其後未幾，天皇誕生，有乳母姓神野。先朝之制，每皇子生，以乳母姓，為之名焉。故以神野為天皇諱。後以郡名同天皇諱，改名新居。后時夫人，號橘夫人。所謂天皇之前身上仙是也，橘嫗之後身夫人是也。」后嘗多造寶幡及繡文袈裟，窮盡妙巧，左右不知其意。後遣沙門-惠萼泛海入唐，以繡文袈裟，奉施定聖者僧伽和上康僧等以寶幡及鏡奩之具，施入五臺山寺。
丙戌 ，莊嚴清涼殿，安置金光明經、地藏經各一部，及新造地藏菩薩像一軀。屈請百僧，修先皇七七日御齋會。解座之後，便於大極殿，限三箇日，轉讀大般若經。以祈甘雨也。應時雨降。
是日 ，有制，為諸名神，令度七十人。各為名神，發願誓念。其得度者，皆以神字，被於名首。
丁亥 ，終日陰雲，入夜雨降。
戊子 ，加雨。水潦奔溢。時人以為：「諸僧苦請之誠，感動龍王也。」
庚寅 ，請僧五十口，分配東宮、中宮，限三箇日，轉讀大般若經。
五、詔贈故流人橘逸勢歸葬本鄉
壬辰 ，追贈流人-橘朝臣-逸勢，正五位下。詔下遠江國，歸葬本鄉。逸勢者，右中辨-從四位下-入居之子也。為性放誕，不拘細節。尤妙隸書，宮門榜題，手跡見在。延曆之季，隨聘唐使入唐。唐中文人，呼為橘秀才。歸來之日，歷事數官。以年老羸病，靜居不仕。承和九年，連染伴-健岑謀反事，拷掠不服，減死配流伊豆國。初逸勢之赴配所也，有一女，悲泣步從。官兵監送者叱之令去。女晝止夜行，遂得相從。逸勢行到遠江國板築驛，終于逆旅。女攀號盡哀，便葬驛下。廬于喪前，〈喪前，或本作墓前。〉守屍不去。乃落髮為尼，自名妙沖。為父誓念，曉夜苦至。行旅過者，為之流涕。及詔歸葬，女尼負屍還京。時人異之，稱為孝女。
甲午 ，四品-時康親王，為中務卿。二品-仲野親王，為式部卿。三品-賀陽親王，為彈正尹。四品-人康親王，為上總太守。四品-本康親王，為上野太守。一品-葛原親王，為大宰帥。正六位上-藤原朝臣-興世、石川朝臣-豐河、布勢朝臣-真吉、伴宿禰-須賀雄，並授從五位下。從五位下-中臣朝臣-逸志，為神祇大副。從五位下-藤原朝臣-諸藤，為侍從。從五位下-春日臣-雄繼，為大學博士。從五位上-高階真人-清上，為彈正少弼。從五位上-丹墀真人-門成，為大和守。從五位下-丹墀真人-貞岑，為駿河守。正四位下-坂上大宿禰-淨野，為相模守，右兵衛督如故。從四位下-伴宿禰-成益，為丹波權守。從五位上-橘朝臣-貞根，為安藝守。從四位上-源朝臣-冷，為讚岐守。從四位下-清原真人-長田，為大宰大貳。從四位下-藤原朝臣-氏宗，為右近衛中將，右中辨如故。
丙申 ，從五位下-藤原朝臣-菅雄，為民部少輔。
詔：「以武藏國奈良神，列於官社。」先是，彼國奏請：「檢古記，慶雲二年此神放光如火熾。然其後，陸奧夷虜反亂，國發控弦，赴救陸奧。軍士載此神靈，奉以擊之，所向無前。老弱在行，免於死傷。和銅四年，神社之中，忽有湧泉。自然奔出，溉田六百餘町。民有疫癘，禱而癒。人命所繫，不可不崇。」從之。〈奈良神諭官社之事，既見續日本後紀嘉祥二年十月矣。再出可疑。〉
戊戌 ，石見國言上：「甘露降。」
癸卯 ，雨雹。大如鴨卵。
六月，丁未朔戊申 ，能登國氣多大神，授從二位。
己酉 ，雷震西寺剎柱，剝取其竿。中央一許丈，去落於右馬頭-藤原朝臣-春津宅。
詔以武藏國廣瀨神、常陸國鴨大神、御子神、主玉神，並列於官社。
安房國國造-正八位上-伴直-千福麻呂，授外從五位下。
庚戌 ，伊豆國阿米都和氣命、伊太豆和氣命、阿豆佐和氣命、佐岐多麻比咩命，伊賀國佐佐神、津神等，並授從五位下。壹岐嶋角上神，列於官社。
丁巳 ，美作國獻靈龜。雪白可愛。
乙丑 ，從五位下-藤原朝臣-關雄，為諸陵頭。從四位下-藤原朝臣-諸成，為右京大夫。從五位上-藤原朝臣-大津，為備前守。外從五位下-山田宿禰-文雄，為備後介。
丙寅 ，夜有流星。頭尾轉行。
丁卯 ，遣散位-從五位下-利見王，神祇少副-正六位上-中臣朝臣-稗守等，〈稗守，或本作薭守。〉參伊勢太神宮，告以即位之由。百官齋戒，廢務三日。
甲戌 ，出羽國奏言：「境接夷落，動為風塵。至有嫌疑，必資占驗。請省史生一員，置陰陽師一員。」許之。

[book_title]卷第二
日本文德天皇實錄卷第二文德紀二
文德天皇
起嘉祥三年七月，盡十二月
右大臣-正二位臣-藤原朝臣-基經等，奉敕撰
一、卜定齋王齋院與追崇藤原冬嗣位記
文德天皇
秋七月，丙子朔 ，授參河國砥鹿神，從五位下。
從五位下-橘朝臣-永範，為刑部少輔。
丁丑 ，賑給左右京貧窮者。
庚辰 ，延屈百僧於大極殿，轉讀大般若經。為祈穀也。
備前國獻白龜。
甲申 ，皇女-晏子內親王，為伊勢齋。〈晏子內親王者，仁德帝皇女，第三十代齋王。〉惠子內親王，為賀茂齋。〈惠子內親王，或作慧子。仁德帝皇女，晏子內親王同母妹也。〉大祓於建禮門前。以命兩齋內親王也。
從四位下-藤原朝臣-古子，〈古子，或本作右子，此據類聚國史等定之。〉無位-東子女王、藤原朝臣-年子、藤原朝臣-多賀幾子、藤原朝臣-是子等，為女御。
伊豫國力田物部連-道吉、鴨部首-福主等，敘位一階。道吉等，傾盡私產，賑贍窮民，故有此賞。
乙酉 ，讚岐國人-大膳少進-從七位上-佐伯直-正雄，賜姓-佐伯宿禰，隸左京職。
石見國獻甘露。味如飴糖。
丙戌 ，進山城國火雷神階，授從五位上。遠江國任事、鹿苑兩神，並授從五位下。進大和國丹生川上雨師神階，授正四位下。龍田天御柱命神、國御柱命神、若宇加乃賣命神，並加從五位上。策命曰：「天皇〈我が〉詔旨〈仁に〉坐，天御柱、國御柱神等〈乃の〉廣前〈爾に〉申賜〈倍止べと〉申〈久く〉。國家〈乎を〉鎮護賜〈布爾ふに〉依〈天て〉，御位奉授〈天乃ての〉後，年月久成〈多利たり〉。因茲，神祇少副-正六位上-大中臣朝臣-久世主〈乎を〉差使〈天て〉，御位上奉〈利り〉稱奉〈留る〉。今〈毛も〉今〈毛も〉風雨隨時〈比ひ〉五穀豐登〈之女しめ〉，天下平安〈爾に〉，天皇朝庭〈乎を〉堅磐〈爾に〉常磐〈爾に〉，護賜〈比ひ〉助賜〈倍止べと〉申賜〈波久止はくと〉申。」
壬辰 ，追崇外祖父-左大臣-正一位-藤原朝臣-冬嗣，為太政大臣。外祖母-尚侍-從三位-藤原朝臣-美都子，贈正一位。策命曰：「天皇〈我が〉敕命〈爾に〉坐宣〈久く〉，尊祖〈比ひ〉敦親〈須留する〉事〈波は〉，食國〈乃の〉恒典〈奈利なり〉。故是以，追〈弖て〉太政大臣〈乃の〉官，贈賜〈比ひ〉崇賜〈布ふ〉。敕命〈乎を〉，散位-從五位下-藤原朝臣-雄瀧〈乎を〉差使〈弖て〉，申賜〈久止くと〉宣。」詔曰：「貴德重親，前王之令圖。悼徃飾終，有國之通典。朕外祖父-左大臣-正一位-藤原朝臣，風標秀出，器宇凝深，德為時宗。位居朝棟，至忠報國，世異名新，遺愛在人，身徂德盛。外祖母-尚侍-從三位-藤原氏，自家刑國，以孝率忠。嬪規縟於采蘋，母則賢於大姒。春花早落，翫流芳而有餘。石火不留，繼殘焰而仍照。朕寓形苫壤，沈思鼎湖。至哀之餘，懷夫親懿。況國憲有恒，崇班攸歸。宜加寵章，式光拱木。外祖父，可贈太政大臣。外祖母，可贈正一位。布告遐邇，稱朕意焉。」
己亥 ，大雨。大極殿前龍尾道十二丈，為水潦所決壞。
辛丑 ，授，從三位-藤原朝臣-貞子，正三位。無位-望子女王，從四位下。從四位下-廣井女王，從四位上。從四位上-當麻真人-浦虫，正四位下。從五位下-菅原朝臣-閑子、安倍朝臣-鳳子、甘南備真人-伊勢子、安倍朝臣-殿子、石川朝臣-普子等，並從五位上。外從五位下-綾公-姑繼、宗形朝臣-豐子，無位-藤原朝臣-宜子、笠朝臣-西子等，並從五位下。外從五位下-神門臣-富繼，外正五位下。
制：「以施藥院司未立秩限，准造瓦使，四年為限。」
壬寅 ，策命曰：「天皇〈我が〉詔旨〈止と〉，法師等〈爾に〉白〈佐倍止さべと〉敕大命〈乎を〉白。大法師-圓明〈乎を〉，權律師〈爾に〉任賜事〈乎を〉白〈佐倍止さべと〉敕大命〈乎を〉白。」
甲辰 ，授筑前國織幡神，從五位下。
二、公卿上表以求賀瑞白龜甘露之祥
八月，丙午朔戊申 ，詔以遠江國角避比古神，列官社。先是，彼國奏言：「此神叢社，瞰臨大湖。湖水所溉，舉土賴利。湖有一口，開塞無常。湖口塞則民被水害，湖口開則民致豐穰。或開或塞，神實為之。請加崇典，為民祈利。」從之。
己酉 ，右兵衛督-正四位下-坂上大宿禰-清野，卒。清野，贈大納言-正二位-田村麻呂第四子也。少慣家風，武藝絕倫。嵯峨太上皇，在東宮時，年十八，為春宮少進。是時，天皇御武德殿，特簡天下騎射拔群之士廿人，覽其才品。爰清野以春宮少進，獨忝其選。又命步射士佐-味香-飾麻呂、飯高-常比麻呂、清野等三人競射。清野為三人之先鳴也。天皇甚奇愛之。弘仁十年正月，敘從五位下，為陸奧鎮守將軍。年纔廿七。十一年，為陸奧介。十三年，為右近衛少將。十四年十一月，敘從五位上。天長元年，左貶為薩摩守。俄而遷為土左權守。入京之後，十年三月，敘正五位下，為陸奧出羽按察使。夷民和親，關塞無事。承和三年，罷官歸都，即為右馬頭。數年遷為右兵衛督，兼為因幡守。十二年正月，敘從四位上，兼為相模守。嘉祥三年四月，敘正四位下。齡稍遲晚，老病相迫，有意避官，未言氣絕。時年六十二。
庚戌 ，遣使五畿、七道，班幣諸神。告以即位之由。大祓於建禮門前，以遣使也。
參議-正四位下-滋野朝臣-貞主，為相模守，宮內卿如故。從四位下-興世朝臣-書主，為治部大輔。從五位下-橘朝臣-永範，為民部少輔。從五位下-小野朝臣-貞樹，為刑部少輔。從五位下-藤原朝臣-菅雄，為木工頭。從五位上-藤原朝臣-春岡，為左衛門權佐。從五位下-藤原朝臣-興世，為右衛門權佐。從五位上-坂上大宿禰-正野，為右馬頭。
癸丑 ，遣散位-正五位下-楠野王，神祇少祐-正六位上-中臣朝臣-稗守等，向伊勢太神宮，告以晏子內親王為齋。
丙辰 ，公卿抗表曰：「臣聞：『道粹含元，驛三靈而委貺。德敷齊聖，馳六幽而薦祉。故遊蓮江使，表昌化於堯壇。戲藻波臣，契禎期於軒浦。』伏惟，皇帝陛下，則哲承基，窮神闡化。德比天地，明齊日月。荼蓼追思之痛，中宵猶深。草臬攀慕之情，日興彌切。伏見，美作國介-從五位下-藤原朝臣-貞道等奏稱：『所管英多郡大領-外從八位上-財田-祖麻呂，於郡下川會鄉英多河石上，獲白龜一枚。』又備前國守-從四位下-藤原朝臣-諸成等奏稱：『所管磐梨郡少領-外從八位上-石生別公-長貞，於郡下石生鄉雄神河，獲白龜一枚。』又石見國守-從五位下-笠朝臣-岑雄等奏稱：『所管安農郡川合鄉，甘露降。』臣等謹案，禮含文嘉云：『外內之制，各得基宜，則山澤出靈龜。』瑞應圖云：『王者和氣茂，則甘露降於草木。食之令人壽。』方今，聖人啟祚，禎符惟新，合至治於太清之治，同至德於帝堯之德。不任抃躍之至，謹詣闕庭，陳賀以聞。」帝謙而不當之。
丁巳 ，遣右中辨-從四位下-藤原朝臣-氏宗，向賀茂社。中宮亮-正五位上-藤原朝臣-良仁，向松尾社。並告以即位之由。
甲子 ，群臣奏瑞，相趍無已。敕曰：「祥符所感，在盛德而應稱。顯慶斯臻，豈菲虛之可信。朕自在大喪，事聽冢宰，德未動近，化何覃幽。而今白龜、甘露之祥至，今卿等表賀。朕之荒思，自知不堪。夫無災而患，著自前蹟，恃瑞而凶，非無徃鑒。況上德不德，盛德之祥無聞，大聖絕聖，應聖之瑞自廢。誠能道德成曹，仁義為巢。若二儀之不言，若四時之潛運，則萬人仁壽，誰須千歲之靈龜，百物咸盈，豈慮曠時之甘液。漢光晉武，足為吾師。陳賀之言，非攸欲聽。」
丙寅 ，公卿重上表，以求賀瑞。帝以苦請難拒，許之。
戊辰 ，遣散位-從五位下-高原王，向豐前、筑前兩國，以寶劍、明鏡、名香、綵帛等，奉八幡宮及香椎廟。
己巳 ，天南有聲。如雷。
辛巳 ，地震。從西北來。雞雉皆驚。
三、遣使策命諸神社與敕詔慶瑞
九月，乙亥朔 ，日有蝕之。
壬午 ，遣宮主-正六位下-占部-雄貞，神琴師-正六位上-菅生朝臣-末繼，典侍-正五位下-藤原朝臣-泉子，御巫-無位-榎本連-淨子等，向攝津國，祭八十嶋。
是日 ，右京人-村主-岑成，於攝津國嶋上郡河上，獲白龜獻之。
甲申 ，詔以伊勢國多度大神，列於官社。同國天照太神宮禰宜-從八位下-神主-繼長、豐受太神宮禰宜-從八位上-神主-土主等，授外從五位下。
乙酉 ，遣少納言-從五位上-鎌藏王，內藏頭-從五位下-中臣朝臣-壹志等，向伊勢太神宮，依例奉幣。別獻細馬五疋，以充神御。
戊子 ，遣參議-左兵衛督-正四位下-藤原朝臣-助，向賀茂大神社，策命曰：「天皇〈我が〉詔旨〈止と〉，掛畏〈支き〉大神〈乃の〉廣前〈爾に〉申賜〈倍止べと〉申〈久く〉。先先〈爾に〉禱申賜〈倍留べる〉御馬并神財〈乎を〉，九月〈爾に〉潔備〈天て〉奉出賜〈波波はは〉可吉〈止と〉卜申〈利り〉。故是以神財〈乎を〉設備〈天て〉潔捧〈天て〉奉出〈須す〉。但御馬〈波は〉馬寮內〈爾に〉有穢〈爾に〉依〈弖て〉，此度〈波は〉不奉出。來年〈乃の〉四月〈乃の〉祭〈爾に〉設備〈天て〉奉出〈無む〉。此狀〈乎を〉聞食〈天て〉，天皇朝庭〈乎を〉堅磐〈爾に〉常磐〈爾に〉，天下平安〈爾に〉護賜〈比ひ〉矜賜〈倍止べと〉。恐〈見み〉恐〈見毛みも〉申賜〈波久止はくと〉申。」
己丑 ，亦遣參議-藤原朝臣-助，向春日大神社，策命曰：「天皇〈我が〉詔旨〈止と〉，大神〈乃の〉廣前〈爾に〉申賜〈倍止べと〉申〈久く〉。皇大神〈乃の〉厚護〈爾に〉依〈天之てし〉，天日嗣〈乃の〉高御座〈爾波には〉，平〈介久けく〉即賜〈止奈毛となも〉所念行〈須す〉。因茲〈天て〉。先先〈爾に〉禱申賜〈比之ひし〉御冠〈止と〉為〈天奈毛てなも〉，建御賀豆智命、伊波比主命二柱〈乃の〉大神〈乎波をは〉正一位〈爾に〉，〈建御賀豆智命、伊波比主命，別為武甕槌神、經津主神。〉天兒屋根命〈乎波をは〉從一位〈爾に〉，比賣神〈乎波をは〉正四位上〈爾に〉，上奉〈利り〉崇奉〈留る〉狀〈乎を〉，神財〈乎を〉令捧持〈天て〉奉出〈須す〉。此狀〈乎を〉聞食〈天て〉，益益〈爾に〉天皇朝庭〈乎を〉堅磐〈爾に〉常磐〈爾に〉幸〈倍べ〉奉賜〈比ひ〉，天下平安〈爾に〉護賜〈比ひ〉助賜〈倍止べと〉。恐〈見み〉恐〈見毛みも〉申賜〈波久止はくと〉申。」
詔曰：「乾鑒不測，隨皇化而效靈。神理非遙，應人事而通感。是以，恩有所漸，龜龍不秘幽贊之符。德有相覃，雲露豫彰昇平之瑞。朕上遵遺制，下酌群言，辭不獲免，遂踐皇極。然猶集蓼之痛彌切，擠壑之慮未申。譬涉大川，罔知攸濟。即知，天上甘露之淵，未必為朕而灑。水中神蔡之智，豈能賴朕而浮。故斷尚書之章，不聽群公之賀。而今攝津畿服之地，亦獲神龜而獻之。僉謂：『不世之鴻符，難得而廢矣。』朕重違敦請，再三念之，若是百神七廟之顧復萬民，三槐九棘之緝熙庶績之所致者乎。有司其擇吉日，告於宗社。夫封疆馬齒，獻瑞不恒。天貺攸降，理須優異。宜特令攝津國嶋上郡，莫輸今年之調。美作國英多郡，石見國安農郡，備前國磐梨郡，並免當年之庸。獲龜之人-岑成等，敘從六位上。賜物准例。天下祝部各免其租。又五畿內、七道諸國承和六年以往調庸未進，咸從免除。溽以膏潤，由茲惠液之祥。布以至和，協彼長生之瑞。」
是日 ，內供奉大法師-圓仁奏置天台總持院十四禪師，簡練行者以充之，永不絕。
壬辰 ，授播磨國足速手速神，從五位下。
乙未 ，遣神祇少副-正七位上-大中臣朝臣-久世主，向攝津國住吉大神社，奉寶幣。賽宿禱也。
丁酉 ，進參議-左衛門督-正四位下-藤原朝臣-長良階從三位。
先是，七月大水，山埼橋斷。帝以為，河橋易壞，依水浸囓，得其便地，自無所害。是日，詔遣中納言-安倍朝臣-安仁、源朝臣-弘，參議-滋野朝臣-貞主、伴宿禰-善男等，就山埼以察利害，求其便地。乃定置橋。
庚子 ，遣侍從-從五位上-嶋江王，向伊勢大神宮。神祇大副-從五位下-中臣朝臣-逸志，向賀茂大神社。神祇權少祐-正六位上-占部-業基，向尾張大神社。告以賀瑞之由。大祓於建禮門前。以遣使也。又下知五畿、七道諸國，班幣名神，同告賀端之由。
是日 ，伊勢齋內親王，禊於鴨河。敕遣從四位下-右中辨-藤原朝臣-氏宗，從修禊事。
四、進奉各國諸神社位記
冬十月，乙巳朔 ，從五位下-文室朝臣-笠科，為勘解由次官。正五位下-菅原朝臣-是善，為加賀權守，文章博士如故。
丁未 ，敕賜忠良親王帶劍。
己酉 ，遣中納言-正三位-源朝臣-定，左京大夫-從四位上-正行王，向山科山陵。散位-從五位下-春原朝臣-末繼，內舍人-從六位下-安倍朝臣-弘行，向前田原山陵。右京大夫-從四位下-藤原朝臣-諸成，向後田原山陵。參議-正四位下-滋野朝臣-貞主，掃部頭-從五位下-滋野朝臣-善蔭，向柏原山陵。中納言-從三位-源朝臣-弘，彈正大弼-從四位上-藤原朝臣-衛，向楊梅山陵。中納言-正三位-安倍朝臣-安仁，從四位下-宮內大輔-房世王，向嵯峨山陵。從三位-大藏卿-平朝臣-高棟，散位-從四位下-藤原朝臣-輔嗣，向大原山陵。參議-從四位上-伴宿禰-善男，侍從-從五位下-藤原朝臣-諸葛，向深草山陵。告以賀瑞之由。策文曰：「天皇恐〈見み〉恐〈見毛みも〉，掛畏〈支き〉山陵〈爾に〉申賜〈倍止べと〉申〈久く〉。維嘉祥三年八月十七日〈爾に〉，公卿等奏〈世良久せらく〉：『攝津國、美作國、備前國，並獻白龜〈利り〉。石見國獻甘露〈禮良久乎れらくを〉進。』〈止と〉奏〈世利せり〉。如此〈支き〉希世〈留る〉大瑞〈波は〉，是薄德〈乃の〉可令感致〈支き〉物〈爾波には〉非〈須ず〉。掛畏〈支き〉山陵〈乃の〉慈賜〈比ひ〉示賜〈倍留べる〉物〈奈利止なりと〉為〈天奈毛てなも〉，貴喜〈比ひ〉受賜〈利り〉畏〈萬留まる〉狀〈乎を〉，進出〈天て〉恐〈見み〉恐〈見毛みも〉申賜〈波久止はくと〉申。」
辛亥 ，進山城國稻荷神階，授從四位上。授攝津國廣田神，從五位下。進大和國大和大國魂神階，授從二位。石上神，及大神大物主神、葛木一言主神等，並正三位。夜岐布山口神，從五位下。河內國恩智大御食津彥命神、恩智大御食津姬命神等，並正三位。丹比神，從五位上。伊勢國阿耶賀神，從五位上。尾張國熱田神，正三位。越前國氣比神，正二位。筑前國宗像神，從五位上。竈門神，正五位上。筑後國高良玉垂命神，從四位上。肥後國健磐龍命神，正三位。伊豆國三嶋神，從五位上。
壬子 ，伊豆國伊古奈比咩命神、阿波神、物忌奈乃神，並授從五位上。近江國伊富岐神，從五位下。紀伊國伊太祁曾神，從五位下。
癸丑 ，以伊勢國多度神列於官社。
戊午 ，從四位上-藤原朝臣-衛，為勘解由長官。從五位下-藤原朝臣-雄瀧，為攝津守。
己未 ，信濃國御名方富命神、健御名方富命、前八坂刀賣命神，並加從五位上。
庚申 ，出羽國言上：「地大震裂，山谷易處，壓死者眾。」
甲子 ，遣左馬助-從五位下-紀朝臣-貞守，向紀伊國日前國懸大神社。策命曰：「天皇〈我が〉詔旨〈止と〉，掛畏大神等〈乃の〉廣前〈爾に〉申給〈倍止べと〉申〈久く〉。先先〈爾に〉神財奉進〈牟止むと〉祈申賜〈比支ひき〉。故是以，種種〈乃の〉神財〈乎を〉潔備〈天て〉，令捧持〈天て〉奉出〈須す〉。此狀〈乎を〉聞食〈天て〉，天皇朝庭〈乎を〉常磐〈爾に〉堅磐〈爾に〉護幸奉賜〈比ひ〉，天下平安〈爾に〉矜賜〈比ひ〉助賜〈倍止べと〉。恐〈見み〉恐〈見毛みも〉申給〈波久止はくと〉申。」
同日 ，遣同貞守於坐伊太祁曾神社，策命曰：「天皇〈我が〉詔旨〈爾に〉申給〈久く〉。御冠授奉〈牟止むと〉禱申賜〈比之爾ひしに〉依〈天て〉，從五位下〈乃の〉御冠〈乎を〉授奉〈利り〉崇奉〈留る〉狀〈乎を〉，御位記令持〈天て〉奉出〈須す〉。此狀〈乎を〉聞食〈天て〉，天皇朝庭〈乎を〉常磐〈爾に〉堅磐〈爾に〉護幸奉賜〈倍止べと〉申給〈久止くと〉申。」
亦遣右中辨-兼右近衛中將-從四位下-藤原朝臣-氏宗，向園神韓神等社。策命曰：「天皇〈我が〉詔旨〈爾に〉申給〈久く〉。御冠奉授〈無止むと〉禱申賜〈比之爾ひしに〉依〈天て〉，從五位下〈乃の〉御冠〈乎を〉奉授〈利り〉崇奉〈留る〉狀〈乎を〉。御位記令持〈天て〉奉出〈須す〉。此狀〈乎を〉聞食〈天て〉，天皇朝庭〈乎を〉常磐〈爾に〉堅磐〈爾に〉護幸奉賜〈倍止べと〉申給〈久止くと〉申。」
乙丑 ，紀伊國伊達神、志摩神、靜火神，並加從四位下。
丁卯 ，屈七十僧於東宮，轉讀大般若經。別請七僧於清涼殿，修法印咒。並限三日，為國祈也。詔以壹岐嶋天手長男、天手長比咩兩神，列於官社。
五、立惟仁親王為皇太子
十一月，甲戌朔 ，詔以伊豆國伊古奈比女、安房、物忌奈三神，列於官社。
己卯 ，從四位下-治部大輔-興世朝臣-書主，卒。書主，右京人也，本姓吉田連，其先出自百濟。祖-正五位上-圖書頭-兼內藥正-相模介-吉田連-宜，父-內藥正-正五位下-古麻呂。並為侍醫，累代供奉。宜等兼長儒道，門徒有錄。書主，為人恭謹，容止可觀。昔者嵯峨太上天皇在藩之時，殊憐其進退。延曆廿五年，為尾張少目。大同四年四月，為縫殿少允。弘仁元年正月，遷為內匠少允。四年五月，遷為左兵衛權大尉。七年二月，轉為左衛門大尉，兼行檢非違使事。有頃，遷為右近衛將監。書主雖長儒門，身稍輕捷。超躍高岸，浮渡深水，猶同武藝之士。能彈和琴，仍為大歌所別當，常供奉節會。新羅人-沙良-真熊，善彈新羅琴。書主相隨傳習，遂得秘道。八年正月，敘外從五位下，拜織部正。九年正月，為和泉守，治聲頗聞。十二年正月，敘從五位下。十四年正月，敘從五位上，為備前守。是時，罷任未歸。京師便道之任，政化清平。天長四年，還為左京亮。五年二月，拜筑後守。因身病困，確辭不行。八年二月，更為左京亮。承和四年，上請，改姓為興世朝臣。七年正月，為信濃守。九年正月，敘正五位下。十二年，拜木工頭。十四年正月，敘從四位下。嘉祥三年八月，遷為治部大輔。以年老身衰，聊披山林之地，常發觀念之業。卒時，年七十三。
辛卯 ，帝以諒闇故，不親祭事。所司潔齋，祗奉舊章。
壬辰 ，右大臣於侍從局，錄親王已下五位已上見在座者奏之。
癸巳 ，依大臣所奏簿錄，准新嘗會宴，賜祿有差。
乙未 ，進越前國金山彥神階，加從四位下。
丙申 ，詔曰：「紫極高映，運亭毒而不言。黃屋尊居，播惠愛而無恃。故勳華繼躅，未隔於勤勞。禹履垂風，猶同於含育。朕忝奉先訓，虔撫令圖，飡荼蓼以銷神，睠蒸庶以剡思。而今至誠不暢，小信未孚，陰德愆和，柔祇告譴。出羽州壤，偏應銅龍之機。邊府黎甿，空被梟禽之害。邑居震蕩，蹈厚載而不安。城柵傾頹，想艱虞而益恐。〈艱虞，或本作難虞。〉咸須子視，或至於死傷。獨作母臨，何懈於拯救。宜馳星使，就展恩光。其被災尤甚，不能自存，使國商量，蠲免租調。并不問民狄，開倉糶廩，貸振其生業。〈民狄，底本作民牧，依類聚國史校之。〉莫使重困，崩墻毀屋之下。所有殘屍露骸，官為收埋。務申優恤，庶俾委凍者知挾纊之溫，阻飢者得廩牢之飽。」
從四位上-清原真人-瀧雄，為治部大輔。
授正六位上-安墀宿禰-良棟，外從五位下。
戊戌 ，惟仁親王為皇太子。策命曰：「天皇〈我が〉詔旨敕命〈乎を〉，親王、諸王、諸臣、百官人等，天下〈乃の〉公民，眾聞食〈止と〉宣。隨法〈爾に〉可有〈岐き〉政〈止志天として〉，惟仁親王〈乎を〉立而皇太子〈止と〉定賜〈布ふ〉。故此之狀〈乎を〉悟〈弖て〉，百官人隨仕奉〈禮止れと〉詔天皇敕旨〈乎を〉，眾聞食止宣。」
大納言-從二位-源朝臣-信，為東宮傅。參議-正四位下-藤原朝臣-良相，為春宮大夫。從五位下-大枝朝臣-音人，為東宮學士。從五位下-藤原朝臣-冬緒，為春宮亮。
壬寅 ，參議-正四位下-藤原朝臣-良相，為左大辨，春宮大夫、左近衛中將、陸奧出羽按察使如故。從四位下-藤原朝臣-氏宗，為右大辨，右近衛中將如故。正五位下-藤原朝臣-貞守，為右中辨，備前介如故。從五位下-橘朝臣-時枝，為內匠頭。從五位下-南淵朝臣-年名，為式部少輔。從五位下-藤原朝臣-恒雄，為伊勢介。橘朝臣-數岑，為尾張守。
癸卯 ，遣中納言-正三位-安倍朝臣-安仁，宮內大輔-從四位下-房世王等，向嵯峨山陵。參議-左兵衛督-正四位下-藤原朝臣-助，正四位下-大舍人頭-高枝王等，向深草山陵。策文曰：「天皇〈我が〉恐〈美み〉恐〈美毛みも〉，掛畏〈支き〉御陵〈爾に〉申賜〈倍止べと〉申〈久く〉。食國〈乃の〉法〈止と〉，定賜〈比ひ〉行賜〈倍留べる〉法隨〈爾に〉，可有〈岐き〉政〈止之天として〉，惟仁親王〈乎を〉立〈天て〉皇太子〈止と〉定賜〈布ふ〉。此狀〈乎を〉恐〈美み〉恐〈美毛みも〉申〈久止くと〉申。」
十二月，甲辰朔庚戌 ，詔以上野國甲波宿禰神，列於官社。
辛亥 ，補僧綱。策命曰：「天皇〈我が〉詔旨〈止と〉，法師等〈爾に〉白〈左閇止さへと〉宣敕命〈乎を〉白。律師-道雄〈乎を〉權少僧都〈爾に〉，權律師-圓明〈乎を〉律師〈爾に〉任賜事白〈左閇止さへと〉，宣敕命〈乎を〉白。」
丁巳 ，雷。何以書之，記異也。
戊午 ，屈僧徒，禮佛懺悔。
癸酉 ，進河內國和爾神階，加從五位上。堤根津嶋女神，從五位下。

[book_title]卷第三
日本文德天皇實錄卷第三　文德紀三
文德天皇
起仁壽元年正月，盡十二月
右大臣-正二位臣-藤原朝臣-基經等，奉敕撰
一、常康親王與藤原貞子落飾入道
文德天皇
仁壽元年，春正月，甲戌朔，帝不受歲賀。以諒闇未終也。
甲申，正六位上-長統王、藤原朝臣-真數、紀朝臣-永直、坂上大宿禰-當岑、橘朝臣-數雄、丹墀真人-高主、伴宿禰-三宗等，並授從五位下。正六位上-高丘宿禰-百興、高狩忌寸-清貞、春良宿禰-藥麻呂等，並授外從五位下。
參議-正四位下-小野朝臣-篁，為近江守。參議-正四位下-藤原朝臣-助，為信濃守，左兵衛督如故。參議-從四位上-伴宿禰-善男，為美作守，中宮大夫、式部大輔如故。從五位下-藤原朝臣-松影，為山城守。從五位下-藤原朝臣-正世，為河內守。外從五位下-上毛野朝臣-綱主，為和泉守。從五位下-善友朝臣-穎主，為攝津權介。外從五位下-高丘宿禰-百興，為尾張介。從五位下-橘朝臣-數雄，為遠江守。正五位下-楠野王，為駿河守。從五位下-小野朝臣-貞樹，為甲斐守。正五位下-橘朝臣-真直，為相模權守。從五位下-橘朝臣-末茂，為下總守。長統王，為上野介。正四位下-南淵朝臣-永河，為下野守。從五位下-坂上大宿禰-當岑，為出羽守。丹墀真人-高主，為若狹守。良岑朝臣-清風，為加賀介。從五位上-紀朝臣-椿守，為越中權守。從五位下-三原朝臣-朝主，為能登守。從五位上-豐階公-安人，為丹後權守。從四位下-滋野朝臣-貞雄，為但馬權守。從五位下-藤原朝臣-秋常，為因幡守。藤原朝臣-忠岑，為伯耆守。外從五位下-春良宿禰-藥麻呂，為出雲介。從四位上-源朝臣-勤，為阿波守。從五位下-高階真人-岑緒，為伊豫守。從五位下-物部首-廣泉，為權掾，內藥正、侍醫如故。從五位下-小野朝臣-千株，為土佐權守，右近衛少將如故。從五位下-藤原朝臣-真數，為筑前守。山口朝臣-春方，為筑後守。外從五位下-內藏朝臣-雄繼，為豐前介。從五位下-伴宿禰-三宗，為鎮守將軍。
乙酉，地震。
庚子，詔:「天下諸神，不論有位無位，敘正六位上。」
癸卯，加越前國足羽神，從四位下。
是夜，有流星。大如斗，餘光久之乃滅。
二月，甲辰朔乙巳，地震。
辛亥，從五位上-藤原朝臣-關雄，為治部少輔。美志真王，為諸陵頭。從五位下-丹墀真人-氏永，為刑部少輔。橘朝臣-茂房，為掃部頭。善永王，為正親正。從四位上-源朝臣-，生為左京大夫。從五位下-藤原朝臣-興世，為陸奧守。
乙卯，別制大原野祭儀，一准梅宮祭。
丙辰，定先皇御忌齋會行事司。左京大夫-從四位上-源朝臣-生，雅樂頭-從五位下-藤原朝臣-貞敏，侍從-橘朝臣-信蔭、藤原朝臣-諸藤等，六位以下七人，為莊嚴堂舍司。右京大夫-從四位下-藤原朝臣-諸成，散位-從五位下-山田宿禰-古嗣、藤原朝臣-有貞、丹墀真人-繩主、藤原朝臣-長基，大炊頭-外從五位下-蕃良朝臣-豐持，六位以下五人，為辨備僧供司。散位-從五位下-興岑王、利見王、伴宿禰-龍男、藤原朝臣-備雄等，六位二人，為檢校講讀二師房司。散位-從五位下-春枝王、永貞王，治部少輔-藤原朝臣-關雄，散位-田口朝臣-統範等，六位以下四人，為檢集校會眾僧房司。
是日，移清涼殿，為嘉祥寺堂。此殿者，先皇之讌寢也。今上不忍御之，故捨為佛堂。
甲子，從五位下-藤原朝臣-興世，為常陸權介，陸奧守如故。坂上大宿禰-貞守，為美濃權介，左近衛少將如故。伴宿禰-三宗，為下野權介，鎮守將軍如故。正四位下-高枝王，為越前權守，大舍人頭如故。從五位下-藤原朝臣-緒數，為介。三原朝臣-永道，為伯耆守。
丙寅，無品-常康親王，落髮為僧。親王者，先皇第七子也。母紀氏。少而沈敏，風情可察。先皇諸子之中，特所鍾愛。親王追慕先皇，悲哽無已，遂歸佛理，求冥救也。
丁卯，正三位-藤原朝臣-貞子，出家為尼。貞子者，先皇之女御。風姿魁麗，言必典禮。宮掖之內，仰其德行。先皇重之，寵數殊絕。雖有內愛，必加外敬。〈內愛，或本作內受。依類聚國史校之。〉先皇崩後，哀慕追戀，不肯飲食，形容毀削。臥頭之下，每旦有涕泣處。左右見之，不堪悲感。遂為先皇，誓入大乘道。戒行薰脩，無有遺類。道俗稱之。
三月，癸酉朔，日有蝕之。
甲戌，加筑後國高良山玉垂神，正四位下。
戊寅，請卅二僧於東宮，轉讀大般若經。
辛巳，讀般若訖，襯賚如常。更有恩敕，施度者各一人。
壬午，右大臣-藤原朝臣-良房，於東都第，延屈智行名僧，奉為先皇，講法華經。徃年，先皇有聞大臣家園櫻樹甚美，戲許大臣，以明年之春有翫其花。俄而仙駕化去，不遂遊賞。屬春來花發，大臣恨曰:「先皇所期之春，今日是也。春來依期，仙去不歸。花是人非，不可堪悲。」道俗會者，莫不為之流涕。公卿大夫或賦詩述懷，或和歌歎逝。
丁亥，地震。
壬辰，修先皇御忌齋會於嘉祥寺。百官盡會。
癸巳，月有蝕之。既。〈按癸巳者，廿一日也，無月蝕之理。又若有脫文。未詳。〉
己亥，有水鳥，似鷺而小，不得其名，集殿前梅樹。何以書之，記異也。
二、仁壽改元與釋道雄善友穎主卒
夏四月，癸卯朔，從四位下-道野王、房世王、正躬王、貞內王、雄風王、高叡王、伴宿禰-成益，正五位上-藤原朝臣-良仁，正五位下-藤原朝臣-高房，從五位上-平朝臣-春香、藤原朝臣-並藤、豐階公-安人，從五位下-小野朝臣-千株、百濟王-永仁、文室真人-有真、善友朝臣-豐宗、高橋朝臣-安雄、坂上大宿禰-貞守、藤原朝臣-冬緒、橘朝臣-常蔭、橘朝臣-茂房、藤原朝臣-三藤、清原真人-清海、南淵朝臣-年名等，並為次侍從。正四位下-高枝王，從四位下-茂世王、基兄王、正躬王，從四位上-豐江王，正四位下-橘朝臣-永名，從四位上-藤原朝臣-衛、源朝臣-生、源朝臣-安、源朝臣-勤、源朝臣-冷、清原真人-瀧雄，從四位下-藤原朝臣-春津、藤原朝臣-岳守、清原真人-岑成、藤原朝臣-諸成、春澄宿禰-善繩，正五位下-藤原朝臣-貞守、藤原朝臣-行道，從五位上-久賀朝臣-三夏等，為出居侍從。
丙午，地震。
庚戌，帝始御南殿。賜親王已下，侍從已上，祿有差。從五位上-良岑朝臣-長松，從五位下-物部首-廣泉、大枝朝臣-音人、春日臣-雄繼等，並為次侍從。
癸丑，定悠紀、主基等國。伊勢國為悠紀，播磨國為主基。並卜之所食也。
戊午，授賀茂別雷神禰宜-賀茂縣主-益雄，外從五位下。
辛酉，遣使者向賀茂大神社奉祭。但齋內親王未盈齋限，故不得侍祭。
甲子，定大嘗會行事司。
丁卯，帝喚散位-從四位下-春澄宿禰-善繩，於北殿講文選。丹後權守-從五位上-豐階公-安人，為都講。
庚午，改元仁壽。詔曰:「體元居正，陽秋之格言。去故成新，易象之玄訓。是以皇流異派，帝寶分暉，莫不改正朔以乘風，變徽章以演化者也。朕以不敏，嗣奉鴻基。諒陰之禮已終，瘡巨之痛猶切。但逾年以後，日月推移。不率舊章，恐招新譏。去年即位之初，頻得白龜及甘露之瑞。雖朕之不德推而不居，而聽於公卿，告之宗廟。方今純陽布德，萬物成文。宜顧靈應於徃時，變年紀於今日。孫氏瑞應圖云:『甘露降於草木，食之令人壽。』其改嘉祥四年，為仁壽元年。」
辛未晦，地震。
五月，壬申朔癸酉，雷雨。
乙亥，加雨。
己卯，雨水。
庚辰，遣使者，向丹生川上雨師社，奉幣馬，以祈霽。
賑給左右京不能自存者。
壬午，地震。
出雲國司奏言:「女子-私部-繼成女，節操尤著。請加旌顯。」詔賜爵二級，復終其身。
乙未，地震。
有死蛇，在南殿前。頭有傷處，似有物嚙之。何以書之，記異也。
六月，壬寅朔，帝御南殿。賜侍臣飲，賜祿各有差。
甲辰，遣使者，向伊勢、賀茂、松尾、乙訓等神社，以祈霽。
策文曰:「天皇〈我が〉詔旨〈止と〉，掛畏〈支き〉大神〈乃の〉廣前〈爾に〉申〈久く〉。近來雨降〈己止こと〉涉旬〈天て〉，百姓〈乃の〉農業流損〈奴倍之ぬべし〉。掛畏〈支き〉大神〈乃の〉厚助〈爾に〉依〈天て〉，此災〈波は〉可止〈之止しと〉所念行〈天奈毛てなも〉，去五月廿七日〈爾に〉御馬進〈牟む〉，雨止〈女め〉賜〈止と〉禱申賜〈比之ひし〉。而卜定〈多留たる〉日促〈爾之天にして〉，御馬取〈爾に〉遣〈己止こと〉不堪。後日〈爾に〉必進〈牟む〉。故是以差使〈天て〉，太幣〈乎を〉令捧持奉出〈須す〉。此狀〈乎を〉聞食〈天て〉，降雨忽晴〈天て〉五穀不損，秋稼豐登〈之女しめ〉。天皇朝庭〈乎を〉，常磐〈爾に〉堅磐〈爾に〉。天下平安〈爾に〉，護幸〈倍べ〉助賜〈比ひ〉矜賜〈倍止べと〉。恐〈美み〉恐〈美毛みも〉申賜〈久止くと〉申。又別辭申，此雨〈乃の〉不止〈左留さる〉由緣〈乎を〉卜求〈禮波れは〉，春祭〈爾に〉供奉〈世留せる〉使等中〈爾に〉有穢事〈介利けり〉。因茲，大神不志己理賜〈倍利止べりと〉卜申〈世利せり〉。而祭使〈波は〉御卜合〈倍留べる〉人〈乎を〉令供奉〈止奈毛となも〉，所念行〈世留せる〉。此事〈乎を〉聞食〈天奈毛てなも〉懼畏〈利り〉御坐〈須す〉。大神神那我良〈ながら〉聞食〈天て〉，今〈毛も〉彌益〈爾に〉安〈爾に〉護助賜〈倍止べと〉。恐〈美み〉恐〈美毛みも〉申賜〈久止くと〉申。」
乙巳，天霽。
丙午，遣使者，分赴五畿內，賑給病水者。
己酉，權少僧都-傳燈大法師位-道雄，卒。道雄，俗姓佐伯氏。少而敏悟，智慮過人。師事和尚-慈勝，受唯識論。後從和尚-長歲，學華嚴及因明。亦從闍梨-空海，受真言教。承和十四年，拜律師。嘉祥三年，轉為權少僧都。會病卒。初道雄有意造寺，未得其地。夢見山城國乙訓郡木上山形勝稱情。即尋所夢山，奏上營造。公家頗助工匠之費。有一十院，名海印寺，傳華嚴教，置年分度者二人。至今不絕。
甲寅，詔以近江國散久難度神，列於明神。
戊午，以薩摩國賀紫久利神，預於官社。
庚午，攝津權介-從五位下-善友朝臣-穎主，卒。穎主，少入學讀經，頗通義理。天長元年二月，任山城少目。承和四年三月，為直講。八年五月，轉為助教。穎主，元姓佐夜部首，後改為善友朝臣。十二年正月，敘外從五位下。十四年二月，為博士。十五年正月，敘從五位下。嘉祥二年五月，年老乞骸骨。四年正月，朝庭恤其儒耆，更任攝津權介。卒時年七十二。
三、特擢出雲國神加位與藤原岳守卒
秋七月，辛未朔，公卿大夫近仗下飲。別詔內藏寮，賜五位以上祿有差。
戊寅，地震。
外從五位下-善世宿禰-豐永，為大炊頭。外從五位下-清村宿禰-是嶺，為大和權介。從五位下-藤原朝臣-冬緒，為遠江權守，春宮亮如故。從五位下-紀朝臣-貞守，為近江權介。外從五位下-蕃良朝臣-豐持，為備前權介。
丁亥，補僧綱。策命曰:「天皇〈我が〉詔旨，法師等〈爾に〉白〈左閇止さへと〉宣敕命〈乎を〉白。大僧都-延祥〈乎を〉，僧正〈爾に〉。少僧都-長訓〈乎を〉，大僧都〈爾に〉。律師-真濟〈乎を〉，少僧都〈爾に〉。大法師-壽朗、壽教〈乎波をは〉律師〈爾に〉。大法師-明詮〈乎を〉，權律師〈爾に〉。任賜事〈乎を〉白〈左閇止さへと〉詔敕命〈乎を〉白。」
壬辰，夜，有如火光者，墜於殿前。左右驚亂，須臾乃定。
八月，庚子朔，屈僧一百六人於大極殿，讀大般若經。為祈穀也。
辛丑，河內國獻嘉禾。一莖三穗。
壬寅，授山城國掘雷永都久雷湯豆波和氣神，從五位下。
己酉，大雨水。
庚戌，式部省獻異鳥雛。鳬觜雞脚，長頸無尾，白黑雜文。有詔放之，令遂其生。
癸丑，詔曰:「朕聞:『佐下民者天也，相上帝者君也。君道得，則天錫純嘏。民心苦，則國或挺災。』朕以寡昧，嗣守鴻基。憂負重而春冰，顧馭朽以秋駕。只願返淳源於既遠，舒景煦於方今。家詠京坻之豐，人誇鍾鼓之聲。而誠難感徹，道謝潛通。行神失和，坎德為沴。去夏人民或坐為魚，今秋廬宅乍成涌川。朕之不德，百姓何辜。憂心悠悠，將何以寄。其使左右京及五畿內，無出今年調。被灾尤甚，不能自存者，有司量加賑恤。俾安其居務，班恩惠，稱朕意焉。」
省鑄錢司主典、史生、長上各一員。
甲寅，遣左右檢非違使廉實，京師被水害者廩給。
癸亥，駿河國獻瑞草。紫葉朱莖。或謂之芝。
乙丑，伊勢齋內親王禊於鴨川。即日，入於野宮。
己巳，大祓於朱雀門前。百官盡會。為大嘗祭，豫除群穢。
九月，庚午朔，日有蝕之。
辛未，進陸奧國駒形神階，加正五位下。
甲戌，散事-從四位下-百濟王-貴命，卒。貴命，從四位下-陸奧鎮守將軍-兼下野守-俊哲之女也。貴命，姿質姝麗，閑於女工。嵯峨太上天皇御宇之時，引為女御。即是二品-式部卿-大宰帥-忠良親王之母也。弘仁十年正月，敘從五位上。十月十一日，敘從四位下。
戊寅，以有水災，廢重陽宴。但公卿於近仗下，與諸侍臣，聊進菊酒。賜祿有差。
庚辰，遣使者向伊勢太神宮，奉細馬八疋，以充神御。寶幣具至。
乙酉，特擢出雲國熊野、杵築兩大神，並加從三位。青幡佐草壯丁命、御譯命、阿遲須伎高彥根命〈。味耜高彥根神〉、與都彥命、速飄別命、天穗日命神等，並授從五位下。
丁亥，無品-親子內親王，薨。親王者，仁明天皇之女。母藤原氏。天皇殊憐愛之。天皇崩後，哀慕無休，遂以滅性。時人悲之。
甲午，進筑後國高良玉垂神階，加從三位。
乙未，從五位下-弘宗王，奏請子男八人改其王號，賜姓中原真人。許之。
散位-從四位下-藤原朝臣-岳守，卒。岳守者，從四位下-三成之長子也。天性寬和，士無賢不肖，傾心引接。少遊大學，涉獵史傳，頗習草隸。天長元年，侍於東宮。應對左右，舉止閑雅。太子甚器重之。三年，拜內舍人。七年，喪父。孝思過禮，幾於毀滅。太子踐祚，拜右近衛將監，俄遷為內藏助。承和元年，授從五位下。三年，兼為讚岐介，遷為左馬頭，讚岐介如故。五年，為左少辨。辭以停耳不能聽受，出為大宰少貳。因檢校大唐人貨物，適得元白詩筆奏上。帝甚耽悅，授從五位上。十二年，授正五位下。十三年，授從四位下，特拜右近衛中將，兼為美作守。嘉祥元年，出為近江守。人民老少，俱皆仰慕。歸罷之後，無復榮望。論者高之。卒時年卌四。
四、奉上諸神位階與大嘗祭事
冬十月，己亥朔，定大嘗會御禊裝束使，并前後鹵簿次第司。
癸卯，地震。
乙巳，進參河國知立、砥鹿兩神階，並加從五位上。糟目、日長、狹投、野見、謁磐、播豆、赤孫、御津、石鞍、石纏、阿志等十一神，並授從五位下。
丙午，進肥後國健磐龍命大神階，加從二位。長門國鹿集、福賀磨、能峰、壬生等四神，並授從五位下。
戊申，因幡國大江、志保濃、都波奈彌、伊蘇乃佐伎、都波只知上等五神，並授從五位下。
己酉，遣大藏少輔-從五位下-藤原朝臣-良方，向香椎八幡大菩薩宮，奉寶幣。
辛亥，地震。
乙卯，遣使者，向平野神宮。策命曰:「天皇〈我が〉詔旨〈止と〉，平野大神等〈爾に〉申給〈倍止べと〉申〈久く〉。大神等〈乎を〉彌高〈爾に〉彌廣〈爾に〉崇奉〈牟止那毛むとなも〉所念行〈須す〉。故是以，正三位-今木大神〈乎波をは〉從二位〈爾に〉，〈今木大神，是日本武尊也。〉正五位上-久度、古開等二前〈乃の〉神〈乎波をは〉從四位下〈爾に〉，〈久度、古開者，仲哀、仁德雙帝也。〉合殿坐〈須す〉比咩神〈天照大神〉〈乎波をは〉正五位下〈乃の〉御冠〈爾に〉，上奉〈利り〉崇奉〈流る〉狀〈乎を〉，參議-正四位下-左大辨-兼行左近衛中將-陸奧出羽按察使-藤原朝臣-良相〈乎を〉差使〈弖て〉，申奉出〈須す〉。此狀〈乎を〉聞食〈弖て〉，神那我良〈母ながらも〉，天皇御孫命〈乎を〉，堅磐〈爾に〉常磐〈爾に〉護幸奉賜〈比ひ〉，天下平安〈爾に〉守矜賜〈倍止べと〉申賜〈久止くと〉申。」
庚午，遣使者，向伊勢太神宮，告以大嘗祭事。
甲子，帝幸鴨川，大脩禊事。為大嘗祭豫除群穢也。
乙丑，進信濃國建御名方富命、前八坂刀賣命等兩大神階，加從三位。
戊辰晦，大祓於朱雀門前。
十一月，己巳朔甲戌，日無精光。中有黑點，大如李子。
乙亥，進右大臣-藤原朝臣-良房階，正二位。加其家夫人-正四位下-源朝臣-潔姬，從三位。
辛巳，詔以尾張國真清田、大縣兩神，列於官社。
己丑，地震。
辛卯，帝有事於八省院。緣大嘗祭也。
壬辰，幸豐樂院，賜宴群臣。
癸巳，頻御豐樂院宴飲。悠紀、主基二國奏風俗歌舞，獻物同如昨儀。
甲午，御豐樂院。〈豐樂院，或本作豐樂殿。〉策命曰:「天皇〈我が〉大命〈良萬止らまと〉敕大命〈乎を〉，諸聞給〈止と〉宣。悠紀、主基〈爾に〉仕奉〈流る〉二國〈乃の〉國司等，日夜無怠事〈久く〉務結〈利り〉勤〈之久しく〉仕奉〈爾に〉依〈天て〉治賜〈不ふ〉。又仕奉人等中〈爾に〉其仕奉狀〈乃の〉隨治賜人〈毛も〉在。又御意〈乃の〉愛盛〈爾に〉治賜人〈毛も〉一二在。故是以冠位上賜治賜〈波久止はくと〉詔天皇大命〈乎を〉，眾聞食〈止と〉宣。」
授四品-時康親王階，三品。從三位-源朝臣-弘、藤原朝臣-長良，並加正三位。從四位下-正躬王，從四位上。從四位上-豐江王，正四位下。正五位下-楠野王，從四位下。從五位下-高原王，從五位上。正六位上-粟田王，從五位下。從四位下-藤原朝臣-春津、長岑宿禰-高名，正六位上-源朝臣-啟，並敘從四位上。正五位下-藤原朝臣-貞守、橘朝臣-真直，並敘從四位下。從五位上-高階真人-清上、藤原朝臣-大津、久賀朝臣-三夏，並敘正五位下。從五位下-嶋田朝臣-清田、文室朝臣-名繼、小野朝臣-千株、出雲朝臣-岑嗣、源朝臣-興、中臣朝臣-逸志、藤原朝臣-恒雄，並敘從五位上。外從五位下-縣連-氏益，無位-源朝臣-至，正六位上-藤原朝臣-良世、安倍朝臣-貞行、和氣朝臣-巨範、紀朝臣-有常、和氣朝臣-貞臣、伴宿禰-春世、文室真人-真文、藤原朝臣-藤河、橘朝臣-宅主、甘南備真人-春成、丹墀真人-今繼、當麻真人-真道、藤原朝臣-真冬、紀朝臣-東人、中臣朝臣-薭守、上毛野朝臣-尚行、林朝臣-宮吉、縣犬養宿禰-小成、柿本朝臣-枝成，並敘從五位下。正六位上-山田連-春城、朝宗宿禰-吉繼、春道宿禰-永藏、安原宿禰-岳、永野宿禰-加祐麻呂，並敘外從五位下。奏大歌五節舞，又如舊儀。
五、獎賜悠紀主基二國與繁子內親王薨
乙未，策命曰:「天皇〈我が〉大命〈良萬止らまと〉大命〈乎を〉眾聞給〈止と〉宣。神祇官人等〈乎を〉始〈天て〉，大嘗會〈爾に〉參出來〈天て〉仕奉〈流る〉悠紀、主基二國〈乃の〉國司、郡司、百姓，及司司人〈止毛とも〉，番上已上〈爾に〉御物賜〈布ふ〉。又悠紀、主基兩國〈乃の〉主典〈與利より〉以下，國醫師〈爾に〉至〈萬弖まで〉，及諸郡司主、帳已上〈乃の〉把笏者〈爾に〉，位一階上賜治賜〈布ふ〉。又悠紀國〈乃の〉今年庸物，主基國〈乃の〉今年田租免賜〈布ふ〉。兩國〈乃の〉卜相郡司〈爾波には〉特御物賜〈波久止はくと〉宣。」
是日，從四位下-清子女王，敘從四位上。無位-定子女王，正五位下。伴宿禰-友子，無位-橘朝臣-忠子，並敘從四位下。從五位下-綾公-姑繼，從五位上。無位-藤原朝臣-香子、藤原朝臣-貳子，正六位上-安倍朝臣-厚子，並敘從五位下。
丁酉晦，大祓於朱雀門前。謂之解齋。
十二月，戊戌朔壬寅，詔以淡路國大和大國魂神，列於官社。
乙巳，遣使者，向伊勢大神宮奉幣。
丙午，無品-繁子內親王，薨。親王者，嵯峨太上天皇之女。母太皇大后也。〈橘嘉智子。〉容姿美艷，進止有度。久嬰熱病，醫療難救。出家為尼，馳情彼岸。遂以傾逝，太后哀戀。〈太后指順子。〉
壬子，遣使者，賑給伯耆國飢民。
賜出雲國飯石、仁多兩郡百姓，復一年。
壬戌，太政官奏刑部省斷罪文。舊例十一月奏之，去月有大嘗祭事，故延至今月。
參議-左大辨-兼春宮大夫-左近衛中將-陸奧出羽按察使-正四位下-藤原朝臣-良相，加從三位，即日拜權中納言。大藏卿-從三位-平朝臣-高棟，右大辨-兼右近衛中將-從四位下-藤原朝臣-氏宗等，並拜參議。
賜遠江國城飼郡百姓復一年。
丙寅，正六位上-大枝朝臣-乙枝，無位-嶋田朝臣-吉子，並授從五位下。
冬溫。何以書之，記異也。

[book_title]卷第四
日本文德天皇實錄卷第四文德紀四
文德天皇
起嘉祥仁壽二年正月，盡十二月
右大臣-正二位臣-藤原朝臣-基經等，奉敕撰
一、參議行宮內卿兼相模守滋野貞主卒
文德天皇
二年，春正月，戊辰朔 ，帝御大極殿，受歲賀。還御南殿，賜宴侍臣。皆如舊儀。
庚午 ，帝朝中宮於冷然院。群臣扈從者賜宴於東釣臺，五位已上盡會。特有恩詔，未得本任放還者亦預席。賜祿有差。
甲戌 ，幸豐樂院，以覽青馬。助陽氣也。賜宴群臣如常。
戊寅 ，加肥後國阿蘇比咩神，從四位下。
己卯 ，諸衛府獻卯杖。逐精魅也。
壬午 ，外從五位下-山宿禰-池作，為河內介。大秦公宿禰-是雄，為攝津介。從五位上-藤原朝臣-關主，為伊賀守。外從五位下-山田連-春城，為駿河介。從五位下-橘朝臣-岑範，為武藏介。藤原朝臣-菅雄，為近江介。正五位下-久賀朝臣-三夏，為信濃守。從五位下-紀朝臣-最弟，為介，右兵衛佐如故。從四位上-源朝臣-寬，為越中守，刑部卿如故。從五位下-山代宿禰-氏益，為介。丹墀真人-繩主，為丹波介。從五位上-弘宗王，為丹後守。從四位下-春澄宿禰-善繩，為但馬守。從五位下-御長真人-近人，為因幡權守。飯高朝臣-永雄，為播磨權介。從五位上-藤原朝臣-仲統，為備前介，左近衛少將如故。從四位下-茂世王，為讚岐權守。從五位下-橘朝臣-常蔭，為介。從五位上-小野朝臣-千株，為伊豫介，右近衛少將如故。從五位下-橘朝臣-時枝，為土佐守。從五位上-藤原朝臣-春岡，為大宰少貳。從五位下-當麻真人-鴨繼，為筑前介，侍醫如故。從四位下-雄風王，為左馬頭。
癸未 ，賜宴侍臣。蹈歌如舊儀。
甲申 ，帝幸豐樂院。以觀射禮也。
乙酉 ，亦幸豐樂院，睹諸衛府賭射。公家以白布賜勝者，其多籌者得布亦多。先王舊式也。
己丑 ，帝觴于近臣，命樂賦詩。其預席者不過數人。此復弘仁遺美，所謂內宴者也。
甲午 ，授正六位上-丹墀真人-繩足，從五位下。從七位上-飯高朝臣-在世，無位-春原朝臣-內子，並授從五位下。
丙申 ，授正六位上-藤原朝臣-良繩，從五位下。內宴餘樂，有此恩獎。
二月，戊戌朔庚子 ，地震。
乙巳 ，參議-正四位下-行宮內卿-兼相模守-滋野朝臣-貞主，卒。貞主者，右京人也。曾祖父-大學頭-兼博士-正五位下-楢原-東人，該通九經，號為名儒。天平勝寶元年，為駿河守。于時，土出黃金，東人採而獻之。帝美其功曰：「勤哉臣也。」遂取勤臣之義，賜姓-伊蘇志臣。」〈曾祖父以下至此，楢原東人事。〉父-尾張守-從五位上-家譯，延曆年中，賜姓-滋野宿禰。貞主，身長六尺二寸，雅有度量，涯岸甚高。大同二年，奉文章生試及第。〈或本作大同二年春。〉弘仁二年，為少內記。〈或本作大同五年。〉六年，轉為大內記。十一年，授外從五位下，兼為因幡介。十二年，授從五位下，遷為圖書頭，因幡介如故。十四年，仁明天皇初在儲之日，遷東宮學士，因幡介如故。天長八年，敕與諸儒撰集古今文書，以類相從，凡有一千卷，名-秘府略。九年，兼為下總守。太子登祚之初，拜內藏頭，下總守如故。數月，遷為宮內大輔。承和元年，授從四位下，兼為相模守。二年，遷為兵部大輔。六年，兼為大和守。七年，遷為大藏卿，大和守如故。八年，罷大和守，兼讚岐守。九年，遷式部大輔，讚岐守如故。其秋，拜參議。十一年春，捨城南宅為伽藍，名慈恩寺。貞主坐禪之餘，歷遊其間，時人慕之。其夏，上表讓式部大輔。不許焉。十二年，陳便宜十四事。事多不載。議亦不行。嘉祥二年春，兼尾張守。于時，大宰府吏多不良，衰弊日甚。貞主上表曰：「夫大宰府者，西極之大壤，中國之領袖也。東以長門為關，西以新羅為拒。加以，九國二嶋，郡縣闊遠。自古于今，以為重鎮。夫謀事必就祖，發政占古語。因檢舊記，大唐、高麗、新羅、百濟、任那等，悉託此境，乃得入朝。或緣貢獻之事，或懷歸化之心，可謂諸藩之輻湊，中外之關門者也。因茲，有德為帥貳，才良為監典。若無其人，選取辨官式部，頃年以來，絕而不行。近得飛語云：『彼吏，或擊目閇口，似避時之人。或忘恥貪財，為聚斂之吏。府司、國宰，莫不悲傷。若如此不變，恐嚙齊不及。』臣聞此語，心神罔措。雖此之飛語有何信據，而臣子之理，何不預憂。又聞：『少貳-從五位下-小野朝臣-恒柯、筑前守-從五位下-紀朝臣-今守，有意執論，無力矯枉。』未審虛實，唯得耳剽。臣不勝血誠，伏觸逆鱗。」言詞切直，默止不省。其秋，為宮內卿。三年夏，授正四位下，兼為相模守。仁壽二年春，毒瘡發唇吻，詔賜醫藥。中使相望於路，道俗來問者，日屬街巷嗔咽。遺戒子孫云：「殯歛之事，必從儉薄。徂歿之後，子孫齋供而已。」卒于慈恩寺西書院。時年六十八。時人知與不知，莫不流涕愍惜。貞主，天性慈仁，語恐傷人。推進士輩，隨器汲引。長女繩子，心至和順，進退中規。仁明天皇殊加恩幸。生本康親王、時子內親王、柔子內親王。〈長女以下至此，繩子事。〉少女-奧子，頗有風儀，閫訓克脩，為天皇所幸。生，惟彥親王、濃子內親王、勝子內親王。〈少女以下至此，奧子事。〉時人以為，外孫皇子，一家繁昌，乃祖慈仁之所及也。
丁未 ，從四位下-丹波權守-伴宿禰-成益，卒。成益，右京人也。父-從五位上-宇治人。成益，少在大學，長習文章。應進士舉，遂得登科。弘仁十四年，為左京少進。天長元年秋，為式部少丞。七年春，左轉為右京少進。九年冬，敘從五位下。承和三年夏，為大藏少輔。冬，遷右少辨。十一年夏，為左中辨。十二年春，敘從四位下。依法隆寺僧-善愷訴訟事，辨官同共解卻。後出為丹波權守。境內肅然，國人稱其廉潔。成益，為人質直，在公奉法，不阿權貴。卒時年，六十四。
二、和氣仲世與藤原高房等卒
壬子 ，從四位下-房世王，為中務大輔。從五位下-紀朝臣-松永，為少輔。從五位上-並山王，為內匠頭。從五位下-善友朝臣-豐宗，為散位頭。從五位上-良岑朝臣-長松，為宮內大輔。正五位下-石川朝臣-長津，為木工頭。從五位下-山田宿禰-古嗣，為左京亮。外從五位下-家原宿禰-氏主，為勘解由次官，笇博士如故。從五位上-坂上大宿禰-正野，為相模守。外從五位下-高狩忌寸-清貞，為安房守。〈清貞，或本作濂貞。〉從五位下-藤原朝臣-宗吉，為左衛門權佐。藤原朝臣-良世，為右兵衛權佐。正五位上-藤原朝臣-良仁，為右馬頭，中宮亮如故。
丙辰 ，播磨國言：「紫雲見。」
散位-從四位上-和氣朝臣-仲世，卒。仲世者，故民部卿-正三位-清麻呂第六子也。〈和氣清麻呂事，俱見日本後紀卷第八輕麻呂及廣蟲薨傳。〉天性至孝。年十九，為文章生。大同元年，為大學大允。奉公忠謹，每至寢臥，首向宮闕。弘仁六年，遷式部大丞。十年，授從五位下。天長元年，為北陸道巡察使。四年，為近江介。所得俸祿，施給貧民。累遷。承和四年，為彈正大弼。初臺無南門，仲世奏移中院西門以為臺門。亦私以位祿，買近江國高嶋郡田五町，以充廚家之費。七年，遷為勘解由長官。十一年，出為播磨守。清靜而化，民不敢擾。數年病卒。時年六十九。國人惜之。
丁巳 ，特授備中國吉備津彥命神，四品，列於官社。
是夕 ，彗星出于西方，長可五丈。
戊午 ，左衛門權佐-從五位下-藤原朝臣-宗善，為檢非違使。
大宰少貳-從五位下-橘朝臣-高宗，獻白鼠一頭。
己未 ，詔加甲斐國目一員。
壬戌 ，越前守-正五位下-藤原朝臣-高房，卒。高房者，參議-從四位上-藤嗣第三子也。身長六尺，膂力過人。甚有意氣，不拘細忌。弘仁十三年，為右京少進。累遷。天長三年，為式部大丞。四年春，授從五位下，拜美濃介。威恵兼施，屬託不行。發擿姧伏，境無盜賊。安八郡有陂渠，堤防決壞，不得蓄水。高房欲脩堤防。土人傳曰：「陂渠有神，不欲遏水，逆之者死。故前代國司，發而不脩。」高房曰：「苟利於民，死而不恨。」遂駈民築堤，溉灌流通。民至今稱之。亦席田郡有妖巫，其靈轉行暗瞰心，一種滋蔓，民被毒害。古來長吏，皆懷恐怖，不敢入其部。高房單騎入部，追捕其類，一時酷罰。由是無復瞰心之毒。後歷備後、肥後、越前等守，所在有績。疽發背卒。時年五十八。
甲子 ，右兵衛佐-兼信濃介-從五位下-紀朝臣-最弟，卒。最弟者，從四位下-木津魚之第十一子，參議-從二位-百繼之弟也。弘仁十一年，為內膳典膳。承和三年正月，為左衛門少尉。七年，轉為大尉。十二年正月，敘從五位下。十三年五月，為右兵衛佐。嘉祥三年四月，兼為因幡權介。仁壽二年正月，遷為信濃介。卒時年五十八。最弟，武藝之士，膂力過人。登高涉深，輕捷少偶。〈偶，或本作耦。〉追捕京畿，盜賊姧究，漸以絕盡。
乙丑 ，從四位下-藤原朝臣-貞守，為左中辨。從五位上-橘朝臣-海雄，為右中辨。從五位下-藤原朝臣-冬緒，為右少辨，春宮坊亮、遠江權守如故。文室朝臣-笠科，為中務少輔。藤原朝臣-有貞，為縫殿頭。清原真人-秋雄，為信濃介，左兵衛佐如故。從四位下-清原真人-岑成，為越前守。茂世王，為丹波守。從五位下-紀朝臣-松永，為丹後守。紀朝臣-有常，為但馬介，左馬助如故。從五位上-弘宗王，為讚岐權守。從五位下-安倍朝臣-貞行，為右衛門權佐。
三月，丁卯朔 ，日有蝕之。
庚午 ，右衛門權佐-從五位下-安倍朝臣-貞行，為檢非違使。
壬申 ，左右近衛官人已下見在陣者，賜祿有差。振給京師尤貧者。
癸酉 ，近江國得魚。形似獼猴，異而獻之。故老皆云：「此椒魚也。昔時見有此物。」
甲戌 ，授近江國筑摩神，從五位下。
遣使者，賑給播磨國飢民。
丁丑 ，詔：「諸大寺，起四月一日，迄八月卅日，眾僧食時，同集食堂，各轉讀大般若經一卷，〈或本作「轉大般若經」。山岡氏云，「轉」下恐脫「讀」字。遂補。〉以攘水旱之災，永為歲事。」
戊寅 ，地震。
辛巳 ，遣使者賑給河內、若狹、因幡三國飢民。
壬午 ，請高僧及沙彌，練行者各卅二人於東宮，轉大般若經，限三日訖。
夏四月，丁酉朔 ，帝不御南殿。侍從以上，近仗下飲。賜祿有差。
甲辰 ，遣使者，向五畿、七道諸國，奉名神幣。
庚戌 ，修仁王會。起自宮城，及于諸國，設百高座，一日二時，講演經王。
壬子 ，授無位-蕃良朝臣-名門子，從五位下。
甲寅 ，地震。
乙卯 ，賀茂齋內親王，〈惠子內親王。〉禊於河濱。是日，始入紫野齋院。
庚申 ，加大和國御歲神，從二位。
辛酉 ，修賀茂祭如常儀。
五月，丁卯朔辛未 ，天皇不御武德殿。依停騎射走馬之觀也。
甲戌 ，加山城國松尾神，正二位。
丙子 ，除伊勢齋宮諸司。
戊子 ，主計頭-從五位下-都宿禰，貞繼卒。貞繼，大和介-外從五位下-桑原公-秋成子也。弘仁十三年，與兄-正五位下-文章博士-腹赤，共上請改姓-都宿禰。天長元年四月，任中務少錄。五月，遷為式部少錄。十年正月，為因幡掾。承和五年二月，為式部大錄。九年正月，遷為備前掾。十二年二月，為主計助。十三年正月，敘外從五位下。十四年二月，轉為頭。嘉祥三年四月，敘從五位下。貞繼，累歷吏部，詳知舊儀。後到此職者，必相訪習行之。患惡瘡卒，時年六十二。
癸巳 ，大和國言：「紫雲見。」
是月 ，甘露降於京師樹上。及大和、越前、加賀、但馬、因幡、伯耆、隱岐、播磨、長門等九國並言：「甘露降。」〈是月，或本作是日。此據類史。〉
三、齋內親王參伊勢皇太神宮
六月，丙申朔戊戌 ，地震。
戊申 ，遣使者，賑給土佐國飢民。
己酉 ，外從五位下-家原連-氏主，為主計頭。從五位下-菅原朝臣-善主，為勘解由次官。
乙卯 ，相模權守-從四位下-橘朝臣-真直，卒。真直，右大臣-從二位-氏公第三子也。承和初，為內舍人，遷為左馬大允。七年正月，敘從五位下。八年，為肥後介。九年七月，遷為筑後權介，入為中務少輔、右兵衛佐。〈或本作九年正月，據續日本後紀卷十三校之。〉嘉祥二年正月，敘從五位上，轉為右近衛少將。三年正月，敘正五位下，為阿波守。仁壽元年正月，出為相模權守。十一月，敘從四位下。卒時年卅七。真直性善唱歌，仁明天皇殊所憐愛也。
秋七月，丙寅朔乙亥 ，遣使者，向賀茂、松尾、稻荷、貴布禰等名神，奉幣祈雨。即日，得甘澍。
戊寅 ，免遠江國城飼郡貢賦。
甲申 ，賜肥前、豐後之兩國貧民一萬六千餘口復。
庚寅 ，大和國若宇加乃賣命神、天御柱命神、國御柱命神等，並加從四位下。
辛卯 ，以大和國都賀那木神，列於官社。
壬辰 ，遣散位-從五位上-安宗王、從五位下-利見王，向廣瀨、龍田神社，奉幣馬。為祈年也。
是日 ，六位以上借用官物薨卒死去者，盡從恩免。
癸巳 ，暴風雨。傷禾稼。
八月，乙未朔 ，遣少納言-從五位上-鎌藏王，向伊勢太神宮，奉幣。請止風雨。
辛丑 ，陸奧國伊豆佐咩神、登奈孝志神、志賀理和氣神，並加正五位下。〈登奈孝志神，或本作登奈考志神。今依神名帳。〉衣多手神、石神、理訓許段神、配志和神、儛草神，並授從五位下。
從五位下-御長真人-近人，為越前守。
癸丑 ，遣使者向越前國氣比神宮，奉幣。
丙辰 ，安房國安房神、天比理乃咩命神，並特加從三位。
從四位下-清原真人-岑成，為彈正大弼。從五位下-縣連-氏益，為勘解由次官。橘朝臣-永範，為下野介。
己未 ，淡路國言上：「有牛產犢，一身兩頭。」
辛酉 ，四品-吉備津彥命神，奉充封廿戶。
癸亥晦 ，地震。
閏八月，甲子朔 ，日有蝕之。
戊辰 ，授遠江國息神，從五位下。
乙亥 ，大風。發屋拔木。
丙子 ，以遠江國息神，列於官社。
己卯 ，以廩院米，賑給京師被風灾者。
辛巳 ，授勳五等-吉彌侯部-呰，外從五位下。
乙酉 ，地震。
丙戌 ，從五位下-藤原朝臣-三藤，為諸陵頭。
丁亥 ，大祓於建禮門前。伊勢齋內親王將參太神宮，故有此祓。
戊子 ，伊勢齋內親王，禊於鴨川。
庚寅 ，大雨。
壬辰 ，遣左近衛少將-從五位上-藤原朝臣-仲統，右近衛少將-從五位上-在原朝臣-行平等，向賀茂、松尾大神等社，奉幣。請以止雨。
癸巳 ，大祓於朱雀門前。伊勢齋內親王，將參太神宮，故重有此祓。
九月，甲午朔庚子 ，伊勢齋內親王參太神宮。帝御大極殿以遣之。自餘如常儀。中納言-正三位-安倍朝臣-安仁，右中辨-從五位上-橘朝臣-海雄等，為長奉送使。
辛丑 ，地震。
壬寅 ，重陽節也。帝不御南殿。敕公卿，喚侍從、文人等宴賞。賜祿如常。
冬十月，癸亥朔 ，帝不御南殿。敕公卿飲宴侍從。賜祿如常。
甲子 ，加大和國御歲神，正二位。若宇加乃賣命神、天御柱命神、國御柱命神，並加從三位。
從五位下-藤原朝臣-緒數，為越前介。藤原朝臣-世數，為越後介。
丁卯 ，地震。
遣中臣、忌部兩氏人，向五畿、七道諸神社，奉幣。賽宿禱也。
庚辰 ，地震。有聲如雷。
己丑 ，請五十僧於東宮，轉讀大般若經。限三日訖。
十一月，癸巳朔己亥 ，地震。
勘解由次官-從五位下-菅原朝臣-善主，卒。善主者，從三位-清公第三子也。少而聰慧美容儀，頗有口辯。年廿三，奉文章生試及第。承和之初，拜彈正少忠。三年，為聘唐使判官，兼為播磨權大掾，彈正少忠如故。復命之日，敘從五位下。七年，拜兵部少輔。明年，出為伊勢介。十四年，為越前介，後拜勘解由次官。病卒，時年五十。
外從五位下-家原連-氏主，為笇博士，主計頭如故。從五位下-大枝朝臣-音人，為民部少輔，東宮學士如故。紀朝臣-東人，為典藥頭。豐住朝臣-永貞，為木工權助。伴宿禰-龍男，為彈正少弼。安倍朝臣-安正，為勘解由次官。從五位上-高原王，為伊豆守。
辛丑 ，特加，大和國金峰神，從三位。率川坐大神御子神、狹岡神、率川阿波神，並授從五位下。〈率川坐大神御子神、率川阿波神，別為姬蹈鞴五十鈴姬命、事代主神是也。〉
甲辰 ，遣使者，向丹波國麻氣神社，奉幣。
乙卯 ，帝親奉新嘗祭。自餘如常儀。
丙辰 ，幸豐樂院，賜宴群臣。亦如舊儀。
四、釋素然卒與參議左大辨小野篁薨
十二月，壬戌朔癸亥 ，以美濃國伊富岐神，列於官社。
庚午 ，丹後權守-從五位上-豐階公-安人，賜姓-真人。大外記-外從五位下-名草宿禰-安成，賜姓-滋野朝臣。外從五位下-大學助-助教-西漢人-宗人，賜姓-滋善宿禰。
乙亥 ，加大和國大神大物主神，從二位。
丙子 ，加伊豆國三嶋大神，從四位下。阿波咩命神、物忌寸奈命神、伊古奈比咩命神，並加正五位下。〈物忌寸奈命神，神名帳作物忌奈命神。〉阿米都和氣命神、伊太豆和氣命神、阿豆佐和氣命神、波布比咩命神，並加從五位上。〈阿米都和氣命神，天地分命是也。〉
庚辰 ，加左大辨-正四位下-小野朝臣-篁，從三位。
辛巳 ，天台沙門-素然，卒。沙門者，嵯峨太上天皇之子也。賜姓-源朝臣，名-明。性甚朗悟。天皇好文書，欲教諸子皆有才學。知明奇器，敕勸對策。天長九年正月，敘從四位上，為大學頭。承和五年正月，兼為加賀守。六年正月，遷除近江守。九年正月，轉為播磨守，大學頭如故。七月，遭太上天皇崩，服解。八月，復任，俄而遷為左京大夫。九月，更兼為播磨守。十三年正月，加正四位下，為刑部卿。十四年正月，兼為越中守。嘉祥元年正月，遷為阿波守。二年二月，為參議。從初承敕，勉勵彌切，諸子百家，略以閱覽。晏駕之後，哀慕感恨云：「誰為為之？」不遂其業，歸心佛道，離遠俗塵。遂為沙門，終于山中。時人高其節操，皆以感慕。
癸未 ，參議-左大辨-從三位-小野朝臣-篁，薨。篁，參議-正四位下-岑守長子也。岑守，弘仁之初，為陸奧守。篁隨父客遊，便於據鞍。後歸京師，不事學業。嵯峨天皇聞之，歎曰：「既為其人之子，何還為弓馬之士乎？」篁由是慚悔，乃始志學。十三年春，奉文章生試及第。天長元年，拜巡察彈正。二年，為彈正少忠。五年，遷為大內記。七年，為式部少丞。九年，授從五位下，拜大宰少貳。有詔不許之官。其夏喪父，哀毀過禮。十年，為東宮學士，俄拜彈正少弼。承和元年，為聘唐副使。明年春，授從五位上，兼備前權守。數月，拜刑部大輔。三年，授正五位下。五年春，聘唐使等四舶，次第泛海。而大使-參議-從四位上-藤原-常嗣所駕第一舶，水漏穿缺。有詔以副使第二舶，改為大使第一舶。篁抗論曰：「朝議不定，再三其事。亦初定舶次第之日，擇取最者為第一舶。分配之後，再經漂迴。今一朝改易，配當危器。以己福利，代他害損。論之人情，是為逆施。既無面目，何以率下。篁家貧親老，身亦尫瘵。是篁汲水採薪，當致匹夫之孝耳。」執論確乎，不復駕舶。近者，太宰鴻臚館，有唐人-沈-道古者，聞篁有才思，數以詩賦唱之。每視其和，常美艷藻。六年春正月，遂以捍詔，除名為庶人，配流隱岐國。在路賦謫行吟七言十韻。文章奇麗，興味優遠。知文之輩，莫不吟誦。凡當時文章，天下無雙。草隸之工，古二王之倫。後生習之者，皆為師摸。七年夏四月，有詔特徵。八年秋閏九月，敘本位。十月，任刑部大輔。九年夏六月，為陸奧太守。秋八月，入拜東宮學士。其月，兼式部少輔。十二年春正月，授從四位下。于時，法隆寺僧-善愷告少納言-登美真人-直名為寺檀越枉法狀，訴之太政官。官加訊鞫，漸將讞斷。而世論嗷嗷，為善愷成私曲。由此，朝廷更論此事，延至分爭。名例律私曲、相須之二義，或以為一，或以為二。辨官上下，還罹其網。遂令明法博士-讚岐朝臣-永直考之。考曰：「私曲兩字，混處一科。是相須之義也。當今之事，只有一犯，不足結罪。」事未斷畢，十三年五月，為權左中辨，新關其事。即據律文，以為：「私與曲明是二也。若私若曲，有一於此。」未免其罪，而連涉日月，不肯決斷。仍上請議定私曲律義之表，并所執狀以糾法家之不熟律義，明辨官之可處私罪。篁初恨此論之不平，作傷時詩卅韻，寄參議-滋野朝臣-貞主。後重令諸儒傍議，其文曰：「被右大臣宣稱，奉敕據參議-小野-篁朝臣上表及所執律文，議定可考申。謹依宣旨，覆案律文：『公罪謂緣公事致罪而無私曲者。』疏云：『私曲相須，公事與奪。情無私曲，雖違法式，是為公坐。〈云云。〉』私罪條疏云：『私罪，謂不緣公事，私自犯者。雖緣公事，意涉阿曲，亦同私罪者。』由此案之，私者不緣公事，自犯之名。曲者雖緣公事，意涉阿曲之謂也。相須則私與曲，二事相待之理，然則無私無曲，可為公罪。一私一曲，不免私罪。而永直等說云：『私曲者，謂私之曲相須者。合私曲兩字為一義，以連讀之意云云。』者，文義相錯，公私不分。此說之迂，難可據信。篁朝臣所執，誠為允愜。」九月，遷左中辨。十四年春正月，為參議。四月，兼彈正大弼。十五年春正月，轉左大辨，兼信濃守。夏四月，又兼勘解由長官。嘉祥元年夏四月，轉左大辨，餘皆如故。明年春正月，加從四位上。夏五月，以病，辭官歸家。三年四月，加正四位下。仁壽元年春正月，遙授近江守。明年春，病瘳，復為左大辨。後又病發不朝。天皇深為矜憐，數遣使者，趁視病根，賚賜錢穀。冬十二月，就家，敘從三位。及困篤，命諸子曰：「氣絕則殮，莫令人知。」薨時年五十一。篁身長六尺二寸，家素清貧，事母至孝。公俸所當，皆施親友。」
丁亥 ，五畿內、七道諸國，請練行僧讀金剛般若經，以資疫神。

[book_title]卷第五
日本文德天皇實錄卷第五　文德紀五
文德天皇
起仁壽三年正月，盡十二月
右大臣-正二位臣-藤原朝臣-基經等，奉敕撰
一、治部少輔藤原關雄卒與親王賜姓之制
文德天皇
三年，春正月，壬辰朔 ，帝御大極殿，以受歲賀。還御南殿，賜宴侍臣。皆如常儀。
戊戌 ，幸豐樂院，觀青馬。賜宴群臣，亦如舊儀。授，從四位上-伴宿禰-善男，正四位下。從四位下-道野王、藤原朝臣-氏宗等，並從四位上。無位-當世王，從四位下。從五位上-豐前王，正五位下。從五位下-善永王、益善王等，並從五位上。正六位上-正岑王、仲井王、真貞王等，並從五位下。從四位下-藤原朝臣-輔嗣、藤原朝臣-諸成等，並從四位上。從五位上-田口朝臣-房富、笠朝臣-年嗣、丹墀真人-門成、藤原朝臣-貞本、在原朝臣-行平、藤原朝臣-仲統等，並正五位下。從五位下-藤原朝臣-本雄、百濟王-永善、清原真人-秋雄、廣宗宿禰-糸繼、文室朝臣-笠科、藤原朝臣-良方、山田宿禰-古嗣、橘朝臣-永範、南淵朝臣-年名、紀朝臣-今守、坂上大宿禰-貞守、源朝臣-慥等，並從五位上。外從五位下-朝妻造-清主、清內宿禰-園繼，正六位上-源朝臣-平、橘朝臣-安永、平朝臣-實雄、藤原朝臣-弟男、藤原朝臣-岑主、藤原朝臣-諸葛、和氣朝臣-春生、藤原朝臣-秋緒、紀朝臣-貞嗣、橘朝臣-最雄、紀朝臣-野鴈、當麻真人-清雄、伴宿禰-安道、大春日朝臣-高庭、佐伯宿禰-子房、高橋朝臣-安野等，並從五位下。正六位上-有宗宿禰-益門、山口忌寸-西成、御輔朝臣-永道、物部-彌範、菅原朝臣-梶成、安野造-子香爐等，並外從五位下。
己亥 ，正四位下-藤原朝臣-古子、明子等，並授從三位。從五位上-當麻真人-真伊止子，〈當麻真人，用明皇子麿古王之後也。〉從四位下。無位-安倍朝臣-德子、大枝朝臣-氏子等，並從五位下。從七位下-秦忌寸-嶋子，外從五位下。
辛丑 ，授無位-橘朝臣-房子，從四位下。
癸卯 ，諸衛府獻欬杖。〈欬，底本座亥字殳旁。〉內侍傳旨。
甲辰 ，地震。
丙午 ，地又震。
丁未 ，賜宴侍臣，踏歌如常。
三品-忠良親王，為上總太守。參議-從四位上-藤原朝臣-氏宗，為左大辨。從四位下-藤原朝臣-貞守，為右大辨。參議-正四位下-藤原朝臣-助，為近江守，左兵衛督如故。從五位下-紀朝臣-貞守，為少納言。從五位上-橘朝臣-海雄，為左中辨。文室朝臣-助雄，為右中辨。藤原朝臣-冬緒，為左少辨，春宮亮、遠江守如故。小野朝臣-恒柯，為右少辨。橘朝臣-門雄，為大監物。正五位下-菅原朝臣-是善，為大學頭，文章博士、加賀權守如故。從五位下-佐伯宿禰-真持，為山城介。從五位上-鎌藏王，為大和權守。外從五位下-清村宿禰-是嶺，為介。從五位下-藤原朝臣-秀雄，為河內守。安倍朝臣-氏主，為參河守。大原真人-真室，為介。從四位下-時宗王，為相模守。從五位下-藤原朝臣-安雄為介。外從五位下-朝宗宿禰-吉繼，為下總介。從五位下-藤原朝臣-正世，為常陸介。佐伯宿禰-雄勝，為近江權介。從五位上-紀朝臣-今守，為美濃守。正五位下-久賀朝臣-三夏，為信濃守。從五位上-坂上大宿禰-正野，為越後權守。從四位上-正躬王，為丹波守，治部卿如故。外從五位下-春道宿禰-永藏，為因幡介。從四位上-源朝臣-多，為美作守，宮內卿如故。從五位下-吉備朝臣-全繼，為介。正五位下-在原朝臣-行平，為備中權介，右近衛少將如故。從五位下-百濟王-安宗，為安藝介。三統宿禰-真淨，為周防守。真貞王，為長門守。伴宿禰-須賀雄，為土左權守。滋野朝臣-善蔭，為大宰少貳。紀朝臣-有常，為右兵衛佐，但馬介如故。和氣朝臣-巨範，為左馬助。
戊申 ，停大射禮。但敕公卿，令諸衛府。於豐樂殿前射。
己酉 ，亦停賭射。
癸丑 ，內宴如常。
二月，辛酉朔癸亥 ，加筑前國宗像神，正五位下。
乙丑 ，帝覽藏鉤戲。左右相分，飛鳥遊附者不禁。
甲戌 ，治部少輔-兼齋院長官-從五位下-藤原朝臣-關雄，卒。關雄者，刑部卿-從三位-真夏第五子也。天長二年春，奉文章生試及第。關雄，少習屬文，性好閑退。常在東山舊居，耽愛林泉。時人呼為-東山進士。承和元年秋，淳和太上天皇嘉其為人，特詔徵之。關雄辭而不獲，遂應詔命。天皇賜以優禮，從事左右。明年，拜勘解由判官。劇務繁併，既非其好。數月，遷少判事。關雄尤好皷琴，天皇賜其秘譜，由是雅調稍妙。關雄亦能草書，南池、雲林兩院壁，皆令關雄書之也。六年，授從五位下。累遷嘉祥四年，為治部少輔。仁壽二年，兼齋院長官。以病辭退，遂不被免。卒時年卌九。
庚辰 ，帝自東宮移幸梨下院。此院，先代別館也，在左近衛府西。
制曰：「利國通規，公謙為本。安民茂躅，損挹厥初。朕薰腴未施，化跡仍疏。恐黎氓之不親，望列辟以慙德。而今所生男女，皆當享封爵之重，疏湯沐之用。思其煩費，內以忸怩。竊見，乃祖聖皇，貽厥之謀。除親王之號，賜朝臣之姓，奕代相沿，已為成式。誠宜陶聖風而長扇，共源氏而混流。但前號親王，不在此限。同母後產，亦復一例。慶雲之惠，既無愛憎。若樹之華，更有濃淡。蓋以，域中大寶，在屈己以利人。天下至公，欲損上以益下。普告中外，咸俾聞知。」
庚寅晦 ，帝幸冷然院。翫景物也。賜侍臣祿有差。
即日 ，亦幸右大臣-藤原朝臣-良房第，以覽櫻花。置酒興樂。六位以上會者，祿各有差。
是月 ，京師及畿外，多患皰瘡，死者甚眾。天平九年及弘仁五年，有此瘡患，今年復不免此疫而已。〈皰瘡云云，宜參照玉勝間十四。皰，或本作疱，下同。〉
二、因皰瘡疫行而大赦天下
三月，辛卯朔甲午 ，加從三位-源朝臣-潔姬，正三位。授正六位下-難波連-蘰麻呂，外從五位下。〈蘰麻呂，或本作萍麻呂。〉緣去月遊賞右大臣第而恩及家人也。
丁酉 ，授大外記-外從五位下-滋野朝臣-安成，從五位下。〈滋野朝臣，原姓楢原，天平勝保間賜伊蘇志臣，延曆中賜滋野朝臣。〉授正六位上-宍人朝臣-繼成，外從五位下。
戊申 ，地震。
壬子 ，請名僧百口，於大極殿，轉讀大般若經，限三日訖。攘災疫也。
大和守-正五位下-丹墀真人-門成，卒。門成者，從五位下-內藏助-兼右衛士佐-豐長之子也。性甚剛直。大同之初，拜巡察彈正。弘仁之初，為少判事。九年，為大和少掾。十一年，轉為大掾。天長三年，授從五位下。五年，為丹波介。土民麤戾，不順教化。舊號難治，門成施以猛政，笞罰為先。廳事之前，箠楚如積。數年部內大理，民至今稱之。九年，為治部少輔。十年，為備前介。承和九年，敘從五位上。十年，為刑部大輔。十二年，為宮內大輔，後遷為武藏守。所部曠遠，盜賊充阡。門成下車，未幾，風俗肅清，姧猾歛手。嘉祥三年，為大和守。豪宗右姓，縱放不制。門成施政自如，無所迴避。境內夷晏，民皆戴之。今年，敘正五位下。病卒於官。門成雖無才學，長於從政。所到之處，必樹風聲。
丁巳 ，以穀倉院糧鹽，給京師患皰瘡者。
戊午 ，越中權守-從五位上-紀朝臣-椿守，卒。椿守，春宮亮-從五位上-白滿長子也。弘仁四年正月，為大內記。十一年正月，為典藥助。十二年正月，敘從五位下，為上總介。十三年正月，為安房守。承和五年正月，加從五位上。仁壽元年正月，為越中權守。卒時年七十八。椿守工於隸書，尤得其筋。答渤海書，特簡好手，椿守前後再書，皆盡其善，朝庭美之。
夏四月，辛酉朔壬戌 ，地震。
丁卯 ，從五位下-藤原朝臣-岑主，為齋院長官。
庚午 ，遣侍從-從五位上-嶋江王，神祇大副-兼內藏頭-從五位上-中臣朝臣-逸志等，向伊勢太神宮，請除灾疫。〈嶋江王，承和八年六月亦使伊勢。祈申阿蘇池涸渇事等。〉
從五位下-三統宿禰-真淨，為中宮大進。〈真淨，嘉祥三年四月為中宮大進，蓋再任也。〉藤原朝臣-良繩，為內藏助。從五位上-益善王，為大藏大輔。正五位下-豐前王，為大和守。
甲戌 ，大內記-從五位下-和氣朝臣-貞臣，卒。貞臣，字和仁，播磨守-從四位上-仲世第三子也。數歲喪母，哀戚過禮。叔父-參議-真綱，深相矜愛。弱冠，從治部卿-安倍朝臣-吉人，受老莊，吉人奇之。後入大學，研精不息。廿四，舉秀才。廿八，對策，不得其第。承和十四年，拜大學大允。嘉祥元年，遷大內記。仁壽元年冬十一月，授從五位下。患皰瘡，卒于官。時年卅七。時人惜之。貞臣，為人聰敏，質朴少華，性甚畏雷。不留意小藝，唯好圍碁。至於對敵交手，不覺日暮夜深。
戊寅 ，無品-成康親王，薨。親王者，仁明天皇第八子也。母-右大臣從二位藤原朝臣三守之女，贈從二位-貞子也。〈，贈從二位，三代實錄卷第九作贈從一位。未詳孰是。〉親王，幼而岐嶷，有成人之志，天皇殊奇愛之。天皇崩後，未經幾歲，不耐疱瘡之患，遂以殞逝。
乙酉 ，以頗皰瘡染行，人民疫死故，停賀茂祭。遣侍從-從五位上-嶋江王，神祇大祐-從七位上-忌部宿禰-高善等向社下，申謝事由。但山城國司齋供如常。
丙戌 ，詔曰：「皇王建極布政，貴其順時。聖哲凝規宣風，欲其應節。故能裁成庶物，覆燾之德克隆，光宅八挺，全濟之功斯遠。朕以寡德，忝統鴻基。旰日勿休，乙夜忘寢。非貪四海之富，非念九重之尊，只欲導仁壽以窴群生，息勞役以安萬姓。而誠款未申，咎徵斯應。皰瘡之疫流行，札瘥之嗟競起。當春夏陽和之時，草木皆有以芽，而吾百姓愁病之人，或阽於死亡。朕之不德，撫育乖方，憂惕之誠，罔知攸濟。月令春夏，下寬大之令，頒德化之政，以順天帝，以救灾變。有司務脩職任，欽奉時訓。罪疑從輕，賞疑從重。貴埋胔掩骸之仁，崇養老矜孤之德。其自今日眛爽以前大辟以下，罪無輕重，未發覺、已發覺，未結正、已結正，繫囚、見徒，咸皆赦除。但犯八虐，故殺、謀殺，私鑄錢，強竊二盜，常赦所不免者，不在赦例。令天下州郡，勿輸承和十年以往調庸未進。優復百姓，息當年徭十日。其疾病者，長吏親自巡視，便給醫藥。諸所拯贍，務令優速。庶隱恤之旨，致感革於上玄。仁貸之風，蠲凶札於中壤。」
戊子 ，備中守-從四位上-源朝臣-安，卒。安，嵯峨太上天皇子也。母粟田氏。性懶文書，好習射藝。承和十二年，敘從四位上。嘉祥三年正月，任備中守。卒時年卅二。
三、藤原並藤與左兵衛督菅原梶成等卒
五月，庚寅朔癸巳 ，詔相模、上總、下總、常陸、上野、陸奧等六國，寫一切經。〈「一切經」，或稱「大藏經」。皆同也。〉六國各分部帙，寫得上之。
甲午 ，停騎射走馬之觀。以灾疫也。
己亥 ，從五位下-藤原朝臣-野主，為齋院長官。
庚子 ，詔：「十七箇寺，讀大般若經。限三日訖。」攘災疫也。
壬寅 ，亦詔大宰府，於觀音、彌勒兩寺，并四王院、香椎廟、管內國分寺，讀大般若經。
加從五位上-藤原朝臣-並藤，正五位下。授正六位上-中臣志斐連-春繼，外從五位下。
復罪人-和氣朝臣-齊之、讚岐朝臣-永直等爵。
是日 ，藤原朝臣並藤，卒。並藤，參議-從三位-刑部卿-大宰員外帥-勳四等-濱成之曾孫，中判事-正六位上-臣繼之孫，豐前介-正六位上-石雄之子也。並藤善陰陽推步之學，明曉天文風星。初為丹波權掾。天長二年，留為陰陽助。六年正月，敘從五位下。七年，為筑後守。九年二月，為陰陽頭。承和四年，為和泉守。七年正月，還復陰陽頭。十四年正月，兼為加賀守。嘉祥三年正月，敘從五位上。今日，加正五位下。優其才學少倫，年齒衰落也。時年六十二。
癸卯 ，詔武藏、信濃兩國，寫一切經各一部。
乙巳 ，無品-齊子內親王，薨。親王，嵯峨太上天皇第十二女也。母-正五位下文室真人久賀麻呂之女，從五位上-文子也。親王適三品-大宰帥-葛井親王，內外戚皆恥其非成禮。
庚戌 ，大宰府上言：「壹伎嶋女子-伴部-刀自賣，孿生三男。」敕賜正稅稻三百束，及乳母一人。
辛亥 ，尾張國從五位上-真清田神，并從五位下-大縣神，並授從四位下。
授外從五位下-宍人朝臣-繼成，從五位下。繼成，有不可敘外位之愁。故改授。
詔：「美濃國出穀二千一百斛，給患疱瘡者。」
甲寅 ，加贈正五位下-橘朝臣-逸勢，從四位下。
戊午 ，參議-正四位下-左兵衛督-兼近江守-藤原朝臣-助，卒。助，贈左大臣-從一位-內麻呂第十一之子也。少遊大學，頗涉史傳。弘仁十三年九月，為少判事。同年十一月，為兵部少丞。十四年二月，為大學助。天長元年二月，為出雲介。四年正月，為春宮少進。五年閏二月，為式部大丞。六年正月，敘從五位下，即為遠江介。八年七月，為春宮坊亮。十年二月，為右近衛少將。三月，加正五位下，兼便，轉權中將。承和元年正月，敘從四位下。四年三月，兼為尾張守。六年正月，加從四位上。九年七月，為左兵衛督，轉為右衛門督。十年二月，拜參議。十三年正月，遷為治部卿。十五年正月，更為左兵衛督。嘉祥三年四月，加正四位下。四年正月，兼為信濃守。仁壽三年正月，兼為近江守。疱瘡之後，緣不慎治而卒。時年五十五。助，心性清直，不憚毀譽。朝庭之士，為之跼蹐。
六月，庚申朔辛酉 ，侍醫-外從五位下-菅原朝臣-梶成，卒。梶成，右京人也。業練醫術，最解處療。承和元年，從聘唐使渡海。朝庭以梶成明達醫經，令其請問疑義。五年春，解纜，著於唐岸。六年夏，歸本朝。路遭狂飆，漂落南海。風浪緊急，皷舶艫。俄而雷電霹靂，桅子摧破。〈桅子，或本作梔子、柁子、橈子。〉天晝黑暗，失路東西。須臾寄著，不知何一嶋。嶋有賊類，傷害數人。梶成殊祈願佛神，儻得全濟。與判官-良岑-長松等合力，即採集破舶材木，造一船共載。爾時便風引舶，得著此岸。朝庭嘉其誠節。十年，為鍼博士，次為侍醫。卒於官。
癸亥 ，一品-大宰帥-葛原親王，薨。親王者，桓武天皇之第三子，嵯峨太上天皇之兄也。母夫人-多治氏。延曆廿二年正月，敘四品。四月，為治部卿。大同元年五月，為大藏卿。三年正月，為彈正尹。四年九月，敘三品。弘仁元年九月，為式部卿。三年正月，兼為大宰帥。七年正月，敘二品。十四年十月，更為彈正尹。天長七年正月，兼為常陸太守。八月，更為式部卿。八年正月，敘一品。承和五年正月，兼為上野太守。十一年正月，兼復為常陸太守。嘉祥三年，遷復為大宰帥。〈遷復，底本僅遷一字，疑脫漏。遂補。〉親王少而慧了，歷覽史傳，常以古今成敗為戒。〈慧了，或本作惠了。〉為人恭儉，不傲於物。久在式部，諳職務。凡在舊典，莫不達練。舉朝重之。敕賜輦車入宮，禮儀異諸親王。薨時年六十八。朝庭監喪，葬儀如常。王家推謝，專從儉薄，不敢違遺令也。
丁卯 ，以尾張國大國靈神、大御靈神、憶感神等，列於官社。
己巳 ，以大和國金峰神，預於名神。
前豐後權守-從五位下-登美真人-直名，卒。直名，從五位下-藤津之子也。弘仁十三年二月，為主膳監正。天長二年七月，為美濃大掾。三年正月，遷為近江大掾。四年正月，敘從五位下。七年正月，為大和介。承和二年九月，為大判事。九年正月，為散位頭。十一年二月，遷為少納言。十四年正月，出為大宰少貳。嘉祥二年正月，敘從五位下。八月，遷為豐後權守，秩滿未得放還。卒時年六十二。直名，頗有才學，口辨過人。抑屈己者，必酬以彼所病。故議者疾之。法隆寺僧-善愷訴訟事，遂延及辨官除名，此類也。
庚午 ，帝不御神嘉殿。所司奉祭如常儀。
以尾張國多天神，預於名神。
皇子能有、時有、本有、載有，皇女憑子、謙子、列子、濟子、奧子等，賜姓-源朝臣，隸左京職。行前日詔也。〈皇子云云，於一代要記有異同。宜並為參考。〉
甲戌 ，以伊豫國村山神，預於名神。
四、百濟河成與延祥法師卒
秋七月，庚寅朔 ，參議-從四位上-藤原朝臣-氏宗，為近江守，左大辨、右近衛中將如故。從五位下-藤原朝臣-良繩，為侍從，內藏助如故。大枝朝臣-音人，為大內記，民部少輔如故。平朝臣-實雄，為治部少輔。藤原朝臣-岑主，為大藏少輔，齋院長官如故。坂上大宿禰-當宗，為掃部頭。從五位下-春日臣-雄繼，為越中權守，大學博士如故。吉備朝臣-全繼，為美作介。從四位上-源朝臣-多，為備中守，宮內卿如故。從四位上-源朝臣-冷，為讚岐守。
癸巳 ，地震。
甲子 ，以駿河國淺間神，預於名神。
辛丑 ，加尾張國多天神，從五位上。
壬寅 ，特加駿河國淺間大神，從三位。
甲辰 ，地震。
丁未 ，遣散位-從五位上-全世王，神祇大副-從五位上-中臣朝臣-逸志，散位-從五位下-齋部宿禰-伴主等，向伊勢太神宮，奉幣。攘灾殄也。
庚戌 ，從五位下-春枝王，為中務少輔。藤原朝臣-三藤，為陰陽頭。從五位下-伴宿禰-春世，為治部少輔。從五位上-良岑朝臣-長松，為諸陵頭。從五位上-藤原朝臣-本雄，為刑部大輔。文室朝臣-笠科，為宮內大輔。從五位下-藤原朝臣-吉備雄，為掃部頭。藤原朝臣-真冬，為左京亮。從五位上-山田宿禰-古嗣，為相模權介。從五位下-平朝臣-實雄，為信濃守。和氣朝臣-巨範，為陸奧權介。正五位下-藤原朝臣-行道，為美作守。
辛亥 ，地震。
丙辰 ，賜薩摩國孝女-挹前-福依賣，爵三級。復終其身，旌表門閭。福依賣，天性至孝。父母年皆八十，老病著床。無子，唯有一女。福依賣，扶侍左右，嘗藥二十餘年。傭力致養，曉夕辛勤。容顏焦瘦，觀者憐之。福依賣雖云野族，閑於禮儀。恭敬父母，有所諮稟，必正色作聲，未曾褻惰。
八月 ，己未朔，西京失火，延燒百八十餘家。
丙寅 ，從四位下-藤原朝臣-貞守，為參議。從五位下-利見王，為少納言。從五位下-縣犬養大宿禰-氏河，為肥後權介。
戊辰 ，賜伯耆國百姓，復一年。
辛未 ，五世王-正六位上-春常王，六世王-正六位下-田上王、春世王等，並賜姓-文室朝臣。
癸酉 ，加正二位-勳一等-氣多大神，封戶十烟，位田二町。
庚辰 ，從三位-建御名方富命神前、八坂刀賣命神祝，預於把笏。
壬午 ，地震。
散位-從五位下-百濟朝臣-河成，卒。河成，本姓余，後改百濟。長於武猛，能引強弓。大同三年，為左近衛。以善圖畫，屢被召見。所寫古人真，及山水草木等，皆如自生。昔在宮中，令或人喚從者。或人辭以未見顏容。河成即取一紙，圖其形體，或人遂驗得。其機妙類如此，今之言畫者，咸取則焉。弘仁十四年，拜美作權少目。天長十年，授外從五位下。累遷。承和年中，為備中介，次為播磨介。時人榮之。卒時年七十二。〈大日本史方技列傳，有百濟河成傳。可參照之。〉
九月，戊子朔 ，大風。發屋拔木。
丙申 ，重陽宴也。帝不御南殿，敕公卿，召侍從、文人等，賜菊酒。一如常儀。但以天下有灾，不舉音樂。〈有灾者，皰瘡之疫是也。常儀俱見律令。〉
是日 ，僧正-延祥大法師，卒。延祥，俗姓槻本氏，近江國野洲郡人也。數歲辭家，師事僧正-護命。護命察其敏慧，加意教誘。延曆七年，受具足戒。其年，護命於春日寺，講涅槃經。延祥預聽焉。時護命問延祥曰：「汝有夢乎？」答曰：「有之。」護命曰：「為我言之。」延祥曰：「夢臥七重塔上。爾時，三日並出，光照身上。」護命曰：「吉不可言，慎勿語人。」天長七年春，於大極殿，說最勝王經。諸宗智者論難鋒起，延祥敏對不滯，聽者莫不歎服。稍轉，仁壽元年，拜僧正。病卒，春秋八十五，夏臈六十八。〈元亨釋書慧解列傳，有延祥法師傳，宜參照。〉
辛丑 ，詔大宰府，出穀三萬八千七百餘石。賑給管內患皰瘡者。
五、菅原是善奏請考例事與山田古嗣卒
冬十月，戊午朔己未 ，地震。
是日 ，虹見於太政官廳前。
丁卯 ，帝御南殿，賜宴侍臣。祿各有差。
戊辰 ，但馬守-從四位上-春澄宿禰-善繩，賜姓-朝臣。
攝津國奏言：「長柄三國兩河，〈淀川、三國川是也。三國川即今神崎川。〉頃年橋梁斷絕，人馬不通。請准堀江川，置二隻船，以通濟渡。」許之。
癸酉 ，安藝國佐伯、山縣、沙田三郡，復今年徭役。恤窮民也。
從五位下-興岑王，為中務少輔。正四位下-南淵朝臣-永河，為因幡守。從五位下-春枝王，為正親正。小野朝臣-貞樹，為甲斐守。
丙子 ，招提寺田地百七十八町四段三百廿三步，永為傳法田。初寶龜中，大唐和尚-鑑真，買得此地，施入寺家。其後逐年墾闢，頃畝增廣。以功德故，聽不輸租。
己卯 ，授加賀國白山比咩神，從三位。〈授，類聚國史作加。〉
文章博士-正五位下-菅原朝臣-是善奏請：「文章生未出身者，及第之後，不經勘籍，預考例。」許之。〈勘籍，勘查戶籍是也。又籍有錯雜者，則依天智天皇朝庚午年籍為臬。〉
遠江國奏言：「廣瀨河，舊有郵船二艘。而今水闊流急，不由利涉。公私行人，擁滯岸上。請更加置二艘，以濟羈旅之難。」許之。
壬午 ，任僧綱。策命曰：「天皇〈我が〉詔旨〈止と〉法師等〈爾に〉白〈左閇止さへと〉宣敕命〈乎を〉白。大僧都-長訓〈乎を〉僧正〈乎を〉，少僧都-實敏〈乎を〉大僧都〈乎に〉，少僧都-真濟〈乎を〉權大僧都〈爾に〉，權律師-明詮、律師-真雅〈乎を〉少僧都〈爾に〉，大法師-壽仙〈乎を〉律師〈爾に〉，大法師-惠運〈乎を〉權律師〈爾に〉任賜事〈乎を〉，白〈左部止さべと〉宣敕命〈乎を〉白。」
十一月，丁亥朔己亥 ，地震。
癸卯 ，帝不御神嘉殿。所司奉祭如常儀。
甲辰 ，帝幸豐樂院，賜宴郡臣。如常儀。
癸丑 ，以遠江國敬滿神靈，預於名神。
甲寅 ，加外從五位下-丸部-嶋繼，從五位下。
十二月，丁巳朔甲子 ，陰陽寮奏言：「使諸國郡及國分二寺，據陰陽書法，每年鎮害氣。」從之。
丁丑 ，相模權介-從五位上-山田宿禰-古嗣，卒。古嗣，左京人也。越後介-外從五位下-勳六等-益人之長子也。為人廉謹，而寡言辭。幼歲喪母，敬事從母。天性篤孝，嘗讀書傳，至於樹欲靜而風不止，子欲養而親不待，流涕不禁，卷帙為之沾濡。弘仁十二年，丁父憂，哀毀過禮。天長三年，為陸奧按察使記事。五年，為少內記。六年，遷為少外記。承和元年，轉為大外記。公卿大臣以備顧問。推薦文士，多見納用。故人仰之。承和十三年，出為阿波介。政績有聲。阿波、美馬兩郡，常罹旱災。古嗣殊迴方略，築陂蓄水。賴其灌溉，人用溫給。後為相模權介，病卒於官。時年五十六。

[book_title]卷第六
日本文德天皇實錄卷第六文德紀六
文德天皇
起齊衡元年正月，盡十二月
右大臣-正二位臣-藤原朝臣-基經等，奉敕撰
一、朔旦立春與旌表秦部總成女門閭
文德天皇
齊衡元年，春正月 ，丙戌朔，停朝賀。以雨後泥深也。帝御南殿，賜宴侍臣如常儀。今日，朔旦立春也。〈顓頊曆術曰，俱以日月起於天廟，營室五度。〉
丁亥 ，大宰府貢腹赤魚。承前元日貢之。延至今日，緩也。故書。
辛卯 ，諸衛府獻卯杖。內侍傅旨，轉而奏上之。
壬辰 ，帝於梨本院，賜宴群臣。一如常儀。
授，無品-國康親王，四品。正四位下-高枝王，從三位。從五位上-弘宗王，正五位下。從五位下-春枝王，從五位上。無位-內宗王，正六位上-美奈止王等，並從五位下。從四位上-藤原朝臣-衛、長岑宿禰-高名等，並正四位下。從四位下-清原真人-有雄，從四位上。正五位上-藤原朝臣-良仁，從四位下。從五位上-坂上大宿禰-正野、橘朝臣-海雄等，並正五位下。從五位下-藤原朝臣-長生、紀朝臣-松永、伴宿禰-龍男、物部首-廣泉、藤原朝臣-冬緒、大枝朝臣-音人、良岑朝臣-清風等，並從五位上。外從五位下-名草宿禰-豐成、菅野朝臣-繼門、山田宿禰-文雄、朝原宿禰-良道，正六位上-平朝臣-有世、源朝臣-直、藤原朝臣-萬枝、伴宿禰-河男、滋野朝臣-善根、橘朝臣-三冬、藤原朝臣-宜、笠朝臣-豐興、石川朝臣-宗繼、淡海真人-貞主、藤原朝臣-廣基、橘朝臣-淨氏、菅原朝臣-河道、大神朝臣-千成等，並從五位下。正六位上-菅野朝臣-弟門、御船宿禰-彥主、山口宿禰-稻床、水取連-繼雄等，並外從五位下。
癸巳 ，從四位上-廣井女王，正四位下-當麻真人-浦虫等，並授從三位。正五位下-藤原朝臣-多可幾子，從四位下。無位-藤原朝臣-能子、藤原朝臣-在子、葉栗臣-乙貞等，並從五位下。從七位上-御使朝臣-福子，無位-山村-近子等，並外從五位下。
辛丑 ，四品-國康親王，為上野太守。參議-從四位下-藤原朝臣-貞守，為下野守，右大辨如故。參議-正四位下-伴宿禰-善男，為讚岐守，中宮大夫、式部大輔如故。從五位下-藤原朝臣-岑主，為右少辨。外從五位下-有宗宿禰-益門，為主計助，笇博士如故。榎井朝臣-嶋長，為主稅頭。從五位上-藤原朝臣-氏雄，為大藏大輔。益善王，為攝津守。從五位下-藤原朝臣-真冬，為伊勢介。從五位上-豐階真人-安人，為尾張權守。從五位下-高橋朝臣-淨野，為駿河守。文室朝臣-有真，為相模權守。從五位上-文室朝臣-笠科，為武藏守。從五位下-伴宿禰-三宗，為權介，鎮守將軍如故。從五位下-笠朝臣-豐興，為上總介。三統宿禰-真淨，為美濃介，中宮大進如故。紀朝臣-道茂，為信濃介，左衛門佐如故。從五位上-伴宿禰-龍男，為越後守。從五位下-清內宿禰-園繼，為但馬介。大春日朝臣-高庭，為出雲守。安倍朝臣-有道，為石見守。小野朝臣-恒柯，為播磨守。藤原朝臣-良繩，為播磨介，侍從、內藏助如故。從四位上-源朝臣-生，為美作守，左京大夫如故。從五位下-藤原朝臣-秋緒，為備中介。從四位下-清原真人-瀧雄，為安藝守。從五位下-伴宿禰-河男，為周防守。紀朝臣-真高，為紀伊守。藤原朝臣-宜，為阿波介。紀朝臣-有常，為讚岐介，左兵衛佐如故。藤原朝臣-萬枝，為伊豫權介。外從五位下-山口宿禰-稻床，為豐後介。從五位下-藤原朝臣-良世，為右兵衛佐。
壬寅 ，停大射。但令諸衛府等於殿前射。
癸卯 ，亦停賭射。
丙午 ，內宴，命樂賦詩。皆如常儀。
癸丑 ，帝覲於中宮。賜宴侍臣，祿各有差。
二月，丙辰朔戊辰 ，詔大和國修灌頂經法。攘灾疫也。
庚午 ，詔：「尾張國課口三分之一，特從優復。」河流漲溢，民多病水，故降此恩。
辛未 ，請僧五十二人於內裏，讀大般若經，限三日訖。
從五位下-百濟王-教凝，為侍從。安倍朝臣-有道，為大主鈴。從五位上-橘朝臣-枝主，為圖書頭。從五位下-和氣朝臣-齊之，為治部少輔。從五位上-嶋江王，為諸陵頭。從五位下-橘朝臣-常蔭，為大判事。伴宿禰-春世，為大藏少輔。從五位上-良岑朝臣-長松，為宮內大輔。從五位下-安倍朝臣-安正，為彈正少弼。外從五位下-津宿禰-良友，為左京亮。從五位下-橘朝臣-高成，為右京亮。齋部宿禰-木上，為勘解由次官。橘朝臣-春成，為齋院長官。伴宿禰-河男，為鑄錢長官，周防守如故。藤原朝臣-長基，為石見守。伴宿禰-宗為，備後介，大判事如故。
乙亥 ，遣使者，賑給丹後國飢民。
三月，乙酉朔辛卯 ，越中國高瀨、二上兩神，並加從三位。
壬辰 ，授伊豫國櫛玉姬神，從五位下。
癸巳 ，賜下野國節婦-秦部-總成女，爵二級。復終其身，旌表其門閭。總成女者，秦部-正月滿之妻也。性至謹篤。正月滿亡後，撫養遺孤，不復再醮，持節彌固。常修功德，追資其夫，兼願及一切眾生。國內稱之。〈大日本史列女傳有秦部正月滿妻傳，可參看。〉
戊戌 ，加相模國寒河神，從四位下。
從五位下-菅野朝臣-繼門，為大外記。從五位下-丹墀真人-氏永，為諸陵頭。飯高朝臣-永雄，為刑部少輔。外從五位下-神直-虎主，為參河掾，侍醫如故。從五位下-朝原宿禰-良道，為播磨權介。正五位下-在原朝臣-行平，為備中介，右近衛少將如故。
甲辰 ，無品-宗子內親王，薨。內親王，嵯峨太上天皇第八女也。母-從四位上高階真人淨階之女，從五位上-河子也。親王，性操貞潔，資給寒素。至于終身，遂無瑕釁。
丁未 ，石見國奏請：「以不動稻三萬五千餘束，賑給飢民。」許之。
春寒殞霜。何以書之，記灾也。
二、詔令奉予皇太后與皇太夫人徽號
夏四月，乙卯朔 ，敕公卿，於右兵衛陣下賜飲。侍從有恩，非侍從者亦預席。日暮，賜祿有差。
丙辰 ，授河內國大雷火明神，從五位下。
散位-從四位下-橘朝臣-百枝，卒。百枝，從四位上-綿裳之子也。延曆十八年，為內舍人。大同二年，為常陸員外掾。弘仁十三年，敘從五位下。天長七年正月，敘從五位上，為伊勢介。承和十三年正月，敘正五位下。十五年四月，敘從四位下。百枝，不解文書，好在鷹犬。年至八十，漁獵無息。剃頭為僧，不養葷完。〈葷完，或本作食完，或本作食葷宍存命。未詳孰是。蓋有脫文乎。〉家在大和國山邊郡。池堤頹破，洪流湧溢，倉舍家口，悉皆漂失。百枝獨繫樹抄，纔得存命。
散位-百濟王-教福，卒。教福，從四位下-安義之子也。嘉祥三年正月，敘從五位下。卒時年卌八。
丁巳 ，遣傳燈大法師位-智戒、興智、真秀，傳燈法師位-明昭、玄永，傳燈滿位僧-基藏、基秀，向七道諸國名神社，轉讀般若。祈民福也。
癸亥 ，園神、韓神，並加從三位。
丁卯 ，帝自梨下院，移御冷然院。五位已上扈從者，賜宴於釣臺。
癸酉 ，以有穢事，停賀茂祭。但山城國司，齋供如常。
庚辰 ，詔曰：「夫人之至親，莫親於母子。故子登尊位，則貴歸於母。古先哲王，未有違之者。朕以不造，夙罹閔凶。憂深思遠，茫若無涯。當此之時，有嵯峨太皇太后、淳和太后並存。朕以尊母之典，雖光故實，而申厭之制，存亡異禮。故以所生藤原氏，為皇太夫人。卻冀謙損之美以招後福。然今太皇太后山陵之事，既歷多年。而淳和太后未進徽號，所生藤原氏猶稱夫人。人之子禮，何意能安。凱風自南之時，最感長養之恩。敢咨舊章，奉崇尊號。夫尊皇太后，為太皇太后。〈正子。〉皇太夫人，為皇太后。〈順子。〉載育萬邦，厚德無疆。俾我四瀛，永有所賴。」
是日 ，肥前、豐後兩國百姓窮困者九千餘人，復一年。
辛巳 ，有鳥，集殿前松樹。俗名古古鳥，其鳴自呼。左近衛將曹-神門-氏成，射之。應弦而墜。帝甚稱善，賜絹數疋。
壬午 ，陸奧國奏曰：「去年不登，百姓困窮，兵士逃亡，已乏屯戍。今虎狼之類，爭事強盜，逆亂之萌，近在目前。請發援兵一千人，以備不虞。」敕許發一千人。
五月，甲申朔戊子 ，停騎射走馬之觀。
戊戌 ，敕陸奧國，以穀一萬石，賑給俘夷。
庚子 ，地震。
甲辰 ，從五位下-笠朝臣-豐興，為河內守。橘朝臣-高宗，為上總介。橘朝臣-仲宗，為肥後介。
乙巳 ，從五位下-藤原朝臣-貞敏、藤原朝臣-諸葛、三統宿禰-真淨等，為次侍從。
己酉 ，賜加賀國節婦-和邇部-廣刀自女，爵二級。廣刀自女，年十四，適山城國人-秦-真勝。真勝亡後，廬於冢側，于今卅餘年。追慕其夫，言及哀泣。
是月 ，甚寒，山北微雪。記灾也。
六月，甲寅朔 ，以大和國金峰神，預於相嘗月次并神今食祭也。
甲子 ，帝不御神嘉殿。所司奉祭如常儀。
丙寅 ，左大臣-正二位-源朝臣-常，薨。大臣，是嵯峨太上天皇子，源氏第三郎。母-飯高氏。太上天皇見其操行深沈，風神清爽，寵愛殊於他子矣。天長五年正月，敘從四位下。七年六月，敘從四位上，為兵部卿。八年正月，敘從三位。九年十一月，為中納言。十年三月，加正三位。承和四年六月，兼為左近衛大將。五年正月，為大納言。七年八月，為右大臣，兼為皇太子傅。八年十一月，敘從二位。十一年七月，轉左大臣。嘉祥三年四月，敘正二位。薨時年卌三。大臣，容儀閑雅，言論和順。才能之士，推引而進。讒佞之徒，惡而不親。時人以為，誠是丞相之器也。
丁卯 ，贈正一位。〈源常〉朝廷依舊，遣監喪贈位使等。依有遺令，喪家確辭不受。
丙子 ，大法師惠達，為律師。
丁丑 ，請僧卅二口於冷然院，讀大般若經，限三日訖。
己卯 ，加伊豆國三嶋大神，從四位下。阿波咩命神、物忌奈命神、伊古奈比咩神，並正五位下。阿米都和氣命神、伊太豆和氣命神、阿豆佐和氣命神、波布比咩命神等，並授從五位上。
壬午 ，加肥後國健磐龍命神，封卅戶。
癸未 ，地震。
秋七月，甲申朔 ，日有蝕之。
甲辰 ，從五位上-藤原朝臣-本雄，為伊勢權介，刑部大輔如故。
乙巳 ，備前國貢一伊蒲塞，斷穀不食。有敕：「安置神泉苑。」男女雲會，觀者架肩，市里為之空。數日之間，遍於天下，呼為聖人，各乞私願。伊蒲塞仍有許諾。婦人之類，莫不眩惑奔咽。後月餘日，或云：「伊蒲塞夜人定後，以水飲送數升米，天曉如廁。」有人窺之，米糞如積。由是，聲價應時減折。兒婦人猶謂之：「米糞聖人。」
丙午 ，石見國言：「醴泉出。三日乃涸。」
己酉 ，詔遠江國：「以剩田七町，施尼妙長。」
庚戌 ，遣使者向伊勢太神宮，豫請止風雨。
是日 ，暴風，發屋拔木。須臾甚雨，洪水汎溢。當時有識甚有疑恠。
三、刀岐直川人等賜姓滋岳朝臣
八月，癸丑朔 ，地震。
加置陸奧國少掾一員。
丙寅 ，皇太子始謁覲。
戊辰 ，陸奧國馳驛上奏：「鎮守將軍-從五位下-伴宿禰-三宗，卒。」三宗者，正六位上-真意之子也。真意，是正五位下-氏上之子也。三宗，元名健宗，當伴-健岑配流之時，惡避其相涉，改為三宗。嘉祥四年正月，敘從五位下，為鎮守將軍，兼為下野權介。仁壽四年，遷為武藏權介。三宗，撫邊有方，膽略著聞。病卒，民夷傷之。時年五十九。
己巳 ，授右近衛將監-正六位上-文室朝臣-道世，從五位下，拜陸奧鎮守將軍。
庚辰 ，右大臣-正二位-藤原朝臣-良房，兼為左近衛大將。大納言-從二位-源朝臣-信兼，為右近衛大將。權中納言-從三位-藤原朝臣-良相，為大納言，陸奧出羽按察使如故。參議-正三位-藤原朝臣-長良，為權中納言，左衛門督如故。參議-從三位-平朝臣-高棟，為春宮大夫。源朝臣-融，為伊勢守，右衛門督如故。從四位上-源朝臣-多，為參議，備中守如故。從三位-高枝王，為大藏卿，越前權守如故。從五位下-藤原朝臣-良繩，為春宮亮，侍從、內藏助、播磨介如故。從四位上-源朝臣-冷，為右馬頭。從五位下-橘朝臣-三夏，為散位頭。
丁丑 ，散位-外從五位下-名草宿禰-豐成，卒。豐成，少學老莊，長讀五經，義理頗通，學徒多屬。天長七年，為大學博士。承和四年，為直講。八年，轉為助教。十一月，敘外從五位下。十一年正月，以其老耆，遙授駿河介，以充教授之資。卒時年八十三。
九月，癸未朔丁亥 ，無品-明子內親王，薨。內親王，淳和太上天皇第七女。母-右大臣正二位清原真人夏野之女-春子也。
陰陽權允-兼陰陽博士-正六位上-刀岐直-川人、上總少目-從六位上-刀岐直-雄貞等，賜姓-滋岳朝臣。〈大日本史方技列傳有滋岳川人傳，可參看。〉
辛卯 ，重陽節也。帝御南殿，賜宴侍臣，命樂賦詩如常。
壬辰 ，遣使者向伊勢太神宮，奉幣。
壬寅 ，地震。
乙巳 ，從三位-藤原朝臣-良相，為右近衛大將，大納言如故。從四位下-藤原朝臣-良仁，為大舍人頭，中宮亮、木工頭如故。從四位下-春澄朝臣-善繩，為刑部大輔，但馬守如故。從五位下-藤原朝臣-廣基，為春宮大進。從四位上-源朝臣-勤，為右近衛中將，阿波守如故。
辛亥 ，陸奧國百姓，復一年。
冬十月，壬子朔 ，賜飲侍臣如常。
庚申 ，正五位下-備前守-藤原朝臣-大津，卒。大津者，贈左大臣-從一位-內麻呂第九之子也。大津，身長短小，而意氣難奪。尤善步射，頗超等輩。年十八，為大舍人大允，後出為常陸大掾，還為右近衛將監。天長三年，敘從五位下，為備後守。頗有聲譽，民庶歌恩。九年，為大監物。十年，遷為散位頭。承和元年，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:43:38-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>