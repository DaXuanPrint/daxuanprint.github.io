<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,原序,进续后汉书表,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,义例,续后汉书音义卷一,续后汉书音义卷二,续后汉书音义卷三,续后汉书音义卷四,萧常续后汉书全文在线阅读,萧常续后汉书全文在线下载,大玄古籍书库">
<meta name="description" content="纪传体三国史。南宋萧常撰。47卷。萧常吉州庐陵(今江西吉安)人，乡贡进士。父寿朋病陈寿《三国志》帝魏黜蜀，欲为更定，未及成书而卒。萧常因述父志，费时20载撰为此书。以蜀国为正统，起昭烈帝刘备章武元年(221)，迄后主刘禅炎兴元年(263)。分帝纪2卷，年表2卷，列传18卷，以吴、魏为载记，凡20卷。又别为音义4卷，义例1卷。因蜀汉昭烈帝续汉献帝，故名《续后汉书》。取材以《三国志》为主，多援引裴注，建安以前或据范晔《后汉书》。是书义例精审，笔削谨严，颇得史法，然偶有讹误。有《丛书集成初编》本，附有清郁松年撰">
<title>萧常续后汉书_萧常_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">萧常续后汉书</span> <br/>
          作者： <span class="inputVal" id="bkauthor">萧常</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]199911</span> <br/>
          说明： <span class="inputVal" id="bkdec">纪传体三国史。南宋萧常撰。47卷。萧常吉州庐陵(今江西吉安)人，乡贡进士。父寿朋病陈寿《三国志》帝魏黜蜀，欲为更定，未及成书而卒。萧常因述父志，费时20载撰为此书。以蜀国为正统，起昭烈帝刘备章武元年(221)，迄后主刘禅炎兴元年(263)。分帝纪2卷，年表2卷，列传18卷，以吴、魏为载记，凡20卷。又别为音义4卷，义例1卷。因蜀汉昭烈帝续汉献帝，故名《续后汉书》。取材以《三国志》为主，多援引裴注，建安以前或据范晔《后汉书》。是书义例精审，笔削谨严，颇得史法，然偶有讹误。有《丛书集成初编》本，附有清郁松年撰《续后汉书札记》1卷。</span> <br/>
          封面： <span class="inputVal" id="bkimg">Z_6886.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]萧常续后汉书
[book_author]萧常
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]199911
[book_dec]纪传体三国史。南宋萧常撰。47卷。萧常吉州庐陵(今江西吉安)人，乡贡进士。父寿朋病陈寿《三国志》帝魏黜蜀，欲为更定，未及成书而卒。萧常因述父志，费时20载撰为此书。以蜀国为正统，起昭烈帝刘备章武元年(221)，迄后主刘禅炎兴元年(263)。分帝纪2卷，年表2卷，列传18卷，以吴、魏为载记，凡20卷。又别为音义4卷，义例1卷。因蜀汉昭烈帝续汉献帝，故名《续后汉书》。取材以《三国志》为主，多援引裴注，建安以前或据范晔《后汉书》。是书义例精审，笔削谨严，颇得史法，然偶有讹误。有《丛书集成初编》本，附有清郁松年撰《续后汉书札记》1卷。
[book_img]Z_6886.jpg


[book_title]目录
钦定四库全书　　　　　史部四
续後汉书目録　　　　　别史类
卷一
帝纪一
昭烈皇帝
卷二
帝纪二
少帝
卷三
年表一
建安以来诸侯表
卷四
年表二
章武以来吴魏表
卷五
列传一
昭烈甘皇后　　　昭烈穆吴皇后
昭烈孙夫人　　　少帝敬哀张皇后少帝张皇后　　　少帝李昭仪
甘陵王永　　　　安平悼王理
太子璿　　　　　北地王谌
卷六
列传二
陈登【陈志入魏】　　袁涣
邴原　　　　　　陆绩
卷七
列传三上
诸葛亮【上】
卷八
列传三下
诸葛亮【下　子乔】
卷九
列传四
关羽　　　　　　张飞
马超　　　　　　黄忠
赵云【陈到】
卷十
列传五
龎统　　　　　　法正
徐庶　　　　　　董和【胡济】
刘巴
卷十一
列传六
许靖　　　　　　麋竺【孙乾】
简雍　　　　　　伊藉
秦宓　　　　　　马良
邓芝　　　　　　宗预【廖化】
卷十二
列传七
陈震　　　　　　董允【陈只　董恢】吕乂【杜祺　刘干】　杨洪【何只】
杨顒　　　　　　姚伷【马勲　马齐】王谋【赖恭　恭子衣　何宗　习祯　殷观】董厥【樊建】
卷十三
列传八
刘封【孟达】　　　　彭义
廖立　　　　　　李平【即李严】
刘琰　　　　　　马谡
魏延　　　　　　杨仪【兄虑】
卷十四
列传九
蒋琬【刘敏】　　　　费禕
李福
卷十五
列传十
霍峻【子弋】　　　　王连
向朗【兄子宠】　　　张裔
吴懿【族弟班】　　　费诗
李朝
卷十六
列传十一
黄权【子崇】　　　　李恢
王平【句扶】　　　　吕凯【王伉】
马忠　　　　　　张嶷
卷十七
列传十二
姜维　　　　　　张翼
王嗣
卷十八
列传十三
杨戱　　　　　　许慈【胡潜】
孟光　　　　　　来敏
尹默【李譔　陈术】　郤正
卷十九
列传十四
谯周【黄皓】
卷二十　　　孝友
列传十五
李宓　　　　　　孟宗
陈表　　　　　　张范
卷二十一　　忠义
列传十六
金禕【耿纪　韦晃　吉本　本子邈　邈弟穆】
魏讽　　　　　　傅彤【子佥】
诸葛瞻【子尚】　　　程畿
严顔　　　　　　杜德【秦旦　张羣黄强】
邵畴　　　　　　常播
张悌　　　　　　石伟
卷二十二　　隐逸
列传十七
管宁　　　　　　张臶【胡昭】
焦先　　　　　　扈累【石德林】
杜微　　　　　　刘頴
卷二十三　　方技
列传十八
李意其　　　　　周羣【张裕】
吴范【魏滕】　　　　赵达
刘惇【葛衡】　　　　皇象
杜夔　　　　　　马钧
朱建平　　　　　周宣【赵直】
管辂
卷二十四
吴载纪一
孙坚　　　　　孙策
孙权
卷二十五
吴载纪二
孙亮　　　　　孙休
孙皓　　　　　孙登【谢景】
孙和　　　　　孙静【峻　綝　瑜　皎　奂张梁】
孙賫【弟辅】　　　　孙翊【弟匡】
孙韶
卷二十六
吴载纪三
刘繇　　　　　士爕
太史慈　　　　朱治
卷二十七
吴载纪四
张昭【子承休】　　　顾雍【子邵　邵子谭孙承】诸葛瑾【子恪　聂友】
卷二十八
吴载纪五
张紘　　　　　　步隲
严畯【裴玄　程秉】　阚泽【唐固】
薛综　　　　　　是仪
胡综
卷二十九
吴载纪六
周瑜　　　　　　鲁肃
吕蒙
卷三十
吴载纪七
程普【韩富】　　　　黄盖
蒋钦【徐盛】　　　　周泰
陈武【子修　修弟表】董袭【凌统】
甘宁　　　　　　潘璋【丁奉】
卷三十一
吴载纪八
朱然【施绩】　　　　朱桓【子异】
吕范【子据】　　　　贺齐【孙邵】
卷三十二
吴载纪九
潘濬　　　　　　吴岱【徐原】
全综【骆统】　　　　周鲂
锺离牧　　　　　留赞
卷三十三
吴载纪十
陆逊【子抗　弟瑁　族子凯】
卷三十四
吴载纪十一
虞翻　　　　　　张温【暨艳】
韦昭　　　　　　王蕃【楼玄】
华核　　　　　　吾粲【朱据】
滕胤
卷三十五
吴载纪十二
赵咨　　　　　　沈珩
郑泉　　　　　　冯熙
陈化　　　　　　李衡【谷利】
卷三十六
魏载纪一
曹操　　　　　　曹丕
曹叡【叡子芳　丕孙髦　操孙奂】
卷三十七
魏载纪二
曹彰【弟植　冲】　　曹仁
曹洪　　　　　　曹休
曹真【子爽】　　　　夏侯惇【族弟渊　渊从子尚　尚子玄】
卷三十八
魏载纪三
荀彧　　　　　　董昭
华歆　　　　　　荀攸
贾诩　　　　　　程昱
刘?　　　　　　蒋济
卷三十九
魏载纪四
锺繇　　　　　　陈羣【子泰】
陈矫【徐宣　卫臻】　卢毓
杜畿【子恕】　　　　郑浑
卷四十
魏载纪五
王朗【子肃】　　　　王弼
王粲【徐干　陈琳　孔璋阮瑀　应瑒　刘桢】
卫觊　　　　　　刘劭
傅嘏　　　　　　崔林
杨俊　　　　　　高堂隆
卷四十一
魏载纪六
崔琰　　　　　　毛玠
鲍勋　　　　　　徐邈
胡质　　　　　　桓阶
裴潜　　　　　　梁习
司马朗
卷四十二
魏载纪七
田畴　　　　　　王修
常林　　　　　　和洽
杨阜　　　　　　辛毗
卷四十三
魏载纪八
贾逵　　　　　　苏则
任峻　　　　　　张既
杜袭　　　　　　高柔
刘放
卷四十四
魏载纪九
张辽【乐进　李典臧覇】　张合
龎德【许褚　典韦阎温　龎淯】　文聘【吕?】
满宠【田豫　郭淮】　王凌【毋丘俭　文钦诸葛诞】
王昶　　　　　　王基
邓艾
义例
音义四卷
【臣】等谨案续後汉书四十九卷宋萧常撰常庐陵人乡贡进士初常父夀朋病陈夀三国志帝魏黜蜀欲为更定未及成书而卒常因述父志为此书以昭烈帝为正统作帝纪二卷年表二卷列传十八卷以吴魏为载记凡二十卷又别为音义四卷义例一卷於蜀志增传四十二废传四移魏志传入汉十吴志废传二十魏志废传八十九多援裴注以入传其增传亦皆取材於注间有注所未及者建安以前事则据范书建安以後则不能复有所益盖其大旨在书法不在事实也然其义例精审颇得史法如魏吴诸臣本附见二国载记之後而中有一节可名如孟宗陈表等则别入孝友传杜德张悌等则别入忠义传管寜吴范等则别入隐逸方技传体实本之晋书又曹操封魏公加九锡等事陈志皆称天子命公而此乃书操自为云云则本之范蔚宗後汉书本纪其他笔削亦类多谨严惟陈志先主传称封涿县陆城亭侯而常於昭烈纪但云封陆城侯陈志建安十四年魏延为都督而常则云拔魏延为镇远将军裴注既无此语不知常何所本然常之所长不在考证殆偶然笔悮非别有典据也常成此书时尝以表自进於朝所列但有本纪表传载记而无音义至周必大序始并音义言之或成书之後又续辑补入欤乾隆四十四年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
续後汉书原序
曹氏代汉名禅实簒特新莽之流亚丕登坛自形舜禹之言固不敢欺其心矣今向千载人之好恶岂复相沿而苏轼记王彭之说以为涂巷谈三国时事儿童听者闻刘败则颦蹙曹败则称快遂谓君子小人之泽百世不斩兹岂人力强致也与陈寿身为蜀人徒以仕屡见黜父又为诸葛所髠於刘氏君臣不能无憾着三国志以魏为帝而指汉为蜀与孙氏俱谓之主设心已偏故凡当时祫祭高帝以下昭穆制度皆畧而不书方见乞米於人欲作佳传私意如此史笔可知矣其死未几习凿齿作汉晋春秋起光武终愍帝以蜀为正魏为簒谓汉亡仅一二年则已为晋炎兴之名天实命之是盖公论也然五十四卷徒见於唐艺文志本朝太平御览之目逮仁宗时修崇文总目其书已逸或谓世亦有之而未之见也幸晋史载所着论千三百余言大旨昭然刘知几史通云备王道则曹逆而刘顺近世欧阳修议正统不黜魏其宾客章望之着明统论辨之见於国史张栻经世纪年直以先主上继献帝为汉而附魏吴于下方皆是物也今庐陵贡士萧常潜心史学谓古以班固史为汉书范煜史为後汉书乃起昭烈章武元年辛丑尽少帝炎兴元年癸未为续後汉书既正其名复择注文之善者并书之积勤二十年成帝纪年表各二卷列传十八卷吴载记十一卷魏载记九卷别为音义四卷惜乎寿疏畧於前使常不得追记英贤宪章于後以释裴松之之遗恨也昔周东迁寖以微弱至春秋时仅为王城而吴楚强大绵地数千里皆僭称王圣人断然以夷狄子之昭烈土地甲兵甚非周比兴於汉中适与沛公始封国号同天时人事决非偶然孔子复生必有以处此乃为首探魏文当日之心次举苏氏百世之说以合习氏之论而证旧志之非作续後汉书序庆元六年庚申二月望少傅观文殿大学士致仕益国公食邑一万四千六百户食实封五千四百户周必大书

[book_title]进续后汉书表
进续後汉书表
臣常言名义至重信古今之不渝书法匪轻虽毫厘之必计理不可易事固当然窃观鲁史之文仰识宣尼之志盟会所列敢辱天子之尊王人虽微必叙诸侯之上僭如吴楚爵不过子盛若威文号止称侯盖天常尊地常卑转移不可譬履虽新冠虽敝顚倒弗容载惟圣经笔削之言深疾史氏抑扬之谬彼妄肆一时之意盖莫如三国之书既纪曹而传刘复贬汉而为蜀以鬼蜮之雄而接东京正统以高文之胄而与孙权并称徒知崇伪而黜真宁识尊王而贱伯不可以训莫甚于斯是用质之古人揆之公议一切反之于正多言守之以中爰痛辟于淫辞庶少扶于名教恭惟皇帝陛下广渊齐圣缉熙光明推太宗开卷有益之诚佩高庙放心莫收之戒每于经筵之暇及夫史学之传独全深识远览之明力主大公至正之道如臣末学为时鄙儒自幼承师法于先臣有志明天下之大义凡疑似是非之际必反覆辨析其间名不假人斥垣衍帝秦之论物不失旧大少康祀夏之功非固徇管见臆决之私直欲还天理人心之正采诸儒之遗说更再世以成书小道或有可观多见其不知量仅足厠兔园之列讵敢追麟笔之余藏名山副在京师论次愧十年之作閲书林幸乎东观宴闲禆乙夜之观所有臣编次续後汉书纪表列传载记总计四十二卷谨缮写成八册随表上进以闻臣常诚惶诚恐顿首顿首谨言

[book_title]卷一
钦定四库全书
续後汉书卷一　　　　　　宋　萧常　撰帝纪一
昭烈皇帝讳备字玄德景帝子中山靖王胜之後也胜子贞元朔二年封陆城侯因家於涿郡祖雄举孝亷官至东郡范令父弘亦仕州郡昭烈生於桓帝延熙四年少孤与母贩履织席自给舍东南有桑高五丈童童如车盖或谓当出贵人昭烈与诸儿戏桑下曰吾当乘此羽葆车叔父子敬谓曰毋妄言族矣年十五母使行学与同宗刘德然辽西公孙瓒师事故九江太守同郡卢植德然父元起给其赀用与德然等元起妻有难色元起曰吾宗有此儿非常人也而瓒亦与友善昭烈不甚乐读书喜狗马音乐美丰仪身长七尺五寸垂手过膝顾自见其耳寡语言善下人喜怒不形於色好交豪侠年少争附之中山大贾张世平苏双等赀累千金见而异之多遗之金以故得合其衆灵帝中平元年黄巾贼帅张角起魏郡遣八使假善道以化天下隂相连结自称黄天分三十六部部各万人一时俱发天下响应州郡各举义兵昭烈帅其属从校尉邹靖讨黄巾有功除中山安喜尉其後有诏罢免军功为吏者昭烈亦在遣中顷之大将军何进遣都尉毋丘毅募兵丹阳昭烈与俱至下邳遇贼力战有功除下密丞复去官中平末至京师会董卓之乱义兵起昭烈亦聚衆从讨卓後为高唐令县为贼所残往奔幽州公孙瓒瓒表为别部司马使与青州刺史田楷拒冀州牧袁绍数有战功试守平原立领平原相郡人刘平素与昭烈有隙耻为之下结客刺之客不忍语之而去岁大饥民苦钞暴昭烈外御寇难内振贫乏士之至者必与同席而坐同器而食衆多归焉北海相孔融屯都昌为贼管亥所围遣太史慈来告急昭烈曰孔北海知世间有刘备耶即遣精兵三千赴之贼寻解散袁绍攻公孙瓒昭烈与田楷东屯齐献帝初平四年曹操攻徐州陶谦遣使告急於楷楷与昭烈救之时昭烈有兵千余及幽州乌丸杂胡骑又得饥民数千人既至谦以丹阳兵数千益之昭烈遂去楷归谦谦表为豫州刺史屯小沛兴平元年春操引兵还夏操复遣荀彧程昱等攻豫州昭烈为彧等所败冬谦病笃谓别驾麋竺曰非刘玄德不能安此州谦卒竺帅州人迎昭烈昭烈固辞典农校尉下邳陈登进曰汉室陵迟海内倾覆立功立事正在今日此州殷富户口百万欲屈使君抚临之昭烈曰袁公路近在寿春此君四世五公海内所归宜以州与之登曰公路骄豪非治乱之主今欲为使君合步骑十万上可以辅主济民成五伯之业下可以割地守境书功竹帛惟使君幸听登言孔融亦谓昭烈曰袁公路岂忧国忘家者耶冢中枯骨何足介意今日之事百姓与能天与不取悔不可追昭烈遂领徐州陈登遣使以奉昭烈之意告袁绍绍曰刘玄德弘雅有信义今徐州乐戴之诚副所望也二年二月董卓余衆李傕郭汜相攻三月李傕胁天子幸其营四月郭汜攻李傕傕移天子幸北坞张济自陕来和傕汜秋七月车驾东归杨定董承等侍送八月至新丰冬十月郭汜遣兵来逼乘舆杨定杨奉与战破之十一月傕汜等追乘舆战于东涧王师败绩车驾幸曹阳杨奉董承引韩暹李乐等帅师奉迎与傕等战破之十二月车驾乃进傕等复来追王师大败进幸陕北渡河至安邑是岁孙策始据江东
建安元年五月改元夏袁术来攻昭烈使司马张飞守下邳自将拒术於盱眙淮隂相持累月下邳相曹豹陶谦故将也与飞相失飞杀之城中乖乱术与吕布书劝令袭下邳布即引军东下中郎将丹阳许耽反迎之飞败走昭烈失其孥转军海西遣使与布连和布亦愤术转饷不继乃召昭烈还其孥复以为豫州刺史与并力击术昭烈屯小沛秋七月车驾至雒阳曹操表昭烈为镇东将军封宜城亭侯八月操自领司隶校尉録尚书事操杀侍中台崇尚书令冯硕等以卫将军董承为辅国将军庚申天子迁都于许冬曹操自为司空百官总已以听袁术遣其将纪灵等步骑三万复来攻昭烈求救于吕布布帅步骑千余来援灵等闻布至皆敛兵布要灵等与昭烈释憾遂各解去昭烈合兵复得万余人布衔之自来攻昭烈复败因诣曹操操厚遇之表为豫州牧与俱至沛收散卒给其粮益与之兵使东击布二年春袁术僭号于淮南秋曹操大败之术走渡淮韩暹杨奉寇掠徐扬间昭烈要击尽斩之
三年夏吕布复与袁术通使其中郎将高顺骑都尉张辽来攻曹操使夏侯惇来救不利九月顺破沛城昭烈脱身去复失其孥十月曹操自引兵助昭烈围布於下邳禽之昭烈复得其孥从操还许操表为左将军是岁天子遣谒者裴茂帅诸将诛李傕夷三族郭汜为其将伍习所杀
四年夏表术欲繇徐州北从袁绍曹操遣其将朱灵从昭烈要击之程昱郭嘉闻昭烈行言於操曰刘备不可纵操悔追之不及昭烈之未东也与帝舅车骑将军董承偏将军王服吴子兰越骑校尉种辑等受天子衣带中密诏诛操操未之知从容谓昭烈曰今天下英雄惟使君与操耳本初之徒不足数也昭烈谓事泄方食失匕箸时适雷震因谓操曰圣人云迅雷风烈必变良有以也一震之威乃至是耶遂与承等合谋会东出未至术病死昭烈遂据下邳朱灵等还昭烈乃杀操徐州刺史车胄留关羽守下邳身还小沛郡县多叛操为昭烈守有衆数万遣孙乾与袁绍连和操使其将刘岱王忠来攻昭烈大败之
五年春董承等事觉曹操杀承等夷其族操欲自来攻其下皆曰与公争天下者袁绍也今弃绍而东若何操曰刘备人杰也今不击必为後患袁绍虽有大志而见事迟必不动也遂来攻昭烈败绩操收其孥并获关羽以归昭烈趣青州青州袁谭昭烈故茂才也将步骑来迎因至平原谭驰使白绍绍去邺二百里奉迎父子倾心敬之月余所失亡士卒稍稍来集曹操与绍相拒於官渡汝南黄巾刘辟等叛操应绍绍遣辟等从昭烈徇许下关羽来归操使曹仁等来拒昭烈还绍军知绍无成隂?去计乃说绍南连荆州牧刘表昭烈遂将其兵至汝南汝南贼龚都帅衆降合数千人操使其将蔡扬来攻昭烈大破之临阵斩扬是岁绍与操相持于官渡绍军大溃孙策卒弟权袭其业
六年春昭烈顿军汝南秋曹操来攻昭烈遣麋竺等与刘表相闻表郊迎之待以上宾之礼益其兵使屯新野荆州豪杰归之日益多表疑焉使拒夏侯惇于禁等於博望久之昭烈设伏伪遁惇等追之大为伏兵所破昭烈尝於表坐起如厠顾见其髀里肉生慨然流涕还席表怪问之昭烈曰平时身不离鞍髀里肉消今不复骑髀肉遂生日月若驰老将至矣而功业不建是以悲耳七年夏袁绍卒其子谭尚相攻
九年秋曹操破袁尚自领冀州牧
十年曹操败袁谭於青州杀之
十一年曹操废齐北海阜陵下邳常山甘陵济隂平原八王除其国
十二年曹操北攻乌丸昭烈说刘表袭许表不能用及操自柳城还表谓昭烈曰不用公言失此大机昭烈曰今天下分裂日寻干戈事会之来岂有既哉若能应之於後则此未足为恨也是岁始用南阳人诸葛亮十三年夏曹操自为丞相秋八月操杀太中大夫孔融夷其族操攻刘表会表卒其子琮代立屯襄阳昭烈屯樊九月操军至新野琮遣人约降昭烈不虞操之卒至遂将其衆去诸葛亮徐庶等并从昭烈过襄阳亮说昭烈攻刘琮荆州可有昭烈曰吾不忍也乃驻马呼琮琮惧不能去遂降於操琮左右及荆州人多归昭烈比到当阳衆十余万辎重数千两日行十余里别遣关羽乘船数百艘使会江陵或谓昭烈宜速行保江陵今虽拥大衆被甲者少若操兵至何以拒之昭烈曰夫济大事必以人为本今人归吾吾何忍弃去操以江陵有军实恐昭烈据之乃轻军到襄阳闻昭烈已过即以精骑五千来追一昼夜行三百余里及於当阳之长阪昭烈兵不利乃弃其孥与诸葛亮张飞等数十骑从间道走汉津适与羽船会得济沔会刘表长子江夏太守琦衆万余人未有所乡乃与俱至夏口先是孙权遣鲁肃吊刘表二子并令与昭烈相结肃未至而操已向荆州肃与昭烈遇於当阳因致权意且谓昭烈曰孙讨虏聪明仁惠敬贤礼士据有六郡兵精粮多足以立事今为君计莫若自结于东共济世业昭烈喜既至夏口即遣亮随肃诣权且请兵击操权遣周瑜程普等水军数万会昭烈十二月昭烈以其衆会吴师及操战于赤壁大败之尽焚其舟舰操走昭烈复与吴师水陆俱进追至南郡时操军复饥疫死者大半操之北走也留曹仁等守南郡昭烈屯油江口表刘琦为荆州刺史分遣诸将南徇四郡武陵太守金旋长沙太守韩玄桂阳太守赵范零陵太守刘度皆举郡降庐江营帅雷绪帅衆数万来归以诸葛亮为军师中郎将使督零陵桂阳长沙三郡调其租赋以充军实
十四年冬曹仁等败委城北走周瑜领南郡太守屯江陵昭烈表孙权行车骑将军领徐州牧会刘琦卒羣下推昭烈领荆州牧治公安权进其妺於昭烈
十五年昭烈会孙权於京口於是尽有荆州之地是岁权遣使来告欲共取蜀或以为宜听许吴终不能越荆以有蜀蜀地可为己有荆州主簿殷观进曰若为吴先驱进未能克蜀退为吴所乘即事去矣今但可赞其伐蜀而以新得诸郡未可发兵为解吴必不敢越我而独取蜀如此进退之计两得昭烈从之权果辍计迁观别驾从事
十六年春曹操自以其子丕为五官中郎将为丞相副益州牧刘璋闻操将遣锺繇等向汉中攻张鲁大恐别驾从事蜀郡张松说璋曰曹操兵强无敌於天下若因张鲁之资以取蜀谁能御之璋曰吾固忧之而未知所出松曰刘豫州使君之肺腑而曹操之深雠也且善用兵若使之讨鲁鲁必破鲁破则益州强操虽来无能为也璋然之主簿黄权固争不可从事广陵王累倒悬於州门以谏璋皆不纳使其郡校尉法正帅兵四千人迎昭烈敕所在供奉前後赂遗以巨亿计正因陈益州可取之策治中从事龎统亦说昭烈曰荆州荒残人物凋瘁东有孙权北有曹操难以得志今益州国富兵强户口百万宝货山积可借此以定大事昭烈曰今与吾水火者曹操也操以急吾以寛操以暴吾以仁操以谲吾以正事乃可成今以小故而失信义於天下吾所不取统曰权变从时固非一道所能尽兼弱攻昩五伯之事逆取顺守报之以义事定之後封以大国何负於信今日不取终为人利耳昭烈遂行留诸葛亮关羽等守荆州自将步卒万人入益州至涪璋自出迎张松使法正啓昭烈龎统亦进说可於会袭璋昭烈曰初入其国恩信未孚此大事不可仓卒璋推昭烈行大司马领司隶校尉昭烈亦推璋行镇西大将军领益州牧璋於是益昭烈兵使击张鲁又领督白水军昭烈并军三万余人车甲器械资货甚盛璋还成都昭烈北至葭萌未即讨鲁厚施恩德以结民心是岁孙权徙治秣陵
十七年春曹操矫天子命赞拜不名入朝不趋劒履上殿如萧何故事冬操攻孙权权遣使来告急昭烈使谓璋曰曹操攻吴吴忧危急孙氏与孤本为唇齿又乐进在青泥与关羽相拒今不往救羽进必大克转畧州境其忧有甚于张鲁鲁自守之贼不足虑也乃从璋求益万兵及军资欲东行璋许兵四千余所求皆给半张松书与昭烈及法正曰今大事垂立何为释此去乎松兄广汉太守肃惧祸及白发其谋於是璋收斩松嫌隙始开矣璋敕关戍诸将文书勿使关通昭烈昭烈大怒召璋白水军督杨怀高沛责以无礼斩之乃使黄忠卓膺勒兵攻璋昭烈径至关中质诸将并士卒妻子引兵与忠膺等进至涪据其城璋使刘璝冷苞张任邓贤等拒於涪璝等皆败退保緜竹
十八年春刘璋复使李严督緜竹诸军严帅衆降昭烈兵益张分遣诸将平定郡县进围雒城诸葛亮张飞赵云等将兵泝江定白帝江州江阳惟关羽留镇荆州是岁曹操自为魏公加九锡又以其三女为天子贵人十九年夏拔雒城进围成都征西将军马超以其衆自汉中来归拜平西将军围城数十日刘璋出降迁之于南郡公安时蜀中殷富昭烈大飨士卒取城中赀财分赐将士而还其谷帛昭烈复领益州牧诸葛亮为股肱法正为谋主关羽张飞马超为爪牙许靖麋竺简雍为宾客如董和黄权李严等皆璋之所信用吴懿费观等又璋之姻戚而刘巴辈亦宿昔之所忌恨皆处之显任尽其器能有志之士无不竞劝十一月曹操弑皇后伏氏灭其族并杀二皇子昭烈闻之发丧制服曰老贼不死祸乱未已操又自置旄头宫殿设锺虡是岁分广汉为梓潼郡
二十年春曹操自以其女为天子皇后又矫制命已承制封拜诸侯守相孙权以昭烈已得益州来求荆州昭烈曰须得凉州当以荆州相与权怒乃遣吕蒙袭夺长沙零陵桂阳三郡昭烈帅师五万下公安关羽入益阳秋曹操取汉中张鲁走巴西孙权请和分荆州之江夏长沙桂阳东属南郡零陵武陵西属引军还江州冬遣黄权帅师迎张鲁未至鲁已降操操还令夏侯渊张合屯汉中合等数犯巴境昭烈遣张飞帅师进次宕渠与合等战于瓦口大败之合等收余衆走南郑昭烈亦还成都
二十一年夏曹操自进号魏王秋操杀琅邪王熙除其国
二十二年夏曹操僭天子旌旗出警入跸冬操冕十有二旒乘金根车驾六马设五时副车又自以其子丕为魏太子昭烈帅诸将进兵汉中遣将军张飞马超吴兰屯下辨操使其将曹洪等来拒
二十三年春正月京兆金禕太医令吉本少府耿纪丞相司直韦晃等愤曹操窃国起兵诛之不克夏昭烈分遣吴兰雷铜等入武都为操军所败兰死之昭烈次于阳平讨夏侯渊张合
二十四年春正月昭烈自阳平南渡沔水缘山稍前营于定军兴势渊等帅其衆来拒昭烈使讨虏将军黄忠乘高鼓噪攻之大破其军临阵斩渊及操所遣益州刺史赵顒等张合走三月曹操帅其衆自长安入斜谷昭烈曰操虽来无能为也我必有汉中矣及操至昭烈坚壁以老其师操军士降者日益多乃遣将军赵云击之操军大败堕汉水死者万数夏五月操悉军走昭烈遂有汉中遣孟逹自秭归北攻操之房陵杀其守蒯祺又遣刘封孟达李平等攻申耽於上庸耽举郡降秋七月羣下上昭烈为汉中王表於天子曰平西将军都亭侯臣马超左将军长史镇军将军臣许靖营司马臣龎羲议曹从事中郎将臣射援军师将军臣诸葛亮荡寇将军汉寿亭侯臣关羽征虏将军新亭侯臣张飞征西将军臣黄忠镇远将军臣赖恭扬武将军臣法正兴业将军臣李严等一百二十人言曰昔唐尧至圣而四凶在朝周成仁贤而四国作难高后称制而诸吕窃命孝昭幼冲而上官逆谋皆凭世宠藉履国权穷凶极乱社稷几危非大舜周公朱虚博陆则不能流放禽讨安危定倾伏惟陛下诞资圣德统理万邦而遭厄运不造之艰董卓首难荡覆京畿曹操阶祸窃执天衡皇后太子并罹弑虐剥乱天下残毁民物久令陛下蒙尘忧厄幽处虚邑人神无主遏絶王命厌昩皇极欲盗神器左将军领司隶校尉豫荆益三州牧宜城亭侯备受朝爵秩念在输力以徇国难覩其机兆赫然愤发与车骑将军董承同谋诛操将安国家克宁旧都会承机事不密令操游魂得遂长恶残泯海内臣等每惧王室大有阎乐之祸小有定安之变夙夜惴惴战栗累息昔在虞书敦叙九族周监二代封建同姓诗着其义历载长久汉兴之初割裂疆土尊王子弟是以卒折诸吕之难而成大宗之基臣等以备肺腑枝叶宗子藩干心在国家念在弭乱自操破於汉中海内英雄望风蚁附而爵号不显九锡未加非所以镇卫社稷光昭万世也奉辞在外礼命断絶昔河西太守梁统等值汉中兴限於山河位同权均不能相帅咸推窦融以为元帅卒立效绩摧破隗嚣今社稷之难急於陇蜀操外吞天下内残羣僚朝廷有萧墙之危而御侮未建可为寒心臣等辄依旧典封备汉中王拜大司马董齐六军纠合同盟埽灭凶逆以汉中巴蜀广汉犍为为国所署置依汉初诸侯王故典夫权宜之制苟利社稷专之可也然後功成事立臣等退伏矫制之罪虽死无恨遂於沔阳设坛塲陈兵衆羣臣陪位读奏讫御王冠于昭烈昭烈上言天子曰臣以具臣之才荷上将之任董督三军奉辞于外不能扫除寇难靖安王室久使陛下圣教陵迟六合之内否而未泰惟忧反侧疢如疾首曩者董卓首为乱阶自是之後羣凶纵横残剥海内赖陛下圣德威灵人神同应或忠义奋讨或上天降罚暴逆并殪惟独曹操久未枭除侵擅国权恣心极乱臣昔与车骑将军董承协谋讨操机事不密承见陷害臣播越失据忠义不果遂使操穷凶极逆主后遇弑皇子被害虽纠合同盟念在奋力而懦弱不武历年未効常恐殒殁孤负国恩寤寐永叹夕惕若厉今臣羣僚以为在昔虞书敦叙九族庶明厉翼五帝损益此道不废周监二代并建诸姬实赖晋郑夹辅之福高祖龙兴尊王子弟大啓九国卒斩诸吕以安太宗今操恶直丑正实繁有徒包藏祸心簒盗已显既宗社微弱帝族无位斟酌古式依假权宜上臣大司马汉中王臣伏自三省受国厚恩荷任一方陈力未効所获已多不宜复忝高位以重罪谤羣臣见逼迫臣以义臣退惟寇贼不枭国难未已宗庙倾危社稷将坠诚臣忧责碎首之负若应权通变以宁靖圣朝虽赴水火所不得辞敢虑常宜以防後悔辄顺衆议拜受印玺以崇国威仰惟爵号位高宠厚俯思报効忧深责重惊怖累息如临于谷尽力输诚奬厉六师率齐羣义应天顺时扑讨凶逆以宁社稷以报万分谨拜章因驿上还所假左将军宜城亭侯印绶於是还治成都以许靖为太傅法正为尚书令关羽为前将军张飞为右将军马超为左将军黄忠为後将军拔魏延为镇远将军领汉中太守镇汉川九月曹操相国西曹掾济隂魏讽等愤操将簒汉欲举兵诛之事泄为操所害是岁前将军关羽帅师攻曹仁於樊操遣于禁等七军救之羽大破禁军尽虏禁等步骑三万送江陵又斩其将龎德等梁郊陆浑羣豪皆输欵於羽时羽威震华夏自许以南郡县皆应羽操惧议徙都以避之会孙权袭杀羽取荆州
二十五年春正月曹操死子丕自为丞相魏王冬十月曹丕簒帝位於繁阳国号魏改元黄初废天子为山阳公或传天子遇害王乃发丧制服时所在言祥瑞者相属将军孟达叛奔于魏杀副军将军刘封十二月曹丕迁于雒阳是岁後将军黄忠尚书令法正卒
章武元年春故议郎阳泉侯刘豹青衣侯向举偏将军张裔黄权大司马属殷纯益州别驾从事赵莋治中从事杨洪从事祭酒何宗议曹从事杜琼劝学从事张爽尹默谯周等上言臣谨按雒书甄曜度曰赤三日德昌九世会备合为帝际雒书宝号命曰天度帝道备称皇以统握契百成不败雒书録运期曰九侯七杰争命民炊骸道路藉藉履人头谁使主者玄且来臣父羣未亡时言西南数有黄气直立数丈见来积年时时有景云祥风从璿玑下来应之此为异瑞又二十二年中数有气如旗从西竟东中天而行图书曰必有天子出其方是年太白荧惑镇星常从岁星相追先汉初兴五星从岁星谋岁星主义汉位在西义之上方故汉法常以岁星候人主当有圣主起於此州以致中兴时许帝尚存故羣下不敢漏言顷者荧惑复追岁星见在胃?毕?毕为天网经曰帝星处之衆邪消亡圣讳豫覩推察期验符合数至若此非一臣闻圣王先天而天不违後天而奉天时故应际而生与神合契愿大王应天顺人速即洪业以宁海内太傅许靖安汉将军麋竺军师将军诸葛亮大常赖恭光禄勲黄权少府王谋等上言曹丕簒弑湮灭汉室窃据神器刼廹忠良酷烈无道人鬼忿毒咸思刘氏今上无天子海内皇皇靡所式仰羣下前後上书者八百余人咸称述符瑞图?明验黄龙见武阳赤水九日乃去孝经援神契曰德至渊泉则黄龙见龙者君之象也易乾九五飞龙在天大王当龙升登帝位也又前关羽围樊襄阳襄阳男子张嘉王休献玉玺玺潜汉水伏於渊泉晖景烛燿灵光彻天夫汉者高祖本所起定天下之国号也大王袭先帝轨迹亦兴於汉中今天子玉玺神光先见玺出襄阳汉水之末明大王承其下流授大王以天子之位瑞命符应非人力所致昔周有乌鱼之瑞咸曰休哉二祖受命图书先着以为徵验今上天告祥羣儒英俊考述河雒?记咸至于廷伏惟大王出自孝景皇帝中山靖王之胄本支百世乾只降祚圣姿硕茂神武在躬仁覆德积爱人好士是以四方归心焉考省灵图啓发?纬神明之表名讳昭着宜即帝位以纂二祖绍嗣昭穆天下幸甚臣等谨与博士许慈议郎孟光定礼仪择令辰上尊号夏四月丙午即皇帝位于成都燔柴告天其祝文曰维建安二十六年四月丙午皇帝臣备敢用玄牡昭告皇天上帝后土神只汉有天下历数无疆曩者王莽簒盗光武皇帝震怒致诛社稷复存今曹操阻兵安忍虐弑主后滔天泯夏罔顾天显操子丕载其凶逆窃居神器羣臣将士以为社稷隳废备宜修之嗣武二祖恭行天罚备惟否德惧忝帝位询于庶民外及蛮夷君长佥曰天命不可以不荅祖业不可以久替四海不可以无主率土式望在备一人备畏天明命又惧汉邦将湮于地谨择元日与百僚登坛受皇帝玺绶修燔瘗告类于天神惟神向祚于汉家永绥四海于是建元为章武大赦天下以军师诸葛亮为丞相太傅许靖为司徒置百官立宗庙祫祭高皇帝以下五月立妃吴氏为皇后立子禅为皇太子六月立子永为鲁王理为梁王车骑张飞为其下所杀初帝愤孙权之袭关羽秋七月车驾东征孙权遣使纳欵帝怒不许权乃使其将陆议李异等屯巫秭归以拒王师将军吴班冯习自巫攻破异等军次秭归四万余人武陵五谿蛮夷遣使请助讨权是岁曹丕封权为吴王权迁于武昌
二年春正月将军吴班陈式水军屯夷陵夹江东西岸二月行自秭归敕诸将进军缘山截岭营于夷道猇亭自佷山通武陵遣侍中马良宣慰五谿蛮夷咸相帅响应镇北将军黄权督江北诸军拒吴军且备魏寇夏六月黄气见自秭归十余里中广数十丈王师败绩于猇亭将军冯习张南等死之镇北将军黄权以道梗没于魏行自猇亭至秭归收合离散陆行还鱼复改鱼复县曰永安八月司徒许靖薨冬十月诏丞相亮营南北郊於成都孙权闻车驾犹驻白帝大惧十二月复遣其太中大夫郑泉来纳欵许之遣太中大夫宗玮如吴帝不豫汉嘉太守黄元闻之举兵反是岁骠骑将军马超薨尚书令刘巴卒
三年春二月丞相亮自成都至永安三月黄元犯临卬县遣将军陈曶讨之元伏诛帝疾革丞相亮尚书令李严并受遗诏辅皇太子夏四月癸巳帝崩于永安宫时年六十三遗诏百官发哀满三日除服到葬期服如礼其郡国守相都尉令长三日便除五月梓宫至自永安秋八月葬惠陵谥曰昭烈皇帝帝寛仁大度知人善任使有高帝之风臣下虽有显过必曲意原贷待关羽张飞如亲父子一见诸葛亮违衆用之遂成帝业又性俭约尝毁帐钩铜以铸钱非军功不妄赐予以故国用不至匮乏初入益州丞相掾赵戬问於徵士傅干曰刘玄德其济乎干曰玄德寛仁有度能得人死力诸葛亮达治知变正而有谋而为之相关羽张飞勇而有义皆万人敌而为之将此三人者皆人杰也以玄德之畧三杰佐之何为不济时马谡有盛名亮每器之帝谓亮曰马谡言过其实不可大用亮不以为然後竟有街亭之败赞曰汉承秦惨刻之後高文以寛仁结人心沦浃既久牢不可解虽中更祸变而人之讴吟思汉不絶于口世祖因之卒复旧物重以章帝惠及胎养培殖益固灵献之际可谓大坏极乱矣而一时英雄拥兵负固者犹以刘氏藉口昭烈父子以帝室支属介在一隅而正位号尚数十年由先汉至是垂祀五百三代以还盖未之有人主之结人心其效廼尔有大物者庸可忽诸
续後汉书卷一

[book_title]卷二
钦定四库全书
续後汉书卷二　　　　　　宋　萧常　撰帝纪二
少帝讳禅字公嗣昭烈皇帝子也建安二十四年昭烈为汉中王立为王太子及即尊位为皇太子策曰维章武元年五月辛巳皇帝若曰太子禅朕遭汉运艰难贼臣篡盗社稷无主格人羣正以天明命朕继大统今以禅为皇太子以承宗庙社稷使使持节丞相亮授印绶敬听师傅行一物而三善皆得焉可不勉与三年夏四月昭烈崩于永安宫遗诏皇太子曰人五十不称夭吾年六十有余何所复恨第以汝兄弟为念射君到说丞相叹卿器量甚大增修过於所望审能如是吾复何忧勉之勉之勿以恶小而为之勿以善小而不为惟贤惟德能服于人汝父德薄勿效之可读汉书礼记闲暇历观诸子益人意智五月即皇帝位尊皇后曰皇太后大赦天下改元建兴孙权遣其立信校尉冯熙来吊牂柯太守朱襃反益州郡大姓雍闓逐太守张裔於吴据郡弗宾越巂夷王高定亦叛秋立皇后张氏遣尚书郎邓芝如吴
二年春务农殖谷闭关息民夏孙权遣其辅义中郎将张温来聘秋曹丕侵吴不克而还
三年春三月丞相亮南征四郡四郡皆平改益州郡为建宁郡分建宁永昌郡为云南郡又分建宁牂柯郡为兴古郡十二月亮还成都是岁曹丕侵吴及江而还四年春都护李严自永安还屯江州筑大城夏曹丕死其子叡嗣伪位是岁大司农秦宓卒
五年春将征曹叡诏曰盖闻天地之道福仁而祸淫善积者昌恶积者丧古今常数也是以汤武修德而王桀纣极暴而亡曩者汉祚中微网漏凶慝董卓首难震荡京畿曹操阶祸窃执天衡残剥海内怀无君之心子丕孤竖敢寻乱阶盗据神器更姓改物世济其凶当此之时皇极幽昩天下无主则我帝命陨越于下昭烈皇帝体明睿之德光演文武应乾坤之运出身平难经营四方人鬼同谋百姓与能兆民忻戴建位易号丕承天序补弊兴衰存复祖业诞振皇纲不坠于地万国未靖早世遐徂朕以幼冲继统鸿基未习保傅之训而婴祖宗之重六合壅否社稷不建永惟所以念在匡救光载前绪未有攸济朕甚惧焉是以夙兴夜寐不敢自逸每崇菲薄以益国用劝分务穑以阜民财授方任能以参听断絶私降意以养将士欲奋劒长驱以讨凶逆朱旗未举而丕复陨丧斯所谓不燃我薪而自焚也残类余丑又支天祸恣睢河洛阻兵未已诸葛丞相弘毅忠壮忘身忧国先帝托以天下以励朕躬今授之以旄钺之重付之以专命之权统领步骑二十万衆董督元戎恭行天罚除患宁乱克复旧都在此行也昔项籍总一强衆跨州兼土所务者大然卒败垓下死於东城宗族如焚为笑千载盖不以义陵上虐下故也今贼效尤天人所怨奉时宜速庶凭炎精祖宗威灵协赞之福所向必克吴王孙权同恤灾患潜军合谋犄角其後凉州诸国王
各遣
【月】支康居胡侯支富康植等二十余人诣受节度大军北出便欲帅将兵马奋戈先驱天命既集人事又至师贞势并必无敌矣夫王者之兵有征无战尊而且义莫能抗也故鸣条之役军不血刃牧野之师商人倒戈今旍麾首路其所经至亦不欲穷兵极武有能弃邪从正箪食壶浆以迎王师者国有常典封宠小大各有品限及曹氏之宗族枝叶中外有能规利害审逆顺之数来降者皆原除之昔辅果絶亲于智氏而蒙全宗之福微子去商项伯归汉皆受茅土之庆此前世之明验也若其沉迷不反将助乱人不式王命戮及妻孥罔有攸赦广宣恩威诛其渠魁吊其残民它如诏书律令丞相其露布天下使称朕意焉亮出屯汉中营沔北阳平石马是岁放长水校尉廖立于汶山郡
六年春丞相亮帅诸军攻祁山安南天水安定三郡皆降关中响震亮使参军马谡督诸军与曹叡将张合等战于街亭谡违亮节度王师败绩亮诛谡以徇冬复出散关围陈仓斩曹叡将王双是岁孙权大破曹叡将曹休于石亭
七年春遣将军陈式攻武都隂平克之因定二郡夏孙权僭号於吴迁于建业遣使来告帝欲讨权丞相亮极谏而止秋遣卫尉陈震如吴冬亮徙府营于南山下原上筑汉乐二城是时镇军将军赵云卒
八年秋曹叡使其将曹真由子午谷司马懿由西城张合由斜谷欲寇汉中丞相亮御之於成固赤阪懿等闻王师起皆北走镇北将军魏延大破曹叡雍州刺史郭淮于阳谿徙封鲁王永为甘陵王梁王理为安平王是岁辅汉将军张裔卒
九年春二月丞相亮帅诸军征曹叡围祁山始以木牛运夏叡使其将司马懿张合拒王师六月亮与合战于青封杀之懿等帅余衆遁去秋八月放都护李平于梓潼郡是岁孙权败曹叡将于凌于阜陵安汉将军李恢卒
十年休士劝农作流马木牛肄兵讲武
十一年冬发诸军运米于斜谷治斜谷邸阁将以讨曹叡孙权攻曹叡合肥新城是岁南夷刘胄反将军马忠讨平之
十二年春二月丞相亮帅师十万征曹叡由斜谷出始以流马运车骑将军刘琰有罪弃市三月孝献皇帝崩亮屯渭南曹叡使其将司马懿拒王师懿畏亮不敢战夏五月孙权攻曹叡合肥新城分遣其将攻淮沔秋七月丞相亮薨于渭南长史杨仪帅诸军还杨仪杀征西大将军魏延大赦天下以左将军吴懿为车骑将军假节督汉中丞相留府长史蒋琬为尚书令兼总机政是岁孙权遣其侍中是仪来聘
十三年春正月放中军师杨仪于汉嘉郡寻杀之夏四月以尚书令蒋琬为大将军後军师费禕为尚书令十四年夏四月行幸湔登观阪观汶水之流旬日而还武都氐王符健帅衆降徙健及氐民四百余户於广都十五年夏六月皇后张氏崩秋葬敬哀皇后于南陵是岁车骑将军吴懿薨
延熙元年春正月立皇后张氏大赦天下改元立子璿为皇太子瑶为安定王冬十一月大将军蒋琬出屯汉中
二年春三月以大将军蒋琬为大司马曹叡死其养子芳嗣伪位越嶲夷獠数反太守侨治定安县
三年春使越嶲太守张嶷平定越嶲郡
四年夏孙权使其将全琮诸葛瑾等攻曹芳取柤中冬十月尚书令费禕至汉中与大司马蒋琬咨议国事五年春正月监军姜维督偏军自汉中还屯涪县六年冬十月大司马蒋琬自汉中还驻军于涪十一月大赦天下以尚书令费禕为大将军録尚书事司马姜维为镇西大将军领凉州刺史前护军王平为前监军镇北大将军统汉中
七年春闰月曹芳使其将曹爽夏侯玄寇汉中镇北大将军王平御之于兴势大将军费禕帅诸军继至爽等遁去夏四月安平王理薨秋九月禕还成都
八年秋八月皇太后崩冬葬穆皇后于惠陵十二月大将军费禕至汉中行围守
九年夏六月费禕还秋大赦天下冬十一月大司马蒋琬薨尚书令董允卒宦人黄皓始与政
十年春以镇西大将军姜维为卫将军与大将军费禕共録尚书事卫将军姜维帅师出陇西南安金城与曹芳将郭淮夏侯覇等战于洮西凉州胡王白虎文治无戴等帅衆降遣姜维抚定居之于繁县是岁汶山平康夷反维讨平之左将军特进向朗薨
十一年夏五月大将军费禕出屯汉中秋涪陵属国民夷反车骑将军邓芝讨平之是岁镇北大将军王平薨十二年春曹芳太傅司马懿杀其大将军曹爽等自是政归于懿父子其右将军夏侯霸来降夏四月大赦天下秋卫将军姜维帅师讨曹芳攻其雍州不克将军句安李韶奔魏是岁镇南大将军平尚书事马忠薨十三年卫将军姜维复出西平
十四年夏大将军费禕还成都冬复北屯汉寿大赦天下曹芳太尉王凌愤司马懿专国欲起兵诛之不克车骑将军邓芝薨尚书令吕乂卒
十五年夏孙权死其子亮嗣伪位立子琮为西河王十二月曹芳使其将诸葛诞胡遵等攻吴东兴堤孙亮太傅诸葛恪大败之死者万数
十六年春正月大将军费禕驻汉寿为魏降人郭循所害夏四月卫将军姜维帅师围安南不克是岁孙亮使其太傅诸葛恪攻魏围合肥新城其武卫将军孙峻杀恪
十七年春三月卫将军姜维还成都加都督中外诸军事大赦天下夏六月卫将军维帅师出陇西曹芳狄道长李简举城降进围襄武与曹芳将徐质战大破其军质走维乘胜多所降下拔河间狄道临洮三县民居之于緜竹繁县是岁魏司马师废其主芳而立曹髦十八年春正月曹髦将军毋丘俭文钦等愤司马师专国起兵诛之不克卫将军姜维还夏维复帅车骑将军夏侯霸等征曹髦俱出狄道大破其雍州刺史王经於洮西俘斩数万人
十九年春以卫将军姜维为大将军帅师与镇西大将军胡济期会上邽以讨曹髦济後期不至秋王师败绩于段谷维还成都贬为後将军行大将军事冬孙亮侍中孙琳杀其将军滕胤骠骑将军吕据自为大将军十二月亮遣其五官中郎将刁玄来告乱是岁立子瓒为新平王大赦天下
二十年夏五月曹髦司空诸葛诞愤司马昭专国据寿春欲讨昭不克行大将军姜维闻其变帅诸军出骆谷大赦天下
景耀元年春姜维还成都复拜大将军景星见大赦天下改元吴孙琳废其主亮而立孙休冬孙休杀孙琳二年夏六月立子谌为北地王恂新兴王?上党王三年夏五月魏司马昭杀其主髦而立曹奂秋九月追諡故将军关羽张飞马超龎统黄忠
四年春三月追諡故将军赵云冬十月大赦天下五年春正月西河王琮薨大将军姜维帅师征曹奂王师败绩于侯和
炎兴元年夏曹奂相国司马昭使其党锺会邓艾等宼汉中遣左右车骑将军张翼廖化辅国大将军董厥等御之大赦天下改元冬司马昭自为晋王十一月卫将军诸葛瞻与邓艾战于緜竹王师败绩瞻死之是月国亡明年春帝迁于雒阳晋泰始七年崩时年六十五赞曰少帝任贤相则伪境怀畏一惑阉尹乱亡随之传曰存亡在所任信哉
续後汉书卷二

[book_title]卷三
钦定四库全书
续後汉书卷三　　　　　　宋　萧常　撰建安以来诸侯年表第一
东京之季羣雄蝟奋有地有民如古诸侯其事迹虽见於范?汉史而所书类多踈略陈夀国志又独详於曹氏览者病於研究今自建安以来表着其事列於左方
<史部,别史类,萧氏续後汉书,卷三>
<史部,别史类,萧氏续後汉书,卷三>
<史部,别史类,萧氏续後汉书,卷三>
续後汉书卷三

[book_title]卷四
<史部,别史类,萧氏续後汉书>
钦定四库全书
续後汉书卷四　　　　　　宋　萧常　撰章武以来吴魏年表第二
按昭烈以建安二十四年走曹操於汉中秋羣下表为汉中王明年操子丕簒国又明年昭烈从羣臣请即帝位於成都改元章武初未尝称蜀参考傍载亦无称蜀之文陈寿三国志即孙曹本号名其书曰吴魏独于昭烈之书不曰汉而曰蜀且昭烈帝室支属系承正统称汉为宜寿抑而不书而书其地岂以其所处之偏壤地之狭耶周自东迁以来诸侯强大拓地至数圻王室不絶如缕孔子作春秋书王书正必系之周不以周之微而遂絶之也或谓寿既归晋则为晋人晋承魏统不得不抑汉抑汉所以尊魏也习凿齿亦晋人也其着汉晋春秋以昭烈上继献帝为汉意未尝私魏而於昭烈有所贬抑矧寿尝事昭烈父子独无旧君之义乎近世欧阳修作五代史庄宗以晋称唐则书唐李昪以江南称唐则又书唐刘崇以河东称汉则书汉刘龑以南越称汉则又书汉未闻书庄宗以晋书昪以江南书崇为河东书龑为南越且庄宗自以上继昭宗昪自谓唐之宗室刘崇盖汉祖之弟从其所称可也刘龑谬自称汉亦从而书汉人不以为非昭烈汉之支属又非庄宗之唐刘龑之汉比奈何黜其宗国本号而称其地哉故常刋正其谬合而名之曰续後汉书既正其名且以孙曹事迹参会汉氏之纪元列之於表云
<史部,别史类,萧氏续後汉书,卷四>
<史部,别史类,萧氏续後汉书,卷四>
<史部,别史类,萧氏续後汉书,卷四>
<史部,别史类,萧氏续後汉书,卷四>
<史部,别史类,萧氏续後汉书,卷四>
<史部,别史类,萧氏续後汉书,卷四>
<史部,别史类,萧氏续後汉书,卷四>
常既以正统系之昭烈且刋正旧史之缪合其书而名之曰汉识者是之或谓近世司马公光作历代编年以汉传於魏魏受之汉不得不取魏且谓昭烈於汉族属踈远是非难辨不可与光武晋元比不得绍汉氏遗统常谓不然曹操幽主弑后汉之贼也子丕世济凶德以羿莽之心而窃议舜禹其代汉也虽其弟植与其党苏则等且不直之名禅而实簒谓之传受可乎昭烈虽踈属要为帝室之胄举汉之人皆知其为景帝之後虽操父子所谓盗憎主人者亦无一语谓其非是则是非之际亦何难辨之有今不以正统系之帝室之胄而乃归之簒国之贼其可哉晋习凿齿作汉晋春秋起光武终於愍帝以昭烈上继献帝而晋承之且谓魏虽受汉禅尚为篡逆至晋文帝克益州乃为汉亡而晋兴而广汉张栻之论亦谓献帝虽废昭烈以正义立於蜀汉统未坠地也要尽末年而止二子之论云尔故备着之续後汉书卷四

[book_title]卷五
钦定四库全书
续後汉书卷五　　　　　　宋　萧常　撰列传一
昭烈承衰乱之余庶事草创嫔嫱之制阙焉未备方是时公族转徙四方疏封亦鲜陈夀复摈而不书是以後世无传焉姑因其旧而附益之
昭烈甘皇后沛人昭烈临豫州驻小沛纳以为妾昭烈数丧嫡室常摄内事从至荆州生少帝会曹操军至追及於当阳长阪时昭烈仓卒与后母子相失赖赵云卫护得免后薨葬南郡章武二年追谥皇思夫人徙葬於蜀未至而昭烈崩丞相亮言皇思夫人履行修仁淑慎其身大行皇帝昔为上将嫔配作合载育圣躬大命不融大行皇帝笃义垂恩思念皇思夫人神柩在远特遣使者奉迎会大行皇帝崩今皇思夫人神柩已到又梓宫在道园陵将成安厝有期臣辄与太常臣赖恭等议记曰立爱自亲始教民孝也立敬自长始教民顺也不忘其亲所由生也春秋之义母以子贵昔高皇帝追尊太上昭灵夫人为昭灵皇后孝和皇帝改葬其母梁贵人尊为恭怀皇后今皇思夫人宜有尊号以慰寒泉之思辄与恭等按谥法宜曰昭烈皇后诗曰谷则异室死则同穴故昭烈皇后宜与大行皇帝合葬惠陵臣请太尉告宗庙布告天下太常具礼仪别奏制曰可
昭烈穆吴皇后陈留人兄懿少孤懿父与刘焉有雅故从焉入蜀焉有异志而闻善相者相后当大贵遂为子瑁纳后瑁死后寡居昭烈既定益州而孙夫人还吴羣下劝昭烈聘后昭烈疑与瑁同族法正进曰论其亲疏孰与晋文之於子圉於是纳后为夫人建安二十四年立为汉中王后章武元年夏五月策曰朕承天命奉至尊临万国今以后为皇后遣使持节丞相亮授玺绶承宗庙母天下皇后其敬之哉建兴元年五月少帝即位尊后为皇太后称长乐宫延熙八年崩葬惠陵
昭烈孙夫人权妹也昭烈为荆州牧权稍畏之进夫人以固好夫人刚猛有诸兄风侍婢百余人皆执刀侍立昭烈每入心常凛凛又多将吴吏卒纵横不法昭烈以牙门将军赵云严重命主内事权闻昭烈西征大遣舟舰迎夫人夫人欲将太子还吴诸葛亮使赵云张飞勒兵断江太子乃得留
少帝敬哀张皇后车骑将军飞长女也章武元年纳为皇太子妃建兴元年立为皇后十五年崩葬南陵少帝张皇后敬哀皇后妹也建兴十五年为贵人延熙元年春正月立为皇后策曰朕统承大业君临天下奉郊庙社稷今以贵人为皇后使行丞相事左将军向朗持节授玺绶勉修中馈恪肃禋祀皇后其敬之哉炎兴後随帝北迁雒阳
少帝李昭仪不详所出入宫为昭仪国亡司马昭欲以汉宫嫔赐诸将之无妻者昭仪曰我不能二三屈辱乃自杀
赞曰事以正立以权济盖权者所以济正之不及苟无事乎权虽一於正可也昔者晋文公侨处於秦欲因秦而反国故秦伯纳怀嬴而不敢拒何则有求於人势不得不从不然则事何由济此岂得已哉昭烈之纳吴后方疑而未决法正乃援晋文之事以赞其成是所谓逢君之恶者也且夫妇人伦之始不可以不正匹夫且不可违礼况人主乎晋文之权以济事已不能逃议者之讥今焉内不偪於势外无事乎权奈何踵其违礼之失以权而废正哉古者一正君而国定昭烈之不能定天下其无贤臣以正之欤余观赵云以同姓之嫌不肯娶赵范之嫂其所守之正有汉廷诸公不能及者使其得与末议必能诋正之谬而纳君於正矣书曰仆臣正厥后克正讵不信然
甘陵王永字公夀昭烈庶子也章武元年六月使司徒靖立为鲁王策曰小子永受兹青土朕承天绪继统大业遵道稽古建尔国家封於东土奄有龟蒙世为藩辅鸣呼惟彼鲁邦一变适道风化存焉人之好德世兹懿美王其秉心率礼绥尔士民是飨是宜其戒之哉後以所封邑踰远建兴八年徙甘陵初永恶宦人黄皓皓既用事谮之於帝帝稍疏永不得朝请者至十余年炎兴後迁雒阳永加之乱永孙元奔蜀李雄封为安乐公使奉汉祀
安平悼王理字奉孝与永异母章武元年六月使司徒靖立为梁王策曰小子理朕统承汉序祗顺天命遵修典秩建尔於东为汉藩辅惟彼梁土畿甸之邦民狎教化易导以礼往悉乃心怀保黎庶以永尔国王其敬之哉建兴八年改封安平延熙七年薨谥曰悼子哀王【名犯太祖讳下一字】嗣十九年薨子殇王承嗣二十年薨景耀四年诏曰安平王先帝所命三世蚤夭国嗣颓絶朕用伤悼其以武邑侯辑袭王位辑理子也炎兴後东迁於雒太子璿字文衡少帝子也母王贵人延熙元年正月策曰在昔帝王继体立嗣副贰国统古今常道今以璿为皇太子昭显祖宗之威命使行丞相事左将军朗持节授印绶其勉修茂质只恪道义咨询典礼敬友师傅斟酌衆善翼成尔德可不务修以自朂哉锺会之变为乱兵所害时年三十九璿弟瑶延熙初封安定王瓒十九年封新平王谌景耀二年封北地王恂新兴王璿上党王琮延熙十五年封西河王景耀五年薨
北地王谌景耀二年封炎兴元年冬帝将从谯周之策谌怒曰若理穷势屈便当父子君臣背城一战同死社稷以见先帝地下可也帝不纳是日谌哭於昭烈之庙先杀其妻子而後自杀左右无不为涕泣
续後汉书卷五

[book_title]卷六
钦定四库全书
续後汉书卷六　　　　　　宋　萧常　撰列传二
陈登字元龙下邳人从祖球灵帝时太尉与刘合阳球谋诛宦官不克父珪沛相登博览载籍雅善属文自少有扶世济民之志年二十五举孝亷除东阳长养耆字孤视民如伤徐州牧陶谦表为典农校尉谦卒别驾麋竺帅州人迎昭烈昭烈犹豫未行登进曰汉室陵迟海内倾覆立功立事正在今日鄙州殷富欲屈使君抚临之今日之事百姓与能天与不取悔不可追昭烈从其言登与其僚即日遣使诣袁绍曰天降灾沴祸及鄙州州将殂殒大惧奸雄一旦乘隙以贻盟主忧今奉故平原相刘府君以为宗主永使百姓知有依归方今寇讐纵横不遑释甲谨遣下吏奔告於执事其後昭烈东撃袁术吕布乘虚袭下邳珪欲遣登诣许下布不许会曹操以王命拜布左将军布大喜听登行登见操因言布勇而无谋宜蚤图之操曰非卿莫究其情即增珪秩中二千石拜登广陵太守临别执其手曰东方之事便以相付始布因登求徐州牧登还布怒拔戟斫几曰卿父劝吾协同曹操絶婚公路今吾所求无一获而卿父子并显重为卿所卖耳登不为动容徐曰登见曹公言养将军如养虎当饱其肉不饱则将噬人公曰不如卿言譬如养鹰饥则为用饱则扬去其言如此布意乃解登至广陵明审赏罚宣布威信百姓畏而爱之尝使功曹陈矫诣许谓曰许下议论待吾不足足下试察之还以见诲矫还曰闻远近之论颇谓明府骄而自矜登曰夫闺门雍睦有德有行吾敬陈元方兄弟渊清玉洁有礼有法吾敬华子鱼清修疾恶有识有义吾敬赵元达博闻强记奇逸卓荦吾敬孔文举雄姿杰出有王伯之畧吾敬刘玄德所敬如此何骄之有余子琐琐亦焉足録哉後郡为孙权所围复令矫求救於曹操操遣兵赴之吴军退登预设间伏勒兵追摄大败之加伏波将军迁东城太守广陵吏民怀其德阖郡随之喻遣不止到郡未几卒时年三十九荆州牧刘表尝与昭烈共论当世人物坐有许汜者曰元龙湖海之士豪气不除昭烈谓表曰许君论是非表曰欲言非此君为善士不宜虚言欲言是元龙名重天下昭烈谓汜君言豪宁有说邪汜曰昔遭乱过下邳见元龙元龙无客主之意久不相与语自上大牀卧使客卧下牀昭烈曰君有国士之名今天下大乱君父蒙尘望君忧国忘家有救世之意而君求田问舍言无可采是元龙所讳也如小人欲卧百尺楼上卧君於地何但上下牀之间耶表大笑昭烈因言曰若元龙文武胆志当求之於古耳造次莫得比也其为一世推仰如此
袁涣字耀卿陈郡扶乐人父滂汉司徒纯素寡欲不言人之短时诸公子多越法度而涣独恬静举动以礼郡辟功曹奸吏皆自引去昭烈为豫州举涣茂才後从袁术吕布败术於阜陵为布所拘布与昭烈有隙使作书詈辱之涣不可强之弗许布大怒脇之以兵曰为之则生不为则死涣色不变笑曰涣闻惟德可以辱人不闻以骂使彼固君子邪且不耻将军之言彼诚小人邪将复将军之意则辱在此不在彼矣且涣他日之事刘将军犹今日之事将军也有如一旦去此复骂将军可乎布惭而止布死从曹操操虽善用兵而残民以逞因言於操曰夫兵者凶器也不得已而用之鼓之以道德征之以仁义兼抚其民而除其害夫然故可与之死可与之生自大乱以来民之欲安甚於倒悬然而暴乱未息者何也意者政失其道欤涣闻世乱则齐之以义时伪则镇之以朴世异事变不可不察也夫制度损益此古今不必同者也若夫兼爱天下而反之以正虽以武平乱而绥之以德诚百王不易之道也古之所以得其民者公既勤之矣今之所以失其民者公既戒之矣然而民未知义惟公所以训之则天下幸甚操善其言除沛南部都尉时初募民开屯田民多逃迸涣谓操曰夫民安土重迁易以顺行难以逆动宜顺其意乐之者乃使不欲者勿强操从之百姓大说迁梁相存问鳏寡高年表异孝子烈妇常曰世治则礼详世乱则礼简全在斟酌之间耳方今虽扰攘难以教化然在吾所以为之为政崇教训恕思而後行内温柔而外能断以病去官百姓思之後迁丞相军祭酒所得禄赐散之亲故家无赢余终不问赀产乏则取於人不为皦察之行时人服其清时有传昭烈凶闻者僚属皆贺涣以尝为昭烈举吏独不贺居官数年卒操後闻涣昔尝拒吕布问其从弟敏涣勇怯何如对曰涣貌若和柔至临大节处危难虽贲育不能过四子侃寓奥凖侃清粹有父风凖字孝尼忠信公正不耻下问惟恐人之不胜已以世方多虞故不求闻达着书十余万言论治世之务为易周官诗传及论析五经滞义圣人之微言传於世从子亮贞固有学行疾何晏邓扬等浮虚着论讥切之
邴原字根矩北海朱虚人少与管宁俱以操尚称州府辟召皆不就黄巾之乱将家属入海居郁洲山中孔融为北海相举原有道原以黄巾方炽去家之辽东岁中往依原居者数百家游学之士授经不絶後遁还乡里太守公孙度曰邴君所谓云中白鹤非鹑鷃之网所能罗也既还乃筑精舍讲述诗书礼乐聚徒常数百时郑玄以博学洽闻注释典籍故儒雅之士集焉原以高远清白颐志淡泊口无择言身无择行故英伟之士趋焉海内清议每谓青州有邴郑之学曹操辟为司空掾原女早亡会操爱子仓舒亦夭殁操欲求合葬原辞曰合葬非礼也原之所以自容於明公明公之所以待原者以能守训典而不易也若听明公之命则是凡庸也明公焉以为哉操乃止徙丞相徵事崔琰为东曹掾记逊曰徵事邴原议郎张范皆秉德纯懿志行中方清静足以厉俗贞固足以干事所谓龙翰凤翼国之重宝举而用之不仁者远转五官将长史闭门自守卒原少善饮自行学不饮者八九年单步负笈师事頴川陈实涿郡卢植陈留韩子助临别人以其不饮馈以米肉原曰本能饮但以荒思废业故断之耳今当远离可以饮饯於是终日不醉尝为孔融计佐融爱一士对客辄称美之後以忤意更欲杀之僚属皆为请其人亦叩头流血而融意不解原於坐独不言融谓曰衆皆请而君独不何也原对曰明府於某本不薄常言此吾子也岁终当举之朝吏辱爱未有在其右者今乃欲杀之明府爱之则引而方之於子恶之则摧之欲危其身原愚不知明公之所以爱恶融曰某吾成就之擢用之今负恩施善则进之恶则诛之固君道也往者应仲远为泰山太守举一孝亷旬月而杀之赏罚劝沮何尝之有原曰仲远举孝亷而杀之其义焉在夫孝亷国之俊选也举之若是则杀之非也若杀之是则举之非也语云爱之欲其生恶之欲其死既欲其生又欲其死是惑也仲远之鄙甚矣明府奚取焉融乃大笑曰吾直戏耳原曰君子於其言出乎身加乎民言行君子之枢机也安有欲杀人而可以为戏者哉融无以对原之守正类此陆绩字公纪吴郡吴人父康庐江太守绩六岁见袁术於九江术馈客橘绩怀三颗拜辞堕地术谓曰陆郎作宾客而怀橘乎绩跪对曰欲归遗母术大奇之孙策在吴张昭张紘秦松为上客共论四海未泰当用武而平之绩年少下坐厉声曰昔管夷吾相齐桓公九合诸侯一匡天下不以兵车孔子曰远人不服则修文德以来之今论者不务道德怀取之术而惟尚武绩虽童蒙窃所未安昭等异焉绩风度雄伟博学多识虽星历之书无不研究虞翻旧齿名德龎统荆楚硕望皆与友善孙权辟为奏曹掾以直道见惮出为郁林太守加偏将军绩素病躄又意在儒雅非其志也虽有军事着述不废作浑天图注易释文皆传於世预知亡日乃为辞曰有汉志士吴郡陆绩幼閲诗书长玩礼易受命南征遭疾罹厄命也不幸呜呼悲隔又曰从今以去六十年车同轨书同文惜不及见也年三十二卒子宏叡俱仕吴至大官
赞曰登之达识涣之正论原之不诡随贤於时辈远矣方昭烈之从违未决而登勉之以王伯之业吕布之傲狠明德而涣拒之以大义原郤非礼之殉而曹操不能强非明达正直能若是乎绩之言论英发见於穉齿笃信好学亦佳士也登为汉臣未始它仕绩摈南徼死不忘汉袁邴二子虽尝为操所辟直迫於势耳岂其本心哉故表而出之不与荀华等并列云
续後汉书卷六

[book_title]卷七
钦定四库全书
续後汉书卷七　　　　　　　宋　萧常　撰列传三上
诸葛亮字孔明琅邪阳都人司隶校尉丰之後也父珪泰山郡丞亮蚤孤从父玄往依刘表亮从至荆州玄卒遂家於南阳隆中少与頴川徐庶石韬汝南孟建游学三人务为精熟亮独观其大畧尝晨起从容抱膝长啸而谓三子曰卿等可至郡守刺史庶等问其所志笑而不答身长八尺每自比管仲乐毅躬耕陇亩好为梁父吟时人莫测也惟与庶及崔州平友善而重龎德公每独拜牀下德公亦称之为卧龙建安十二年昭烈在荆州访世事於司马徽徽曰腐儒俗士岂识时务识时务者在乎俊杰此间自有伏龙凤雏昭烈问为谁曰诸葛孔明龎士元也徐庶见昭烈於新野昭烈器重之庶谓昭烈曰诸葛孔明卧龙也将军岂愿见之乎昭烈曰君与俱来庶曰此人可就见不可屈致将军宜枉驾顾之昭烈遂诣亮凡三往乃见因屏人语曰汉室倾颓奸臣窃命主上蒙尘孤不度德不量力欲信大义於天下而知术浅短遂用猖蹶至於今日然志犹未已君谓计将安出亮曰自董卓以来豪杰并起跨州连郡不可胜数曹操比於袁绍则名微而衆寡然遂能克绍以弱为强者非曰天时亦人谋也今操拥百万之衆挟天子而令诸侯此诚未可与争锋孙权据有江东已历三世国险而民附贤能为之用此可与为援而不可图也荆州北据汉沔利尽南海东连吴会西通巴蜀此用武之国而其主不能守此殆天所以资将军将军岂有意乎益州险塞沃野千里天府之土高祖因之以成帝业刘璋闇弱张鲁在北民阜国富而不知存恤知能之士思得明君将军既帝室之胄信义着於四海总览英雄思贤如渇若跨有荆益保其岩阻西和诸戎南抚夷越结好孙权内修政理天下有变则命一上将将荆州之军以向宛雒将军身帅益州之衆出於秦川百姓孰不箪食壶浆以迎将军者乎诚如是则伯业可成汉室可兴矣昭烈曰善於是情好日密关羽张飞等不说昭烈曰孤之有孔明犹鱼之有水也愿诸君勿复言时年二十七刘表爱其少子琮而长子琦不自安问计於亮亮不对它日与亮升高楼捐阶而问之亮曰君不见申生在内而危重耳在外而安乎琦感悟求出守江夏明年表卒琮立会曹操南侵琮遣使迎降而不以告操兵至宛昭烈始闻之亮说昭烈曰攻琮荆州可有也昭烈不忍乃引去操追急昭烈遂至夏口亮曰事急矣请奉命求救於孙将军时权拥衆柴桑观望成败亮说权曰海内大乱将军据有江东刘豫州亦收衆汉南与曹操并争天下今操已并羣雄遂破荆州故豫州至此将军量力而处之若能以吴越之衆与之抗衡不若早与之絶若不能按兵束甲北面而事之今将军外托服从之名内怀犹豫之计事急而不断祸至无日矣权曰苟如君言刘豫州何不遂事之乎亮曰田横齐之壮士犹守义不辱况刘豫州王室之胄英才盖世衆士慕乡若水之归海事之不济此乃天也安能复为之下乎权勃然曰吾不能举全吴之地十万之衆受制於人吾计决矣非刘豫州莫可当操者然豫州新破之後安能抗此难乎亮曰豫州军虽败於长阪今战士还者及关羽水军精甲万人刘琦合江夏战士亦不下万人曹操之衆远来罢敝闻追豫州一日一夜行三百余里此所谓强弩之末不能穿鲁缟故兵法忌之曰必蹶上将军且北方之人不习水战又荆州之民附操者偪兵势耳非心服也今将军诚能命猛将统兵数万与豫州恊规同力破操必矣成败之机在於今日权大说即遣周瑜程普鲁肃等水军三万随亮诣昭烈并力拒操大破之於赤壁昭烈遂收江南以亮为军师中郎将使督零陵桂阳长沙三郡租赋以充军实孙权遣使请修好昭烈欲往亮以为不可昭烈固欲往至则周瑜果请留之权不从昭烈归叹曰天下知谋之士所见畧同如此十六年益州牧刘璋遣法正迎昭烈使击张鲁亮与关羽留镇荆州昭烈自葭萌还攻璋亮与张飞赵云等沂江西上定白帝江州江阳十九年与昭烈会围成都成都平昭烈领益州牧以亮为军师将军署左将军府事於是并用羣才各当其任政颇尚严法正谓亮曰高祖入关约法三章秦民归德宜缓刑弛禁以慰新附亮曰秦政苛急天下土崩故高祖因之以寛济刘璋闇弱自焉以来文法羁縻互相承奉德政不举威刑不肃蜀土人士专权自恣君臣之分渐以陵替敝实由此吾今威之以法法行则知恩限之以爵爵加而知荣荣恩并济上下有节为治之要於斯着矣昭烈进兵汉中亮常居守足食足兵乃表杨洪为蜀郡太守调度皆办亮之用人惟其才能不论资历先後西土皆服其能尽时人器用二十四年昭烈败曹操於汉中亮帅羣下上昭烈为汉中王曹丕簒汉羣下请称尊号昭烈未之许亮曰曹氏簒汉天下无主大王刘氏苖裔绍世而起乃其宜也昭烈於是即帝位策亮为丞相曰朕遭家不造奉承大统兢兢业业不敢康宁思靖百姓惧未能绥於戱丞相亮其悉朕意毋怠辅朕之阙以宣重光以照明天下君其朂哉亮以丞相録尚书事假节张飞卒复领司隶校尉章武三年春车驾驻永安不豫召亮属以後事谓曰君才十倍曹丕必能安国终定大事嗣子可辅辅之如其不才君可自取亮泣涕曰臣敢不竭股肱之力効忠贞之节继之以死帝又为诏勅皇太子曰汝与丞相从事事之如父建兴元年封武乡侯领益州牧事无巨细皆决於亮於是引一时名士如蒋琰张裔等皆入丞相幕府又妙简旧德使佐益州以秦宓为别驾五梁为功曹杜微为主簿谯周为劝学从事时南中诸郡皆叛亮以新遭大丧未即加兵自昭烈驻永安吴人惧复遣使来输欵会昭烈崩至是遣使聘吴闭关息民务农殖谷曹丕使其伪司徒华歆移书於亮亮不答作正议以示人其畧曰昔世祖创迹旧基奋羸卒数千摧新莽强旅四十余万於昆阳之郊据道讨淫不在衆寡及至曹操以其谲胜之力举数十万之衆救合於阳平势穷虑悔仅能自脱深知神器不可妄获旋军未至感愤而死军诫曰万人必死横行天下昔黄帝整卒数万制四方定海内而况以数十万之衆据正道而临有罪可得而干拟哉三年始帅师南征四郡诏赐金鈇钺一具曲盖一前後羽葆鼓吹各一部虎贲六十人进兵越雟所在战捷遂斩雍闓高定惟孟获收闓余衆以拒获素为夷夏所服亮募生致之既禽释缚使观营阵之间谓曰此军何如获曰向不知虚实故败今直易胜耳亮笑而纵之使更战七纵七禽而亮犹遣获获止而不去曰公天威也南人不复反矣遂至滇池四郡皆平即其渠帅而用之或以谏亮亮曰若留外人则当留兵兵留则无所食一不易也加夷新伤残父兄死丧留外人而无兵必生祸患二不易也又夷累有废杀守将之罪自嫌衅重若留外人终不相信三不易也今吾欲不留兵不转饷而纲纪粗定夷汉粗定不亦可乎乃悉收其豪杰孟获等以为官属军资所出国以富饶终亮之世夷不复反十二月还成都治兵讲武以图兴复方是时田畴辟仓廪实法度修立军旅整暇工械技巧物究其极吏不容奸人怀自厉强不侵弱朝会不譁道不拾遗风俗一变五年亮帅诸将将北征曹叡命张裔参军蒋琬统留府事辟尹默来敏为军祭酒霍弋姚佃等皆入幕府亮以帝富於春秋忠邪未辨深惟根本至计临发上疏曰先帝创业未半而中道崩殂今天下三分益州罢敝此诚危急存亡之秋也然侍卫之臣不懈於内忠志之士忘身於外者盖追先帝之殊遇欲报之於陛下也诚宜开张圣听以光先帝遗德恢弘志士之气不宜妄自菲薄引喻失义以塞忠谏之路宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之理不宜偏私使内外异法也侍中侍郎郭攸之费禕董允等此皆良实志虑忠纯是以先帝简拔以遗陛下愚以为宫中之事事无大小悉以咨之然後施行必能禆补阙漏有所广益将军向宠性行淑均晓畅军事试用於昔日先帝称之曰能是以衆议举宠为督愚以为营中之事悉以咨之必能使行阵和整优劣得所亲贤臣远小人此先汉之所以兴隆也亲小人远贤臣此後汉之所以倾颓也先帝在时每与臣论此事未尝不叹息痛恨於桓灵也侍中尚书长史参军此悉贞良死节之臣愿陛下亲之信之则汉室之隆可计日而待也臣本布衣躬耕南阳苟全性命於乱世不求闻达於诸侯先帝不以臣卑鄙猥自枉屈三顾臣於草庐之中咨臣以当世之事由是感激遂许先帝以驱驰後值倾覆受任於败军之际奉命於危难之间尔来二十有一年矣先帝知臣谨慎故临崩寄臣以大事也受命以来夙夜忧勤恐托付不效以伤先帝之明故五月渡泸深入不毛今南方已定兵甲已足当奬帅三军北定中原庶竭驽钝攘除奸雄兴复汉室还於旧都此臣所以报先帝而忠陛下之职分也至於斟酌损益进尽忠言则攸之禕允之任也愿陛下托臣以讨贼兴复之效不效则治臣之罪以告先帝之灵责攸之禕允等之慢以彰其咎陛下亦宜自谋以咨诹善道察纳雅言深追先帝遗诏臣不胜受恩感激今当远离临表涕零不知所言遂行屯於沔阳亮以转饷囬远使子乔亲帅诸将子弟运於谷中六年正月亮在汉中将进师丞相司马魏延曰夏侯楙曹氏壻也怯而无谋愿假延精兵五千负粮五千直从襃中出循秦岭而东当子午而北不过十日可至长安比东方相合聚尚二十余日而公从斜谷来亦足以达如此则一举而咸阳以西可定也亮以为不如从坦道平取为正不用延计扬声由斜谷取郿使赵云邓芝为疑军据箕谷曹叡使其将曹真来拒亮身帅诸军攻祁山戎阵整齐号令明肃始魏人以昭烈既崩数岁寂然无闻是以畧无预备卒闻亮出关中响振南安天水安定三郡皆应亮曹叡大惧其羣下不知所为叡西至长安遣张合等拒王师亮使马谡督诸军在前与合战於街亭谡违亮节度举措烦扰王师败绩亮屯去谡数里徐行引退拔西县千余家还汉中戮谡以谢衆为之流涕时赵云等亦败於箕谷亮上疏自贬曰臣以弱才叨切非据亲秉旄钺以厉六师不能训章明法临事而惧至有街亭违命之阙箕谷不戒之失咎皆在臣授任无方臣明不知人恤事多阙春秋责帅臣职是当请自贬三等以督厥咎诏以亮为右将军行丞相事所总统如前亮之出衆才五万或劝亮多发兵者亮曰大军在祁山箕谷皆多於贼而不能破贼为贼所破者此病不在兵少也在一人耳今欲减兵省将明罚思过校变通之道於将来若不然者虽多何益自今以後有忠虑於国但勤攻吾之阙则事可定贼可?功可蹻足而待矣於是考微劳甄壮烈引咎责躬布所失於天下厉兵讲武以为後图戎事简练民忘其败
续後汉书卷七

[book_title]卷八
<史部,别史类,萧氏续後汉书>
钦定四库全书
续後汉书卷八　　　　　　宋　萧常　撰列传三下
是冬亮闻孙权破曹休魏兵东下关中虚弱上疏曰先帝深虑汉贼不两立王业不偏安故托臣以讨贼也以先帝之明量臣之才故知臣伐贼才弱敌强也然不伐贼王业亦亡坐而待亡孰与伐之是故托臣而不疑也臣受命之日寝不安席食不甘味思惟北征宜先入南故五月渡泸深入不毛并日而食臣非不自惜也顾王业不可偏全於蜀都故冒危难以奉先帝之遗意而议者谓为非计今贼适罢於西又务於东兵法乘劳此进趋之时也谨陈其事如左高帝明并日月谋臣渊深然犹涉险被创危而後安今陛下未及高帝谋臣不如良平而欲以长计取胜坐定天下此臣之未解一也刘繇王朗各据州郡论安危计动引圣人羣疑满腹衆难塞胷今岁不战明年不征使孙策坐大遂并江东此臣之未解二也曹操计数殊絶於人其用兵也彷佛孙吴然困於南阳险於乌巢危於祁连偪於黎阳几败北山殆死潼关况臣才弱欲以不危而定之此臣之未解三也曹操五攻昌霸不下四越巢湖不成任李服而李服图之委夏侯而夏侯败亡先帝每称操为能犹有此失况臣驽下何能必胜此臣之未解四也自臣到汉中期年耳丧赵云阳羣马玉阎芝丁立白夀刘合邓铜等及曲长屯将七十余人突将无前賨叟青羌散骑武骑一千余人此皆数十年之内所纠合四方之精鋭非一州之所有若复数年则损三分之二当何以图敌此臣之未解五也今民穷兵罢而事不可息则坐与行劳费正等而不及今图之欲以一州之地与贼持久此臣之未解六也夫难平者事也昔先帝败军於楚当此之时曹操抚手谓天下已定後先帝东连吴越西取巴蜀举兵北征夏侯授首此操之失计而汉事将成也其後吴更违盟关羽毁败秭归蹉跌曹丕称帝凡事如是难可预计臣鞠躬尽力死而後已至於成败利钝非臣所能逆睹也遂出散关急攻陈仓曹叡遣曹贞救陈仓张合继之会粮尽引还王双帅骑来追亮与战破之临阵斩双七年春将军陈式攻武都隂平魏雍州刺史郭淮引兵救之亮次建威淮遁去遂平二郡诏策亮曰街亭之役咎由马谡而君引愆深自贬抑重违君意顺听所守前年燿师馘斩王双今岁爰征郭淮遁走降集氐羌兴复二郡威振凶暴功勲显着方今天下骚动元恶未枭君受大任干国之重而久自抑损非所以光扬洪烈也今复君丞相君其勿辞夏孙权僭号议者咸欲讨之亮独曰权有僭逆之心久矣国家所以畧其衅者求犄角之援也今若讨之须并其土乃议中原此未可一朝定也顿兵相持坐而须老北贼得计非算之上者孝文卑辞匈奴先帝优与吴盟皆应权通变弘思远益非匹夫之为分者也今议者咸以权利在鼎足不能并力志望已满无上进之情推此皆似是而非也何者其势不侔故限江自保权之不能越江犹魏贼之不能越汉非力有余而利不取也若大军致讨彼非端坐者也就其不动而睦於我我之北伐无东顾之忧河南之衆不得尽西此之为利亦已深矣其僭逆之罪未宜明也乃遣卫尉陈震往聘冬徙府营於南山下原上筑汉城於沔阳乐城於成固八年亮使司马魏延西入羌中大破曹叡将费瑶郭淮於阳溪九年复出祁山以木牛运木牛流马连弩皆亮所制也亮围祁山招鲜卑轲比能比能等攻北地石城以应亮曹叡使其将司马懿屯长安督张合费曜戴陵郭淮等拒王师懿使曜陵留兵四千守上邽余衆悉救祁山亮分兵留攻而自逆懿於上邽淮曜等要亮亮破之因大芟其麦与懿遇於上邽东懿惧歛兵依险军不得交亮引还懿随至卤城又登山为营不敢战其下谓懿曰君畏亮如虎奈天下笑何皆请战懿病之五月使张合攻无当监王平於南围自授中道向亮时汉兵更下者十二懿军始陈番兵适交参佐皆言贼盛宜权留更卒张助声势亮曰吾统戎行师大信为本得原失信古人所惜更者束装以待期妻子鹤望而计日虽临征伐义不废也督遣令行於是去者愿留一战止者愤踊思致死命乃使魏延高翔吴班与懿战大破之获甲首三千级玄铠五千领懿走保营六月亮以粮尽退师懿使张合袭攻至木门亮与战又大破之临阵杀合是冬亮以连年出师息民休士益农讲武运米集斜谷邸阁三年而後用之亮之用兵出入如宾践敌境而刍荛者不躐师止如山进退如风出征之日天下震动而人心不忧虽数万之衆而所兴造若数十万之功所至营垒井竈圊溷藩篱障塞皆应绳墨一月之行去之如始至经事综物公诚之心形於文辞夙兴夜寝罚二十以上皆亲览十二年春复悉师十万由斜谷出始以流马运遣使约孙权同时大举四月至郿军於渭水之南据武功五丈原司马懿渡渭背水为垒以拒王师亮每患粮运不继使已志不伸乃分兵屯田为久驻之基耕者杂於渭滨居民之间而百姓安堵军无私焉亮数挑战懿不敢出遣遗巾帼懿患之上表请战曹叡使辛毗仗节为军师以制之亮谓其下曰彼本无战心所以固请战者示武於其衆耳将在军君命有所不受苟能制吾岂千里而请战邪相持百余日秋会亮有疾日侵密表帝曰臣若不幸後事宜付蒋琬时帝亦遣尚书仆射李福省疾因咨以国家大计别去数日复还亮曰知君还意所问者公琰其宜也福复请亮曰文伟可以继之又问其次亮不答後相继为相皆称贤云八月亮疾病密授长史扬仪司马费褘护军姜维等退师节度有星陨於营中亮薨年五十四仪整军以还人以告懿懿勒兵追之姜维令仪反斾鸣鼓若将北乡者懿不敢进仪得结陈去入谷而後发丧百姓为之语曰死诸葛走生仲达懿因观其营垒叹曰天下奇才也遗令葬汉中定军山策曰惟君体资文武明叡笃诚受遗托孤以辅朕躬继絶兴微志存靖乱爰整六师无岁不征神武赫然威震八荒将建殊功於季汉参伊周之巨勲如何不吊事临垂克遇疾陨丧朕用伤悼肝心若裂夫崇德叙功纪行命谥所以光昭将来刋载不朽今赠君丞相武乡侯印绶谥君忠武魂而有灵加兹宠荣景耀中诏立庙於沔阳初亮自表於帝曰成都有桑八百株薄田十五顷子弟衣食自有余饶至於臣在外任别无调度随身衣食悉仰於官不别治生以长尺寸若臣死之日不使内有余帛外有赢财以负陛下及薨如其所言亮为相十四年才两赦或言大惜赦者亮曰治世以大德不以小惠故康衡吴汉不愿为赦先帝亦言吾周旋陈元方郑康成间每见启告治乱之道悉矣曾不语赦若刘景升季玉父子岁岁赦宥何益於治不任喜怒人无怨言以公事废李平廖立平闻亮薨至发愤死立亦垂涕叹曰吾终为左袵矣尝作八务七戒六恐五惧皆有条章以训厉臣子着作郎陈夀定着亮文集凡二十四篇又作八阵图盖黄帝太公丘井法也长史张裔尝称之曰公赏不违远罚不阿近爵不可以无功取刑不可以贵势免此贤愚所以佥忘其身也陈夀评之曰亮为相国也抚百姓示仪轨约官职从权制开诚心布公道尽忠益时者虽讐必赏犯法怠慢者虽亲必罚服罪输情者虽重必释游辞巧饰者虽轻必戮善无微而不赏恶无纎而不贬庶事精练物理其本循名责实虚伪不齿刑政虽峻而无怨者以其用心平而劝戒明也可谓识治之良才管萧之亚匹矣夀又云应变将畧非其所长论者不以为然弟均官至长水校尉子瞻嗣见忠义传
乔字伯松亮兄瑾第二子也本字仲慎与兄恪俱知名论者谓乔才不及兄而性行过之初亮未有子以乔为嗣既为己嫡子故易其字焉拜驸马都尉随亮至汉中建兴元年卒时年二十五子攀官至行护军翊武将军恪为孙峻所族綝诛还吴为瑾後
赞曰广汉张栻有言三代衰五伯起而功利之说盈天下谋国者不复知正义明道之为贵亮当汉祚之季乃能执其机而用之其言曰汉贼不两立臣鞠躬尽力死而後已呜呼此夏少康四十年经营宗祀而卒以配天之本心也若亮者可谓有正大之体矣观其高卧隆中不求闻达盖将终身焉昭烈汉室之胄而三顾之於草庐名义既正好贤之意又笃安得不以身许之故其君臣相与一以道义而忘势受遗之际肝胆相照无纎芥形迹何其盛也亮之恢复规模先为根本计方建兴初务农训兵以治国事国事既定北向致讨军旅将发拜表纳忠反复曲折专以宫中府中之事为言且陈亲贤臣远小人之义一篇之中三致意焉而其终章尤为切至亮之意抑深且远矣即其行事而观之絶姑息之私意本常礼之大公见善若出诸已用人各尽其才至或有罪虽素所礼遇如马谡且流涕诛之而弗释也故李平廖立虽被废放没齿无怨言盖其於斯世所欲不存焉身都将相三十年间家无赢余视天下无一足以动乎中者其正大之体为如何哉亮之奉嗣君小心恭恪一国之柄举出其手而人不知其为权彼怀奸稔逆切切窥人宗祀者雨雪见睹而谓亮敌哉至使耕者杂於渭滨舆图之复已恢恢然在其目中矣天不祚汉妖星告变谓之何哉或谓亮劝昭烈取荆州为不义而不知刘琮既降操则荆州固魏之荆州矣惜昭烈之失此机也或又谓魏延之策恨其不用不知天将昌汉扫除奸逆直余事耳行险侥幸非其志也呜呼秦汉以来士狃於战国余习张子房号为杰出者而犹未免杂以伯术若亮真豪杰之士无文王犹兴者使得游於洙泗讲学以终之则其所至又当若何传称始亮在隆中以管乐自许予谓亮王者之佐岂与管乐同在功利之域者哉意传者之误耳栻又言予读出师表见其所以告嗣君者一本於正殊非刻核隂谋之说故於手写申韩等书亦疑之方亮之一见昭烈也遂定取荆益之计时昭烈未有驻足之地历观诸国独刘氏不能守荆益是诚天所资也若昭烈以荆益无忘讨贼夫谁敢不服惜其徇小不忍而妨大计故刘琮可取而不取则亮之策昭烈犹有不能尽从者也及狼狈而遁虽藉吴之力败操赤壁然终迫於吴乃始入蜀以谲计取之予知亮於此盖亦有不得已焉耳非草庐所以告昭烈之本意也嗟呼五伯以来功利之说盈天下如有亮坚守其正不以利钝易不共戴天之心庶其可以言王道者虽然亮之於学为未足故知有所未至也知有未至则心有未尽未能尽其心则於天下之事不能徧该而一贯之也开国建后大事也而奉策所立者乃亡国之宗妇以日易月後世之大事也而冢宰所赞乃因谬之礼且未踰年而改元此有以见其学之未至欤嗟乎若亮者体正大而能充之以学吾必谓之三王之佐矣栻笃论君子也其言云尔
续後汉书卷八

[book_title]卷九
钦定四库全书
续後汉书卷九　　　　　　宋　萧常　撰列传四
关羽字云长一字长生河东解人亡命涿郡昭烈起兵羽与张飞从之昭烈为平原相以二人为别部司马分统部曲寝处同所恩若兄弟而稠人广坐侍立终日周旋上下不避艰险昭烈之袭杀车胄使羽守下邳城行太守事而身还小沛建安五年曹操攻昭烈昭烈奔袁绍羽?於操为偏将军礼遇良厚绍遣大将顔良攻东郡太守刘延於白马操使张辽与羽撃之羽望见良麾盖策马刺良於万衆之中斩其首还绍诸将莫能当者遂解白马围操表封羽汉夀亭侯初操壮羽为人而察其心无久留之意谓张辽曰卿试以情问之羽叹曰吾极知曹公待我不薄然吾受刘将军厚恩誓以共死不可背之吾要当立效以报曹公乃去辽以白操操义之及羽杀顔良操知其必去厚加赏赉羽尽封其所赐致书告辞而奔昭烈左右欲追之操曰彼各为其主勿追也操并荆州昭烈自樊将南渡江别遣羽乘船数百艘会江陵操追至当阳长阪昭烈急趋汉津适与羽遇共至夏口初昭烈在许与操共猎猎中衆散羽劝昭烈杀操昭烈不从及是羽曰往日猎中若从羽言岂有今日之困会孙权遣兵佐昭烈拒操操败走昭烈收江南诸郡以羽为襄阳太守荡寇将军驻江北昭烈西定益州以羽董督荆州事羽闻马超来降书与诸葛亮问超人才可谁比亮知羽护前答曰孟起兼资文武雄烈过人一世之杰黥彭之徒当与益德并驱争先犹未及髯之絶伦逸羣也羽美须髯故亮谓之髯羽省书大说以示宾客羽尝为流矢贯左臂创虽愈每隂雨骨常疼医曰矢镞有毒毒入於骨当破臂作创刮骨去毒此患乃除羽便伸臂令劈之时适会诸将饮食臂血流离而割炙饮酒言笑自若昭烈王汉中拜前将军是岁帅师攻曹仁於樊操遣于禁等督七军救仁会大霖雨汉水溢羽乘水力战大破之杀其将军龎德虏禁等步骑三万送江陵於是梁郏陆浑诸豪皆受羽节度威震华夏操惧议徙许都以避其鋭先是孙权为子求婚於羽羽不许詈辱其使权大怒又南郡太守麋芳在江陵将军傅士仁屯公安皆素恨羽轻已羽之出芳仁给军资不悉相应羽言还当治之芳仁不安於是孙权隂诱芳仁芳仁使人迎权而操遣徐晃等救曹仁羽不能克引军还权已据江陵尽虏其将士妻子羽军遂溃权遣军要击之於临沮与其子平俱遇害昭烈命其子兴嗣兴字安国少有令闻丞相诸葛亮器之弱冠为侍中中监军卒子统嗣尚公主官至虎贲中郎将卒无子以兴庶子彛嗣
张飞字益德涿郡人少与关羽俱从昭烈羽年长数岁飞兄事之曹操入荆州昭烈奔江南而操卒至使飞将二十骑为後拒飞据水断桥瞋目横矛曰身是张益德可来决死敌无敢近者昭烈得免既定江南以为宜都太守征虏将军封新亭侯徙南郡昭烈入益州还攻刘璋飞与诸葛亮泝江西上分定郡县至江州获璋巴郡太守严顔义其为人释之引为宾客所过战克与昭烈会於成都益州平赐诸葛亮法正关羽与飞金各五百斤银千斤它物称是领巴西太守曹操破张鲁留夏侯渊张合守汉川合别督诸军下巴西欲徙其民於汉中进军宕渠蒙头荡石与飞相拒五十余日飞帅精卒万余人从它道要合山路险隘合军前後不相及遂大破之合弃马独与其麾下十余从间道走南郑巴土遂安昭烈王汉中拜右将军假节章武元年迁车骑将军领司隶校尉进封西亭乡侯策曰朕承天序嗣守洪业除残靖乱未烛厥理今寇虏作害民被荼毒思汉之士延颈鹤望朕用怛然坐不安席食不甘味整军申誓将行天罚以君忠毅侔踪召虎名宣遐迩故特显命高墉进爵兼思於京其诞将天威柔服以德伐叛以刑称朕意焉诗不云乎匪疚匪棘王国来极肇敏戎攻用锡尔祉可不勉欤初飞雄毅威猛亚於关羽曹操谋臣程昱等咸称羽飞万人之敌羽善待卒伍而轻士大夫飞爱敬君子而不恤小人昭烈常戒之曰卿刑杀既过差又日鞭挝健儿而令在左右此取祸之道也飞犹不悛昭烈伐吴飞当帅兵万人自阆中会江州临发为其帐下督张达范强所杀持其首顺流奔吴飞营都督表报昭烈昭烈闻其表至曰噫飞死矣後追谥曰桓长子苞早卒次子绍嗣官至侍中尚书仆射苞子遵为尚书从诸葛瞻於緜竹战死
马超字孟起扶风茂陵人伏波将军援之後也父腾灵帝末与边章韩遂等起兵於西州後与遂不和求还京师於是召为卫尉以超为偏将军封都亭侯领腾部曲复与遂合从进军至潼关曹操与遂超单马会语超负其勇隂欲突前执操而不克遂帅诸戎击陇上郡县陇上郡县皆应之杀凉州刺史韦康据冀城自称征西将军领并州牧督凉州诸军事故吏民杨阜姜叙等合谋击超超奔汉中依张鲁鲁不足与计事内怀於邑闻昭烈围刘璋於成都密书纳欵昭烈闻之曰我得益州矣乃遣人迎超而潜以兵益之超既至令引军屯城北城中震怖未逾旬而成都溃以超为平西将军督临沮因封前都亭侯昭烈王汉中拜左将军假节章武元年迁骠骑将军领凉州牧进封斄乡侯策曰朕以不德获继至尊奉承宗庙曹操父子世载其罪朕用惨怛疢如疾首海内怨愤归正反本暨於氐羌率服獯鬻慕义以君信着北土威武并昭是以委任授君抗扬虓虎兼董万里求民之瘼其明宣朝化怀柔远迩肃慎赏罚以笃汉祜以对於天下二年薨时年四十七临终上疏曰臣门宗二百余口为曹操所害畧尽惟有从弟岱当为微宗血食之继深托陛下余无复言追谥曰威子承嗣岱位至平北将军陈仓侯超女配安平王
黄忠字汉升南阳人荆州牧刘表以为中郎将与表从子磐同守长沙之攸县曹操克荆州假行禆将军昭烈南定诸郡忠遂委质从入蜀自葭萌还攻刘璋忠常先登陷陈勇冠三军益州既定拜讨虏将军建安二十四年击夏侯渊於汉中定军山渊衆鋭甚忠推锋直前帅厉士卒金鼓震天讙动山谷渊军大败斩渊首迁征西将军昭烈王汉中欲以为後将军诸葛亮曰忠之名望素非关马之伦今班爵遽同关马张在近亲见其功尚可喻指关遥闻之恐必不说得无不可乎昭烈曰吾当自喻之赐爵关内侯明年卒谥曰刚子叙早殁无後赵云字子龙常山真定人身长八尺仪观雄伟从昭烈主骑昭烈诣袁绍密遣云募兵得数百人皆称刘左将军部曲随至荆州曹操追昭烈於当阳长阪昭烈仓卒弃其孥云身抱弱子保持甘后皆得免昭烈之败有言云北去者昭烈以手戟擿之曰子龙不弃我也顷之云至从平江南为偏将军领桂阳太守代赵范范寡嫂樊氏有国色范欲以归云云曰相与同姓卿兄犹吾兄固辞不许或劝云纳之云曰范迫降耳心未可测天下女不少范竟遁去先是云与夏侯惇等战於博望生获夏侯兰云与兰同乡里白昭烈活之以兰明法律荐为军正昭烈入益州领留营司马时孙夫人骄豪吏卒纵横昭烈以云严重令典内事会孙权遣人迎夫人夫人欲将子禅还吴云与张飞勒兵断江乃止昭烈自葭萌还攻刘璋召诸葛亮亮帅云与张飞俱泝江西上平定郡县至江州分遣云从外水上江阳与亮会于成都成都既定为翊军将军时议欲以成都中庐舍及城外园池田桑分赐诸将云駮曰霍去病以匈奴未灭无以家为今国贼非但匈奴未可求安须天下大定各反桑梓归耕本土乃其宜耳益州人民初罹兵革田宅皆宜还之令安居复业然後可以得驩心昭烈从之夏侯渊之败曹操争汉中运米北山下数千万囊黄忠以为可取云兵从之忠过期不还云将数十骑轻行出围迎视忠等为操前锋所击方战其大衆奄至势偪遂前突其陈且鬬且郤操军散复合云陷敌还趋围部将张着被创云复驰还迎着操军追至围张翼欲闭门拒守而云更大开门偃旗息鼓操军疑有伏引去云擂鼓震天以强弩於後射之操军大骇自相蹂践堕汉水死者万计昭烈明旦至其营视昨战处曰子龙一身都为胆也作乐张饮至暝军中号云为虎威将军孙权袭荆州昭烈大怒欲讨之云谏曰国贼乃曹操非孙权也且先灭魏而吴自服操身虽毙子丕簒盗当因衆心早图关中居河渭上流以讨凶逆关东义士必裹粮策马以迎王师不应置魏先吴兵势一交不得卒解也昭烈不听遂东征留云督江州王师败绩於秭归云进兵至永安吴军已退建兴元年为中护军征南将军封永昌亭侯迁镇东将军五年从诸葛亮驻汉中明年亮出师扬声由斜谷出曹叡将曹真帅衆拒王师亮遣云与邓芝等往当之而身攻祁山云芝兵弱失利於箕谷然歛衆固守不至大败军还贬镇军将军初街亭军退兵将相失亮问邓芝箕谷之退部伍何为整一芝曰云身自断後军资什物一无所弃兵将无繇相失时云有军资余绢亮使分赐将士云曰军事无利何为有赐请悉入赤岸府库须十月为冬赐亮大善之七年卒景耀四年诏曰云昔从先帝功绩既着朕以幼冲涉道艰难赖恃忠顺济於危险夫谥所以叙元勲也外议云宜谥大将军姜维等议以云昔从先帝劳绩显着经营天下遵奉法度功效可书当阳之役义贯金石忠以卫上君念其赏礼以厚下臣忘其死死者有知足以不负生者感恩足以陨身谨按谥法柔贤慈惠曰顺执事有恪曰平克定祸乱曰平应谥曰顺平初昭烈时惟法正见谥建兴以来诸葛亮功德盖世蒋琬费禕荷国之重亦见谥陈祗宠待特加殊奬夏侯霸远来归顺故复得谥於是关羽张飞马超龎统黄忠及云皆得追谥时论以为荣子统嗣官至虎贲中郎督行领军次子广牙门将从姜维战沓中殁於陈有陈到者字叔至汝南人自豫州从昭烈名位亚於云俱以忠勇称建兴初官至新安都督征西将军封亭侯扬戱尝赞二人云征南厚重征西忠克统时选士猛将之列
赞曰羽飞万人之敌勇有余而知不足迹其行事皆有国士之风然羽刚而自矜飞暴而少恩此其所以败也超去危即安转祸为福忠帅属士卒前无坚对云虽虎臣其所建明通达国体如还田宅以系民心留军资以须冬赐赦吴而专事魏有诸葛亮念所不到者若其不纳赵范之兄嫂以远同姓之嫌律己之严如此方时诸将其最优乎
续後汉书卷九

[book_title]卷十
钦定四库全书
续後汉书卷十　　　宋　萧常　撰
列传五
龎统字士元襄阳人少未知名颍川司马徽有
知人之鉴统往见之徽采桑於树上坐统树下
共语终日徽甚异之称统当为南州士之冠冕
从父德公雅重之常目之为凤雏诸葛亮为卧
龙司马徽为水镜郡辟为功曹性好人伦喜成
就人每所称述多过其才人或怪而问之对曰
当今天下大乱雅道陵迟善人少而恶人多方
欲兴风俗长道业不美其谭则声名不足慕企不足慕企则为善者少矣今拔十失五犹得其半
而可以崇迈世教使有志者自励不亦可乎吴
将周瑜助昭烈取荆州因领南郡太守瑜卒统
送其丧还吴吴人闻其名及西还并会昌门陆
绩顾劭全琮皆往统曰陆子可谓驽马有逸足之力顾子可谓驽牛能负重致远也或问统若子之言陆优於顾乎曰驽马虽精所致一人耳驽牛一日行三百里所致岂一人之重哉谓全琮曰卿好施慕名有似汝南樊子昭虽知力不多亦一时之佳士也邵谓统卿名知人吾与卿孰愈统曰陶冶世俗甄综人物吾不及卿论帝王之秘策览倚伏之要最吾似有一日之长劭与绩复谓曰使天下太平当与卿共料四海之士厚相结而别昭烈领荆州统以从事守耒阳令县颇不治免官吴将鲁肃遗昭烈书曰龎士元非百里之才也使处治中别驾之任始当展其骥足耳诸葛亮亦言之於昭烈昭烈与语大器之以为治中从事亲待亚於亮遂与并为军师中郎将统说昭烈曰荆州荒废人物殚尽难以得志今益州国富兵强户口百万可因之以定大业会刘璋遣法正迎昭烈昭烈遂行统从入益州刘璋与昭烈会於涪统进计曰今因此会便可执之则将军无用兵之劳而坐定一州也昭烈不可璋既还成都昭烈当为璋北征汉中统复请隂遣精兵昼夜兼行径袭成都璋既不武又素无备大军卒至一举便定此上计也杨怀高沛璋之名将各拥强兵据守关头闻数有牋谏璋遣将军还荆州将军可云荆州有急欲还救并使束装作归计二子喜将军之去必乘轻骑来见将军因执之乃向成都此中计也退还白帝连引荆州徐图之此下计也若沉吟不去将致大困昭烈然其中计即斩怀沛还向成都所过辄克於涪大会置酒作乐谓统曰今日之会可谓乐矣统曰伐人之国而欲以为驩非仁者之兵也昭烈醉怒曰武王伐纣前歌後舞非仁者邪卿言不当宜速起於是逡巡引退昭烈寻悔追还复坐统初不顾谢饮食自若昭烈曰向者之论孰为失统曰君臣俱失昭烈大笑宴乐如初进围雒县统帅衆攻城中流矢卒时年三十六昭烈痛惜之言则流涕拜其父议郎迁谏议大夫诸葛亮亲为之拜追赐统爵关内侯谥曰靖子宏字巨师刚简有臧否以傲尚书令陈祗为祗所抑终於涪陵太守统弟林以荆州治中从事参镇北将军黄权军征吴军败没於雒阳
法正字孝直扶风郿人祖真有清节高名号玄德先生建安初天下饥馑正与同郡孟达俱入蜀依刘璋久之为新都令後为军议校尉既不见任又为其州邑俱侨客者所谤益州别驾张松与正相善度璋不足与有为常窃叹息松於荆州见曹操操不礼焉还劝璋絶操而自结昭烈璋问谁可使者松乃举正既还为松称说昭烈有雄畧密谋协规愿共戴奉而未有机会後璋闻曹操欲攻张鲁於汉中大惧松遂说璋宜迎昭烈使之讨鲁璋复令正衔命正既宣旨因献计於昭烈曰以明将军之英雄乘刘牧之懦弱张松州之股肱响应於内然後资益州之殷富冯天府之险阻以此成业犹反掌也昭烈然之泝江而西与璋会涪北至葭萌南还取璋从事广汉郑度说璋曰左将军县军袭我兵不满万士衆未附野谷是资军无辎重其计莫若尽驱巴西梓潼民内涪水以西清野高垒静以待之彼此请战勿许师老粮匮不过十旬势必自走走而击之必成禽耳昭烈闻而心恶之以问正正曰终不能用无忧也璋果如正言谓其下曰吾闻拒敌以安民未闻动民以避敌也於是黜度不用其计及军围成都蜀郡太守许靖将踰城降事觉不果璋以亡在朝夕故不诛靖璋既稽服昭烈以此薄靖不用也正谓昭烈曰天下有获虚誉而无其实者许靖是也然方今始创大业天下之人不可户晓靖之浮称流播四海若其不礼天下之人以公为贱贤也宜加敬待以眩远近追昔燕王之待郭隗以示好贤之意昭烈於是厚礼靖以正为蜀郡太守扬武将军外统都畿内为谋主一飱之德睚眦之怨无不报复二十二年正说昭烈曰曹操一举而降张鲁定汉中不因此势以图巴蜀而留夏侯渊张合屯守非其知不逮而力不足也必将内有忧偪故耳今策渊合才畧不胜国之将帅举兵往讨则必克之既定之後广农积谷观衅伺隙上可以扫灭寇敌尊奬王室中可以蚕食雍凉广拓境土下可以固守要害为持久之计此盖天以与我时不可失也昭烈善其策乃帅诸将进兵正亦从至汉中二十四年昭烈自阳平南渡沔水缘山稍前营於定军兴势渊帅衆来争其地正曰可击矣遂大破之渊等授首昭烈王汉中拜尚书令护军将军明年卒时年四十五昭烈为之流涕者累日谥曰翼赐其子貌爵关内侯官至奉车都尉汉阳太守昭烈尝与曹操战不利宜退而昭烈大怒无敢谏者矢下如雨正乃前立昭烈曰孝直避箭正曰明公亲当矢石况小人乎昭烈乃曰孝直与汝俱去诸葛亮与正虽好尚不同以公义相取亮每奇正知术昭烈既即尊位将东征孙权以复关羽之耻羣臣谏皆不从章武二年王师败绩亮叹曰法孝直若在必能谏主上不东行就复东行必不至於败
徐庶字元直颍川人初名福少任侠击劒中平末为人报仇为吏所执问其姓字絶口不言吏乃於车上立柱罗磔之而其党共簒取得脱於是感激折节学问遂通经旨与同郡石韬相亲爱初平中四方兵起乃与韬南客荆州复与诸葛亮友善昭烈屯新野一见器之因荐亮於昭烈及曹操至樊与亮从昭烈南奔操追急获其母庶辞昭烈而指其心曰本欲与将军共图王伯之业者以此方寸之地耳今失老母方寸乱矣请从此辞遂诣曹操丕时为中郎将韬为典农校尉後亮出陇右闻庶与韬仕皆不达叹曰彼诚多士邪何二人不见用也後数年病卒
董和字幼宰南郡枝江人董卓之乱举族避地益州刘璋以为牛鞞江原长成都令蜀土富实俗尚侈靡货殖之家侯服玉食昏葬踰礼至倾赀以给和躬率以俭恶衣蔬食防遏骄僭为之轨制风化大行然县豪强惮其严明说璋转和为巴东属国都尉吏民老弱相携丐留者数千人璋听留二年还迁益州太守其清约如故与蛮夷从事务推诚心南土爱而信之昭烈定蜀召为掌军中郎将与诸葛亮并署左将军大司马事可否相济共赞庶务寻卒和外牧殊俗内干机衡二十余年死之日家无儋石之储亮後为丞相数与羣下曰夫参署集衆思广忠益也若远小嫌难相违覆旷阙多矣违覆而得中犹弃敝屩而获珠玉然人心苦不能尽惟徐元直处兹不惑又董幼宰参署七年事有不至至於十反来相启告苟能慕元直之十一幼宰之殷懃纳忠於国则亮可少过矣又曰昔交州平屡闻得失後友元直勤见启诲前参事於幼宰有言则尽复从事於伟度数有谏正虽愚性鄙暗不能悉纳然与此数子终始好合亦足以明其不疑於直谅也其追思之如此伟度者姓胡名济义阳人为亮主簿後除中典军封成阳亭侯累迁右骠骑将军和子允自有传
刘巴字子初零陵烝阳人少知名荆州牧刘表连辟及举茂才皆不就表卒曹操至荆州昭烈奔江南荆楚之士从之如云而巴独北诣操操辟为掾使招纳零陵桂阳长沙会昭烈已定三郡巴不得反遂适交址诸葛亮追谓曰刘公雄才盖世据有荆土莫不归德天人去就已可知矣足下欲何之巴曰受命而来事不克成乃当还北足下何言邪昭烈深恨之後从交址至蜀会昭烈定益州稽首谢罪负昭烈不之责亮数称荐之昭烈辟为左将军西曹掾张飞尝诣巴巴不与语飞恚忿亮谓巴曰飞虽武人敬慕足下刘公方收合文武以定大事足下虽天资高亮宜少降意巴曰大丈夫处世当交四海英雄如何与兵子语乎昭烈闻之怒曰孤欲定天下而子初专乱之其欲还北假道於此岂欲成吾事邪又曰子初才知絶人如孤可任用之非孤难独任也亮亦曰运筹帷幄之中吾不如子初远矣若提桴鼓会军门当与人议之耳初昭烈攻璋与士衆约事定府库百物孤无与焉及拔成都士争赴府藏取宝物军用不足昭烈以为忧巴曰易耳但当铸直百钱平诸物价令吏为官市昭烈从之数月府库复实昭烈王汉中拜尚书後代法正为尚书令躬履清俭不治产业又自以归附非素惧见猜嫌恭默守静退无私交非公事不言昭烈建大号凡诸文诰策命皆其所作章武二年卒
赞曰统正见理之明料事之审一时谋臣无出其右昭烈肇基王业讫承大统实二人之力使天假之年与诸葛亮同心辅政混一之功日月可冀不幸蚤世惜哉庶抱负经济之术所施未究万一身为亲屈流落伪境观其以王伯之畧自许则其中之所存者未易涯涘使得效其所长其所成就当如何邪和约已率下巴清俭静退皆时良臣巴舍昭烈而诣曹操奔走交趾间关万里途穷埶蹙然後委质其趋向之际殆叵测云
续後汉书卷十

[book_title]卷十一
钦定四库全书
续後汉书卷十一　　　　　宋　萧常　撰列传六
许靖字文休汝南平舆人少与弟劭俱有人伦之鉴而不相能劭为郡功曹排摈靖靖以马磨自给楚国蒋济常论劭褒贬不平故拔樊子昭而抑许文休刘?曰子昭拔自牧竖年至耳顺退能守静进能不苟济曰子昭诚自贞洁然观其挿齿牙树颊胲吐唇吻似非文休敌若文休者大较廊庙器也刘翊为汝南太守举为计吏察孝亷除尚书郎典选举灵帝崩董卓秉政以汉阳周毖为吏部尚书与靖进退天下之士沙汰秽浊显拔幽滞进用頴川荀爽韩融陈纪等为公卿郡守时拜尚书韩馥冀州牧侍中刘岱兖州刺史頴川张咨南阳太守陈留孔伷豫州刺史东郡张邈陈留太守而迁靖巴郡太守不就补御史中丞馥等到官各举兵诛卓卓怒语毖曰诸君言当拔用善士卓从君计不欲违天下人心而诸君所用人至官还来相图卓何用相负遂害毖靖从兄陈相?又与伷合规靖惧奔伷伷卒依扬州刺史陈禕禕卒吴郡都尉许贡会稽太守王朗与靖有旧故往依焉靖收恤亲党经纪赈赡出於仁厚孙策渡江皆走交州靖身坐水滨先载附从疎亲悉发乃从後去见者莫不叹息既至交州太守士燮厚加敬待陈国袁徽亦寓交州与尚书令荀彧书曰许文休英才伟士知畧足以计事自流宕以来与羣士相随每有急难常先人後己与九族中外同其饥寒其纪纲同类仁恕恻隐不能一二陈之耳钜鹿张翔衔王命使交部乘势召靖靖拒而不许靖寓书曹操曰世路戎夷祸乱遂合驽怯偷生自窜蛮貊契濶十年吉凶礼废昔在会稽得所诒书词旨欵密久要不忘迫於袁术方命圯族津途四塞虽驰心北风欲行靡由正礼师退术兵前进会稽倾覆景兴失据遭时困厄无所控告浮涉沧海经历东瓯闽越之国行经万里不见汉地漂泊风波絶粮茹草既至南海与领守儿孝德相见知足下西迎大驾巡省中岳承此休问且悲且喜欲附奉朝贡使自获济通归死阙庭而荆州水陆无津交部驿使断絶欲上益州复有峻防虽仰瞻光灵延颈企踵何由假翼自致哉昔营丘翼周仗钺专征博陆佐汉虎贲警跸今足下扶危持颠为国柱石秉师望之任兼霍光之重五侯九伯制御在手自古及今人臣之尊未有及足下者行之得道则社稷用宁行之失道则四方散乱国家安危在於足下百姓之命悬於执事自华及夷顒顒注望足下任此岂可不远览哉载籍废兴之由荣辱之机弃忘旧恶寛和羣司苟其得人虽讐必举苟非其人虽亲不授以宁社稷以济下民事立功成则繋音於管弦勒勲於金石愿君勉之翔恨靖之不已从得靖所寓书投之水後刘璋使人招之遂至蜀璋以为巴郡广汉太守南阳宋忠与蜀郡太守王商书曰文休倜傥瑰伟有当世之具当以为指南寻代商为蜀郡太守建安十七年汉立皇子熙等为王靖闻之曰将欲歙之必姑张之将欲取之必姑与之其曹操之谓乎昭烈克益州以靖为左将军长史及王汉中以为太傅章武元年拜司徒策曰朕获奉洪业君临万国夙宵皇皇惧不能绥百姓不亲五品不逊汝作司徒其敬敷五教五教在寛君其朂哉秉德无怠称朕意焉靖虽年踰七十爱奬人物诱掖後进清谈不倦丞相亮等皆为之拜二年薨子钦先定卒钦子游景耀中为尚书王商者字文表广汉人刘璋辟为治中从事靖至蜀见而称之曰使商生於中州虽王景兴无以加迁蜀郡太守成都禽坚有孝行商表其墓追赠孝亷又为严君平李仲元立祠修学广农百姓便之在郡十年建安十六年卒
麋竺字子仲东海朐人家世货殖僮客万人资产钜亿徐州牧陶谦辟为别驾从事谦卒竺奉谦遗命迎昭烈於小沛建安元年吕布乘昭烈之出拒袁术袭下邳虏其家室昭烈转军广陵海西竺於是进其妹为昭烈夫人奴客二千金帛万计以助军资於时匮乏赖以复振後曹操表竺嬴郡太守竺弟芳彭城相皆去官从昭烈昭烈将适荆州遣竺与孙乾先与刘表相闻寻为左将军从事中郎益州平拜安汉将军班在军师将军之右竺雍容笃厚而干翮非其所长故昭烈待以上宾之礼而未尝有所统御然赐予优渥莫与为比芳字子方为南郡太守与关羽有私憾以城叛迎孙权羽由是覆没竺面缚请死昭烈慰谕以兄弟罪不相及竺惭恚发病旬余卒子威官至虎贲中郎将威子昭虎骑监自竺至昭皆便弓马善射御云孙乾者字公佑北海人昭烈领徐州辟为从事昭烈之去曹操遣乾自结於袁绍後复与竺俱使刘表皆如意指益州平自从事中郎为秉忠将军见礼亚於竺顷之卒
简雍字宪和涿郡人少与昭烈有旧昭烈至荆州雍与麋竺孙乾俱为从事中郎常为谈客往来使命昭烈入益州刘璋见雍甚重之昭烈围成都遣说璋璋即与雍同舆出城归命益州平拜昭德将军优游讽议而性简傲跌宕侍帝坐犹箕踞倾倚与诸葛亮以下会则独擅一榻项枕卧语初无少屈时大旱禁酒酿者有刑吏於人家得酿具论者欲令与作酒者同罚雍侍帝游观见一男一女行道上谓帝曰彼欲行淫何不收缚帝曰卿何以知之雍曰彼有其具与欲酿者同帝大笑而原欲酿者雍之滑稽讽谏皆此类也或曰雍本姓耿幽州人谓耿为简遂转为简云
伊籍字机伯山阳人少依其邑人镇南将军刘表昭烈之在荆州籍常往来自结表卒从昭烈南渡江又从入益州益州既定为左将军从事中郎见待亚於简雍孙乾等东使吴孙权闻其才辩欲逆折以辞籍适入拜权曰劳事无道之君乎籍对曰一拜一起未足为劳其机捷类此权甚异之後迁昭文将军与诸葛亮法正刘巴李严共造汉律汉律之制自五人始
秦宓字子勑广汉緜竹人少有才学州郡辟命皆不就奏记州牧刘焉荐儒生广汉任安曰昔百里蹇叔以耆艾而定策甘罗子奇以童冠而立功故书美黄发易称顔回固知选士用能不拘长幼明矣乃者以来海内察举率多英俊而遗旧齿衆论不齐异同相半此乃承平之翔步非乱世之急务也夫欲救危抚乱修已安人则宜卓荦超伦与时殊趣震惊隣国骇动四方上当天心下合人意天人既和内省不疚虽遭凶乱何忧何惧昔楚叶公好龙神龙下之好伪彻天何况於真今处士任安仁义直道流名远迩如令见察则一州斯服昔汤举伊尹不仁者远何武贡二龚垂名竹帛故贪寻常之高而忽万仞之嵩乐面前之饰而忘天下之誉斯诚往古之所重戒也夫欲凿石索玉剖蚌求珠况今随和炳然有如皎日复何疑哉诚知昼不操烛日有余光但愚诚区区贪陈所见刘璋时宓同郡王商为治中从事与宓书曰贫贱困苦亦何时可以终身卞和衒玉以耀世宜一来与府君相见宓报书曰昔尧优许由非不弘也洗其两耳楚聘庄周非不广也执竿不顾易曰确乎其不可拔夫何衒之有且以国君之贤子为之辅不以是时建萧张之策未足为知也仆得曝背乎陇亩之中诵顔氏之箪瓢咏原宪之蓬户时翺翔於山泽与沮溺之等俦听玄猿之悲吟察鹤鸣於九臯安身为乐无忧为福处空虚之名居不灵之龟知我者希则我贵矣斯乃仆得志之秋也何困苦之戚焉後商为严君平李弘立祠宓与书曰疾病伏匿知足下为严李立祠可谓後党勤类者也观严文章冠胄天下由夷逸操山岳不移使杨子不叹固自昭明如李仲元不遭法言令名必冺其无虎豹之文故也可谓攀龙附凤者矣如杨子云潜心着述有补於世泥蟠不滓行参圣师於今海内谈咏厥辞邦有斯人以耀四远怪子替兹不立祠堂蜀本无学士文翁遣相如东受七经还教吏民於是蜀学比於齐鲁故地里志曰文翁倡其教相如为之师汉家得士盛於其世仲舒之徒不达封禅相如制其礼夫能制礼造乐移风易俗非礼所秩有益於世者乎虽有王孙之累犹孔子大齐桓之伯公羊贤叔术之逊仆亦善长卿之化宜立祠堂速定其铭先是李权从宓借战国策宓曰战国纵横用之何为权曰仲尼严平会聚衆书以成春秋指归之文故海以合流为大君子以博识为弘宓报曰书非史记周图仲尼不采道非虚无自然严平不演海以受淤岁一荡清君子博识非礼不视今战国反覆仪秦之术杀人自生亡人自存经之所疾故孔子发愤作春秋大乎居正复制孝经广陈德行杜渐防萌预有所抑是以老氏絶祸於未萌岂不信邪成汤大圣睹野鱼而有猎逐之失定公贤者见女乐而废朝事若此等类焉可胜陈道家法曰不见所欲使心不乱是故天地贞观日月贞明其直如矢君子所履洪范记灾发於言貌何战国之谲权乎哉或谓宓曰足下欲自比於巢许四皓何为扬文藻见瑰頴乎宓曰仆文不能尽言言不能尽意何文藻之扬乎昔孔子三见哀公言成七卷事盖有不可嘿者也接舆行且歌论家以光篇渔父咏沧浪贤者以耀章此二人者非有欲於时者也夫虎生而文炳凤生而五色岂以五采自饰画哉天性自然也盖河洛由文兴六经由文起君子懿文德采藻其何伤以仆之愚犹耻革子成之误况贤於己者乎广汉太守夏侯纂请为师友祭酒领五官掾称之曰仲父宓称疾卧家纂与其功曹古朴主簿王普移具诣宓宴谈宓卧如故纂问朴贵州养生之具实絶余州不知士人何如余州也朴曰自先汉以来其爵位或不如余州至於着作为世师式不负於余州也严君平见黄老作指归扬雄见易作太玄见论语作法言司马相如为武帝作封禅之文於今天下之所共闻也纂曰仲父何如宓以簿撃颊曰蜀有汶阜之山江出其腹帝以会昌神以建福故能沃野千里淮济四渎江为其首此其一也禹生石纽今之汶山郡是也昔尧遭洪水鲧所不治禹疏江决河东注於海为民除害生民以来功莫先者此其二也天帝布治房心决政参伐参伐则益州分野三皇乘祗车出谷口今之斜谷是也此盖鄙州之阡陌明府以雅意论之何若於天下乎於是纂逡巡而退昭烈定益州辟为从事祭酒昭烈既即尊位将东征吴宓陈天时不利坐下大理建安二年丞相亮领益州牧迎为别驾寻拜左中郎将长水校尉迁大司农四年卒初宓见帝系之文五帝皆同一族乃辨其不然之本又论皇帝王伯养龙之说最有理谯周少时数往咨访记録其言於春秋然否论文多故不载
马良字季常襄阳宜城人兄弟五人并有才名乡里为之谚曰马氏五常白眉最良良眉有白毫故以称之昭烈领荆州辟为从事及昭烈入蜀诸葛亮亦继往良留荆州与亮书曰闻雒城已拔此天胙也兄应期赞世体道光国兆见於此矣夫变用雅虑审贵垂明於以简才宜适其时若乃和光说远迈德天壤使时闲於听世服於道齐高妙之音正郑卫之声并利於事无相夺伦此乃管弦之至牙旷之调也虽非锺期敢不撃节昭烈辟为左将军掾後使吴谓亮曰今衔国命协睦旧好幸为良戒於孙将军亮曰君试自为文良即草曰寡君遣掾马良通聘继好以绍昆吾豕韦之勲奇人吉士荆楚之令鲜於造次之华而有克终之美愿降心存纳以慰将命权敬待之昭烈即帝位拜侍中及东征吴遣至武陵招纳五谿蛮夷其渠帅皆禀节制咸如意指会王师败绩於夷陵良亦遇害时年三十六拜其子秉为骑都尉邓芝字伯苗义阳新野人司徒禹之後也遭乱入益州州从事张裕善相人芝往从之裕曰君年过七十位至大将军封侯芝闻巴西太守龎羲好士往依焉昭烈定益州芝为郫邸阁督昭烈至郫与语大奇之擢郫令迁广汉太守所至清亷有治绩入为尚书先是孙权已输欵帝遣宗玮费禕等与相报答会帝崩丞相亮虑权有异计芝见亮曰今主上幼弱初践祚宜遣大使重申吴好亮曰吾思之久矣未得其人耳今始得之芝问为谁亮曰即使君也乃遣聘於权权语芝曰孤诚愿归心於汉然恐汉帝幼弱不克自保以此犹豫耳芝曰汉与吴奄有四州之地大王命世之英诸葛亮亦一时之杰也汉有重险之固吴有三江之阻合此二长共为唇齿进可并兼天下大王今若委质於曹丕丕必责大王之入朝求太子之内侍若不从命则奉辞伐叛汉亦顺流见可而进如此江南之地非复大王有也权默然良久曰君言是也遂与丕絶而遣其中郎将张温来聘是岁芝复如吴权谓芝曰若天下太平二主分治不亦乐乎芝曰天无二日土无二王如灭魏寇之後大王未深识天命则战争方始耳权大笑曰君之诚欵乃当尔邪权与亮曰丁厷掞张隂化不尽和合二国惟有邓芝及亮北出汉中以芝为中监军扬武将军亮薨迁前将军军师领兖州刺史封阳武亭侯顷之为江州督权数与芝相闻馈遗不絶延熙六年就遣车骑将军假节十一年涪陵国人杀都尉叛帅师征之枭其渠帅百姓安堵十四年薨芝为大将军二十余年赏罚明当善恤卒伍衣食皆仰於官不治私产妻子不免饥寒死之日家无余财性刚简不妄交游於时人少所敬贵惟器异姜维云初芝征涪陵时道中见猿抱子於木杪引弓射之中其母其子为拔箭以木叶塞创芝叹曰嘻吾违物之性其将死伤矣投其弓於水中未几薨子良袭爵景耀中为尚书左选郎後仕晋为广汉太守
宗预字德艳南阳安衆人建安中随张飞至益州建兴初丞相诸葛亮以为主簿迁参军右中郎将及亮薨孙权忧魏寇犯汉增巴丘守兵万人且欲观望胜负帝闻之亦增永安之戌以备非常预将命至吴权问预曰东之与西譬犹一家而闻更增白帝之守何也预对曰臣以为东益巴丘之戍西增白帝之守皆事势宜然俱不足以相问也权大笑其见礼遇亚於邓芝费禕迁侍中徙尚书延熙十年为屯骑校尉时车骑将军邓芝自江州来朝谓预曰礼六十不服戎而卿甫受兵何也预曰卿七十不还兵我六十何为不受邪芝性骄倨自大将军费禕等皆降下之而预不为屈未几复使吴孙权握手涕泣曰君每衔命结好今君年长孤亦衰老恐不复相见遗大珠一斛还迁後将军督永安就拜征西大将军赐爵关内侯景耀元年以疾还成都後为镇军大将军领兖州刺史时都护诸葛瞻当国廖化过预欲与俱诣瞻宗预曰吾等年踰七十叨窃已过所欠一死耳何求於年少辈而屑屑造门邪竟不往廖化字元俭本名淳襄阳人为关羽主簿羽败属吴密表思归昭烈许之因携其母昼夕西行会车驾东征遇於秭归帝大说以为宜都太守帝崩为丞相参军後为广武督稍迁至右车骑将军假节领并州刺史封中乡侯以果烈称位与张翼齐而在预之右景耀五年姜维帅师出狄道化曰兵不戢必自焚伯约之谓也知不出敌而力少於寇用之无厌何以能久诗云不自我先不自我後今日之谓也咸熙初预化俱徙雒阳道病卒
赞曰靖万里诒书曹操述德美且讽且劝靖名知人岂不知操鬼蜮之雄包藏有素及西抵益州闻皇子熙等四王之封始有欲取姑予之叹抑何知之晚也昭烈建大号遂参佐命亦其幸会欤竺乾雍籍雍容讽议见礼於时宓以文辩称良以正固显芝预衔命专对抗节不挠皆一时之良云
续後汉书卷十一

[book_title]卷十二
<史部,别史类,萧氏续後汉书>
钦定四库全书
续後汉书卷十二　　　　　宋　萧常　撰列传七
陈震字孝起南阳人昭列领荆州牧辟为从事部诸郡从入益州为蜀郡北部都尉寻以北部为汶山郡复为太守迁犍为建兴三年入拜尚书迁尚书令奉命使吴诸葛亮与兄瑾书曰孝起忠纯之性老而益笃及其和合东西有可贵者还封城阳亭侯九年都护李平坐诬罔废亮与长史蒋琬侍中董允书曰孝起前使吴为吾说正方腹中有鳞甲乡里以为不可近吾以为鳞甲者但不当犯之耳不图复有苏张之事出於不意不可不使孝起知之十三年卒子济嗣
董允字休昭掌军中郎将和之子昭烈立皇太子允以选为舍人转洗马皇太子践祚迁黄门侍郎丞相亮将北征虑帝富於春秋聼断不明以允秉心公亮欲任以宫省之事上疏曰侍郎董允等先帝简拔以遗陛下至於斟酌规益进尽忠言则其任也宫中之事宜悉以咨之寻迁侍中领虎贲中郎将统宿卫士侍中郭攸之性谦顺备员而已献纳之任允皆专之允每处事为防制甚悉得匡救之理帝尝欲采择以充後宫允以为古者天子后妃之数不过十二今嫔嫱已具不宜增益固执不聼帝益严惮之尚书令蒋琬领益州刺史上疏让允与费禕又表允内侍历年翼赞王室宜赐爵土以宠勲劳固辞帝既富於春秋嬖宦人黄皓皓便辟佞慧允常正色弼违而切责皓皓畏允不敢肆终允之世皓不过黄门丞允尝与尚书令费禕中典军胡济等约宴集已命驾而郎中董恢诣允恢年少官微见允已命驾逡廵求去允不许曰所以出者欲与同好游谈耳今君已自屈方展契阔舍此之彼非所谓也即命解骖其守正下士皆类此延熙六年加辅国将军七年以侍中守尚书令副大将军费禕九年卒孙宏晋巴西太守时益州以诸葛亮蒋琬费禕及允为四相又号四英陈祗代允为侍中与黄皓相表里皓始与政操弄威柄遂至覆国国人无不追思允祗字奉宗汝南人许靖外孙也幼孤鞠於靖弱冠知名稍迁至选曹郎有威仪多技艺挟术数费禕甚异之超继允内侍吕乂卒祗又以侍中守尚书令加镇军将军大将军姜维虽班在祗上常帅师在外希与朝政祗上奉主意下接阉竖故见信爱权重於维景耀元年卒帝甚悼惜之谥曰忠自祗之得幸帝追愤允抗直谓为轻已愈益重祗董恢者字休绪襄阳人从入益州以宣信中郎副费禕使吴孙权尝大醉问禕曰杨仪魏延牧竖小人且尝有鸣吠之益然既任之势不得轻若一朝无诸葛亮必为祸乱诸君愦愦曾不之虑此岂所谓诒厥孙谋乎禕愕然未能对恢曰仪延之不恊盖私愤耳而无黥彭难御之心也今方扫除强贼混一函夏功以才成业以才广若舍此不任防其後患是犹备风波而遂废舟楫非长计也权大笑亮闻之以为知言辟为丞相府属迁巴郡太守
吕乂字季阳南阳人父常送刘焉入益州道梗不得还乂少孤好读书鼓琴初昭烈置盐府校尉较盐铁之利校尉王连辟乂及南阳杜祺南乡刘朝等并为典曹都尉转新都绵竹令乃心隐恤百姓称之课最一州迁巴西太守诸葛亮连年出师调发诸郡多不相应乂独募兵五千人诣亮慰谕检制无逃窜者徙汉中太守兼领督农转给军粮未尝乏絶亮薨累迁广汉蜀郡太守蜀郡一大都会户口繁夥又亮薨之後士伍亡命更相沓冒奸伪非一乂到官为之防禁开谕劝导数年之中隐漏自出者万余口入为尚书代董允为尚书令府无滞事门无留宾乂更历中外治身俭约谦靖少言为政简而不烦号为清能然持法刻深好用文俗吏故居大官名声减於治郡延熙十四年卒子辰景耀中为成都令辰弟雅谒者清厉有文着格论十五篇杜祺者历郡守监军大将军司马刘干官至巴西太守皆与乂亲善亦有当时之誉而俭素守法不及於乂
杨洪字季休犍为武阳人昭烈定益州太守李严辟为功曹严欲徙郡治舍洪固谏不聼辞去严遂荐洪於州为蜀郡从事昭烈争汉中急书发兵军师将军诸葛亮遂以问洪洪曰汉中益州之咽喉存亡之机会若无汉中则无蜀矣此家门之祸也方今之事男子当战女子当运发兵何疑时蜀郡太守法正从昭烈北行亮即表洪领太守庶事皆办寻即真顷之转益州治中从事帝征吴驻永安汉加太守黄元素为亮所不善闻帝不豫举郡反烧临卭城时亮东诣永安省疾成都单虚以故元益无忌惮洪即啓皇太子遣其亲兵使将军陈曶郑绰讨元朝议以为元若不能围成都当由越嶲据南中洪曰元素凶暴无它恩信何能办此不过乘流东下冀主上平安面缚归死如其有异奔吴求活耳因敕曶绰於南安峡口要之曶绰如其言果生获元建兴元年赐爵关内侯复为蜀郡太守忠节将军徙越骑校尉领郡如故五年丞相亮北屯汉中欲用张裔为留府长史以问洪洪对曰裔天资明察长於治剧才诚堪之然性不公平恐不可专任不如留向朗朗情伪差少使裔从行得効其器能於事两善初裔少与洪亲善裔流落於吴洪临其郡裔子郁给郡吏微过受罚不少假借後还闻之深以为恨与洪情好日损及洪见亮出至裔许具说所言裔答曰公留我了矣明府不能止时人或疑洪自欲为之又疑其知裔自嫌不愿裔处要职典後务也後裔与司盐校尉岑述有隙亮与裔书曰君昔在栢下营使我心忧食不知味後迸流南海相为悲叹寝不安席及其来还委付大任同奬王室自以为与君古之石交也石交之道举雠以相益割骨肉以相明犹不相谢也况吾但委意於元俭而君不能忍邪论者由是明洪无私洪少不好学问而忠清款亮忧国如家事继母至孝六年卒官始洪为李严功曹严未去犍为而洪已为蜀郡洪辟门下书佐何祗祗有才干举郡吏数年为广汉太守而洪亦尚留蜀郡是以西土咸服诸葛亮能尽时人之器用祗字君肃家寒窭为人寛厚通济躯干魁梧初仕郡为督军从事时诸葛亮用法峻密闻祗游戏废务欲奄至録狱祗闻之即夜张灯见囚覧其款牍及亮晨至祗应对无滞亮甚异之出补成都令会郫县阙宰以祗兼二县二县户口繁夥切近都市饶诸奸秽祗发摘奸伏人以为神无敢欺者常使人设算聼其读而心计之不差勺合其精敏如此时朝集坐次於洪洪嘲曰君马何駚祗曰故吏马不敢駚但明府未着鞭耳汶山夷人不安诏以祗为汶山太守民夷服信迁广汉夷复反云得前何府君乃能安我耳迁犍为卒时年四十八杨顒字子昭丞相长史仪之族繇巴郡太守入迁丞相主簿丞相亮常自校簿书顒谏曰为治有体上下不可相侵请为明公以作家譬之今有人使奴执耕婢典?鸡司晨犬吠盗牛负重载马涉远道私业无旷所求皆得雍容高枕饮食而已忽一旦尽欲以身亲其役不复付委劳其体力为此碎务形罢神困终无一成岂其知之不如奴婢鸡狗哉失为家主之法也是以古称坐而论道谓之三公作而行之谓之士大夫故邴吉不问横道死人而忧牛喘陈平不言钱糓之数而云自有主者彼诚逹於位分之体也今明公为政乃躬理簿书流汗竟日不亦劳乎亮谢之後迁东曹属典选举卒亮为之流涕者数日与留府长史张裔蒋琬书曰椽属丧杨顒为朝中损阙多矣
姚伷字子绪巴西阆中人昭烈定益州为功曹书佐建兴初出为广汉太守丞相诸葛亮北驻汉中辟为掾并进文武之士亮称之曰忠益者莫大於进人进人者各务其所尚今姚椽并存刚柔以广文武之用可谓博雅矣愿诸君各希此事以属所望迁参军亮薨稍迁尚书仆射时人服其真诚笃粹延熙五年卒伷同郡马勳马齐者亦知名勲字盛衡齐字伯承勳刘璋时为书佐昭烈定益州辟为左将军属後转州别驾卒齐为太守张飞功曹飞荐之昭烈为尚书郎建兴中为丞相椽迁广汉太守亮薨为尚书勲齐皆以才干显其见敬信於州里皆不如伷
王谋字元泰汉嘉人有操行刘璋时为巴郡太守还为州治中从事昭烈定益州以为别驾及王汉中用荆楚宿儒零陵赖恭为太常南阳黄柱为光禄勲谋为少府建兴初赐爵关内侯代赖恭为太常寻卒後大将军蒋琬问张休曰汉嘉前辈有王元泰今谁继之者休对曰如元泰州境亦无况鄙居乎其为人推仰如此恭子厷为丞相西曹令史从诸葛亮於汉中蚤世亮与张裔等书曰令史失赖厷为朝中损多矣同时有何宗者字彦英蜀郡郫人与杜琼师事广汉任安而名闻过於琼刘璋时为犍为太守昭烈辟为从事祭酒援引图?劝进帝践祚迁大鸿胪建兴中卒宗子双字汉偶滑稽谈笑有东方朔淳于髠之风为双栢长蚤卒又有习祯殷观者亦有才望祯字文祥襄阳人美丰仪善谈论名亚庞统而在马良之右从昭烈入蜀历雒郫令广汉太守观字孔休荆州主簿迁别驾从事事见昭烈帝本纪董厥者字龚袭义阳人事丞相亮为令史亮尝称曰董令史良士也吾每与之言谨恪适宜迁主簿亮薨稍迁尚书仆射代陈祗为尚书令迁辅国大将军平台事而同郡樊建代焉建字长元延熙二十四年以校尉使吴会孙权病不果见问诸葛恪曰樊建何如宗预恪曰才识不及而雅性过之後为侍中守尚书令自诸葛瞻与厥建当国姜维常征伐在外瞻厥以维好战无功百姓罢弊尝表帝召维还为益州刺史欲夺其兵而不果时宦人黄皓专政人争趋之独建絶不与通厥建後事晋武帝尝问建诸葛亮之治国对曰闻过必改而不吝赏罚之信足感神明帝曰善哉使我得此人以自辅岂有今日之劳乎
赞曰震知李平之不可近允制黄皓使不得逞皆有先见之明而允正色弼违所益多矣身殁未几憸佞用事至使人主追愤抗直谓为轻已自古忠言难入何独允哉乂洪正固足以集事方时多虞赖以有济顒引大体以规宰相伷荐才士以为时用贤矣哉
续後汉书卷十二

[book_title]卷十三
钦定四库全书
续後汉书卷十三　　　　　宋　萧常　撰列传八
刘封本罗侯寇氏子长沙刘氏甥也昭烈至荆州未有子养以为子及入蜀自葭萌还攻刘璋时封年二十余有武艺气力絶人将兵与诸葛亮张飞等泝流西上所至战克益州既定为副军中郎将初璋遣扶风孟逹副法正各将兵二千人迎昭烈昭烈因令逹并领其衆屯江陵蜀平後以逹为宜都太守建安二十四年遣逹从秭归北攻房陵杀太守蒯祺将进攻上庸昭烈隂恐逹难独任乃遣封乘沔水下统逹军与逹会上庸上庸太守申耽举郡降遣妻子及宗族诣成都昭烈加耽征北将军领上庸太守封郧乡侯以耽弟仪为建信将军西城太守迁封为副军将军自关羽围樊城襄阳连呼封逹以兵援已封逹辞以山郡初附未可动揺会羽覆败昭烈甚恨之又封与逹忿争夺其鼓吹逹既惧罪又忿恚封遂表谢曰伏惟殿下建伊吕之业追桓文之功大事草创假势吴楚是以有为之士深覩归趣臣委质以来愆戾山积臣犹自知况於君乎今王朝以兴英隽鳞集臣内无辅佐之器外无将领之才列次功臣诚自媿也臣闻范蠡识微浮於江湖咎犯谢罪逡廵河上夫际会之间请命乞身何则欲洁去就之分也况臣卑鄙无元功巨勳目撃於时窃慕前贤蚤思远耻昔申生至孝见疑於亲子胥至忠见诛於君蒙恬拓境而被大刑乐毅破齐而罹谗间臣每读其书未尝不慷慨流涕而亲当其事益以伤絶何者荆州覆败大臣失节百无一还惟臣寻事自致房陵上庸而後乞身自放於外伏想殿下圣恩感悟愍臣之心悼臣之举臣诚小人不能始终知而为之敢谓非罪臣闻交絶无恶声去臣无怨辞臣过奉教於君子愿君王勉之遂帅所领降魏曹丕善其才美容观以为散骑常侍平阳亭侯领新城太守遣其将夏侯尚徐晃与逹袭封逹又以书招封封不从申仪复叛封封走还成都申耽亦降魏封既至帝责其侵陵逹又不救羽诸葛亮亦虑封刚猛易世之後终难制御劝帝因此除之於是赐封死封叹曰恨不用孟子度之言帝为之流涕逹既奔魏有李鸿者降汉为诸葛亮言间过孟逹适见叛人王冲亦来诣逹言往者逹之去就明公切齿欲诛逹妻子赖先帝不聼耳逹曰诸葛公见顾有本末必不尔也景仰明公不能己巳时蒋琬费诗在坐亮谓琬诗曰还都当有书与子度相闻诗进曰孟逹小子昔事振威不忠又背先帝反覆之人何足与书亮不答亮欲诱逹为外应竟与逹书曰往年南征适与李鸿会於汉阳承知消息慨然永叹以明足下平素之志岂徒空托名荣贵为乖离乎呜呼孟子斯实刘封侵陵足下以伤先帝待士之义又鸿道王冲造作虚语云足下量度吾心不受冲言追平生之好依依东望故遣此书逹得书欲举新城来归亮至汉中复申情欵申仪与逹有隙密白其事司马懿遣人讽之入朝逹惧即举城降汉曹叡遣懿讨之遂遇害
彭羕字永年广汉人身长八尺仪观甚伟而性傲忽惟敬同郡秦宓仕州不过书佐人有譛之於州牧刘璋髠钳为徒隶会昭烈入蜀欲迎说昭烈乃往见庞统统与羕非故人又适有宾客径上统牀卧谓统曰须客罢当与卿善谈客既去统往就羕坐又责统食然後共语因留信宿统大善之而法正亦素知羕乃共致之昭烈昭烈与语奇之数令宣传军事指授诸将奉使称意识遇日隆成都既定昭烈领益州牧擢为治中从事羕起徒步一朝处州人之上形色嚣然自矜诸葛亮虽外接之而内不能善每密言於昭烈羕心大志广难可保安左迁江阳太守羕不说往见马超超曰卿才具秀拔谓当与孔明孝直诸人齐驾并驱寜当外处小郡失人本望乎羕曰老革荒悖可复道邪又谓超曰卿为其外我为其内天下不足定也超覉旅归国常不自安闻羕言大惊默不敢答具表其辞於是收羕付有司羕於狱中与诸葛亮书曰仆昔有事於诸侯以为曹操暴虐孙权无道振威闇弱其惟主公有伯王之器可与兴业致治故乃翻然有轻举之志会公来西仆因法孝直自衒鬻庞统斟酌其间遂得诣公於葭萌抵掌而谭治世之务讲伯王之义建取益州之策公亦宿虑明定即相然赞遂举事焉仆於故州不免凡庸忧於罪网得遭风云激矢之中求君得君志行名显从布衣之中擢为国士盗窃茂才分位之厚谁复过此羕一朝狂悖自求葅醯为不忠不孝之鬼先民有言左手据天下之图右手刎咽喉愚夫不为也况仆颇别菽麦者哉所以有怨望意不自度量苟以为首兴事业而有投江阳之论不解主公之意卒然感激颇以被酒脱失老语此仆之下愚浅虑所致主公实未老也且夫立业不在老少西伯九十寜有衰志负我慈父罪在百死至於内外之言欲使孟起立功北州戮力主公共讨曹操耳寜敢有它志邪孟起说之是也但不别其间痛人心耳昔每与庞统共相誓约庶托足下末踪尽心於主公之业追名古人载勲竹帛统不幸而死仆败以取祸自我求之将复谁怨足下当世伊吕也宜於主公计事济其大猷天明地察神只有灵复何言哉贵使足下明仆本心耳行矣努力自爱羕竟诛死时年三十七
廖立字公渊武陵临沅人昭烈领荆州牧辟为从事年未三十擢长沙太守昭烈入益州诸葛亮镇荆土孙权遣使通好於亮因问士人谁相经纬者亮答曰庞统廖立楚之良才当赞兴世业者也建安二十年权遣吕蒙袭三郡立脱身自归昭烈素识待之不深责也以为巴郡太守二十四年召为侍中建兴初徙长水校尉立自谓才名宜为诸葛亮之二而更游散在李严等下常怀怏怏丞相掾李合蒋琬尝诣立计事立谓曰军当远出卿诸人好谛其事昔先帝不取汉中而与吴人争南三郡卒以三郡与吴人徒劳役吏士无益而还既亡汉中使夏侯渊张合深入於巴几丧一州後至汉中使关侯身死人无子遗上庸覆败徒失一方是羽怙恃勇名作军无法直以意突耳故前後数丧师徒如向朗文恭凡俗之人耳恭作治中无纲纪朗昔奉马良兄弟谓为圣人今作长史岂能合道中郎郭演长从人者不足与经大事而作侍中今弱世也而欲任此三人难矣王连流俗苟作掊克使百姓罢弊以致今日合琬具白其言於亮亮表立曰长水校尉廖立坐自贵大臧否羣士公言国家不任贤逹而任俗吏又言万人帅者皆小子也诽谤先帝疵毁羣臣人有言国家兵衆简练部伍分明则举头视屋愤咤作色曰何足言凡如是者不可胜数羊之乱羣犹能为害况立托在高位中人以下识真伪邪且立奉先帝无忠孝之心守长沙则开门就敌领巴郡则有闇昧闒茸之称随大将军则诽谤讥诃侍梓宫则拔刃断人头於梓宫之侧陛下即位之後普增职号立例为将军面语臣曰我何为在诸将军中不表我为卿尚当在五校臣答之曰将军者随大例耳至於卿则正方亦未卿也且宜处五校自是怏怏怀恨诏曰三苖乱政有虞流宥廖立狂惑朕不忍刑其徙不毛之地於是废立为民徙汶山郡立躬帅妻子耕植自守闻亮薨垂泣叹曰吾终为左衽矣後监军姜维帅偏师经汶山因诣立立意气不衰言论自若竟殁於徙所妻子还成都李平字正方南阳人本名严少为郡吏以才干称曹操入荆州时平宰秭归乃西入蜀刘璋以为成都令有能名建安十八年以护军降昭烈於緜竹拜禆将军成都平进兴业将军犍为太守二十三年马秦高胜等起於郪衆至数万寇资中时昭烈在汉中平帅郡士五千人讨之斩秦胜等支党皆溃又越嶲夷帅高定围新道平越境驰救贼皆破走加辅汉军将领郡如故章武二年召至永安拜尚书令三年帝不豫与诸葛亮并受遗诏辅少帝为中都护统内外军事留镇永安建兴元年封都乡侯假节加光禄勳四年迁前将军诸葛亮欲北征平当知後务移屯江州留护军陈到驻永安皆统属於平平与孟逹书曰吾与孔明俱受寄托忧深责重思得同僚亮亦与逹书曰部分如流趋舍同滞正方性也其见贵重如此尝与亮书劝受九锡进爵为王亮复书曰吾与足下相知久矣可不复相解吾本东方下士误用於先帝位极人臣禄赐百亿今讨贼未效知己未报而方宠齐晋坐自贵大非其义也若?魏斩叡帝还旧都与诸子并升虽十命可受况於九乎八年迁骠骑将军曹叡遣其将曹真等欲三道寇汉川亮命平将二万人赴汉中表平子丰为江州都督典平後务亮以明年当北伐命平以中都护署府事九年春亮军祁山平督运车会久雨粮饷不继平遣参军狐忠督军成籓谕旨呼亮还师亮承以退平闻军还乃更阳惊云军粮饶足何以便还欲以解其不办之责且明亮不进之罪又表帝云军伪退欲以诱贼亮具出其前後书疏本末平辞穷首谢罪负亮於是表平曰自先帝崩後平所在治家好为小惠保身求名无忧国之意臣当北伐欲得平兵以镇汉中平结难纵横无有来意而求以五郡为巴州刺史去年臣欲西征令平主督汉中平说司马懿等开府辟召臣知平意欲因此偪臣取利也是以表平子丰督主江州隆崇其遇以济一时之务平至之日都委诸事羣臣上下皆怪臣待平之厚正以大事未定汉室倾危代平之短莫若褒之然谓平之情在於荣利而已不意平心反覆乃尔若事稽留将致祸败是臣不敏言多增咎有诏削夺官爵徙梓潼郡後闻亮薨发病死平常冀亮当牵复已度後人不能故激愤而殁丰官至朱提太守
刘琰字威硕鲁国人昭烈在豫州辟为从事以其宗姓风流善谈论厚待之昭烈定益州以为固陵太守建兴初封都乡侯班位亚於李平为卫尉中军师後将军迁车骑将军然不与国政但领兵千余从丞相亮讽议而已车服饮食号为华侈侍婢数十皆能声乐又悉教读鲁灵光殿赋後与前军师魏延不恊言多虚诞亮深责之遣还成都官位如故琰失志恍惚十二年正月琰妻胡氏入贺皇太后太后留之经月乃出胡氏有美色琰疑与帝私呼卒五百挝之至以履搏面而後弃遣胡具以告琰坐下吏有司议曰卒非挝妻之人面非受履之地竟弃琰市自是大臣妻母朝庆遂絶马谡字幼常侍中良之弟以荆州从事从入蜀除緜竹成都令越嶲太守才器过人好谈兵丞相亮深加器异昭烈临终谓亮曰马谡言过其实不可大用亮不以为然辟为参军引与谈论自昼逹夕建兴三年亮征南中谡谓亮曰南中恃险远不服久矣虽今日破之明日复反今公方欲倾国北伐逆贼彼知国势内虚其叛亦速若殄殱遗类又非仁者之心夫甲兵之事攻心为上攻城为下心战为上兵战为下愿公服其心而已亮纳其言赦孟获以服南方故终亮之世南方不敢复反及亮军出祁山魏延吴懿皆时宿将论者皆言宜为军先锋而亮违衆拔谡督诸军在前与张合战於街亭违亮节度举措烦扰舍水上山不下据城争利禆将王平力谏不用遂大败士卒皆溃亮进无所遽退还汉中谡下狱死时年三十七亮自临祭为之流涕待其孤如平生蒋琬後至汉中谓亮曰天下未定而戮知计之士岂不惜乎亮泫然曰孙武所以能制胜於天下者用法明也今四海分裂兵战方始若复废法何用讨贼邪
魏延字文长义阳人以部曲将从入蜀数有功迁牙门将军昭烈王汉中徙治成都当得重将镇汉川时议者以为莫如张飞飞亦自许昭烈乃拔延督汉中为镇远将军领汉中太守一军尽惊昭烈大会羣臣问延曰今委卿以重任卿居之云何延对曰若曹操举国而来请为大王拒之偏将十万衆至请为大王吞之衆咸壮其言昭烈践阼拜镇北将军建兴初封都亭侯五年诸葛亮驻汉中更以延为督前部领丞相司马凉州刺史八年亮使领兵西入羌中与曹叡将费瑶郭淮战於阳谿大破之迁前军师征西大将军假节进封南郑侯延每从亮出辄欲请兵万人与亮异道会於潼关如韩信故事亮制而不许延常谓亮为怯叹恨己才用之不尽延既善抚士卒勇力絶人又性矜高当时皆降下之惟杨仪不假借延以为忿若水火然十二年亮出北谷口延为前锋去亮营十里秋亮疾困与长史杨仪司马费禕护军姜维等作身殁後退军节度令延断後姜维继之若延或不从命军即自发及亮薨秘不发丧仪令禕往揣延意延曰丞相虽亡吾等见在府亲官属便可持丧还葬吾自当帅诸军撃贼云何以一人死废天下事邪且魏延何人当为杨仪所部勒作後将邪因与禕共作行留部分令禕手书与己连名告诸将禕绐曰当为卿还解杨长史长史文吏希更军事必不违命也禕出疾驰而去延寻悔追之已不及矣延使人觇仪等皆欲按亮成规诸营相次引军还延大怒才仪未发帅所领径先南归所过烧絶阁道延仪各表叛逆一日之中羽檄交至帝以问侍中董允留守长史蒋琬琬允皆保仪疑延仪等刋山通道昼夜兼行亦继延後延先至据南谷口遣兵逆撃仪等仪等令王平在前御延平叱延先登曰公亡身尚未寒汝辈何敢尔延士衆知曲在延莫为用命延独与子数人亡奔汉中仪遣马岱追斩之仪蹴其首曰庸奴复能作恶否遂夷延三族初蒋琬帅宿卫诸营赴难北行数十里延死问至乃还时谓延非降魏而叛汉者第欲除仪等及平日诸将素不同者且冀时论当以己代亮本指如此
赞曰兵有正有奇两敌相向未有不以奇胜者祁山之役延请兵万人由褎中循秦岭而东当子午而北不十日可至长安逐夏侯楙而与亮会此盖奇道可以必胜且楙巽愞未尝更事非延之敌楙既北走度魏兵不二十日不能西而全秦之地已为吾有命一大将固守函谷魏兵虽至无能为也然後据关以临河南天下事定矣此投机之会而亮不屑为岂仁义之师疾其谲而不正欤
杨仪字威公襄阳人建安中为荆州主簿後从关羽为功曹遣西诣昭烈昭烈与论军国大计政治得失大说之因辟为左将军兵曹掾昭烈王汉中擢为尚书既践阼东征吴仪与尚书令刘巴不睦左迁遥领弘农太守建兴三年丞相亮以为参军署府事五年从亮至汉中八年迁长史加绥军将军亮数出征仪常规画分部筹度粮饷不稽思虑斯须便了军州节度取办於仪亮深嘉仪之才干魏延之骁勇常恨二人之不相能不忍有所偏废也十二年从亮出屯谷口亮薨仪领军还又诛讨延自以为功大当代亮秉政呼都尉赵正以周易筮之卦得家人不说而亮平生谓仪狷狭意在蒋琬琬遂为尚书令益州刺史仪至拜中军师无所统属从容而已初仪为尚书琬为尚书郎後虽俱为丞相参军长史仪每从行当劳剧自谓年宦先琬才能踰之於是怨愤形於言色时人畏其语不逊皆莫敢近惟後军师费禕往慰省之仪对禕怨望云云又语禕曰往者丞相既殁之後吾若举军北去处世寜当落度如此邪令人追悔不及禕密表其言十三年削夺官爵徙汉嘉郡至贬所复上书诽谤词旨激切遂下郡收仪仪自杀妻子还成都仪兄虑字威方少有德行为江南冠冕州郡礼召诸公辟请皆不屈年七十而卒乡人号曰德行杨君赞曰封处嫌疑之地而不知远权势以谋自安不救关羽而失荆州侵陵孟逹而丧二郡其死非不幸也羕之悖傲立之忿躁平之反覆琰之猜忌谡之轻脱延之自用仪之狷狭难乎免於世矣不然如仪之才干延之料敌可少訾哉
续後汉书卷十三

[book_title]卷十四
钦定四库全书
续後汉书卷十四　　　　　宋　萧常　撰列传九
蒋琬字公琰零陵湘乡人弱冠与外弟泉陵刘敏俱知名琬以州书佐从昭烈入益州除广都长昭烈尝奄至广都见其邑事不理琬又沉醉大怒将加罪罚军师将军诸葛亮请曰蒋琬社稷之器非百里之才其为政以安民为本不以修饰为先愿公加察昭烈雅敬亮乃不加罪但免官而已顷之为什邡令昭烈王汉中除尚书郎丞相亮开府辟为东曹掾举茂才固推刘邕隂化庞延廖淳等亮不许寻迁参军亮驻汉中琬与长史张裔统留府事俄代裔为长史加抚军将军亮数出征琬常足食足兵以给军亮每言公琰托志忠雅当与吾共赞王业密表帝曰臣若不幸後事宜以属琬亮既薨拜尚书令俄加行都护假节领益州刺史迁大将军録尚书事封安阳亭侯时新丧元帅远近危惧琬一旦超处羣僚之右忧喜不形於色由是衆望渐服延熙元年诏琬曰寇难未弭曹叡骄凶辽东三郡苦其暴虐遂相纠合与之乖离叡乃大兴衆役还相攻伐曩秦之亡胜广首难今有此变此乃天时君其治严揔帅诸军往屯汉中须吴举动东西掎角以乘其衅又命琬开府明年就加大司马东曹掾扬戏性素简畧琬与言或不时应有谗戏於琬曰公与戏语而不时应戏之慢上不亦甚乎琬曰人心不同各如其面面从後言古人所戒戏欲赞吾是邪则非其本心欲反吾言则显吾之非所以默然是戏之快也又督农杨敏尝毁琬曰作事愦愦诚不及前人或以白琬主者请推治琬曰吾实不如前人无可推也主者复请诘其愦愦之状琬曰苟其不如则事不当理事不当理则愦愦矣复何问邪後敏以事繋狱人为危之琬心无适莫竟从轻比其处己待人平心类此琬以为诸葛亮数从秦川北伐道险运艰竟不能克不若乘水东下乃多作舟舰欲由汉沔袭魏兴上庸会疾作未果行而羣议咸谓有如不捷还路甚难非长策也於是遣尚书令费禕中监军姜维等谕旨琬承命上疏曰芟秽弭难乃臣之职自臣奉辞汉中已经六年臣既闇弱加婴疾疢规方无成夙夜忧惨今曹芳窃据关雒根蔕滋蔓平除未易若东西并力首尾掎角虽未能速得如志且当分裂蚕食先摧其支党然吴期二三连不克应俯仰惟艰实忘寝食辄与费禕等议以凉州胡塞之要进退有资贼之所惜且羌胡乃心思汉如渇又昔偏师入羌郭淮破走算其长短以为事首宜以姜维为凉州刺史若维征行控制河右臣当帅师为维後
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:46:59-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>