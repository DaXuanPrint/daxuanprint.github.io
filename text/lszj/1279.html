<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序一,序二,题词,白门新柳记,白门新柳补记,跋,白门新柳记全文在线阅读,白门新柳记全文在线下载,大玄古籍书库">
<meta name="description" content="南京名妓传记，一卷附补记一卷。白门,南京之别称。《南齐书王俭传》:“宋世外六门设竹。是年初,有发白虎者言:'白门三重门,竹穿不完。”上感其言,改立都墙。”后遂称金陵(今南京)为白门。白居易《不能忘情吟序》:“妓有樊素者,年二十余,鲸有歌舞态,唱《杨枝》,人多以曲名名之,由是名满洛下。”《杨枝》,犹《杨柳枝》。又唐孟棨《本事诗·情感》载,秀才韩与名柳氏相。后出为潘青节度从事,写诗与柳,其诗云:“章台柳,章台柳,往日依依今在否?纵是长条似旧垂,也应折他人手。”后二年回长安,柳果为番将沙吒利劫去。豪士许使感于义">
<title>白门新柳记_薛时雨_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">白门新柳记</span> <br/>
          作者： <span class="inputVal" id="bkauthor">薛时雨</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,传记,完结</span> <br/>
          字数： <span class="inputVal" id="bknum">[book_length]17468</span> <br/>
          说明： <span class="inputVal" id="bkdec">南京名妓传记，一卷附补记一卷。白门,南京之别称。《南齐书王俭传》:“宋世外六门设竹。是年初,有发白虎者言:'白门三重门,竹穿不完。”上感其言,改立都墙。”后遂称金陵(今南京)为白门。白居易《不能忘情吟序》:“妓有樊素者,年二十余,鲸有歌舞态,唱《杨枝》,人多以曲名名之,由是名满洛下。”《杨枝》,犹《杨柳枝》。又唐孟棨《本事诗·情感》载,秀才韩与名柳氏相。后出为潘青节度从事,写诗与柳,其诗云:“章台柳,章台柳,往日依依今在否?纵是长条似旧垂,也应折他人手。”后二年回长安,柳果为番将沙吒利劫去。豪士许使感于义气,复将柳氏夺回,柳终成夫妇。后以柳代指女。时雨将南京新出名的女事迹集一卷,故名《白门新标记》。其《自自序》:“杨枝已遭,柳氏不逢,而后白个销魂,韩胡茹怨。”有《香艳丛书》本。</span> <br/>
          封面： <span class="inputVal" id="bkimg">Z_6747.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]白门新柳记
[book_author]薛时雨
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,传记,完结
[book_length]17468
[book_dec]南京名妓传记，一卷附补记一卷。白门,南京之别称。《南齐书王俭传》:“宋世外六门设竹。是年初,有发白虎者言:'白门三重门,竹穿不完。”上感其言,改立都墙。”后遂称金陵(今南京)为白门。白居易《不能忘情吟序》:“妓有樊素者,年二十余,鲸有歌舞态,唱《杨枝》,人多以曲名名之,由是名满洛下。”《杨枝》,犹《杨柳枝》。又唐孟棨《本事诗·情感》载,秀才韩与名柳氏相。后出为潘青节度从事,写诗与柳,其诗云:“章台柳,章台柳,往日依依今在否?纵是长条似旧垂,也应折他人手。”后二年回长安,柳果为番将沙吒利劫去。豪士许使感于义气,复将柳氏夺回,柳终成夫妇。后以柳代指女。时雨将南京新出名的女事迹集一卷,故名《白门新标记》。其《自自序》:“杨枝已遭,柳氏不逢,而后白个销魂,韩胡茹怨。”有《香艳丛书》本。
[book_img]Z_6747.jpg


[book_title]序一
夫适老庄之兴者，类模范乎山川；综颜谢之才者，每流连夫风月。矧六朝胜迹，美人歌舞之场；九曲情波，狎客宴游之地。名区久著，逸想斯存，是以画舫成编，板桥作记。龚芝麓传奇一阕，绮罗之旧恨偏多；王葑亭杂咏诸篇，金粉之闲愁不少。莫不胸罗邱锦，手染班香，销金寻自在之窝，镂玉撰小名之录已。则有高阳望族，吴会才人，抉叔重之经心，抱宣平之道骨。品题人物，留汝南月旦之评；抒写灵襟，寓江左风流之薮。每当花雾仄暝，松飙荡秋，双桨破烟，一筇踏月。鹔鹴贳酒，庐访文君；鹦鹉呼茶，帘搴小玉。明珰翠袖，轻如楚国之宫腰；锦缆牙墙，艳比隋舟之殿脚。诵杨叛儿之一曲，疑翻乐府新词；证柳如是之前身，为想真灵慧业。谁谓一池水皱，事不干卿？真应千尺潭深，情能移我矣。况复华年易逝，浩劫横飞，楼阁烟销，钗钿露委。春波泻怨，辱井埋红，秋唱凄魂，舞衣惨碧。旧苑之顿杨俱尽，空余抱蔓螀啼；欢场之寇卞全非，剩有偎花蝶冷。谁能遣此，吁可悲夫！而乃胜迹重逢，情缘再续，大堤走马，乌榜秋风，流水栖鸦，红桥夜月。零脂剩粉，依然绝代之姿；冶叶倡条，犹是相思之种。此赠之青玉，张平子未免多情；而费尽黄金，杜牧之于焉属意者也。于是朱丝界纸，白练题裙，惜彼铅华，品其次第。或写娉婷之玉貌，或传宛转之珠喉，或珍佳句于香囊，填将鸳牒，或纪芳年于锦瑟，谱入鹍弦。摹颦笑之余妍，春日妆前之色；绘别离之幽怨，晓风笛里之声。遂使思括金荃，才争玉茗，兰心蕙质，齐缀丹毫，梗断蓬飞，都逢青眼。桃花画扇，同参泥絮因缘；燕子题笺，等寄沧桑感慨。则是记也，虽不过典征白下，仅擅场于南部烟花；而要之情系苍生，实接轨于山东丝竹尔。
上元卢崟叙。

[book_title]序二
夫子渊为洞箫作溢，玉溪因锦瑟裁诗。璧月琼枝，溯丽华之妙舞；金花银烛，翻静婉之清歌。莫不餐英一林，割锦千尺。晓研螺墨，翠管刻曹玉之名；暝爇鲵脂，鲜篆压兰金之印。况乎南朝冶思，北里俊游，编琼笈以求题，敛香襟而乞句。邀笛冶城步曲，每忆桓伊；闻歌石子冈西，最怜昙首。乌丝阑底，春灯燕子之笺；碧玉波中，画舫桃根之渡。问十三之雁柱，证到前因；比廿四之虹桥，数来小字。此《白门新柳记》所以作也。慨自劫惨红衣，歌凄白雁，秦川公子，经乱无归，洛下杜秋，伤离易老。访青杨之旧巷，吟蟀惊寒；吊白奈之荒园，啼鹃怨晓。脂田一絓，耕出琼钗；粉泽双环，拾将绣镞。莺初燕晚，一场春梦之婆；凤靡鸾吪，五夜秋坟之鬼。而重赓散雪，再按团云。小拓纹窗，认鸳鸯之坠瓦；乍开钿盒，检蛱蝶之残裙。蒋妹溪头，归潮千叠；潘妃市口，冷露一丛。洵足渡艳史于齐梁，洗腴愁于江鲍。当夫倡条罥梦，冶叶嬉春，细雨小楼，玉笙吹彻，繁花曲院，金缕歌残。画周昉之屏风，与月二影；赋王珉之团扇，共珠一香。碧乳瓯圆，赋新词于斗茗；红丝研小，仿妙格于簪花。歌绛雪而春迷，睇碧云而岫远。横波双溜，妒素魄之娟娟；软玉一梭，织红香之缕缕。微吟倚竹，翠袖生寒；款语吹兰，青琴媚夕。伊其相谑，擘笺江令之家；我亦欲愁，浇酒马真之墓。则有闲吟杜牧，善赋兰成，采红豆于江南，语碧烟于窗下。谁能遣此，紫荷抛谢掾之囊；无可奈何，白苎叶吴娃之谱。闹子京红杏，半臂争持；唱之涣黄河，双鬟下拜。戏拈镂管，画马一角之残山；闲倚绣帘，吹张三影之飞絮。回玉簟银床之梦，素手调冰；换铜琶铁绰之声，红牙按拍。盖皱一池之春水，何事干卿？而扑三月之新阴，谁歌怜汝？既而暝色将敛，长烟欲收。倦蝶之楼，憨亦宜梦；陈蟾之画，纤不胜眉。下九初三，款款采菱之约；中央四角，垂垂排粟之光。张画鹢而舟回，剔冰蚖而灯灺。轻衫小扇，鹧鸪之曲双声；侧桨重帘，鹦鹉之呼一诺。句留何处，长桥短彴之间；枨触无端，残月晓风之奏。此又觅水天之闲话，蜡泪堆红；溯花月之前尘，酒鳞漾碧也。嗟嗟！絮果难圆，萍因易散。东风一梦，歌断丝连；流水三生，颦深黛浅。三分影瘦，谩传豆蔻微辞；一寸香凋，谁缔蘅芜往梦？唱遍黄梅之雨，贺老凄凉；抱空紫玉之烟，韩郎憔悴。不堪回首，斜阳别燕之天；无恨伤心，古渡栖鸦之地。楼头望远，白袷安归。陌上生愁，青骢莫系。赋渭城之三叠，凄绝何戡；抚江陵之十围，泫然元子。劳劳亭在，已深摇落之悲；瑟瑟波空，来照萧骚之影。何必杨枝已遣，柳氏不逢；而后白傅销魂，韩翃茹怨也哉？然而梦皆如幻，色即是空。悟后枯禅，已作沾泥之絮；续来坠绪，空怜落溷之英。写哀乐于中年，委荣枯于浮世。仰看白日，我辈能狂。笑索紫云，人生行乐。金迷纸醉，不知天上之浮云；粉碎珠啼，且喝酒边之倒月。曲中擫笛，答寥雁之吟；画里堆蓬，趁闲鸥之话。去愁城万二千里，击铜斗以高歌；住醉乡三百六旬，把金杯而不落。其亦弦诗烟际，开笑口之胡庐；促坐星阑，吐枯肠之芒角乎。仆流连霞■⑴，彷象月抱，惜兰香之小谪，记匏爵之灵因。船放总宜，载阴铿之奔銚；具挈济胜，兼徐邈之酒枪。而别每春波，瓢如秋蒂。再来惨绿，已非张绪之年；重付小红，空有姜夔之曲。栖栖薄宦，几湿青衫；侧恻陈欢，渐凋翠羽。且复问沧桑六代，为弹劫外之枯棋；是谁歌烟柳一章，更补焚余之乐府。
同治壬申季夏之月，海阳许豫序

[book_title]题词
灯下阅《白门新柳记》，触拨坠欢，率题六绝句，以质昔年同游诸君。
上海畹香留梦室主人
何顿风流久寂寥，青青无复柳千条。
谁知几劫红羊后，又见春风舞细腰。
阅遍秦淮两岸秋，山温水软足风流。
黄金挥尽才人老，借得群花当史修。
画船载酒几经过，冶叶倡条奈若何？
谁说竹西亭外月，渡江犹有二分多。
何人消夏分香榭？有客寻诗梦绿轩。
为说狼烽消尽后，相公新制护花幡。
舁平犹剩旧乌师，漂泊江湖感鬓丝。
一曲琶琶谁省得，不堪弹向落花时。
黛螺皱碧水拖蓝，长板桥头柳色酣。
家有闲情无处寄，化为红豆满江南。

[book_title]白门新柳记
大文宝
文宝，字韵珊，金陵人。本良家，幼随阿母避寇杭州，转徙至沪上，孤苦无依，遂落平康籍。年十四，艳美绝伦。沪上为通商码头，富商大贾麋集，时江浙犹未克复，两省豪贵，亦多寄居于是。文宝名既噪，门前车马，络绎如织。而文宝独敬礼文士，视彼市侩蔑如也。沪之北里在洋径浜，乐户不啻数千家，多苏人，习尚柔靡，文宝独以俊爽胜，名在苏帮上，与桂珠黄爱卿相伯仲。懒云山人《沪上本事诗》：
枇杷花下客敲门，小病新苏茗话温。
终带六朝烟水气，移来海上也消魂。
为文宝作也。岁庚午归金陵，杜门谢客，惟二三知己，文酒之会，招之则必至，并不取缠头赀。所居曲房绮闼，香炉茗碗，位置楚楚。山人时客金陵，再赠诗云：
几年沧海别，惆怅意如何。
南国抛红豆，东风卷绿波。
重逢疑梦寐，絮语代悲歌。
莫漫伤迟暮，看余两鬓皤。
一日进香清凉山，有素未识文宝者，侦知之，驰数十骑随去，绕佛殿三匝，不能礼拜，急登舆归。其为时所倾慕如此。秦淮兵燹之后，两岸河房，虽未复旧，而灯舫较前转盛。文宝每值夏夕，独坐一凉篷，悬名人书画，灯数盏，以枣花帘障之，舱内供建兰、茉莉数盆，旁侍一女童，时徜徉于青溪长板间，见者疑为天上神仙，可望而不可即也。文宝故知书，楷法妍雅，继从山人学诗，栩栩有清致。又工鼓琴，能为《平沙落雁》曲，爱于月夜操漫，泠泠动心魄。山人曾为水阁之会，觞咏骈罗，履舄交错，品题群芳，以文宝为之冠。文宝度曲，解为新声。豪于饮，工为酒纠觥绿事，座客无不沾醉。清凉仙子于座中识文宝，为本事诗十二首，有云：“最好天然谢雕饰，一泓秋水出芙蕖。“又云：“珊珊秀骨翩翩影，多在回波一笑时。“其风致可想。性孤傲，颇以标格自矜，非其意所属者，虽以厚币招之，不肯赴。有贵客游金陵，冒风雪相访，一见欣慕，谋落籍，置之金屋，卒谢罢之。然择偶甚苛，迄无所就，亦不免春华易谢之感。山人赠诗有云：“偶弹宝瑟酬知己，生恐红绡误此身。“又云：“素面久除涂抹习，丹砂谁识女儿身？“盖悯其遇云。中州野鹤道人，年七十四，耳文宝名，款门求见，意甚虔，文宝慨然出见，敬礼备至，道人快甚，常津津于齿颊间也。
王宝珠
宝珠，钱唐人，幼为父母鬻于金陵王姓家。年十六，丰肌秀骨，两靥微涡，颀立亭亭，有玉树临风之致。曲师导学琵琶并度曲，意不屑也。所居小楼一角，房栊幽静。贵游文酒之宴，坐无宝珠不乐。清凉仙子，以庚午秋赴金陵乡试，访见之，击节叹赏，谋以五百金落其籍，鸨母居奇，未之许。未匝月，已为浙人设计赚去。仙子方落第归里，及至闻其事，怅惜无已，赋《失珠》诗云：
丝丝杨柳画楼春，长板桥头履迹新。
江上秋风千古恨，何时再遇弄珠人？
迥忆萧斋宝相开，金樽玉笛共徘徊。
从今痛洒鮫奴泪，十斛明珠换不来。
素娟
素娟，海陵人，辛未春来金陵。年甫碧玉，童真未漓，新月照人，轻云吐岫，望之足销尘思。初未甚知名，屡与水阁之宴，与文宝联袂，懒云山人赠文宝诗，有“素月娟娟宵脉脉，秋心分领是何人“之句。女伴艳其语，竞绣于领巾，如《杏花春雨词》之织罗帕也。素娟尤吟讽不去口，而未知秋心分领之意，疑专为己作，丐山人书之扇头，山人不忍相欺，又不忍拂其意，乃另赠《一剪梅》二阕云：
生小娉婷绝可怜，素影蹁跹，素貌天然。妆成徙倚画栏前，花也娟娟，月也娟娟。偶伴檀郎入绮筵，素面窥帘，素手调弦。琵琶斜抱鬓云偏，态又娟娟，韵又娟娟。
百本琼花孰比肩，樊素争妍，束素同织。有时倚竹小流连，风引娟娟，露浥娟娟。兜率宫居第几天？毫素难宣，纨素休捐。愿卿珍重好因缘，惜此娟娟，莫误娟娟。
素娟得词甚喜，秦淮灯舫中播之管弦，争相传诵，素娟名遂盛，歌筵舞席，佳客竞相招致。先有一轻薄子，欲出重赀挟之去，素娟抵死不从。此子旋因他事败，人皆服素娟远见。某太守自江北来，一见素娟，诧为神女，赠七襄锦为贽，意在梳栊素娟。娟不应，太守索然兴尽，另觅得金仙，以爱素娟者爱之，然终觉不如素娟美。次年复来金陵，仍招素娟侑酒，问娟家所寡有者，娟逆知其意，答以“年来小丰裕，多受贵人赏赉恐折福；且不久将为贫家妇，金玉锦绣，无所用之。“太守默然。又力赞金仙色艺之佳，固请再招金仙，太守许之。其明慧而有机变如此。素娟声价日高，而性情恰甚闲逸。居临桃叶渡，每日晓妆初罢，手扶纶竿，倚水槛垂钓，人见之如烟笼白芍药，柔荏清艳，殆鲜其伦。蛎道人谓其秀色可餐，真得山川灵气者。洵然。秦淮灯舫盛时，游女如云，贵家眷属，爱素娟婉丽，时招同游，院中人尤羡慕之。初素娟与小灜仙善，结为手帕姊妹，灜仙少二龄，已先嫁，然不得所，详在灜仙传。素娟亟欲从良，而鉴于灜仙覆辙，颇切踌躇。盖盛名鼎鼎之时，爱者多，忌者亦不少，谣诼之口，君子伤之，矧十七龄弱女子乎？宜其求脱离去。
蘅香
蘅香，广陵人。举止潇洒，落落有大家风。爱作淡妆，无抹脂障袖之习。工度昆曲，意气豪宕，高响遏云。时金陵宴会，以药倦斋为最盛，幕客寓公，逭暑消寒，均集于此，每集蘅香必与焉。蘅香既与诸名公游，遂乃高自位置，俯视一切，硕腹贾，无从望见颜色。因此所如不合，郁郁不得志。遇有高会，辄以酒浇块垒，一举数十觥。醉后耳热，按拍悲歌，听者为之掩泪。悔余庵主人，来往金陵，奇赏之。主人有孔北海风，座上客常满，全力为蘅香提唱，赋诗纪事，座客从而和之，积至数百首之多。今《悔余集》中，载叠韵诗七十首，皆由蘅香而发。其警句云：“文无不是迷阳草，坐久心清入妙香。“则专指蘅香也。蘅香羞与市侩伍，心日强，境日塞，益以曲糵自戕，又癖嗜芙蓉膏，体日尫弱。双湖外史与蘅香雅相得，歌场酒次，相对忘言，淡而弥旨。先是海上客最昵蘅香，既有小隙，外史心弗善也，遇蘅香加厚，病中常遣使存问，兼致医药之资，亦可谓深于情者矣。辛未秋季卒，年二十四，葬清凉山侧。懒云山人呼蘅香为酒友，其卒也，山人吊以二绝云：
一醉沉酣永别离，负卿惟有寸心知。
生平爱作香奁体，偏是蘅芜未入诗。
占得清凉土一抔，荒郊埋玉不胜愁。
何人为立真娘碣，点缀风流似虎邱。
小灜仙
小灜仙，广陵人。颜色如海棠经雨，艳冶绝伦，而眉宇间，时露英气。年十三，来金陵，髫发双垂，殊可人意。年十四，艳声遂噪，与素娟齐名。每有雅集，招素娟者，必兼招灜仙。素娟长灜仙二龄，以貌胜，而歌喉稍亚。灜仙则抑扬宛转，极穿云裂石之胜，每度曲时，坐中欢哗顿息，屏气凝神，潜心领略，惟恐其曲之终，在局外者，亦不禁喝采。又能串《思凡》、《佳期》等戏，红氍毹上，应弦赴节，真不啻袅袅垂杨，摇曳于晓风残月时也。初抵金陵，齿弱而憨，稍露芒角，日与诸名流濡染，吐属亦渐臻清妙矣。某贵公子，年甫弱冠，温文尔雅，钟爱灜仙，灜仙意亦向往，遂订婚嫁。公子格于严命，事中止。江北某镇军以威挟之，掷与鸨母白金三百，径挟之去，非所愿也。镇军好内，如夫人者六人，灜仙班在第七，众姬以其出身乐籍，共起揶揄之。镇军豪宕无定性，宠日衰，褫去衣饰，迫使共婢媪操作，常吞声饮泣。年甫十五，遭此折磨，令人有煮鹤焚琴之恨！惩伪騃人，赋《减字木兰花》惜之云：
灜洲仙子，袅袅亭亭谁得似？小样红妆，立向瑶阶妒海棠。东君酝酿，勒住好春香未放。跋扈风来，擘柳吹花一夜开。
紊英
素英，广陵人，家居廿四桥头。姿致绰约，跌宕风流。乡宦某公嬖之，拟置作簉室，定约后，垩壁清尘，已将作阿娇之贮矣。某公旋病卒，室中人恚甚，谓病由素英致，乞江都令按其事。素英闻信，星夜逃至金陵。甫卸装，先声已播，招侑洒者无虚日。九十九洲钓徒，遍游南北，阅人甚多，自为生平所见，无如素英态度者。居秦淮未匝月，艳名颇重，略亚素娟，时称二素。寻为匪人所构，遂成讼。江宁令牒拘之，素英窘甚。与懒云山人仅一面，丐素娟代请缓颊。山人以诗寄令云：
六朝金粉久荒凉，才有生机上绿杨。
修到秦淮风月长，岂宜飞牒捉鸳鸯？
素娥失计方奔月，再困云英奈若何？
寄语风流贤令尹，护花恩比种花多。
遂免逮。此事与《随园诗话》袁香亭事绝相类，亦佳话也。素英自是厌薄烟花，飘然遁去，虽同辈亦不知其踪迹云。
小玉红　小红
小玉红，六合人，转徙维扬，年十三至金陵。慧眼修蛾，天然韶秀，雏发未燥，盘辫插花，丰姿殊韵绝也。两颧微高，而其隽逸之气，如太原公子裼裘而来，自不可掩，又如高秋健鹘，乍得新霜，分外神俊。至其柔腻熨贴，则飞鸟依人，明月入怀，别有一种风致。歌喉酷似小灜仙，唱《仙圆》一阕，沈爽滑烈，动荡心魄，清商徐引，倾其侪辈。菱湖长精于音律，品秦淮曲口，以小玉红为第一。此论既出，一军皆惊。盖以其年尚稚，而名未著也。资格取人，遂无真赏，嘲风弄月，亦如是乎？所居近东水关，屋宇颇隘，而为灯舫往来必经之地，游人属目。懒云山人偶过此，遥见玉红，讶其神采颇类灜仙，招使度曲，叹赏不置，即以所谱《秦淮灯舫新曲》画纨扇赠之。玉红粗识之无，略为解释，已洞悉全套节奏。山人又赠联云：“青莲绝唱夸群玉，白石新词付小红。“玉红手制茉莉花球赠山人，兼丐题咏，山人即席赋《百宜娇》谢之云：
琢玉为花，剪冰成颗，妆罢彩丝穿就。式仿晶圆，影偷月小，鼻观清芬参透。奇葩媚夜，恐暗里春光微漏。想攒将碎瓣团围，趁伊含蕊时候。刚好是风前浴后。偏懒押瑶簪，学贻琼玖。配有莲花，答来栀子，故故芳心挑逗。低悬麝帐，料素艳今宵生受。到更阑酒梦醒时，妙香徐嗅。
玉红得词甚喜。蛎道人亦赏识之，赠诗云：
生小眉颦尚未舒，亭亭初日照芙蕖。
寻芳已遍青溪曲，李俗桃粗总未如。
自是声名顿起。玉红与素娟、灜仙，皆为手帕姊妹，排行第五。又有名小红者，齿与玉红若，亦婉慧。
岫云
岫云，一名秀芸，兴化人，幼随母居仙女庙，己巳春来金陵。年十六，姿态妩媚，秀外慧中。善歌舞，豪于饮。居城南之璇子巷，声名藉甚。与蘅香、如意，常往来于药倦斋中。先是海上客最昵蘅香，继因投契过深，略生嫌隙，海上客遂专注岫云，花晨月夕，觞咏流连，岫云无不与者。海上客善度昆曲，每偕岫云更唱迭和，色授眉与，旁观亦艳羡之。庚午秋，傍花居士赴试金陵，一见岫云，遂相款洽。岫云手持素箑，上画鸡冠花，索居士题，居士援笔立就，句云：“虽然非草非花质，却比群芳出一头。“意以第一人许之也，岫云喜甚。居士又属泰西人为照像，遍征题咏，由是岫云名益播。某大令欲以六百金落其籍，未之许。江左某生亦来应秋试者，强纳为姬，拒之更力，生乃纠恶少年十余人，谋窜取之。居士侦知，匿岫云于别室，匝月事寝，岫云深德居士，欲委身事之。嗣居士将归，岫云每询行程，辄有采凤灵犀之感。临别折兰花数枝，授居士曰：“以此订同心耳。“居士谱《高阳台》一阕云：
丁字帘前，辛夷花底，维舟曾共寻春。慵自梳头，淡妆不著罗裙。闲云心性生来懒，只闲情绊住闲身。待安排，纸阁芦帘，贮取真真。　无端又作天涯梦，叹飘蓬踪迹，同是沉沦。两度秋风，争忘石上前因？搴兰当作将离芍，付箫郎，暗领清芬。最难禁，握别绸缪，后约殷勤。
明年居士重来，访岫云于钓鱼巷，鹣鹣鲽鲽，又逾两月。客有与居士同游者，性暴躁，岫云不甚礼之。一日偕居士过访，岫云匿不出，客大怒，出声垢谇，碎其香奁什具殆尽。居士再三解劝不及。居士性极温存，乃为同伴所累，深自惶歉。又因岫云别有所欢，不免稍露秀才本色，遂与绝。惩伪騃人戏代岫云作《菩萨蛮》寄之云：
曲阑倚遍愁心续，郎心更比阑干曲。寒意袭轻衫，郎心寒不寒？秋风吹木叶，叶与林长别。莫漫怨秋风，春花往日红。
近惟海上客岫云情好无间云。
如意
如意，广陵人，居钓鱼巷之西。圆颊丰肌，其秀在骨，人以肥环目之。爱作淡妆，如梨花倚雪，有屏弃铅华之意。阳羡山樵，雅爱怜之。名与蘅香、岫云埒。时双湖外史提唱蘅香，海上客提唱岫云，山樵则专提唱如意。三君皆名流，多在药倦斋、秤它巷两处雅集，座无杂宾，惟乘骢旧使、柳下客、西湖渔隐、懒云山人间与焉。诸君品题，谓蘅香豪迈，岫云冶丽，至于静穆自喜，不即不离，青楼而有良家气韵者，断推如意为最。然如意颇自矜重，非所属意，缠头锦虽厚不往。有武弁某招与游，峻拒之。某怒，遣勇丁围门以威力相胁。如意侦知，由后户先避去。是时驻防兵弁日与歌楼寻衅，遂有大哄秦淮之举，絷女妓数人，曳归内城，数日始放还。从此如意视烟花为恶道，深自潜匿，日以从良为念。庚午夏，扬州司马纳为姬，同伴羡其得所，而山樵怅惘不已，赋《减字木兰花》惜之云：
扬州小杜，肠断烟波江上路。叶已成阴，孤负寻春一片心。宵凉梦杳，如意珠沉星影小。不怨嫦娥，只怪瑶台风露多。
大文卿　小文卿
大文卿，盐城人。明姿憨态，光彩射人。壬申夏五月既望，湘君偕慎独生，宴懒云山人于秦淮画舫，清飙微起，微波不澌，湘君召酒佐二人，一则文卿也。既入座，吐属圆利，举止娇殢，四坐欢然，湘君乐甚。自是一意文卿，不复恋道旁苦李矣。龙眠画史，亦雅重文卿，极口揄扬之。然画史周历花丛，取多弃少，未免爱博不专。近则检束身心，深防跅弛，故虽癖好文卿，踪迹恰不甚密。惟湘君至诚皈依，为赋《采萧》之诗，“一日不见，如三秋兮“，有此亲切，人或以微词取笑，文卿争之必力，文卿相待亦颇加厚。方文卿之初至金陵也，名已著，嗣因事构祸，所欢挈至姑苏避之，事定重来，声名更盛，骎骎乎肩随素娟矣。近与素娟、岫云诸名下，结为手帕姊妹，类聚群分，亦如文人标榜，可笑也。秋波稍有雌雄，是白璧微瑕，而一种温腻之气，实足令人心醉，慎独生赠诗云：
娇小双文剧可怜，得人意处最便娟。
泥卿一唱清平调，不作鸳鸯也是仙。
同居有小文卿者，稍瘦怯，而亦自楚楚可怜。
巧龄　巧珠
巧龄，年十三，巧珠，年十一，金陵人，居牛市水阁，皆安月娥养女也。月娥另有传，在《衰柳记》中。金陵克复后，秦淮旧人存者，齿皆垂暮，后起绝少，仅安家两巧耳。巧龄姿貌中人，而酬应便捷，妙于语言，每值宴会，辄以舌战众宾，虽老名士不能屈。善捶洋琴，手口相应。前统领某镇军，来金陵，钟爱之，以安家为邸舍。值巧龄生辰，置酒高会。巧龄欲致全真散人，未至，寄赠联云：“调舌能为千百巧，称觞初度十三龄。“盖慰藉之也。巧珠便嬛伶俐，娇稚可怜，唱昆腔小调，无不入拍，每姊妹合串杂剧，群叹为双绝。秦淮方升平时，一河两岸，妓家比屋而居，以京帮为上品，苏帮次之，扬帮又次之，近日风流薮泽，全属扬帮矣。两小庶能延京帮坠绪乎？
大翠龄
大翠龄，海陵人，良家女，年十四，以父负债急，鬻身于广陵李八家，居仙女镇，与詹上舍昵，欲委身相事，上舍亦心许，假母不欲也，强挈至金陵。辛未夏，傍花居士访翠龄于小玉红家，脸晕微红，如芙蓉之倚朝露，修洁自好，婉慧多情，而眉黛间时有恨色。居士因灯舫之会，酒阑细询隐衷，翠龄以詹上舍旧约告，属居士作书寄上舍。居士怜其多情，同社宴集，必招致侑酒，声价渐高。然日以从良为念，假母患之，以计赚归。翠龄既归，念居士不去口，每逢金陵客，必询踪迹。壬申春，复来金陵，晤居士，自言忧伤蕉萃，恐不久于人世，辄呜咽不自持。居士再三慰劝乃已。时有某统领者，甚爱翠龄，谋以六百金落其籍。翠龄亦厌倦风尘，矢愿相依。房中媪，窃闻其议，阴白假母，假母尼其事，陵虐百端。翠龄知事不谐，与某君诀别，促其速归，夜饮芙蓉膏死，年二十有二，闻者无不太息。淮南大令为作传，春谷明经为作诔，惩伪騃人闻其事，赋《浪淘沙》悯之云：
花月太匆匆，泪裹巾红。香魂轻逐五更风。生与芙蓉争艳丽，死殉芙蓉。磨蝎苦临宫，比翼无从。星期密约竟成空。傅粉何郎情未断，再世重逢。
小桂
小桂，广陵人，如意之妹也。长身玉立，艳冶如桃花，善谈谑，能令四坐解颐。与素娟、双凤、小灜仙、小玉红相善，号五姊妹，为后进之翘楚。辛未秋，傍花居士宴全真散人于画舫，招来侑酒，歌喉清脆，酬酢当人意，手持摺叠扇，扇上小楷能辨认，散人称赏。次日散人游秦淮，又见小桂立于柳阴之下，旁侍一女童，俨然画意，遂赠以《虞美人》词云：
兰汤浴罢梳妆懒，宝髻松松挽。白罗衫子茜纱裙，闲与知心小婢立斜曛。桃枝绿扇摇风细，粉汗香融腻。扇头谁写十三行，仔细端详，笔画似檀郎。
时悔余庵主下榻于药倦斋，方搜罗秦淮佳丽，一见小桂，叹为名不虚传，拟排日宴会，为得人庆。适有淮西降将慕其名，欲出重金梳拢，小桂不愿，又惧祸，乃宵遁。近闻艳名已噪竹西矣。
双凤
双凤，一名绮梧，兴化人。中身常貌，无瑕可摘，至于眼波之飘瞥，性格之温存，时盖罕其偶矣。与小玉红同居。蛎道人与全真散人，泛舟过东水关，适双凤凭阑伫立，数水面游鱼，著茜纱衫，持桃枝扇，偶一送盼，使人意消。蛎道人悦之，即招致舟中侑酒，赠以《凤凰台上忆吹箫》词云：
云冷沾钗，雾香笼袖，从教芳思深深。记无双别传，引凤余音。多少花繁月皎，侬只是、未解归心。闲凝盼、携卿觅醉，助我题襟。难寻、阆风渺渺，休再问成连海上瑶琴。望玉霄清迥，谁共登临？传语双成料理，同觅取、凤子清吟。清吟罢，红灯暗销，绿酒停斟。
道人与散人为文字旧交，近日同作寓公，约以觞咏消夏，雅集颇多。散人方提挈玉红，道人亦拂拭双凤，自是雪藕调冰之地，两美常联袂比肩矣。
小翠龄
小翠龄，广陵人。年十四，光彩焕发，若太阳之升朝霞，若流云之吐华月。性恬雅，不多言，颇近闺秀风流，不似曲中人也。双钩亦纤好，无矫揉造作之习。清凉仙子心识其人，屡向惩伪騃人言之，騃人虽品题风月，而从不作曲巷之游，未之见也。一日闲泄子招之，騃人适同席，极许可，并夸仙子为正法眼藏。翠龄与大文卿同居，稔知騃人善以笔墨饰粉黛，即席求词，騃人戏赠《调笑令》云：
调笑，调笑，自许年华正妙。怪他阿姊情痴，镇日妆楼锁眉。眉锁，眉锁，渐渐新愁到我。
仙子亦赠诗云：
不着胭脂自可怜，亭亭净植致天然。
当筵莫怪娇羞甚，花未开时月未圆。
仙子白下看花，已将十稔，平生赏识，惟王宝珠，每饭不忘。《衰柳传》中，汤小聪亦津津乐道。其余佳丽，类皆口有雌黄，独于翠龄，极力赞赏云。
文玉
文玉，广陵人。年十五，随母来金陵，居牛市秦二家水阁。秦二家为群艳所萃，文玉其冠也。凌波细步，丰致翻翩，性爱静洁，喜清谈，不屑学歌舞。己巳夏，傍花居士招之游，怜其遇，思为其戚量珠，议未成，值端午节以邻哄受惊，避居城北。未几，归某参军为侧室。
金龄　小金龄
金龄，姓耿，广陵人。己巳岁，来金陵，亦居秦二家。长文玉二岁，面如傅粉，肤若凝脂，妍笑工颦，大有西子捧心之态。温雅亚于文玉，而慧辨过之。时以白晳称者，推金龄最，故有白金龄之目。西湖渔隐最赏识，每招之侑觞。后又携其妹金宝来，同居钓鱼巷水埠头，名益盛。旋以讼事归广陵，为大贾赚去。秦二家自文玉、金龄去后，门前车马稀矣。近日又有小金龄者，亦广陵人，华容婀娜，姿态横生，真美人模样也。药倦斋主人昵之。惜无手口，故不为时所重，然专以色选者，当不忍遗弃。
大金凤
大金凤，广陵人。齿稍长，丰致嫣然，举止温雅，工于应对，知音识曲，能豪饮。居淮清桥察院之东偏。兵燹以来，旧院遗址，无可寻觅，即从前利涉桥、文德桥一带，所谓丁字帘前、落日放船好诸名胜，亦皆鞠为茂草。馆妓丛集钓鱼巷，湫隘已甚，名流望而却步。独金凤家，室宇精洁无纤尘，笛床琴几，位置不俗。起坐一小楼，钟山岚翠，扑入帘桁间，如在画图中也。某都督，能顾曲，喜金凤善歌，酒次辄招共按拍。清凉仙子与游灯舫，亦赏其跌宕，赠诗云：
乌衣巷口夕阳红，十二阑干一笛风。
何事金钗钗上凤，也来飞舞画船中？
与大翠龄同居，自翠龄饮鸩后，人皆恨其假母，目为不祥，过者绝少，并金凤声价亦减矣。
金仙
金仙，广陵人。面带微麻，人戏呼为麻姑。而酬应周至，歌曲浏亮，殊不恶劣。半月君极垂怜焉。时素娟方负重名，半月仰慕之，招来侑酒，冀当素娟意，佩瑶巾扇，力求精品相贻。素娟身分既高，视之殊落落。半月君不怿，阳为顶礼素娟，实则狎昵金仙也。金仙与水阁主人不合，半月曾与水阁之宴，拟招金仙侑酒，主人长揖求免。金仙闻之，衔恨入骨，半月亦怒形于色，转丐全真散人赠词，以释其怨。散人赋《临江仙》云：
金粉丛中谁作主，仙缘即是尘因，漫将嚼蜡视横陈。为卿搴杜若，聊当麝兰薰。雾鬓风鬟人隐约，隔帘轻启珠唇，闻歌子夜也消魂。泥他乌帽客，何事妒红裙？
小玉琴
小玉琴，广陵人。面目平正，齿如瓠犀，常品而无俗韵，一笑媚生，尤擅风骚之致。阳羡山樵，自如意嫁后，怅怅若有失，得玉琴喜甚，谓其性格近似如意，遂招致之。玉琴工度曲，其声清越以长，每值更阑烛灺，酒半星稀，曼声发于座上，真足解宿酲、驱睡魔也。又善酬应，多从富商大贾游，故艳声颇著，而韵事不多见。
大宝龄
大宝龄，广陵人。面目开阔，气象峥嵘，一洗青楼冶荡之习。旧在广陵演剧，扮大花面，声若洪钟，《红楼梦》中之葵官也。来金陵遂不演剧。清凉仙子曾一招侑酒，颇嫌其过于豪放，解之者曰：“柳耆卿'晓风残月'，与苏长公'大江东去'，并美词场，何必袅袅娉娉之为是，而铮铮佼佼之为非乎？“仙子一笑。某参军颇昵爱之，常招往药倦斋中，使点双陆筹。
小琴仙
小琴仙，广陵人。年十四，夭桃颜色，着露尤妍，细柳身材，临风善舞，其媚在骨，其腴在神，虽年未破瓜，而送盼流娇，已足令人心醉。向居小灜仙家，两小无猜，颇称相得。灜仙嫁后，渐解生愁，近与小玉红同居，俊爽不逮玉红，而妖冶则似过之矣。龙眠画史、铁笛仙，俱极口赞赏。
小素贞
小素贞，六合人。年十四，随母来金陵，居钓鱼巷之秦二家。丰姿窈窕，媚态横生，初试登场，芳名未著。更生子首提唱之，赠以诗云：
古棠城是阿侬家，日向龙津学浣纱。
一饮秦淮河畔水，眼前颜色艳如花。
年华娇小致蹁跹，试曲初登玳瑁筵。
素面每将团扇障，含贞羞唱《想夫怜》。
小翠红　妩龄
小翠红，广陵人，素娟妹也，另与大文卿同居。与小翠龄同庚，身躯细小，婀娜生姿，裙下双钩，如笼春笋，与小翠龄可称双璧。龙眠画史，绝爱怜之，闻有《白门新柳》之编，画史谓：“翠红为后起之秀，必不可遗。且阿姊素娟，名方洋溢，如午日之初中，翠红则质抱葳蕤，如朝阳之甫上。安见异日桃根，不方驾目前桃叶乎？“因亟为编人。又有妩龄者，广陵人，齿亦弱，娟秀可喜。沪上某部郎薄游金陵，招使侑酒，评为秦淮雏鬟之俊云。
小兰
小兰，广陵人。年十三，身材瘦小，态度轻盈，《桃花扇》所谓“怀中婀娜袖中藏“也。药倦斋主人赏之，决其他年必为上品。一日宴湘君水阁，招来侑酒，翩然入座，弱不胜衣，座客各垂怜焉。及引箜篌而唱，则又脆若调簧，响如裂帛，殊畅人意。酒阑，更串《十二红》曲，及诸杂耍，舞袖飘摇，直欲乘风飞去，又俨然一小灜仙矣。懒云山人酬以二绝云：
意态飘扬似半仙，何须花板试秋千。
可怜生就娉婷质，为赚当筵买笑钱。
掌上盘中事有无，雏龄天付此轻躯。
郎当鲍老休惆怅，老尚登场合认输。

[book_title]白门新柳补记
前书以记为名，是记事非品花。采访所及，随得随录，名次之先后，与色艺之优劣无关焉。即以记事而论，传闻异词，爱憎异性，难免参错，稗官小说，游戏而已，不得以信史责之。前书间有遗珠，特为补记。养和近作淮海之游，他日归来，当不以鄙人为僭妄也。壬申季秋晓岚识。
妙红
妙红，字韵秋，金陵人。年十八，旧妓宫小婷女。温润秀逸，如玉离璞，如花逢春，两颊涡生，双钩笋瘦，工撇兰，能操琴。就京帮而论，色艺可肩随文宝，前记巧龄传中，期其延京帮坠绪，得兹妙红，或者在此而不在彼乎？幼时随母避乱海陵，壬申季秋回金陵，居桃叶渡之东舍，馆甫定，即为有心人物色。傍花居士偕野鹤道人访之，一见倾谈，风流蕴藉，大相称赏。居士出素箑索画，盖将面试之也。妙红对客挥毫，撇叶点花，了无羞缩之态。居士珍同拱璧，遍徴题咏。次日为剑舞叟言之，招来侑酒，叟赠二绝云：
幼妇芳名迥出俦，比将风格待罗虬。
水乡荷芰都开过，艳绝芙蓉绚晚秋。
旧稿湘兰着意临，调脂吮墨费沉吟。
有人雅爱天然素，莫把红心压素心。
彩云
彩云，兴化人。年十八，由广陵来金陵，与小金龄同居。金龄轻盈若飞燕，彩云丰艳若玉环，人称双美。秦淮灯舫盛时，各路歌妓毕集，谓之趁热水，鱼目明珠，颇难辨认，因此彩云未甚知名。盂兰会后，趁热水者陆续散去，浮云既净，高秋自清，黛色岚光，始露青山真面目矣。一日，傍花居士与龙桧子泛舟清游，彩云适在邻舟度曲，哀怨悠扬，听之有惊秋意。曲终，小立船头，款洽絮语，殊增留恋。越日，冶秋之集，遂招侑酒，入座微带愁容，酬酢间颇露呻吟之态，野鹤道人异之，代为诊脉，始知其感冒已久，力疾而来。同人倍相怜惜，龙桧子赠以诗云：
颦眉如见病西施，风露清寒怯不支。
我喜赏秋胜销夏，闲云心性彩云知。
绮香　秀英
绮香又字绮卿，毗陵人。年十八。自幼转徙维扬，近寄寓于莫愁桃叶间。面如满月，肤若凝脂，性格温存，举止安贴，与岫云、文卿辈相伯仲也。无不可子、惜春主人，招野鹤山人、龙桧子、傍花居士作冶秋之集，是夕潮退波恬，舟轻人静，露珠桂月，分外清幽，不似向来喧嚷矣。座中素娟、小玉红，皆司空见惯者，惟彩云、绮香，初次识面。绮香酬应周至，不即不离，曲口亦颇大雅，座客称赏。龙桧子即席赠彩云诗，傍花居士复为绮香请，遂口占一绝云：
余霞如绮映妆楼，人影衣香续冶游。
次第看花休恨晚，白蘋红蓼不胜秋。
同居有秀英者，亦明慧可人。
灜珠
灜珠，毗陵人。年十九，风姿濯濯，体态盈盈。暂寓秦淮，知交尚少，以故《新柳记》未经采入。向与素娟善，素娟为新学道人言之，赠以《一萼红》云：
板桥头，怅彩云渐散，烟水冷孤舟。灯火飘萧，佩环寥寂，看花人已归休。问沧海，遗珠谁访？认丰姿，如见杜家秋。影里情悰，尘中物色，累尔灵修。艳说状元崇嘏，在清溪九曲，占尽风流。同辈云泥，故人车笠，名场一样牢愁。要借我、颓唐老笔，为玉人、声价长琳璆，从此琴天笛夜，心字香酬。
杨宝珠
杨宝珠，金陵人。年十六，貌丰艳，性敏慧，以手口胜。清凉仙子、野鹤道人俱不以为然，而龙眠画史赏之，铁笛仙争之尤力。且以前记王宝珠藉口，谓“王宝珠何幸而巍然列《新柳记》之首，杨宝珠何不幸而不得缀《新柳记》之末乎？“因为采入。龙桧子诗云：
环肥燕瘦岂能同，各有灵犀各自通。
多事一编新柳记，白门处处刮酸风。
出塞明妃等逝波，清凉仙子奈愁何？
断无合浦珠还日，且唱宏农得宝歌。
宋玉微词易失欢，有人怒发欲冲冠。
劝君满酌蒲桃酒，信史原难责稗官。
此诗既出，北里中门户之见，渐次释然，不独为杨宝珠增声价也。
绿菱
绿菱，广陵人。年十三，身材瘦怯，性格温存，弱龄而有大人家数。演昆曲，能合拍。大龙山樵赏之，谓可作《新柳记》殿军，且卜其他年能自成一军。丐剑舞叟以诗张之，叟赠二绝云：
儿家新学画双蛾，访艳争思细马驮。
绿未成阴宜护惜，西风缓唱采菱歌。
品题风月一番新，惯种今生未了因。
我到旗亭常贳酒，待卿来作侑觞人。
喜龄
喜龄，年十六，广陵人。眉目清秀，吐属风流。杏林山人眷之，偶抱恙，招闲泄子诊视，虽云鬓蓬松，而意态幽闲，大有楚楚可怜之致。与闲泄子谈，自以不登《新柳记》为憾。闲泄子赋诗二绝为贽，请补入记。诗云：
儿家江北住江南，半带娇痴半带憨。
最喜瓜期年二八，更怜眉样月初三。
自来名士善评花，异卉奇芳次第夸。
知否幽兰在空谷，挑灯和雨泣琵琶。
白门衰柳附记
汤小聪
汤小聪，字绮琴，金陵马氏女，为汤如珍养媳。如珍本秦淮院中人，故侍郎某公最赏识之。金陵陷，避乱姑苏，时在丙辰丁巳间，如珍老矣。小聪本在芳龄，明眸善睐，慧丽绝伦。幼读书，通文义，工度曲，尤精画兰，得马湘兰遗意。黄山初白子一见爱悦，遂为置钗环，赁居室，气象焕然一新，于是姑苏之名大噪。而初白子益嬖之，缠头之费，逾千金。有传其事于黄山者，严命敦促归里，不忍别，绘《歌楼听雨图》，遍征名流题咏，溪上老渔赋《高阳台》词云：
桃叶移根，竹山携酒，相逢名士倾城。心字香烧，麝兰一气双清。姑胥台畔丝丝柳，惹丝丝楚雨含情。画楼深，绮语谁知，只有红灯。绿窗人去眉峰远，怕鹧鸪吟断，蝴蝶魂醒。约略春愁，和烟图上湘屏。寻芳小杜重来未，愿珠徽长俪鹅笙。更消停，门掩梨花，剪烛同听。
清凉仙子诗云：“好寻碧海三生约，莫负青溪九曲深。“又赞其画兰之工云：“心灵自擅生花巧，腕弱偏能撇叶工。“初白子自赋七律十章留别，警句云：“作茧已拚蚕自缚，迷香未必鸟知还。炉烟比似郎心热，一味腾腾袅博山。““歌曲擅长招姊妒，诙谐对客解郎围。““此身容易卿卿属，乍见矜持习见狂。““割臂悔要前夕誓，颦眉偏吝一声应。““小别何曾虚一夕，再来争忍说经年。惺惺相惜人三两，脉脉中含语万千。““破镜因缘关妾念，投梭心事慰君怀。“可谓哀感顽艳矣。无何姑苏又陷，小聪转徙如皋。至甲子，金陵克复始归。初白子来应秋试，重晤于洋珠巷，执手缠绵，泪随声堕，盖匪特儿女情悰，伤离惜别，兼有慨于沧桑之变幻，金粉之凋残也。初白子又赋《秋柳》四章寄慨，警句云：“垂垂不觉青娥老，楚楚相逢白下秋。““情丝欲绝终难断，绮梦虽遥未易醒。金缕已残休作絮，青丝不绾叹飞蓬。““重听别调翻三叠，忍见长条近十围。“则又似为小聪伤迟暮矣。丙寅春，清凉仙子来金陵，于牛市访见之，徐娘虽老，尚有风情。初白子与仙子本旧交，因此时相聚晤。是时懒云山人、太史某君、药倦斋主人，常来往于金陵，皆乐与小聪游。其后初白子之官西江，仙子归新安，小聪于水阁设祖帐，酒阑歌罢，各自黯然，大有一曲阳关泪万行之态。己巳，仙子复来白下，则小聪已归欧阳氏矣。小聪旖旎风流，吐属典雅，绝无倚门气习，后来之秀，如《白门新柳》所记者，惟大文宝庶乎近之，盖同得六朝烟水气也。呜呼！可多见欤？题小聪画兰，多见于近人诗稿，悔余庵云：
湘兰合是前身，欲步横波后尘。
任是秋风吹瘦，蛾眉犹斗精神。
我愿花如人寿，谁怜人似花蔫？
恍见唐宫妆束，墨痕注到唇边。
藤香馆云：
劫后秦淮水不温，美人名士各消魂。
可怜金粉飘零尽，剩馥残膏带泪痕。
画阁图成墨未干，心香私燕马湘兰。
天涯岁晏无芳草，留与萧郎郑重看。
丁字帘前璧月孤，重来往迹认模糊。
迷香有径何人熟，让与风流郑鹧鸪。
风枝露叶影残春，迟暮相逢似有因。
我是江南吴祭酒，当筵亲见画兰人。
安月娥
安月娥，金陵人，巧龄、巧珠之假母也，为秦淮旧妓。升平时，齿尚稚，颇著艳名。煮石顽仙赏之，赠以《一萼红》云：
称芳名，是广寒旧队，小谪下瑶京。蛾样犹纤，蟾辉未满，神采先放光明。曾学过霓裳法曲，串新声，呖呖妒啼莺。靥笑添涡，眉修露慧，睇转流情。误到团圆时候，劝灵娥珍重，莫堕愁城。豆蔻含香，芙蓉作蕊，烦恼何苦相萦？须记着前身小影，伴青天碧海耐凄清。留待梯云客至，唤取卿卿。
此词脍炙人口，至今传诵。金陵陷，月娥避至他处，迨克复后始归。六代莺花，都非畴昔，遍访当年姊妹，率皆玉碎珠沉，自顾马齿亦加长矣。旧居牛市水阁，尚存废址，牵萝补屋，粗作安排。所欢某二尹，久定终身，而业已床头金尽。不得已，补缀筝琶，重为荡妇，幸而歌喉未改，节拍分明，迥非时下雏鬟所能企及。因此招侑酒者，不以色选，而以艺登。且重其为京帮，生涯颇不落寞。每当酒阑夜永，与二三熟客，谈白下往日风光，真如天宝宫人，说开元遗事也。迩来养女巧龄、巧珠，日渐知名，遂不屑再登歌席，惟在室中伺客，坐享其成云。
郑二娘
郑二娘，金陵人。幼时从秦淮名曲师学技，故至今犹以歌曲胜，节拍不差累黍，群推为老成典型。居东牌楼水阁，左为文德桥，右为武定桥，双虹掩映，一水沦涟，绣户深深，珠帘漠漠，放舟者过其下，咸逆料此中有人也。清凉仙子访之，爱其妆阁之雅洁，赠以诗云：
晓开妆镜笑窥奁，水阁潮痕夜雨添。
记取樱桃旧门巷，当窗一桁枣花帘。
二娘年近不惑，风姿稍觉憔悴，而气韵则不可掩。攀香客昵之，嫌水阁过于轩豁，另为移居僻巷，厚其供养，使绝外交，可谓赏识于牝牡骊黄之外者矣。一日药倦斋主人招游画舫，适与懒云山人同泊，彼此从未谋面，主人使度曲，为山人寿。歌喉上彻云霄，律吕又分明可按，时心字湖中画舫几二百号，女妓以百计，各自停筝歇阮，逊谢弗如。是殆所谓老辈风流耶？山人赏以诗云：
果然觌面胜闻名，雅调能令俗耳清。
谁倚红鸾评节奏，彩云遥护许飞琼。
是日大文宝独坐一凉篷，停泊僻处，静听二娘度曲云。
陆兰英
陆兰英，金陵人，为从前陆二养女。陆二者，秦淮名妓，豪华奢靡，倾动一时，所居画阁红楼，珠帘绣幕，为北里之冠。江宁某方伯，公余退食，常过其家，爱其屋宇轩敞，谈风月于此，会衣冠亦于此。时值上恬下嬉，见者习惯自然，了不为怪。兰英方在垂髫，得伊假母提唱，名颇重。陆制军之公子最昵爱之。金陵旋陷，避居姑苏，门前车马，不异当年。姑苏再陷，遂转徙无定所。近日重至秦淮，眉棱翠偃，鬓影蓬飞，秋娘老矣。赁居石坝街烟局之后，湫隘嚣尘，不洁已甚，每有博徒隶役过往，因此名流绝迹，匪特憎其齿之暮也。嗟乎！千金马骨，市之者特重其为骏骨耳，若得意时，则骄纵凌人，失意时，则卑污自贱，蝇营狗苟，有识者唾之矣，独一陆兰英乎哉？
施文霞
施文霞，金陵人。昔为秦淮名妓，工画五色文鱼，人称绝艺。乱后转徙姑苏，名更盛一时，豪贵皆与之游，近如楚北某观察、某大令，及环山游客，皆能历历谈其艳迹，盖曾联割臂之盟，订同心之好者。色衰适人，旋抱文君之恨。金陵大定，乃归，颇思整顿钗环，重作阿婆三五少年伎俩，而从前旧好，稀若晨星，存者亦无复过问。至于走马五孙，挥金公子，类驰逐于钓鱼巷口，觅青娥皓齿，买笑追欢，如文霞者，望望然去之矣。困顿无聊，遂至卖芙蓉膏以自给。嗟乎！昔年供奉，无异神仙，此日追陪，半皆厮养，虚名难恃，末路易隳，天殆借一施文霞，为眼前儒林传中，英雄谱内，痛下一针贬欤？懒云山人为赋《衰柳词》以寄慨，调寄《柳梢青》云：
絮果难圆，杨枝易老，秋又今年。红粉朱楼，青骢紫陌，空说缠绵。依依长板桥边，记弱态、惺松可怜。饱阅繁华，蓦惊摇落，苦受烽烟。
曲师刘培珊
刘培珊，金陵人，秦淮老伎师。乱定，重理旧业，《新柳记》中人，大半称女弟子，《衰柳记》中人，则又从前朝夕承值者也。花白髭须，老而不俗，是丁继之一流人物。善吹笛，女郎度曲，律吕稍有不合，辄委曲成全之。弹筝摘阮，尤擅绝技，每值踆乌西坠，顾兔东升，烟水迷漫之会，坐一小七板，来往于利涉桥、大中桥一带，为群弟子按拍，才离西舫，又上东船，真乃点水之蜻蜓，穿花之蛱蝶也。懒云山人赠联云：“九曲青溪，一声长笛；大江东去，孤鹤南飞。“又出素扇求诗，山人赠以四绝云：
魁官笛子卯官箫，往事苍茫话板桥。
各有宗风尊护法，彩云仙队领娇娆。
新栽杨柳碧竿绵，几辈王孙系画船。
天宝诗人多感慨，江南偏遇李龟年。
十番子弟各翻新，只有何戡是旧人。
我醉扣舷歌水调，可能抵笛付真真。
祭酒诗编楚两生，南朝押客并知名。
暮年冷淡无吟料，借尔筝琶遣我情。
以上皆升平时旧人，近尚挂平康籍者。

[book_title]跋
白门为自古靡丽之乡，山温水软，美著东南，素来风尚，侈声伎，耽游宴繁华之积习，沿淫冶之遗风，盖扰有南朝金粉之流芬余韵焉。其间月地花天，舞衫歌扇，艳情绮思，选胜寻芳，犹可想见于《板桥杂记》、《画舫诸录》中，此所以极士女嬉游之乐，而写朝廷清宴之风，亦殊足以见升平气象已。咸丰癸丑，惨遭赭寇之乱，据为盗窟者，十有二载。秦淮河房旧址，荆榛塞道，瓦砾堆阶，清溪遗迹，徒剩磷照狐鸣。年来稍复旧规，游船往来，踏波乘浪。才妓名媛，大都至自吴中，来从邗上，而土著中人，亦复不少。两岸笙歌，一堤烟月，承平故态，父老犹有见之流涕者，此《白门新柳记》之所由作也。作者为海阳许君养和，《衰柳附记》亦出其手。《补记》则杨君晓岚笔墨也，述秦淮之近事，续旧院之丛谈，谈者艳之。曾几何时，为当道所严禁，野鸭飞鸳，一齐痛打，月碎花残，在所不免，而作记之人，不特无金铃十万，以护名花，且复重遭疵诟，指是书为祸胎罪首，劈板片付之祖龙一炬，于扁试书院诸生时，特命一二题，以致讥评，诸生亦撰楹联，以纪其事，几兴文字之衅。夫秦淮之有绿篷船，原所以点缀烟波，流连名胜，诚穷乏者之养济院也。一旦绝之，无以为生，帷有号寒啼饥而已。况自管敬仲设女间三百，乐籍遂不能废，是书偶为游戏笔墨所及，虽谈艳冶，又何关于政体也哉？因跋其后，为漫论之如此，礼法之士，幸无讥尔。光绪五年正月七日，淞北玉魫生跋。
〖注：■⑴，車＋從，音踪，車跡也。〗

        </div>
      </div>
    </div>
  </div>
</div>
<!--update:2025-08-30 09:46:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>