<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,胡端敏奏议全文在线阅读,胡端敏奏议全文在线下载,大玄古籍书库">
<meta name="description" content="十卷。胡世宁撰。胡世宁(1469—1530),字永清,号静庵,明代浙江仁和(今杭州市)人。弘治癸丑(1493)进士。历官南京刑部主事,上书极言时政缺失,与李承勋、魏校、余祜称“南都四君子”。迁江西副使,疏论宁王宸濠反状,系锦衣狱,后减死戍辽东,宸濠伏诛,起戍中。嘉靖。(1572—1566)中,累拜兵部尚书,陈兵政十事,又上备边三事,与张璁、桂萼不协,以疾乞归,卒谥“端敏”。此奏议原有二十卷,后刊印时仅汰存其半。此本所录奏议,皆有裨于世务,并可与史传相参核。_胡端敏奏议_全文在线阅读_胡端敏奏议_全文在线下载_大玄古籍书库">
<title>胡端敏奏议_胡世宁_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">胡端敏奏议</span> <br/>
          作者： <span class="inputVal" id="bkauthor">胡世宁</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,奏议,完结</span> <br/>
          字数： <span class="inputVal" id="bknum">[book_length]120334</span> <br/>
          说明： <span class="inputVal" id="bkdec">十卷。胡世宁撰。胡世宁(1469—1530),字永清,号静庵,明代浙江仁和(今杭州市)人。弘治癸丑(1493)进士。历官南京刑部主事,上书极言时政缺失,与李承勋、魏校、余祜称“南都四君子”。迁江西副使,疏论宁王宸濠反状,系锦衣狱,后减死戍辽东,宸濠伏诛,起戍中。嘉靖 (1572—1566)中,累拜兵部尚书,陈兵政十事,又上备边三事,与张璁、桂萼不协,以疾乞归,卒谥“端敏”。此奏议原有二十卷,后刊印时仅汰存其半。此本所录奏议,皆有裨于世务,并可与史传相参核。</span> <br/>
          封面： <span class="inputVal" id="bkimg">Z_6866.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]胡端敏奏议
[book_author]胡世宁
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,奏议,完结
[book_length]120334
[book_dec]十卷。胡世宁撰。胡世宁(1469—1530),字永清,号静庵,明代浙江仁和(今杭州市)人。弘治癸丑(1493)进士。历官南京刑部主事,上书极言时政缺失,与李承勋、魏校、余祜称“南都四君子”。迁江西副使,疏论宁王宸濠反状,系锦衣狱,后减死戍辽东,宸濠伏诛,起戍中。嘉靖 (1572—1566)中,累拜兵部尚书,陈兵政十事,又上备边三事,与张璁、桂萼不协,以疾乞归,卒谥“端敏”。此奏议原有二十卷,后刊印时仅汰存其半。此本所录奏议,皆有裨于世务,并可与史传相参核。
[book_img]Z_6866.jpg


[book_title]提要
钦定四库全书　　　　　史部六
胡端敏奏议　　　　　　诏令奏议类二【奏议之属】
提要
【臣】等谨案胡端敏奏议十卷明胡世宁撰世宁字永清仁和人弘治癸丑进士官至兵部尚书事迹具明史本传世宁为推官时屡折岐藩之势为主事时上书极论时政阙失与李承勋魏校余祜善称南都四君子为江西副使时上疏劾宁王宸濠为所构中危祸几於不免宸濠败後复起又屡纠中官赵钦刚聪等风节震一世惟议大礼与张璁桂萼合而他事乂无一不与璁萼忤盖意见偶同非有所依附也是集所録奏议皆与史传相发明中多辞职乞罢之疏盖正德末宸濠刘瑾内外交讧嘉靖初萼璁专权相轧世宁抵牾其问动多掣肘遂时时有引退之心盖孤立危疑不能自安其位不得已而出於斯固非以退鸣高者比也乾隆四十三年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
胡端敏奏议卷一
明　胡世宁　撰
陈言时政边备疏【时官南京刑部主事】
伏读弘治十一年十二月二十一日诏书内一欵天下军民利病时政缺失有可兴可革者许诸人直言无隐钦此钦遵臣闻古昔圣王皆求言纳谏舍已从人求以制治未乱保邦未危故能四海无虞万代称仰今我皇上圣德上同尧舜天下治安远过汉唐然犹下诏求言如此其切者是即古圣王不自满假之盛心也有君如此凡在臣工敢不敬应臣切见今天下承平日久法度废弛士风颓靡奸弊百出地虽广而民益穷兵虽多而财益困文臣虽多忠勤忧国者少见武将虽多智勇出衆者罕闻且自古偏安小国犹有人才能御外侮兵乱凶年未见民力困於今时者故虽以全盛之天下而坐困於小丑之跳梁上厪圣虑下殚民财其大势有如中年以後之人躯干虽大肌肉虽丰然而元气已虚血脉巳滞虽陛下为元首独明於上而羣臣为股肱耳目者悉皆痿痹聋瞶不堪任使顾不如彼侏儒少壮之人故使人身如此倘更有风邪乘气虚而入此时必费调理国势如此倘更有盗贼乘民穷而起此时必难支持故善养生者及未病而药之庶可保其遐龄善治天下者亦当及其未乱而制之庶可祈天永命近年以来灾异频仍天心儆戒端为此耳臣愚不知圣明宵旰曾念及此否也左右臣僚有言及此否也臣本愚陋幼生艰苦有亲不能自养有身不能自立自充生员补廪膳中进士任推官叨陛下禄养亲于今十年臣心感激无巳臣身欲报无地顾臣受诏之初任外职未知朝廷政务未敢轻率进言今蒙陞职南京又逾一年臣感恩愈深欲报愈切仰稽明诏求言尚及诸人况臣叨禄窃位感激如前非诸人比何敢负恩终於缄默故今昧死忘愚昼夜思索得今军民利病时政边备所当兴革十事谨以上陈如蒙圣明俯察特赐采行天下幸甚愚臣幸甚臣干冒天威不胜战栗
一曰严考核以正士风臣惟士风之邪正系天下之安危故晋尚清谈而祸乱立致周兴德行而治化隆长此其验也今我国家承平日久朝士安於豢养狃於因循亷节扫地趋媚成风以通达为高致以亷退为矫激以推奸避事为老成以党恶和光为忠厚其羣居言议所及心志所向不曰陞官则曰成家其有语及国事当忧民瘼当恤者则衆怒羣猜百口排斥不曰生事则曰好名使必无所容身不能出言而後巳至於公差所过地方则论有司奉迎迟速以为贤否事故回还原籍则视官府嘱托行否以为毁誉咈其意者或本亷干惜民反谤之以害民顺其私者或素奸贪误事反誉之以能事以此贤否混淆是非倒置科道风闻而弹劾因以不真铨曹误听而黜陟因以欠当故今在外官员上自抚廵下至州县皆不暇为国忠谋为民造福而惟营送京职以媚其口看顾乡宦以悦其心盖以为此辈贵近能为祸福如此则誉彰而得陞不如此则谤行而见黜若夫小民卑远虽得其心言不上逹故寜负公家而不负私室寜害小民而不害巳身天下靡然同风不可收拾致令任事之人不见用而所用之人不任事以致朝廷法度废弛天下军民疲敝而上厪宵旰之忧者此也臣愚乞勑吏部精选各处廵抚并按察司正官都察院精选各处廵按御史俱用刚正有为不畏强御之人凡遇京官出外还乡之日其有徇私嘱托公事倚势豪横乡里者默以名闻以後京官不拘科道翰林部寺等衙门亦如外官三年一次吏部都察院考察务要励忠勤奬亷退抑奔竞汰罢软其有忌疾贤能曲为谤毁者必行显黜以励其余至於在外抚廵以下官员不恤民瘼不奉公法专以结交京宦违道干誉为事者许科道弹劾廷议访实而奏黜之其或考黜之中间有孤忠衆嫉误被谪官者又许公论荐扬仍照原资不次陞擢如此则黜陟既公士风趋正而真才辈出能为国家任事矣惟圣明采纳幸甚
二曰崇节俭以制财用臣惟皇上以恭俭之德抚平成之运内无游幸之好射猎之娱外无水旱之灾征讨之费安养休息今十五年是宜财货充盈公私富足如周成康如汉文景可也夫何近日内帑空虚国计困乏边储多者无二年之积州县贫者无十金之藏一议出兵便忧缺用甚者贱鬻散官巳行古衰乱苟且之法矣不知有事之时更将何处且在祖宗朝同此土地同此税粮岁常蠲免而又外讨戎夷内营城阙财常有余今则上无前数者之费下未尝得免一年之租而已财用困竭如此何也唐陆?有言用之盈虚在乎节与不节耳不节则虽盈必竭能节则虽虚必盈推贽所言则在昔祖宗朝创业事多而财用盈者能节故也今日守成事少而财用缺者不能节故也今财赋所出比旧无增而内府供用不知比旧加几倍矣中外宂食不知比旧加几倍矣上下风俗之奢官员馈遗之厚其所费财物又不知比旧加几倍矣是皆内侵公府外剥民资而得之民若之何而不穷财若之何而不匮也此事羣臣屡言朝廷屡禁而不能止者内有沮法之人外无执法之吏故也伏愿皇上以祖宗之付托为重以边务之困急为忧念此军士无财以养之则散念此小民尽财而取之则逃民迯军散常切于怀凡事痛加抑损力为撙节特勑户部礼部工部通查内府各项供用之物比国初旧额加添若干凡此无益於事者一皆裁革而又申谕左右勲戚之家各守礼法各崇节俭各为国惜财各为巳惜福至於官员馈送之厚访实治罪而又公吏部黜陟之权以转移於上士民奢僭之弊立法严禁而又选法司刚正之士以执持於下则臣民内外节俭成风而国用自足民生自遂矣惟圣明采纳幸甚
三曰从权宜以足边储臣闻今西北二边备敌军多粮储缺少每岁拨河南等处民粮齎运到彼接应此等粮米若责运本色到彼交纳则路远艰难民累迯窜兵法所谓远输则百姓贫者此也若许齎价钱就彼籴上则边储涌贵人益困穷兵法所谓贵卖则百姓财竭者此也臣念此事最为难处如蒙特勑该部计议通筭山西陕西近边王府并将军仪宾禄米及各府官僚并司府州县官员本色俸米通该若干合无比照公侯伯或京官折俸事例每石折银五钱或七钱每岁就於秋粮折银或各様课银内定拨总解各布政司交收责令就彼分给缺官月日扣除边用却将下年山西陕西粮税尽派边方或附近收贮敌退事闲则抽军就食敌来事紧则就近搬运至於彼处岁办课物亦乞留籴边粮如系京用不可缺者则乞改派别布政司代纳如此暂行三年则转运不劳而边储自足矣惟圣明采纳幸甚四曰立简便以收盐利臣闻各边军饷多赖盐课近因河东盐官自卖银最为利便其淮浙盐自来召商中纳但今法久弊生商中不便事有多端臣请备述盐引直价数多商中纳粮数少势如民间二月卖丝五月籴谷急图应用贵物贱售一也中纳之时势要买窝奸豪作弊所纳粮料类非真正边储不得实用二也盐易消化听支日久催目未免多收竈丁数倍加纳日累贫穷盐课亏欠三也客商中盐纳官钱粮虽少经历衙门私费使用则多暨後守支则压於势要临卖则滞於私盐甚有父死子代而未得支盐财散人亡而不能还乡者彼既失利後有召中恐不即来势当减价失利愈多缓急难倚四也商利既微类多夹买余盐及势要中盐盐徒私贩朝廷为彼三事设官秤掣委吏廵捕甚者钦勑大臣为之整理而三者卒不能禁下至秤手逻卒旁午纷纭徒增民扰五也私贩之徒贪利畏捕没海沿江招引逋逃窝纳盗贼出持兵器归肆抢夺官军逻卒莫敢撄锋此势不散臣恐淮浙切近南都又临运道复有黄巢张士诚者出於其间六也古迁豪右填实塞下今山陕富民多为中盐徙居淮浙边塞空虚七也惟此七弊所当区处臣查得淮浙水乡竈丁每盐一引折纳价银六钱或四钱又闻客商中盐边储每一大引不过价银三二钱是盐课收银比之收盐待中得利加倍也又闻竈丁畏盐难纳多愿纳银近年两浙盐课内将一半折银民情称便臣愚乞勑户部计议合无今後淮浙盐课通令从便折银其银数乞照水乡旧价而略减比商中粮价而稍增酌为中制定立每盐一引纳银几钱逓年立限徵收解边籴粮或如臣前所言准作俸禄价银却换彼处粮米派作边储仍查客商盐引未支若干尽拨各塲或从愿改拨长芦盐贱处所许令每盐一引自买私盐二引或三引准作官盐发卖各塲置集凡竈丁有盐客商有引者会集一所委官监买仍令把截临塲总路不许零碎私卖期以一年或二年通买完足即絶商中以後竈丁煎盐听令自卖或转卖与客商其出外贩卖者止於州县给引限以地方不禁私鬻贫竈无力煎办者即拨富竈余丁或佥有力愿煎及有罪该徒之人而代之如此立法则国家得盐利自多而不必多方整理竈丁得煎鬻自富而不必更免粮差盐可通卖人无争夺势豪专利之弊不禁而自息山陕射利之民可驱而渐归边境渐实边储可充廵逻秤掣之官不必设盐徒意外之患不必虞待後日久事定盐课岁额止令州县徵解而理盐衙门渐可裁减其为公私之便省上下之费盖不一而足惟圣明采纳幸甚
五曰汰冗食以选将校臣惟今天下军职有罪者不革有功者日增俸禄日多民财有限将何以给臣愚窃闻英宗睿皇帝曾与大学士李贤忧议及此圣谕云此事诚可虑当徐为之惜乎当时大臣多为身计无肯为国忠谋奏行祖宗之法以将顺睿皇帝之美者昔我太祖高皇帝优厚功臣虽定军官子孙皆得世袭然必比试得中而後用之固不以生民膏血养无能之人也钦定大明律有云若军官有犯私罪该笞者附过收赎杖罪解见任降等叙用该罢职不叙者降充总旗该徒流者照依地里远近发各卫充军若建立事功不次擢用固不以朝廷爵禄赏有罪之人也暨後法司奏征讨官当论功定议我太宗文皇帝圣谕有曰朝廷大公至正之道有功则赏有过则刑刑赏者治天下之大法不以功掩过不以私废公此辈征讨之功既酬以爵赏矣今有犯而不罪是纵恶也纵恶何以治天下其论如律此我祖宗报功之厚立法之严是亦天地春生秋杀并行而不悖耳今论军官私罪徒流以下径拟还职虽杂犯斩绞亦止发立功且又立功定以年限无功亦得还职全非太祖定律之意更以太宗皇帝圣谕律之纵恶孰甚焉借使天地常春而秋杀不施则天下之物积而不散往者不过来者难续天地之化亦几乎息矣今之军官有增无减有赏无黜何以异是臣谓圣皇法祖宪天此事诚当为处况今新官袭职例不比试旧官比试亦为虚应故事故此辈自倚世袭之官不须才能不畏罪黜恣为贪骄不习武艺不惜军士论今天下军职动辄万计岁支俸给何啻百万而其间无一人堪为将领能出战阵者此以全盛之天下而坐困於小丑之跳梁真可为之流涕也失今不处後益难图然此弊廷臣皆知无肯言者顾念後魏张仲瑀请抑武人身为所杀魏弗穷治国遂以衰今若言彼触忌或下锦衣卫掠问则彼得肆怨甘心矣故寜缄默负朝廷幸保其身无事耳臣愚昧死不敢自惜伏愿皇上复太祖之成法佩太宗之格言继英庙之盛志为後世之永图特勑兵部会议凡今军官私罪悉依大明律拟断该降级者降级该罢职者充军其降级充军者非真有战功不许擢用圣恩若念其祖功不忍弃其子孙亦待有罪之人身故方许其子孙替袭至於内外卫所见任军职亦乞先下明诏令其本身并户丁俱预习武艺一年选委忠勤刚正识大体知武略廷臣各一员分投前去会同抚廵等官面加考试自都指挥以下军官不能跃马弯弓或持槊舞劒闲一武艺者即令罢黜其有子试中能代者即令替职无子或不能者就令立功一祖子孙有武勇者借袭无者暂停或令减俸优给以後军官子孙袭职或弟侄借职者不分新旧俱要比试武艺熟闲身力强壮而後得袭否则暂停或令减俸优给如此简阅则天下军职冗食者渐减而所任者皆堪为将领能出战阵之人平居则课其训练军士有事则责其身先行伍而惟择主将以御之严军令以督之将见战无不胜守无不坚而敌人不足平盗贼不足虑矣惟圣明采纳幸甚
六曰阅军实以修武备臣惟今天下卫所原额军士迯絶者多实在者少以迯絶者言则远年丁尽或埋没者岁岁清查既无根影近日病故或逃亡者年年勾解随复迯回空累里甲造册劳费贴解艰难或购买孤遗以作清出之户丁或替取贫妇以为军人之妻小甚者或因清军而命断於箠楚或因解军而产破於盘费此民间清军解军极苦而无益者此也至以见在者言则在卫军士差占者多操备者少至论操军又惟虚应故事教塲虚设而金鼔不闻或金鼓虽闻而武艺不习甚或得财卖放挂名行伍身不在营故今养军虽多能战无几在边遇敌则婴城固守而坐视乡民之被掠在内有警则奏闻後遣而先累民壮之被伤此民间空出力以养军而又先代军死甚可痛也至论役占之弊尤不忍言且如漕运京粮通论民间加耗脚米及卫所船料粮赏之费大略费米三石始运一石至京而军士之劳不计焉至运边储劳费又不止是今每月粮米一石一军支给而又加以马疋草料投跟势要买间止纳银三二钱耳此以民间三四石米之费而止为势要卖银三二钱天下若之何而不穷也且在昔充军之户或由垜集归附未必皆是有罪何今贫絶而不免清勾在今充军之人悉是奸豪巨恶未必皆是可矜何不数年而节蒙宥免因兹轻重不均人愈玩法况今东南力薄之人充军西北既不得用西北近边之人充军东南亦常迯回彼此无益理宜通处臣愚乞勑兵部会议选委两京能臣分查各卫军籍见在若干故絶若干其在先丁尽户絶累经清报兵部者即免清勾以除民扰以後果有埋没自首者即收本处被人首实者追解边卫其见在者又分在卫住有家业若干逓年原籍勾补若干其勾补者即系不肯服役缓急难倚之人合无此等军士除在京及在边卫分仍前勾补不动外其在南京并各处腹里卫分者悉改编原籍卫分以免其迯然後以今改编并在卫原有家业者通筭各卫实在若干其有缺伍则另选军余舍余愿报食粮及犯罪例该充军者补充军罪囚再弗赦宥其见年五十以上该问充军者即许子孙家人替当军士在迯二次三次者悉依大明律科断其情重人犯例该边卫充军者望体祖宗立法之严责卖家产全房迁发使絶归念其或一时难卖则令里甲乡邻各依乡例认佃租课每岁除天荒及代纳粮税外其余本处官司上纳三年一次亦如军装类解该卫分给本军以为盘费庶几军士在卫皆有土着各畏法律而迯者少矣至於卫所管事之官犹望并省势要役占之弊严加禁革於是分委将校教习武艺武艺既精一可当十而後教以团营走阵之法使知坐作进退之节如此则军皆可用而民出力养之不为虚矣惟圣明采纳幸甚
七曰广收蓄以储将材臣念国家自正统末年以来未尝与敌一大战故彼益骄矜日肆侵侮所以然者我无能将故耳朝廷累下明诏访求谙晓韬略弓马熟娴之人举试擢用然此等全才世不多有故迄今并无一人应试成功者臣愚又念古之才勇未必专闲弓马或更不识文字试之或不能中式用之则必可成功者况今天下治平止是四裔跳梁文武大臣中非无能发纵指示者顾无偏禆骁勇之人故不敢出奇取胜耳论今所急正在偏禆若臣前所言汰冗食以选将校则武职中固皆可将者矣然而天生智勇当不专在此辈之中故自古国家用兵常乏将材民间盗起多是豪杰臣愚以为莫若即此辈而收之则既获将材又弭盗贼策之上也如蒙乞勑兵部计议通行天下军卫有司积加访察凡军民中有膂力过人武艺精熟者悉选在官其良民不愿者不必强逼选在官者军则任以把总管队民则授以总甲教师等项名目略加优给使之随军操练遇贼擒拏积劳多者量授职事以旌赏犯罪重者即发边方以立功至於兵部亦乞比照工部添设主事等官十员精选廷臣或进士中才略明敏者为之平时则令草奏以习运筹有事则令出差以谙边务才弱弗称者改选别部才能称职者专陞兵备及边郡知府等官惟此二途之中收养既多其间必有真才出用而能为国家除大患立大功者矣惟圣明采纳幸甚
八曰立经制以御外侮右臣前所言汰冗食以选将校阅军实以修武备广收蓄以储将材三事果如施行则各卫军将固皆能战者矣臣惟自古京军最怕远征客兵尤忌长屯故隋末盗贼起於征辽唐季叛卒起於戍广今发京军远征延绥经年不还割心腹以救四肢诚非计也况边境有急请调京军往来奏覆缓不及事臣愚以为莫若自今分定在京直隶卫所官军止应宣府辽东山西卫所官军专应大同陕西卫所官军各从所近分应延绥寜夏甘肃量皆出征不远屯戍不久平时无事则止令边军操守有事紧急除辽东宣府必须奏请京畿官军出援外其余各边总兵官一面奏闻一面径调该应卫所官军前去策应固不必命廷臣以挠其权出京军以分其食而经制已定缓急有恃外侮不能侵越矣惟圣明采纳幸甚
九曰重将权以责成效右臣前所言兵食虽足经制虽定然而将权不重则威令不行士不用命亦难成功臣闻赵将李牧守边得便宜置吏市租皆入幕府日飨士卒数年不战赵王终用之不疑故能破杀匈奴十余万骑单于奔走不敢近边宋失边险戎狄最强宋太祖分命李汉超郭进等备之皆久任专制厚其财帛如赵李牧军校有讼郭进者送进自治故当时诸将感激皆能以一郡之力抗御强敌宋祖得无西北之忧得专力於东南削平诸国此古人任将之明效也臣愚伏读我太祖高皇帝命将制词有曰古云将在军君不与者胜汝等其识之又谓大将军徐达有曰阃外之事汝实任之又曰将者三军之司命立威者胜任势者强威立则士用命势重则敌不敢犯又谕征南将军胡廷瑞有曰何文辉为尔之副湖广参政戴德从汝调发二人皆吾亲近之人勿以此故废军政凡号令征战一以军法从事此我圣祖命将之成法也今各边总兵廵抚见一敌出一军赏一有功戮一不用命皆不得自专必须奏请事由中制彼得推干故难责成功常致误事唐陆?所谓锋镝交於原野而决策於九重之巾几会变於斯须而定计於千里之外者甚非计也朝廷岂以其人不足委任耶固宜改委其人推求忠勇历战之人以为总兵遴选壮毅有谋之士以任廵抚惟才是使虽小官授以节钺而无嫌惟勑是遵虽崇爵听其指麾而无碍固不宜拘泥资格而用巳衰之人亦不宜骤与崇阶而赏无功之士选任既当尤望陛下体圣祖之成法效古人之命将假与威权使得专罚多与金帛使得厚赏至於临期应变料敌出奇惟其所为而不为中制朝廷惟握将将之权有功则陞赏有罪则诛黜如此则将士用命事几不失而彼得成功矣惟圣明采纳幸甚
十曰用间谍以觇敌情臣惟兵将虽练然而不得地利不知敌情则动乖所之为彼乘袭有败无胜是如瞽者之射虽挽强弓发利矢何益於中哉臣切料各边军士不下数十万敌骑控弦不过数万然彼常侮我有余我尝御彼不足者盖由彼能用间而事事得乎兵法之所利我不能用间而事事犯乎兵法之所忌故彼常掳掠因粮於我也而我则困於远输彼常深入屯我重地也而我则散地难战彼常形我而自无形也我则为彼所形而不能形彼故如彼欲专攻大同也而佯为移攻宣府之形彼惟分遣数骑也而诳为将发大衆之语使我被掳之人闻之见之而隂纵之归以报我故我且疑且信而各边屯戍愈分愈寡愈久愈疲彼则专攻我一处而力尝有余且又时出数骑或见或伏半进半退以为我形我将信而攻彼耶则或为所饵而遂遭丧覆或疑而不攻耶则又为所掣而肆行抢掠此彼常得志於我皆能用间之利也往年长夏屯我大同彼犯兵家之忌矣使我有间知彼虚实谙彼道途则大同军士坚壁与持时或出兵以制其抄掠或隂计以毒其水草而又会约宣府延绥合兵策应或出其左或攻其右或将捣其巢穴或先截其归路或虚声使彼动揺或潜军出其不意彼将进无所获退无所归祈死乞降之不暇奚敢再为边患哉此所谓不战而屈人之兵者也上年之入我河套也前有延绥之拒後有黄河之阻左有大同右有寜夏掎角之势亦可行前之策然我皆不能坐失机会者由不能用间之弊也故臣以为今之道边备莫先用间然古人用间非止一端今则我军出外辄为所获彼之左右我亦未知则生间内间未可先用也顾惟彼有掳掠探听入境之人为我所获者我惟不逞小忿免其诛戮不惜厚赏悦其心志因而用之则彼中酋长有心慕中国者我得以知而招怀之有自相猜忌者我得以知而擕贰之有阴为间谍者我又得以知而诳惑之由是五间可以次第毕用而彼中事情我无不知我师所出动中机会蔑不济矣惟圣明采纳幸甚
应诏陈言疏
近该弘治十八年二月二十二日早钦奉圣旨朕方图新政理乐闻谠言除祖宗成宪定规不可纷更其余事关军民利病切於治体但有可行的着各衙门大小官员悉心开具明白来说礼部知道钦此钦遵臣庄诵再三懽忭累日伏念自古英明之君多或始勤而终怠未有如我皇上临?多年始终一德平居不迩声色不殖货利未尝行一不义戮一不辜凡古圣王之懿行无一不具而又当此治安积久之余震发图新政理之举下诏求言如此其切也臣素怀忠朴感恩欲报之心久矣於此不言更待何日然臣窃观自古天下未有君圣而不治亦未有民穷而不乱者今虽天下如此其全盛圣德如此其修明然而远近之民困於征输苦於力役煎熬於官吏之侵渔凌逼於势豪之兼并流离饿殍日致消亡臣前任湖广亲见彼处流民杂处山林者不啻数万近在南京切闻江北饥民枕藉道途者不可胜数自古民穷则思变此事圣心固所深忧而欲求其利病之所在矣然以陛下圣德忧勤如此而民之生理未复治之实效未臻者何哉臣见往时军民利病臣下每有建白朝廷亦多采行既而部下之司司下之府若州县其上下催督不过传写文移一次而未有发诸中心断然欲行者也此犹事之小者如此若其大者则皆箝口而不敢言或虽有言而不见用此无他陛下所用之人多怀持禄固宠之心少有忧国爱民之志故也臣自弘治六年中进士以後听选考满十有二年之间四次至京每过道途则见村巷之寂寥生理之消索比前穷困数倍及至京城则见士夫之用度馈遗之往来比前丰富数倍私自叹息以为天下之势官日富而民日穷京城日富而四方日穷财之趋上犹水之注下在位者又从而决之民若之何其能生也大臣建议有言宜崇节俭矣然而奢富者日进有言宜抑奔竞矣然而恬退者未录贪墨者皆言当去而贪声大着者或虽衆口弹劾衆目指视而犹存亷正皆言当举而亷介特立者或以一事差失一人怨谤而即去甚者士大夫聚谈之间惟及世情私鄙之事恬然不以为耻而或间有一人忧民为国执法行事者则衆口排斥百计谤毁必使无所容身此其势必将尽驱天下之人阉然皆无忠义之气而後巳此所以负陛下之圣德孤陛下之用心而无以救天下之穷民成天下之治理也故今军民利病纷纷目前臣愚不敢枚举而窃意其当务之急则宜公用人以回天下之士风汰冗费以裕天下之财用重守令以救天下之穷民然其本原之地又在陛下勤学问广延纳以照临之於上而持守之於久耳至论天下之命系於太子太子之善在於早谕教与选左右则所以辅导而教养之者不可忽也臣伏读圣谕有曰除祖宗成宪定规不可纷更臣有以仰见陛下深知为治之道必在法祖大圣人所见真出寻常万万也故臣窃献愚忠不敢别有建白惟举祖宗成法所当遵行或虽巳行而犹未尽者六事祈以仰答明诏之万一耳若夫将校之当选军实之当阅与凡边备边储等事则臣前岁巳有愚见十条上尘圣覧今不敢逐一再陈也如蒙圣明不弃蒭荛并赐采纳不胜幸甚
计开
一勤学问我祖宗列圣皆日御经筵讲读经史至於大学衍义一书我太祖高皇帝因问宋濓知其为帝王为学之要特命大书掲於两庑之壁时睇观之暨我仁宗昭皇帝亦喜此书曰此为治之条例监戒不可无因留一部朝夕自阅此我祖宗创业守成共垂我亿万世无疆之休者虽由天纵之圣其得於讲学切要之功不可诬也皇上聪明睿圣天下之书固宜尽阅然闻帝王之学贵得其要臣愚欲乞圣明监於成宪特取此书时加省覧更选贤臣日备顾问则於前代政治得失今日民情事理与凡奸邪害政之人奸弊害民之事可以无不周知而於施为缓急之间自然皆适事机之会而当天人之心矣固不必徒费精神而泛读天下之书也臣又窃见此书其间所言辨人材察民情严内治教戚属之四者在今日尤为切要伏愿圣明於此更加详玩至於近臣外戚亦宜颁赐使皆讲习则彼自知忠谨之得福各畏骄盈之得祸可以长保富贵於无穷而祸乱不生刑罚弗及仰全陛下亲爱保恤之恩是亦天下万世之幸也惟圣明采纳幸甚
一广延纳我祖宗列圣皆亲贤纳谏好问好察故於言路之责既付科道而政事得失又许诸人直言常朝之官既得燕见而诸人言事亦许直至御前此我祖宗列圣所以知人则哲官人必当而下无隐情上无弊政也以後御前奏事之例既废而羣臣燕见之时亦少以致天下民情不能上逹而人材真伪亦未周知所以用人循资而未当行政多弊而难革渐违上下交通之泰以致天时灾旱之多民穷嗟怨治乱将分忠计之臣多切忧此今赖皇上天性聪明洞明治体赫然奋发将大有为大臣既常赐见羣臣又许进言天下传闻欣然以为尧舜复生矣然臣犹愿陛下法祖成宪益弘治理复开御前奏事之例兼广诸人言事之途言如可用即付施行言或未当亦示优贷至於大小百官更宜直日轮对馆阁近臣又当不时咨访则天下民情既可因是周知而人材真伪亦得因是面试以後用人必无不当而行政自无不宜矣何患民生之不遂而治效之不隆也哉然今羣臣疎远日久一旦骤见天威严重敬畏之过不无举措失仪语言失当者犹望圣恩如天矜宥其罪略降辞色使得从容久自惯便必无此失矣惟圣明采纳幸甚
一公用人我祖宗朝皆立贤无方故能得真才实用而成治功也今则清要之官专取一途之士如内阁之推先如李贤薛瑄不由翰林今则专以翰林矣翰林之选先如胡俨刘球不由庶吉士今则专以庶吉士及进士第一甲矣旧如年富由教官而陞给事中王翺由寺正左迁复陞御史今则此等之人不用矣所取之途既狭无怪其得人之难也其他百官叙转惟凭初选偶得之基不顾终身践履之实进士初选美官则惟循资而可立登要地一除外职则虽有才而或终滞下僚资格之拘既定荐举之条徒设京官虽有保陞知府之例而所保悉多循资之人外官虽有取选御史之途而所取或遗方正之士推奸避事者得以避怨而早陞忠勤任事者亦以任怨而早黜故今士人初入仕途即有夤缘求得美选之心既得美除即为持循保守禄位之计近年进士之轮选者闻有南京之缺而即避近侍之该陞者遇有京堂之缺而即争平时既皆趋利避害之心临难岂有捐躯报国之志养成此等士风专用此等人材而欲与图新政理臣恐圣心独劳於上而无益矣古者刺史入为三公郎官出宰百里唐宋所取状元进士皆先试历民事而後召试馆职或令再试他官而後擢居台谏盖以台谏翰林上寄朝廷耳目之司下储公卿宰辅之望不敢轻试以新进之士也我圣祖论人之奸良亦言试之以事而後见今岂可以新进未试之人而槩居耳目股肱之任也伏愿皇上今後用人悉由祖宗成宪及斟酌唐宋遗制大而辅弼公卿特选老成才望敭历中外能任天下大事能知天下人才之人而用之不必拘以出身翰林次而翰林科道尤宜博选内外郎官之中求其才德年貌之堪称者照今布政陞副都御史主事改光禄寺丞及查先朝胡俨刘球年富王翺等官事例不拘品级科第改任此职至於进士举人之初出身者悉授外职知县等官严责抚廵公加访察择其有守有为之人每岁一报吏部待其三年或六年任满行取到京择其文学德行者擢居翰林刚直公正者选入科道才识明敏者分任部寺属官其有长於抚字深得民心者再令补任三年超擢府州正职至於监生吏员出身小官果有才行卓异者一体超迁其余一应中常之人循资迁转贪酷之徒即时罢黜其在前初授京官者不拘各项衙门悉令外补州郡试历民事亦待三年或六年视其才能功蹟而黜陟之其间果有才堪大用不次该迁者又许大臣公荐於朝吏部奏请陞用不许似前夤缘奔竞侥幸陞擢如此则士风以回真才以致而庶官得人政理可图矣臣知此言一进近臣必皆切齿或以希求进用坐臣然臣实无才且多疾病冒居今职巳为过分岂敢再望陞擢此言实欲为陛下求得真才以佐维新之治耳惟圣明采纳幸甚
一汰冗费我祖宗朝同此土地同此税粮岁常蠲免而又外讨戎夷内营城阙财常有余今则上无前数者之费下未尝得免一年之租而已财用困竭贱鬻散官行古衰乱苟且之法矣不知有事之时更将何处也昔唐陆?有言用之盈虚在乎节与不节耳不节则虽盈必竭能节则虽虚必盈惟?所言则在昔祖宗朝创业事多而财用盈者能节而无冗费故也今日守成事少而财用缺者不能节而冗费多故也今财赋所出比旧无增而内府供用不知比旧加几倍矣中外冗食不知比旧加几倍矣上下风俗之奢官员馈遗之厚其所费财物又不知比旧加几倍矣是皆内侵公府外剥民资而得之民若之何而不穷财若之何而不匮也此事羣臣屡言朝廷屡禁而不能止者内有沮法之人外无执法之吏故也伏愿皇上以祖宗之付托为重以财用之困急为忧念此军士无财以养之则散念此小民尽财而取之则迯民迯军散常切於怀凡事痛加抑损力为撙节特勑户部礼部工部通查内府各项供用之物比国初旧额加添若干再勑吏部兵部通查内外冗食非国初旧额员数若干共费财若干凡此无益於事者一皆裁革而又申谕左右勲戚之家各守礼法各崇节俭各为国惜财各为巳惜福至於官员馈送之厚访实治罪而又公吏部黜陟之权以转移於上士民奢僭之弊立法严禁而又选法司刚正之士以执持於下则臣民内外节俭成风而国用足民生自遂矣然此事臣於前岁巳言而今复进者诚以在今当务之急莫切於此也惟圣明采纳幸甚
一重守令我祖宗朝慎选亲民之官如洪武初年取中进士多选县官徵至天下贤才悉授守令宣德年间府州正官多用大臣方面保举後犯赃私举主连坐故当时守令得人小民受泽即今民穷日甚饿殍流离朝廷恩惠莫能下及者皆平时守令不职所致近年明诏大臣推举京官堪任知府之人又每次知县知州缺多即於听选举人监生内通行拣选其法固巳为善然犹未尽得人故臣窃意以为与其推举於未用之先欲求称职又孰若选委於既试之後能得真才也与其偶试一论之高遂与崇职又孰若历官数年之後略转资阶也盖凡天下司府州县之官俱以正官为重而佐贰为轻今之在外参议佥事同知等官尽有堪为知府者府州同知通判推官县丞等官尽有堪为知州知县者是皆品级相近出身相同论理可以量才更用今则拘於陞选一定遂使数年屈於佐贰不得转舒而见任知府知州知县中常之人又历九年方得改任故今守令常不得人而善政多不能行小民常不蒙惠宋神宗所谓祖宗百战得天下今以一州生灵付之庸人者诚可痛也伏愿皇上仰法祖宗爱民重守令之意而益弘荐举之道於前推举拣选之外更勑吏部精选各处廵抚并布按二司长官都察院精选各处廵按御史责令访察各道司府州县正佐官到任一年或二年之後其司府佐贰有堪任知府者府州佐贰有堪任知州者州县佐贰有堪任知县者各具名实奏行吏部酌量迁改其见任知府知州知县才力不堪供职心志不专为民者各照品级相近改调各衙门佐贰首领及盐运提举等衙门官员吏部都察院则专考抚廵藩臬之采访不公及无所臧否者而奏黜之更乞今後百官陞授略仿李唐均调内外不历刺史不得任侍郎列卿不历县令不得任台郎给舍之制进士出身不得径选科道部属举人出身不得径选同知知州京官外补不得径陞参政副使而惟推访知府知州知县之久任卓异者而逓迁之则守令知重而凡善政可行民生受福矣惟圣明采纳幸甚一慎辅导我祖宗朝辅导皇储之官如宋濓杨士奇仪智等或延聘四方名儒不拘以出身科第或妙选各部老成不专以任职翰林故能尽得一世之贤用以辅成列圣之德伏读我太宗文皇帝勑谕辅导之臣有曰推广仁义道德之源开陈二帝三王之治与太祖高皇帝之大经大法凡创业守成之难生民稼穑之事朝夕讲论以涵养本源恢弘智量此我祖宗择人以尽辅导之职者其成法具在也伏愿皇上监列圣之成规重万年之国本讲论虽以得人而更忧未得辅养虽已尽道而更忧未尽敷求天下必得正人大之如宋濓之博闻有道次之如仪智之直言不阿者使兼讲读之官以任辅导之责至凡左右供奉之职悉选老成忠慎之人使之旦夕承弼有善则书有过则谏至於讲读议论之间道德固称尧舜而圣祖开创之难前代兴衰之故亦当备述政事固先礼乐而边境艰危之状闾阎穷苦之情尤当备道明良际遇固当举以为法而自古奸邪误国忠直遭诬之事亦当引以为监典谟训诰固当日进诵读而大学衍义一书甚切君心治体者尤当时奉省覧持身威重是也而询谟纳谏则当导以略降词色养德安静是也而诘戎治政亦宜劝以稍习勤劳尤望皇上万几之暇亲临试问其人如是辅教则用不如是辅教则黜一有邪佞杂乎其间则速去之勿使留为令德之累则一人元良万世永赖矣况今辅导之臣後以旧学之恩将有卿辅之望尤宜慎简於初惟圣明采纳幸甚
胡端敏奏议卷一

[book_title]卷二
钦定四库全书
胡端敏奏议卷二
明　胡世宁　撰
乞全恩信以处降贼疏【时官江西兵备副使】
臣以病废庸才误蒙擢任勑委东乡抚捕盗贼到任之初即因姚源叛贼王浩八等流刼广信县系臣所辖地方领兵到彼随贼追剿至六月贼平方得回至东乡行事彼时新县城池尚未成立旧招贼党俗号新民尚怀反侧未知的数臣恐惊疑单身扶病到彼谕以朝廷恩威晓以法度利害誓言旧招不杀再叛不招而苟有违犯者一依法律处治决不姑息彼皆感泣告愿招回良民共安田里然无奈地方光棍幸灾生事外则诳言贼反内则妄传兵至以惊惑良民少肯复业後至七月将尽因贼首艾茹七被提不出万念玖复行讐刼各民恐被连累告县追捕不意大贼首乐庚二陈邦四贾马七次贼首乐庚三刘瑞五陈庆六陈庆七胡重一等集党拒捕遂行讐杀臣偶蒙提督都御史俞谏取至余干议事闻变借领民兵千余连夜进县严督向化新民将前背招倡乱首恶及其余稔恶从乱贼徒次第擒斩其有逃出啸聚者又蒙提督军门调兵剿絶获功奏报外其余旧招新民千数自臣到县之日皆蚁附军前听调杀贼内有王赛一者原系贼首其居近山颇险其党原聚颇多是日全夥来见即被地方光棍火其房屋掳其财谷本犯守法不敢拒敌次日调彼进贤追贼为乐庚二等所败其党力战被伤四人被杀十人本犯随劝贾马七将乐庚二等擒送到臣臣又访得本犯手下贼徒邹镇十一听招後又曾杀人其同夥贼首杨胜四稔恶丕改本犯皆自擒送官不敢隐匿又闻贼首艾如七等先被追捕投彼不纳纠彼同乱不从以此各贼势孤次第就擒今各贼平後本犯自知平素雠恶不为地方所容自将马匹枪刀首送入官告愿充军远害臣已呈禀提督都御史俞谏暂发本犯府城覊候其原旧手下徒衆分作三处照旧安挿外惟照本犯自臣到後不曾背招今又自率党与投首又擒贼犯送官正系节奉恩诏所当推诚抚恤之人今畏地方不容告愿充军远害情亦可悯臣愚伏乞圣明俯念地方曲全恩信将本犯编发稍近卫所充军仍饬所在官司不许无故戕害使其徒党闻风羡慕以後听招新民若有避罪远害自愿充军者亦听地方官员径呈抚按衙门定卫发遣原有产业听从变卖随行一时难卖者责令有司召佃收租三年一次解彼供给庶几讐寃可散而地方可安况查降贼收军宋时尝得其用且为地方开此一例使後有剧贼难除一时请兵未到而州县之力不足以制者得缘此施行亦可以少舒地方之急臣又念今地方光棍雠刼听招新民不得安挿及诬陷复业贫民不得安生官府畏其流言挟制彼此异见互相执持不能禁止虽今新民畏威衔德不敢抵敌贫民负痛含寃无处控诉然恐久而不禁则彼积怨难消衆怒难忍或有卒然之变复起姚源之祸者矣如蒙圣恩特申前诏严勑上下官司务要同心一令自今新民小有违犯依律处治其若再犯刼杀必行剿?不许再招至於地方光棍有犯擅杀新民及诬?平民者亦要依律抵命不许姑息新民旧刼良民财物既不追究其以前光棍寄骗新民财物者亦不追讨至於各掳妻子必须追还完聚不许隐匿庶彼各免惊疑各畏法律各断讐怨而田里可复生命可全一转盗乱之区复享昇平之福矣奉圣旨兵部看了来说
昧死陈言地方利害疏
臣病且死妄言负罪当死然臣死不惜而犹敢言地方利害者食禄二十年且备员按察职所当言虽死不敢忘国也伏惟圣明谋及忠计之臣垂察焉夫自古盗贼之兴即当扑灭於微若其既久而多则不得不抚捕兼行者盖以情则胁从当罔治以势则延蔓难根诛也故如汉武帝以南征北伐之威不能尽杀盗贼及後轮台诏下休兵恤民盗贼不见其迹又如汉龚遂当宣帝强盛之时下令渤海诸持田器者为农民吏无得问固不闻其诱使释兵而尽杀之也向者山东直隶河南江西各处盗贼动辄数万非我皇上洞明治体屡降恩诏抚散胁从继命将帅诛锄首恶岂能平定如此之易哉其自古招抚之失有当戒者谓如唐宋金元之季官其渠帅授以土地假以兵权更或因其懈弛而遂行诱杀见其跋扈而复事姑息以是威信两失纪纲大坏坐致衰微耳若今委任得人抚处有道万无是失也只今江西之贼华林码碯剿散无余东乡旧招遗党尚及千人姚源或云三倍其数然臣不能实知也其他尚有赣州旧招之徒新淦初起之衆动皆以千为数至於乐安建昌等县亦有余孽观望反侧未尽消除今以事理言则在东乡者皆原被胁从旧日招定之人亦既愤其首恶之?已而助官擒斩矣其他别有违犯者亦皆陆续送官治罪不敢隐匿其在姚源者旧虽听招不曾流叛近於王重七等之杀官焚县大肆凶恶彼则始忧滥及而有观望之罪後求自雪而有助讨之诚此二处贼情应议抚剿之招案也以人情言则今地方大户自重身家者惩其往日决不肯与之聨居又有一种豪强光棍始以助官杀贼为名中以通贼寄赃得利暨後以诬执平民吓诈财物为业惟恐事定还乡则新民告取财物良民告偿人命乡党虽安彼独受罪於是外则胥动浮言挟制官府内则雠杀复业良民及听招新民而各诬以罪使之不得宁居必至变乱而尽行剿杀以?其迹此等之事官府动於浮言各立意见或以为罪或以为功虽有为地方深计者彼此牵持莫之能禁今民间所苦第一光棍第二盗贼而兵扰次之为之父母者所以急求安定以全其生而彼豪民光棍搬居城市方得艺业欲图延捱岁月累死平民荡空乡土而罪名可掩兼倂可肆有如置身风渡之中衆皆失色速求抵岸独为水手者方傲歌住楫乘时射利而过客不知风涛利害或信其言以为然其亦可痛也矣今姚源请兵势当必讨固无容议矣其他盗贼有言当抚者曰彼既胁从听招已定朝廷恩信岂可轻失盖惟待之以诚治之以法严禁光棍不许擅杀以前过恶永不追究再後有犯决不姑息则彼知一人之罪不累衆人今日之刑非为昔日自然心悦诚服帖然助顺不过锄治数十人抚治三五月而事定矣若其诱杀一处则处处惊疑而起当此民穷财尽之时兵连祸结为之奈何有言当剿者曰今日地方大户皆欲杀贼衆口同辞以招为诱浮言既不可解擅杀又不能禁彼固贼耳安能保其上下激之终不为变哉变则招抚之人独罪难当矣固不若剿则成败利钝与衆共之地方之祸自彼地方使然也於我何咎此则抚剿二策未有定见之情弊也如臣愚见则谓旧招者不杀再叛者不招而新起者必扑灭於微即此三言而事定矣故先追贼开化贼势甚强二省议招臣独不可今在东乡贼方信服欲臣诱杀心亦未安为守前说耳然不敢自以为是也特不敢欺隐弗陈以备采择焉耳朝廷悯念地方节次差官体勘贼情及羣臣功罪一时难定盖由事目繁多文案堆积廵历难遍於乡邑采访或谬於传闻又况忠臣或远或去而又耻於自扬智士日近日亲而又巧於媒孽虽有至公至明必须假以岁月方得查实否则一时轻信误听未免有伤公正之体以孤忠义之心若前贼势衆寡贼情向背则早宜勘报以定抚剿画一之论庶几官有定守民有定志而地方早得宁息耳然臣又虑江西地方之祸不止盗贼可忧者即今天旱之久民穷之极赤地千里而水泉亦竭田禾无收而麦种难下来岁民饥赈救无备省城被火延烧万室基地所便尽归王府债负所责遍及闾阎庄田所逼民久立寨三司官员多被钤束问刑参吏等事举奉成案施行近者买办渐行於外府搔扰遍及於穷乡臣恐不善处则良民不得安生皆起为盗臣下恐有隐祸多怀二心礼乐政令渐不出自朝廷地方之事益有可虑者矣臣伏见宁王懿亲天资英睿博学多才凡在朝廷臣子无不敬仰岂有毫髪过议者但由内外臣僚辅导非法自因刘瑾讨卫兵以来威势日盛而上下官司承奉太过也臣愚欲乞圣明广集羣臣及江西乡土有识士夫会议或於见在都御史俞谏任汉中专委一员或另推才望服人公忠体国不避权势不惑浮议大臣一员前来地方兼任提督廵抚之责假以陈金彭泽之权使其统御将帅调度兵食激扬清浊易置官吏兴革利弊皆得便宜於前各处新旧盗贼应抚应剿或先或後悉听计画万全奏闻区处至於光棍害人奸贪怠政等事悉从禁革其於久困穷民妙选循良曲加抚绥早期休养务使安全更乞温诏戒谕贤王益崇谦德远避嫌疑遵依祖训止治其国内官僚而江西三司以下政务听令各官照常自行若有事情重大应合奏请者奏闻朝廷区处不须该府干预更宜严戢下人恪守禁例施舍已责惠及贫民庄田基址悉还原业内臣军校等项擅出外府生事者悉令取还再有稔恶不悛及额外投充者听令法司提问如例更乞严勅镇抚以下官员俱要查照钦奉太宗皇帝圣旨事例凡遇王府发放事务必须奏准方许奉行违者重治庶几小民有再生之望地方无意外之虞宗室有磐石之固九重纾南顾之忧病废小臣不胜伏枕踊跃欣颂太平之至
申明职掌以安地方疏
伏读大明律一欵凡国家政令得失军民利病一切兴利除害之事并从五军都督府六部官面奏区处及听监察御史提刑按察司官各陈所见直言无隐若内外大小官员但有本衙门不便事件许令明白条陈实封进呈取自上裁若知而不言苟延岁月者在内从监察御史在外从按察司纠举钦此钦遵臣叨任今职已及二年切见本地方军民利病有该兴革事宜合当奏闻区处久具章欵因病乞休不敢烦渎然恐知而不言苟延岁月有误地方身虽罢归罪则难逭
计开
一拟定东乡里分查得先该总制都御史陈金奏立东乡新县拟割临川县五十五都至八十都金谿县四十一都安仁县十五都十八都十九都余干县二十一都二十四都二十五都进贤县十九都二十都二十一都各相近地方及拟将该县白竿廵检司移立邓家埠者盖以前项都图地方各离本县路远以致居民顽悍不服勾摄养成骄横致兴大盗必须中间立县就近管治方保无虞而东乡立县必须邓家埠水次为通商兑运之所故欲移司於此皆为地方保安长策节经题奉钦依通行前来除临川金谿二县该割都图俱已割附东乡收管外其进贤余干二县各该割三个都分民心虽愿皆被官府占恡不发安仁县三都人民虽已赴东乡当差然犹被该县逻捉不已以致籍册难造有误新县之成人心惊疑恐激地方之变人各异见实为难处再查临川县割过都图中间尚有七十六都六个图分七十七都五个图分及七十五都二图六图七图八图十图俱在东乡先割图分界内相离临川路远不便及有五十八都一图四图五图六图八图十图并六十都四个图分虽离临川不远然隔水三渡常年遇雨水涨延漫五六七里浅处不能通舟深处难於徒涉必待水退方得通行或遇久雨连绵甚至旬月难渡以此人民甚称不便皆欲割附东乡再查得安仁县邓家埠先前奏移廵司处所系是该县二十都一图二图地方止有两个半里不在所割之内今照前地亦在该县先割都图界内非惟安仁越界管此不便若今东乡无此则无水次通舟不能成县节?该都耆民里老陈一棠宋相等连名告称与先割十八等都人民住居相参附近东乡愿属东乡县管辖前项二县六都二十八里地方必须割附东乡先因盗贼未平人民未复又被城市包当里甲歇家图利隐瞒查勘未实失於开奏其临川县七十五七十六七十七都人民先赴廵抚衙门告行查勘间各民已趋附东乡当差不听临川县管束其余都图人民节次赴臣陈告难与擅准然前过水不便事情累曾经过遇雨亲验是实再查江西布政司至广信府并淛江陆路由进贤北至余干一百四十里由余干东至安仁九十里须行两日有半而自进贤由东乡至安仁通止一百四十五里可省一日之程其遇余干水隔之时由进贤南至临川九十里由临川东至金谿一百里由金谿东北至贵溪一百八十里必须四日可到今自进贤由东乡安仁以至贵溪通止二百余里可省二日之程故今东乡成县行旅往来皆出东乡而临川余干陆路夫马俱省东乡既为冲要夫马繁难里分须多今计所割都图俱系残破里分势须归并仅得其半其临川县除前都图尽割东乡之外尚有四百三十余里割之诚便惟照安仁县系九江道所属固称繁难不肯分割今查该县比之玉山县里分尤少繁难更甚贵溪县里分亦少冲要相同亦割都图凑立万年固难别议若比临川乐平等县里多寛闲则亦有词合当为处查得该县十里之外即系余干县该割东乡二十一等都地名梅港等处地方先因梅港近河议割东乡以作运粮水次今若东乡已得邓家埠不须有此再查进贤县占恡未割三个都图止离东乡县治一十余里地界犬牙交错常年有贼相推有犯相蔽前既养成大患後亦难保无虞必须割附东乡其余干县该割都图内除二十五都十图人民执愿就近东乡当差难以改动外其余二十一都二十四都共一十八里或令免割凑补安仁彼此两便如蒙准奏将前临川县七十六都六个图分七十七都五个图分六十都四个图分及七十五都二图六图七图八图十图五十八都一图四图五图六图八图十图并安仁县二十都一图二图两半里地方俱割附东乡县管辖及将进贤县原经奏割十九都二十都二十一都人民督令遵照成命必须分割不许贪官市豪狥私占恡其余干县该割二十一都二十四都一十八里地方或令免割听於附近安仁县地方量拨一十八里以补安仁县割过东乡之数其东乡残破都图止照实在人户照例归并各该税粮物料随里分派务在不失原额深为便益
一拟寛新县粮差查得东乡县分割各县都图及临川县北乡五十三等都俱系被贼地方其东乡听抚之徒原系穷民被胁为盗连被狼兵光棍烧毁房屋见今俱无生理过活艰难节奉恩诏该免粮差三年至於近贼良民自正德四年起被贼被兵家口半被杀害房屋尽被烧毁田地一向抛荒虽经正德七年剿贼之後招回复业然而两被贼反重遭劫害又被地方光棍不时诳言兵至或又乘机诬?以致各民累复累逃家业重整重废比与姚源避贼居民一向不回不曾重遭劫害者不同旧岁秋冬贼首乐庚二等就擒地方始平今岁春夏兵部奏行抚剿定策到县人心始安各民尽回复业旋筑土墙上搭草苫居住南方土湿不坚随筑随坏又遇饥馑疾疫死亡数多昼夜忧思无能救处幸遇朝廷寛恩赈济各民始得存活渐耕荒土稍得收成其间尚多有夫失妇不能成家有田无力不曾下种者又有絶民故贼抛荒田土数多无人承种今闻所司一槩派粮实是无处徵收诚恐府县官吏畏罪催逼贫弱死於监追强悍激成他变深为可忧思前蠲免粮差之例理该自今平定为始其间虽有七十一等都离贼稍远不曾全遭兵火家业半存人户然而因贼用兵常年调集及今白地战塲新立城县多用其力亦合量加寛免如蒙俯念地方特勅该部计议将东乡县五十五等都贼剿地方不分听抚复业之民俱自今岁平定招集为始蠲免粮差三年使得渐次修葺房屋经营家业共享太平至於七十一等都及临川县五十三等都被贼半残地方亦乞蠲免今岁粮税以後追徵如故庶得小民感再生之恩地方无意外之虞臣亦深念国家经费浩繁常赋有定岂敢私於所治独求寛减但念地方难定而易乱一经用兵劳费叵测惟兹蠲免平定可保小损火益利害昭然伏乞圣恩俯赐采纳幸甚
一拟处东乡民兵查得见行事例各县俱该选编机兵操守地方惟东乡县残破里分人民初复十分艰苦岂能编充前役然本县原系贼巢又与姚源相近机兵尤不可缺查得本县各都及临川县五十三等都原有故贼絶民遗下田产先曾奏拟卖银凑立县治今地方艰难无人承买久致抛荒税粮无办访得各处多有贫民先因盗起投充乡兵义兵快手打手等项名目在官听调杀贼图支工食银米度日今既贼平无用此等之人难令闭口守法如蒙准奏乞查前项田地除有人承买者仍前卖银凑造城池外其余选募前项武勇稍加朴实之人每人给与二十五亩听其召佃收租或家小自种止纳底粮本处存留令其本身常充机兵一名听调杀贼有犯追夺则此等之人必喜得田而乐於报効惟恐失田而慎於守法矣量此可得常当机兵数百千名却免残破地方人户编佥其有不足止於分割不曾残破里分十分粮多大户量情编补实为地方之便一拟定广昌守备查得建昌府所属广昌县自成化二十三年以来八次被贼流劫杀掳官员三次先因广昌不守以致流贼深入南丰南城二县地方府城震动合境思逃上累亲藩亦为惊恐所损不细查得该县止有二十里地方残破人民寡弱守备甚难先年奏添白水镇廵检司弓兵一百名及轮拨建昌千户所官军一百二十二员名每班六十一员名在彼防守势寡不敌每次望贼先奔误事不浅况查此军在所每名月支本色粮米八斗在彼守备又支口粮四斗五升是每军一月通支粮米一石二斗五升一百二十名每年该支粮米一千四百七十六石通所食粮官军每年该用粮米九千七百二十余石除本所该收屯粮一千八百六石之外其余七千九百余石皆出有司念今天下腹里之军皆不足用而天下之粮不足以养天下之军人所共知况今建昌府残破地方又令养此无用军士若不量为计处民力益穷地方日敝将来之祸尤不可测查得本所原有屯田三百零一分以後清出军民侵占迷失屯田一百六十五分每分皆二十五亩俱坐落广昌县地方其田乡例每分上者每年收租谷七十余石次者收五十余石下者收二十五石其田多系原籍在彼住坐富军并府城有力舍余共三百五十六名及原占豪民一百一十户承种每年坐收租利而出其半息或三分之一以纳子粒六石其清出新田又止折徵价银一两二钱彼既坐享田利影射正差却又另拨在城旗军在彼堤备重支口粮月粮因无家小在彼系累闻贼即逃縻国误民莫此为甚如蒙准奏乞行本处委官一员将广昌县新旧屯田四百六十六分再行踏看高低品搭美恶均平却将建昌千户所正军除上运之外其余尽拨广昌屯田正军不足才将余丁舍余补数听令收租自种各随所便其该纳子粒及折徵价银就与准作该关月粮免其纳官该所委官一员统领令其常川在彼操守其若军余内有不愿者听令彼处百姓佃种亦免折徵银两就令认当民壮一名比军常操是每年不过减徵子粒一千八百零六石折徵价银一百九十八两然可得常操军士四百六十六名不给口粮月粮可省官粮六千九百九十石其本所在城余丁舍余却令尽数查出派令每二丁或三丁朋一令其就家恊同南城县机兵常川操守本府城池至於跟官守库并成造军器等项杂役量令减省悉用余丁廵捕养马等项无用差使尽令革退不许多占食粮正军致伤国赋其白水镇廵检司弓兵亦止照旧三十名不必多佥以困民力臣已照见行事例於广昌新城南丰三县各顺民情及相度地势委官督造城池并照丁粮家道编佥广昌县机兵三百六十三名南丰县四百六十名南城县九百九十三名新城县七百三十四名各令及时教练及将各城居民三丁朋一充作义士名色各置器械编立甲伍每月一操以震扬威武摄服远人遇警专一守城不许他调其在乡人民亦令各随远近团结义甲及相度地势有高山处置立民寨有险路处筑立关隘如遇流贼来到势能拒敌则?险把截势不能敌则登高躱避使贼进无所掠退难善归自然阻其深入之势其广昌地方至为紧要平时止令该所委官与本县廵捕官将前屯丁操兵共八百余名协同操守有警则本府廵捕官通带腹里各县机兵到彼分布相机截杀庶保地方再无後患然臣今病癈不能终任恐前数事甲可乙否前作後辍用心虽劳成效难必地方之患深为可悯乞勑该部斟酌赐行永为遵守地方幸甚
胡端敏奏议卷二

[book_title]卷三
<史部,诏令奏议类,奏议之属,胡端敏奏议>
钦定四库全书
胡端敏奏议卷三
明　胡世宁　撰
略陈治要以献愚忠疏【时官右佥都御史巡抚四川】
臣以病废庸愚遭时蹇厄始忧宸濠继忧江彬为国患害致?身家昼夜哀思罔知攸济今者幸遇皇天眷佑圣德隆兴下诏求言励精图治天下臣民如获更生万世奇逢万方称仰凡抱忠怀皆欲献纳况臣首被鸿恩何忍括囊自利但欲尽言天下之事则职分有拘亦恐烦渎故敢略摘其要少尘睿览臣闻自古帝王之德莫盛於尧而其致治之盛享国之永亦莫如尧史言尧自唐侯特起为帝时年十六其後享国百有一年今我皇上起自兴藩入继大统即位之迹春秋之富皆与尧同而聪明仁孝天性之美亦与尧同臣愿陛下修尧之德致尧之治以後享国之永当过於尧上以固我皇明亿万岁之基下为天下臣民万世太平之福此其至要臣所至愿也臣闻人君大德有三曰仁曰明曰武昔宋臣司马光每以是告其君而其言曰仁非妪煦姑息之谓也兴教化修政治养百姓利万物此人君之仁也明非烦苛伺察之谓也知道谊识安危别贤愚辩是非此人君之明也武非强亢暴戾之谓也唯道所在断之不疑奸不能惑佞不能移此人君之武也孔子对鲁君问政亦曰知仁勇三者天下之达德也知即明也勇即武也史称尧仁如天仁之至也其知如神明之至也书称帝德广运而曰乃武武之至也其曰圣神者即仁知之极而文即其英华之发非有二也尧德惟是三者各极其盛故能致万邦协和之治以享百十七年之寿臣愿陛下自今清明在躬之始物欲未蔽之时即光之所谓仁所谓明所谓武者而日存诸念虑之间时省诸用人行政之际其有不合者即速改之而务求其合日新月盛将见陛下之仁亦如天知亦如神勇亦如尧之武矣又何患致治之盛享国之永不如尧也哉臣又闻修德必赖讲学讲学必在读书臣虑陛下万几之繁未敢劳以尽读天下之书也昔宋儒真德秀作大学衍义一书我太祖高皇帝知其为帝王为学之要大书两庑之壁时睇观之臣愿陛下先取此书朝夕省览则於政治得失民情事理与凡奸邪害政之术奸弊害民之事无不周知矣其他经史则命儒臣摘其切於身心治道者而以次进读可也然而讲读辅导之官尤在得人臣见近日科道奏起臣僚中有先任郎中新任副使魏校有先任修撰後改同知何瑭此二人者皆气质温醇学行纯正又有先任编修今陞佥事邵锐行端而洁性直而温臣愚欲乞圣明将此三人量依原级改置经筵与翰林院儒臣之贤者同侍讲读日备顾问必能开发聪明辅养圣德至於赏罚人主之大柄陛下即位之初赏善罚恶固巳大快人心矣然臣犹愿内外远近视为一体赏必当功而幽隐不遗罚必当罪而胁从罔治如内擒江彬肘腋之患比外擒宸濠之功事亦不易也均当论叙昔附宸濠以启祸乱比今附江彬以取富势之人罪尤深重也均当追究文臣忠正者既蒙褒录矣武臣有指挥牟斌者累因执法以受罪内臣有承奉周仪者不从谋逆以被杀臣愚妄意如此类者皆宜一体查录以示公平正大之体至於诛戮权奸亦宜论其平日稍分差等庶使後之内臣武臣守法効忠者益知所劝而得势擅权者亦不肆为大恶以戕善类而为社稷之忧此则臣愚过计之甚未敢以为必然也臣又闻孟子有言尧舜之仁不徧爱人急亲贤也今陛下有尧舜之资当得臯夔稷契之贤而亲用之然世卒难其人得如姚崇宋璟者斯可矣崇善应变以成天下之务璟善守法以持天下之正昔唐玄宗起唐中废其德万万不及陛下然能相此二臣坐致太平四十余年近日言官奏起旧臣中有如林俊杨一清刘忠林廷玉者皆其人也俊虽执古而时俗或不之喜然其守正之节则真宋璟也一清虽谐俗而士论或不之归然其济变之才则真姚崇也臣愿陛下早致此四人而用之辅弼或部台要地与今左右忠良同心夹辅则其所设施所匡弼必大有益於新政而致太平久远之效矣其他旧臣虽臣踈远不能尽识要皆老成忠正陛下巳允公论之扬而勑吏部遇缺取用天下称快矣虽其间万有一误举者吏部更加审择弗使再为附势殃民而已夫用人如用药使百良药之巾而间以毒药一味则衆良之助不能奏功而一毒之投遂致殒命可畏之甚书曰任贤勿贰去邪勿疑为是故也惟圣明留意天下幸甚
奉诏推举幽隐忠贤以备起用疏
伏读诏书内一欵弘治十八年五月十八日以後正德十六年四月二十二日以前在京在外大小官员人等有因忠直谏诤及守正被害去任降调陞改充军为民等项各该衙门备查明白开具事情奏请定夺降调陞改致仕养病闲住充军为民者起复原职酌量陞用钦此钦遵臣有以仰见皇上之心即自古圣王显忠遂良急贤图治之盛心也是以即位旬日之间凡昔忠正被害之人吏部查奏悉蒙甄录天下闻风罔不庆幸以为圣明一出而悉用忠贤忠贤既枉而复遇圣明千载奇逢万世太平之治将自今始矣然其间有一二或因去任从容而人不识或因被人诬蔑而迹未明臣恐一时查奏未及敢以上闻臣切见正德初年逆瑾擅权之日死生呼吸一时廷臣莫敢正言虽言未必剀切有如给事中刘茝监察御史徐钰二人之奏比衆独为剀切明快茝奏传闻天下称颂钰奏隐沦人或未知既而二臣以党籍去位瑾诛复用又止各陞知府茝任金华值地方无事而惟以劝民善俗为务钰任庐州遇大盗充斥而实多经画保障之功然而忠贤作郡公正自持心惟抚字之劳礼或送迎之简以致上司不悦而所志难行钰则屡奏乞休而得请致仕茝则不幸而遇逆臣潘鹏廵按诬以贪名劾令去职此其陞改失任之事情也若论其平昔则臣之与钰实与知心其人外和内刚不异流俗至於推贤乐善之诚物我无间忠国爱民之志生死不移真古忠臣也茝虽未与识面然闻金华士民皆道其善政惜其诬枉而言其实爱百姓如妻子处同僚如弟兄待羣吏如奴仆真古君子也或谓钰无仕进之志茝有劝罚之名不宜荐用者臣谓不然夫士君子当羣奸乱政之日则当求退避遇圣人御天之日则当出效用出处之义自古然也钰虽志尚恬退亦岂容其肥遯於圣明之世哉至於劝罚云者良有司或因公用之难免而又不忍贫民之聚出乃或劝富民或罚有罪以代贫民之科率古今循良不免有是也其或假公以入巳则坐贪以问罪公论国法皆所不容矣其有等避嫌缩手以保亷名而兴革营造一不之为其遇上司有所科派则依文论户而均敷贫民略不为处此则自全声利之徒非民父母非国忠良也茝之劝罚要皆为公若谓其有入已之私则士民初无间言茝之平昔决非是人也夫潘鹏之附逆巳久而嫉忠尤甚其劾刘茝至与张龙并列今公论大明茝之为人岂张龙比哉其不足信也明矣又况台谏忠直之人朝廷旧有陞用之格若或授以才非所宜之官?以法所难明之事使之隐忍得罪以去而公论不为辨白则後之为忠者亦知所戒矣臣愚妄谓如茝钰二臣之孤忠大节虽其才力不堪作郡犹当改任他职而况其在官各有利民之政其去职止坐事上之简哉臣愚诚不愿圣明之朝而遗此二贤之在野亦不忍二臣之忠而不与圣明之简用也故敢昧死上言伏乞皇上特勑吏部再加访察如果臣言不妄即起二臣置之优闲论议之地使其参佐大臣赞画朝政必能有禆清明之化如臣挟私妄言甘当罔上之诛万死无憾
举用贤才以安地方疏
臣闻为政之道以得人为本事君之义以荐贤为忠臣虽不才敢昧斯理况臣所属四川地方广远西连吐蕃自古为患南接诸夷不时寇掠至於腹内地方先被流贼残破疮痍未复近年又为采办大木及取佛使臣在彼科率骚扰民穷财尽十分难处况臣才弱不堪非得上下同事一时军民职官尽皆贤能其何能济臣窃见先任浙江左布政使方良永为人仗义而不随流俗舍巳为民而不避权势先任云南按察使刘麟为郡守而播循良之誉掌宪台而严风纪之司见任江西按察使伍文定才力过人忠勲茂着原任山东按察司副使余祜学有本原而正直忠厚志存经济而劝励周详见任山东按察司副使蔡天袩材兼文武志秉忠清见任陕西按察司副使吕和存心正直而宪体严明处事公诚而政蹟眧着此数臣者臣之才力远所不及又有原任山东按察司副使胡文璧见任福建按察司副使潘珍先任湖广按察司副使陈槐先任四川按察司副使张思齐见任湖广按察司副使张鸣凤原任浙江按察司佥事韩邦奇见任贵州按察司佥事王瑞之原差江西清军监察御史范辂见任浙江杭州府知府留志淑台州府知府顾璘丁忧服满知府廖纪戴德孺南京养病给事中徐文溥主事姜清终养给事中乐頀此数臣者臣虽不能悉状其器识之所似然闻其皆有体国为民之志皆有修政立事之才与他龌龊自守惟保名位者不同至於武臣则有在京参将桂勇亷而有勇信而好义辽东分守参将高云亷勇忠直一时罕比闲住参将段锦老成恬退同辈推服小官则有杭州府通判乔迁亷能有为不受势嘱如蒙圣明特勑该部再加访察如果臣言不妄乞将前数臣中推举一员代臣廵抚容臣休致或并後数臣遇缺陞补四川地方相应职事使得各施所藴助臣抚治必能有益地方以寛朝廷西顾之忧而微臣亦得以少逭尸素之责矣
急处重边以安全蜀疏
臣闻吐蕃为患自古已然故自唐及宋多重蜀帅为是故也惟我国朝威德广被番戎率服故国初於羣番之中取古松州而城之置兵设卫曰松潘军民指挥使司以控制羣番而离其交合以伐其内寇之谋以为我全蜀之蔽诚得古御戎之上策也然国初松城内外地皆熟番为我服役故有八郎等四安抚之设有北定等十七长官之司其南路至叠溪千户所又有鬰郎等二长官司之属再南至茂州卫又有静州等三长官司之隶其东路至小河千户所再东至龙州则近至白马路长官司而皆受我约东为我藩篱者也暨後承平法弛任用非人而抚御失宜熟番多叛而寇我内地戕我军民松城四外尽皆讐敌而东南二路仅有羊肠一线之通左右皆番朝夕窥伺矣故景泰以来添设总兵官都御史专治松潘然而四川会城又设廵抚彼此牵制难於行事以致旧维州之失竟不能复董卜韩胡之强终不能制也然彼时东南二路犹皆可通及後事势稍平去都御史而分设兵备副使三员一治松潘一治叠溪威茂又一治茂州以东?底徐塘等堡路抵龙州谓之小东路而住劄绵州参将二员分治东南二路游击二员往来於中每岁二八月中松潘緫兵与茂州参将会议一次松潘兵备与茂州兵备会议一次每会皆游击率兵与偕而军威犹振番夷犹畏服也以後因事革去游击弘治年间承平日久都御史潘蕃等廵抚惟以保守为事以欺隐为能军杀一番则坐以擅杀激变之罪番杀一军则坐以玩寇失机之罪由是官军垂首丧气而惟扣粮闭口以赂番或弃其兵械而执农器以为番役矣由是番人得志日肆骄横每年班军累死饿死杀死者十常七八而道途任其邀刼关堡任其残破一皆付之不知边堡有报则隂中以法问其来使而实言有警则遏以大杖而使之几死後有问则大声对衆而答言无事矣不幸而事闻朝廷则隐匿之罪仍付之下吏曰彼不曾呈报也此前人之善为保守而坐致部台称为老成也此南路之所由以塞而惟东路仅通也近该廵抚都御史马昊因人心之愤采衆论之同而奏请大征又不幸而冒险轻进遂致一败之眚以废数年之劳至今边人言之皆为叹息然自是番夷比前稍畏道路比前稍通不为无效也臣与昊素不相识正德八九年间臣在江西昊在四川皆任兵备副使皆为地方平贼昊遇彭泽之知而荐为廵抚五六年间遂至大官臣被俞谏之忌而嗾其心腹王泰等拨置宸濠奏臣死罪五六年间?为罪隶万死得生今臣幸遇圣明复加录用昊乃因罪罢黜然访诸四川军民之论则多为昊惜臣亦自揆才力不及於昊不敢蔽也昊事往矣臣愚窃念四川之有松潘犹人家之有外藩也松潘之有东南二路犹人家之有前後二门也不幸前门有火盗之厄而後门可通救援若惟一门有厄则阖户死矣今松潘南路之不通已二十余年所恃馈运之通者惟东路一线耳使一有警截其东路则应援粮运皆不能达数万生灵计日以毙而四川之外护彻矣祖宗之重地失矣不可不为之计也然马昊以欲通南路而败今臣复以为言者区区之忠不敢自为身计而上负朝廷下误地方也然以昊之才不能通此路而臣欲通之者昊惟有才常得意而轻试其所长臣惟不才常受厄而欲善用其所短也臣自被命以来强疾赴任七月在途每遇蜀人宦游於彼者辄访蜀事比至汉中遇边人避难於彼者备询边情入疆以来又多询访事盖得其一二矣大抵番虽强恶而种类各分每寨多者不过千人少者不过数十其势不相统一其情虽贪利好杀而犹尚信可驭也惟其山高地势险甚而吾人少入其中不能知其地利又惟大举征剿则彼闻风惊惧急则相保虽讐亦睦虽顺亦逆而相牵旅拒诱我深入必为所?矣就使胜而多杀彼或逃死而出投外番相合为一或成唐末吐番之势则又非国家之利也若专抚之而威不立则泛赏之给彼以为畏而买求恬不知感而益肆侵侮每岁官军饿死累死者反多於战败被杀之人往事可监也臣闻其事要在乎威信兼立抚治兼施而欲威信之立抚治之善又在乎用人才添兵将更赏罚足财用四者而已四者既得而抚治得宜臣虽病弱不足以任其事使得更任廵抚有才力者总督於上谅在一二年之间南路可通而番夷自戢矣今访得南路松潘该管西寜等十七关堡道路一百二十余里久已废塞近年兵备副使胡澧等因番夷信服之势渐巳修通後因兵部奏改本官别用不敢任事而又被劾行勘且避副緫兵张杰之害退居小河人心遂懈仍复废弛叠溪该管新桥等四堡道路五十五里止因近年都御史马昊征剿松潘番蛮聚衆要来攻堡诸军畏怯撤入叠溪城内遂尔废弃不久以此而观南路之复势亦非难也要在乎兵备总参之得人耳臣所谓用人才者其意在是今松潘兵备之有胡澧盖千百而十一者也其人亷勇忠信视国如家爱军如子莅任五年以来内军外夷一皆信服其抚剿亦多成绩节巳奏闻惟其为人直巳自信处物多乖是以同事不合而当道屡劾今其所劾事情臣已勘明另奏盖止坐革前拨军破柴烧砖而失於严督致被番人杀死一军掳去一军耳其余兵备则皆清修俊雅之士用於内地任以他官则皆良才或有骏望而用之於边则非所宜其若堪为兵备者惟欲胆勇阔略而有权变操纵耳人才各有所宜非有所优劣於其间也新任松潘副使江文敏臣虽不能深知然闻其人亦有才力至於见任松潘副总兵张杰初任亦可後因交结权奸钱神得势职陞都督任加镇守乃敢公然剥害军士太深欺虐同官太甚内军外夷悉皆怨畔先该廵按御史苏恩所劾一皆勘实近该盘粮给事中熊浃查出本官吓取在库粮银七千余两本官又恨指挥程南等首实其事上下相讐番夷伺隙地方人心几至大变比臣未到幸赖给事中熊浃善处行令胡澧复囘松潘抚治人心始安地方稍宁此事急当为处切照张杰强狠贪虐交结权要毒害边民人心痛怨虽照盗粮重例明正典刑亦不为过然臣闻其勇略可取则又念其罪废可惜况其罪犯革前亦闻圣明御天以来稍知歛戢分守小河左参将王伟臣初到亦闻其可分守威茂右参芮锡无事可见臣实不知其人如蒙圣恩轸念边方重地四川一省安危系命于此特勑吏兵二部计议将胡澧录其年劳陞任本司按察使比照先年赵敔陶鲁近日吴廷举事例令其仍管松潘兵备江文敏若到则乞改任威茂其见任威茂兵备副使吴希由则乞念其守边年劳已深历官操履无玷而改陞他职或代回本司管事以均劳逸或将江文敏仍任松潘威茂则另选才力相应如见差江西刷卷御史朱节或臣先举养病主事姜清或另推附近相应人员陞任或暂借原任副使张思齐一二年以任其事胡澧则令移安绵小东一路更乞量比先年松潘专设廵抚事例特勑本官兼督松潘威茂二路待其一二年之间抚处得宜道路尽通蛮夷歛戢则令其代臣廵抚而放臣终养至於见任安绵兵备佥事贺寛勤慎笃实尤为可取取回本司管道管事皆无不可至於武臣则张杰巳与松人为讐不可复留在彼又恐远推一时难到或将参将王伟就近移管松潘芮锡移管小河各仍旧职张杰或量降职止作参将或守备名色或令戴罪杀贼移管威茂皆听臣节制後或张杰不能改过芮锡等不能称任容臣另行奏处或二路参将仍旧止提张杰依法重治另推亷勇副总兵或参将一员前来分守松潘则地方庶乎得人矣臣以地方事重得人为急故敢冒死直言奏凟非敢擅为纷更以挠选法也所谓添兵将者非欲如近岁征潘添调十三万之军也但欲如往年仍设游击二员今巳有曹昱一员矣止望再添一员四川武职惟何卿可用但今不幸与曹昱皆有疾病如蒙圣恩特勑兵部或将何卿陞任游击或另推陞一员前来与曹昱各选领精兵二千或正军不彀则抽选余丁凑补各待天全高珙事寜之日令其常在会城就粮屯操照依往年旧规不时轮往松潘廵察以振扬威武使番人惯视帖服後有兵入亦不惊扰每岁三路兵将相会或臣往廵边皆令护从以後不拘松潘他边有儆或腹里草寇生发量其事势轻重轻则止调一员重则臣率二员朝报夕发早行扑灭其与仓卒调兵一时难集以致敌人得志远遁盗贼延久滋蔓者不侔矣或虑添兵则添粮而病民者非也今边运路澁每石脚价费三四石之多使其添兵势强而二路兼通则粮运所省脚价之费勾食新添二千之军更倍矣所谓更赏罚者以赏言首级论功非我国初旧制也两军相敌当先格鬭者手眼瞬息不得差池何暇割首使其取首则再不能战而为敌所乘为後军所争夺死矣故首非我大胜彼大败奔远不能割然割之者多非杀贼之人而又或杀已降或杀良民或偶得单行之贼被掳逃出之人而割之多非真功也臣在辽东充军见一都指挥连射三人下马而为夺首级者所击重伤回死彼大吏犹然也况小卒乎贫军奋死杀贼止望得赏衣食稍足耳岂望陞官也惟论首级陞官故杀贼者不能取首而得首者又为势要所夺又或因争首级自相蹂践而为敌所败此边人之大恨兵战之大患也臣昔在江西见他军以取首为功者多被贼诱杀其胁从老弱数十争践割首而剧贼乘之覆军获将皆因此故彼时臣领民兵权破旧格止令先锋破敌一人赏银十两以次二人各五两其余每杀一人赏银二两即时分给不论首级诸兵大喜每战全胜而量令割首三五百解验以与提督纪功了人事其余横屍满野推致江流不令尽割以恣势要之贪冒费国家之官赏也以罚言边例交锋伤掳四五人即问充军杀掳十名口以上不报者止降一级轻重甚是不伦又或两军对敌胜负相当杀伤相抵我军被杀指名可验杀彼之人不能取首不得论功亦问前罪故今边将惟以退缩保守为事而乡民任其杀掳上下相瞒惟事欺隐而其甚者被掳之人舍死逃回边堡以其先时失报恐被查究而遂杀之尤可痛也如蒙圣恩特勑兵部更定赏罚之格惟严隐匿之罪其两军交锋而杀伤相抵不曾割取首级抚按明知回奏者不问其罪其有失备力所不及虽被杀掳二十人以下亦不问充军其若力可敌而不敌虽失四五人亦问充军至於兵力相当退缩败阵及拥衆自卫纵贼深入而又不能击其惰归以取胜者但被杀掳数十人之上俱问失机其战胜论功止凭廵抚兵备查审衆证某人设策某人当先破阵某人杀死几人皆听廵抚官量情即时给赏银两不必论功陞官其有三次设谋或当先破阵或一起连杀五人之上勇力出衆者方保陞官其若廵抚总兵失事扶同隐匿不报或冒功赏其所私者却问重罪如此则庶几赏罚当而人心思奋朝廷亦不致多费官爵矣或此例不可行於各边亦乞止行四川地方幸甚所谓足财用者有三一曰军饷二曰赏番之需三曰赏功之费四川布政司累年管粮官未得其人将各边粮通派各州县各州县又通派各人户以致一州县之粮有该解七八处一人户之粮有该纳五七仓者又以道远番截而人户势难亲输势不得不交与里纳包与揽头而或买虚串於官攅及後里纳揽头官攅侵欺事发监死无追势不得不累人户重赔此四川通省之民岁困於边运而在边粮饷恒患不足军士日无常饱臣今备访民情道路巳有计处要令各户之粮止纳一仓各州县之粮止纳一处而民运省便军饷易足惟待布政司有管粮官即与定画施行外至於赏番之物初缘廵抚讳言有此付之不知而尽尅军粮後虽官给而亦不勾三分之一其余仍扣军粮近据威茂兵备副使吴希由查报叠溪年例赏番该银四千九百余两官惟给银九百五十余两茂州该银五千四百余两官惟给银一千二百余两余皆军办即此可例其余也至於有功军士旧皆奏闻行勘造册回缴以俟陞赏或经年不得勘明或遂隐没而悬赏待士人皆不信今欲抚治番夷赏番赏功之物皆不可少伏乞圣恩寛臣文法容臣便宜使臣不避嫌疑多方设法而措置财物贮边应用至於屯盐商税等事亦乞听臣革弊任人而务得实用昔宋臣张浚治蜀有赵开善理财余玠治蜀以王惟忠治财赋臣虽识陋官卑不敢僭拟先哲然而误蒙大朝擢用任当其事安得开与惟忠而任得其济也所谓善抚治者大率以信为主决不可失而恩之与威则并施迭用使我兵备总参既皆得人矣由是使召各番寨首令其各报所统番人名数与之定约每岁赏例番首若干衆番若干或岁或时皆有常数要在比前总筭稍优以慰其心其熟番为我守堡送粮者尤当加厚或给口粮或倍常赏慎勿负其劳失其心而使怨畔至於平日索要官军接渇过午送路等酒过觜买路过班等钱一皆禁革不许番人私索於军亦不许军人私送於番因而告之曰我岁赏尔尔当为我各守地方而与我军和处以拒絶生番之来扰今後我军无故而杀尔番则重问其罪而仍照例倍赏尔番若上道抢掳或入堡诈勒我军杀之勿论其若刼我财物杀我军人则依我国法必欲斩首示衆由是後有犯者则令通事告其寨首曰尔寨何人背信作恶尔宜查送出官我则常赏如故得其人则就显戮於境以儆其余其若不肯送出则絶其常赏其若怨畔侵扰则明告其邻寨曰某寨背信作恶我欲征之尔各寨能斩获一人者赏银若干能为我共灭其寨者土地财物皆尔所有我仍重赏或奏保尔官号彼能代征亦惟按兵把路以防御之慎勿与共征以防其诈诱其若不征则我令游击二军益以各卫所军坐困之有隙则速剿之仍要抚谕其邻寨勿使惊疑决不可深入决不可普征决不可贪功失信其征也今日得利明日即止一战得胜再战勿行使彼知一人之罪不累衆人一寨之恶不累衆寨而帖然信服矣彼既信服而又振以兵威啖以赏利使之助我修堡通我旧路直易易耳南路尽通而将其平日坐觜架梁要害之处或凿开或立墩於上使我军了望而更视其堡小路近者或并之使力全易拒其有旧堡在絶境之外势孤难援原无土地人民守之无益於事者则撤弃之由是使松潘南至茂州茂州东至埧底埧底东至徐塘以达龙州龙州西北至小河小河西至松潘常使游军往来应援相通络绎不絶彼出此归此出彼归使不知其多少去留而威益振由是粮运易通而财益足官军得粮不费遇番敢敌而气益壮循是守之百岁无虞全蜀得庇矣抚治之策臣愚以为计不出此然必前四者之备而後可行四者之中用人为要然臣又闻古之任人必先敷奏以言而後明试以功言虽可用其功尚难必成言不可用其人决当废黜臣以罪废庸愚误蒙圣恩擢用委以全蜀重地今不自知其愚冒昧言此盖亦敷奏以言也如其可用乞赐采纳如不可用甘当罢黜决不敢贪冒窃禄以误地方也
定册籍以均赋役疏
臣惟抚民之道要在均其赋役均役之道尤在核其户口然使籍册之造多弊则户口之报不真大户门多而巧於欺隐小户丁絶而不与开除以致田粮有宜付而不付有宜收而不收里甲有偏大而偏小有偏贫而偏富以後十年照册编差未免偏累贫民而逼其逃窜弱者转而沟壑致伤天地之和强者聚为盗贼致激地方之变富民买闲贪吏作弊者亦皆因以不得安生矣今当大造黄册之年而臣谬膺廵抚之寄节该户部奏颁册式及因给事中孙懋底蕴等建议奏行条件又该廵按四川监察御史黎龙苏恩各出所见节行所属俱合事宜一一遵守外臣今到任以来备访各处民俗查照节行事理斟酌通融约成五欵拟行各属使其易晓期在必行其间有曰清田粮均里甲处寄庄三事者是皆前奏巳行臣惟因俗润色事当便宜不敢烦凟外至於实丁口清逃絶二事内欲照门以报人丁重役以惩欺隐又欲将丁门等则添注於今册絶户虚名开除於後造是则前来奏行臣愚区区上欲推明朝廷立法之意而顺其土俗酌其民情行法稍为操纵而使法立之易行革弊稍为劝惩而使弊生之必革志在着实奉行事须从宜增损不得不然者谨用条陈上尘睿覧臣又思今造报得实岂惟十年编差之利以後造册因之不改将为无穷之利今次造报不实岂惟十年编差之害以後造册因之不改遂为无穷之害使臣於此而不用其心不得行所志是为不职是孤任使朝廷当加罪黜罢归田里使司府州县官员於此而不用其心不能体所志亦乞容臣遵照户部奏行给事中孙懋建议事理五品以下径自提问四品以上参奏重治庶各知儆不致违悞
计开
一实丁口节该户部奏行册式人丁十一岁以上皆欲报入正图是岂容其欺隐一丁也今访得四川土俗人丁欺隐之弊与湖广大略相似与他处大相不侔其大户或十数姓相冒合籍而分门百十家其所报人丁不过十数小户或二三门或单门先因无钱使用人丁巳尽报册後或死亡或败絶而里书以其无新丁替补不与开除以後照册论丁编差小户多累逃窜以致民不聊生盗贼易起职此之故今欲尽丁开报民情实有不堪而反朋比欺隐必用严刑追逼有失朝廷子惠之仁且非有司保障为国之意也今拟令有司拘各里书并各户长到官各令实报本户门数其有父子同居各?者止报一门其若父老不主家事而兄弟分居又各有子者各报一门每门不拘巳报漏报各要成丁一丁上册仍要实报其家如有父子三人以上田种十石以上或虽止一二丁田种不多而别有生理衣食丰裕或有仆马出入者定为上丁其有三丁以上田种五石上下父子躬耕足食及虽止一二丁田种不多颇有生理足勾衣食者为中丁其有一二丁田种不多力耕衣食不缺辛苦度日或虽止单丁勤於生理亦勾衣食者为下丁其若贫门单丁或病弱不堪生理或佣工借贷於人者为下下丁盖各户分门又有贫富不同故虽大户亦有下门虽小户亦有上门也报册实在成丁项下明注上门几丁某人某人中门几丁某人某人下门几丁某人某人下下门几丁某人某人以後编差大约上门出三中门出二下门出一下下门且弗编差优养十年以俟後册再定其旧管人丁委的死絶者即与开除不必责其报补庶几不累贫民迯窜耳其若隐瞒一门不报者以後被人告发或因事查出所隐本门人丁幷本户长一门俱责常当本州县民壮机兵或附近驿逓水夫一名以替旧佥贫户之消乏者其本门粮米仍每年尽派边仓以困辱之其有隐瞒三门以上不报者本管里长书手亦罚如是庶几法近人情之所宜而令易行罚乘土俗之所畏而弊可革矣如蒙圣恩俯从地方幸甚
一清迯絶查得各处乡都迯絶人户每次造册不敢开除其先年卖出田产远年死絶人丁俱留在册仍作实在以致上司不知照依户口派出差科多累本州县里甲包赔遗下田土或久抛荒或被有力之家占种埋没负累本乡里甲赔粮有此遗害不便今次造册合令各州县审册官责令各里老书手各将本里远年迯絶人户事产丁口逐一清报如迯户则称一户某人某籍原住地名某处旧管人丁几丁某人於某年月内见迯某处官民田地几亩巳卖与某里某人几亩该付粮税若干见存几亩今拨与某人佃种该办粮税若干絶户则称一户某人某籍原住地名某处旧管人丁几丁於某年间故絶官民田地几亩巳卖与某里某人几亩该付税粮若干见存几亩今拨与某人佃种该办粮税若干逐一清查明白已卖田粮即行开付其未卖者通计本里迯絶田地若勾百亩上下则召佃一人立户当差编作正管五十亩以下编作畸零其人不拘本乡或附籍客民如客民则於册内开称一户某人某籍原系某府州县人今佃种本里迯絶户某人某人田产附籍当差本乡则称一户某人某籍原系本州县某里某人户丁今佃种本里逃絶户某人某人田产另户当差而各将所佃逃絶户口事产转收入户其絶户田好争佃者量令每亩出糓一二石在仓备赈田低无人争佃者止令认办粮差不出稻糓至於迯户复业不拘年月久近其田照册退还不许占恡絶户後册缘此开除庶几粮差有所归着籍册不致虚报而里甲无包赔之苦民困亦少苏息矣如蒙圣恩俯从地方幸甚
举用恬退幽抑官员疏
臣惟自古圣皇以求贤为急自古忠臣以荐贤为务洪惟我皇上天锡聪明洞明治体嗣登大宝首下明诏起用忠良振拔幽滞即自古圣皇急亲贤之甚盛心也臣虽不才素怀忠义苟有所知敢不陈荐以钦承明诏上备采择哉臣切见原任浙江参政侯启忠才节素闻卓然今世之望原任河南参政秦文文行素优确矣古人之心侯启忠年未四十而已求闲秦文年逾五十而即休致盖皆求避於权奸乱政之时今岂容其肥遯於圣明之世此二臣者宜当起用以励恬退又有原任徐州沛县知县胡守约赋质强毅遇事敢为因不遂经过太监求索而被其奏拏至京枉问杖罪夤缘张锐批革为民况其先任蠡县拒贼被杀四日复苏其迹尤异又有原任顺德府内丘县知县王瑁一亷自守甚得民心因不遂乡居近侍嘱托而被其夤缘钱寜诬?赃罪革职既差官校捜其公廨又行原籍卖其家产通止有银一十七两将其父子三人三处监追四年几至饿死其情甚苦此二臣者宜当录用以伸寃抑侯启忠秦文臣与之同榜出身胡守约王瑁臣与之同禁日久以是知之真切今虽音问久絶然计其年力未衰如蒙圣恩特勑吏部查访是实早行甄录如臣言涉欺罔甘当重罪
举劾方面官员疏
臣原任四川廵抚今当离任四川方面官员访察既知例应举劾除副使胡澧之亷勇忠信右参政曾大有右参议徐海佥事王纳诲之有守有为先已因事题知不敢再凟外今访得四川布政司左布政使沈恩才力过人而济之以勤亷直守已而行之以慎卓为一时之彦堪任一方之责允宜擢用按察司副使欧阳重佥事刘成德皆有明敏超逸之才刘成德则和易任情而嫌疑不避是以颇招物议未恊时望宜辩其实而戒以贞量迁提学或兵备职事以试其才此书所谓燮友柔克者也欧阳重则险僻为性而偏私是逞忌同僚而诬赖以赃贿忍昧天理之公附番酋而曲断与民田不顾地方之害提人未到而揑作巳到问罪敢於欺罔委廵不出而佯为将出遇疾巧於避难此臣数其事而责之宜加贬抑使其知改剗瑕录瑜终任器使此书所谓强弗友刚克者也如蒙圣明特勑吏部再加访实早示劝惩地方幸甚
荐举贤能官员疏
臣原任四川廵抚今当离任所属有司官员例应举劾除保寜府昭化县知县赵庆柔懦无为梓潼县主簿张昂贪庸有疾臣已因其告病勒令休致及有重庆府知府马文有明逹练事之才而欠勤励有平易近民之政而少激昂顺庆府同知杨一诚保寜府同知王翊皆正直有君子之风切实通利民之务潼川州中江县知县余祺重庆府安居县知县刘让璵皆志操崇正威州保县知县邓浩泸州纳谿县知县姚震皆才猷敏达而皆到任未久成都府同知安世贤保寜府通判焦思明重庆府通判郭宪夔州府推官唐经绵州知州尹衮卭州知州李廷诏广安州知州汪城眉州判官查仲儒成都府华阳县知县余瓒石泉县知县萧昺简州儒学学正田嘉禾保寜府广元县知县陈表江油县儒学训导李良金叙州府珙县知县步梁卭州大邑县典史李注皆或有守而施为未着或有才而更历尚浅又或地远而考核未详臣皆姑行奬励以待其政成名立未敢轻举外今访得顺庆府知府沈良佐循良之政孚恊于吏民亷慎之操表率乎僚属通判李时畅历任有为持身无玷推官劳傅相理刑详慎委任勤能夔州府同知欧阳席志因迁谪而愈励才以历练而益充雅州知州范府才无不宜守无所玷潼川州同知裴伟才识优长操持勤慎本州缺守合郡保留嘉定州夹江县知县程光志向正而操持慎才识敏而政务修卭州蒲江县知县孙佐潼川州遂寜县知县刘樽皆操持无玷於甲科政务有恊于民志此数人者衆皆称贤臣访是实如蒙圣明特勑吏部再访无异量加旌擢
举用将材及举劾武职官员疏
臣原任四川廵抚节准兵部咨该臣举用将材及有所属武职官员贤否访察既知例应举劾除贪虐大肆如副总兵张杰巳经论劾外今访得四川都司新任掌印都指挥佥事何卿屡着忠勇之绩卓有将帅之才守备坝底等处指挥佥事张伦松番卫掌印指挥佥事程南叠溪掌印指挥佥事鄷爵皆有偏禆之才堪任一方之责成都後卫指挥使丘岌重庆卫指挥同知李爵广安千户所养病正千户周爵新陞行都司掌印都指挥佥事柳睿成都前卫带俸都指挥佥事潘武叙南卫指挥使丁勇皆堪试以军旅储任将领者也堪任军政则有罢闲署都指挥佥事韩恩以才能被斥而年力未衰缘事都指挥佥事李昇以亷正被诬而官职未复新任守备指挥佥事魏武才识甚优建昌卫掌印指挥同知李俊雅州千户所掌印指挥佥事田金俱才猷可取重庆卫管屯指挥使萧鼒催徵独善盖皆可用者也至於见任游击将军曹昱分守威茂右参将芮锡臣初到任未知惟闻曹昱得夷猓之心芮锡无科虐之怨犹以为可用今访得曹昱才不称任而名过其实是以征番纵掠而败绩师律有违称疾带军而囘家地方不顾後虽擒获叛逆土官高继恩等实系因人获功芮锡庸懦自守而威信不立以致茂叠之间一路渐塞而不能通叠溪以北四堡新弃而不能复近虽斩获叛恶土舍节孝等亦系因人成事况闻曹昱之年已老芮锡之体大肥而鞍马之劳巳皆不堪盖皆当更任者也如蒙圣明特勑兵部再加访实渐行黜陟地方幸甚
胡端敏奏议卷三

[book_title]卷四
钦定四库全书
胡端敏奏议卷四
明　胡世宁　撰
陈情乞恩照例请给先世诰命疏【时陞吏部右侍郎】
臣原任都察院右佥都御史巡抚四川地方系干边镇诚恐新任巡抚未到缺官管理不无误事咨臣还照正德八年二月初二日题准事理务待交替官至日方许离任等因臣以今职在彼仍管巡抚至本年十二月初三日方得新任巡抚都御史许庭光来到交代起至嘉靖元年正月二十七日行至河南地方闻臣父瑢在家病故一时哀痛疾甚不能赴京先已奔回原籍守制外本年三月十五日钦奉诏书内一欵两京文职官员未及三年者俱与应得诰勑钦此钦遵臣一介草茅叨蒙圣恩历官三品例得推赠祖父母父母但臣先留四川暂管巡抚後因闻丧在途未曾到部一时未敢陈请念臣生本农家幻极辛苦赖臣祖父嵩祖母张氏破产延师教臣父读书未遂复以教臣臣母冯氏事父育臣教臣劬劳特甚臣祖年登八十彼时遇例当得冠带以家贫不能为请逾年遂卒至今为恨臣初任推官累臣父母随任覆舟大江几至不救後虽任满得封臣秩然臣母不久弃养臣父禄养虽久先因臣在江西平贼之谋偏主幸成为主兵同事者所忌乘臣预奏宸濠之衅构?奏提臣巳赴京投狱而家族仍被追捕臣父彼年七十有五奔逃受苦百端臣伯母秦氏年八十有四冒雨奔山惊恐成疾而死臣长子继年方一十有七先忧臣在江西被?哀痛成疾而死时若死者有知臣母盖亦不能安处於九泉也今臣幸遇圣明过加录用恩出望外而乃不幸臣父不禄臣疾未瘳不能赴京致臣先世未得槩受恩典臣负不孝之罪哀痛诚切於心如蒙圣恩一视同仁特照在京现任官员事例赐臣祖父母父母应得诰命使臣父早得衔恩入土以告先死於地下慰其前累之忧逭臣不孝之罪臣一门三代感恩刻骨子孙世世莫能为报也其若臣身臣妻则受恩无补今则守丧未满不敢滥叨恩典臣以私情冒干天听罪当万死无任战栗
病痼陈言毕献余忠疏
臣向以久病成痼陈请乞休荷蒙温旨容臣调理痊可前来听用臣感恩刻骨亟图调理奈缘衰朽之极病痼巳深医疗仄甚自分痊可无期此生无缘得觐天顔负恩终身莫之能报虽死不能瞑目每念古人既死犹以屍谏况臣未死何忍忘言兹者辄因时事有闻敢沥余忠上备采纳臣昔於陛下践祚之初窃效宋臣司马光上言人君大德有三曰仁曰明曰武臣窃见陛下临御以来子惠黎元洞烛事体仁矣明矣而武则未彰是以臣工多玩政化未隆迩因大礼之议羣臣执议不合陛下优容再三而彼激烈愈甚圣心不得已赫发斯怒薄示威罚朝野闻之肃然震栗圣武彰矣三德备矣然臣窃有忧之敢申前说未尽盖是三德之中以仁为主而明与武所以成之也故譬诸天地仁则其生成之德明则其日月之照皆不可一日而无也若武则雷霆时可一震而已若震之数或震之过则天下何所容身而天威亦反亵矣故说者谓是三德仁或可过而明则不可过也明过则察明犹可过而武决不可过也武过则残臣愿陛下自今中外羣臣有罪下之司寇责问罪状明白轻重诛黜皆依律科断奸不能惑佞不能移所谓武也若乃廷辱之以箠楚则恐其间或有心实忠良而体素怯弱者一时不堪箠楚偶毙雷霆之下遂伤日月之明而大为天地生成之累矣臣知此事非出陛下本心实由羣臣偏见激烈之过然而转播天下书之史册鞭扑行於殿廷刑辱上於士夫非所以昭圣德之美也臣愿陛下自今谨之於後而已席书以达礼受知陛下亲擢礼部尚书真得古圣王知人善任之体事无容议书亦不当避嫌固辞矣然恐後有文臣武将才望非书之比而乃援书为例夤缘结托不由衆推以得幸进者圣明於是仍许选部言官执奏而追夺之可也其余新进英达今虽议礼一言有合而以後难保其事事之皆是旧任老成今虽执礼一事过当而以後难逆其事事之皆非圣明於是惟以天地日月三无私之心照临於上其言是者从之非者置之其立心行事公者用之私者黜之无分彼此新旧而先有适莫於中天下之幸也皇上聪明仁孝亲定大礼追崇皇考为恭穆献皇帝而躬致庙享尊崇圣母为章圣皇太后而日侍问安陛下之事皇考圣母巳无子臣父之失皇考圣母受陛下之朝享亦无卑临尊之嫌礼义周至确然圣谟下绍以来人心允惬天意潜孚已致风调雨顺时和年丰如昔孔子所言明王孝治之应灾害不生而祸乱不作者其兆验矣然而议者欲正两考之失追改皇伯之称纷争不已中外共疑臣非敢谓其言之不然也然窃有见陛下入继大统虽由皇考遗体伦序当立然而定策之初朝议大恊实由昭圣康惠慈寿皇太后拥翊之功既而即位以来人心永戴实承孝宗敬皇帝圣治之?臣知圣心纯孝其於议者之言必有不欲尽行而皇伯之称必有不忍遽改者矣臣愿陛下明以此意止议者之再言而消其嫉怨亦以此意释羣臣之固惑而宥其愚忠要使两宫二庙均享陛下之孝而欢洽无间九州四海咸颂陛下之德而爱戴无疆亦使新旧诸臣和恊於下以佐理维新之治可也臣愚不能议礼惟闻善法古者师其意而不泥其事如昔舜受天下於尧庙虽宗尧而其父未尝不尊为天子也亦未尝不以天下养也虽尊其父为天子父而庙之宗尧罔敢贰也此两考之义盖并行而不悖也尧崩百姓如丧考妣四海遏密八音是舜之宗尧匪徒为继统之大义而亦顺天下臣民之心不忍忘也我孝宗皇帝之崩也天下臣民罔不号恸如丧考妣不幸一传正德而为权奸所误天下凛凛然十有六年之间惟恐孝宗之业有坠其後弗传也一旦得陛下以其犹子而继大统仁孝同符孝宗而聪明英武尤似古先哲王天下翕然归戴如见孝宗也故虽间遇天灾流行百姓寜饿死而不忍思乱时议纷更羣臣宁冒死而不忍忘言其心可验也今若如议者之言而遽改初称愚民不知礼义者将翕然怀悲遂谓孝宗无後非惟圣心不忍闻而天下皆不忍闻也窃闻礼时为大顺次之故昔圣王制礼必因时宜而其事之兴革必顺人心纵今议者所言礼也而於人情则未顺羣臣所执虽若为礼其实欲通天下之情也惜其不能以忠信善道感孚陛下而乃忿议者之创论不合沮陛下之用人无方至於激烈之过而聚哭於廷巳则非礼不能无罪矣昔盘庚迁殷本以利国而羣臣不悦胥动浮言盘庚再三诰谕以口舌代斧斤此殷以卒迁而商道复兴盘庚为商令主也今闻陛下宣谕羣臣不忍尽加之罪诚古圣王之用心也更若择其忠诚有识平正不偏者而一体信任以共图保民之政而亟行之以祈天永命於万年陛下万世之孝也臣愚昩死不胜惓惓
重陵寝斥邪佞以安宗社疏
臣顷因时事有闻具本上奏今又闻中外传言有等闲废小臣逞其邪佞妄图起用因见陛下孝思纯笃追慕皇考无巳乘机上言陵寝宜迁改葬京师臣愚闻之不胜忧惕盖此事利害关系匪轻诚恐圣心至孝为所感动一朝改移羣臣戒前执议之过无敢再谏臣愚受国厚恩义图死报不忍缄默然彼执言必以助成圣孝为名臣岂敢偏见阻执也臣昔闻追崇庙祀之礼未定深虞圣孝之心未遂上下之志不通致灾殃民为宗社邦本之忧巳述鄙见为陈言治道急务以效愚忠事具本欲进间继闻明诏大礼已定而止今欲言此愚诚恐有未孚敢将前本附上伏愿圣明并赐采纳盖臣前奏深辩追崇之为礼者欲成陛下之大孝也今奏极言迁葬之宜慎者亦欲成陛下之大孝也成陛下之大孝所以效臣之愚忠也臣惟皇上一身宗庙社稷之主也四海兆民之命也而所赖以储祥?福於陛下之身者恭穆献皇帝之陵也俗言家之有墓犹木之有根根固则木常茂而枝叶生生不已根动则木之荣瘁未可知此士民之家所以重於迁墓也匪徒士民虽古帝王亦然昔者舜都蒲坂而崩於南廵遂葬九疑禹都安邑而亦崩於南廵遂葬会稽其相去国都各数千余里後世莫之敢迁故其子孙传至春秋时千数百载犹君国子民不絶此其验也唐太宗祖墓在长安者为隋留守官所发动其後子孙连遭武氏安禄山之祸惨不可言此其所当戒也我太祖高皇帝初葬其皇考妣於今皇陵衣冠盖不备也及後富有天下追尊帝后我太祖统天大孝岂不欲备礼改葬京师以便祭扫然亦曰虑泄山川灵气使体不安姑积土厚封备山陵之制而已见於皇陵碑大略可考也此我仁祖之陵既?太祖兴创大业而以後未尝轻动所以固蓄山川灵气而又?我太祖享国日久子孙万世为帝王也今献皇帝之陵比於皇陵已?皇上入继大统今亦不宜轻动使之固蓄山川灵气而?我皇上圣寿万年子孙万世为帝王可也昔人谓死者魂气升天体魄归地今献皇帝立庙京师子孙岁时祭享其神气之在天者陟降昭格盖无不在而陵寝之在安陆者永为万世体魄之藏岂宜轻动也况查安陆至京水陆路程各数千余里使迁梓宫陆行在途未免震动舟行则远涉江淮河汉风波数千里势非旬月刻期可到此时圣母圣心悬念何如举朝臣子惊惕何如而可轻动也即今士民之家重其父母而欲为子孙长久计者只求小小吉地亦尝经数年不得至於天造地设山川大聚完美可为帝王宅兆者举天下盖不多也故我太祖初定国都聚天下术士而议者数百太宗卜藏天寿山盖自始封燕国至於绍极征讨往来阅历山川数十年而後得岂易能也有如奉迎梓宫至京一时难得吉地而经年未得安厝或主司恐以迟慢为罪而迁就附会以未全吉之地为吉而误国大事将如之何臣谓陛下孝思诚切或遵奉圣母太后懿德至情必欲迁葬亦须期以数年之间妙选近京山川大聚十分全美之地如天寿山比者而後妙选年月日时十分之吉启迁皇考梓宫安葬方可无虑也今若如彼邪佞之言轻率一二年为之万万不可也夫隂阳地理之说从古有之今士大夫之家重其祖考体魄之安为其子孙长久之计者罔不精加选择而或谬为大言谓此小术不足信者是其爱国不如爱家爱君不如爱身故为欺罔非忠实也昔宋儒朱熹穷理致极精微乃葬其考妣异处盖亦拘於隂阳地理而势有所难合其疏论寿皇葬地至为详备盖其知至意诚所发一时浅学之士或未之及也易曰立天之道曰隂与阳立地之道曰柔与刚立人之道曰仁与义今姑以茔葬一事言之夫爱其祖考而慎於安厝者仁也处之合乎事理之宜者义也然而天有隂阳地有柔刚则隂阳地理能为祸福之说夫安得不信乎臣前疏妄言今日急务以孝亲为大以保民为本而保民图治之道又在择言官而纳谏诤回士风而变治体以尽复祖宗之旧向使皇考圣母不崇以至亲至尊之号而受陛下之朝享则为卑临尊於礼为不顺於心为不安此圣心之所以不得已而必欲追崇者天理人心之正也天下万世之公也今则陵寝巳安不宜轻动称号巳定不宜再更明诏巳颁不宜数易圣孝已遂别无不得已之情矣何乃中外臣工希宠妄言不已臣愿陛下明禁斥絶此辈不许再言而惟君臣恊恭专以任贤图治保民为事以求固宗社於万年此诚今日急务也臣愚赋性忠朴特受明主之知今既衰病成痼不能再起供职使非遇事尽言则终身负恩有所不忍故敢冒死尽言至是也皇天皇考灵神昭鍳臣言非忠甘受显戮万死无悔
陈言治道急务以效愚忠疏
臣荷国厚恩义图死报在丧三年每闻时事可忧辄增哀痛不食惟以礼制所拘不敢上言国事今既服阕即当趋赴阙庭面陈得失又以疾病不能中心自悼寝食靡寜臣又自伤病废之久志虑之昏修身治家尚多自愧更言国事人其谓何况臣所欲言者实违衆议中外一闻必皆切齿以为阿附求进是匪徒目前之有险祸而将来身後之受恶名百世而下非遇大圣大贤至公至明之见终有不能自白者矣臣是以欲言未敢辗转多时然又思臣痼疾天废人所共知可无求进之嫌而区区犬马之诚实有寜受恶名险祸而不忍负恩缄默者故敢昩死为陛下言之窃惟今日圣治急务以孝亲为大以保民为本商书曰今王嗣厥德罔不在初立爱惟亲立敬惟长始于家邦终于四海孔子曰夫孝德之本也又曰孝莫大於严父其论明王之以孝治天下则曰生则亲安之祭则鬼享之是以天下和平灾害不生祸乱不作孟子曰孝子之至莫大乎尊亲尊亲之至莫大乎以天下养是皆言孝亲为大也书曰后非衆罔与守邦又曰民惟邦本本固邦寜又曰天佑下民作之君作之师惟其克相上帝宠绥四方我皇祖圣训有曰凡古帝王以天下为忧者惟创业之君中兴之主及守成贤君能之又曰忧常在心则民安国固盖所忧者惟望风雨以时田禾丰稔使民得遂其生如风雨不时则民不聊生盗贼窃发豪杰或乘隙而起国势危矣是皆言保民为本也臣闻陛下至孝之心根於天性即位以来累欲尊崇皇考圣母而惑於衆议未能早定臣想陛下孝思纯笃每当入侍圣母之时痛思皇考在远三年不得躬致庙享圣心哀慕廹切必有抑郁于中而上通于天者是以天为感动时出灾异以儆圣心而孝治之应漠然未彰者事由羣臣见礼不明而执议僭差圣心於是盖亦过於谦让而少贬明决矣是以即位之初大风肇变而至于今亢旱之极洪范咎徵曰僭恒晹若曰蒙恒风若是也臣谓此事在圣心独断之而已早定之而已在礼有曰为人臣者杀其身有益於君则为之况于不杀其身以益其君乎就使追崇稍有不合乎礼陛下为亲羣臣为君宁受失礼之名而使陛下得全圣孝之大以成孝治之美不亦可乎况此事出乎天理人心之正合乎天下後世之公万无非礼可议者臣请得而明辩之夫谓追崇为非礼者不过谓陛下入继大统为孝宗皇帝後不得复顾私亲也臣闻近古帝王有生前无子而明立亲弟之子为太子以承继天下且预为其生父立後者汉成帝之於哀帝是也有生前无子而择立从兄之子为子以储继天下者宋仁宗之於英宗是也有生前无子而选育孤远之子为太子以亲授之天下者宋高宗之於孝宗是也有殁後亲子夭疾其後策立亲兄之子为子以承继天下者汉安帝之嗣和帝是也有殁後无子其后迎立从兄弟之子为子以承继天下者汉灵帝之嗣桓帝是也是皆如民间无子立嗣者然不得顾所生父母固也陛下与之皆不同矣我孝宗皇帝有子武宗已授之天下十有六年今陛下之立乃因武宗晏驾无子又无亲弟羣臣遵奉祖训兄终弟及之义推考天叙以皇考兴献帝为宪宗皇帝之第二子孝宗皇帝之贵介弟不幸先日上宾陛下乃其嫡子也於是上请昭圣慈寿皇太后懿旨称武宗遗诏以迎立陛下是犹今武臣世袭长房无子则次房继者然此自皇祖圣谟宏远预立此制以息争端其意在武臣则重在立功之祖在朝廷则重在创业之祖非为嗣世子孙私立後计也故今士民之家无子皆得立嗣而独武臣之家不得私立者以圣制有定也然则陛下以堂弟继堂兄而有天下稽古中朝未有其事未有其事则追崇所生亦未有是礼而可以义起矣中庸曰非天子不议礼礼运曰礼虽先王未之有可以义起是也昔卫出公不父其父而祢其祖孔子欲正其名而曰名不正则言不顺今必曰继世即为父子陛下当称孝宗为皇考而不得考其生父若使当时兴献帝在世则当立兴献帝矣其亦当考孝庙而不得考其所生乎此其事理必不通矣论者或又谓皇考初封藩国未尝一日临天下不得称皇帝者则又有说焉传言武王追王大王王季文王不以卑临尊也今皇考圣母不尊以帝后之号而受陛下之朝则为卑临尊矣其心安乎且太王王季文王旧皆诸侯亦未尝一日临天下也我皇考以宪宗皇帝之爱子孝宗皇帝之介弟玄德昭闻於天下久矣属者武宗频游九庙缺享天叙人心皆属皇考皇考上宾乃属陛下推厥天源陛下因为皇考之子而得承大统也顾不得比於太王王季文王追尊为皇帝者何欤况昔孝庙之於皇考友爱尤笃近者尊号之称又出昭圣慈寿皇太后之懿旨陛下尊奉慈训既隆所生而益感所自由是日严孝庙之享益隆昭圣之奉臣知两宫二庙均享陛下之孝而懽洽无间矣何不可之有或又拘於兴国之称者则又不然夫今天下一统也父子一家也大明一统之内又有兴国皇帝者何居此其事理又不通矣或又拘於兴国立庙者则又不然孔子曰吾不与祭如不祭今皇考止有陛下一子而远立庙於数千里之外其降享之际不见亲子孙一人在列能无含泪而不食乎陛下高处九重万年将至何日能一躬致孝享乎且昔亲王无後者皆得祔享太庙也今皇考有陛下为天子顾不得别立庙於皇城之内者何欤此其事理又不通矣大抵先王因时制礼各各不同今只以追崇一事言之昔者舜受天下於尧禹受天下於舜一也礼言有虞氏宗尧是不追崇其父瞽瞍也夏后氏郊鲧是追崇其父伯鲧也天下後世固不以舜为是而禹为非亦不以禹为孝而舜为不孝也今之议礼者乃欲拘一定之说而不顾天下之大计何欤书曰蓄疑败谋故臣谓此事惟在圣明一下明诏早定之而已固不必复牵於羣议也亦不必追咎夫羣臣也夫羣臣为此者心非不忠而欲沮陛下之孝也盖其始议之时方追慕孝宗之德而伤其无後故先有为後之说置於胸中而一时见偏议定乃遂真以追崇为非礼而惟恐或?陛下於过举其心实忠於陛下忠於孝庙也及後再议复议举朝人心盖以追崇为是者过半矣然而衆相顾忌惩宋濮园之议槩以执前议者为忠直变初议者为逢迎乃遂翕然一口而莫之囘非其本心也一时保名固位之心重而不敢违衆也或以能辞官职谓非固位者非也盖名与位相须从衆则得名今虽暂退而舆论可以复起违衆则失名今虽得用而衆怒难犯後有险祸随之矣此忠臣体国者之所以为难也正德十六年冬臣在四川归途遇给事中张翀嘉靖元年春臣奔丧抵家遇郎中夏良胜主事张大纶皆与之极论追崇之当礼欲其达诸当道以将顺陛下之美而君臣契合以共成天下之治不知其言达否也夫将顺与逢迎不同君所行是而人臣顺承其志以成就其美者将顺也君所行非而人臣迎合其志以求媚其心者逢迎也二者情事不同忠邪所由以分也孔子曰君子之事上也进思尽忠退思补过将顺其美匡救其恶故上下能相亲也今臣所忧者陛下圣孝之美羣臣失於将顺恐陛下缘此尽疑羣臣而不之信上下不能相亲以共成正大光明之业此实羣臣之罪也然而所坏者陛下之国事也所害及者陛下之子民也於羣臣何计焉昔宋神宗励精图治一代英明之主也惟以议新法不合而旧臣相继罢去乃致时相误引匪人以坏国事先儒程颢谓新法之祸吾党激成之则亦当时旧臣偏执不能委曲致君之罪也然而宋业遂衰致为神宗盛德之累臣念及此不觉痛心故深愿陛下毅然早定尊崇之礼而释然遂赦羣臣之失使各安其位而责以开诚布公讲求救荒弭乱之策而急行之此诚今日急务也盖自羣臣执议不通而陛下孝思哀切之际内臣将有顺旨而得用者矣外戚盖有希恩而市宠者矣言官间有忤旨而得罪者矣自古忠臣爱君必忧其渐臣不敢避祸而不言也昔者汉唐宋之季其致祸败各有所由西汉以外戚之过宠东汉李唐以内臣之渐横而皆言路之不通宋以奸相用事而言官朋比为排异已以蔽主聪明而固其权三者不可不慎也其奸相言官则多文臣也故自古文臣亦有奸谩误国者矣内臣亦有忠勤体国者矣非谓内臣尽不可用也但文职在外而有奸恶则易知知则易去内臣在中而有奸恶则难知知亦难去故文职如裼外华体之服有点汚则人所共见见而日数易之无难也内臣如贴里近身之衣有垢弊则人所不见必须服之者自觉虽觉而欲易之恐有切肤致害而顾忌多难难去之祸则有不可胜言者矣又其富侈成俗而一家人之用度过於文职大臣数倍有余则其取於人也必多而民易困穷此其所当戒也臣愿自今文臣内臣职任各遵祖宗旧额而各选老成忠正者为之各欲时察其忠邪而於内臣尤加慎检一有奸佞窃权者混於其中则急去之而改用忠良则可无前代宦官之祸矣国朝外戚遵奉祖宗旧制自来不曾典兵预政前代外戚之祸无可虑也然而分封渐盛则天下财赋有限而不能给民力易於困竭书曰四海困穷天禄永终不可不虑也况闻先朝外戚絶无封公者万世而下乃谓外戚封公自陛下始臣愚诚不愿有此议论以为圣德之累也中庸言尊位重禄所以劝亲亲陛下所行亦九经之道也然而亲爱之固欲其富贵富贵之必欲其久长其若亲爱之过富贵之极而为国耗蠧为人指斥则非久长之道也故臣愿如张鹤龄者圣明听其让而仍旧爵以成就其美亲爱久长之策上也公爵止令终身而不世袭次也着为令典以後不许攀援为例又其次也自古人君之德莫大於从谏其失莫大於拒谏尤莫大於罪谏臣罪谏臣而不幸偶至於死则其失又有不可言者矣我皇上天性聪明圣德宏厚本心乐於从谏是以即位之初凡科道有言无不嘉纳然此时科道多系正德末年依阿受赐取容於江彬而缄默固位致?他官忠谏得祸而莫之救正者也新政之初大臣失於奏黜此辈不知认罪而乃混诸忠直肆意多言言或涉私忠良被枉圣心明如日月盖巳烛其言之不实而心之非忠者有矣近二年来言者发於忠赤多切事理间有风闻偶误者盖亦不多也陛下因前言者之多妄乃并後之言者而厌听之是以嘉纳不如初政之多更或因是而得罪者有矣近闻一二言者过当其罪不能无也朝廷暂下之禁狱以惩其罔然恐言官因是夺气而以後忠言日少则非朝廷之福也亦恐天下後世因而误传陛下有不纳谏之名也故臣愿陛下早开释之以责其後效而已其先降黜者收复之而已臣又闻近者南京兵部侍郎席书以达礼受知陛下亲擢礼部尚书不知事体者或相惊讶以为不由衆推廷臣或有执奏书或避嫌固辞审如是则益烦圣虑矣臣与书未尝识面然昔见其云贵灾异之疏漕船志书之作固巳知其才猷出衆矣祖宗朝固尝亲命大臣今陛下因其才而授此职允恊公道何嫌之有廷臣执奏者或恐後有文臣武将才望非书之比而乃援书为例夤缘结托不由衆推以得幸进者耳臣谓後日万一有此选部言官执之而已圣明纳之而已今如书则无嫌可避正宜闻命不俟驾而行以急报明主之知不宜牵?误事也臣惟言官不可不择而其言不可不听臣愿自今科道官特勑吏部博选内外郎官中必欲其忠直公正明识治体者奏改为之三年之内考其敢言忠谏有益举刺得宜及廵按在外激扬兴革有益地方者留以久任超擢卿佐等官如祖宗朝故事其虽敢言而言或不切於事体或过於激烈易至触忤者则迁改内外相应职事以保全之後仍记其忠直核其後效而量加超擢其或当言不言或挟私妄奏及廵按不职者明奏降黜务使言官皆得中正之人陛下於言之善者则择赐嘉纳而见诸施行其不善者亦曲示优容而置之不问要使朝廷多得忠谏之益而君父不受罪谏之名可也皇天圣祖既以中国疆土暨亿万生灵而付陛下矣然则保民也者实陛下今日之急务臣昔闻陛下龙飞在途惜民财力惜民田禾朝野播闻无不欣颂及登宝位以来爱民之心无日不存仁民之政无日不举凡遇灾伤税粮不惜蠲免凡告民饥帑银不吝赈济陛下保民如此可谓至矣然今江淮以南赤地数千里民饥至於父子夫妇相食所在饿殍疾疫死者不可胜纪若莫为之救者何欤或谓数年以前内臣镇守剥民膏血至尽以致如是固也然自陛下临御以来镇守剥削如前者少矣无乃臣等文职各以私巳营利为谋而无体国为民之心所致也臣观近岁以来士风大坏而政体大变文臣不敢自言陛下不得而知也臣愚昩死敢遂言之今天下亲民者郡县守令也总督郡县者藩臬二司也廵察二司守令者廵按御史也数者设官皆以为民也祖宗旧制惟廵按一年交代囘奏至今不改其余藩臬守令则皆久任而责其成功弘治以前皆然也今则迁徙不常矣是故春为知府或佥事於南秋陞副使或参议於北来春则又陞参政或副使於东西矣甚者初陞右布政使惮远不行在家稍候三二月即改左而之近矣到任未及三二月即望转而京堂矣由是一岁之间往来道路如织月日过半其能在任几何至於进士为知县者亦惟持守三年有荐即取事在承上而不在恤下也故今藩臬守令皆过客也其视地方凋弊若见驿舍之损漏谁为之修也视生民之饥困若见驿马之疲瘠谁为之恤也旧时责之以兴水利劝农者不屑为也责之以积谷备荒者不屑为也至凡核户口均赋役除盗贼抑豪强等事皆不屑为也乃惟廵按批问状词或委勘事情则禀其意而亟为之虚实轻重惟视彼所欲闻而报上耳诬枉固不恤也往时廵按秉权太重行事太过先朝考定宪纲一书以为矜式其与三司知府等官相见各有定礼也其职任事务各有定欵也今则藩臬守令皆不得专行其职而事皆禀命於廵按矣甚而廵抚固位者亦不敢专行一事而承望风旨於廵按矣相见之际知府以下长跪不起布政以下列坐随行甚者答应之际皆俯首至膝名曰拱手而实屈伏如拜跪矣至於审刑议事考核官吏之际与夺轻重皆惟廵按出言而藩臬唯唯承命不得稍致商确矣一有刚正不阿可否其间或专行一事者岂惟廵按恶之衆皆疾之或隂注以数字之考语或明摘其一事之过失而劾之退矣由是布政以下皆以作揖为名日候於御史之门而无暇各行其政甚者公文往来皆必亲逓而布政使方岳之重按察使外台之长乃躬任舖司兵之役而不耻矣彼为布政者则曰我姑卑巽数月则有京堂之陞矣既为都御史廵抚则又曰我姑谦逊数年则有部堂之擢矣不然则劾随之能得此乎由是内外大小官员皆以持循保位为贤而慷慨任事者为不谨忠正之人因是而黜者多矣孰肯体国忧民而为之兴利备患耶此今日致民饥困所由也今使大臣有如富弼之贤者陛下委金万镒使之驰往地方赈救欲发仓廪则仓廪素空也欲买粮食则米谷絶无也欲劝大户则大户自不给也欲知饥民实数则守令素不究知也欲委官则无实心行事者而或差占於廵按则不敢承命也一人耳目有限将如之何哉不过公文行下而造册报上曰赈过若干而已其生其死诚不能知也此今日之饥荒实不能救而後日之饥荒所当急备也圣祖所忧盗贼窃发豪杰或乘隙而起者此正可忧之时也臣惟曰囘士风变治体而皆复祖宗之旧此今日救民之急务也然此事大臣不敢独任也惟圣明张主於上而已何者臣僚昔皆陞速今缓其陞则怨怨则谤御史先既权重今抑其权则怒怒则劾谤与劾大臣之所深畏也今日职位退亦可矣而殁後议及赠谥则又以有无弹劾为应否由是浮沉保名者恒得志体国任怨莫之敢矣臣故谓保民今日急务在圣明张主之而已盖能保民则天眷益隆宗社可永皇祖考享祀於万世陛下万世之孝也然其本则又在陛下修德讲学以作宪天之圣也谨身节慾以固齐天之寿也此二者近臣必言圣心已知而臣不敢多议也惟持守之为难耳会子曰人之将死其言也善臣病势日亟常恐一朝痰厥寿命不久圣恩终身莫之能报是以力疾尽言至此也陛下怜臣愚忠悯臣疾苦而早赐得休以终余年臣之幸也其以为狂妄而罪黜之亦幸也若必欲起臣上道则衰病不堪必死於道路矣臣惟一子贫弱不能远收臣葬惟陛下哀怜
弱病不能趋诏恳乞休致疏
臣久患痰火极弱行不能百步立不能片时兼以心神虚怯眼目昏花遇事慌张出言蹇澁常时气鬰不通身欲颠仆或时欝散不止气如暴亡是以不能供职效用自为副使及陞今职中间一谪再兴十辞永允顷丁家难今服阕因疾不能赴京陈情乞恩休致荷蒙恩旨容臣调理臣感激思奋调理不痊自分此生无缘上答中夜哀思遇时多事乃沥余忠乃陈三疏自知身如病马既蹶难兴言比鸣鸟旁闻皆嫉直欲报恩於垂死而他顾不遑岂图基用於将来而公议有犯乃今十二月初三日忽准吏部咨该本部备题奉圣旨廖纪胡世寜姜清都行取来京用钦此咨臣钦遵施行臣闻命惊惶即欲趋赴奈缘病困日久远行骤难试一登舟而近出即连数疾而速还尚冀调理少痊不觉延捱多日恐稽召命以速官刑忧惶日积痊可无期窃惟自古忠贤难逢圣主况今遗老皆昔困於权奸之久幸今得遇圣明之知岂有不愿仕进无故推托者盖其他则或忧人忌而避祸不行如臣则实由天废而痼疾难起悬望阙庭感恋徙切伏望圣恩垂日月之照而幽隐不遗扩天地之仁而疲癃是保特降纶音容臣休致明勑吏部示勿复用以便臣安养之私以免臣冒进之咎臣得以未死之年感陛下再生之德日同野老含餔鼓腹而歌咏太平时学缁流稽首焚香而祝延圣寿臣无任激切祈恳之至
胡端敏奏议卷四

[book_title]卷五
<史部,诏令奏议类,奏议之属,胡端敏奏议>
钦定四库全书
胡端敏奏议卷五
明　胡世宁　撰
陈情乞调闲散疏【时官兵郡左侍郎】
臣久患痰火极弱不堪任使先历内外台及陞吏部已尝十本具辞顷丁家难服阕因疾具本乞休荷蒙恩旨容臣调理继蒙取用不能起程又行具本陈情复荷圣恩温旨勉留臣感激思报即欲强疾赴京奈缘困於炎暑苦於疾晕未能动履欲候秋凉起程间忽准咨钦蒙圣恩陞臣兵部左侍郎咨臣钦遵到任臣闻命自天感激无地惟兵部司马之官侍郎尚书之佐时或当署掌部印有事或当出总边疆须得才猷出衆德望服人年力精强边事熟练之人方可运筹帷幄折冲樽俎上佐圣明以选将而练兵严内而肃外赏必当功而冒滥不容以蠧国罚必当罪而姑息不行以误事也如臣庸陋万不及此岂堪斯任况臣年虽未届六十而病容衰朽已过七十之形心虽图报万一而陋学迂疎适为舆论之鄙兼恐不时病发痰或骤壅而言不能出口有妨奏对气或骤郁而行不能正履有失朝参既为班行之玷以负圣明之知臣是以展转筹思进退难处盖今闻诏不起则臣方命之罪当诛使後任官不称则臣误国之责尤重故今部咨一到臣已扶疾起程前来外奈臣病躯沿路服药到京恐迟而兵部事严员缺不容以久旷抑恐到京疾病?绵才力短浅不能称职有孤恩命罪当万死故今不避烦渎昧死陈情伏望圣恩特念本兵重寄怜臣衰病残躯别选贤能代臣陞职放臣还乡休致终老余年或乞调臣南京部分使得就闲养病臣得以其本等职业之余或遇时事当言不避艰险尽诚献纳以图报於万一臣以私情累干天听不胜战栗
乞定孝思早发宸断以安世飨疏
臣蒙陞职取用至京本月初六日朝见出门见羣臣奉旨往看世庙前道所宜初七日谢恩羣臣会议前事臣以病弱不能远行且未到任未敢随衆看议今初十日到任以来始列常朝闻前会议本尚未批出深恐孝思未定圣心久劳衆议惕然臣有短见亦敢冒陈以助孝思之万一臣惟世庙之立本以义起不当援古曲证直须论今事势所宜耳若如何渊近奏欲开庙道直通祖庙街门出入骤闻体面似好而於事理情势不便有六盖闻神宫监碍路当拆太庙护墙树木亦有当伐者是皆祖宗原为太庙建植已定推恭穆献皇帝孝敬祖宗之心必有所不忍陛下体献皇之心敬其所尊亦有所不安一也异日神主入庙必经太庙门下辇臣子不得全其独敬二也以古者事亡如事存推之恐献皇帝平日神游出入必经太庙门不无有所敬忌而不得自便三也庙成之後圣母圣心遇时追慕或欲往叙家人礼一瞻庙貌必须驾出午门再出端门转入祖庙街门经过太庙门甚有所不便四也以诸司职掌所载婚礼推之则陛下後日圣子神孙立后册妃奉先殿庙见之後理当次谒世庙亦须如前连出午门端门经过太庙门亦有所不便五也隂阳俗忌本非正论然人臣为家则拘而为国不言则亦非臣子爱君如父爱国如家之心也凡隂阳家建立宫室忌前路直冲亦忌斜界故如大明门前离正阳门直路方阔不远而两傍横路甚长今不知庙道直南西并祖庙街地步几多若拆旧房直进恐路狭长有犯直冲之势欲避旧房曲入则又恐犯斜界之势六也若如礼官原议从後往南转东折旋而入则於前数者事情皆便矣臣初闻立庙在远恐陛下不得亲祭致其如在之诚继闻立庙在内恐羣臣不得陪祭致其奔走之敬後闻立庙于此上下议同神人协应已为尽善尽美止惟庙道不通祖庙街门耳二庙本微不同所宜各道出入推献皇帝孝敬谦抑之心必不欲其事事比隆太庙我皇上立庙初心本欲求安献皇帝之灵而使其上合祖宗之心下合万世之论子孙世世享祀无间亦非欲其事事比隆太庙也彼渊议如奕求胜不已国家大事岂容听其举棋不定哉中庸孔子称武王周公之达孝而曰敬其所尊爱其所亲事死如事生事亡如事存孝之至也陛下日新圣学体念此数句则孝思过半矣或谓此事重大圣心若犹有疑则宜内啓两宫圣母之心上告九庙皇考之灵躬至庙门谋及卜筮必于羣议有合洪范稽疑所云是之谓大同而身其康强子孙其逢吉矣今若止依三二人之言而欲轻动祖庙相干抔土株木非惟祖考之心不安而天下後世臣民之心皆不安也伏愿皇上俯察羣臣早定孝思早发宸断以速世庙之成以奠万年之祀则陛下盛德至孝协于臣民光于祖考建诸天地而不悖质诸鬼神而无疑百世以俟圣人而不惑矣臣以病废庸才误蒙简用感恩刻骨冒死前来今若遇事不言恐孤圣德谨昧死陈其区区非敢附衆取容亦非敢立异求名也惟圣明采纳幸甚奉圣旨这事已有旨了该部知道钦此
陈言边务情弊疏
臣以病废之余叨任本兵之佐其於宣大二镇及陕西三边事务不曾经历略无一知不敢妄言若夫京左辽东一带则因往岁平贼江西预奏宸濠之事被忌功都御史俞谏佐逆御史潘鹏等百计构陷诬臣死罪投系锦衣卫刑部都察院左府连禁十有六月编发辽东渖阳卫充军首尾四年以是於彼地方军务情弊耳闻目击颇知一二尝费心思为彼私画而未敢出言不意今日皆臣本部职务也虽其间有数事不系本部掌行者然臣与各部卿佐比肩事君同心体国人臣之义知无不言不敢避嫌缄默也谨以所见应处事务条列于後其最後一事颇涉机密伏乞圣明自行斟酌行止不必该衙门抄议以传泄其事惊动人心其余二十四事乞勅该部再议施行
计开
一在京编发辽东充军之人俱监在府半年有余积至二十人方差一官一舍管解其所差官舍先揭债银四五十两使用干差本利倍还而又欲多取肥家皆出此二十人之身军犯临发经历司既打送行大棍二三十官舍领解出城沿路停歇逐日吊打使其痛苦哀号亲隣送者皆不忍见为卖房产揭债银随路追送军解沿途守等每五七日才至通州一两月才至山海关必欲足其取盈之数内有窃盗充军者放令墟市掏摸财物以与之其间军被打死军妻被奸者不可枚数其军到彼不久多死无益边卫窃恐别府解军亦有此弊乞赐禁革再有犯者必加重治
一京差伴送贡回使人官员经过辽东一带全无纪律约束每百十人或三二百人拥至一处堡站官先失预备使人到彼因无车马供给任其留住三二日出入空城略无禁忌或忿将房舍损坏或故将门牕烧爨或自用粗木鞍桥将马脊打破或管解官唆令将马尾割与囘京卖银一过三?河使人窃认小路即将官马骑从小路径行超过三五站故将马匹骑死丢弃路傍官府略不经意甚损国威亦耗边马且被使人熟识道路益轻边卫入寇无忌事非小失合无今後使人往来宜令伴送官分定班次每五十上下人为一起每起预将名数报知前路堡站预备供给脚力使人到彼即时应付打发前站已过报知後站方许次起使人起身到彼亦就打发不许暂留经过地方仍要拨军严整队伍守门护送使彼严惮不敢傍觑再有如前损坏马匹房舍及超路径囘等事严禁重治庶壮国威免致轻侮
一军政莫急於马旧闻有禁官马不许两人并骑亦不许妇女骑坐及驮载他物切见辽东官军全不惜马所关料豆私卖食费不以喂马致马瘦损该管头目略不点视而又不分男妇出门半里即便乘马或将驮载薪粮行李远行重压而又骑一人在上以致马易倒死亏损公私今宜行彼将官严加禁约如有坐视不禁或指此为名因而科害军士者许抚按守巡官参问究治一彼处原无驿递止是各堡轮拨边军马匹在堡走递号称摆堡马无奈镇守分守等官各有亲识伴仆人等及各衙门公差人役日逐往来不絶多讨马匹骑坐及驮载行李下程马易倒死负累边军买补更又吓要管堡官多敛穷军财物供给酒馔必欲丰盛致令边军苦不可言合行彼处抚按守巡官各堡站每月给与印钤格眼簿二扇将轮差马匹编号书簿仍定与公差人饭食品数令其马匹挨次均拨即书格眼内其公差人用过食馔品数亦令填注格眼循环吊查敢有多勒马匹供给者即行惩治其非公差人并不许私给滥与一彼处镇守总兵太监朝廷原给与令旗令牌以备临阵督战之用旗牌所至即同诏勅官吏迎伏无敢违慢有等无知官舍谋跟镇守听执旗牌其人名目即自号旗牌镇守官或令出外营办私事亦称旗牌所至凌吓官吏诈勒财物弊不可言如欲差彼齎银边堡籴粮报纳必与一军帖以点军为名旗牌一至守堡官股栗惊惧即将军士应支月粮扣留在仓准作籴买上纳之数却将原银送还原发衙门更敛穷军财物馈送旗牌以免降祸其害人如此合无行彼禁约今後镇守官非真临阵督战不许擅出旗牌以?天威其公差人出外非真执钦降令旗令牌者不许冒称旗牌敢有违者官听抚按官参究公差人以矫诈论罪不许容情姑息一闻先年辽东将官皆令马军下马囊沙系腿以习健步是以遇敌马伤即行步鬭进能尅敌退可全生以後马军不分远近沿路骑马再不肯下走百步虽穿带盔甲亦不惯耐常令马驮以此马易疲瘦遇敌马伤不能行走多被擒杀今宜行彼将官如旧操习骑马远行必欲上下每骑十里下十里以节马力以习健步庶几如昔遇敌马伤即能步鬭进可尅敌退能全生不为小补一辽东城内原设分守副总兵一员西备长安等伍堡墙外朶顔等卫远人时日难离而又东备靉阳等六堡边外建州等卫远人闻报赴援往囘七八百里山路险远缓不及事徒多走死马匹合无行彼镇巡等官从长计议於东边一带城堡相度酌中相应处所添设守备一员在彼常守或止添游击一员往来巡察防备庶免辽阳守将顾此失彼臣又思辽东为京师左掖宣大为京师右掖於彼三镇各添养士马万余以惯习战阵一可备边威敌二则京师或中原有事缓急得以调用不为无益
一闻辽东往年良将如郭振高云者皆廉勇惜军边人信服守边数年略无毫失唯彼抗直不能承奉当道以得荐扬不得显用今皆死矣不可再得今闻彼处将官除却永杨镇之外张铭王道略可其余或非将也旧任游击林睿沈毅有谋行军有纪参将孙棠颇有巧思善处边事皆曾胜敌立功而又颇能守法知耻不甚科虐论理不宜闲废孙棠曾与臣同系禁狱彼不知臣甚肆轻侮臣非与之私厚亦不念其旧恶也
一自古将材难得而起自行伍惯历战阵者尤为难得今彼处边军冲锋破敌者既拘例不得报功而斩获首级者又被势豪夺去不得报陞官级至於指挥千百户间有谋勇可用者又或家贫不得营干管军管事以显其材以是将官起自行伍真能御敌者不可再得今宜严勅彼处镇巡官公心体访指挥千百户中间果有谋勇出衆家贫不得差遣者务要公心选任管队把总掌印备御等职至於势豪夺功买功之弊尤宜痛革而行伍士卒果能冲锋破敌或斩获首级者务要实报功次使其得陞官职与前选任指挥千百户俱令积功渐陞品级以备将官之选则在边将领可得真才而缓急有备矣妄意此法或可通行各边
一先年京差赞画参随到彼势焰薰灼边人凛凛总镇官既夺边军血战所得之首级以与之报功卫所官又尅边军忍死所待之粮银以为之宴赏且又听之乘其马役其人鞭笞呵叱如待囚隶彼为国家出死力者俛首丧气不敢言其中心哀怨何可言也故昔宸濠之讨调军辽东人皆踊跃思欲南降向非天命有定北军至彼大事去矣皇祖圣训所戒赏功不当久则祸生者盖几践之甚可畏也今後此辈不宜再遣有欲去者赞画官则送本部面考方略参随官则送彼处巡按面试弓马如果谋勇可取者则分彼边堡当先破敌退缩者如古庄贾即行军法以折其骄悍之气以责其报效之实果有谋勇出衆真立战功者就陞彼卫职事使其在彼积功渐多陞职渐崇以备将官之选方为有益妄意此法亦可通行各边
一先年各卫堡备御及千百户把总等官镇守官差遣各有定价令其借债买求往彼莅事不久算其科敛足勾还债本利即便取囘另差一官及本官使用另差一处皆有定价凡客商借与银两即随本官至彼守取是以坐损军士几不能生今合行彼抚按官痛革前弊镇守官同心体国於前各项职任必以才选再不许出钱谋干其有借债及借与者照依吏部听选官借债事例重行惩治庶可少救贫军之苦妄意此法亦可通行各边
一辽东军职犯罪该调南方卫所者到彼官少既得安闲尊贵又得易选军政实是置之乐土而彼皆恋亲戚坟墓不肯远离况彼生长边方惯习边事比之南人到彼者不同合无今後此等官犯止令巡抚便宜量罚边粮或合降级就彼差操免其调卫既得俯顺人心又可填实边卫圣恩若念其祖功不忍尽降则止降其本身以後子孙仍袭祖职亦不为碍妄意此法亦可通行各边
一先年禁伐近边树木以制敌马之冲突不为无见惟辽东各边敌人止是潜进抢掳多被藏伏树林内苦於了望不见以致失事与他处事情不同合无行彼查勘果如臣言听其斩伐不在禁例
一广宁至海州一带路途每年夏秋水淹报传应接为所阻隔甚为害事宜行彼抚按守巡官计议东西各从三?河两岸起手外开五丈之河可以泄水可以限敌可以通舟而即用此土内筑五丈之塘中高禁车如北直隶之制则马步之行无间而边场之守益固矣其濬筑之法宜於二月集夫三月兴工计丈分役其濬必深其筑必崇每年止开数里遇雨即止来岁继之期以数年方成则人不劳而事易举其土篮锄掘宜学南方置造庶得用力少而成功多也
一辽东各边之人止是抢夺人畜比之西北各边颇为易御然今地震等项灾异甚多恐有他虞微闻口西人多有在彼妖言惑衆者先虽败露擒获犹恐余风未殄宜勅彼处镇巡官密切用心访察禁治务絶後患既不可疎虞误事亦不可惊张激变及滥及无辜
一彼处军粮常缺每年奏讨户部常赋有限不能多给合无仿古常平刘晏之法选差通达有才部属官一员前去管粮令其每月预报米价贵贱每岁预报田收厚薄如其丰收米贱之时户部那借官银数十万到彼多籴米谷贮仓量用一年粮银可籴三二年之食以後三二年却将彼处应给粮银那用别处所省甚多盖亦治家通融之法也但其籴粮全要差官立法简便革弊严明慎不许减价掯勒难收以致靠损屯军妄意此法或可通行各边
一辽东地土广衍沃饶最宜稼穑但彼人少不能开种或恐开种即便起科为累耳今宜查比北直隶钦奉太宗皇帝圣旨事理听令彼处官军尽力开垦永不起科但得彼地广种多收米谷价贱缓急发银到彼贱买即得其济矣妄意此法或可通行各边
一古迁豪右填实塞下非忍劳民不得已也今南方发彼充军人犯多系穷凶极狡一方民害或死罪奏减之人朝廷悯其一身之死减发充军不知此辈到彼即逃卫所反受其累而又累死军解及买娶军妻无辜三二人尤可悯也今後此等罪犯宜令原籍官司务要审解其真正妻小而家属随行供送者不必禁絶其该永远充军者即令当房解发到彼俱给与有力军职之家作为军伴责令收管以絶其逃就令为彼开种田土以替出原役军伴别项差操要在得彼人积渐多田积益广边备渐充不为无益妄意此法或可通行各边
一辽阳等处仓厫弊不可言盖由管屯都司卫所官员各欲私收屯粮几分勒令仓官虚出仓串前後仓官多被累死遗下子孙流落在彼贫苦不能度日只得附仓近住亦皆包收屯粮挿和虚假後官怜悯只得听容以是出纳增减为弊不一仓廪日虚边军受害管粮分守官或高坐付之不知或明知不忍查究今合行彼从实查出前犯者量行寛贷以全其生後犯者必行重治而置之法庶以後仓官免於累死而屯军纳粮不致多收战士食粮皆得实惠矣
一闻先年都御史王翺在彼总制十有余年措积粮饷不可胜用今後巡抚有缺宜选才能济变心诚体国不避嫌谤资浅官员止陞佥都御史或照先年王询事例止以寺丞等官领勅巡抚一般行事使得便宜措积粮饷练习军士识拔将官慎固疆圉待其年劳颇深加陞副都再深加陞右都一如王翺故事在彼久任不为无益妄意此法或可通行各边
一辽东地方原设分守参议一员分巡佥事一员分地管理词讼及查革奸弊核实功罪等事旧皆山东布按二司轮差年深官员到彼守巡近时官员迁改不常年深者到彼即陞而後代者经时未至地方常致缺官理事合无今後辽东守巡官员就部铨注仍带山东职衔在彼常管夫久任则贤否易知而重难事务无所推避於地方有益不浅
一彼处生员资性类多聪敏而骄惰不肯力学盖因无提学专管考试不常进黜不公或先考退者夤缘复进以是人无劝惩今北直隶地方广濶学校数多一提学常年巡考亦恐难周合无添差提学御史一员总前二员一员专管京西以南直至大名府一带一员专管京东直至辽东一带庶几教有常职材必多就边人出身文科者兼习边备武事不为无益
一彼处原设卫学礼部奏准一卫二卫一学者正附生员各二十名是比县学三卫一学者正附生员各三十名是比州学四卫以上一学者正附生员各四十名是比府学彼处生员原不食廪止将正学挨次充贡後因礼部失火旧卷不存近被直隶提学御史洪范朦胧奏革正附名色挨贡不明又被广宁在城四卫及在外右屯一卫共五卫一学生员甚多向学颇衆每年考送科举常五六十名正该比依府学正附生员各四十名先年抚按节次奏添礼部因无原卷失查旧例止增十名比依州学是与他处三卫一学者多寡不伦且孤边人向学之志乞勅礼部斟酌仍照原设卫学奏准事例卫学生员仍复正附名色使其附学优等者考补正学正学年深者考充岁贡而广宁等五卫一学仍照旧例正附生员各四十名比依府学一年一贡庶彼边人知劝向学而人材益衆矣
一辽东原附山东生员亦往山东应试者以海道之通而地方相隣也今海道不通五六十年声势邈不相闻矣每科生员犹赴山东应试路出山海关西至京师往南复东才至济南往囘路程六七千里又皆陆行比之南方举人赴京会试者劳费尤甚以是富者能往贫者遂絶中举之望实可为悯乞勅礼部计议合无顺天府乡试每科量添中式五名就令辽东生员赴京应试实为便益
一今辽东灾异之多臣窃过虑往年剧贼刘六刘七齐彦名李隆杨虎等倡乱流刼横行南北直隶山东河南地方其敌杀官军攻屠城邑杀人不可数纪而全家被杀者盖亦多矣事平之日不知法司何见全其妻子今刘六二子刘仲仓刘草包儿者年皆二十有六矣原发开元城内失记辽海或三万卫充军不知在否其人幼皆狡贼异常其刘草包儿所以得名则因初生失母用草包裹丢弃野外数日不死乃复收育其迹颇异昔元末韩山童妖言被获其子韩林儿得脱复与其党刘福通等倡乱割据遂不可遏古人除恶务本良以是也况先民间谣言刘六刘七齐彦名皆不死逃命其屍获非真虽事未可信然今二雏在边穷困无赖或其恶气所锺乘其年少英鋭复起叛心而或妖言者挟之贼寇者得之因以扰乱地方不可不计伏乞圣明宸断选差能干官校一二人齎驾帖迳往开元责彼守将密捕解京斩首以絶祸根而齐彦名刘七等子孙有充军他处者一体查实施行则亦古人防微弭乱之策也如若圣度寛容不屑计此则臣过虑妄言亦乞置之不问不必各衙门抄议以传泄其事惊动人心奉圣旨该衙门知道
保养圣躬疏
臣少经父母多疾频岁调理兼臣元禀极弱素多疾病年二十有七因臣父疾远闻不真忧疑损性又值医误遂成痰火奇症至今三十年间无日不病无时自保以是於病情医药经验颇多不敢轻忽盖人禀气厚薄甚是不同医之用药亦当因人而异故如宋高宗禀赋充实每疾必以蠲毒丸推荡之而愈其子孝宗偶疾高宗赐服前药讲官史浩亟以人参丸易之者盖恐其气弱不堪迅治此虽一般帝王均受天命其禀气不同亦有如此至凡节欲保养气弱者尤宜百倍加慎臣又闻医疾者於贫贱之人则无所敬忌可得而详问其病原以是用药易中於富贵之人则多所敬畏不敢详问其病原而惟凭切脉切脉乃试病之一方不足以尽知病也以是用药易误今只以感冒一事言之轻重不一凡草野之人或因衣薄或因饥馁或乘劳後气弱为风寒所侵久而身热气喘不能饮食动履者伤寒也初发一二日宜表汗三四日宜和解或有夹食当兼消导者气厚之人汗解即愈气薄之人汗解後犹须调理多日方得完复若解散不能延至七日後则治法多端必费调理此为重病富贵保养之人多无是也其他轻疾或因当风坐卧或因轻煖脱衣一时冒寒又或当夏冒暑皆为感冒其病即发有身热恶寒有不身热而止畏风寒其身热重而禀气厚者汗解即愈身热轻而禀气薄者止宜用药升散其不发热而止畏风寒者或止加温煖或略致劳动亦能自解是皆不须发汗又有感冒後鼻塞咳嗽或身微热或身不热皆名伤风身热厚者亦可汗解其余皆不须汗止是听其痰嗽数日邪从嗽出而自散矣此皆不废饮食起居不论贵贱劳逸之人皆有之又有一等安逸之人或因饮食停滞或因心劳火动或因七情所郁身亦发热或恶寒有似感冒而实非感冒者当以杂病治之不宜发汗盖发汗易伤元气禀厚者不觉禀薄者宜戒春夏犹可隆冬气闭之时则尤宜慎重也臣初至朝见敬畏之过不敢仰视天顔然闻圣体生长南方与北方禀气粗厚者不同近闻偶致违和臣亦冒风痰嗽先注门籍在家初闻颇忧继闻羣臣具本问安节奉圣旨朕偶感风寒已就平复臣心私慰今初一日出朝始得随衆至左顺门问候乃闻圣躬始能进膳则前此进膳尚减不胜忧惕深恐医药表散或过不无略损元气以致完复稍迟今愿皇上慎重服药止是节饮食慎起居将养数日则自完复矣尤愿此後精选内臣中性资忠实明慎曾多疾病经试医药者三二人使之多看医书究明医理专以保护圣躬稍遇违和即许大臣日至便殿候问起居药食与医商量调治则圣躬常保安全而万夀无疆矣臣闻古之大臣常欲其君身之强固君德之清明故设师保之官师以导之教训保以保其身体为义则其职固然也臣荷国厚恩叨任卿佐唯以爱君如父之心不能自已冒进此言非敢为是以?天威亦非假是以希天宠也如蒙圣明俯鉴臣愚特将此奏留中省览不必批出幸甚
忠益疏
臣以病废庸才误蒙圣恩録用强疾来京途闻陛下日御经筵励精讲学臣为宗社生民喜幸无限舟中无事日取旧读经书择其切于治道者试为讲义三章到京之初即欲封进然思陛下天纵之圣乙夜所观儒林妙选之臣经筵所讲岂其少此而臣为此冒渎岂不取笑天下得罪公朝以是踌躇未敢今臣又思昔言野人有食芹而美思献王室者岂为王室无芹而欲为献盖区区忠爱之诚不能自已也臣之愚诚实亦类此故敢以献伏愿皇上万几之暇特赐省览终篇如其切於治道更乞留中垂意若系妄言非忠批外拟罪臣愚甘当重黜谨开另封进呈御览讲义三章
大学一章　　书经一章　　易经一章
计开讲义三章
大学一章秦誓曰若有一个臣断断兮无他技其心休休焉其如有容焉人之有技若已有之人之彦圣其心好之不啻若自其口出寔能容之以能保我子孙黎民尚亦有利哉人之有技媢嫉以恶之人之彦圣而违之俾不通寔不能容以不能保我子孙黎民亦曰殆哉唯仁人放流之迸诸四夷不与同中国此谓唯仁人为能爱人能恶人这是大学传之十章曾子释治国平天下临了这一件大事都不说别的只说要与民同好恶而不专其利者盖人君好恶不与民同则失了人心便坏了祖宗天下流到子孙祸犹未已所以治国平天下紧要在此一着此引秦誓之言乃是指出两个当好当恶的人秦誓周书篇名乃秦穆公悔过作此以誓戒羣臣也断断诚一之貌休休易直之貌技谓有能彦是美士圣是通明彦圣谓有德秦誓言若有一个大臣只是老实一心别无他技能本事其心平易正直其度量寛而有容见人之有才能如自已有的一般欢喜见人之彦圣有德不独口里说他好其中心着实爱他处甚於口之所言这个大臣能容得天下之才德如此人君识得此人而信用之则能保其子孙黎民尚亦有利尚是庶几不敢执定之词盖子孙得他保则能世世为君黎民百姓得他保则得个个安乐所以有利然非这个大臣一身能如此也由他好贤乐善荐得天下许多有才德的人都来辅佐朝廷行好政事立好法度子孙世守不变所以能如此也又有一等大臣自家非无智能技巧但是他立心虚诈不一不能休休有容所以见人之有技能者则媢嫉以恶之媢是忌嫉亦恶也见人之彦圣有德者则阻絶人不许荐他使不得通达於上这个大臣不能容天下之才德如此人君不知而误用之则不能保其子孙黎民亦曰危殆盖子孙之殆则不能保其位矣黎民之殆则不能保其生矣此亦非这一个人便能致此也盖由此人妬贤嫉能阻遏得善人不许进用其所以引用布列庶位者都是他一様的奸邪小人互相蒙蔽君上颠倒曲直正人被排远去无敢在朝指言其过者以是任他私意行事蠧政害民虽传到子孙手里还是他引进的人一向得用一翻过了又引一翻都是这様人盘结蒙蔽住了虽有一两个正人得进朝来被他衆口诽谤同说不好人君亦自难辩虽有英明之君一时辩得亦被他人衆把持住了亦难张主以此子孙黎民之祸有不可胜言者矣前代人君坐此累其子孙凌夷败乱者不可胜纪大学引此见得前一様能保子孙黎民是所当好的天下之所同好也後一様不能保子孙黎民是所当恶的天下之所同恶也然
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:46:55-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>