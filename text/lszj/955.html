<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="总序,卽位年,元年,二年,三年,四年,五年,六年,七年,八年,九年,十年,十一年,十二年,十三年,十四年,十五年,十六年,十七年,十八年,十九年,二十年,二十一年,二十二年,二十三年,二十四年,二十五年,二十六年,二十七年,二十八年,二十九年,三十年,三十一年,三十二年,三十三年,三十四年,三十五年,三十六年,三十七年,三十八年,三十九年,四十年,四十一年,附录,朝鲜王朝实录【宣祖修正实录】全文在线阅读,朝鲜王朝实录【宣祖修正实录】全文在线下载,大玄古籍书库">
<meta name="description" content="朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。孝宗8年（1657）时，修正了光海君时期所编纂的《宣祖实录》，然后编纂成《宣祖修正实录》。光海君时期，由东人分裂出来的北人执掌大权，《宣祖实录》为这一时期所编纂。《宣祖实录》的编纂始于光海君元年（1609）7月，完成于光海君8年（1616）11月。最初参与编纂的人士以总裁官李恒福为首，还包括李好闵、申钦、柳根、李尔瞻、">
<title>朝鲜王朝实录【宣祖修正实录】_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">朝鲜王朝实录【宣祖修正实录】</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]554859</span> <br/>
          说明： <span class="inputVal" id="bkdec">朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。孝宗8年（1657）时，修正了光海君时期所编纂的《宣祖实录》，然后编纂成《宣祖修正实录》。光海君时期，由东人分裂出来的北人执掌大权，《宣祖实录》为这一时期所编纂。《宣祖实录》的编纂始于光海君元年（1609）7月，完成于光海君8年（1616）11月。最初参与编纂的人士以总裁官李恒福为首，还包括李好闵、申钦、柳根、李尔瞻、李廷龟、李尚毅、尹昉、朴承宗、李睟光等。不过，光海君5年，随着癸丑祸狱（仁穆大妃被废位）的发生，政治上出现了变动，编纂改由奇自献、李尔瞻、朴健等北人主导完成。《〈宣祖大王〉实录修正厅仪轨》（孝宗8年，1657） 然而，对于罢黜光海君后执掌王权的仁祖及西人来说，全部接受《宣祖实录》有些困难。特别是仁穆大妃是因光海君而被废位，并成为庶人的。因此和其相关的记录更是难以接受。所以，从西人执政的仁祖初期起，便展开了对《宣祖实录》的修正作业，不过，该修正作业并没有完成。因为以李适之乱为首，丁卯胡乱、丙子胡乱等事件接连发生，导致修正作业被迫中断。而且，主导修正作业的李植身亡，这也给修正作业造成了影响。修正作业到了孝宗时期才最终完成。</span> <br/>
          封面： <span class="inputVal" id="bkimg">Z_6413.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]朝鲜王朝实录【宣祖修正实录】
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]554859
[book_dec]朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。孝宗8年（1657）时，修正了光海君时期所编纂的《宣祖实录》，然后编纂成《宣祖修正实录》。光海君时期，由东人分裂出来的北人执掌大权，《宣祖实录》为这一时期所编纂。《宣祖实录》的编纂始于光海君元年（1609）7月，完成于光海君8年（1616）11月。最初参与编纂的人士以总裁官李恒福为首，还包括李好闵、申钦、柳根、李尔瞻、李廷龟、李尚毅、尹昉、朴承宗、李睟光等。不过，光海君5年，随着癸丑祸狱（仁穆大妃被废位）的发生，政治上出现了变动，编纂改由奇自献、李尔瞻、朴健等北人主导完成。《〈宣祖大王〉实录修正厅仪轨》（孝宗8年，1657） 然而，对于罢黜光海君后执掌王权的仁祖及西人来说，全部接受《宣祖实录》有些困难。特别是仁穆大妃是因光海君而被废位，并成为庶人的。因此和其相关的记录更是难以接受。所以，从西人执政的仁祖初期起，便展开了对《宣祖实录》的修正作业，不过，该修正作业并没有完成。因为以李适之乱为首，丁卯胡乱、丙子胡乱等事件接连发生，导致修正作业被迫中断。而且，主导修正作业的李植身亡，这也给修正作业造成了影响。修正作业到了孝宗时期才最终完成。
[book_img]Z_6413.jpg


[book_title]總序
○大明隆慶元年。明宗大王二十二年丁卯六月二十八日辛亥，明宗大王薨于景福宮之寢殿。前二十七日，上疾猝重，日午尤篤。時，右議政權轍朝京，大臣只有領議政李浚慶、左議政李蓂及藥房都提調沈通源三人而已。右承旨尹斗壽，手書宋朝文彦博入宿禁中故事，示李浚慶，浚慶入宿闕內，夜半大漸。王妃沈氏急召大臣浚慶、通源，入對于寢殿，上已不省事。浚慶進前大聲曰：「臣等來。」上不應。浚慶使史官書進二人名，上亦不能視。浚慶仍啓王妃曰：「事已至此，當定社稷之計。主上不能顧命，中殿須有指揮。」王妃答曰：「乙丑年曾得上旨，須以其人爲嗣。」蓋於乙丑九月，上疾篤，中殿下一封書于大臣，以河城君鈞爲嗣。浚慶等拜謝曰：「社稷之計定矣。」是曉上薨。大臣使都承旨李陽元、同副承旨朴素立、注書黃大受及兵曹判書元混，領侍衛將士，迎上于德興君第。大受執陽元帶曰：「何以不問當迎某君？」陽元曰：「已定之事，不須問也。」大受曰：「雖已定，此事不可草草。」大臣曰：「河城君也。」大受書于紙，擧示大臣，而袖出。時，倉卒無僕馬，陽元欲步往，大受曰：「此時不可失儀，以駭人視。」卽求得騎從，旣至第則侍衛未及至，而雜人已闌入矣。陽元不明言迎某君，只呼出上舅鄭昌瑞，通謁而已。大受曰：「此大事不可糊塗。宮中有王孫三人，豈可不明言乎？當請三王孫，皆出親見然後，乃可扈衛。」陽元不肯，但問昌瑞曰：「何君粧束？」昌瑞曰：「前日所定河城君也。」時，上方居河東郡夫人之喪，哭辭靈座，着白衣、烏紗帽以出。將乘輦，大受又請擧簾諦視，陽元等遂進輦前，審視環拜而行。入自光化門，由勤政殿東庭，卽喪次。時，雜人妄言：「扈從者當錄功。」於是，朝士、儒生、吏胥輩，多記名以授宮奴，宮奴以授大受曰：「嗣君命，藏之。」大受不受曰：「嗣君此時，豈有命令耶？」朴素立受之，傳于政院，人多譏誚。後，臺諫啓焚其錄，劾罷陽元等。陽元之不明言迎某君，蓋是時，顧命未顯，恐變生意外，往迎者反獲大禍也。李浚慶素有重望，國人倚信，傾想皆曰：「此時有此人，國必賴之。」嗣位纔定，人情大安者，浚慶鎭物之功也。大受造次之際，卓有所守，由此知名，未及顯而歿。
○上，德興君第三子也。幼有美質，相表淸秀。大行王旣喪順懷世子，擇於諸姪中，默眷已久。乙丑夏，大行王寢疾，從大臣建儲之議，與王妃密議定策，惟大臣知之。雖未正名號，別置師傅韓胤明、鄭芝衍等敎之，數召試學業。每進見歎曰：「福哉，德興！」上讀書甚精，時有難問出人意表，師傅或不能答。至是，入承大統，時年十六。改御諱曰昖。
○準故事，置院相，領議政李浚慶、右贊成吳謙、禮曹判書洪暹三人應選，輪直政院，參決機務。
○時，相臣以上初入宮孤單，欲進舊乳媪入侍保護，承旨沈義謙爭以爲不可，引漢王聖事爲比，乃止。

[book_title]卽位年
秋七月
7月3日
○丙辰，上卽位于勤政殿。是日成服後，百官備禮以請，上牢讓不出喪次。大臣懇請，王妃亦堅請，乃出次，猶不敢上御床。大臣以下再三勸進，乃上座，受百官賀，尊王妃爲王大妃，大赦殊死以下。王大妃始垂簾，同聽政。上旣卽位，動遵法制。前時內番宦官猥衆，命減其半，常閉戶默坐，不與宦寺接言語，朝野想望聖德之成就。上乳母乘屋轎入謁，有所干請，上不許，且責其僭乘，乳母步還其家。
7月17日
○庚午，詔使檢討官許國、給事中魏時亮入都。國等以新皇帝頒登極詔來，朴忠元爲遠接使。至嘉山聞有國喪，謂譯官曰：「此事前所未有，吾等之行適値焉，殊不幸矣。」仍問：「國王有子乎？」譯官曰：「世子夭歿，無他嗣矣。」又問：「首相何如人？」曰：「首相，李浚慶，賢相也，國人信之。」兩使曰：「無虞矣。」卽使頭目兪深，託以問喪禮，先馳入都，實欲偵探事故也。及至都，上稱權知國事，具世子袞冕、章服，出迎于慕華館，禮曹判書李鐸相禮，終始無違禮。兩使注目歎曰：「這等少年，動中禮節，東國之福也。」是日兩使以上未受冊封，不許乘輦，鐸爭之乃已。翌日兩使素服弔喪，又謁文廟，儒生二千餘人庭謁，兩使答揖甚肅，謂館伴曰：「益見東方禮義之盛矣。」許詳悉從容，魏嚴正，擧止有法度。畢事而還，橐裝蕭然。東人服其淸標以爲：「前後使臣，皆無出其右。」
○兩使好學，求見東國文章，又問：「東國亦有心孔、孟心者乎？」事聞，命禮曹，抄示先正臣十餘人姓名。魏求見李彦迪著書，李滉示以《論太極書》，不以爲可，蓋魏爲陸學，與朱子異論也。
○上大行廟號曰明宗。大行平日常曰：「得謚爲明足矣。」至是，果合先旨。大妃泣以諭群臣。
○時，將請謚上國，設廳撰出行狀。大臣請開史庫，考出實跡，史官不肯開庫，與兩司啓請勿視，乃止，蓋懲於史禍也。
以尹斗壽爲大司諫，以白仁傑爲弘文館校理。仁傑高邁疎曠，慷慨有氣節。少師趙光祖，就其宅傍，搆書室學焉。光祖被禍，謝絶交遊，杜門靜坐，書九容、九思於座右，居三月。友人愼居寬見之而大驚曰：「君容貌、辭氣，大異昔時，何修而致是耶？」久之，爲親老家貧，應擧登第。時，金安老當國，見詆爲己卯黨，而擯屬成均學諭。安老敗後，始入史官。明廟初爲諫官，危言正論，指斥時忌。獨啓密旨之非，坐是下獄謫配，偶有救之者，得不死，因赦放還鄕里。元衡敗，始敍復常參。至是，首拜弘文館校理，年七十一矣。俄陞直提學，擢承旨，朝野想望，上亦倚重焉。
○以李滉爲禮曹判書知經筵春秋館事。再辭不許。滉守道山樊，聲望日隆，明宗累召不至。詔使之來，領議政李浚慶，請以製述官召滉，遂應命入都，未拜命，而明宗昇遐。滉因在朝，撰進明宗行狀，旋拜宗伯，辭以疾。上曰：「聞卿賢德久矣。若今新政，卿不仕則予豈安於心？宜勿辭。」
八月
8月1日
○朔癸未，禮曹判書李滉，解官歸鄕。滉累辭，解職明日，不辭而歸。時，山陵未畢，或以徑歸爲非。奇大升以書問之，滉答書有云：「古之君子，明於進退之分者，一事不放過。小失官守，必奉身而亟去。彼其愛君之情，必有所大不忍者，然不以此廢其去者，豈不以致身之地，義有所不行，則必退其身然後，可以循其義。當此之時，雖有大不忍之情，不得不屈於義所掩也。」又謂所親曰：「昔，考亭以煥章閣待制，不待孝宗發引而行，義所當去，不得不爾也。」蓋時人以大儒推重滉，望其輔幼主，致太平，而滉自謂非經濟才，難進易退如此。士論益重之，恐不得大用焉。
九月
9月1日
○朔壬子，削前議政沈通源官爵，放歸田里。通源，連源之弟也。於王大妃爲從祖季父。少時累擧不中，金安老當國，通源對策庭試，指安老爲忠讜，遂擢壯元。中廟薄其爲人，故不得通顯。及明廟卽位，驟躐淸要，以至預政。爲人庸懦，無廉隅，處事含糊，貪黷無厭，賄賂輻輳，門如市肆。二子鐳、鏵，皆射利攘財，僮僕亦爲民害。與尹元衡、李樑，聲勢相倚。元衡旣敗，通源亦解相。家居鬱鬱不平，士林憂其釀禍。至是三司發論，三公率百官，請竄黜于外，逾月乃允。
9月22日
○癸酉，葬康陵。明宗之喪，當以十月葬，日官以爲不吉，進卜九月。生員李愈上疏言，渴葬非禮。王大妃下敎曰：「凡吉凶在於天命。日官之言，何足取信？可定于十月。」大臣李浚慶等啓曰：「葬不擇吉，雖是盛意，但用凶日，恐先靈亦不安也。」大妃乃從之。大臣以上幼沖，請勿會葬。故事，嗣王不得陪喪，則大臣替行，立主奠禮，而大臣不考前例，以秩高宗室代之，皆非禮也。
冬十月
10月5日
○朔壬午，初五日丙戌，明宗卒哭禮畢後，命行白笠終喪之制。《國朝五禮儀》：「國喪旣卒哭，朝臣公會則權着烏紗帽、黑角帶，着白衣，而常時則着白笠、白帶。」成廟朝議者以爲：「紗帽旣用烏，則笠亦當黑。」廷臣皆從之，非制也。中廟之喪，左相柳灌議以：「燕居黑笠，是，卒哭卽脫喪也。」復用白笠。仁廟初喪，灌等殺死，大臣卽廢其議，復着黑笠。文定之喪，尹元衡又詆灌議爲非，衆不敢爭。至是，復用白笠如禮。
○以鄭澈爲弘文館副修撰。
○大臣以冬雷辭職，大妃下敎曰：「大臣何辜？過在君上。若有賢士沈滯者；無辜被罪者，悉皆疏解敍用。」於是，大臣以乙巳以來，被羅織者，抄錄以啓，或請放還；或請復職，遂復宋麟壽職牒，人心大悅。時，領議政李浚慶當國，僚議有言：「作事無漸，恐有後患。」浚慶不聽，議者多之。
○宋麟壽爲人，忠厚誠篤。幼年喪母，任情過哀，所伏苫席，因淚成腐。燕棲廬幕，雛皆白色，人謂孝感。仁廟初，立朝謇諤，有重名，士林倚賴。麟壽無經濟才，虛心待人，銳於治化，不量時勢，欲做三代事業，群姦側目，卒陷大禍。初以浮薄之魁，削黜鄕里，壁書之獄，尹元衡誣以首倡擇賢之說，而賜死。李芑謂人曰：「宋麟壽豈不是善人？但行大事，不可拘小仁。比如作堂，欲開基築址，則其地面，雖有好花卉，不得不芟治也。」
○命盧守愼、柳希春、金鸞祥、柳堪、李元祿等復官。皆乙巳以後得罪之人也。守愼素以文行致重名，姦黨忌之，誣以浮薄，竄珍島。在謫中，學問不廢，與金鸞祥，俱有淸名。至是，拜弘文館校理。柳希春博學强記，同時被罪。希春謫鍾城；鸞祥謫南海，在謫凡二十年，而復官。柳堪、李元祿，皆以吏曹郞官，坐讒構被謫。至是，堪爲舍人尋卒。李元祿爲判校，俄陞工曹參議，病廢不用。
○大臣請遵舊制，復常膳，上不聽。三公率百官，堅請乃允。又命百官開素，皆遵舊制也。時，上頻御經筵，辨問甚詳，講官淺學者，皆憚於入侍。朴淳入侍，出語人曰：「瞻上玉容，眞英主也。」奇大升每入侍而退，歎曰：「好學樂善，眞聖主也。」至於感泣。先是，未卒哭，御經筵，只臨文讀之，無質問之語，群臣頗疑闕略。卒哭後始反覆辨論，蓋上欲存諒闇之禮而然也。
○復以李滉兼同知經筵春秋館事，下旨促召，滉上疏辭職，乞致仕。
○以奇大升爲司憲府執義。大升入侍經筵啓曰：「天下事，不可無是非。是非分明，然後人心服，而政事順矣。中宗大王勵精圖治，登庸賢士，士亦樂爲之用，以唐、虞、三代之治，爲可復致。當時趙光祖，善人也。取重士林，小人之徒，欲行讒間，適光祖等，論靖國功臣濫錄者，南袞、沈貞等，以此謂：『光祖收拾人心，圖爲不軌。』或置之死，或黜或竄。中廟末年，始知其實，或宥或用。而先王初年，士林有學行者，小人媒孽以爲：『倡起己卯之習。』初論以浮薄，竟律以亂逆，李彦迪、宋麟壽、盧守愼、丁熿、柳希春等是也。先王沖年，豈能知之？乙巳後，更無有言是非者矣。高麗末，鄭夢周始爲程、周之學，入我朝，傳習夢周者，金宗直也。金宏弼，宗直弟子也。成廟賢之，擢爲佐郞，而燕山朝亦被謫死，中廟初贈職右議政。光祖又宏弼弟子也。有篤學功夫，欲回世道，塞利源，不遂而死。李彦迪學行，亦近代所無，其遺書之藏于家者，宜搜訪表章。而彦迪與光祖，竝追贈其職，則是非可明，而人心興起矣。李滉自少力學，當初見善人受罪，故退歸矣。欲用賢人，則先須使是非分明也。」上從之，命取進李彦迪遺書。初，彦迪在謫中，取《易經》進德修業之義，衍爲八條。一曰明道理、二曰立大本、三曰體天德、四曰法往聖、五曰廣聰明，六曰施仁政、七曰順天心、八曰致中和，欲爲聖政之助，而以時義之不可，而不敢進。至是，其庶子全仁上疏呈進。上下旨奬諭，卽復彦迪官爵，下敎曰：「李彦迪非特無罪，實有學行。近代獨有著述，學本程、朱，故所言皆道理。欲以示諸天使，遺書在其家者，搜訪得出，使後學矜式。」彦迪所著有《求仁錄》、《九經衍義》、文集行世。
○是日，奇大升移拜弘文館典翰兼藝文館應敎。上講《禮記》。奇大升入侍啓曰：「古之聖人，以禮爲重，後世不明於禮，率情而行，事多苟且。自上方在私喪，入承大統，則大統爲重。而初喪未葬，大臣啓請行祭私親，不知禮之當然也。國君初喪則宗廟之祭，亦且廢焉，況於私親乎？臣在外聞之，今始啓達。旣往無及，將來可及也。且祭文，亦不考禮。稱伯父者，雖援濮王故事程子之論而爲之，其實則有大不同焉。彼謂皇伯父者，皇帝之伯父也。後世之以皇考皇妣，書于神主者，以皇字有大字義，故尊之也。上自天子，下至庶人，莫不通用，至元時，嫌避皇字，以顯字通用。今用皇字爲祭文，則誤矣。祭文又稱孤姪，以《家禮》見之，當稱姪孤。而以文字之難，今稱孤姪，此一字亦關輕重。孔子曰：『必也正名乎！』宜令禮官，更爲講究。」又言：「禮學不明，儀文亦缺。今於喪祭，只用《家禮》一書，而知之者亦鮮。《禮記》乃漢儒掇拾於灰燼之餘，或有傅會處。《儀禮》乃周公所著，此，本經也。朱子晩年，專意禮書，作《儀禮經傳通解》，未終而卒。門人黃幹續之，合四十餘卷，明白會通。此冊今在弘文館，宜令書館，刊印行布，以便學禮者參考取法。」其後《通解》書，刊行于世。
○尹春年卒。春年爲人輕浮，自喜聚徒，講說詩文，以師道自處，所談皆佛老緖餘。其言曰：「聖人無他，只是合天心者耳。」不論義理，而以成事爲合天心。好談妖誕俚俗之傳，推尊金時習，比之孔子。妖僧普雨嘗質業，春年大賞之以爲：「雨因禪悟心，知止而未及於定性。」其詭誕，多類此。以尹元衡族子，附托元衡，驟至大官。元衡之搆殺元老，實春年上疏啓之也。然，春年不喜酒色、財賂，人以是稱之。爲大憲，頗操法按劾；爲六卿，多所改革，謂之行道。元衡敗，春年亦坐貶，歸鄕里，發病以死。或謂：「春年家晩有妖異，仍感疾狂惑，夜於密室，自爲巫覡，鼓舞祠神，以至於死。」蓋亦好怪爲祟也。
○沈銓有罪削職。銓，達源之子也。少有才望，官至觀察使，有椒親之勢，貪鄙罔利。嘗曰：「我有十女，不貪何爲？」至是，兩司論劾見黜，民多攘臂唾罵者。
○以閔箕爲議政府右議政。左議政李蓂以年老辭位，遞爲領中樞府事。權轍陞左議政，箕拜右議政。箕少有儒名，及立朝，浮沈取容，無所建明，但以好善，見重於時。時，洪暹、吳謙爲貳相，皆非時望，故箕越次拜相。〈明廟末，繼嗣未定，箕憂之，以《大學衍義》論儲嗣卷付標，送于沈義謙，使以此進于王妃，早定大計矣。及上卽位，人以此推箕，故時望特重云。〉
○金明胤有罪，削奪官爵。時，三司論明胤，上以：「明胤年老，事在已往。」久不許。奇大升入侍經筵啓曰：「明胤反覆無狀，鳳城之死，由於明胤，不可留於朝廷也。」上納之。明胤少有善名，以賢良薦，擢己卯科。及薦科之罷，復從擧業，入場登第。急於進取，不恤人之是非。乙巳之難，希權奸旨，誣啓：「尹任欲推戴鳳城君岏、桂林君瑠，窺覦大位。」以致巨禍彌天。明廟末，群奸勢衰，明胤乃於經席啓曰：「乙巳餘黨多冤枉，請稍伸雪。」及請以曹植、李恒等爲臺諫，士林憤其壟斷。至是削職，猶以得保首領爲未快。仁宗初年，臺諫啓雪己卯之冤，其啓辭有曰：「己卯士類，無非正直之人。」白仁傑請抹其辭曰：「君上不可以一毫欺也。己卯固多賢士，豈如薦科罷後，負冊袱入場屋者，亦正直之人乎？」蓋指明胤也。仁傑嘗面斥明胤曰：「君是千百億化身。」人以爲的論。
○特召李滉，拜知中樞府事，繼以敎書，諭旨，辭不至。承旨許曄白上曰：「自古帝王，得賢師爲學，然後王業可興。李滉累辭病，上若致敬盡禮，欲以爲師，則可至矣。」上從之。許曄又啓：「士人朴泂以《小學》爲敎，學徒常數百人。前者薦補童蒙敎官，以不就考試見罷。請依前朝李仲虎、張崙例，畀以祿秩。」從之。泂以庶孽，不通仕路，居家以經書，敎誨初學之徒，程科精嚴，士大夫子弟，無不出其門，朝士亦多從學者。泂律己以禮，盧守愼、許曄皆與之友。
○召處士曺植、成運，前郡守李恒等，皆不至。植於明廟之末，累被徵召，丙寅始造朝，拜尙衣判官，嘗一登對，卽辭歸。恒同時被召入對，陳進學、致治之方，除林川郡守，赴任一年，棄歸。至是，朝臣交薦之，皆下書特召。〈植居三嘉，運居報恩，恒居泰仁。〉
○上御經筵，講《大學》。奇大升入侍。上因論古帝王政治優劣，問曰：「堯、舜、湯、武，皆得賢臣，共成至治。三代以下，雖有濟世安民之賢，而不樂仕宦，以道自守，是皆不得其時而然耶？雖遇其時，亦有不仕者，何也？」大升曰：「明德、新民、體用之學也。若眞儒則豈獨善其身乎？一偏之士，則或有長往山林者矣。」仍歷陳程、朱諸賢進退之節與時君離合之機，以及我國祖宗朝賢人、君子立朝遭讒之事，上然之。又言：「自上留意求賢，臣民之福也。頃日李滉、李恒、曺植，皆被特旨，此繼述先志，甚盛擧也。第三人年皆七十，日氣方寒，若登途得病，則恐顚仆道路。待賢士，當從容寬假，不宜驅迫使之，觀日候上來爲便。」李俊民因言：「賢者信任無疑之論，固至矣。當今之人，豈能一如古人乎？觀其人而灼知其君子，然後用之可也。」大升曰：「微臣固無知識，有難仰達。然以大槪觀之，則李滉則地位甚高，祖述程、朱，其論述近於程、朱，我國近代所稀有也。其性恬退，不樂仕宦，聞其居鄕甚貧苦。李恒則少時好俠業武，悔悟爲學，做得工夫，其勇與古人無異，德器亦成，見之儼然。但晩而知學，學問不能該通。曹植則氣節磊落，壁立千仞，可以廉頑立懦，而學問則不循規矩。成運亦遺佚之士也。年過七十，臣未知其學如何，大抵恬淡自守人也。一時賢士，人品亦不一，而李滉當爲最。自上召數人等，欲致三代之治，則彼豈敢以伊、周自任乎？必以學問未至爲嫌。接待過厚則亦恐不敢當也。待其上來，接見則必有所言。信任則所當專一，接待則當有斟酌。一時厚待，而不能繼之，則讒間之所由生也。且必聖學高明然後，政事得失、人物賢否，可以知之矣。」上然之。
○大升又於經筵。極言己酉獄事之冤濫，而至今在竄配者猶多，又：「丙辰年間，湖南人安瑞順上疏，言宋麟壽非罪竄死，尹元衡、李芑等惡之，酷刑殺之。辭連鄭綸者，皆斬不待時，籍沒家産，妻子爲孥。其時寫疏人，今尙流配遠方，宜皆沛宥，此聖世事也。前者慈敎，欲待聖學高明，然後改之；自上亦以事在先朝，難之。此乃先王欲改，而未及施者也。當此繼述之日，以無辜被禍者，雖遲一日，亦可惜也。況方召草野賢士，而此一事，有未盡昭雪，則恐無以觀聽而興起也。」上然之。未幾，皆得疏釋。
○上，下諭李滉等，使待日暖，從容上來，從大升之言也。
○曺植再辭不至。且請以救急二字，獻爲興邦一言，以代獻身。又「方今邦本分崩，百弊斯極，所宜大小汲汲，如救焚拯溺，罔或支持，而徒事虛名論篤是與，名不足以救實，猶畫餠之不足以救飢。請以緩急虛實，分揀處置。」是時，主上方向儒學，諸賢滿朝，論說性理，而朝綱不振，邦本日蹙，故植有此說。
○以辛應時爲弘文館校理。上，一日講罷，謂諸臣曰：「《皇明通紀》，甚是好書。」應時對曰：「殿下何從得見此書耶？筵中所講書外，願一切勿觀。況《通紀》末卷，所論不正，士子猶不屑觀，況人主乎？」蓋指興獻追崇事也。
○以尹根壽爲副應敎，鄭澈爲弘文館副修撰。
○以盧禛爲全州府尹。禛事母至孝，自明廟朝，累除淸顯，皆懇辭退歸，或乞補外。及守全州，淸愼愛民，勤於政務，不以老爲懈，州人皆有去後思。
○領議政李浚慶於經筵白上曰：「主上新服厥命，此，億兆傾心之日也。凡所施爲，一切不可放過。人主一語一默、一動一靜，莫不係於國家興亡，不可以一動靜、一語默之微，而有所自逸。人心之難制，莫甚於慾。匹夫不是無慾，而或畏法有制；或所遇不豐，不甚爲慾所使。然猶有喪身亡家者，唯其難制故也。至於人君，則所交於前者，莫非豐亨豫大之事，而無法制之可畏，故雖明，易溺；雖安，易危，唯慾易放故也。自古人君，以慾致亂者多矣。當此卽位之初，願先以此爲戒，以爲保宗社、保生民之第一本焉。況直言者，國家元氣，不可一日無也。言雖合道，以逆于心，而怒其人，則治亂之所由分也。又必親近儒臣，誠心講學，先正本原之地，可以爲措事出治之本矣。」上動容聽納。

[book_title]元年
（戊辰）元年大明隆慶二年
春正月
1月1日
○朔辛亥，知中樞府事李滉上疏自劾，申乞致仕，疏略曰：
臣聞，古之帝王，莫不以尊賢任士爲急務。然其所謂賢士，必皆正得其人，而眞取其實，苟或徒有好賢之志；樂善之誠，而不思知人之爲難；人器之如何，不才、不德之人，謬加之以招延之勤，虛名欺世之士，遽被之以尊賢之儀，則擧枉錯直，而萬民不服；賢愚混淆，而國政日紊。臣在先朝，累被召命之下，其前之三召也，皆官降其品，別無嫌疑，則臣聞命卽行，未嘗有遲疑不進之時矣。惟其後之兩召也，或將陞秩而擬重責；或已陞秩而授重任。臣以區區之危懇，不得不極力辭免。況去年入都，遭變罔極，賤疾遽劇，不能供職，其於匪躬之地，義旣不展，則獨有退身一義，的然明甚。是以，山陵在前，不能留待，率爾徑歸。其亦理極義變，出於迫不得已也，而一時物情，固所咸怪。或以爲好名；或以爲佯病，或比於山禽；或斥爲異端。是則臣爲臣失道，獲罪時賢大矣，更將何道，可以當聖眷，而爲時用乎？伏願寬虞人不至之誅，考先王退人之禮，收還誤下之綸言，申擧致仕之盛典。
疏入，以御札答之曰：
觀卿疏辭，謙讓過矣。卿以累朝舊臣，德行之高；學問之正，雖閭巷之人，孰不知之？予亦聞焉久矣。卿在先朝，累被召赴，至於末年，又至都下，奄遭罔極之變，遽卽旋歸。是必以新政之無道；尊賢之不誠故也。予之悔恨，其可勝言？古之人君雖明聖，必求賢爲師，況予自少，不受嚴師之敎，遽承艱大之業？慈敎亦曰：「予無知識。況在煢疚之中，我何敎導乎？當如李滉則可也。常望卿之上來。」慈意如是之勤，而卿不肯來，無乃未之思乎？當今朝廷，雖多宿德，予之望卿，亦如星斗。卿須不以進退爲嫌，而上來，勉疾留廷，以輔予愚末之質。
○特陞李滉崇政大夫議政府右贊成，下旨促召。上諭大臣曰：「李滉爲軍職，尊賢之道有所未足，可授贊成，更諭上來。」故有是除。滉繼上疏辭，略云：
臣自前年十月，至今年二月之終，凡七被聖旨，皆緣召除之故。臣極知無狀，不足以塞厚望、應明旨。故每一命下，輒露丹悃，狀啓疏陳，乞賜罷免，而誠未上格，兪音尙閟。蓋天下人才之品，有大有小，大者不可以爲小；小者不可以爲大。先王知其然，故爵命之加，各隨其才品，大而處大；小而處小，未嘗踰分而僭受。豈惟君人之用人如此，其臣之進爲世用者，莫不自度其能否，而就之。故曰：「量而後入，不入而後量也。」臣以至愚極陋之資，抱長年沈痼之疾，歸農食力，欲以守素分而免吏議。不意因此，而盜得虛名，致令聖朝，誤恩累加。在臣則方辭本職而退伏，朝命則因其所辭而擢陞，臣又力辭其所陞，而朝復因陞而又陞。以言乎勞績，則無一毫之有著；以言乎職秩，則巍然六卿之列矣。此乃古今天下絶無之事，而爲臣之大愆，俯仰愧慄，無如之何也。今龍飛九五，萬物咸覩，好善樂聖，出於至誠，乃有滯見之臣，猥擧臣名，夸張而論薦之，以誤側席求賢之美意。所以召臣與命臣者，荐沓隆重，皆非臣所敢承當。臣方且陳疏自劾，覬蒙恩免，而其疏未達之頃，又有特陞贊成之命，則視臣曾今乞辭之意，其輕重大小，能堪與否何如也。伏願曲賜矜惻，渙發德音，已曾冒受職秩，雖不敢遽望竝遞，見今新授崇品之秩、貳公之職與兼帶經筵，亟令還收成命，因以前職秩，許其致仕。
上不許，仍命各道監司，水陸一路，輿馬護送，滉又上狀力辭。
○以李鐸爲兵曹判書。
○以盧守愼爲弘文館直提學兼藝文館應敎。盧守愼懇乞歸養父母，上曰：「守愼學行卓異，將共治效，恐未可許歸養。」令大臣議之。李浚慶曰：「聖學日進，經筵不可無此人。令本道監司，敦諭其親來京，可免遠遊之憂，專意勸講。」上從之。
○上御經筵，講論語。奇大升啓曰：「近來公論之發，臺諫不能不力爭，大臣亦從而上達，而自上事事留難，此非開言路之意也。人主若不聽臺諫之言，則非但人不肯言，人心解體，自上亦仍以成習，意以謂，此事何害也則此，大可畏之機也。頃日因金明胤事，兩司連啓，久未得請。故，大臣亦啓之。三代以上，則未能知矣，自漢以後，則大臣建請，人主無不聽從，大臣不合則退之可也。若使在位，則其言不可不從，必如是然後，大臣亦知無不言。自上當重待臺諫，尤當重待大臣。議事之際，十分商量而處之，則無紛撓之患也。國事之弊，要不可一時盡革，當漸次議改。遐遠之地，卽有弊瘼，無由徹聞。今是上卽位元正也，宜倣先朝故事，下旨求言。」上從之。又於晝講入侍啓曰：「人主欲興治化，不但先修一身，當急聚集人材，比之欲作室，當先備材木也。二十年來，士禍慘酷，先輩凋零，後生不務爲學。宜修明學校之政，培養人才。若有能知國家治亂；生民休戚者輩出，則國家舊弊可革，未遑之事可以修擧矣。﻿中廟末年，人材衆多，而不幸士林遭禍，存者無多。二十年在謫中，而有不廢學問者，雖蒙恩立朝，年已耆艾。若循次遷敍，則恐不及大用，亦非用賢之道也。表著之人不次登用爲當。」此指白仁傑、盧守愼、柳希春、金鸞祥而言也。又啓曰：「﻿中廟朝監司使鄕校諸生，講讀《小學》。故，臣爲諸生時，亦因此始知《小學》。自乙卯兵變以後，監司不復以宣化爲意，惟檢閱軍器而已。若以可合師表者，擢授方面，則庶可興學。」上令大臣議行。
○復召曺植，不至，上封事，開陳君德，大抵以明善、誠身爲要，而於終篇有云：「臣前日所達救急之言也，尙未聞天意感動。應以爲，老儒賣直之言，不足以動念也。況此開陳君德，不過爲古人已陳之塗轍，然不由塗轍，更無可適之路矣。」又極言胥吏姦欺之狀曰：「堂堂千乘之國，藉祖宗二百年之業，公卿大夫濟濟，後先相率而歸政於儓隷，此，不可聞於牛耳也。夫以尹元衡之勢，而朝廷克正之，況此狐狸鼠雛腰領，不足以膏齊斧乎？」上答曰：「觀此格言，益知才德之高矣。當留念焉。」
○以金孝元爲正言。孝元登甲子壯元科，文名已著，而困於常調。嘗以刑曹佐郞，求爲黃腸木敬差官于嶺南，徧謁曺植、李滉及其門下諸名士，論學結交，人多稱譽焉。吳健以銓郞赴京，曺植擧孝元託之，健還朝，首開淸望爲持平。臺官欲彈之，大司憲朴應男止之曰：「此佳士，今入臺晩矣。」孝元旣入臺郞，有風聲，未久而爲吏曹佐郞。
二月
2月1日
○朔辛巳，擢拜直提學奇大升爲同副承旨。
○罷吏曹參議姜士弼。士弼素無才德，而爲時輩所推，備歷臺閣，出身未十年，已陞承旨。爲人暗昧，無志操，妄希當路。及拜忠淸道觀察使，乃大失望，怏怏出怨言，縱飮沈酗，不治職事，還朝拜吏曹參議。李浚慶語人曰：「姜士弼不被劾，是，朝無淸議也。」諫官乃論罷之。
○右議政閔箕卒。箕雖爲時論所推，而好聲色、治産業，人或譏之。旣登相位，外爲扶植士論，而內實顧望沮撓，不知者稱爲賢相焉。許曄嘗謁李浚慶，浚慶曰：「今皆以道學，推趙光祖，而朴英、鄭鵬世無知者。」〈英、鵬皆善山人，亦以儒名，非不見重，而比之光祖則下矣。〉曄曰：「不特朴、鄭二人，近日閔箕學行，人亦無知者。」浚慶怪其比擬不倫，曄曰：「閔公居卿相位。故，人不推仰。若居淸涼山〈李滉所居。〉、智異山，〈曺植所居。〉當加尊重，豈止相望而已？」浚慶不以爲然。〈曄自以在朝，故，已不得與曺、李齊名，實自喩也。〉閔箕之判銓也，李珥爲郞，每欲銓選以公，以防請託之路，箕輒戒勿過越生事。珥語人曰：「閔公固賢相，但畏小人，而不畏君子。」人問其故，珥曰：「使閔公得罪於君子，不過不置顯班而已，小人性刻，若相忤則或有滅族之禍，故閔公畏之。」識者以箕爲工於涉世矣。「
○帝使太監張朝、行人歐希稷，來贈大行謚曰恭憲及致祭而還。張朝入王京，求五明馬，稱帝旨也。歐希稷〈新進文官。〉性躁無威儀，事畢，卽發倍程而馳，沿路州郡，多以供帳不及得罪。時，吏曹判書朴淳爲遠接使。〈歐與遠接使唱酬，而詩不成語。張朝多求請，歸裝甚繁。畏歐見之，秘匿輸去。希稷亦有私裝，皆留付義州，使我人追輸，蓋有所憚也。〉
○大妃還政于上。時有日上虹暈之變。大妃謂侍臣曰：「女主爲政，雖使庶事咸熙，而大本不正，他無足觀。況未必盡善乎？日變之作，良由未亡人聽政也。」卽命撤簾。〈前數月，白仁傑以大妃還政之意，言于李浚慶，浚慶曰：「君上大權，不可輕議。姑遲數月，未晩也。」仁傑一日入侍，因說古事，微及還政之意，大妃已納其說矣。〉
三月
3月1日
○朔戊戌，承旨奇大升白上曰：「左贊成李滉，又辭職陳疏，其情實則然矣。自古人君，以禮招賢，賢人不敢當而不來者多矣。前日議者，必欲以高官致之，滉之不安於心，亦宜矣。我國無致仕之風，滉意亦欲致仕。國家待士大夫，當以禮，老病之人，雖許以致仕亦可。臣恐自上未知滉本情，故特白之矣。」
○洪曇爲兵曹判書，李鐸爲吏曹判書，鄭澈爲吏曹佐郞。時承權姦濁亂之政，仕路混雜，鐸奮然欲矯積弊，銓選一主公論，裁抑僥倖，不悅者衆。鄭澈爲郞官，亦力主公道，激揚甄別太峻，鐸皆勉從之。一日謂澈曰：「銓衡宜採衆論，故我於公言，無所拂。然我去此後，勿以我必用君言，望於人。人必有不能容君者。」後果然。
○上命薦遺逸之士。京畿觀察使尹鉉以成渾應命曰：「遺逸之士，今世難得。有成渾者，學問有自得之竗。」云。渾，守琛之子也。早承家庭之訓，行純而不雜；學進而不退，鄕人稱善士。故鉉擧州牧申狀，而上其名。渾之友李珥止之曰：「渾，學者也。暴得善名，恥也。當使之安靜成就。」鉉不聽。
夏四月
4月1日
○朔丁卯，帝遣太監姚臣、李慶，賜封王誥降勑，賜彩幣。
○上御經筵。奇大升入侍啓曰：「方今上意欲圖治；下情欲補治，此機會甚難得也。國家積弊已久，今若一一欲改之，則必有妨礙處，欲舍之，則兪深而難捄，當酌其輕重，次第而行之。古人論治，以定大綱爲主。程子曰：『欲爲治者，必先立志，求賢責任。』如欲致太平，則當以三代聖王爲師法，常以爲：『一國民生，以至昆蟲、草木，皆仰賴我身，欲使之各得其所。』此人君之立志也。此志旣立，則逸欲不敢生，而天理自明。然九重之內，耳目未廣，而下無奉行之臣，則恩澤不得下究。必得賢而任之勿疑，使引其所知之賢才，布列朝廷，則政事自平』此，求賢也。所謂責任者，得賢而置相位及與六卿之長，而倚重之謂也。祖宗朝六卿長官，事多自決，然後上達，而今則每以擅斷得罪爲懼，凡事必稟上旨，上勞而下逸，此非古法也。昔爲兵判者，四五年乃遞，故武臣賢否、兵事首末，皆得詳之。近則吏兵判，過一年卽辭遞。戶判則十餘年不改，故國計多少；年運豐凶，皆詳知酌處，而爲之低昻，國之用度，視如一家用財矣。近則或五六朔卽遞』以此，官府之物耗竊居半。古則不如是矣。請以立志、求賢、責任三事，常加體念。」
○以洪暹爲右議政。暹有文名，而無才局。是時，輿望屬于李滉，而滉不至，乃以暹卜相，非士望也。
五月
5月1日
○朔庚戌，命遞李滉左贊成，移授判中樞府事，下旨促召，滉旣力辭新命，朝廷知不可强起。有於經席，請授閑官，以至誠召之，則宜無不至，乃有是命。下旨曰：「予以眇躬，生長民間，入承大統。臨御以來，罔知攸措，思聚賢德之士，以輔不逮。卿雅性沖澹，存履純明，居閑守靜，潛心儒者之學。蓋亦眞積力久，其於義理、性命之奧；格致、誠正之要，必有脫然釋悟，而超然造詣者。置之經席觀儀度，而聽議論，足以去予之昏愚；長予之心智，而累次徵召，皆出至誠，而竟無起意，予甚缺然。頃授卿以左贊成之職者，乃予慕卿之深；望卿之重，而實循乎僉議之公也。卿反以此爲嫌，辭退尤力，是予所以褒卿者，適足以沮卿。已命遞改，卿復何嫌？卿其念之，不可安安而居；遲遲而來也。」滉乃承命就召，在途連狀，請竝改正崇政加階，不許。
○平安道節度使金秀文，襲胡于西海坪，焚其聚落。西海坪，本我地，絶遠不能守。恐胡人來居滋蔓，故有時領兵驅逐，不從則擊之。土地肥饒，宜菜穀，故胡人抵禁竊居，驅而復還。自江界入其地，逕路甚狹，僅容一足，上有絶壁；下有深川，名曰虛空橋。乙丑年，金德龍爲節度使，遣虞候奉昕等，覘伺逐捕，胡人覺之，伏兵橋旁，下石皷噪，我軍驚散，頗損國威，德龍坐罷。至是，朝議欲報其恥，以秀文爲節度使。秀文宿將，有威望，銳意勦滅，部分諸將，潛師夜行，掩胡不意，未曉至西海坪。將四面合攻，衛將張弼武性躁，未合圍，而遽吹角，胡人覺而大呼曰：「高麗兵至矣。」壯者乘暗皆遁去。我軍盡燒其村落，老稚女子皆死。秀文奏捷得賞，階正憲。後，秀文聞壯胡皆逃，乃愧懼，疽發背而卒。
○洪仁慶以父喪去位。仁慶與李文馨，皆有時名，而仁慶頗使氣熖，且以不廉聞。聞文馨言其疵，大銜之，亦掇文馨之過，遂成嫌隙。朝紳多兩人之友，各與其所親，頗有朋黨之漸，識者憂之。大臣右文馨，故，仁慶不得意，以大司諫，謝病解職。至是遭父喪，朋黨之說乃息。
○以盧守愼爲副提學，金鸞祥爲直提學，閔起文爲典翰，柳希春爲應敎，李湛爲副應敎，皆乙巳以後被罪人也。未幾，皆陞堂上。
○以李珥爲弘文館校理。珥上疏，有曰：
臣髫年求道，學未知方，泛濫諸家，罔有底定。生丁不辰，早喪慈母，以妄塞悲，遂耽釋敎，因昧本心，走入深山，從事禪門，迨周一年。賴天之靈，一朝覺悟，纍然歸家，慙憤求死。自古中釋氏之毒，未有如臣之特深者。當是時，自分爲世所棄，便欲躬耕讀書，以送天年。臣父惜臣雕蟲末技，强令求名，遂作擧人，應擧不輟。區區之意，只求升斗之祿，以救飢寒耳。豈期好官倘來，謬恩橫被？歷職郞署，出入華省，自顧初心，不寒亦慄。請命解臣職，退之畎畝，勉力爲學，以修舊慝。
上答曰：「自古豪傑之士，未免佛氏所陷溺。不可以昔日耽釋之小失，輕遞論思重任。且悔過自新，其意可嘉。宜勿辭。」
六月
6月1日
○朔己卯，別試文科取鄭熙績等三十三人。卽位頒慶取人，例也。
秋七月
7月1日
○朔戊申，判中樞府事李滉，承命入京。滉以赴召稽延，詣闕待罪。上答曰：「今予得卿，實國家之福也。」滉之來，姑以仰答恩命，而無久住之計矣。
○上御思政殿，召對李滉。滉又力辭崇品新秩，不許。
○帝遣翰林檢討成憲、兵科給事中王璽，頒立皇太子詔，以吏曹判書朴淳爲遠接使。
○白仁傑謝病歸鄕。〈坡州〉仁傑志氣不群，喜於敢言。時，奇大升、沈義謙，方有時望。仁傑語人曰：「奇大升，果於自信，必誤國事。義謙，以外戚，安可預政？今之士類，大抵與義謙相善，外戚之權，不可太盛。」聞其言者，疑仁傑有攻擊之意。於是，士類譁言仁傑爲嫉善，仁傑乃棄官還鄕。或問：「仁傑何以退歸。」仁傑言：「吾學術不足，雖進不能有爲。」云。
八月
8月1日
○朔戊寅，以李滉兼弘文館藝文館大提學。時，朴淳爲大提學，滉爲提學。淳辭曰：「高年碩儒，乃處次官，而臣以後進初學，不合冒居其右。請以相換。」故，有是命。滉復力辭，得遞。
○李滉上疏陳六條。上親札批答曰：
卿之道德，質之古人，亦鮮其倫。凡此六條，眞千古之格言；乃當今之急務。予雖眇末，敢不服膺？
其疏：
一曰、重繼統，以全仁孝。主上以王室至親，入承大統，凡所以繼志、述事者，莫非出於至誠，其於仁孝之道，不患其不致隆也。然心難持於盤水；善莫保於風燭。異時，耳目之蒙蔽雜陳；愛憎之妖惑竝進，日久月深，事玩情狃，所以承宗廟、奉長樂者，動有違慢。馴致於殺其所當隆，隆其所當殺，安保其必無乎？此，古來入繼之君，所以多得罪於彝敎，而今日之所宜戒者也。二曰、杜讒間，以親兩宮。孝慈之道，出於天性，其倫至重；其情最切，宜無有不盡者。而或至於孝道有缺；慈天亦虧，恒人固有不免。而帝王之家，此患尤多，其故何哉？昵侍左右，便嬖給事者，無非宦侍與婦人也。此輩之性，例多陰邪狡獪，挾奸懷私，喜亂樂禍。情狀萬端，一或傾耳而聽信，則自陷於不孝，而陷親於不慈必矣。又今日殿下之事親，所謂以義而隆恩；以變而處常，實小人、女子之所伺隙而造釁者也。況宮闈之間，宿奸老蠱，猶未盡祛，不但如羸豕之躑躅焉。伏願殿下，監《大易》家人之義；法《小學》明倫之訓，嚴於自治，而謹於正家；篤於事親，而盡於子職，使左右近習之人，洞然皆知兩宮至情，而讒間無以得行於其間，則自然無陰邪間亂之患，而孝道無闕。又推此心，以致孝敬於恭懿殿，道隆繼繼，仁至義盡，而三宮懽洽，萬福畢臻矣。三曰、敦聖學，以立治本。帝王之學；心法之要，淵源於大舜之命禹。其言曰：『人心惟危，道心惟微，惟精惟一，允執厥中。』然，舜之此言，但道其危微，而不及其危微之故；但敎以精一，而不示其精一之法。後之人雖欲據此，而眞知實踐乎道，殆亦難矣。其後列聖相承，至孔氏而其法大備，《大學》之格致、誠正，中庸之明善、誠身是也。臣請先以致知一事言之。自吾之性情、形色，日用彝倫之近，以至於天地萬物，古今事變之多，莫不有至實之理；至當之則存焉，卽所謂天然自有之中也。故學之不可以不博；問之不可以不審；思之不可以不愼；辨之不可以不明。四者致知之目也，而四者之中，愼思爲尤重。殿下旣已啓其始，而發其端矣。臣請因其積累之功，至於歲月之久，功力之深，而一朝有豁然貫通處，則始知所謂體用一源，顯微無間者，眞是其然，而不迷於危微；不眩於精一，而中可執，此之謂眞知也。臣請復以力行之事言之。誠意必審於幾微，而無一毫之不實；正心必察於動靜，而無一事之不正，修身則勿陷於一辟；齊家則毋狃於一偏，戒懼而謹獨；强志而不息。數者，力行之目也。願殿下，隨時隨處，念念提撕；件件兢業，萬累衆欲，灑滌於靈臺；五常百行，磨礱乎至善。食息酬酢，而涵泳乎義理；懲窒遷改，而懋勉乎誠一，廣大高明，不離於禮法，參贊經綸，皆原於屋漏。如是積眞之多，歷時之久，自然義精仁熟，欲罷不能，而忽不知其入於聖賢中和之域矣。四曰、明道術，以正人心。唐、虞、三代之盛，道術大明，無他岐之惑。故人心得正，而治化易洽也。周衰以後，道術不明，而邪慝竝興。故人心不正，治之而不治；化之而難化也。何謂道術？出於天命，而行於彝倫，天下古今所共由之路也。故臣愚必以明道術，以正人心，爲新政之獻焉。然，其明之之事，亦當有本末、先後、緩急之施，本乎人君躬行，心得之餘，而行乎民生日用彝倫之敎者，本也。本在所先而急；末在所後而緩也。臣伏見東方異端之害，佛氏爲甚。老、莊之虛誕，或有耽尙，而侮聖蔑禮之風，間作管、商之術業，幸無傳述，而計功謀利之弊猶痼，鄕愿亂德之習，濫觴於末流之媚世，俗學迷方之患，燎原於擧子之逐名。而況名途宦路，乘機抵巇，反側欺負之徒，亦安可謂盡無也？以此觀之，今之人心不正甚矣。設若不幸而主上向道之心，少不如初，則凡此數等之人，必有雜然竝進，百端攻鑽，一爲所中，便與之俱化於彼矣。伏願殿下，執志如金石，貫終始而無渝，明道如日月，廓氛陰而罔干，常久不已，則待興之士、自新之民，皆升於大猷，向之群邪雜慝，亦將受變於神化之不暇矣。五曰、推腹心，以通耳目。人主者一國之元首，而大臣腹心也；臺諫耳目也。三者相待而相成。古之人君有不信任大臣，不聽用臺諫者，譬如人自決其心腹；自塗其耳目，固無元首獨成人之理。其或有信任大臣，而不由其道，其求之也，不求其能匡濟輔弼之賢，而唯求其阿諛順旨者，以謀遂其私，所得非奸邪亂政之人，則必兇賊擅權之夫。君以此人爲濟欲之腹心；臣以此君爲濟欲之元首，上下相蒙，締結牢固，人莫能間，忠賢盡逐，國內空虛，而耳目之司，皆爲當路之私人矣。所謂耳目者，非元首之耳目也，乃當路之耳目也。於是，憑耳目，而鼓勢煽焰，以黨助權臣之惡；由腹心，而積戾稔禍，以畜成暗主之慝。侈然自以爲各得所欲，而不知元首之鴆毒，發於腹心，腹心之蛇蝎，起於耳目也。皋陶之歌曰：「元首叢脞哉，股肱惰哉，萬事墮哉。」言萬事之墮，責在元首也。宋臣王介之言曰：「宰相而承宮禁意向；給舍而奉宰相風旨，朝廷紀綱掃地矣。」言邪逕之爲害也。至呂公弼之諫仁宗則曰：「股肱耳目，必相爲用然後，身安而元首尊。」故臣以爲，不由邪逕，而能相爲用，至善之道也。六曰、誠修省，以承天愛。殿下握符御極，一期于玆，而乾文屢變；時孽竝作，和氣不應，兩麥全耗，水旱之慘，振古所無風雹蝗螟，衆異畢見。此乃天心仁愛殿下之深，而威警殿下之至也。伏願殿下，推事親之心，以盡事天之道，無事而亦修省；無時而不恐懼。聖躬雖未有過失，而心術隱微之間，疵病山積，不可以不淨盡。宮禁雖本有家法，而戚屬幽陰之類，納謁霧集，不可以不過防。聽諫雖如轉圜之美，有時乎以私而牢拒，在所當改。樂善雖如好色之誠，或至於以虛而强求，在所當審。爵賞毋濫，使無功者倖得，而有功者解體；赦宥毋數，使爲惡者獲免，而爲善者受害。尙節義，礪廉恥、以壯名敎之防衛者，不可疏；崇儉約、禁奢侈，以裕公私之財力者，不可緩。祖宗之成憲舊章，積久而生弊者，不可不稍變通。然或竝與其良法美意，而一切紛更之，必致大患。縉紳之嫉正忌異，伺釁而生事者，固不可不預鎭靜。然或自乖於賢儔善類，而互相排擊之，必見反傷。專倚於守舊循常之臣，則有妨於奮興至治；偏任於新進喜事之人，則亦至於挑生亂階。抑京外胥僕，狼噬納使，而猶不足，盜空府庫；鎭浦帥將，虎呑軍卒，而猶不饜，毒遍隣族。饑荒已劇，而賑救無策，恐群盜之大起；邊圉卒虛，而南北有釁，慮小醜之猝入。凡若此類，臣不敢枚擧。惟殿下深知天所以仁愛己者，不徒然也，內而自反於身心者，一於敬，而無作輟；外而修行於改治者，一於誠，而無假飾。不然，臣恐否泰相極，禍亂相承，數百年昇平之末，國事之可憂，將日倍於今時之弊，而天心之仁愛殿下者，反爲殿下之自棄也。
○以前府使李楨爲弘文館副提學。楨辭以疾，上疏勸戒甚切。有曰：
人心之操舍無常；事物之幾端甚微，今日之淸明，雖可恃，而後日之持守，尤可慮。
○柳希春爲司憲府執義。
○以洪聖民爲司諫院正言。
○時議行軍籍。李滉於經筵，進箚言：
纔經山陵，又經天使，蒐兵擾民，非其時也。請姑停，以俟年稔。上從之。臺諫方論老宮人石氏，自先朝有干政之迹，請黜之。
上不從。滉又箚言：
宮府宜一體，若謂內間，非外廷所知，則甚不可。
因抄錄朱子上孝宗封事中，論宮禁一款以上之。
○上御經筵。李滉入侍，因講《論語》「假我數年，卒以學《易》，則可以無大過矣。」及其註「學《易》則明乎吉凶消長之理；進退存亡之道。」仍推衍其義，進啓曰：「姑以乾卦言之，上九，位已亢極，故貴而無位；高而無民，有亢龍有悔之象。人君若以崇高自處，簡賢自聖，獨知馭世，無下下之意，則應此象，而有窮之災。人君知此，則可以無大過矣。」翌日又別爲箚記以進，上曰：「警戒之言，予當日以爲戒。」時，上傾嚮滉甚切。在經筵，隨事陳戒，臺諫之啓，或不從者，皆右之，上無不從之。而滉每以老病，曠職乞退，士大夫以其去留，卜世道汚隆。
○以李滉兼實錄廳堂上。時，修《明廟實錄》，總裁官洪暹薦也。
○上御夕講。李滉入侍，上問曰：「頃者朝議，欲追贈趙光祖，其人學問行事何如？」滉對曰：「光祖天稟秀異，居家孝友，早有志於性理之學。﻿中廟求治如渴，光祖自以爲不世之遇，與金淨、金湜、奇遵、韓忠等，協力同心，大有更張，設立法條，以小學爲敎人之方，且欲擧行《呂氏鄕約》，四方風動，若久不廢，治道不難行也。但當時士類，急於致治，舊臣之見擯者，失職怏怏，搆成罔極之禍，餘禍蔓延。至今士林之間，有志於學行者則惡之者，輒指爲己卯之類。人心孰不畏禍？士風大汚，名儒不出，職此故也。南袞之罪，可謂上通于天。今日衆論，乃彰善癉惡之擧，必褒贈光祖；追罪南袞，是非可明也。」上從之。
○領議政李浚慶，連疏乞致仕，不許，命賜几杖。故事，大臣受賜几杖，迎恩宴禮務爲豐侈，至求請州郡，以充需費。浚慶略設杯酒，只邀耆舊，謝使命而已。
○柳希春爲議政府舍人。
冬十月
10月1日
○朔丙子，李滉侍晝講，因天變陳戒曰：「孟子言：『存其心，養其性，所以事天也。』事天之道，只在存心、養性。宋張橫渠作《西銘》，說此理甚分明。因事親之道，以明事天之道，推其極則乃聖人地位之事，而下學工夫，亦無不曲盡。知此然後，敬天之道，不待假飾於外，而可做眞實工夫。請講《小學》畢後，先講《西銘》。」從之。
十一月
11月1日
○朔丙午，雷震，又八路地震。
十二月
12月1日
○朔乙亥，李滉進箚上聖學十圖，一，《太極圖》、二，《西銘圖》、三，《小學圖》、四，《大學圖》、五，《白鹿洞規圖》、六，《心統性情圖》、七，《仁說圖》、八，《心學圖》、九，《敬齋箴圖》、十，《夙興夜寐箴圖》。上以爲甚切於爲學，命作屛帖以觀省。時，滉歸意已決，爲此圖以進曰：「吾之報國，止此圖而已。」
○上命醫員楊仁壽，除東班正職，以潛邸幼時，嘗受《史略》故也。臺諫啓請改正，復命長與上護軍祿。兩司又論資級未準請改，不從。奇大升因侍講啓曰：「自上以楊仁壽有句讀之勞，欲賜爵報功，此雖公心，命以東班，則不免爲私意所累。臺諫論其不可，則以西班極職與之，此可謂從諫有其實乎？自上在諒闇中，屈於大義，事有不得施爲者多矣。大事時未擧，而思報微勞，則先後失序矣。此等事，可徐徐行之也。」不省。時，朝廷欲擧伸冤、削勳事，而未遑。故，大升云然。大升又啓：「近來李滉所啓，上或敎之曰：『言聽計從。』至於臺諫、侍從之言雖小，必留難，臣恐滉反不自安。尊賢當自修身始，徒以外貌尊寵之，老病之人，又豈欲苟容於朝乎？」上曰：「此言至當。」上曰：「李滉比之古則何等人耶？予爲此評論，亦未安，而素懷如此。故，言之矣。」大升對曰：「臣迷暗，何以測知？以臣之見，則滉年已七十，所見亦高，而不主張己見，雖年少所論，必商量反覆。其觀書，小無執滯，篤信程、朱，功夫純至。古人則不可知，東方學問之人所著述，臣亦見之，如此人者蓋寡。」又言：「滉稟性恬淡，雖勉膺召命而來，寒苦適意；富貴無心，心欲求退。以無所展布，尋常從仕，死於朝廷之上爲悶，乃其本誠也。」
○時議革防納之弊。奇大升曰：「自古欲改弊法，必知弊源而治之。舍其本而防其末流，則事必難成。當今防納，固爲巨弊。然，此弊因循，迄玆百年。一朝不治根本，而遽卽快革，或他弊橫生，不免仍舊，則國事還爲擾亂，必須詳審，可以萬全。」〈其後卒不能革，而防納之弊，到今益甚。〉 ○上御經筵，問誰可爲六卿者，左右薦鄭大年可擢用。卽除漢城判尹，尋拜戶曹判書。
○擢柳希春爲大司成，鄭大年爲大司憲。
○以盧守愼爲忠淸道觀察使。守愼累乞歸養，上惜之。大臣議令奉親居京，守愼辭以父老病，不能上道，力乞歸養。始除淸州牧使，以便覲省，旋陞忠淸監司。守愼乃就職，上疏勸上立志爲學，以爲出治之本，且進所撰《夙興夜寐箴註解》。上答曰：「卿所上章，實是格言，敢不服膺？且此《夙夜箴》，予前日受學於師傅韓胤明。胤明以此授予曰：『此暗室盧某所解。』予敬而受之。自此始知卿之爲學，出類超群矣。今幸復見，予當以此，常自警焉。」〈未幾，守愼奔父喪歸。〉 ○以金命元爲鍾城府使。命元以持平爲御史，出巡關北，多奏覆弛張，朝廷稱其幹局。會，鍾城缺牧，朝議薦之，有是拜。命元本儒臣，久在近密，忽有外除，人疑有中傷者。
○以金繼輝爲黃海監司。時，洪汝諄麤縱無識，爲世所輕。由刑曹佐郞，爲黃海都事，狎娼嬉、遊自恣，繼輝子弟皆譏笑之。繼輝戒之曰：「京華子弟，氣魄如許，終必不屈於下位。汝曹愼勿忽視以取怨。」其言卒驗。

[book_title]二年
（己巳）二年大明隆慶三年
春正月
1月1日
○朔乙巳，以白仁傑爲大司憲。仁傑旣退，上思其風節，屢下旨召之，仁傑固辭以疾。至是，特命進秩爲憲長，仁傑三辭。上手札答之曰：「君子揚于王庭，致君堯、舜，立準則於後世可也。而梏於一言，遠引而去，豈爲士之道哉？卿忠誠可以貫日月；節義可以凌氷霜，不待人言而知之矣。宜速赴朝勿辭。」仁傑乃拜命。
○以李滉爲吏曹判書，不拜，乞放歸田里，不許。
○判中樞府事李滉，請於文昭殿正太祖東向及昭穆之位，不從。初，世宗倣漢原廟之制，立文昭殿，以奉四親及太祖神主，藏主後寢同堂異室，以西爲上。四時，祫享于前殿，太祖居中南向，高、曾、祖、禰，列於東西，略如昭穆之制。成宗追崇德宗，以睿宗已袝文昭，袝德宗於別殿，號曰延恩。及仁宗薨，明廟卽位，時議以爲：「仁宗袝則世祖當祧，而於明廟親未盡，不祧則過五室，非世宗之意。」乃袝仁宗於延恩。時，李芑、尹元衡等當國，以仁宗爲未踰年之君，凡喪禮有所降殺，故爲此論，以絶仁宗，國人悲憤。至是，大臣李浚慶等，初因衆論，請於明宗入袝時，幷袝仁宗，旣獻議蒙允矣。及奉審本殿，則當加增間架，可以奉安，形勢不便。李浚慶遂更議，仍前不袝，於是，衆議譁然。李滉因考《實錄》、儀軌，詣闕上箚及廟圖曰：
文昭殿卽漢原廟，其爲制則後寢五間，以奉高、曾、祖、禰與太祖五位之神主，前殿三間，大祭則合享于此，太祖居北南向，昭二位在東西向；穆二位在西東向，此，當初所定之制也。而其間有兄弟繼立，則有同昭穆共一位之法，見於《五禮儀》、《宗廟圖說》，然不可以同一室竝一座。故當依賀循七室加一之議、《宋史》同位異座之文，如仁、明兩廟，同昭穆也。仁宗袝時，世祖於明宗，亦爲高祖不祧，故室與位數，自至於加一爲六矣。然則當於本寢本殿內，議置變禮之宜可，而安得曲生異議，別入他廟乎？人神鬱抑，二十有餘歲，況彼時明廟聖旨有曰：「仁宗後日，自當袝入。」見於《承政院日記》乎？今聖上繼述，已兪同祔之請，可以正典禮之失，慰神人之望。然，其同袝之際，節目之詳，必須熟講而處之。且以後寢室數言之，則世祖於今親盡，當祧而虛其室，睿宗進居于此，其下以次而陞，仁宗袝第五室，則又有明宗一位，如前成六，而無室可入。故，今擬就其東偏，依宗廟增室故事，別立一間，以奉明宗神位，正合古人不以室數，限王數之義。至於前殿三間，專爲合享諸位而設，其制南北短而隘；東西長而闊。從前設位，自北而南，恰設五位外，更無餘地，今加一位，實爲難處。若以此爲患，欲更制大作，以展其地，則拆開殿屋，事甚非輕，鉅材難得，功役不易，袝廟之前，恐未及成也。臣伏聞，古之祫享，皆太祖東享，以南北分左右，昭穆之列，自西以東，此，萬世所當法也。今玆南面之位隘礙，難行如此，不如因時處宜，以古祫之制，通今祫之礙，擧而行之，無一不可。臣旣爲殿圖於前，以見南向難行之故，繼以朱子周祫九圖、宋祫一圖，以明祫必東向之意，終復爲殿圖，以表東向得禮之懿。伏願殿下，按圖據禮，揆以義理，只就殿內，轉北從西，太祖西壁東向，睿宗、中宗在南北向；成宗、仁宗、明宗在北南向，世祖今雖祧出，仍虛其位，而成宗依舊與中宗相對，不敢進居世祖虛位。此朱子祫圖，武王不敢對文王之說也。如是則可免拆屋之撓，而又無地隘難通之患，其於奉先之道，允爲便益。
箚入，卽引見，詳問其說，滉敷對如箚意。命下大臣、禮官議之，皆以爲：「殿內享祀儀貌，不純用古禮，乃世宗孝思無窮，以伸晨夕事生之敬，位置、向背，規制已定。百四十年常行之制，一朝改易，事體未安。」於是，滉議格不行。滉又啓云：「臣非不知原廟爲俗禮，然俗禮之中，有一端難行處，變通而從古禮之懿，以祖宗聰明正直，與天合德之靈，豈不諭其議，以爲非禮，而不安其享乎？」不從。滉連上章乞退，復除左贊成，辭遞，復拜判中樞。
三月
3月1日
○朔乙巳，判中樞府事李滉，謝病歸鄕。滉自陳老病，懇乞還鄕，章累上不已，上引見，再三懇留，滉求退益力。上曰：「卿今歸矣。乃有所欲言者乎？」滉對曰：「古人云：『憂治世，而危明主。』蓋明主有絶人之資，治世無可憂之防，則獨智馭衆，有輕忽群下之心，而驕侈之心生矣。今世雖似治平，南北有釁，生民困悴，不可謂無可憂之防也。聖質高明，群臣才智，不足以滿聖意。故，論議處事之間，不無獨智御世之漸，識者預以爲慮。臣前日所上乾卦『飛龍在天』之上，又有『亢龍有悔』之言。人君過自高亢，不肯與臣下，同心同德，則賢人在下位而無輔，所謂亢龍有悔也。然必學問之功，不廢然後，私意可勝，而此等病痛，當消釋矣。臣前日所進聖學十圖，非臣私見，皆先賢所爲。其功夫則臣所進箚中思字、學字爲要。以此致思焉，則所得益深，而小臣願忠納誨之意也。」上復問所欲言，對曰：「我國士林之禍，起於中葉，廢朝戊午、甲子之禍，不須言矣。中廟朝己卯之禍，賢人、君子皆被大罪。自是，邪正相雜，奸人得志，報復私怨，則必以爲己卯餘習，士林之禍，連續而起。明廟幼沖，權奸得志，一人敗，又一人出，相繼用事，士禍不忍言矣。願以旣往之事，爲將來之戒。自古人君，初政淸明，正人見用，君有過則諫；有失則爭，人主必生厭苦之意。於是，奸人乘隙，而逢迎之。人主之心以爲，若用此人，則吾所欲，無不如意。自此，與小人合，而正人無着手處然後，奸臣得志，無所不至矣。今新政之初，凡所諫諍，皆屈意從之，無大過矣。久而聖心或移，安能保其如今日乎？如此則奸人必勝，而與初政，必大相反矣。唐玄宗開元時，賢臣滿朝，以致太平。而緣玄宗多慾，而李林甫、楊國忠，一意逢迎。由是，君子盡去，而小人獨留，終致天寶之亂。一君之身，而其事如二人者，初與君子合；終與小人合故也。願上，以此爲大戒，保護善類，勿使小人陷之。此，宗社、臣民之福也。臣之所欲戒告，無大於此也。」上曰：「所啓當以爲戒。」又問：「卿於朝臣，無可薦者乎？」對曰：「今日在大臣之位者，皆淸愼，六卿無邪慝之人。至於首相，當危疑之際，不動聲色，而措國勢於泰山之安，誠柱石之臣，所當倚重者，意其無出於此人也。」上又問：學問之士有誰？「對曰：」此難言也。昔有問於程子曰：『門人孰爲有得？』程子曰：『謂之有得，則未易言也。』其時，如游酢、楊時、謝良佐、張繹、李籲、尹焞諸人，不爲不多，而程子不敢輕許之。臣亦豈敢上欺天日，以爲某人有所得乎？如奇大升多見文字，其於理學，所見超詣，乃通儒也。但收斂工夫少耳。「啓訖而退。〈滉之歸也，名士傾都出餞，賦詩敍別。滉和奇大升、朴淳兩詩，留別諸人，有」可憐累代承恩渥，空作區區七往還。「之句。〉上之初卽位，英明穎悟，一國顒望聖德之成就。未幾，流俗之說，日聒于前，上意不能無惑。滉之入朝，每以聖賢之學勉上，上雖寵敬，而無虛懷反躬之實。滉本執謙退，又知道之難行，力辭求退，朝野莫不缺然。執義權德輿上疏，論政院不請留，而徑請引見；又不待許退，而徑請給驛以送，未聞有縶駒之人，而反有給馬之請何也？由是，上不許遞職。
○上遣醫，問盧守愼疾，且賜藥物。守愼居喪疾劇，上遣醫，持藥救療，守愼上疏哀謝。疏末陳戒六條云：
臣前日所陳立志之說，誠能盡誠於此，則其他要務，卽擧而措之耳。臣猶有所憂者，憂殿下所務之如何耳。務討文義訓解，而不務求義理事實；務察政事瑕纇，而不務立治道治法；務攬權柄，而不務合於人心；務循前例，而不務斷以古義；務悅諂諛，而不務愛正直；務喜才藝，而不務重器識，玆六者，皆臣病中之過憂也。
上答曰：「病中陳列，愛君之忠可知矣。予當服膺自省。」
○上旣從大臣之議，仁宗仍袝延恩殿。於是，三司交章攻大臣，至比於乙巳權奸。領議政李浚慶上箚自辨云：
文昭殿之事，物情憤激，皆以仁廟不得入袝爲痛心。明廟將袝，適當機會，物情倍前奮發，臣意亦以爲然，故將物情所同，啓請入袝，旣蒙聖允。而人皆以爲，必須增構然後，可容六位。故又請增修，而言者以爲，不可增加，故又出作隔之計。言者又以爲不可，而欲壞撤四位唐家，通作長家，推移作隔，爲六位之規。臣又恐怖以爲，四位唐家，是亦祖宗遺訓，遽加壞撤，無乃未安乎？平日不曾講究，事到目前，罔知攸處。要考列聖故典，則五室不可加之說，如出一口。臣之老妄以爲，世宗立原廟，以意酌定，不可以常禮求之。臣將是議，與古事而啓之，則同僚以爲：『必招群議。』臣以爲：『主上新承大統，國家典故，皆未諳悉。廟制，國之大事，豈可使上，不知本末，而自下束迫，而爲之乎？不可不啓也。』同僚不得已從之。此是臣主張，非他僚之罪也。臣雖至微至劣，然豈無一毫如人之心乎？其於仁廟入袝，有何慼焉；其於不入袝，有何欣焉？蓋拘於先王之制，而有處置之難故耳。今乃謂爲悖戾，指爲踵惡，臣本愚妄，老而加耗，當此醜詆，非臣而誰哉？自古議禮，名爲聚訟，互相詆訾，至欲相斬者有之，自是常事。臣何敢憚此，而不盡底蘊？又何敢嫌忌衆謗，而少萌怨嫉之念乎？臣之欲守先憲；群議之欲其陞祔，要之意不相悖也。但今者物議沸騰，至於草野，莫不憤發，人心洶洶，無以寧靖，臣實懼焉。乞依初議，俯從群情。
由是，不袝之議遂寢。〈時議以李滉所定爲最；添作間架，同位竝享爲次，仍袝迎恩爲大不可。故從次議而止。至壬辰之亂，文昭殿逐廢不復，以其初非正禮也。〉
夏四月
4月1日
○朔甲戌，上御朝講，講《論語》勿欺而犯章，以雙峰饒氏所註：「人臣自好貨色，而却諫其君好貨色。」之說爲是。翌日奇大升入對曰：「人臣若非聖賢地位，則豈能盡善乎？或欲爲善，而工夫未及，氣質偏滯，有不能焉。然其愛君之心，欲使吾君所爲，盡善而無過，故不得不諫。若以爲，吾身不能，而不諫君過，則是，幾於吾君不能而謂之賊者矣。自上見得似偏，外間聞之，亦甚疑訝矣。」且言「上泛觀雜書，有妨正學。四書小註及《性理大全》所編，與先儒定論，違戾者多。請一度覽過後，專觀大文大註。世宗大王晩年亦如是，請以爲法。」
○大妃欲親謁康陵，臺諫論啓乃止。〈奇大升言：「自古祭，內外備職之禮廢，皇后不復參祭獻。后妃獨上陵行祭，非古制也。」〉
○是月有霜雹之災。命弘文館博考古事以啓，命議獄緩刑。
五月
5月1日
○朔甲辰，慶尙監司啓晋州儒生毁人家斷罪事。先是，晋州故進士河宗岳後妻寡居，以淫行聞於鄕里。處士曺植，偶與門人鄭仁弘、河沆等言其事。仁弘等通于監司，按治起獄，死者數人。植又以其友人李楨，以河妻姻黨，陰庇其事，發書絶交，歷數其罪。河沆等憤其獄事不成，率倡朋徒，破毁河家，監司仍繫囚沆等。弘文館上箚伸救，又以獄不成故，推官被臺劾坐罷者多，朝論亦相左右。上御經筵，問於入侍諸臣，大司憲朴應男等啓：「毁家儒生，便是無賴，非儒生也。若不治罪，恐後日復然。」大臣洪暹亦是其議，事竟不行。嶺南士人，毁家黜鄕之習始此。〈李滉答李楨書問以：「朋儕間仍小事相失不解，爲不可曉。」云。後，其書傳於世，鄭仁弘追咎滉，著書攻斥，終身不已。嶺南分黨之禍，亦始於此矣。〉
○上御文華殿夕講。承旨奇大升啓曰：「朝廷論議，各持所見，不無異同，惟在上分辨擇善而已。頃者文昭殿之議，不得其當，廷臣非不知祖宗故事，而不敢擧論者，以其事有未盡故也。大臣之啓，有謬誤之言，事雖已過，臣不得不陳。世宗毋過五室之敎，乃言其常，而不言變也。安知後世有難處之變，而預爲定論乎？領相以恭靖、文宗之不得入袝爲証，恭靖自以權攝，一時遺敎，降殺禮制；文宗之不得與世祖同祔，乃其時大臣鄭麟趾謬議。麟趾雖稱名相，獻議處置魯山，有口不可道之言，至今人稱其不祥，今，引以爲証，此必未及思之也。臣非敢訾議大臣，以是非不可不白故也。」時朝議，多以此咎大臣，浚慶引疾辭職，不許。〈大升自此忤大臣意，不安於朝矣。〉
○以前府使張弼武爲慶尙兵使，進階嘉善。臺諫請罷職鐫資，上不許。累啓，乃許降資。弼武淸介，爲人所嫉，上特優之。
六月
6月1日
○朔癸酉，上御殿朝講。先是，獻納閔德鳳、正言黃廷式，論龍宮縣監贓汚事，上命下獄究問，竟無實。德鳳因此遞職，大臣李浚慶救解，上不以爲然。至是，奇大升入侍啓：「近來臺諫，風聞言事，不可謂盡無差誤也。風聞之法，出於唐武后之世告密之時，而宋朝優待言官，許以風聞。風聞用之於暴則僞；用之於公則正也。我祖宗朝，亦許風聞按劾，然以風聞論貪汚之人，非盡法正罪，不過罷職而已。若以爲不實而罪之，則怯懦之人，誰敢彈駁？苟有所聞，使之盡言可也。」不省。
○是月太白經天。
○金鎧有罪，削職黜外。鎧以舊臣，持身居官，稍稱廉簡，而爲人剛愎自信，不喜道學之士，見人異於流俗，則必深嫉之。李滉旣退，鎧心不平曰：「景浩此行，所得不少。暫詣京城，手握一品告身，以爲鄕里榮，豈不充然乎？」嘗乞暇下鄕，過全州遇觀察使宋賛，極論儒者之弊，傍若無人。府尹盧禛聞其言，退而脫帽投地曰：「着此烏帽，終不免禍矣。」蓋畏鎧將害士林也。鎧素與洪曇，同志相善。及曇判銓，鎧之族子金繼輝聞之曰：「金判書殆哉！」蓋知曇必引鎧持憲故也。曇果引鎧爲大司憲，鎧大言曰：「當今士類，妄言有爲，不可不抑制也。」蓋指奇大升、李後白等也。乃於經席白上曰：「爲士者，當自飭其躬，而口不言人過失。今之所謂士者，自顧缺然，而妄談是非，詆毁大臣，此風不可長也。己卯年間，朝多浮薄之士，推引同類，排斥異己，趙光祖之得罪，皆由其浮薄之徒釀成之也。頃者追罪南袞，亦未爲當。願聖明，抑制此習。」於是士類疑鎧，欲逐之，或問于李浚慶，浚慶曰：「且止。一金鎧，安能害士林？此非獨鎧意也。若輕發論劾，則爲害滋大矣。」鎧聞士類疑忌，引疾遞職。復以特進官，入侍。啓曰：「臣曾忝大司憲，自前聞，年少輩多雜議，至以領相爲非，臣謂不當如此。故因論說經義，略陳所懷，欲使雜議之人，知而自戢，同寅協恭而已。且己卯之事，則臣意以爲，趙光祖學問，誠不偶然，但信人太過，徒能言者，亦以爲善人，遂倂引用，終致生事。今見其時傳旨有『附己者進之；異己者斥之，之語，想其時人心，不能和平也。」大司諫安自裕謂：「此是小人治君子之常談。」鎧曰：「己卯之人，大綱是矣，豈無所失乎？臣聞，年少輩論議太過，欲防微而啓之矣。臣今得罪於朝議，必不保全，將引身而退。故，畢陳所懷矣。」上曰：「卿意非嫉善，何必自明？」於是，入侍諸臣，合辭非之。持平鄭澈進曰：「金鎧熒惑聖聽，欲嫁禍士林，聖明不可不察。」上勵聲曰：「澈過矣。金鎧何至於此？」澈曰：「雷霆雖嚴，臣言不可不盡。」仍歷數鎧失，鎧慙沮，先拜而出。是日左承旨奇大升、右承旨沈義謙、左副承旨金就文、右副承旨李湛、同副承旨宋賀請對。大升啓曰：「今日朝筵金鎧所言，極其包藏，皆小人惑君之言也。自古小人之攻君子，或稱謗訕朝政或稱凌侮大臣，人主不察，禍由是滋。今雖聖明在上，大臣稱職，然其間豈無是非可否事乎？自上有過擧，猶且力爭，況大臣乎？以此媒孽，謂爲毁大臣，是欲一網打盡之計也。」又言銓曹薦用非人爲臺諫之失，沈義謙等，從而辨白。上曰：「今聞啓辭，非徒以金鎧爲非，將欲動搖朝廷，極爲過越，而可畏也。己卯之事，是非已定，而鎧乃言之非矣。此豈有深意？設有過誤，國之是非，自有臺諫、大臣，而自上自當有處分，承旨請對非矣。」大升謝曰：「上敎如此，不勝惶恐。此由鎧欲動搖朝廷，臣等何敢動搖朝廷乎？」上曰：「以銓曹用人爲非，此殊不可。」大升謝曰：「臣願陳所懷。聖上卽祚，朝廷淸明，前爲物議所棄者，不見容於時。或如小臣者，濫得虛名，蒙恩通顯，經席所言，或見施行。故，特爲人指目久矣。年少輩云者，亦臣身所當者。然，若避嫌不言，則是負聖恩矣。頃日文昭殿之議，發而未定，至延五六朔，爭辨是非，何可已也？奸人乘此機會，捏成虛言，交亂兩間，金鎧所言，實出於此。臣聞，有人訴於大臣謂：『臣大升私言，領相當劾罷，左相當打腮。』此言甚駭愕。若此流言，不務鎭定，而啓於上前謂爲防微，其意可知也。臣亦果有所聞，金鎧將誣搆五六人矣。」上問五六人爲誰，義謙曰：「李鐸、朴淳、奇大升、尹斗壽、尹根壽、鄭澈等云矣。」上問言根所自，義謙等言：「聞於淳、鐸，而鎧之子，亦言之云。」上曰：「鎧以匹夫，安得陷許多人乎？」義謙曰：「彼言若不誣，則鎧必與數三人締結，欲爲南袞、鄭順朋之事矣。」大升言：「鎧本無知識，明廟末年，患心熱，鎧疏言攝養之方。且請委政冡宰，乃指首相元衡。鎧以此，爲時論所棄矣。」上曰：「鎧旣有此言，則以此罪鎧，何不宜？但謂數三人締交，竝指銓曹爲非，則易言也。」大升曰：「締交之說，果易言也，聖敎至矣。銓曹誤薦之失，自上當知之。故，不得不言也。」翌日三司交章，論鎧請削奪官爵，門外黜送，累啓乃允。鎧見啓辭，驚曰：「此啓辭乃以我爲小人也。」憂懣發病，數月而卒。
○是時，上新政圖治甚切。所登庸新進之士，皆宗主李滉，朋游講學，自爲一隊。其論以挽回世道，激濁揚淸爲尙，時人以小己卯目之。尹元衡、李樑黨類，多坐廢不調，怨憾入骨，而舊臣之有名望者，雖自以爲經歷世變，不失操持，而浮沈取容，富貴安佚已久。見新進之人，輕視前輩詆爲流俗，皆懷不平，亦自爲一隊。尹、李之黨，因而助爲流言，交煽兩間，欲朝廷撓亂，幸而乘時逞忿。李浚慶懲己卯之禍，志在裁抑過激，而性素倔强，中立自信，譏評儒者，至比李滉於山禽，頗與後進崖異。金鎧假託承望，欲起鬧端，仍彈擊大升等五六人，以附於浚慶。故，先論己卯人得失，陰斥李滉，以試上意，賴上心堅定，浚慶本無害士類意。故，得無變。李滉聞而益懼，力勸大升退避，舊臣亦皆自安。然自此，形色界限頗別，閭閻指目，號爲老少黨。
○坤方有聲，如風水相激。
○吏曹判書洪曇，辭病免。曇，居家以孝友著聞；立朝以廉簡材局，稱爲名宰相。但嫉學行之士，常語人曰：「眞儒豈出於今世乎？今之自謂學問者，皆僞也。若有眞儒，則吾當尊敬，豈敢瑕疵乎？」明廟朝權奸遞執國命，賄賂成風，仕路混濁。自元衡、通源等，相繼得罪，朝野拭目望治，而銓衡仍踵弊習，以干請除官，及李鐸判銓，務張公道以爲：「初入仕者，若非上舍生，例以門蔭試才，而得補官，若賢者，豈肯屑就乎？」乃使郞僚，選知名之士啓請，被郞薦者，雖不試才，而擬望。於是仕路稍淸，而流俗非之以爲，輕毁舊規。鐸與正郞具鳳齡，被謗而不撓。及曇爲判書，盡反鐸之所爲，與郞官相忤，尤忌士類，思所以逐之。與從兄右相暹、判書宋純意合，先用純爲大憲，欲攻士類，純適坐他事遞，繼用鎧，鎧得罪。曇不自安，辭疾免，暹亦辭疾乞罷，上不許。
○弘文校理李珥，再上疏辭職，且言外祖母有養育恩，年老寡居，在江陵遠鄕，無所依託。乞解官歸養，且俟學進復仕，上不許，命吏曹，令珥破格省覲外祖母，如覲親例。
○明宗大王禫後，不受賀、行慰禮，從李珥之言也。
閏六月
閏6月1日
○朔癸卯，上御晝筵，謂侍臣曰：「頃者筵臣言：『尹元衡當國，無一人直言，偏邦人賦性不厚，不及中國。』此言思之，甚害理也。」奇大升對曰：「此乃憤激之論。但謂我國不及中國，則偏而有弊之言也。方前朝紀綱板蕩之後，我太祖東征北伐，大濟生民，天命人歸，理當主國。然麗氏之臣，欲扶持而不濟，繼之以死者有之，革命後亦有不仕者，一時氣節可見矣。至于我祖宗朝，名士每罹慘禍，而後來者不少懲創，相繼興起。近來，風俗大謬，士夫間有不言自守者，交相贊譽，多占美官。朋儕間雖細小彈駁，亦不敢爲。若有言之者，必曰：『有某事，嫌芥而然。』風俗之誤，一至於此。元衡之世，兩司長官皆其門下，非但於國事不敢可否，元衡稍有意向，必逢迎成之，如妾子許通等事，是也。明宗洞燭凶邪之狀，有厭苦之旨，故人得以論之。不然則豈能去之乎？今之時習，大抵以不言爲貴，臣竊悶焉。」辛應時啓曰：「辛旽擅恣，滿朝靡然，獨有李存吾、鄭樞上疏論之。元衡之時則人主孤立，無一人言者。」上曰：「鄭樞、李存吾非他國人，亦我國人也。不但上疏，至於廷辱辛旽，豈不及中國人乎？此議一偏，故特言之矣。」大升曰：「聖念及此，深知其病，東方萬世之福也。」仍言元衡時事：「元衡。以妾爲妻，明宗一日泛問：『古有以妾爲妻之時乎？』入侍諸臣不能出一言，此，畏禍而不敢也。元衡之爲右相，文定以其非老成難之，元衡又辭退，三司論啓以爲：『賢者不可不在於此位。』臣曾於玉堂，見箚稿矣。」上曰：「其時爲其論者，今尙在朝耶？」對曰：「臣與同僚共觀以爲：『世難則不可仕宦，恐如此遣臭於後世也。』儕輩相與笑之矣。」上不問其人姓名曰：「此，初由一二人承順倡言，而其餘則畏禍而從之。士氣當培養也。」大升又言：「明廟欲使閭巷，常讀《小學》，尹漑從而贊襄。元衡折之曰：『人當爲善於心。己卯年崇尙《小學》，而辛巳年生亂，乙巳年又生亂，此乃亂逆之書也。』尹漑聞之，震慄云。」上曰：「元衡之害我國，不可勝言。此言今始聞之，眞得罪萬世者也。」
秋七月
7月1日
○朔壬申，袝明宗于太廟。上親祭，還宮，受百官賀，大赦。以李彦迪、沈連源配祀廟庭。連源，王大妃祖父也。連源雖無學術，頗知愛士。乙巳之難，欲援連源，以固僞勳之勢，竝錄連源于三等，連源雖不敢辭，心傷善類之士，且慙錄勳，至於涕泣。自嫌門戶太盛，有孫八人，皆名以謙字，義謙、忠謙最著。
○校理李珥進《東湖問答》書。時，湖堂賜暇讀書儒臣，例呈一朔所製詩文，大提學科次勸課。珥在東湖，因朔課，製《東湖問答》數萬言以進，先論古今君臣、國家治亂，以及當今經濟之策，條陳畢備。上深留意，省覽焉。
○李珥侍講，因啓曰：「人君不欲治則已，如欲爲治，必先學問。所謂學問，非特勤御經筵，多讀古書，必格物致知，誠意正心工夫不懈，實有功效然後，乃可謂之學問也。匹夫在家，雖有學問之功，其效不見於世。人君則蘊於心者，發於事其效立見。當今民生困悴，風俗薄惡，紀綱陵夷，士習不正，而殿下臨御數年，未見治效，竊恐格致，誠正之功，有未盡也。若此因循，日益頹敗，國之爲國，未可知也。伏願殿下，奮發大有爲之志，存心道學，講求善政，使民曉然知聖主將興三代之治然後，熟察群臣之臧否，擇其忠君憂國者，與之共事，而不使碌碌無志，只求餔啜者，冒居大位。擧措得宜，人器相稱，則經濟之士，必有出爲世用者，而國事庶可爲也。」領議政李浚慶進曰：「朝廷之上，當守體統。頃日承旨面對非近規，恐壞體統也。假使有可畏之機，自有臺諫及論思從臣，何必承旨面對乎？」珥曰：「此言不是。但問所言如何耳。承旨亦經筵官，請對言事，乃其職也。浚慶之言太執也。今者善政不擧，百度廢弛，若不奮然作新一代之規矩，而徒欲拘常守舊，則安能袪積弊，而大有爲哉？大臣不能引君當道，而惟近規是務，殊非群下所望也。」上皆不答。〈按，我國承旨，初倣漢給事中之職，朝夕侍上，左右出入，奏復政事，皆口陳於上前，不用文字。昇平之久，內外漸隔，承旨、史官，與兩館侍從同體，不復出入禁密，只管文書出納。人主左右，只有婦寺而已，此，前代所無之事。李浚慶至以承旨請對爲非，殊無義理。〉 ○王大妃命會經筵官及修實錄諸史臣于闕庭，賜酒及色紬表裏。
○李珥入侍經筵啓曰：「爲治，先須識時。人君雖欲有爲，若權奸專國、或兵革撓亂，則雖有其志，治務難成。今者幸無權奸及戎馬，此正殿下有爲之秋也。」上曰：「此言則然矣。但戰國擾攘之時，孟子勸齊、梁行王道，則雖有戎馬，亦可行王道也。」珥拜謝曰：「殿下所見，誠卓冠千古矣。但王道之行，在於實功，不在於言語。孟子曰：『一正君而國定。』此最要語也。」
○吏曹判書朴忠元免。忠元仕明廟朝，浮沈取容，馴致六卿，及爲吏判，白仁傑欲劾之，忠元辭疾。
八月
8月1日
○朔壬寅，太白經天，熒惑入輿鬼。時，日月薄蝕，陰雨害稼。領議政李浚慶等以災變辭職，不許。弘文館上箚，請因恐懼之時，奮有爲之志，上例答不省。
○贈儒臣李彦迪謚文元。
○以成運爲尙瑞院判官，召不至。
九月
9月1日
○朔辛未，校理李珥，每因進講，陳達爲學、爲治之說，而上默無一言。珥啓曰：「自古有爲之主，必推誠待賢，酬酢如響。故，上下交孚，而政治成焉。堯、舜之時，不言而信；無爲而化，若無待於言語，而考之古書，則堯、舜與廷臣，都兪吁咈，無言不答。況後世乎？至如我朝，世宗、世祖，與群臣相親，如家人父子。故群臣感恩懷德，竭其死力。今臣累得入侍，每見殿下於群臣之言，略不酬答。夫一家父子、夫婦雖至親，若使父不答子；夫不答妻，則情必阻隔。況君臣名位懸絶者乎？群臣得見上面，只在經筵入侍之臣，預思所奏，晝思夜度，及至上前，怯於天威，言不盡意，十達二三。自上雖虛心酬酢，尙患下情不達，況不言以阻之乎？目今天災時變，臣民惴惴，不知更有何事。殿下當敷求善策，汲汲救時，不宜深拱無所猷爲也。」上曰：「蘊之爲德行然後，乃可發之爲事業。豈可無德行而有事業乎？三代之治，不可猝然遽復也。」珥曰：「殿下此言，固是循本之論。但德行非一朝可辦，而政事不可一日廢也。允德未成之前，將置政事於不問，而任其紊亂乎？三代之治，固不可猝復，若革弊救民，則此豈難行之事乎？但求堯、舜之用心，法堯、舜之善政，則庶幾堯、舜之治矣。」上曰：「古亦有無堯、舜之德，而有堯、舜之治者乎？」珥曰：「程子有言曰：『後王若明《春秋》之義，則雖無舜、禹之德，亦復三代之治。』此其明訓也。德雖不及舜、禹，而奮發大志，信任賢臣，每事取法堯、舜，則舜、禹之治可庶幾也。」上問珥曰：「爾所進《東湖問答》，何以漢文爲自棄乎？其論過矣。」對曰：「文帝固天下之賢君也。臣所謂自棄者，抑有意焉。先儒謂：『若道將一等讓與別人，且做第二等，便是自棄。』文帝以質美之君，當漢道全盛之時，可以復古，而志趣不高，終於雜伯。故臣以爲自棄耳。」上曰：「文帝之不能復古，以經籍遇火，眞儒不作耳。豈是文帝之過乎？」珥曰：「文帝無大志，每好卑論。雖有文獻，亦將如之何哉？人君立志不高者，大抵皆是自棄也。」珥意，蓋有所諷，故上亦嘗以珥，比賈誼。
○時，壼位未建。吳健啓曰：「擇妃當先觀家法。且外戚之患，不可不預防。」上曰：「人君自不賢，故外戚爲患。苟賢矣，外戚安能作威福乎？」珥曰：「殿下之見卓然矣。但人君，不可自恃其賢，而不爲之檢防也。擇妃須見家法之如何。不然則聖女未必得，而後日豈無外戚橫恣之患乎？」上曰：「王莽之女孝平皇后，亦賢明則何必繫於父母乎？」珥曰：「若泛論事理，盡其常變，則上敎當矣。今擇聖配，而不問父母賢否，無乃未可乎？須必咨訪大臣，博採群議，必得家法純正、父母仁賢者然後，乃爲國家之福也。
○以李陽元爲慶尙道觀察使。
○李浚慶侍上，語及乙巳之事曰：「衛社之時，善士或有坐死者。」李珥曰：「大臣之言，何可含糊不明乎？衛社，是僞勳也。其得罪者，皆善士也。仁廟禮陟，中廟嫡子只有明廟，天命人心，豈歸於他人乎？姦人乃敢貪天之功，斬伐士林，以錄僞勳，神人之憤久矣。當此新政，削勳正名，以定國是，不可緩也。」浚慶曰：「此言則然矣。但先朝之事，不可猝改。」珥曰：「不然。明廟幼沖，雖爲姦兇所蔽欺，在天之靈洞照其姦，豈可不改乎？」先是，白仁傑每見浚慶，稱珥賢，且才可薦用。及珥於上前，再折其言，浚慶不悅，謂仁傑曰：「爾之李珥，何其言輕乎？」未幾，珥解官歸江陵。
○上幸成均館，謁聖廟試士，取盧稙等七人。
○上王大妃尊號曰懿聖，百官進賀。
○命革四館新進之習。李珥白上曰：「作人之效，雖非一朝可見，弊習傷敎者，不可不革。今者士之初登第者，四館目爲新來，汚辱侵虐，無所不至。夫豪傑之士，尙不以科擧爲念，況使之毁冠裂服，盡喪威儀，以棄廉恥然後，乃登仕版，則孰肯爲用乎？中朝則接待新恩之人，禮貌頗重。若聞此事，則必以爲胡風矣。」上曰：「侵虐何意，昉於何代？」珥曰：「文獻無徵。但聞之，麗末科擧不公，登第者貴家子弟，口尙乳臭。故，時人目之曰紅粉榜。人情憤激，遂兆侵辱云。」上曰：「可革也。」特命痛禁，其弊少減。
○弘文館上疏，請立聖志，以求實效；崇道學，以正人心；審幾微，以護士林；謹大禮，以重配匹；振紀綱，以肅朝廷；尙節儉，以舒國用；廣言路，以集群策；收賢才，以共天職；革弊法，以救民生。疏入，上斥以過越，不納。於是，上臨御三年，君臣無圖治之意，皆習於因循，人心趨利，憸細伺隙，紀綱陵夷，僭侈踰度，國用虛竭，賢士退縮，民瘼日滋。大婚當前，主壼之選未定，故堂疏竝擧以爲言。
○以沈義謙爲吏曹參議。
冬十月
10月1日
○朔辛丑，有日變。上避正殿，減膳撤樂，下敎求言，延訪群臣。領議政李浚慶對以：「嘉禮在前，而變異如此，恐有後日，宮闈干政，外戚恣橫之患，宜恐懼修省。」
○李珥於經筵，因講《孟子》至王顧左右而言他，仍啓：「當今民生憔悴，紀綱紊亂，四境之內，不治甚矣。設使孟子問上以如何，則自上將何以答之耶？」上不答。
○明宗袝太廟禮成，頒慶設科，取尹覃休等十六人。
十一月
11月1日
○朔庚午，尊德興君爲大院君，加嗣子河原君珵爵一級，給田土、臧獲。上欲以一品爵世襲、奉祀，朝臣皆以爲不可，且曰：「宗室之祿，例限四代，舊規不可變也。」且限四代爵祿，論者謂：「大院君誕育聖躬，而四代之後，嗣孫絶祿，其與祀濮王世祀之禮異矣。此，朝臣不揆情禮，膠守法文之過也。」
○以刑曹參判宋純超拜漢城判尹，俄遷右參贊，引疾去位。
○上娶縣令朴應順女爲妃。嘉禮成，告廟頒赦。應順初拜敦寧都正，至是超拜潘城府院君領敦寧府事。

[book_title]三年
（庚午）三年大明隆慶四年
春正月
1月1日
○朔己巳，吏曹判書朴淳辭疾免，以李鐸爲吏曹判書。鐸雅望，雖不及淳，而愛士好賢，有局量。及居銓部，務張公道，政事比淳爲優。
二月
2月1日
○朔己亥，以全羅監司柳希春爲大司憲。
○大司成奇大升，解職還鄕。大升自忤大臣，更爲舊臣所指謗，李滉引張南軒與時相虞允文相忤，不仕事以戒之，遂謝病歸羅州，築室山中，聚徒講學，爲終老之計。或問：「君何不以疏章獻忠？」大升曰：「可言之事，已於經席陳達。吾不欲爲無益之言，徒自取名也。」
○以鄭澈爲弘文校理，以成渾爲積城縣監。渾入京謝恩，卽歸鄕里，不赴官。
○嶺南大饑，遣吏曹正郞辛應時，按察賑救。
○上親試武士于慕華館。
○春旱甚，下旨問弭災之策于三公，李浚慶等各陳數千言，無所建明。
○雨雹，白虹貫日。大臣、政院、臺諫，據前例，請避正殿，下敎求言，不聽。時，士論退縮，不敢言時事，廷臣泛擧古事，上厭之，故不應。
○藏聖胎于林川。上初卽位，朝議欲依舊例，擇藏聖胎，求于潛邸，得之園北松林間。乃卜地于江原道春川地，功役垂畢，審其穴，乃古藏地。乃移卜黃海之江陰，開基之際，去正穴數十步，得舊埋小甖。觀察使具思孟曰：「此非正穴，不可只以曾埋小甖，輕撤大役。」置而不聞，役又垂畢，朝廷流聞之大驚，憲府劾思孟不敬罷之。大臣建請更擇潔淨之地，乃擇藏于林川。時，百姓飢饉，勞於運石，一藏聖胎，害徧三道，識者歎惋。胎經之說，肇於羅、麗之間，非中朝古方也。我國之規，國葬擇吉，則務求吉地，至於盡拔士民墳塋而卜穴，胎封則必欲極擇淨地如此，非惟義理乖舛，揆諸堪輿方術，亦無據矣。
三月
3月1日
○朔戊辰，左議政權轍稱病不出，上敦諭，乃出視事。轍於經席，聞白仁傑進言曰：「君相相和，如父子、兄弟然後，乃成事功，今則恐不能然。」轍誤聞其語以爲，仁傑斥轍與上相不和，退而語人曰：「吾被白君重駁，不可復出。」浚慶以病辭職，轍又引疾，時議囂然。洪暹聞之啓曰：「仁傑之言未知何意，權轍與李浚慶，素無芥嫌。不可因人言，而使大臣不安。」上曰：「仁傑性本朴直，有古人風。雖有過言，不可介意。」乃諭轍，出視事。仁傑聞之驚怪，詣政院，請考《日記》則別無斥轍之言，乃上疏自解，轍乃出視事。
○式年文科，取金大鳴等三十三人。
夏四月
4月1日
○朔戊戌，政院復請避殿應災，上曰：「此是人君貶己之道，人臣豈可輕言？」旣而，旱氣益甚，上命避正殿，減膳撤樂，下敎求言于四方。
○上將親行夏享于太廟，大臣、諫官、侍臣皆言：「災異示警，請停親祭。」從之。論者以爲：「宗廟奉先之禮，人君禮當親行，不可以災異，停廢也明矣。上不憚親行，發於孝思，而廷臣爭論沮之。此由群臣尊嚴君父太過，導之以安佚，反以四時應行之祭，視若希曠盛典。雖欲協和神祗，消弭災異，得乎？」
○上親祭南郊壇，祈雨禮也。
○館學儒生上疏，請以先正金宏弼、鄭汝昌、趙光祖、李彦迪四人，從祀文廟，上曰：「如此莫重之事，何以輕擧乎？」疏三上，不允。
○兵曹參判白仁傑上疏，一請革弊政、二請雪乙巳、己酉之冤、三請以趙光祖從祀文廟、四請招李滉、五請致仕還鄕。上優奬答之，下其疏于大臣，使之議啓。李浚慶等議啓曰：「疏中聖學做功、招賢委任之事，惟在聖上省察而篤行之，其餘陳弊則皆方今商確講究之事，有司之任也。觀其大意，則欲昭雪乙巳、己酉之冤枉，從祀先賢於文廟，而乙巳之事，實多可疑之端，在今日似不敢更議也。己酉之獄，最爲冤枉，從祀之擧，雖指趙光祖一人，吾東方理學，實自金宏弼啓之。兩人之從祀文廟，誠無所愧。但前日聖敎以爲：『乙巳人等事，非今日所當議，從祀之禮，不宜輕擧。』臣等不敢容喙矣。」答曰：「知道。」仁傑以老臣，陳時弊，皆切要之論，而卒無一事施行，議者惜之。
○中外大饑，湖嶺三道尤甚。上於經筵，問洪暹曰：「欲遣御史于三道，問弊賑飢，誰可者？」暹曰：「小臣茫昧，不識其人。自上簡命宜當。無已則當退與諸大臣，同議以啓。」出，與權轍議啓：「御史當簡在上心，非臣等所預。」上固問之，於是，三公同議以啓曰：「三公之薦御史，無前例，恐有後弊。」上乃止，不問。
○親祭于社稷祈雨，是日雨。
○領議政李浚慶等，請雪丁未、己酉罪人之冤，削李芑、鄭彦慤官爵，不允。是時災害切迫，人心洶懼，三公別無建白，士論非之。李浚慶不自安，與新進益阻。奇大升旣退去，士類皆惜之。白仁傑語人曰：「方今朝廷，新舊不和，大臣務欲安靖，其弊也偸；後進務欲建白，其弊也激，當使調劑得中，吾欲見上盡言。」聞者恐仁傑言煩失旨，反致主上疑有朋黨，乃力止之。洪暹謂仁傑曰：「我作相何如？若有可相者在朝，則君可劾我。」仁傑不能對，退謂人曰：「退溪若上來則洪暹相位論遞，何難？特退溪不來耳。」仁傑旣發乙巳伸冤之端，衆情憤鬱，咸以爲冤枉未伸，致此旱災。浚慶見物議難抑，乃率同僚發論，只請雪丁未壁書獄、己酉忠州獄冤死人，猶未擧乙巳獄。翌日三司發論，請雪乙巳以下冤枉，猶未擧僞勳。
○以朴漸爲正言，謝病免。漸居家以孝友，著聞。沈義謙與之深交，李樑用事之時，漸見士林將被禍，力勸義謙，白其父鋼，密白逐樑。樑旣黜，漸不能韜晦，自言其功，名譽頓盛，所交皆名士，門庭不靜。漸才智不足，又無學術，而每發憂國之言，若聞善士不得通顯，必欲薦于當路，識者閔其騃，而干進者或附麗爲名。由是，毁譽交至。薦以孝行，與成渾等拜參奉，未幾登第。白仁傑素不知漸，只聞名，及成渾擢拜六品，仁傑白上曰：「朴漸學行俱備，當超拜六品而柄用之。」上從之。物情未快，而忌者益衆，人或尤仁傑誤薦，仁傑悔之。李浚慶聞之，亦不平。一日，有族人求通關節，浚慶不許。其人怒曰：「朴漸以白衣，尙有權勢，一紙之簡，使州郡振動。何物宰相，反冷落如是？」浚慶曰：「漸無行如此，而乃盜重名耶？」尤惡之。及漸拜正言，浚慶見大司諫金鸞祥，言朴漸不合淸要狀，鸞祥亦已聞漸過失，發論欲劾之，同僚驚拒之。鸞祥曰：「我爲長官，不能取信於人，當自劾。」乃詣闕啓曰：「朴漸好議論，爲儒生時，非議政事，交結朝士，此人不合淸要。故欲與同僚劾遞，而同僚不聽。是臣無狀，不見信於同席故也，請遞臣職。」上不許，而臺諫以鸞祥爲非，劾遞之，漸遂謝病不拜。浚慶入侍經筵，極言漸之罪過，上曰：「漸無狀，我幾爲所誤。」顧仁傑曰：「何以薦漸？」仁傑謝曰：「臣誤聞妄達。浚慶之言是也。」
○復以李珥爲弘文校理，召還京。
○大司諫金鸞祥卒。鸞祥旣遞，士友多咎其謬論，鸞祥曰：「我二十年竄謫，幸蒙聖恩生還。一身尙不自惜，遑恤其他？只恐朴漸以虛名誤事，故奮不顧身而劾之。此，只爲國耳。」未久病卒。鸞祥以乙巳名流，抗直被罪。及放還，人尙其風節，旋以論朴漸，與士類不合而罷，論者惜之。
○弘文館上箚，請從兩司伸雪之論，竝論削衛社僞勳，不從。箚曰：
伏以，叛逆，天下之大惡也。其爲人也必誅；其在法也罔赦，凡爲人臣子者，生當爲不共戴天之讐；死當結萬世同憤之怨。嗚呼！苟非亂臣賊子之徒，則孰敢有一毫庇護逆臣之心哉？惟其叛逆之名，出於誣罔；衛社之號，生於樂禍，忠賢受叛逆之罪；兇慝錄衛社之功，故萬姓不敢言而敢怒，怨憤之氣，徹天徹地焉耳。今者衆怒之積，如久壅之水，不決自潰，公論之發，出於國人，不可沮遏則順輿情，定國是，正在今日。而自上留難至此者，良由殿下於奸兇之情狀，尙未洞照，只求其名，不求其實耳。臣等雖已陳達，猶未詳盡，今請泝其源而極言之。在昔﻿中廟末年，仁廟在東宮，而尹元衡兄弟，與尹任搆隙，含怨日深。於是有大、小尹之說，識者已知其爲禍胎矣。元衡與李芑等，潛謀秘計，無所不用其極，只爲報怨之術，不顧宗社興亡。仁廟卽祚，元衡等乃造不測之語，欺罔文定，驚動明廟，每以爲大禍朝夕將起。當是時也，文定深居內殿，明廟方在沖年，外間之事，何由灼見？玆不能不動於邪說，而尹任叛逆之名，肇於此矣。及仁廟大漸，丁寧授受，明廟以嫡統介弟，入承丕緖，天命人歸，名正言順，如白日中天，億兆咸覩，孰敢有異議於其間哉？只緣元衡與李芑等，挾憾煽毒，將殲善類，鼓無根之說，搖動宮掖，脅制朝廷。尹任固爲机上肉，而柳灌、柳仁淑，皆與李芑有嫌，故俱得大罪，猶未敢加以叛逆之名。鄭順朋以陰譎叵測之人，欲圖大利，誣飾進疏，敢欺君上於白日之下，兇謀旣逞，大禍斯作。夫以尹任麤鄙無狀，濫侍宮禁之罪，誅之固不足惜，而叛逆之事，實無形迹，罪非其罪矣。況柳灌之盡心國事；柳仁淑之好善愛士者，豈有毫髮疑貳之端哉？三人旣死，無可推問，林百齡知尹任之壻李德應，輕躁怯弱，可怵以威，遂誘脅百端，約以免死。彼德應之愚妄，冀其苟活，胡言亂語，莫見端緖，群奸捃摭其稍涉不道者，定爲叛逆之律，此以一人之亂言，斷其大獄也。夫三人之罪，誠是叛逆，則當推鞫得情，明示典刑，夫誰曰不可？今也不然，始則或遞或罷，次則竄謫，次則賜死，終則梟首、夷族，不問其情；不取其服。自古未聞，誅叛討逆之擧，迂回不明，若此其甚也。至於瑠之被訊也，酷加陰刑，極其慘毒，瑠不勝其苦，欲誣服速死，而不得其說，推官敎之，乃得取招。鳳城之死，出於金明胤之讒口；壁書之禍，生於鄭彦慤之毒手；忠州之獄，始於同氣之䦧墻，成於元兇之鍛鍊。紛紛告變者，不知其幾，此由罔蔽君上，羅織忠賢。冤痛極天，擧國之人莫不知之，故元兇恐其奸狀發露，欲以戕殺之威，鎭定國人。於是貪功嗜利之徒，希旨生事，此所以告變者接踵，而善人無孑遺也。彼誠叛臣也則旣誅之後，人所同惡，衆心帖然矣。奈之何，淸議日沸，人情不服，必大加誅戮，芟刈士林然後，僅能箝制萬夫一談之口，使之不言耶？夫以明廟大王之恭儉愛士，少無失德，而臨御二十餘年，天心未豫，災異荐臻，水旱極備，癘疫頻作，日月薄蝕，星宿騁怪，肓風怪暴，雹發無時，桃李冬華，山冡卒崩。其他虹霧、雷震之變；草木、昆蟲之妖，史不絶書。迄于殿下，變怪尤酷，殆無虛日，夫孰使之然哉？豈非大冤未雪，傷和召沴，以至此極哉？明廟末年，天誘聖衷，惕然覺悟，漸啓伸雪之端，弓劎忽捐，麘志未就。垂簾之日，克遵遺意，人皆引領而望，庶見天日還昭，而霈恩中止，此亦幾會未發而然耳。今則擧國之人，同然一辭，願雪忠賢之冤；願食奸兇之肉，此豈非辨誣、誅奸之一大幾會乎？明廟末年，覺悟之意，皎如日星；慈聖垂簾，伸雪之恩，盎如春和。在今殿下，不過遵先旨、奉慈衷，以終其事耳。何所未燭而遲疑至此乎？嗟呼！廟堂老成之相，孰非先王之股肱乎；朝著夙夜之賢，孰非先王之臣子乎？先王仁深澤厚，臣庶感戴，有如天地父母，一朝昇遐，攀號莫及，喬山宿草，淚痕纔晞，若使乙巳之人，稍有可疑之迹，則今日爲何等時，而乃欲伸雪，如此其汲汲耶？爲人臣子者，乃舍沒世不忘之先王，而欲庇叛臣地下之朽骨，天下之理，寧有是耶？若殿下終閟兪音，則此以叛逆待乙巳之人也，乙巳之人實爲叛逆，則是今日滿朝衣冠，摠汚黨逆之名，擧國之人無非亂臣賊子之徒也，豈不痛哉；豈不苦哉？此，臣等所以不勝太息流涕，繼之以痛哭也。目今公議否塞，人心洶懼，如沸如羹，罔有攸屆。今日之勢，若非盡雪無辜；悉削僞勳，則終無以鎭慰衆情；肅淸朝綱，而是非未定，倚伏無常，國之存亡，未可知也。噫！奸兇威脅士林，動輒搆禍者，爲日已久，削勳二字，人不敢出諸其口，豈非積威所刼，心膽墮地而然哉？大臣引而不發；兩司言而未瑩。臣等忝在論思之地，亦不免趑趄囁嚅，今始進達，臣等之罪大矣。伏願殿下，深思決斷，先責群臣以不能盡言之罪然後，渙發兪音，乙巳以來無辜之人，悉復官爵，因削僞勳，告于宗廟、社稷，與一國更始，上以繼先王未伸之志；下以雪群賢九泉之冤，毋使一國臣民，盡汚黨逆之名。
弘文館旣發削勳之論，兩司避嫌後就職，竝請削僞勳。自是，擧朝同辭以請，上命丁未、己酉罪人，竝命伸雪，唯李弘胤不赦，削奪李芑、鄭彦慤官爵。是時，臺諫逐日伏閤，弘文館日再上箚，宗親、儒生、忠義衛之屬，皆爭上疏合請，而始有是命。
○弘文館又上箚，略曰：
冤痛不可不伸；兇慝不可不誅；僞勳不可不削。擧朝力爭久而益激，天聽邈然，峻拒日甚，反覆思之，未曉其故。豈不以辭不盡言；言不盡意，以致天鑑尙未洞照而然歟？臣等請枚擧當時之事，明其誣罔之實。伏願聖明，試垂察焉。當初搆禍之時，尹元衡簧鼓邪說，欺罔文定，下密旨而亦不顯言叛逆之狀。鄭順朋、李芑、林百齡等，陰囑兩司，欲罪尹任、柳灌、柳仁淑，而兩司長官閔齊仁、金光準則欲隨其指嗾，其他臺諫，持正議不撓。於是，兇黨相顧，罔知所措，林百齡乃倡告變之謀。夫叛逆，天下之大變也。當聲罪致討，使人心，曉然知其極惡罔赦可也。安有潛謀秘議，陰囑兩司之理，而臺諫亦人臣也，安有食人之祿，而欲護逆臣之理乎？此其爲誣罔之證一也。忠順堂入侍之時，李芑進言曰：「尹任多有不自安之心，柳灌、柳仁淑亦有形迹。」因議其罪，竄任，罷仁淑，遞灌。彼誠叛逆則李芑於任等，有何畏忌，而不明言其叛狀，乃以不自安、存形迹爲辭乎？此其爲誣罔之證二也。大禍之作，專出於順朋之一疏，疏中誣飾，無所不至。而今按疏辭，則論尹任之罪者，不過丁酉之事也。且順朋旣知任等不軌，則何不於忠順堂悉陳之，而追疏如此乎？忠順堂入侍，距上疏之時，只隔六日。六日之間，旣罪之人，乃謀不軌乎？此其爲誣罔之證三也。元衡旣以飛語，熒惑文定，而又造諺書，以誣恭懿，至今臣民，尤不勝痛骨之至。惟我恭懿王大妃，聖神之配，任、姒之儔，尹任縱有姦計，恭懿王大妃當不顧私親，擧義討賊之不暇，安有反秘兇謀，與之交通之理乎？此其爲誣罔之證四也。凡定罪之時，雖雜犯死罪，必窮推得情，結案取招然後，乃正典刑，況治叛逆之賊乎？任與二柳之死也，不問其情；不取其服，此不過速殺掩口，以秘其邪術而已。此其爲誣罔之證五也。瑠之逆名，始於尹元老之亂言。當其時也，﻿中廟在位，仁廟在東宮，尹任雖無狀，豈有捨此二聖，而豫附他人之理乎？此其爲誣罔之證六也。當仁廟大漸之時，尹任之入侍大內，固有罪矣。但當日正統之傳，無毫髮異議。若使尹任欲行奸計，則宮中耳目，不爲不多，豈無形迹之可見者乎？傳授之時，旣無異議，而乃以德應之誣服，斷以叛逆，竝及無瑕之兩柳。此其爲誣罔之證七也。治逆討叛，王法之至嚴者也。當據大義，以訊其情，安有潛行誘脅，以取誣服之理乎？德應之被訊也，林百齡甘言于外；宋世珩詐泣于內，使愚妄之人，信其利口，欲以陷人之功，苟免其死。此其爲誣罔之證八也。許磁、閔齊仁，初附奸兇，欲取富貴，而及其羅織日熾，鍛鍊日酷；以錄僞勳之後，自知不免小人之歸，方始悔悟，漸與奸兇不合，遂得重罪，齊仁則至於削勳。兇黨之中，亦相矛盾，況一國之公議乎？此其爲誣罔之證九也。李彦迪、權橃皆伸救任等者也。兇黨以二人，竝錄于勳籍者，欲援引名賢，以欺士林也。橃之錄功，乃在書啓之後，尤爲無理，安有伸救逆賊，而得參勳籍之理乎？小人之欲借重於君子者，於此可見矣。二人之錄勳，固非本心，而守正奮忠，伸救不已，竟陷姦穽，幾至赤族。朝錄其功；暮治其罪，錄之削之，惟其胸臆，此其爲誣罔之證，十也。沈連源素不與邪議，元衡等乃曰：「必以連源竝參功臣然後，勳籍乃固。」連源心恥其非，外畏其禍，不敢力辭，錄功還家，與妻相對而泣。夫衛社之勳，果實不虛，則安富尊榮，自有山河帶礪之固，何必强援外戚，爲長久之計乎？此其爲誣罔之證十一也。兇威雖酷，淸議未滅。街巷之間，言或稍正，則輒加以庇護逆黨之名。至於柳堪，只以『《武定寶鑑》不必印看』之語，流謫遐裔，幾死復還。夫好善惡惡，國人之所同然也。何必以陰刑鉗制然後，乃息國言之囂囂乎？此其爲誣罔之證十二也。陳其大槪，雖止於斯，其他可證之實，難以悉擧。天地神祗，昭布森列，臣等雖無狀，待罪近密之地，安敢以一言一辭，上誣天聰乎？
不允。
○又上箚，略曰：
伏覩聖明答翰苑之批曰：「謀叛之狀、衛社之功，皆載於《武定寶鑑》。」若然則殿下之所信，只在《武定寶鑑》而已。夫《續武定寶鑑》者，姦兇欺罔聖母，極其誣飾，羅織成書，無有餘巧，自謂：「無瑕可指，可傳萬世者也。」雖然，今見其書，疵隙百出，難掩其僞，適足爲識者嗤笑而已。古人有言曰：「直者操筆，不待累累，讀之如破竹，橫斜反覆，自中節目，曲者雖使假辭於子貢；問字於揚雄，如列五味，而不能調和，食之於口，無一可愜。」信乎斯言也！臣等不援他說，請以《武定寶鑑》所載，明其虛僞。伏願聖明，試垂察焉。當初忠順堂入侍之日，李芑進曰：「尹任多有不自安之心，柳灌、柳仁淑亦有形迹，任可竄，仁淑可罷，灌可遞，衆議皆如此。」申光漢曰：「危疑之際，不可不鎭定人心。任等之罪，皆可斟酌。」李彦迪曰：「事必光明正大。不然，恐有士林之禍。」彼三人者，誠是謀叛，則李芑、順朋等，何不直言，而光漢、彦迪，伸救若此乎？自古未聞誅叛、討逆而禍及士林者也。此其爲虛僞之端一也。越二日，加罪三人之時，順朋曰：「任包藏禍心，罪固不赦，若至依律，恐其太重，灌與仁淑，陰付尹任，謀危宗社，其罪極重，而事涉脅從，恐不可以一律斷之。」夫包藏禍心，謀危社稷者，極惡大罪，在法罔赦。《春秋》之法，尤嚴於治其黨與，則順朋於彼三人，有何愛惜而救護如此乎？此不過搆造虛言，驟加大戮，則人情駭怪，莫可鎭服。故欲以浸潤之術，漸致重典耳。此其爲虛僞之端二也。權橃，社稷之臣也。書啓之辭，皎如星日，殿下試垂睿覽，則可以想見其爲人矣。橃之伸救，如此其至，而反錄于勳籍，此小人欲假君子，以服人心也。自古安有伸救逆賊，而得爲功臣者乎？此其爲虛僞之端三也。順朋因橃之啓，而發怒，乃上誣罔之疏，大禍斯起。夫順朋之疏未上，則尹任只爲不自安之人；灌等只爲稍存形迹之人而已。順朋之疏旣上，則三人乃爲締結謀逆之賊，順朋早知三人所爲，則何不於面對之日，盡言不諱，而反欲救護乎？且廷議不然，而順朋之疏獨如此，則當使順朋，與三人對辨，取服定罪可也。今也不然，獨以順朋之疏爲信，而不問三人謀叛之狀，朦朧賜死。此其爲虛僞之端四也。順朋之疏，極其誣飾，固爲巧密，而其論尹任之罪，則只擧丁酉之事，且曰：「陰圖不軌。」而不能言其不軌之狀，所謂不軌者何事耶？知而不言，則順朋亦有罪矣，不知而言，則其爲誣罔亦明矣。此何異於以莫須有三字，斷岳飛之罪乎？此其爲虛僞之端五也。順朋所論柳灌、柳仁淑之罪，尤無指的之處。灌則以爲有當立何人之說，仁淑則有默然不悅之色。自古安有見其辭色，便指爲叛逆者乎？且順朋則曰：「柳灌與首相，附耳相語曰：『當立何人？』尹仁鏡則曰：『與林百齡會坐時，柳灌入來曰：「稟宗社大計。」』」言旣有異，日亦不同。奸凶合謀之說，自相矛盾乃如此。此其爲虛僞之端六也。諺簡之說，上誣恭懿，至今思之，腐心痛骨。文定爲元衡所欺罔，不能不致疑於恭懿，元衡之罪，可勝誅哉？若非文定以慈愛扶護，則事且不測矣。恭懿之塞淵，寧有交通尹任，陰閟凶謀之理乎？此其爲虛僞之端七也。順朋之疏旣上，定罪二人之時，林百齡曰：「三人自懷疑懼，反有患失之心，其漸將無所不至。」百齡旣參元勳，得炳幾之號，則三人不軌之狀，宜無所不知，何不明言其叛狀，而乃以患失之漸爲辭乎？人臣之患失，雖曰有罪，若悉取世上之鄙夫而誅之曰：「汝有患失之心，將無所不至。」則世上之人，得免叛逆之罪者幾希矣，此豈理耶？此其爲虛僞之端八也。錄功之時，或以告變、或以入侍、或以承旨、或以史官，此則有言可執矣。至如尹元衡、韓景祿、林九齡、萬年、尹敦仁、崔彦浩、鄭礥、申守涇等，一事不載；一言不現，而乃參勳籍何耶？此不過或以潛通宮掖；或以交結奸凶而已。誅討叛臣，若是實事，則元衡等之所爲，無非出於憂國之誠心，何不顯錄其事，使後世曉然知其爲大功耶？惟其魑魅鬼蜮之謀，罔聖欺明，不可示於後世，故錄其名，而閟其迹。此其爲虛僞之端九也。金明胤貪功樂禍，希旨生事，誣啓岏、瑠之事，挑生大亂之階。夫三人若爲推戴岏、瑠之事，則順朋之疏，面對之時何不一言及此乎？三人旣死，無可推問之時，乃造無形之說。此其爲虛僞之端十也。安世遇誘脅任家之老婢，以中奸凶之欲，以遂徼幸之計乃曰：「若問毛麟，則情狀可知。」夫尹任雖無識，非不辨菽麥之人也。謀叛，莫大之事也，乃與老婢相議乎？此其爲虛僞之端十一也。世遇又曰：「任陰謀、秘計，鄭淑儀婢內隱難知之。」此言尤爲無理。謀叛之計，雖父子之間，不敢輕說，鄭淑儀婢，於任爲何如人，而乃知任之陰謀乎？其他從伊、玉梅香、頓一之類，皆迷暗女子也。任非病風喪心，狂言亂走者也。欲擧大事，而乃與此等女子，說其懷抱乎？此其爲虛僞之端十二也。群凶所持而雀躍者，只在李德應之供，而今據供辭，自相乖戾甚多。蓋緣畏死求生，胡亂說道故也。今擧其一二，則德應曰：「任謂：『自上凡事，皆議決於大臣，吾門可保五六年無事。』」又曰：「大行王昇遐後，大王大妃遣內官，勸粥於任及汝弼，任曰：『我侍病入內，必以我圖爲不測，而終無異議，傳位于主上，是必感喜而然也，心甚自安。』」又曰：「任欲通於灌、仁淑，而臣曰：『安知灌、仁淑以父爲無狀，而反害父也？』任曰：『果然。』」如此等說，或以尹任爲心甚自安；或以灌、仁淑疑任之無狀，則與所謂灌、仁淑共謀者，何其懸絶耶？且只稱其共謀，而終不能言共謀之爲何事，可見其誣服也。此其爲虛僞之端十三也。假使二人共謀不軌，必有實迹，辭證歸一然後，乃可依律定罪。今也不然，玉梅香之供則曰：「瑠到任家，任坐庭中語瑠曰：『汝當立矣。』」從伊供則曰：「七月初三日，任謂興義曰：『欲立鳳城君。』」興義供則曰：「仁宗大漸時，父任言：『鳳城君若以問安入內，卽使傳位，則孰能禦之？』」瑠之供則曰：「任欲議諸朝廷，封主上爲上王，將立臣，或鳳城矣。」前後各人之招，互相逕庭，一至於此，尙可謂之辭證歸一乎？此其爲虛僞之端十四也。姦兇手自粉澤之書，其謬妄乃如此，雖欲信之，不可得也。況當時目覩之人，孰不懷憤含悲，欲言而未言乎？今之卿相，多有目覩者，而殿下不信其言，乃信姦兇所造之書，抑何意耶？姦兇一時之說，可以取信於後世，則是，司馬光永爲姦黨；朱子永爲僞學，唐之《羅織經》，可爲用法之程式矣。天下寧有是理耶？伏願殿下，取《武定寶鑑》，參以臣等之言，反覆相證，臣等之言若有差謬，則當治欺罔之罪，如其不然，則快順輿情，以定是非。
是時，李珥在弘文館，首發削勳之論，主張甚力，前後四十一箚，皆其所筆定也。勳貴人等，多不悅。
○館學儒生亦上疏，請伸雪乙巳冤死諸人，論罪姦黨。
○鄭士龍卒。士龍以文章致大名，儐接詔使，最被激賞。自少酷慕豪富，營産致饒，侈美自奉，不恤人言。自經副提學以後，每遭彈駁，末以交結權姦，臺論加峻，以判中樞府事，奪爵置散以死。後以光國原從功，追復職牒。其致位崇品，皆用文事受賞，終始以文華，勝醜名，亦爲所掩云。
六月
6月1日
○朔丁酉，以奇大升爲大司成，未至。復充聖節使，大升上疏辭免。疏略曰：
四月間，成均丘史來言，臣復爲大司成。臣病未得赴，身在遠外，呈辭亦難，卽謝遣丘史，通于同僚，使之入啓改差矣。今聞，尙未得遞，國學長官，久虛其位，臣之罪大矣。惶恐屛伏，方俟彈劾之至，今者又聞，以臣差赴京使臣。臣積病未瘳，勢不克赴，臨事規避，邦有常刑，臣罪當竄殛。然臣之私義，亦有難立於百官之後者，非獨疾病然也。臣天賦樸愚，輕肆言語，觸忤相臣，招尤速怨，猜阻之迹已著；排根之機亦露。人言藉藉，道路流聞，臣雖無狀，心竊恥之。故謹己引咎省愆，奉身退避以爲：「自此之後，或不爲當路之所狠怒焉。」今若冒昧寵命，更爲彈冠結綬之計，則深恐有害於義，而重貽異日之禍也。臣以是，彷徨怵惕，無地自處，敢以疾病之實，仰煩聖聰。伏願賜臣罷免，獲安畎畝，以畢螻蟻餘命。
上答曰：「爾豈可輕退？調理上來。」大升再乞免，疏末復申前說云：
臣之危懇，已具前疏，不敢重有塵瀆，以溷聖聰。而區區私義，亦有不容苟止者。臣嘗伏讀朱子之言曰：「仕所以行君臣之義，故雖知道之不行，而不可廢。然謂之義則事之可否；身之去就，亦自有不可苟者。是以，雖不潔身以亂倫，亦非忘義而徇祿也。」程叔子之言曰：「臣家傳忠孝，世受國恩，擢自草萊，久侍經幄，豈無愛君憂國之心乎？義迫當去，無路自效，惟今日爲陛下，陳爲臣去就之義，覬望有補，乃區區上補之心也。」臣妄竊以爲：「前賢垂訓，炳如日星，後之儒者，所當勉慕企及，而不能已者，固不可以己之不肖，而不自盡也。」臣之無狀，雖不敢自附於儒者，然亦嘗與聞長者之餘論，究觀聖賢之遺則矣。何忍棄義忘道，以自媚於世乎？世不我容，而乃欲拘攣戚促，以爲持祿榮身之計，不亦可羞之甚乎？是以，爲今日之計，惟有乞身就閑，以保餘生，庶足以下全素守；上裨聖明，過此之外，更無可爲者。臣迹涉違慢，死有餘罪。乞恕臣狂妄，亟賜罷免。
因此得遞。
秋七月
7月1日
○朔丁卯，自五月大雨，至于七月雷震，人畜多死。
○選前郡守鄭惟一、修撰柳成龍，賜暇讀書于湖堂。
○奏請使金貴榮，回自燕京，皇帝降勑，策封王妃，賜誥命冕服。
八月
8月1日
○朔丙申，大臣、三司連啓乙巳伸冤事不止。上御思政殿，命召三公、左右贊成、參贊、六卿、三司長官，咨議處分，始削奪鄭順朋、林百齡官爵。
○三公率百官伏閤，請削僞勳，伸雪柳灌、柳仁淑之冤。自是，兩司日五啓；玉堂日上三箚。李浚慶之啓，略云：「削奪僞勳；昭雪冤枉之論，自殿下卽位之初，有口者皆欲言之。而臣之意以爲：『兇邪之輩陷人於死，圖利於己，鍛鍊旣久，流毒已痼，遽爾發論，至於多少費力，而未易回天，則事多難處。』故臣力止其議，欲待主上臨御之久；學問高明之後，縱容啓迪，以開聖衷，分別淑慝之毋難者矣。今則公論鬱抑之餘，遇事而發，如江河之奔放，不可防止。臣等始計，雖不如此，而公論旣發，則不敢坐視而置諸秦、越者。忠賢之冤死，不可以久枉；僞籍之留穢，不可以久淹；公論之憤冤，不可以久鬱故也。」上以大臣初無削勳之論，而今發於三司之後者，乃見迫而爲不得已之論也，批辭嚴峻，不允。浚慶等又啓：「臣等切於誅討、伸雪之心，初無異於方今言者之意矣。第以每承傳敎，辭多嚴峻，而權奸誣罔羅織之禍，痼閉已極，非朝夕唇舌，可易回天。故玆援納約之義，姑先其易於開悟者啓之，而遲留停待，不敢輕發。此，臣等之本意也。今則正論已發，義氣澟澟，臣等雖欲遲留沮抑，而士論大作，義直辭正，與臣等初無有異之心，果與之合而有不可已者。況臣等前日論說之際固曰：『乙巳之獄，多有可議之事。』爲後日詳論張本而發之也。特聖念忽此，而過視焉耳，與今啓意，實不相反，前後互相發也。」又啓云：「當初尹任，旣與諸尹結爲深讐，當仁廟大漸之際，以無知武夫，託肺腑之地，謀爲自全之計，其兇慝之狀，固不可掩矣。柳灌、仁淑則或以顧命大臣；或以帷幄重臣，名位已極，年又衰老，有何不滿之心，而乃與賊任，謀生意外之望，自陷不測之端乎？當初旣無可據之罪，分遠近竄逐而已，繼而巧加名目，賜之以死。厥後又因金明胤要功告變，乃拿取子弟，百般誘脅，造出可欺之言，論以大逆之罪。叛逆是何等罪名，而生時未嘗取服，乃於身死之後，第三節而勒以加之，反以爲功乎？其巧搆成獄之狀，於此甚的然矣。」
○大臣啓辭中有云：「此由慈殿方御，故自上不敢改革。」云云，大妃聞之，下敎曰：「聞此語，予極未安。當此大議，只隨其事體而處之，主上豈可以予之故，而有不從之理者？予不當與人主同居。」欲爲移御別宮。於是，李浚慶等啓曰：「臣等只念，主上孝思無窮，恐傷慈殿之心，未忍遽允其言，皆設辭擬議，非敢謂慈殿實有是念也。臣等辭不明白，被此意外之敎，罪當萬死。」上又下敎以：「言者不諫於當世，而乃言於易代之後，爲不可。」浚慶等又啓：「當時以討逆之名爲一大題目，人有一言，輒以叛逆誅殺之，誰敢出一言，以當叛逆之名乎？口雖不敢言，而人心之不服，終不能泯。今者白日中天，萬化維新，前日敢怒之心，如草木之枯枿衰根，遇時而發，安可以前日之不言，歸罪於今日，而拒絶公論，以沮方萌之士氣乎？」
○是時，上繼統未久，孝奉慈殿，元衡黨類，猶有怨懟退伏者。浚慶等懲己卯削勳招禍之轍，遲疑不發，其於尹任逆順之辨，語未明晳，及三司發論之後，方始庭請。故上疑非其本心，而不卽開允。判書宋麒壽因入侍，極言乙巳人冤死之狀，至於泣下。上曰：「卿其時不在朝耶？」對曰：「在朝列矣。」上曰：「然則卿何無一言耶？」麒壽不能對。左右曰：「死生亦大矣。捐身盡言，未易也。」上曰：「然則白仁傑何至今生全耶？」左右亦不能對。
九月
9月1日
○朔丙寅，臺諫以久未蒙允，辭職不出。
○以柳希春爲副提學，姜士尙爲大司憲。
冬十月
10月1日
○朔乙未，臺諫復就職，論雪冤、削勳如故。
○乃命伸雪柳灌、柳仁淑逆名。
十一月
11月1日
○朔乙丑，臺諫停伸削之啓。自發論後，百司廢職叫閤者，凡七朔而竟不得削勳。浚慶等曰：「擧事當以漸進。削勳之議太遽，故未能得請耳。」
○方上之牢拒公論也，或勸沈義謙密白慈殿，期於成事，義謙辭不敢。白仁傑曰：「李樑之竄，實義謙啓迪成之，而今獨云不敢，是不欲削勳也。」以此，衆多咎義謙。義謙語人曰：「吏胥與掖庭人，參原從者千餘人，互相締結。此人等必冒死，圖沮公論。若擧而未成，則反有害焉，不如且已。」其後聞，掖庭人等，泣訴慈殿以『公論爲負先王』慈殿不能無動，自上難於擅斷，故卒不從。
○設正供都監。李浚慶等建議，請設局詳議，以袪代納奸濫之弊，從之。以三公領之，選朝士之有識者爲郞屬。初欲革弊利民，而上意務循前例，大臣亦憚於更張，秪以文簿，筆削勘定，卒無利益。客有語於權轍曰：「正供都監，本欲均列邑之貢進也。而州縣或昔饒而今乏；物産或昔有而今無；民戶或昔衆而今寡；田野或昔治而今荒，當觀各邑物産之有無、民戶之多寡、田野之荒闢、錢穀之豐嗇，改定貢進之數，各得其當，則貢進均平，而民受實惠矣。今也不然，小縣不啻大州十分之一，而其所定貢物，略有差等而已，無大小之別。小縣之民，尤苦役重，此不可不改者也。」轍曰：「如此大政，非命世之才不能也。但州郡百需爲官用者，一切不賦於民，皆以倉穀自備，則民可休息。」客曰：「州郡貧富不同，大邑則或可支持，小邑倉穀無多，守令必不免憑公營私，巧立名目，以取於民。假使不取於民，若倉穀已盡而經用不可支，則將何以處之？」轍不以爲然。
十二月
12月1日
○朔甲午，崇政大夫判中樞府事李滉卒。命贈領議政，賜賻葬祭如禮。滉旣歸鄕里，屢上章，引年乞致仕，不許。至是有疾，戒子寯曰：「我死，該曹必循例，請用禮葬，汝須稱遺令，陳疏固辭。且墓道勿用碑碣，只以小石，題其面曰：『退陶晩隱眞城李公之墓』以嘗所自製銘文，刻其後可也。」數日而卒，寯再上疏辭禮葬，不許。滉，字景浩，其先眞城人。叔父堣、兄瀣，皆聞人。滉天資粹美，材識穎悟，幼而喪考，自力爲學，文章夙成，弱冠遊國庠。時經己卯之禍，士習浮薄，滉以禮法自律，不恤人譏笑，雅意恬靜。雖爲母老，由科第入仕，通顯非所樂也。乙巳之難，幾陷不測，且見權奸濁亂，力求外補以出，旣而兄瀣忤權倖冤死，自是，決意退藏，拜官多不就。專精性理之學，得《朱子全書》，讀而喜之，一遵其訓。以眞知、實踐爲務，諸家衆說之同異、得失，皆旁通曲暢，而折衷於朱子，義理精微，洞見大原。道成德立，愈執謙虛，從遊講學者，四方而至，達官、貴人，亦傾心向慕，多以講學、飭躬爲事，士風爲之丕變。明廟嘉其恬退，累進爵徵召，皆不起。家居禮安之退溪，仍以寓號。晩年築室陶山，有山水之勝，改號陶叟。安於貧約，味於淡泊，利勢紛華視之如浮雲。然平居不務矜持，若無甚異於人，而於進退辭受之節，不敢分毫蹉過。其僑居漢城，隔家有栗樹，數枝過墻，子熟落庭，恐家僮取啖，每自手拾，投之墻外，其介潔如此。上之初服，朝野顒望皆以爲：「非滉不能成就聖德。」上亦眷注特異，滉自以年已老，才智不足當大事，又見世衰俗澆，上下無可恃，儒者難以有爲，懇辭寵祿，必退乃已。上聞其卒嗟悼，贈祭加厚，太學生及弟子會葬者數百人。滉謙讓不敢當作者，無特著書，而因論學酬應，始筆之書，發揮聖訓，辨斥異端，正大明白，學者信服。每痛中原道學失傳，陸、王諸子頗僻之說大行，常極言竭論，以斥其非。我國近代亦有花潭徐氏之學，有認氣爲理之病，學者多傳述，滉爲著說以明之。所編輯有《理學通錄》、《朱子節要》及《文集》行于世，世稱退溪先生。論者以爲：「滉爲世儒宗，趙光祖之後，無與爲比，滉才調器局，雖不及光祖，至深究義理，以盡精微，則非光祖之所及矣。」
○復召處士曺植，不至。
○命副提學柳希春，撰進《儒先錄》。上御經筵，謂希春曰：「《李彦迪文集》，予旣覽之矣。金宏弼、鄭汝昌、趙光祖，皆不世出之賢，亦豈無著述？卿可爲予撰進。」希春退與玉堂僚屬，採集撰定。倣《伊洛淵源錄》爲一編，請名爲《國朝儒先錄》，上覽繹，下校書局印行，命都承旨李後白，作序文。
○沈義謙爲大司諫，盧禛爲副提學，李鐸遞吏判，鄭大年代之，洪聖民、柳成龍爲吏曹佐郞，李海壽爲獻納。
○左贊成吳謙，謝病歸鄕。謙歷職中外，皆能擧職，長於吏才，剖決如流。雖乏謇諤之節，內有所守，仕於尹元衡亂政之朝，未嘗依附，惟以謹愼免禍，故望實不衰。然士論猶議其苟同之失，謙遂退歸羅州。
○副提學盧禛累疏，乞歸養老母，不許，給暇歸省。禛旣歸鄕，又上疏辭職，乞伸終養，附陳箴戒，略曰：
殿下作其卽位，未嘗不以古昔帝王自期，自頃以來，浸不如初，嘗有謂古難行之意，切切於近規；拘拘於守常。凡政事設施之間，只取諧於俗者而用之，協於心者而行之，則終至委靡汚下而止矣。
上優旨答之，仍命遞職，令本道題給老母食物。

[book_title]四年
（辛未）四年大明隆慶五年
三月
3月1日
○朔壬戌，以盧守愼爲大司憲。守愼旣免喪，上素聞其賢，虛己而待之，進授憲長。守愼又力辭，乞歸省病母，上曰：「卿不可一日不在左右，將母上京，以全忠孝可也。」仍令沿路，輿馬護送，守愼感恩流涕，以其母亦欲歸京，故不復辭退。時，李滉已卒，重望在守愼，而守愼亦創於前禍，不復以行道自任，士林猶以賢士在朝，倚以爲重。
○命汰童蒙敎官不才者，別選名儒代之。吏、禮曹薦裵紳、趙穆，皆嶺南士人也。
○以進士洪可臣爲參奉，用銓郞薦也。
○命賜曺植食物。植上疏辭謝，且言：
殿下國事已去，無一線可恃。臣累陳荒疏，未蒙施行，請以君義二字爲獻。
○前慶州府尹李楨卒。上遣官致祭。楨，泗川人。明宗朝登第，以孝行聞，在州郡，皆有治績。嘗一爲諫長，上書論治道，爲養求外補，爲慶州府尹。上卽位，以副提學召，不赴。上書陳戒，累除官不就以卒。楨自少好道學，晩而尤篤，師友李滉，羽翼經術。居官以興學右文爲己任，門人稱以龜巖先生，立祠祀之。
五月
5月1日
○朔壬戌，領議政李浚慶以病去位，拜領中樞府事，兼領經筵如故。浚慶爲相，務欲鎭靜，不能有爲，士林多短之。然有淸德，門無苞苴，世稱賢相。浚慶自嫌盛滿，自庚午冬，引疾乞退，章累十上不止，上不得已從之。
○以吳謙爲右議政，權轍進拜領議政，洪暹爲左議政。憲府以謙人望未洽劾之，乃免。
○以李鐸爲右議政。鐸雖短於學問，淳厚有器度，且有好善之量，故時望歸之。居相位，謹飭自守而已。
○以奇大升爲副提學。大升辭不至，不許，再下旨召，大升又辭。俄除吏曹參議，又辭不赴。
○以李珥爲議政府舍人、弘文館應敎，皆辭免，歸海州鄕里，除淸州牧使，乃赴任。
六月
6月1日
○朔辛卯，以朴忠元爲右贊成，尋免。忠元爲人無節槪，備歷淸要，以致卿宰。少時爲正言，許沆爲大司諫，方附金安老，勢焰翕赫，殘害士類。忠元素交具壽聃，一日見壽聃，壽聃曰：「近日臺諫駁擊太過，豈不感傷和氣？」忠元然之。他日謂同僚曰：「近來彈章過激，識者以爲不可。」沆怒曰：「識者爲誰？」忠元不以告，沆曰：「正言若不吐實，亦是黨惡。」忠元懾怵，以壽聃告，沆曰：「壽聃，罪人也。正言往見之，非也。若不能自首，當竝坐之。」忠元尤恐懼，乃詣闕自言：「聞，壽聃言如此。」壽聃坐是遠竄。由是，國人指謗以忠元爲賣友。及拜贊成，兩司交章，劾之累日，乃命落職。
秋七月
7月1日
○朔辛酉，白仁傑解官，歸坡州。是時，士類雖據淸要，而大臣皆循俗苟安，與士類論議矛盾，舊臣之不得志者，頗俟間隙。及吳謙、朴忠元相繼被論，大官之庸碌者，咸懷不平。仁傑素服李浚慶之爲人，每以士類不附大臣爲恨，有時發於言語。且不取奇大升、沈義謙，每對人揚其過失，士類頗疑之。李元慶者，浚慶之再從弟也，失職怏怏，深欲朝廷生事。上舅鄭昌世，德興夫人之弟，以恩澤得官，爲內乘，亦欲自攬權勢，相與潛謀，欲攻朴淳、李後白、吳健等凡十餘人。元慶藉仁傑及浚慶爲聲勢，每謁仁傑，誣詆淳等過失。仁傑衰老不能察，汎聽例答，無所可否。元慶每托浚慶之言，以動仁傑。一日以浚慶意，謂仁傑曰：「上甚厭李後白、朴淳，去之易也。」仁傑然之，以語閔起文，起文往見盧守愼，元慶亦在座。起文曰：「白士偉欲妄作，公須止之。」元慶曰：「白老決死生而擧事，豈以他人之言中止乎？」起文起去，元慶謂守愼曰：「叔度〈起文字。〉非可信者。今日與我同聽白公之言，而乃告公止之，此豈可信者？」頃之，仁傑謂守愼曰：「士林之年少氣盛者，吾欲抑之。」守愼止之。有李濬者，得元慶遺昌世書，示沈義謙兄仁謙，其書大槪云：
先見領樞，次見士偉，此事今明當發，內通，不可不速圖也。
於是，朝論譁然皆以爲：「仁傑將害士林，而浚慶主之。」李鐸聞而大疑，使其族朴受問其故，且止之，仁傑驚曰：「我豈害士林？但以方叔爲未便耳。」受曰：「南袞輩神武門事，公豈踵之乎？」仁傑大駭曰：「士林疑我至此乎？」權轍亦使人止仁傑，仁傑歷見轍及朴淳以自明，士大夫莫不驚駭。仁傑因此退歸。是時，白仁傑、盧守愼、金鸞祥、閔起文以乙巳遺直，望實俱隆，鼎列淸要，以地位自尊。亦蔑視後輩，嫌其過激，與李浚慶意合。由是失職庸瑣之類，從而剌謁，扇動言語，欲起鬧端，乘時圖利者，不可勝紀。士林皆懼大禍之至，相繼辭官。仁傑等亦不安於朝，惟守愼意無偏係，自上寵遇日隆，故居職如故。
○上特命以朴淳爲右贊成。淳，嘉靖癸丑，庭試第一。明廟親試一經，淳神姿爽朗，擧止雍容，辨析文義，應對詳敏，明廟奇之，擢爲狀元。由是，名動朝廷，踐歷淸要。時，尹元衡權勢猶盛，士大夫有淸名者，皆操持自守，不敢有爲。淳在玉堂，獨主林百齡謚議，議以恭昭曰：「旣過能改曰恭；容儀恭美曰昭。」蓋貶之也。元衡大怒，倡言于朝曰：「國之元勳，謚無忠字，其意叵測。」遂請鞫問。事且不測，賴安玹力救得免，遞職歸家。癸亥以後，士類復進用，淳擢爲諫長，慨然曰：「劾冀斬憲，挽回世道，吾責也。」遂與大司憲李鐸謀合，辭劾元衡，爭論月餘，元衡先黜，繼論沈通源罷相，百姓歌舞於道。自此亂政一新。淳以舊臣，無所汚染，獨持風裁，放黜權奸，爲士林儀表。遂被擢用，虛懷待士，士亦樂附，又上眷特加，故士林賴以復安。李後白執法不撓，而度量不弘。吳健爲吏曹郞官，欲淸仕路，以矯積弊，甄別黑白，不避怨謗，故群小尤忌嫉之。仁傑旣退，臺閣惡元慶欲罪之，又恐不靖皆以爲：「大臣於經席，詳陳其故，因以斥逐，則深得事宜。」左議政權轍欲以此論啓，以連累浚慶爲嫌，竟不果。其後有人作詩，榜于鍾樓，醜詆朝賢盧守愼、許曄、李後白、吳健等十餘人，詞筆精工，非庶人所能，士大夫益疑之。幸而國無變難，朝無權倖，上秉公臨政，故士林之禍不作矣。
○以金繼輝爲大司諫。
○以盧禛爲昆陽郡守。銓曹以：「禛歸養就閑。」爲除近郡，以便奉母。
八月
8月1日
○朔庚寅，康陵丁字閣火。上與百官，素服五日，禮也。
○冬，京畿多虎患，命將起軍蒐獵，士卒侵掠閭閻，民間苦之，甚於虎。
○改葬中宗故嬪朴氏。嬪，福城君嵋母也。本尙州民家女，選入宮得幸，姿艶傾後宮。嵋年長於仁宗，朝野頗疑其干嫡。金安老以羽翼自任，藉以修隙攬權，戕賊士大夫不附己者。宮人相應，誣朴氏詛呪東宮，福城與妹壻洪礪皆遇害。嬪黜歸尙州，竟賜死，藁葬其地。至是，因其外孫金虎秀上疏，命改葬如禮。福城之死也，名士皆參其論，故安老雖敗，人不能明其冤。上在潛邸，明宗命爲福城後，故上特追䘏焉。

[book_title]五年
（壬申）五年大明隆慶六年
春正月
1月1日
○朔戊午，處士曺植卒。植字楗仲，其先昌寧人，家于三嘉縣。少時，豪勇不羈，自雄其才，爲文務奇古，謂科第功名可俯取。嘗與友人，讀《性理大全》，至許魯齋語：「志伊尹之所志；學顔子之所學，出則有爲；處則有守。」丈夫當如此，乃惕然發憤，篤志實學，因斷棄擧業。嘗游漢都訪成守琛，見其搆屋白岳峯下，謝絶世故，遂與爲友。歸鄕不仕，居智異山下，取與不苟，少許可，常危坐一室，以劍拄頣，佩鈴以自警，雖夜未嘗昏睡。閑居旣久，澄汰欲念，有壁立氣像，耿介嫉惡，鄕人之不善者，視之若浼，故鄕人不敢干謁，只有學徒從游，皆心服焉。明宗朝，與李恒同被召入對，問以治道，植對甚率略。退與恒飮醉戲語曰：「汝爲上賊，吾爲副賊。此賊豈非穿窬之類耶？」遂辭歸鄕里，淸名益播。今上朝，累除官不就。至是有疾，上遣醫治疾，未至而卒，年七十二。朝臣請易名以示褒奬，上以無舊例不許，贈大司諫，賜賻物以葬。植之爲學，以得之於心爲貴；致用踐實爲急，而不喜爲講論辨釋之言，未嘗爲學徒談經說書，只令反求而自得之。其精神、風力，有竦動人處，故從學者多所啓發。頗喜看《參同契》以爲：「極多好處，有補於爲學。」又言：「釋氏上達處，與吾儕一般。」嘗書敬義二字于壁，以示學者。臨終謂門人曰：「此二字，如日月，不可廢也。」植不著書，有詩文若干篇行於世。學者稱南冥先生。
○以鄭宗榮爲禮曹判書，俄遷戶曹。
二月
2月1日
○朔戊子，上親耕籍田，還宮大赦，受百官賀。
閏二月
閏2月1日
○朔丁巳，吏曹正郞吳健，棄官歸鄕。健少好學，從曺植游，晩以科第發身，非門閥，故仕不顯。名士多知其賢，薦以史官。史官例試材，健不就。人問其故，健曰：「我何苦自入千古是非叢中乎？」旣陞六品，入踐淸要，作銓郞，務恢公道。爲人淳實果敢，遇事直前，無所回撓，人多怨者。盧禛與健有舊，呵之曰：「汝從草萊發跡，致身淸顯，於汝過分。當鞱晦小心，何故妄執所見，自取衆怒乎？」健猶不改，衆怒益甚。且上意厭士類，而流俗之勢益盛，健度不能有爲，乃棄官而歸。
三月
3月1日
○朔丙戌，中殿親蠶。
○上御春塘臺，試士取沈忠謙等十五人。
○以親耕設科，取柳根等十六人。
○復以奇大升爲大司成。時以改宗系奏請，極選使臣，以大升爲副使。大升以此入朝，道拜大司諫，旣至京辭遞。嘗一入經筵言事，出曰：「聖質與前日頓異，無復可爲者。此，輔導者之罪也。」
夏四月
4月1日
○朔丙辰，朴淳謝病遞贊成。以鄭大年拜右贊成。
○特陞姜士尙爲兵曹判書，俄遷吏曹，鄭宗榮爲兵曹判書。
五月
5月1日
○朔乙酉，副提學柳希春進《六書附錄》，〈《詩》、《書》、四書。〉上嘉奬之。希春博極群書，强記成誦，而實無眞知，所上《附錄》，只可資於考閱而已。
○蟲食禾苗。
○以特旨拜朴淳左贊成。淳自春辭大提學，至夏不止，章累上，上終不許。
○以李珥爲副應敎，謝恩卽辭免。遠接使請爲從事，病辭還鄕。
六月
6月1日
○朔乙卯，右議政李鐸以病免。鐸居相位，別無建白，而常懷扶護士林之意，故人望重之。
○時以旱災及太白晝見，避正殿。大臣以暑月，啓復正殿，上答曰：「太白未復，方懷危懼，安可遽復正殿乎？」大臣復啓曰：「自上危懼，未復正殿，修德弭災之方，可謂無不至矣。但應天以實，不以文。畏日如爍，露坐簷楹，恐傷聖體，請亟復正殿。」，上乃許之。是時，又有風災害稼，上雖不御正殿，大臣謂：「露坐簷楹。」則旣非其實，而又以爲：「修德弭災之方無不至。」苟爲諂辭，識者譏之。
○以右贊成鄭大年爲議政府右議政。諫官劾之以爲：「曾附金安老。」而實無其事。其後削去其語，而猶論之不已，上知其不就，遂允之。大年粗有淸儉之行，而爲人凡俗，不喜儒者，故人望不歸。復除右贊成，不拜，退歸鄕里。
○以鄭澈爲吏曹正郞。初，李鐸爲銓長，力恢公道，士望甚重。澈每當銓注，必持公論，多所違覆，鐸無言不從。旣而謂澈曰：「惟我能容君，後人必有所不堪者。」厥後判吏曹者，皆不能然，澈歎曰：「李公之量，不可及也。」澈未幾，陞拜議政府舍人。
秋七月
7月1日
○朔甲申，領中樞府事李浚慶卒。浚慶寢疾逾月，至疾甚却醫曰：「吾天祿已終，豈可服藥延活？第欲貢一言于吾君。」口號草疏以進曰：
入地臣某，謹條四件，仰瀆身後之聽。伏願殿下，少垂察焉。一曰、帝王之務，惟學爲大。程子曰：「涵養須用敬，進學在致知。」殿下之學，其於致知之功，思過半矣。涵養之力，多有所不逮。故辭氣之間，發之頗厲，接下之際，少含容遜順氣象。伏願殿下，於此加功焉。二曰、待下有威儀。臣聞，天子穆穆，諸侯皇皇。威儀之間，不可不謹也。臣下進言之際，當優容而禮貌之。雖有違拂之辭，時露英氣而振警之，不宜事事表襮，高自賢聖，以示群下。如此，百僚解體，救過不贍矣。三曰、辨君子、小人。臣聞，君子、小人自有定分，不可掩也。昔唐之文宗；宋之仁宗，未嘗不知君子、小人，而牽於私黨，不能辨別而用之，遂致眩於是非，朝廷不靖。苟君子也，雖或小人攻治，拔而用之勿貳；苟小人也，雖有私意，斥而去之勿疑。如此則安有河北朝廷之難易也哉？四曰、破朋黨之私。臣見，今世之人或有身無過擧；事無違則，而一言不合，排斥不容。其於不事行檢；不務讀書，而高談大言，結爲朋比者，以爲高致，遂成虛僞之風。君子則竝立而勿疑；小人則任置而同其流可也。此乃殿下公聽竝觀，務去此弊之時也。不然，終必爲國家難救之患矣。
疏入，答曰：「啓辭當省警。其復有所言乎？」令承旨往問，則已卒矣。年七十四。浚慶自少磊磈不群，儀貌雄偉，有名於多士間，爲鄭光弼、金安國所器重。立朝淸嚴絶俗，與兄潤慶，同負時望，人稱二鳳。潤慶尤剛直，論者以兄爲優。當權姦之用事，浚慶自守不阿，數遭撓挫，而終不敢加害者。以操履無玷，論議不偏故也。其於橫議，雖不敢匡正，心護士類，故淸議有所恃賴，輿望歸之。元衡旣敗，始得當國，翊戴今上，轉危爲安，上亦委任不疑。浚慶開誠布公，文武隨用，謀行功從，鎭人心、培國脈，眞所謂『社稷之臣』矣。但以本朝士禍數起，見新進論議果銳，每欲裁抑調停，又不欲更張生事，故士林多短之。浚慶笑曰：「寧人負我，無我負人。」浚慶爲相，矜持體貌，雖好善奬士，未嘗卑屈。當曺植被召入京，浚慶以故舊，書信通問，終不往見。植將還鄕，乃就而告別，且曰：「公何以相位自高？」浚慶曰：「朝家體貌，吾不敢自貶也。」李滉之入來，士大夫朝夕候其門，滉一皆禮接，最後往謁浚慶。浚慶曰：「入城已久，何來見之晩？」滉答以應接不暇。浚慶不悅曰：「往在己卯，士習如是。其間亦有羊質虎皮，禍由是媒。趙靜庵外，吾不取也。」仁廟在殯，諸臣會賓廳，皆欲殺尹元老，先行後聞，令諸宰詣政丞前，言其可否。浚慶以右尹參列，獨言：「今時異於前日，大妃在上，豈可不稟而擅誅其同氣乎？」議由是沮，宋麟壽等，皆非之。未久，士禍大作，一隊虀粉，而浚慶只
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:25-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>