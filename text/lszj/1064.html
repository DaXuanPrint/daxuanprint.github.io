<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,第一卷。江宁府,第二卷。苏州府。松江府,第三卷。常州府镇江府,第四卷。淮安府扬州府徐州府太仓州海州通州,第五卷。历代城郭官廨,江苏省通志稿古迹志全文在线阅读,江苏省通志稿古迹志全文在线下载,大玄古籍书库">
<meta name="description" content="宣统元年(1909)始修，由江苏通志局主持，缪荃孙任总纂。古迹志。尹志古迹古都邑入舆地，按苏省地域自春秋以来，宫苑之类，已有旧迹，孙吴东晋而后，更难指数，今拟立古迹志。凡历代京都宫殿苑省府廨陵墓之属及郡县镇戍故城垒等，见正史，通鉴，元和郡县志、太平寰宇记，舆地汜胜诸书及建康实录，六朝事迹一应图经地志、明清一统志者，皆参考互证，务求翔实。_江苏省通志稿古迹志_全文在线阅读_江苏省通志稿古迹志_全文在线下载_大玄古籍书库">
<title>江苏省通志稿古迹志_缪荃孙_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">江苏省通志稿古迹志</span> <br/>
          作者： <span class="inputVal" id="bkauthor">缪荃孙</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,地方志,完结</span> <br/>
          字数： <span class="inputVal" id="bknum">[book_length]153438</span> <br/>
          说明： <span class="inputVal" id="bkdec">宣统元年(1909)始修，由江苏通志局主持，缪荃孙任总纂。古迹志。尹志古迹古都邑入舆地，按苏省地域自春秋以来，宫苑之类，已有旧迹，孙吴东晋而后，更难指数，今拟立古迹志。凡历代京都宫殿苑省府廨陵墓之属及郡县镇戍故城垒等，见正史，通鉴，元和郡县志、太平寰宇记，舆地汜胜诸书及建康实录，六朝事迹一应图经地志、明清一统志者，皆参考互证，务求翔实。</span> <br/>
          封面： <span class="inputVal" id="bkimg">Z_6532.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]江苏省通志稿古迹志
[book_author]缪荃孙
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,地方志,完结
[book_length]153438
[book_dec]宣统元年(1909)始修，由江苏通志局主持，缪荃孙任总纂。古迹志。尹志古迹古都邑入舆地，按苏省地域自春秋以来，宫苑之类，已有旧迹，孙吴东晋而后，更难指数，今拟立古迹志。凡历代京都宫殿苑省府廨陵墓之属及郡县镇戍故城垒等，见正史，通鉴，元和郡县志、太平寰宇记，舆地汜胜诸书及建康实录，六朝事迹一应图经地志、明清一统志者，皆参考互证，务求翔实。
[book_img]Z_6532.jpg


[book_title]序
旧草古迹，属于地理，今以过繁，爰为分析。宁郡最盛，八代所遗；苏郡次之；余郡所载，亦不为少。古初已有，吴晋而后，不可胜原。都邑、城戍、宫殿、府寺、楼台、亭苑、津梁、第宅，凡似此者，甲于各省。清代有者，已入建置；朱明以前，则胥入此。古志所见，或出传闻。词人所歌，每感凭吊。冢墓之列，尚寻蔓草。陵寝所在，多剩荒烟。前序有云：旧基遗制，足补史宬，名园胜地，兹亦附载。今并同之，分券以代，不区门类。凡卷五。

[book_title]第一卷   江宁府
建业都城  在上元县秦淮北五里。《三国志·吴志》：孙权，字仲谋。建安十四年，刘备表权行车骑将军，领徐州牧。十六年，权徙治秣陵。明年，改秣陵为建业，筑城，周围二十里十九步。晋元帝南渡，改名建康。自后，宋、齐、梁、陈常都此处。城门，初悉用洛阳 旧名。《建康实录》云：都门三重。外重六门：宣阳、广阳、津阳、清明、建阳、西明也。后增置十二门。南四门，最西曰陵阳，后改为广阳；正门曰宣阳；稍东曰开阳，后改津阳，东曰清明。东面二门，南曰东阳，北曰建春，后改建阳。西二门，南曰阊阖，北曰西明。北四门，西曰大夏，中曰玄武，齐时改曰宣平；稍东曰广莫，陈改北捷；最东曰延喜。又自晋以来，秦淮南北两岸设篱门五十六所，谓之郊门。又有国门，梁天监中作，在越城东南，亦目望国门。又建康县，在上元县治南。《太平寰宇记》云：古建康县，初置在宣阳门内，晋咸和二年毁，移入苑城。六年又徙出宣阳门外御街西，今建初寺门路东。
西都(今江宁府)  《南唐书》：先主姓李，唐宗室裔也。杨行密以乞徐温乃姓徐，名知诰。吴天祚三年，改元昇元，以建康为西都。
应天府(今江宁府)  明《南畿志》：洪武元年，太祖改元，集庆路为应天府，建都。
江乘城  在上元县北五十里。《史记》：始皇三十七年，自会稽还，过吴从江乘渡，即此。
湖熟城  在上元县丹阳乡，去县五十里淮水北，在旧江宁县东南七十里。《汉书·王子侯表》：湖熟镇顷侯胥行江都易王子，元朔元年正月丁卯封。
石头城  在上元县石城门西北。《金陵志》云：周显王三十八年，楚城石头曰金陵邑。汉建安十七年，吴改为石头城。《丹阳记》云：吴时土坞，后因山加甓为城，因江为池，地形最为险固。
冶城  在上元县治西。《金陵古今图考》云：春秋时，金陵未有城邑，惟石头东有冶城，相传夫差铸剑于此。《南畿志》云：孙吴冶铸之所在，宋天庆观，即今朝天宫。《雅游编》云：晋孝武建冶城寺，安帝以寺为苑，旁有卞将军墓，谢安、王羲之同登处，亦曰冶亭。宋义熙十一年，刘钟领石头戍记事屯冶亭是也。别有东冶亭，史称王导迁冶于县东七里，盖东冶也。
金城  在上元县东北三十五里，相传孙吴所筑。《至正金陵新志》云：上元县金陵乡，旧名金城戍。晋太元八年，谢安劳师于金城，即此，或称琅邪城。咸康初桓温为琅邪内史，镇金城。《齐书》云：南琅邪本治金城，永明中移白下。戚氏以为金城即句容之琅邪城是也，今句容县有琅邪乡。
台城  在上元县治北玄武湖侧。《舆地纪胜》云：一曰苑城，本吴后苑城也。晋咸和中作新宫，遂为宫城。下及梁陈，宫皆在此。晋、宋时谓朝廷禁省为台，故谓宫城为台城。城周六里百一十步，有门六：南曰大司马，东曰万春、曰东华，西曰西华、曰大汤，北曰承明。又自晋以后，宫门初不立阙，至梁天监七年，始立石阙二于端门外。陆陲为铭。《南都志》云：今四十八卫以南，天津桥大街以北，即台城故处。梁陆陲《石阙铭》有序：昔在舜格文祖，禹至神宗，周变商俗，汤黜夏政，虽革命殊乎因袭，揖让异于干戈，而晷纬冥合。天人启惎，克明峻德，大庇生民，其揆一也。在齐之季，昏虐君临，威侮五刑，怠弃三正，刑酷然炭，暴逾膏柱，民怨神怒，众叛亲离，踏地无归，瞻乌靡拯，于是我皇帝拯之。乃操斗极，把钩陈，翼百神，禔万福，龙飞黑水，虎步西河，雷动风驱，天行地止，命旅致纯云之应，登坛有降火之祥。龟筮协从，人祗响附，莫不援旗请奋，执锐争先。夏首凭固，庸岷负阻，协彼离心，抗兹同德，帝赫斯怒。秣马训兵，严鼓未通，凶渠泥首，弘舸连舳，巨舰接舻，铁马千群，朱旗万里，折简而禽庐九，传檄以下湘罗。兵不血刃，士无遗镞，而樊邓威怀，巴黔底定。于是流汤之党，握炭之徒，守以樊离，战同枯朽，革车近次，师营商牧如云，士女冠盖相望。扶老携幼一旦咸集，壶浆塞野，箪食盈途，似夏民之附成汤，殷士之归周武。安老怀少，伐罪吊民，农不迁业，市无易贾，八方人计，四陕奉图，羽檄交驰，军书狎至，一日二日，非止万几，而尊严之度不諐于师旅，渊默之容无改于行阵。计如投水，思若转规，策定帷幄，谋成几案。曾未浃辰，独未授首，乃焚其绮席，弃彼宝衣，归璇台之珠，反诸侯之璧。指麾而四海隆平，下车而天下大定，拯兹涂炭，救此横流，功均天地，祥分光岳。于是仰协三灵，俯从亿兆，受昭华之玉，纳龙叙之图，类帝禋宗，光有神器，升中以祀群望，摄袂而朝诸夏。布教都畿，班政方外，谋协上策，刑从中典。南服缓耳，西羁反舌，剑骑穹庐之国，同川共穴乏人，莫不屈膝交臂，厥角稽颡，开凿万里，攘地千都。幕南罢障，西河无警。于是治定功成，迩安远肃，忘兹虎骇，息此狼顾。乃正六乐，治五礼，改章程，创法律。置博士之职，而著录之生若云，开集雅之馆，而款关之学如市。兴建庠序，启设郊邱，一介之才必记，无文之典咸秩，于是天下学士靡然向风。人识廉隅，家知礼让，教臻侍子，化洽期门。区宇义安，方面静息，役休务简，岁阜民和。历代规模，前王典故，莫不芟薤剪截，允执厥中，以为象阙之制。其来已远，春秋设旧章之教，经礼垂布宪之文，载记显游观之言。周室书树阙之梦，北荒明月，西极流精，海岳黄金，河庭紫贝。苍龙玄武之制，铜雀铁凤之工，或以听穷省冤，或以布治悬法，或以表正王居，或以光崇帝里。晋氏寝弱，宋历逶迟，礼经旧典，寂寞无记，鸿规盛烈，湮殁罕称，乃假天阙于牛头，托远图于博望，有欺耳目，无补宪章。乃命审典之官，还明中之士，陈圭置臬，瞻星揆地，兴复表门，草创华阙。于是岁次天纪，月旅太簇，皇帝御天下之七载也。构兹盛则，兴此崇丽，方且趋以表敬，观而知法。物睹双碣之容，人识百里之典，作范垂训，赫矣壮乎！爰命下臣式铭盘石，其辞曰：惟帝建国，正位辨方。周营洛涘，汉启歧梁。居因业盛，文以化光。爰有象阙，是惟旧章。青盖南洎，黄旗东指。悬法无闻，藏书弗纪。大人造物，龙德休否，建此百常，兴兹双起。伟哉偃蹇，壮矣崔巍。旁映重叠，上连翠微。布教方显，浃日出辉。悬书有附，委箧知归。郁屈重轩，穹隆反宇。形耸飞栋，势超浮柱。色法上圆，制模下矩。周望原隰，俯临烟雨。前宾四会，却背九房。北通二辙，南凑五方。暑来寒往，地久天长。神哉华观，永配无疆。
西州城  在上元县治，晋扬州刺吏治所，王导所创也。及会稽王道子领扬州，居东府，故以此为西州。城西则冶城，东则运渎。胡三省《通鉴注》云：扬州治所在台城西，故谓之西州。
怀德城  在上元县钟山乡。东晋，为琅邪国人随帝过江者置。《建康志》云：怀德县旧置于宫城南七里，建初寺前路东。后改为费县，移于宫城西北三里。宋大明七年，改置于江浦县西。
临沂城  在上元县东三十八里独石山，北临大江，今摄山之西白常山即其地。晋咸康元年分江乘县置。自晋至宋，常为南琅邪郡治。齐移郡治于白下，县属焉。陈末废。按琅邪，又常治金城，见金城条。
宣武城  在上元县西北九里，宋沈庆之筑。孝武阅武于其地，亦谓武帐冈。
檀城  在上元县东四十里。《舆地志》云：在金华桥东，本谢玄别墅，太傅谢安与奕棋所胜者。宋属檀道济，故名。《建康志》云：在墅城东八里，地图谓之城子墅。今清风乡有城子村，在黄城桥之西，即其地。
白下城  在上元县西北十八里，本名白石陂。晋咸和三年，陶侃讨苏峻，从部将李根之计，筑垒于此。张敦颐《六朝事迹编类》云：白下本江乘之白石垒也，齐武帝以其地负山带江，因移南琅邪郡治焉，亦名琅邪城。唐武德九年，改金陵为白下县，移治白下故城。今靖安镇北有白下城故基，属金陵乡。胡氏《通鉴注》云：盖即金之龙湾。
同夏城  在上元县东长乐乡。《建康实录》云：梁武帝生于同夏里，大同元年置县，因城焉。胡氏《通鉴注》：梁武以三桥旧宅为光宅寺，在同夏里。
韩滉五城  唐德宗狩梁州，韩滉观察江东，乃筑石城，自京口至土山。
南唐都城  在上元县，杨吴顺义中筑。初六朝旧城在北，去秦淮五里，及徐温改筑近南。西据石头，南接长干，东至白下桥，北临珍珠河，设东西二水门，贯淮水于城中。内有子城，周西里，是为金陵府城。南唐因之建都。宋初置昇州治。陆游笔记云：李璟所作都城，高三丈，因江山为险固，濠堑重复，可坚守。至绍兴间已二百余年，所损不及十之一。
旧紫金城  在上元县，明都城东偏，当钟山之阳。去宋元东城外二里，其西安门以北宫墙，即都城故址，东出青溪桥处也。皇城前与正阳门对，曰洪武门。内承天门、端门，左东长安门，右西长安门。承天门之前东近北 曰东华门。内东上南门，东上北门。西近北曰西华门。内西上南门，西上北门。北曰玄武门。内北上东门，北上西门。近子城东曰左阙门，西曰右阙门。大内六门：正中曰午门，左曰左掖，右曰右掖，东曰东安，西曰西安，北曰北安午门内曰奉天门。左小门曰东角，右小门曰西角，东西隅有东西角楼。东角南曰左顺，西角南曰右顺。清圣祖有御制金陵旧紫金城怀古诗。附：明郑晋恭跋《第一林泉》后：嘉靖乙巳年闰正月二十四日，户部湖广司郎中臣郑普、兵部车驾司郎中臣程秀民、户部云南司郎中臣张邦瑞，以部命赴内科填销出入之数。其日天和景晴，相与循宫墙，望旧阙苑林花园者，我太祖高皇帝时游息之所也。内宫监太监张宣适率人扫除其中，因得入观之：修竹千竿，老树百余本，土山一堆，环湖石数层，上有御亭一屋，仅数楹，旁立“第一林泉”一石。又一石刻“龙穴”二小字，中有龙形。无奇花怪石、崇台、深沼以为乐。因慨然有感于吾高皇之垂训立国，其俭质类如此。乃因张宣幕刷一幅，置之静斋，使穷邑委巷之人或得与观之，庶知我国家所以长久者，固有在也。臣普谨题。按苑外花园郡志失载，今据此文，当在旧紫禁城内，然遗迹不可考矣。存此文，以志明太祖之俭质云。
建康府治  在上元县，即南唐都城内子城也。《金陵古今图考》云：宋开宝八年复昇州，仍以宫为州治。天禧二年，升江宁府，封寿春郡王为昇王，建康军节度使。建炎三年，改为建康府。绍兴三年，徙府治于东锦绣坊。
行御史台治  在上元县大中街北。宋初为转运司署。绍兴三年，改为建康府治。元至元二十三年，为行御史台治。明太祖入金陵，建军府于此，后为吴王宫。东沿青溪，西接古御街，后阻内桥东虹旧渎。皇城既建，遂称此为旧内，今独存周垣。
阳都废县  在上元县故临沂境，东晋侨置。宋大明中省人临沂，又即邱废县亦晋侨置，宋元嘉中省入阳都。《南史》云：齐高帝曾祖俊为即邱令，即此。
晋太社太稷坛  在上元县古都城宣阳门外，晋元帝立。《金陵志》云：在旧江宁县东二里。
晋北郊坛  在上元县城北。《宋礼志》云：晋成帝立，在覆舟山南。太祖以其地为乐游苑，移于西。后以其地为北湖，又移于湖塘西北。其地卑湿，又移于白石村东。其地又为湖，乃移于钟山北东道，西与南郊相置。后罢白石东湖，北郊复旧处。
宋耕坛  在上元县东郊十五里。宋元嘉二十年，度宫之辰地八里之外，整置千亩，开阡陌，立先农坛、御耕坛。梁普通三年，移耤田于建康，北岸别有祈年殿。
明天地坛  在上元县洪武门外。明《洪武京城图志》云：太祖以王者父天母地，无异祀理，乃建坛于此，合而祀之。坛制辟四门，缭朱垣，内复为垣，围列坛中。上为大祀殿，前为斋宫。今废。
吴太初宫  在上元县，即孙策故府。《江表传》云：吴赤乌十年，诏以建业宫材柱细小，徙武昌宫材瓦，更缮治之，名曰太初宫。晋渡江，即以此为府舍，即位称建邺宫。
吴昭明宫  在上无县。后主甘露二年六月，起新宫于太初宫东。大开苑囿，起土山，作楼观，饰以珠玉。又凿城北渠，引后湖水流入宫内，巡绕堂殿，穷极伎巧。有赤乌殿，吴主亲见赤乌，遂改元，因以名殿。
吴南宫  在上元县，旧江宁县治北二里。吴太子宫，宋置欣乐宫，即此地。旧《通志》云在台城南。
晋永安宫  在上元县，吴东宫也。《宫苑纪》云：在台城东华门外。安帝立，何皇后居此，谓之永安宫。桓玄拆其材木入西宫，以其地为射圃。
晋建康宫  在上元县台城。晋咸和七年宫成，名曰建康，亦曰新宫。
宋亲蚕宫  在上元县台城西白石垒。宋大明三年，立皇后亲蚕宫于西郊。《上元县志》云在钟山乡阇婆寺前纱市。
宋未央宫  在上元县。景和元年，以东府城为未央宫，石头城为长乐宫，北邸为建章宫，南长杨宫。
齐青溪宫  在上元县东二里。《齐武帝纪》云：宋元嘉十七年生于建康青溪宅，永明元年筑青溪旧宫，即故宅也，遗址仅存。
梁金华宫  在上元县青溪东，去台城三里，大同中筑。《陆襄传》云：昭明太子蔡妃所居，以襄为家令，知金华宫事。
陈安德宫  在上元县城南。《建康志》云：在宣阳门外直西，即都城西南角。宣帝为文帝皇后筑。隋平陈，移江宁县治于此。明年复罢，中有池，人谓安德宫池。
南唐宫  在上元县内桥北。宋为建康府治。高宗绍兴二年，修为行宫。元至元五年，拆故宫材木输之大都，遗址仅存。
明故宫  在上元县旧紫禁城内，正值古燕雀湖之地。左顺门内殿曰文华，右顺门内殿曰武英。奉天门内大殿为奉天殿，东曰文楼，西曰武楼。大殿左为中左门，右为中右门，后为华盖殿，后谨身殿。殿后乾清宫，宫后坤宁宫。宫左右二殿曰柔仪，曰春和，清圣祖有御制再过明故宫诗。
晋太极殿  在上元县建康宫内，正殿也。晋初造，以十二间，象十二月。至梁武帝，改置十三间，以象闰。山谦之《丹阳记》云：太极殿，周制路寝，秦汉曰前殿。徐广《晋记》云：谢安作新宫，造太极殿，缺一梁，忽有梅木流至石头城下，因取为梁。殿成，画梅花于其上，以表嘉瑞。附：陈徐陵《太极殿铭》并序：夫紫盖黄旗，扬都之王气长久。虎踞龙蟠，金陵之地体贞固。天居爽垲，太寝尊严，高应端门，仰模营室，归于有德。譬彼河图，傅我休明，义同商鼎。太极殿者，法亘象元，王者之位以尊。左平右墄，天子之堂为贵。往朝煨烬，多历年所，世道隆平，宜其修复。监军邹子度故称，即日忽有一大樟木从流来泊，在后渚岸，嵯峨容与，若汉水之仙槎，摇漾波涛，似新亭之龙刹。孤拔灵山，允彰天贶。昔梁氏承圣，将图缮修，定之方中，亟兴师旅。揆之以日，辄有灾故。是知秦人所止，实高祖而为宫。吴都佳气，乃元皇而斯宅。千栌赫弈，万栱峻赠。植缘芰而动微风，舒丹莲而制流火。甘泉远望，观正殿之峥嵘。函谷遥看，美皇居之佳丽。信可以齐三光而示宇宙，会万国而朝诸侯。爰命微臣乃为铭曰：雍畴相望，参差未央。偃仰回顾，崔巍德扬。高扪太乙，正睹瑶光。峨峨灵柱，赫赫流樟。美矣宫室，嘉哉今日。御康垂旒，当朝靖跸。乐备韶夏，礼兼文质。帝旅无喧，王旗斯谧。肃肃卿士，邕邕丞弼。汉座雕屏，周人槛棂。城隅有勒，殿省皆铭。况复皇寝，宜昭国经。方流典训，永树天廷。沈炯《太极殿铭》并序：臣闻在天成象，紫宫所以昭著。在地成形，赤县居其区宇。太极殿者，资两仪之意焉。大壮显其全模，土圭测其正景。周曰路寝，汉称前殿。虽名号参差．其实一也。主匕未明求衣，日旰忘食。隳乐坏礼，造次留稗，汉陛秦除，莫不葺复。而此殿兴造，累岁未成。外遘戎祝，内忧民力，劬劳深虑，荏苒移时。至陈永定，六合既清，五礼稍备，雕楹玉鸟、华榱壁珰，揆之有日。而犹一柱，梗楠豫章，地沦外寇，楚材晋用，非复我求。既而新亭前江有流查甚壮，盘根错节，枝叶葱蓓，津人以闻，正堪时用。于是将作受诏，各官奉职，百工并作。屡降乘舆，匠石磨砻，必经天旨。俭而不固，泰而不奢，亿兆填填而乐成也。曾未数旬，焕然云构。昔晋朝缮造，文杏有阙，梅梁瑞至，画以梅花。自是迄今又获神物，即樟树焉。殿之某间即某柱是也。铭曰：轩辕狭堂，夏后卑宫。文来质往，蹇产弥崇。体制八都，开兹万户。灼烁雄梁，徘徊大庑，璧宵悬卿云昼聚，岂伊闿阳飞来应柱。嘉辰令月，新寝告成。青槐赤棘，郎将司兵，翠被负康，百辟公卿。钟鼓八佾，箫韶九成。庸臣再拜，天子万龄。
清暑殿  在上元县台城内，晋孝武帝造。殿前重楼复道，通华林园，爽垲奇丽，虽暑月常有清风，因以为名。宋大明五年，鸱尾中生嘉禾，一株五茎，遂改为嘉禾殿。
宋玉烛殿、灵和殿  在上元县台城内，皆宋孝武帝造。又有含章殿，即寿阳公主梅花黠额处。
紫极殿  在上元县，宋明帝造。珠帘绮柱，江左所未有。
齐凤华殿、寿昌殿、灵曜殿  在上元县，皆齐内殿。《齐书》云：永明十一年，武帝诏，谓此三殿皆亲制，得奢俭之中，谨勿坏去。
神仙殿、永寿殿、王寿殿  在上元县。齐永元中，别为三殿，以居潘妃，即凿金莲花贴地处。
梁重云殿  在上元县，梁武帝建于华林园。《隋志》云：殿前置铜浑仪，是刘曜光初六年孔廷所造，何承天以为张衡所造。
五明殿  在上元县台城内。梁武帝时，有四人来建康里，鹑衣蹑履，貌可七十已，经年无人识者。帝召人仪贤堂，始汤沐，解御服衣之。昭明一见如故旧，曰为四公子，帝更加重焉，移入五明殿。大同末，魏崔敏来聘，敏博瞻儒释，知天文医术，帝选十人于此殿推论三教、百家、六籍、五运九十余日。敏丧神呕血归，未及竞而卒。《事类记》云：四人姓名蜀闯、杰、越、仉，难敏者仉也。
披香殿  在上元县台城内。庾子山赋“宜春苑中春已归，披香殿里著春衣”，指此。
光华殿  在上元县台城。梁武帝大通中，施与草堂寺，取珠贝直百万，以其地起重阁。又有宝云、惠输二殿，武帝皆以施寺。
陈求贤殿  在上元县台城内，陈建，后主沈皇后所居。
铜螭署  在上元县台城。铜螭本洛阳故物，晋平姚秦迁此。
龙首仓  在上元县石头城，亦谓之石头津仓。《金陵记》云：吴置仓城在苑城中，亦曰苑仓，即东晋以后之太仓。
通天观  在上元县华林园。《金陵故事》云：晋孝武帝讲《孝经》于此，仆射谢安侍坐，尚书陆纳侍讲，黄门侍郎谢石、吏部侍郎袁宏执经，丹阳尹王绲读句，论者荣之。宋元嘉中重建。
元风观  在上元县旧都城宣阳门外，东晋建武元年建。
迎风观  在上元县建康宫西。宋孝武大明年建玄武观  在上元县玄武湖上，宋时建。陈江总有玄武观待宴。
齐云观  在上元县台城内，陈建。后主令采木湘州，拟造正寝，行至牛渚砚尽殁。既而渔人见于海上，复起齐云观。
落星楼  在上元县东北古临沂县前。吴时山上置三层楼，桉高故以此名。有星落墩，即建楼处。《吴都赋》注云：楼在建邺东北十里。
烽火楼  在上元县石头城西南最高处。晋温峤入讨苏峻，直指石头，峻登烽火楼，望见军容有惧色，谓左右曰：吾本知温峤能得众也。
入汉楼  在上元县。晋义熙八年，于石头城南起高楼，加累入于云霄，连堞带于积水，名曰入汉楼。
景阳楼  在上元县，宋精锐中军寨内。元嘉二十二年，修广华林园，筑景阳山，始造景阳楼。大明元年，楼出紫云，状如烟，诏改为变云楼。《宫苑记》云：齐武帝置钟景阳楼，宫人闻钟声并起妆饰。
青漆楼  在上元县台城。《齐书》云：世祖兴光楼上施青漆，时人谓之青漆楼。
朝日、夕月二楼  在上元县华林园内。梁武帝于景阳山东起通天观，观前又起重阁，上曰重云殿，下曰光严殿，前当阶起二楼，左曰朝日，右曰夕月，阶道绕楼数转。
观稼楼  在上元县城东二十五里，梁武帝建。
百尺楼  在上元县。南唐《宫类说》云：唐主于宫中作高楼，召群臣观之，众皆叹美。萧俨曰：恨楼下无井耳。唐主问其故，对曰：以此不及景阳楼。
阅江楼  在上元县。明太祖欲建此楼于狮子山，已而不果，自为之记。附明太祖《阅江楼记》：朕闻昔圣君建造，必询于贤而后兴。噫，圣人之心幽哉！朕尝存之于心，虽万千之学犹不能仿。今年役囚者，建阅江楼于狮子山，自谋将兴，朝无人谏者。抵期而上天垂象，责朕以不急。即日惶惧，乃罢其工。试令诸职事妄为《阅江楼记》，以试其人。及至以记来献，节奏虽有不同，大意比比皆然，终无超者。朕特假为臣言而自尊，不觉迷而满章，故序云：洪武七年二月二十一日，皇帝坐东皇阁，询臣某曰：就城西北龙湾狮子山扼险而拒势，朕欲作楼以壮之，雄伏遐迩，名曰“阅江楼”。虽楼未造而先为之记。臣某谨拜稽首而言曰：臣闻古人之君天下，作宫室以居之，深高城隍以防之，此王公设险之当为，非有益而不兴。土阶三尺，茅茨不翦，诚可信也。皇帝神谋妙算，人固弗及，乃有狮子山扼险拒势之地。将欲命工，臣请较之而后举。且金陵之形势岂不为华夏之魁。何以见之？昔孙吴居此而有南土，虽奸操忠亮卒不能擅取者，一由长江之天堑，次由权德以沾民。当是时宇内三分，劲敌岂小小哉，犹不能侵江左，岂假阅江楼之拒势乎？今也皇上声教远被遐荒，守在四方，道布天下，民情效顺，险已固矣，又何假阅江楼之高扼险而拒势欤？夫宫室之广，台榭之兴，不急之务，土木之工，圣君之所不为。皇上拨乱反正，新造之国，为民父母，协和万邦，彼愚夫愚妇无有谤者，实臣之愿也。臣虽违命，文不记楼，安得不拜手稽首，以歌陛下纳臣款而敛兴造，息元元于市乡。乃为歌曰：“天连循环，百物贞颁，真人立命，四海咸安。臣歌圣德，齿豁鬓斑，亿万斯年，君寿南山。”宋濂《阅江楼记》：金陵为帝王之州，自六朝迄于南唐，类皆偏据一方，无以应山川之王气。逮我皇帝定鼎于兹，始足以当之。由是声教所暨，罔间朔南，存神穆清，与天同体。虽一豫一游，亦可为天下后世法。京城之西北有狮子山，自卢龙蜿蜒而来，长江如虹，蟠绕其下。上以其地雄胜，诏建楼于巅，与民同游观之乐，遂赐嘉名为“阅江”云。登览之顷，万象森列，千载之秘，一旦轩露，岂非天造地设，以俟大一统之君而开千万世之伟观者欤！当风日清美，法驾幸临，升其崇椒，凭栏遥瞩，必悠然而动遐思。见江汉之朝宗，诸侯之述职，城池之高深，关扼之严固，必曰：此朕栉风沐雨，战胜攻取之所取也。中夏之广，益思有以保之。见波涛之浩荡，风帆之上下，番舶接踵而来廷，蛮琛联肩而入贡，必曰：此朕德绥威服，覃及内外之所及也。四夷之远，益思有以柔之。见两岸之间，四郊之上，耕人有炙肤皲足之烦，农女有采桑行馌之勤，此朕拔诸火水而登之衽席者也。万方之民，益思有以安之。触类而推，不一而足。臣知斯楼之建，皇上所以发舒精神，因物兴感，无不寓其致治之思，奚止阅夫长江而已哉！彼临春结绮，非不华矣，齐云落星，非不高矣，不过乐管弦之淫响，藏燕赵之艳姬，一旋踵间而感慨系之矣。臣不知其为何说也。虽然，长江发源岷山，委蛇七千余里而始入海，白涌碧翻。六朝之时，往往以之为天堑。今则南北一家，视为安流，无所事乎战争矣。然则果谁乏力欤。逢掖之士有登斯楼而阅斯江者，当思圣德如天，荡荡难名，与神禹疏凿之功，同一罔极。忠臣报上之心，其有不油然而生耶？臣不敏，奉旨撰记，故上推宵旰图治之功者，勤诸贞珉，他若流连光景之辞，皆略而不陈惧亵也。
延祚阁  在上元县冶城后冈上。宋太始中建延祚寺，因以名阁。
三阁  在上元县台城。陈至德二年建，曰临春、曰结绮、曰望仙。在华林园光昭殿前，高数十丈并数十间，窗牖、户壁、栏楹之类皆沉檀为之。又饰以金玉，间以珠翠，外施珠帘，内设宝帐。阁下积为山，引水为池，植以奇树，杂以花药。
涵虚阁  在上元县，南唐建于后湖，即凭虚阁，金陵四十景曰“凭虚听雨”。
青溪阁  在上元县东北青溪上。本梁江总故宅，宋为段约之宅。有亭曰“割青”。
征虏亭  在上元县。《丹阳记》云：太元中，谢安为征虏将军，立此亭故名。胡氏《通鉴注》：在方山南，自玄武湖头大路东出征虏亭。《建康志》谓在石头坞东。误。
甘露寺  在上元县城北五里钟山乡。陈太建七年闰九月，甘露降于乐游苑，诏于苑内覆舟山立亭。《舆地志》云：宋元嘉中，移晋北郊坛出外，以其地为北苑。更造楼观于覆舟山上。陈天嘉中，更加修葺，立甘露寺。
白下亭  在上元县，驿亭也。唐李白诗“五月金陵西，祖余白下亭”。宋王安石诗“门前秋水可扬舲，有意西寻白下亭”。是亭在府西也。安石诗又有“东门白下亭，摧甓蔓寒葩”之句。似又在府东，意驿亭饯送，东西各有亭耳。
翠微亭  在上元县清凉山巅。南唐时建，宋乾道间毁，绍熙中复建，淳祐己酉陈绮兴而大之。遗址如砥。
不受暑亭  在上元县清凉寺后。南唐避暑宫内有是亭，宋马光祖重建。
红罗亭  在上元县，《古今诗话》云南唐后主建。四面栽红梅，作艳曲歌之。景定志作罗江亭。
望湖亭  在上元县鸡笼山上，南唐时建，遗址存。
金山亭  在上元县宋行宫内，苏颂重建。王安石《怀府圆》诗有“常忆小金山下路，绿荷深处见游鎥”之句。
忠孝亭  在上元县冶城卞壶墓侧。南唐即其基作“忠贞”亭。宋庆历三年，叶清臣以其父忠子孝，改为“忠孝”亭。
半山亭  在上元县城北宋王安石故园。元丰七年，安石请舍宅为寺，宋神宗赐额“报宁”。亭因距钟山主峰七里，距南唐城东门亦七里故名。
此君亭  在上元县华藏寺，宋王安石与弟咏竹于此。
郭文举书台  在上元县。《宋志》云：天庆太乙殿即文举读书处。《金陵故事》谓文举为王导所重，筑台于冶城以处之。
望耕台  在上元县白上村。宋文帝尝登此台，以观公卿亲推之礼。
日观台  在上元台城内。《祥符图经》云：宋司天台也。
通天台  在上元县台城内，宋大明七年建。
昭明书台  在上元县有二：一在钟山定林寺后北亭峰上，亦名太子岩；一在湖熟镇。
独足台  在上元县旧宫城内。陈后主时有一鸟独足上台，以喙画地。书云“独足上高台，茂草化为灰。欲知我家处，朱门傍水开”。后迁洛阳，果赐第水旁。
南唐月台  在上元县子城东北。南唐李氏因城作台望月，人呼为月台。
观象台  在上元县鸡鸣山之巅。元至正元年建，明改为钦天台。山侧有北极阁，清康熙二十三年圣祖南巡御书“旷观”二字，建亭勒石。三十八年，赐御书“欣然有得”四字额。又御书阴长生诗，临宋臣米芾帖刻石。
中堂  在上元县古都城宣阳门外，或谓之南皇堂。六朝时，建康有警，多以亲贵出顿中堂。《晋纪》云：孝武以太学在秦淮南，去台城悬远，权以中堂为太学释奠。《金陵志》云：吴建中堂，每岁暮习元会仪于此。
仪贤堂  在上元县宣阳门内，吴建。本名延贤堂，宋元嘉三年帝临听讼，自是每岁三讯，皆以此堂，因名听讼堂。梁天监六年，改名仪贤，察孝廉秀士于此。
乐贤堂  在上元县台城内，晋肃宗为太子时建。
宣猷堂  在上元县，晋置。后在梁东宫，《梁纪》云：修饰国学，增广生员，立五馆，置五经博士，皇太子宣城王亦于是堂读释老。《萧子显传》云：谢嘏出守建安，于宣猷堂宴饯赋诗，用十五剧部。《陈姚察传》云：察年十三即引于宣猷堂听讲论难，为儒者所称。
武帐堂  在上元县幕府山武帐岗上。宋文帝建，元嘉二十一年，宴于此堂，将行，敕诸子且勿食，至会所赐馔。日旰，食不至，皆有饥色。上曰：汝曹少长丰逸，不见百姓艰难，今使汝曹识有饥苦，知以节俭期物。
澄心堂  在上元县南唐宫左，后主建，为藏书撰述之所也。后主有巧思，制澄心堂纸，时甚珍之。
有美堂  在上元县宋行宫内，旧为府治。
周颐草堂  在上元县钟山北，颐隐居之所。后出为海盐令，舍宅为草堂寺。孔德璋作《北山移文》。
郑侠读书堂  在上元县清凉寺。侠随父宦江宁，读书于此。惟冬至元日归省，有“漏随书卷尽，春逐酒瓶开”之句，王安石深赏之。
戏彩堂  在上元县转连司堂后。宋喜定八年，真德秀葺而名之。马光祖、王野皆公门下士，宝祐中，同持节于此，新其堂，刻石识之。
清如堂  在上元县青溪绿波桥北，马光祖建。取“御翰中一清如水”之语名之，梁椅为记。
大本堂  在上元县，明洪武初为太子诸王授经之所。延四方耆儒于其中，公侯子弟皆就学也。
是仪宅  在上元县台城西。《吴志》云：仪为人俭约，不治产，宅甚卑陋。邻家起大屋，大帝望见，问左右，以仪家对。大帝曰：仪俭必非，及问，果他宅，其见信如此。
陶璜宅  在上元县石头坞，其地名陶家渚。
王导宅  在上元县乌衣巷，南临骠骑航。晋江左初立 ，琅邪诸工居乌衣巷。导使郭璞筮之，云：吉，无不利，子孙繁衍。
郗鉴宅  在上元县青溪上。
谢玄宅  在上元县土山。地名康乐坊，旁有谢玄走马路。
杜姥宅  在上元县城南掖门外。晋成帝杜后母裴氏立第于此，世谓杜姥宅。
宋明帝旧宅  在上元县青溪中桥北，后改为湘宫寺。
建平王刘宏宅  在上元县鸡笼山。宏笃好文籍，文帝宠爱殊常，为立第，尽山水之美。
檀道济宅  在上元县青溪。
谢灵运宅  在上元县康乐坊故居，灵运有还故园诗。
刘面力宅  在上元县钟山蒋庙东北，名东山园。《南史》云：面力经始钟岭之南，以为栖息。聚石蓄水，仿佛邱中，朝士雅素者多往游之。
齐竞陵王萧子良宅，在上元县钟山西，子良有行宅诗。
刘宅  在上元县青龙山之前，《南史》云：宅近檀桥，瓦屋数间，上皆穿漏，学徒敬慕，不敢指斥，呼为青溪。竟陵王子良表武帝为立馆，以檀桥地给之。
明僧绍宅  在上元县摄山。齐永明七年，僧绍舍宅为寺，即今栖霞寺。
梁武帝旧宅  在上元县城东十五里长乐乡。《南史》云：帝以宋大明元年，生于秣陵同夏里三桥宅，后舍故宅为光宅寺。
沈约宅  在上元县钟山之麓，名东田。《南史》云：约迁尚书令，名誉虽隆重，而居处俭素，立宅东田，尝为《郊居赋》。
伏挺宅  在上元县城东北。《南史》云：居宅在潮沟，于宅讲《论语》，听者满朝。
韦载宅  在上元县治实山下，《南史》云载于江乘县之北筑室，屏绝人事，不出篱门者十载。
江总宅  在上元县青溪侧，相传鹫峰寺即其故址。《金陵故事》云：南朝鼎族多夹青溪，江令宅尤占胜地，宋时为段约宅。
孙场宅  在上元县青溪，其西即江总宅。《南史》云：玚家穿筑，极林泉之美。宾客填门，轩盖不绝，后主频幸其宅。
王昌龄宅  在上元青溪。
冷朝阳宅  在上元县白下门外，韩翃有送朝阳还宅诗。
顾况宅  在上元县。皇甫湜《顾况集序》云：以文人仕，佐作，为众所排。起屋茅山，飘然若将续古之仙，以寿终。庆元志云：顾著作山房在葛蒲潭。
宋齐邱宅  在上元县古国子监巷。
南唐李建勋宅  上元县青溪上。建勋有草堂闲兴诗，赐号钟山公。妻德长公主，亦自号钟山老媪。
徐铉宅  在上元县。《舆地纪胜》云：在栖霞寺西，园池甚盛，中有来贤亭。今陶庄即其地，宋裴迪有“结亭意在留贤者，谁慕清风为驻留”之句。
杨德逢宅  在上元县城东北隅，德逢号湖隐先生。
蔡宽夫宅  在上元县青溪，宋贡院基是其地。《南窗记谈》云：宽夫治地青溪南，疏地深数尺见釜镬交错仆压，知为前代人居也。
招隐馆  在上元县草堂寺侧，宋为雷次宗筑。
商飚馆  在上元县蒋祠西南，去城十五里。一名九日台。齐武帝永明五年九日，出商飚馆登高以宴群臣。
士林馆  在上元县台城西，梁武帝建。《梁书·张绾传》云：城西开士林馆，聚学者，绾与石衡、朱异、太府卿贺琛递述制旨《礼记》《中庸》义。
青溪小姑沉水处  旧有祠，在金陵闸。相传汉秣陵尉蒋子文遇难，小姑挟二女投青溪死，明万历间改为节烈祠。小姑，蒋侯第三妹也。
昭文斋  在上元县钟山，王安石读书定林庵，米芾榜其斋曰“昭文”。
高斋  在上元县宋行宫内，叶清臣建。
书斋  在上元县东北钟山楼下，马光祖命周应合修志处。有学斋在其中。
箨笼轩  在上元县城西北铁塔寺王安石读书处。
桂林苑  在上元县北落星山之阳。《吴都赋》云：数军实于桂林之苑。
别苑  在上元县冶城。一名西园，晋王导移冶出石头，以其地为西园，成帝幸司徒府西园，即此。
太元中立寺  以冶城为名。元兴三年，桓玄以寺为别苑。
乐游苑  在上元县城东北八里，晋之芍药园也。义熙中，刘裕筑垒即此处。宋元嘉中，为乐游苑。《太平寰宇记》云：在覆舟山南。
上林苑  在上元县鸡笼山东归善寺后。宋大明三年筑，初名西苑，梁改为上林。其地有古池，俗呼为马塘，亦曰饮马池。其西有望宫台。
青林苑  在上元县篱门亭，路枕后湖。
芳林苑  在上元县古湘宫寺前。《太平寰宇记》云：亦名桃花苑，齐高帝改青溪宫为之。永明五年，禊饮于此。王融《曲水诗序》云：载怀平浦乃眷芳林。谓此。
方山苑  在上元县方山侧湖熟西北。方山顶四方，上有池水，齐武帝于此筑苑焉。
芳乐苑  在上元县建康子城北，南齐筑。
博望苑  在上元县城东，齐文惠太子所立。沈约《郊居赋》云：昔储王之旧苑，实博望之余基。
北苑  在上元县城北，南唐筑。徐铉、徐锴、汤悦皆有《北苑侍宴诗》。
谢公墅  在上元县土山，唐温庭筠有《谢公野歌》。
王骞墅  在上元县钟山。《南史》云：骞有墅八十余顷，与诸宅及故旧共佃之，尝谓人曰：我不如郑公业，有田四百顷而食不周，以此为愧。
华林园  在上元县台城内，本吴旧宫苑。中有天渊池。《世说新语》云：晋简文帝在华林园谓左右曰，会心处不必在远，翛然林木便有濠濮间趣，觉鸟兽禽鱼自来相亲。
东篱门园  在上元县东府篱门内，即乌榜村何居东篱门园。豫章何嶷命驾造园，从后门避、去。竟陵王子良闻之曰：豫章王尚望尘莫及，吾当望岫息心。园有卞忠贞冢，点置花冢侧，每饮必举酒酹之。
沈约郊园  在上元县钟山下。约有憩郊园与谢眺唱和诸诗。
古东园  在上元县东冶亭侧。面东有堂，一曰钟山，以尽得钟山之胜。有亭二，南曰“见墩”，见谢安旧墩也。北曰“草移”，取孔德璋《北山移文》也。宋乾道五年，与东亭并创。
养种园  在上元县城东。宋南渡为行宫，养种花木于内，中有姬春堂、玉雪堂、清华堂。又有亭二，曰“怀洛”，曰“芳润”。
玄圃  在上元县台城北，齐文惠太子筑。《舆地志》云：圃内有明月观、宛转廊、徘徊桥。《梁书》云：昭明太子立馆于圃，以延朝士。番禺侯轨盛称宜奏女乐，太子不答，惟咏左思《招隐诗》“何必丝与竹，山水有清音”，轨大惭。
青溪园亭  在上元县旧治。溪西自百花洲入，临水小亭曰放船。入门有四望亭，榜曰“天开图画”。环以四亭，曰“玲珑池”、曰“玻璃顷“、曰“金碧堆”、曰“锦绣段”。其东有桥，曰“镜中桥”。东为青溪庄，南有万柳堤，榜曰“溪光山色”。北有亭临水，曰“撑绿”。其径前曰“添竹”、后曰“香远”。尚友堂西扁曰“香世界”。先贤祠之东有亭，曰“花神仙”。清如堂南绿波桥，西有亭曰“众芳”、曰“爱青”，其东又曰“割青”。青溪阁之南、清风关之北有桥，曰“望花随柳”。其中有亭曰“心乐”，其前曰“一川风月”。自清风关东折而北，亭出溪东二，曰“看竹”、曰“苍雪’’。其后则为静庵，庵后有石亭，曰“最高”。山后跨梁，陟径为堂二，前曰“闲暇”、后曰“近民”。诸亭惟“割青”为旧，余皆马光祖所建。宋改清溪园为小西湖，今废。
五马渡，在上元幕府山前，晋元帝与诸王渡江处。时有五马浮渡江，一马化为龙之谣。后人建化龙亭于其地，亦名五马亭。
乌榜村  在上元县天庆观西。《庆元志》云：初立西州城未有篱门，树乌榜而已，故以名村。
射雉场  在上元县东二十里。《六朝事迹编类》云：齐置五百所，皆以七宝装翳。
燕雀湖  在上元县，《祥符图经》云：城东二里、昭明墓侧。湖周二里，流入青溪。宋元时为白荡湖，一名前湖，寻堙。相传明代宫殿正值其处。或 曰故玄武门外有水一泓，其遗迹也。
覆杯池  在上元县东北台城中。晋元帝以酒废政，王导谏之，帝因覆杯池中以为戒。
善泉池  在上元县东北台城东。一名九曲池，梁昭明太子凿。芙蓉池，在上元县西，唐李德裕有《游金陵芙蓉池记》。
长命洲  在上元县石头城前。梁武帝日市鹅、鸭、鸡、豚之属放生于此，置户十家，以谷粟喂养，以洲为长命洲。
梦笔驿  在上元县东冶亭，即江淹梦还郭璞笔处。
鸡鸣埭  在上元县。《六朝事迹编类》云：齐武帝早游钟山，射雉至此，鸡始鸣。是在青溪西南。又按《齐书·裴后传》载：帝幸琅琊城事，其埭又当近北，今清化市是其处，二埭皆当时所历。
贺若弼垒  在上元县二十里。隋平陈，贺若弼过江，于蒋山龙尾筑垒。
韩擒虎垒  在上元县石头城西。有平陈碑，薛道衡作。
谢公墩  在上元县治城北二里。其形起伏曲折，实城西北胜地，相传谢安所尝登也。《吹剑录》云：荆公宅乃谢宅所居地，有谢公墩。公赋诗云：“我名公字偶相同，我宅公墩在眼中，公去我来墩属我，不应墩姓尚随公”。
邀笛步  在上元县青溪桥右。王徽之邀桓伊吹笛处。
青溪栅  在上元县城东。
藏冰井  在上元县覆舟山。《宫苑记》云：宋孝武大明中凿，上有凌室，六朝每岁藏冰于此。
龙天王井  在上元县台城前。
景阳井  在上元县景阳楼下，一名胭脂井。
应潮井  在上元县。《酉阳杂俎》云：蒋山有应潮井在半山间，俗传与江潮相应，尝有破船朽板自井中出。
元和井  在上元县郡圃，石栏刻“元和五祀”四字。
同泰寺石  在上元县台城，本梁同泰寺。杨吴顺义中，置千福院，院前有石四，各高丈余，云此陈三品石也。宋政和中，取入汴京，置延福宫，王安石为之铭。
到公石  在上元县。《庆元志》云：梁到溉家有僵石，长丈六尺，武帝命舁华林园置宴殿前。迎石之日，倾都纵观，谓之到公石。
金华石  在上元县。本金华宫中石，高九寸，引手可举，至赵宋犹存今府治。
三国吴大帝蒋陵  在上元县钟山之阳孙陵冈上。步皇后合葬于此，宣太子登亦祔葬。
晋元帝建平陵、明帝武平陵、武帝兴平陵、哀帝安平陵  皆在上元县鸡笼山。
康帝崇平陵  在上元县钟山。
穆帝永平陵  在上元县幕府山。
简文帝高平陵、孝武帝隆平陵、安帝休平陵、恭帝冲平陵  并在上元县钟山西南。
南北朝宋武帝初宁陵  在上元县钟山西南。
文帝长宁陵  在上元县钟山东南，相近初宁陵，袁皇后祔。
少帝陵  在江宁县南郊坛。
明帝高宁陵  在上元县幕府山阳。
孝武帝景宁陵  在江宁县岩山，文穆皇后祔。
太后修宁陵  在江宁县岩。
宋两废帝陵  在江宁县南郊坛西。
齐明宣沈太后陵  在上元县幕府山，俗称国婆岭。
文惠太子陵  在上元县查硎山夹石。
明钦刘皇后陵  在上元县淳化镇北。
梁昭明太子安宁陵  在上元县夹石，与齐文惠太子陵相并。
文宣阮太后陵  在江宁县通望山。
孝元帝陵  在江宁。按陈天嘉元年诏：梁孝元遭罹多难，灵榇播越，朕曾经北面有异常伦，遣使迎接，已次近路，江宁既是旧茔，宜即安卜。车旗礼章，悉用梁典，依魏楚汉献帝故事。
陈高祖万安陵  在上元县城东三十五里崇里乡，石兽二尚存，俗名石马冲。
文帝永宁陵  在上元县雁门山北。
明太祖孝陵  在上元县钟山之阳。与高皇后合葬，懿文太子之夜祔焉。清定鼎后，置守陵太监二名，兵四十名。圣祖南巡，诣陵亲祭，并书“治隆唐宋”四字勒碑，有御制《过明太祖陵有感》诗。
周越王冢  在句容县大横山下。
左柏桃、羊角哀墓  在溧水县南四十五里仪凤乡孔镇南大驿路西。(二人俱战国时燕人，同入楚。粮少，伯桃并粮与羊角哀，自入空树中饿死。哀至楚，为上大夫，言于王备礼葬之。后伯桃见梦于哀，哀开冢，从伯桃死，遂并葬焉。按战国时楚自郢迁陈，又自陈迁寿春，二人自燕往楚，不应渡江而南，此处有墓，误也。因旧志相仍，姑存而辨之。附明徐彦《古义士左伯桃、羊角哀墓赞》：羊角哀、左伯桃为死友，闻楚王贤，往见之。道遇雨雪，计不俱全，乃并衣粮与角哀，自入树中死。赞曰：生则两死，死则一生，含笑入树，何友非身。树既摧残，墓亦灭没，先生之神，独耀今昔。仰止高风，愧此隙末，予立贞珉，匪捍樵牧。)
楚项羽墓  在江浦县乌江。(按汉高祖以鲁公礼葬羽于谷城。事见《史记》，此不当有墓，因旧志相传姑存之。)
汉司徒甄邯墓  在玄武湖侧。刘宋张永开湖，遇古冢，得铜斗有柄，文帝以访何承天，曰此亡新威斗，三公亡皆赐之。一在冢内，一在冢外，后启更得一斗，有石铭“大司徒甄邯之墓”。
三国吴折冲将军甘宁墓  在上元县直渎山下。
丞相张悌墓  在江宁县板桥西。
仙翁葛元墓  在句容县西南一里。
晋荆州都督山简墓  在上元县覆舟山之阴乐游苑内。
骠骑将军温峤墓  初葬豫章，朝廷追思之，为造大墓还葬上元县幕府山阳。
尚书令卞壶墓  在上元县西。二子盼、咛祔葬。义熙间，盗伐其墓，壶鬓须苍白，面如生，手爪达手背，安帝赐钱修之。
丞相王导墓  在上元县幕府山，西对石灰山。
祭酒颜含墓  在上元县靖安里。曾孙延之铬，十四代孙真卿重书立石。
宁朔将军竺瑶墓  在张阵湖，有二碑。
司空陆玩墓  在上元县鸡笼山。给兵千人，置守冢七十家。子尚书令纳亦葬此山。一云葬吴县鸡笼山。
丹阳尹刘惔墓  在江宁县。七世孙显仕梁，为平西府谘议参军，亦祔焉。
丞相谢安墓  在江宁县南梅冈。
长史王濛墓  在江宁县高亭洁。
洗马卫玠墓  在江宁县新亭东。
句漏令葛洪墓  在句容县。
骠骑将军纪瞻墓  在句容县东南二十五里。
南北朝宋临川郡守谢灵运墓  在上元县本业寺。南唐保大中，孙喜尝建碑。
冥漠君墓  彭城王义康修东府城，得古冢，改葬东冈，命谢惠连为文祭之，不知其名遂立此号。
法曹参军谢惠连墓  在上元县宣义乡，与本业寺相近。
雍州刺史宗悫墓  在石泉里。
尚书仆射刘穆之墓  在江宁县。元嘉二十五年，车驾经穆之墓，诏致祭。
徐州刺史吉翰墓  在江宁县吉山。
齐海陵王昭文墓  沈括《梦溪笔谈》云：庆历中金陵人得方石，濯之，乃知齐海陵王墓，谢眺撰志铭并书。
居士明僧绍墓  在府东北摄山。
尚书令柳世隆墓  在上元县倪塘。世隆晓术数，于倪塘创墓，每往常坐一处，及卒墓工图墓，正取其坐处焉。
彭城郡丞刘墓  在上元县青龙山。
豫章王嶷墓、竟陵王子良墓  并在江宁县。
梁吴平忠侯景墓  在上元县花林寺。
始兴忠武王肖儋墓  在上元县黄城村。
临川靖惠王肖宏墓  在上元县北城乡。
安成康王肖秀墓  在上元县甘家巷。
建安敏侯肖正立墓  在上元县淳化镇西。
司徒王僧辩墓  在上元县方山东南。僧辩为陈高祖所害，父子七人同瘗一穴。宣帝天嘉中，故吏卫卿许亨请以家财造墓葬之。
豫州刺吏裴邃墓  在上元县光宅寺西。梁大同初旱蝗，松柏尽雕，邃墓如旧，当时异之。
南康简王肖绩墓  在句容县西北十五里。
诸王侍读陶弘景墓  在句容县东南雷平山。
陈贵妃张丽华墓  在府城西南赏心亭侧。
尚书仆射周弘正墓  在句容县东三十五里。
唐颜尚书墓  在句容县后颜村。旧谓真卿墓，非也。考鲁公上世多葬金陵，延之子竣等皆历尚书。
侍郎刘太真墓  在溧水县北三十五里。
双女坟  在溧水县南旧招贤馆侧。唐溧水尉崔致远憩招贤馆中，为诗吊此坟，因感梦，知二女乃宣城张氏，天宝六年同葬此。
贞晦先生陈融墓  在六合县堂邑乡。
南唐平章事张居咏墓  在江宁县金陵乡。
中书侍郎韩熙载墓  在江宁县梅冈。
散骑常侍徐铉墓  在句容县政仁乡。
庆王弘茂墓  在高淳县南十里。弘茂元宗第二子也。
宋员外郎王益墓  在上元县钟山。益安石之父，曾巩有墓铭。
司空王安石墓  在上元县钟山半山寺后。弟秘阁校理安国、右丞安礼墓，并在江宁。
太子宾客谢涛墓  在上元县土山。
侍郎叶祖洽墓  在上元县雁门山。
都统制王德墓  在观音门外，傅雱撰碑。
待制张孝祥墓  在上元县城东北清果寺侧。孝祥侨寓建康，卒葬于此。
节度使王玮墓  在上元县棠梨山。
团练使盛新墓  在上元县武冈山。
节度使王鉴墓  在上元县竺山。
赠节度使李邈墓  在上元县青龙山。邈临江人，知真定府，金兵破城，不屈而死。
通判杨邦乂墓  在江宁县聚宝门外。绍兴中，九言撰碑。
防御使张保墓  在江宁县松林庄。
待制李琮墓  在江宁县板桥西龙口山。
通判秦钜墓  在江宁县移忠寺侧，子浚浸并祔。
先儒尹起莘墓  在江宁县印塘村。
参政魏良臣墓  在溧水县西南九十里。
尚书俞桌墓  在溧水县西琛山十五里。
明中山王徐达墓  在上元县钟山之阴。
开平王常遇春墓、岐阳王李文忠墓、东瓯王汤和墓  并在上元县钟山。
蕲国公康茂才墓  在上元县幕府山。
东邱郡侯花云墓  在上元县南五十里水桥。洪武七年，以衣冠与夫人郜氏合葬，宋濂为墓碑。
江国公吴良墓、海国公吴祯墓、滕国公顾时墓、安陆侯吴复墓、许国公王志墓、芮国公杨璟墓、汝南侯梅祖墓、静城先生陈遇墓、太常寺卿吕本墓  并在上元县钟山。
都御史丁璿墓  在上元县崇礼乡。
尚书王敞墓  在上元县土山。
尚书梁材墓  在上元县白山。
都御史金泽墓在上元县钟山冈。
尚书顾璘墓  在上元县彭城山。
侍郎李乔墓  在上元县黄练冈。
都督张可大墓  在上元县侯家塘。
太仆卿言大美墓  在上元县邵村。
监丞黄居中墓  在上元县官山。
张贤妃墓  在江宁县牛首山东。高帝妃荆宪王之母，谥恭靖顺妃。
李顺妃墓  在江宁县吉山东北，亦高帝妃。
韩宪王松墓  在江宁县安德乡。高帝第二十子，俗呼韩府山。
驸马梅殷墓  在江宁县牛首山。殷汝南侯思祖从子，尚宁国公主。恭谨有谋，能骑射，为总兵官镇守淮南。靖难兵起，殷悉心防御，使人招之，割其耳鼻，令之报命。及成祖即位召至京。永乐三年为都督谭深、指挥赵曦所诬害，殷自投水死。有麾下口外人瓦刺辉发其事，成祖特命斩二人。辉即自经死，葬殷墓侧。
驸马李祺墓  在江宁县祝厘寺西南。尚临安公主。永乐初不朝，赐死江浦，后合葬于此。
驸马胡观墓  在江宁县牛首山下。尚南康公主。靖难兵起，拒战死。
驸马张麟墓  在江宁县七里铺东。尚福清公主。
驸马尹清墓  在江宁县雨花台南。尚含山公主。
驸马谢达墓  在江宁县安德乡。尚汝阳公主。
驸马沐昕墓  在江宁县泰北乡。尚常宁公主。
宁河王邓愈墓  在江宁县西山之原。
黔宁王沐英墓  在江宁县长泰北乡。
虢国公俞通海墓  在江宁县聚宝山。
越国公胡大海墓  在江宁县城南十五里。
梁国公赵德胜墓  在江宁县乌石冈。
郢国公冯国用墓  在江宁县凤西乡。
陕国公郭子兴墓  在江宁县聚宝山。
营国公郭英墓  在江宁县聚宝山。
沂国公金朝兴墓  在江宁县太平门外。
当涂县男王恺墓  在江宁县雨花台侧。
夏国公顾成墓  在江宁县安德门外普化寺北。
蔡国公徐忠墓  在江宁县城南十五里。
郓国公宋晟墓  在江宁县聚宝门外。
平江侯陈瑄墓  在江宁县大山之原。
安远侯柳升墓  在江宁县安德乡。
隆平侯张信墓  在江宁县朱门山。
忻城伯赵彝墓  在江宁县凤台门东。
瑞安侯王源墓  在江宁县聚宝门外凤台街。
丰城侯李彬墓  在江宁县吉山东南。
尚书唐铎墓  在江宁县南十五里。铎凤阳人，赐葬于此。
总制孙炎墓   在江宁县聚宝山。
太常卿杜安道墓  在江宁县安德街东。
赠高阳郡侯韩成墓  在江宁县吉山。
文学博士方孝孺墓  在江宁县聚宝山侧。孝孺磔死，都督廖镛拾遗骸葬之。见郑晓《吾学编》。或云其门人王徐辈收葬；或云土人窃葬。万历十九年，礼部主事汪应蛟、汤显祖为文立石表其墓。尚书王弘诲、赵用贤竖坊祠祀之。三十三年，处士徐鲸复捐资修墓。
淳泥国王墓  在江宁县石子冈。永乐中来朝，卒，赐葬于此。
太常卿康爵墓  在江宁县新亭南。
学士张益墓  在江宁县凤西乡西库村。
尚书周碹墓  在江宁县安德乡。
太医院使蒋用文墓  在江宁县西乡塘下山。
尚书童轩墓  在江宁县凤台冈。
尚书倪谦墓  在江宁县新亭乡。
尚书倪岳墓  在江宁县新亭乡堽墓村。
尚书唐瑄墓  在江宁县唐家山。
都御史张琮墓  在江宁县凤西乡。
尚书王以方芹墓  在江宁县白山。
侍郎俞纲墓  在江宁县聚宝门外禾山南。
尚旧翟瑄墓  在江宁县新亭乡。
都御史陈镐墓  在江宁县凤西乡。
太仆卿陈沂墓  在江宁县安德门外岔山口。
尚书吴文度墓、副都御史倾璘墓、郎中王銮墓  并在江宁县石子冈。
太仆少卿王韦墓  在江宁县吉山。
给事中鲁昂墓  在江宁县耿涧村。
佥事徐完墓  在江宁县小留山。
布政使吴彦华墓  在江宁县新亭乡。
孝子龙景华墓  在江宁县凤西乡。
御史沈越墓  在江宁县石子冈。
侍郎吴自新墓  在江宁县铜山乡。
副使顾国辅墓   在江宁县女山。
太常卿许谷墓  在江宁县安德门外。
修撰焦竑墓  在江宁县皮家庫。
侍郎顾起龙墓  在江宁县云台山。
侍郎朱之蕃墓  在江宁县牛首山前。
大学士程国祥墓  在江宁县安德门外北山。
检讨汪伟墓  在江宁县射乌山，妻耿氏祔。
督学佥事王芝瑞墓  在江宁县仙鹤观侧。
侍郎殷迈墓  在江宁县湖堰村。
诸生杨希淳墓  在江宁县牛首山。
尚书曹莪墓  在句容县箭塘山。
知府李茂功墓  在句容县西门外大墅村。
尚书李思诚墓  在句容县张王庙东。
太仆寺卿张谏墓  在句容县福胙乡。
尚书齐泰墓  在溧水县青丝洞。
郎中庄录墓  在江浦县定山。
昌平伯杨洪墓  在六合县竹镇。
太常少卿黄宏墓  在六合县灵岩山。
清大学士熊赐履墓  江宁县聚宝门外。赐履孝感人。
尚书王弘祚墓  在句容县茅山。弘祚云南人。
侍郎李敬墓  在六合县龙山。
副使徐必达墓  在江宁县建业乡。
越城  在江宁县聚宝门外报恩寺西，《宫苑记》云：周元王四年，越范蠡所筑。《图经》云：城周围二里八十步，在秣陵县长干里。《建康志》：在江宁县尉廨后，遗址犹存，人呼为越台。
秣陵城  在江宁县东南五十里秦县。《建康实录》云：在故台城南八里是也。《宋书》云：本治去京邑六十里，今名故治村，即今秣陵关也。又汉有秣陵国。《汉书·王子侯表》：秣陵侯缠，江都易王子，元朔元年正月丁卯封。
白马城  在故江宁县北三十里。《金陵故事》云：吴时烽火台二所，一在石头左，一在白马城。
丹阳郡城在江宁县东南。《太平寰宇记》云：郡城在今长乐桥东一里，周一顷，有东、南、北三门。《南畿志》云：今在武定桥东南有长乐庵。盖自东城角之内外皆是郡治。
江宁故城  在江宁县西南六十里。《宋书》云：晋太康初，分秣陵立临江县。寻更名江宁，其治临江滨，南为江宁浦。隋开皇十年，移于冶城，故城始废。今有江宁镇，置驿。
东符城  在江宁县旧皇城西安门外，淮青桥东，南临淮水。晋会稽王领扬州，宅在州东，故曰东府。《舆地志》云：东府城，安帝时筑。宋以后常为宰相府第，每建康有事，必置兵守，此亦谓之东城，梁末毁。陈天嘉末，徙府治府东三里齐安寺，西临淮水。
王含五城  在江宁县东南二十五里。晋太宁初，王敦党王含、钱凤自栅塘西置五城。宋大明五年，使刘延孙于五城受封版。《南畿志》云：在丹阳郡城之东。
集庆路治  即今江宁县治。《我陵古今图考》云：元至元十一年，即建康府治开省。十四年。更立建康路。十六年，徙治于西锦绣坊大军库内，后迁徙不常。睚历二年，改名集庆。袝明陈沂《余陵历代互见图考》：历代城邑变置，若不可悉辨。然钟山自东北而迤逦于西南，大江自西南而环抱于东北，覆舟阻其后，聚宝当其前，青龙石硊掖其左，石头三山踞其右，秦淮横其中。考诸汉以后郡城，皆在淮水之南，六朝宫城皆在淮水之北，而近于覆舟。楚秦隋唐之城，皆在淮水西北而据于石头。杨吴以后之城，皆跨淮水之南北而近于聚宝。国朝因山距淮，尽乎四极，以是据方辨位，庶几可得矣。按六朝宫城，正门曰大司马门，南对都城之宣阳门二里，宣阳门南对朱雀门五里。台省相望为御街，朱雀门临淮水上朱雀航北。今考镇淮桥东南桐树湾，当是朱雀航所。中正街府军营内小桥，当是宣阳门处。直出北口西华门西大街，当是大司马门处。国学成贤街南口，当是宫后平昌门处。珍珠河正在宫内。成贤街外号以东、直抵西十八卫之后，当为都之北城。宋上元县西细柳营直北，当为东城。武学以北，当为西城。其规模大略可见。南唐之宫，前临内桥，东升平桥，西尽大市桥，北尽小虹桥，为子城之限。宋行宫即此内桥南直抵镇淮桥，此则南唐之御街也。志云镇淮桥即朱雀桥者，盖萧梁时移航于此，遂名。旧航之处，唐所谓长乐渡也。南渡长乐一里，抵东城角内外，皆丹阳郡城之基。又东西近倪唐。乃晋王含五城。又南，当是古扬州治清凉寺地，以至石头山脊，为楚金陵邑城。又北，为唐韩混五城。少东南，则隋蒋州城。又东则冶城，今朝天宫处。又西抵下街，有西州桥，即西州城地。唐上元县城亦是其处，皆石头之麓，相去不远。南循三山水关内下浮桥北，为赏心亭。少西，为折柳亭。出水关，中街水环绕处，当为白鹭洲。洲之上今普惠寺，当是李白酒楼。绕南，城角高处，即升元阁旧基。稍北，高阜皆凤凰台。少西，即建初寺。寺西，即杏花村。聚宝门外为长干，向西为越城。少南为秣陵城，东南为国门。转东至通济跨城处，当为东府城。大中桥东畔为白下亭。长安街西口，当为宋永安门。北抵竹桥之侧，当为金华宫。六朝城后今国学处，为玄圃。小教场西门内，为上林苑。将台处，当为乐游苑。蒋庙之西南，当为商飚馆。西北，为亲蚕宫。此皆可因据而互见者也。
吴南郊坛  在江宁县。宋《礼志》云：孙权太元元年，祭南郊，今秣陵县南十余里郊中是也。晋氏南迁，立南郊于已地。宋大明三年，移郊北于牛头山西，在宫之午地。后以旧地为吉祥，移迁本处。梁武帝南郊坛，在今城东南，与楼湖近。
晋雩坛  在江宁县，晋穆帝永和中，立于南郊旁。天监九年移于城东耤田之域内。
陈方明坛  在江宁县娄湖侧。陈宣帝太建十年立，临坛分遣大使，颁盟誓以御周人。
晋太庙  在江宁县秦淮西，晋中宗立。宋以后仍之。《通典》谓庙门北有竹叶文石，元嘉中得之，陆澄云晋武帝郊禖石也。
宋明堂  在江宁县乐游苑南，宋大明五年立。其墙宇规制一如太庙，十有二间，以应期数。梁天监中修筑。
孙楚酒楼  在江宁县城西。《焦竑集》云：孙子荆酒楼遗址，在今石头城莫愁湖侧。
芙蓉楼  在江宁县，旧名北楼，在丹阳城北。
东南佳丽楼  在江宁县，建康志云在银行街。今县治基旧为赏心楼，宋景定元年马光祖重建，改曰东南佳丽楼。
伏龟楼  在江宁县城上东南隅。宋景定元年，马光祖增创八十八间。
层楼在  江宁县，建康志云在府治右南厢花街。宋咸淳中，万石重建，榜曰“江淮奇观”。
南楼  在江宁县城西南，近何尚之宅，即跃马。
十六楼  在江宁县。《金陵琐事》云：在城内者曰南市、曰北市，在聚宝门外之西者曰来宝，东曰重译，在瓦屑坝者曰集贤、曰乐民，在西关中街北者曰鹤鸣，在西关中街南者曰醉仙，在西关南街者曰轻烟、曰淡粉，在西关北街者曰柳翠、曰梅妍，在石城门外者曰石城、曰讴歌，在清凉门外者曰清江、曰鼓腹。在洪武中建以为行人憩息游观之所，并以处官妓焉，今尽毁。
瓦官阁  在江宁县城西南隅瓦官寺。《舆地纪胜》谓梁所建，邵思《雁门野说》云晋哀帝时造。一说晋时陆地生莲，因掘得瓦棺，莲从僧舌底出，始建寺，逐名阁。高二百四十尺，《运历图》云瓦官寺阁西南久倾，因风自正。唐狄仁杰宴此，有“云散便凝千里望，日斜常占半城阴”之句，坐客尽惊。吴顺义中改为吴兴阁，南唐昇元初改为昇元阁。
新亭  在江宁县城南十五里。《丹阳记》云吴所立。晋隆安中，司马恢之徙创今地。《王导传》云，过江诸人，每至暇日辄相邀出新亭饮宴。宋孝武帝讨邵柳，元景将前军，潜至新亭依山筑垒。帝于新亭即帝位，改为中兴亭。
劳劳亭  在江宁县西南。按《寰宇记》，劳劳山上有亭七间，名曰新亭，吴所筑。中名临沧观，亦谓之劳城。《舆地纪胜》云：新亭在江宁十里，俯近江都，今名劳劳亭。《舆地志》云：新亭垄上有望远楼，宋时改 曰临沧观，即劳劳亭故基，是新亭与劳劳亭一处。又按建康志，新亭垒在城西南十二里，垒石存其亭，乾道五年，留守史正志即故基重修。又临沧观，在今城南顾家塞大路东，据此似又是两处。
东冶亭  在江宁县。晋太元中置亭于汝南湾东南，西临淮水，为士大夫饯行之所。《南史》云，王裕之辞尚书令东归，车驾幸东冶饯送，即此。宋乾道中，史正志重建。景定中，马光祖又新之，益以知稼、瑞麦二亭。
白鹭亭  在江宁县城西。《舆地纪胜》云：赏心亭西有白鹭亭，下瞰白鹭洲。宋景定元年，马光祖重建。苏轼赠王益柔诗有“红鸾骖乘青鸾驭，却讶此洲名白鹭”之句，题名于此亭柱石。
赏心亭  在江宁县西下水门城上，下临秦淮，尽观览之胜。宋丁谓建，《方舆胜览》云，谓始典金陵，陛辞，真宗出袁安《卧雪图》付谓曰：卿到金陵，可选一绝景处张此图。谓遂张于赏心亭。景定元年亭毁，马光祖复建。又有临淮亭，亦丁谓建，后名朝宗观。
览辉亭  在江宁县凤凰台侧保宁寺后。有宋熙宁三年残碑，苏辙有《和孔武仲览辉亭诗》。
三山亭  在江宁县石城西对三山。
练光亭  在江宁县保宁寺。黄庭坚尝题云“练光亭”。极是登临胜处。
折柳亭  在江宁县赏心亭下。张咏建，为祖饯之所。
风亭  在江宁县折柳亭东，叶清臣建。咸淳乙丑，马光祖复创台，缭以花竹，游者舣舟，以为览胜处。相近有佳丽亭，马亭建。清水亭，在江宁县城南三十里。
二水亭  在江宁县下水门城上，与赏心亭相对。宋乾道五年，留守史正志因修筑城壁重建。
木龙亭  在江宁县西南七十里。旧传有香木浮水而上，士人迎之以为亭，又号木牛亭。
木末亭  在江宁县聚宝门外雨花台北梅冈之东。高出林表，旁有方孝孺祠，祠南为先生墓，北有景清祠。
周处台亭  江宁县城东南隅蟒蛇仓后，亦名子隐台。《晋书》云：处仕晋为东观左丞，曾读书于此。附宋梅挚《周孝侯台记》：府志东南有故台基，曰周处，图志亡之，都人称之。登而四望，江山表里，与陈迹概见，豁如也。按西晋史，处字子隐，义兴阳羡人，弱冠好驰骋，不修细行，州里患之，自知为众所恶，慨然有改励之志。里人以三害切讽，于是射虎、斩蛟。往见陆云，具以诚告。云曰，古人学道，贵朝闻夕死，君前途尚可，第患志不立，何患不彰。遂退而向学有文，言必信，行必谨。如是期年，州府交辟，仕吴为东观左丞。吴平入洛，累迁郡太守，率有善状，擢御史中丞。凡所纠正劾，不避权贵，卒树功名，没世远耀。噫！天地至大，根一气，陶万化，未始无过。阴阳寒暑小有缪，则从而改之，卒归大顺，而况于人乎！古圣贤，本天地之性以修其性，亦未尝讳过。后之人，不独讳之而已，抑又从而文之。自底悔吝，良可嗟惜。惟子隐少而逞，长乃自悟，一旦翻然，去恶即善，遂为名世忠贤，可不重乎。则中人所禀，因物染迁，为时诖误，德有小眚，言有小疵，未甚于子隐之害于乡，而又何惮乎改为哉？余因表是台，新是堂，非止卜高明之居，夸游览之胜，而与民同乐，亦将有激时世云。
凤凰台  在江宁县保宁寺后。南宋元嘉十六年，秣陵王见三异鸟，文彩五色，众鸟附翼群集，时谓之凤。乃置凤凰里，起台于山因名。按《宫苑记》，又有凤凰楼。《金陵志》云：台与楼皆彭城王义康所建，宋淳熙中留守范成大重建，更榜曰凤凰台。
雨花台  在江宁县城南三里聚宝山上。俯瞩城阙，万家烟火，与远近云峰相乱，遥望大江如带。《方舆胜览》云：梁武帝时，云光法师讲经于此，天雨花，故名。山麓为梅冈，清圣祖有御制雨花台诗。
范蠡宅  在江宁县治长干里。《丹阳记》云，蠡居长千里古越城中。
张昭宅  在江宁县治。《丹阳记》云，大长干道西有张子布宅，对瓦官寺门，今来宾桥西南小桥即张侯桥也。
张悌宅  在城南板桥。
陆机宅  在江宁县秦淮之侧。《金陵故事》云二陆读书堂，带秦淮，屏钟山，最为幽邃。后机入洛，作《怀旧居赋》，即此。
纪瞻宅  在江宁县乌衣巷。《晋书》云。瞻厚自奉养，馆宇崇丽，园池竹石为一时之盛，元帝尝幸其宅，即进骠骑将军，即其宅为骠骑府，遂名。其府侧浮桥，曰骠骑航。
谢尚宅  在江宁府竹格渡北。永和四年，尚舍宅造庄严寺，宋改名谢镇西寺。《金陵志》云，金斗门桥北东岸是其地。
谢安宅  在江宁县乌衣巷口秦淮之南。《祥符图经》云：安居骠骑航之侧，桓玄欲以安宅为营。谢混曰，召伯之仁犹惠及甘棠，文靖之德更不保五亩宅耶？玄惭而止。
谢万宅  在江宁县长乐桥丹阳郡城旁，今桐树湾东。
吴隐之宅  在江宁县城东南五里，今双桥门内。隐之为广州刺史还，数亩小宅篱垣仄陋，内外茅堂六间，妻子不免寒露。
顾恺之宅  在江宁县瓦官寺东北。恺之建层楼作画，风雨寒暑不下笔，必天气晴朗乃登楼染毫，即去梯，妻子罕见。
何尚之宅  在江宁县南涧寺侧，城南落马涧是也。
谢几卿宅  在江宁县东南十八里古白杨巷之古井。几卿免官家居，朝中交游者载酒从之，客常满座。
沈庆之宅  在江宁县城东南十里今上方桥左右。《南史》云：庆之居清明门外，有宅四所，屋宇甚丽。又有园舍在娄湖，庆之一夜携子孙徙居之，以宅还官。悉移亲戚中表于娄湖，列门同闸焉。
萧坦之宅  在江宁县城，东傍秦淮，旧东府城之东。
王僧虔宅  在江宁县禁中里马粪巷，与乌衣子弟分枝居焉。
谢宅  在江宁县。有脚疾，角巾乘小车，就席华林园。明旦，乘舆出幸宅，宴语尽欢。请自还迎母，许之。临发，舆驾临幸，赋诗饯别。又到都，敕材官起府于旧宅。
范云宅  在江宁县城东南，临秦淮。梁何逊有《经范将军三桥故宅》诗。
到溉宅  在江宁县，东临秦淮。
伏曼容宅  在江宁县西南瓦官寺东。设高座于听事，有宾客辄升座为讲说，生徒数十百人。
张洎宅  在江宁县秦淮北岸，为南唐参政时赐第。
韩熙载宅  在江宁县城南。南唐故事云，居朱雀门外戚家山。
孙晟宅  在江宁县凤台山丁冈垅之间。韩熙载见门巷卑陋，曰：湫隘若此，岂称为相第耶？明年果拜相。
李琮宅  在江宁县江宁镇桥西。琮尝手植槐数株，至元末犹存。
陈遇宅  在江宁县。遇字中行，世居江宁，明洪武初以荐召见，询以国计，称旨。命之官，不就，帝称中行先生，尝以厩马赐归第，三幸其宅。
张益宅  在江宁县聚宝门内，正统初赐第。
倪谦宅  在江宁县铁作坊。所居列肆皆铁工，见公起，辄止之，曰：吾与汝同居为乡里，毋因吾而妨汝工。至再四，咸称公为长者。
吴澄寓宅  在府南门内篾街，旧名竹街。有江东书院，吴学庐讲学于此。
颜之推故居  在江宁县长千里颜家。(见之推《观我生赋》注)
横江馆  在江宁县赏心亭侧。马光祖创，以待四方宾客，非白诗中之横江馆也。
南轩  在江宁县保宁寺。宋张浚开府时，其子读书于保宁寺方丈小室，号南轩。真德秀建南轩先生祠于天禧寺方丈后。
南苑  在江宁县瓦官寺东北。宋明帝时，张永请南苑，即此。梁改名建兴。
娄湖苑  在江宁县新亭乡光宅寺。齐武帝永明元年，望气者言娄湖有王气，帝乃筑青溪旧宫，作娄湖苑以压之。
灵邱苑  在江宁县新林界。齐武立，梁天监中以其地为法王寺。
江潭苑  在江宁县城西南新林。梁大同九年立，亦名王游苑。
乌衣园  在江宁县城南乌衣巷之东，王谢故居也。旧有堂，额曰“来燕”。马光祖拓而新之，一时称盛。
绣春园  在江宁县旧社坛东。宋端平三年，高定子复筑，有记。
瞻园  在江宁县大功坊明魏国公徐达赐第内。西偏竹石卉木，为金陵园亭之冠。赐第之南曰“南园”。又有万竹园在城西南隅，与瓦官寺近。东园在武定桥东城下，与回光寺近，明武宗于此设钓移日。西园在城内西南，近骁骑仓，有古松高可三丈，相传宋仁宗为昇王时手植以赐陶道士者。下覆二名一曰“紫烟”，一曰“鸡冠”，宋梅挚有诗，马光祖有铭，明朱之蕃题曰“六朝松石”，未知何据。
莫愁湖园  在江宁县三山门外里许。园中有楼，徐达别业也。
同春园  在江宁县城西南隅。明王世贞《金陵诸园记》称此园与徐达园并盛。
息园  在江宁县淮清桥东北，明尚书顾磷造。有楼曰“见远”。
逸园  在江宁县驯象门街南。明太保王以旂别圃也。敝庐三楹，乃未遇时所构，及贵，不加修饰，绕以竹树而已。
市隐园  在江宁县武定桥东。明姚鸿胪元白所创。
快园  在江宁县武定桥东。明徐霖所筑。中有晚静阁，长洲文徵明书台，曰“振衣”，刻名人题咏于上。又丽藻堂，乔宇题。
括园  在江宁县大功坊东巷内。旧为徐魏公达别业，后归周亮工。堂前老栝两株，赵宦光题额。左峙一巨峰，沈周、吴宽、钱福皆有镌题。
古御街  在江宁县。吴时自宫门南出朱雀门七八里，府寺相属。晋成帝因吴苑城筑新宫，正中曰宣阳门，南对朱雀门，相去五里。夹道开御沟，植槐柳。梁武帝克齐，焚其奢淫异服六十二种于御街，人亦号为衣街。
乌衣巷  在江宁县秦淮南，近朱雀桥。晋渡，王导、谢安居此巷。时谓其弟子为乌衣诸郎，《丹阳记》云：吴时乌衣营处所。
马粪巷  在江宁县禁中里。《南史》云僧虔以来，门风多宽恕，兄弟子侄皆笃实谦和。时人号马粪诸王为长者。
朱雀航  在江宁县，晋置，即吴之南津桥也。桥在宫城朱雀门南，亦谓之南航，又曰大航。秦淮诸航，此为之最也。《舆地志》云：自石头东至运渎，总二十四航，而朱雀与竹格、骠骑、丹阳谓之四航。宁康元年，诏除丹阳、竹格等四航税是也。今聚宝门内镇淮桥，即朱雀遗址。
麾扇渡  在江宁县朱雀航之左。晋永兴中，陈敏据建业，军临大航岸，顾荣以白羽挥之，其军自溃，因以名渡。
桃叶渡在江宁县秦淮、青溪合流处。王献之爱妾名桃叶，渡名因此，今为利涉桥。
长干里  在江宁县。《舆地纪胜》云：建康南五里有山冈，其间平地，民庶杂居，有大长干、小长干、东长干并是地名。小长干在瓦官寺，西南有大江。又天禧寺在城南门外，始名长干寺，宋改名乃大长干也，今报恩寺大道。《吴都赋》延属注云：江东谓山间为干，建业之南，其地平衍，故号为长干。
新洲  在江宁县金陵乡，去城四十里。《南史》云：宋武帝微时，伐荻新洲，今薛家洲是其地。
舟子洲  在江宁县近镇淮桥。梁天监十二年，以朱雀门东北淮水纡曲，数有水患，又舟行旋冲太庙湾，乃凿通之，中央为此洲。诸郡秀士上计者，憩止于此。《金陵记》云：洲在城南隅，周围七里，当朱雀航长乐渡之间。今废。
临江驿  在江宁县北，临大江，旧县名，因以名驿。
方山埭  在江宁县东南四十五里。吴赤乌八年，使陈勋于方山立埭，号方山埭。《梁书》沈璃传云：方山埭高峻，冬月公私行侣以为艰难。帝使璃行治之，乃开四洪，断行客，就作三日立办。
南埭  在江宁县东水门。王安石赠段约诗“闻君更欲通南埭，割取钟山一半青”。正对旧青溪阁。
秦淮栅  在江宁县即栅。唐吴时夹淮置栅，梁天监中作两重栅，皆施行马。至南唐时，置栅如旧。
朱年陇  在江宁县南六十七里。年生齐末，遭乱母亡，庐墓终日负薪，有白兔紫芝生陇上，至今名其居为孝感里。
保宁古井  在江宁县东骁骑右卫仓内。深数十丈，中极宽阔，以四大铁人承之，水甘美，大旱不涸。
天禧寺义井  在江宁县南报恩寺侧。天圣中，唐文遇命寺僧可政凿。
响井  在江宁县西南陶吴镇。以纱帛蒙其上，罄之作鼓声，投以瓦砾则作钟磬声。
玉兔泉  在江宁县学宫内。宋时有人逐兔至此，掘地得泉，因名。刘基有铭。
秦淮石  在江宁县。宋太祖建国四年，改元乾德。先是浚秦淮得此石，有“大宋乾德四年”六字。考据辅公祜，此伪号。石出适值是时，人以为符谶云。
孝武路太后修宁陵  在江宁县严山孝武陵东南。
前废帝陵  在江宁县南郊坛西。
句容侯国  今隶江宁府句容县。《汉书·王方侯表》：句容哀侯党长，定王子，元光六年七月乙已封。
竹里城  建康志云在句容县北六十里东阳镇东。齐永元二年，张佛护等拒崔慧景时所筑，胡氏《通鉴注》谓即建康竹筱镇，在行宫东北三十里许。二说不同。
东梧园宫  在句容县西。乾道志云，王别馆有梧楸成林。《古乐府》云，吴宫秋，吴王愁。
义台  在句容县西南隅唐孝子张常洧旌表之所。
易并堂  在句容县治中堂后。宋淳祐间，张榘改建冰玉轩，赵时侃为令，尝请于朝均民赋税，榘其婿也。因记曰，晋人语云：妇翁冰清，女婿玉润，非敢自谓玉润继冰清也，将以远挹前言，近瞻往行云尔。
许长史宅  在句容县雷平山西北，南有井，后为观。
大业垒  在句容县北，晋郗鉴屯京口所筑，与曲阿庱号为三垒。胡氏日大业里名在丹阳县北。
仁威垒  在句容县白羊门内。《南史》云：梁承圣初周弘让为仁威将军，城句容以居，曰仁威里。
沸井  在句容县东三十里。闻人声则沸，否则已。《异苑》所云，句容延陵季子庙前有井尝沸，是也。
陶弘景井  在句容县茅山华阳宫前。
古赖国城  在溧水县。《左传》：昭公四年，楚伐吴，围朱方，遂灭赖。楚子欲迁许于赖，使斗围龟与公子弃疾城之而还。
杜城  在溧水县南十二里，隋大业末杜伏威屯军于此。
竹城  建康志云：在溧水县东南七十里，新志谓在高淳县东六十里。今固城渡有竹城圩，未详孰是。宋周邦彦诗“竹城何檀栾，层翠分雉堞。王封尽四堑，同有岁寒节”。似因竹名城也。
二李亭  在溧水县惠政桥北。宋庐山李常父为尉时，与兄弟野夫读书所，后名双玉，今名意李亭。又怀白亭，在县城隍庙后。
寒光亭  在溧水县。下瞰梁湖。
董永读书台  在溧水县治西。
蔡邕读书台  在溧水县太虚观东北。吴顾雍传云：邕以内宠恶之，乃潜走吴会稽十二年。抱扑子云：邕到京东得《论衡》，后与诸儒论，顿异察之，见枕中秘，果异书也。
上方井  在溧水县西二十里上方寺中。上刻字，云唐贞元记。
古桂  在溧水县城东察院内。一本九干，传是六朝时所植，林古度为之赋。
古固城  在高淳县。建康志云：古固城春秋时吴筑，在今溧阳之西溧水县界，周七里余。故址尚存，亦名平陵城。新志谓在高淳县南三十里，即固城镇。《胜公庙记》谓即吴濑渚县地。
皇姥城  在高淳县东南六十里。
开化城  在高淳县南五十里。《寰宇记》云：开化城在固城东，去溧水县九十里，即溧水旧县。
薛城  在高淳县西十五里。俗传元末有邢光辅者，筑此以御寇，明初以城来归。今遗址尚存，林木繁茂，为游览之所。
炼丹台  在高淳县东二十里谈溪渡口。旧传许旌阳炼丹处。又有茅城，在县南二十里，相传三茅炼丹处。
周瑜宅  在高淳县西二十里。周氏世居于此，以砖为垣，周一里，遗址犹存。
魏良臣宅  在高淳县东十里南塘铺。今有南塘井，其旁即宅址。
曹城  在江浦县西南三十五里，相传曹操所筑。
黄龙城  在江浦县西南六十里，和阳旧志云在乌江。山如伏龙，因城此以断脉。
临滁废郡  在江浦县，梁末置。《舆地纪胜》云：古临滁郡在清流县东南三十五里之葛城，俗呼为罗城。明初割属江浦。新志云有东西葛城，东葛城在今县西北三十五里，西葛城在县西北四十里。
项王亭  在江宁县乌江镇。附唐李德裕《项王亭赋并序》：丙辰岁孟夏，予息驾乌江，晨登荒亭，旷然远览。因睹太尉清河公刻石，美项氏之材，叹其屈于天命。且 曰“困阨之时，生计非萧张所出”。予以为不然矣。自古聪明神武之主，未尝不庆天顺人以定大业。项氏纵火咸阳，失秦中之固，迁主灾裔，伤义士之心，违天违人，霸业隳矣。汉皆反是，故能成功。据秦遗业，东制区夏，数败于外，常有关中，为旧主缟素，以义动天下。虽项氏犹存，而王业基矣。若乃蠖屈鸿门，龙潜天汉，始降志于一人，终伸威于四海，则萧张之计，亦不远乎？余尝论之，汉祖犹龙，项氏如虎，龙虽困而能变不测，虎虽雄而其力易摧。一神一鸷，宜乎 夐绝。然舣舟不渡，留骓报德，亦可谓知命矣。自汤武以干戈创业，后之英雄莫高项氏。感其伏剑此地，因作赋以吊之曰：登彼高原，徘徊始曙，尚识舣舟之岸，焉知系马之树。望牛渚以怅然，临乌江而不渡，想山川之未改，嗟斯人之何据。思项氏之人关，按秦图之割据，恃八千之剽疾，弃百二之险固，咸阳不留，王业已去，将衣锦于旧国，遂扬旌而东顾，虽未至于阴陵，谁不知其失路。耻沐猴之丑诋，乃烹韩而洩怒。谓天命之何欺，何伯王之不误。嗟乎！楚声即合，汉围已布。歌既阕而甚悲，酒盈樽而不御。当其盛也，天下侯伯，自我而宰制。及其衰也，帐中美人，寄命而无处。季数遁而不亡，羽一败而终仆，岂非独任于威力，不由于智虑？追昔四聩之下，风烟将暮，大宅雷奋，重瞳电注，叱汉千骑，如猎狐兔。谢亭长而依然，愧父兄矣不渡，即伏剑而已矣。彼群帅之犹惧，虽霸业之无成，亦终古而独步。周视陈迹，缅然如素，听乔木之悲风，感高秋之零露。因献吊于兹亭，庶神明之可遇。
张籍宅  在江浦县乌江镇。
卓锡泉  在江浦县东北二十里定山寺内。梁时僧达摩宴坐石岩，思西域水以锡，卓石遂得泉。
棠邑故城  在六合县北。春秋时楚之棠邑，汉为侯国。高祖功臣表，棠邑安侯陈婴。
吴王城  在六合县姜家渡西，吴主权分兵屯守处。
瓜步城  在六合县瓜步山侧。齐建元初，徙齐郡治瓜步，仍置临淄县为治。
胡墅城  在六合县东三十里。滨江，南对石头城。梁敬帝初，陈霸先夜袭军断其运道即此。
瓦梁城  在六合县姜家渡西瓦偃堰上，北齐瓦梁郡也，即吴王城故基。南唐时，于涂水上立东西瓦梁城。宋尝修故城，开四门。今余址尚存。
晋王城  在六合县宣化镇。隋晋王广伐陈筑此，对石头城。
盘城  在六合县盘城山侧，有宋步军司庄及寨。
方山废县  在六合县东方山下，齐周时所置。开皇四年，省方山县人六合。
魏行宫  在六合县瓜步山上，太平真君十一年建。
隋行宫  在六合县东四十里方山上。隋置方山府，曾以此为行宫。
六峰亭  在六合县南，远对定山六峰。
读书堂  在六合县横山前，世传昭明曾读书于此。
纸务  在六合县。南唐主好蜀纸，得蜀工，始行境内，惟六合之水与蜀水同，遂于扬州置纸务。今浮桥南之一带尚呼为纸坊。

[book_title]第二卷  苏州府  松江府
苏州府
吴大城  今府治是。《汉书·志》云吴本国周太伯所邑，《元和郡县志》云阖闾自梅里始迁都于此。《吴地记》云寿梦始别筑城，为宫室于平门西北二里。周敬王六年，阖闾使子胥筑大城，亦 曰阖闾城。城周四十七里，郭周六十八里。辟陆门八，水门八。《吴都赋》所谓通门二八水道陆衢是也。西北 曰阊门，又曰昌门，亦名破楚门，伐楚出此门；西曰胥门，《吴地记》谓本伍子胥宅，因名；西南曰盘门，《吴地记》云水陆萦回，故谓之盘，又名蟠门，刻木作蟠龙以镇越；东南曰蛇门，《吴郡志》云在巳方，故名。又 曰越在巳地吴作木蛇北向，示越属吴也；东曰匠门，本名干将门。《吴地记》云吴王使干将铸剑于此，后讹为匠门；又东曰娄门，《吴郡志》云秦娄县所值，又谓之醪，即今昆山也；东北 曰齐门，《越绝书》曰阖闾伐齐大克，取齐女为质子，为造齐门。又《吴越春秋》云阖闾为太子波聘齐女，女少，思齐而病，乃起北门，名曰望齐；北曰平门，《吴地记》云子胥平齐，大军从此出，故名；东北三里有巫咸坟，亦 曰巫门。此所谓八门也。又匠门南三里有葑门，《续图经》云当作封门，取封禺之山以为名。葑门相近有赤门，在城正南，今犹有赤门湾；又东南有鲂鳄门。此三门皆非八门之数。至宋惟存阊、胥、盘、葑、齐、娄六门，水陆共十二。淳熙后胥门水陆俱塞。元初城郭尽毁，至正中复缮完，仍辟水陆门十一，惟独胥无水门。清圣祖有御制吴阊诗、至阊门诗。隋开皇间，杨素徙于古城西南横山之东，俗所谓新郭也。唐初复故，又曰罗城，作亚字形，中有大河，三横四直。
吴小城  在长洲县。即子城，在大城内。《吴越春秋》云：子胥筑小城，周十里，不辟东门，以绝越也。《越绝书》云：小城周十二里，门三，水门二。楚封春申君于吴，因城吴故墟以为都邑。元末张士诚入据，建太尉府，后日王府，今俗称王府基是也。
麋湖城  在长洲县北五十里，《越绝书》云阖闾所置。又巫门外有麋湖西城，越宋王城也。《吴越春秋》云平门外麋湖西城者，麋王城也。又有太公城、章祈城，并在县东北。《姑苏志》云章祈疑即，在今二十二都。
居东城  在长洲县界。《越绝书》云：阖闾所游也，去县二十里。刘昭注讹为居巢城。
鸭城  在长洲县匠门外东南二十五里沙里中。《太平寰宇记》云：吴王养鸭所也。东五里有豨巷，是畜猪之处。又东二里有豆园，吴王养马处。
摇城  在长洲县东南二十八里，吴王子居焉，后越王摇居之，今其地名大姚。
酱醋城  在长洲平门西三里，汉刘濞筑。
东宫、路西宫  在长洲县，阖闾所建。《越绝书》云：东宫周一里二百七十步，路西宫周一里二十六步。
南城营  在长洲县干将乡长乐里。
吴宫  在长洲县长洲苑东南五十里，吴王别宫也。陆龟蒙《吴宫词序》云：甫里之乡日吴宫。今有吴宫乡。
长洲苑  在长洲县太湖北岸，阖闾游猎处，《图经》云在县西南七十里，孟康日以江水洲为苑。韦昭云在吴县东。《吴都赋》“佩长洲之茂苑”，即此。汉吴王濞嗣葺吴苑，极一时之盛。枚乘所云“上林不如长洲之苑”，是也。《元和郡县志》谓长洲县取此立名。
初阳楼  在郡治池上。唐皮日休诗“危楼新制号初阳”。
齐云楼  在郡治后子城上，即古月华楼。《吴地记》云唐曹恭王所建，白居易有《齐云楼晚望》诗。今名飞云阁。
西楼  在长洲县子城西门上，更名观风楼。自居易诗“风月万家河两岸，笙歌一曲郡西楼”。
五砚楼  在长洲枫桥袁又恺旧居。
谏草楼  在长洲县。清处士姜实节构，为其父贞毅先生埰之影堂。楼东有思敬居、改过轩、巾箱阁，为实节读书处。
竹柏楼  在长洲县枫镇西跨塘。乾隆中，袁寿阶母韩氏守节处。
劲节楼  在长洲县枫桥北。道光间，徐子云德源母陆氏守节抚孤处。
凝翠楼  在长洲县横山北西跨塘。隐士徐政与文徵明、王宠辈结吟社于此。后陈敦复新之，更名茧园。
剑楼  在长洲县石公山。一名风弄，俗称一线天。
怀劬阁  在长洲南园，清孝子丁宏度建。
池光亭  在长洲县郡宅后，即北亭，唐刺史白居易命名。《吴郡志》云：亭后有酴釄洞，郡守沈揆名之。
沧浪亭  在长洲县郡学东南，《石林诗话》云钱氏广陵王元璙别圃也。宋庆历间，苏舜钦得之，作亭曰“沧浪”。后为章悖家所有，绍兴后归韩蕲王世忠，俗名韩王园。附宋苏舜钦《沧浪亭记》：余以罪废无所归，扁舟南游旅馆于吴中，始僦舍以处。时盛夏蒸燠，土居皆褊狭不能出气，思得高爽虚辟之地，以舒所怀，不可得也。一日过郡学东，顾草树郁然，崇阜广木不类乎城中，并水得微径于杂花修竹之间。东趋数百步有弃地，纵广亘五六十寻，三面皆水也。矼之南其地益阔，旁无民居，左右皆林木，相亏蔽。访诸旧老云：钱氏有国，近戚孙承佑之池馆也。坳隆胜概，遗意尚存，余爱而徘徊，遂以钱四万得之。构亭北埼，号沧浪焉。前竹后水，水之阳又竹无穷极。澄川翠干，光影会合于户亭间，尤与风月为相宜。余时榜小舟，幅巾以往。至则洒然忘归，觞而浩歌，踞而仰笑。野老不至，鱼鸟共乐。形骸既适，则神不烦。观听无邪，则道以明。返思向之汩汩荣辱之场，日与锱铢利害相磨戛，隔此真趣不亦鄙哉!噫，人固动物，情横于内而性佚于外，寓于物而后遣，寓久则溺，以为当然。非胜是而易之，则悲而不开。惟仕宦溺人为至深，古之才哲君子，有一失而至于死者多矣，是未知所以自胜之道。余既废而获斯境，安于冲旷，不与众驱，因之复能见乎内外得失之源。浩然有得，笑傲万古，尚未能忘其所寓，故用是以为胜焉。
四照亭  在长洲县北东圃，《吴郡志》云宋王涣建。为屋四合，各植花石，随时之宜。《负暄野录》云，庆元中，赵不会客，问名亭所自，铜陵主簿姚行简对曰：《山海经》云“招摇之上其光四照”。《华严经》云“无量宝树普庄严，华焰成轮光四照”。又云“光云四照常圆满”。今四面皆花故名。赵极称赏。
秀野亭  在长洲县城北，宋侍读叶道卿所居，《吴郡志》云绍兴三十一年郡守洪遵建。
黄堂  在长洲县鸡陂之侧，《郡国志》云楚春申君子假君所建。后太守居之，数失火，涂以雄黄，遂名黄堂。天下郡治名黄堂，仿此。或日春申君姓黄，因此得名。
木兰堂  在长洲县，又名木兰院。《岚齐录》云：唐刺史张博于堂前植木兰，花盛开宴客，陆龟蒙后至，博连浮以大白，索诗。陆云：“洞庭波浪渺无津，日日征帆送远人。”甫得二句，不觉颓然，他客莫知其旨。陆稍醒，援笔续之云：“几度木兰舟上望，不知原是此花身。”一时惊为绝唱。
双莲堂  在长洲县木兰堂东，旧芙蓉堂也。至和初，吕处约以双莲花开易名。
三贤堂  在长洲县木兰堂左。《南畿志》云：思贤亭祀韦应物、白居易、刘禹锡。绍兴中重建，改为堂。
凝香堂  在长洲县思贤亭西。临北池，西南有章云亭，绍兴间洪遵命名。
招隐堂  在长洲县画锦坊，郡人胡元质所居谿溪堂也。对峙三石甚奇，传是镇蜀时移来之物。
三瑞堂  在长洲县枫桥，宋孝子姚淳所居。苏轼诗有“枫桥三瑞皆目见”之句。盖其先墓，有甘露、灵芝、瑞麦之异。
宋叶参少卿七桧堂  在长洲县天庆观东。叶尝守吴，既谢事，因居焉，作此堂以佚老。
中隐堂  在长洲县大酒巷。宋都官员外郎分司南京龚宗元所作，取白乐天诗句名之。与屯田员外郎程适、太子中允陈之奇日娱文酒，吴人谓之三老。又有都官书院在虎邱，为宗元读书处。
闲贵堂  在长洲县醋坊桥东。本萧氏双节堂，为周虎所得，遂易今名。后有台，环以古桂数千本，名曰凌霜。宅东有陂陀，立亭其上 曰“已高”。
静乐堂  在长洲县乌鹊桥南，宋知郡孔元忠所居。有楼储书万卷，叶适以诗赠之。
五柳堂  在长洲县临顿里，宋山阴主簿胡稷言所居，陆龟蒙故址也，稷言弃官归隐于此。子峄又取“老杜宅舍如荒村”句命名“如村”。孙进士百能知江山县请老，复筑堂曰“宜休”云。
万华堂  在资寿寺后，宋蓝师稷提刑所居。植牡丹至三千株，多得洛中名品。师稷字叔诚，开封人。
顾仁效  阳山草堂  在长洲县阳山下，王文恪鏊有记。
遂仪堂  在北察院前，明曹文明妻张节妇居宅。鹿城王元懋书额，子咸阳令应表明末殉难。
聚坞草堂  在聚坞山，明蔡忠恪公懋德所构，中有赐笏楼。
南坨草堂  在尧峰胡巷南，明吴公绅所筑。
万卷堂  在长洲县带城桥南，侍郎史正志所居。
如意堂  在长洲县清嘉坊，明杜琼奉母之堂也。庭生嘉草，以如母意，故以名堂。徐有贞记之。
谢鸥草堂  在齐门外，永昌王文恪公六世孙武别业。
阳山草堂  在长洲县，去浒墅可数里。花木翳然，修竹万挺，明山人岳岱结隐其中。
冯煖宅  在长洲县弹铗巷。唐人云有坟在侧，碑刻犹存，煖即客齐孟尝君之门弹铗而歌者也。
范蠡宅  在长洲县太湖包山。任昉《述异记》云：洞庭湖上有钓洲，蠡尝乘舟至此遇风，止钓于上，刻字记焉。
皋伯通宅  在长洲县阊门内皋桥，梁鸿于庑下赁舂之所。
丁令成宅  在长洲县阳山，有丹井存焉。
顾训宅  在长洲县百口桥东。汉时人，五世同居，聚族百口，因所居名桥。
陆绩宅  在长洲县临顿里。门有巨石，绩罢郁林太守，归无所装，取石以镇。舟人慕其廉，号郁石。数传至龟蒙，世保其居。龟蒙《幽居赋》云：地接虎邱，门临鹤市。
皮日休宅  在长洲县皮市街。日休为苏州从事时所居，与陆龟蒙晨夕唱和。
琴高宅  在长洲县交让渎法海寺西。
戴颙宅  在长洲县，即今北禅寺。《姑苏志》云：唐司勋郎中陆湾尝居之，有花桥水阁，见白乐天寄冯御史诗。后为北禅寺。又皮陆北禅寺联句云“敲蒸何处避，来人戴 颙宅”是也。
王珣宅  在长洲县日华里，即今景德寺。
陈之奇宅  在长洲县阊门，人呼为陈君子宅。
魏了翁宅  在长洲县南宫坊。宋端平间，都督江淮，理宗赐第吴中，复亲书“鹤山书院”四大字赐之。即今巡抚治所。
元绛宅  在长洲县带城桥东。绛尝参大政，归老于是邦，知州章岵表为衮绣坊。宋淳熙初，都丞徐本中葺居之。
郑虎臣宅  在长洲县舞鹤桥东。居第甚盛，号郑半州。宋末杀贾似道于木棉庵者。
郑所南宅  在长洲县乐桥东修坊巷。
元周上卿宅  在长洲县濂溪坊。尝作存心丹，于市南卖药，一异人过其庐，语终日，至暮留宿，时方雪积已半尺，人见其屋赫然有光赤，屋上雪独不聚，授以秘术竟委蜕云。
杨循吉宅  在长洲县南濠。致政后，居支硎山南峰，日南峰隐居。
文徵明宅  在长洲县德爱桥，其父林所构，即停云馆也。徵明孙震孟宅，又在宝林寺东。
周顺昌宅  在长洲县阊门外林家巷。
姚希孟宅  在长洲县中街路。
顾元振元新宅  在长洲县碧凤坊。
彭仁简先生珑宅  在长洲县葑门内苏家巷西，有志矩斋。先生年七十时，所名以自励者也。子侍讲定求命工写志矩斋读尽图。南昀草堂定求所葺，曾孙兵部尚书启丰辟新第于苏家巷东。自大学士文敬公以来，世居巷西旧宅。其先世康熙中，御书唐人诗，御制至阊门作诗赐在籍侍讲。雍正中，御书“东涧野泉添碧沼，南园夜雨长秋蔬”联句赐修撰彭启丰。咸丰中，御书“其难其慎匡弼和衷”匾额，御笔山水赐大学士彭蕴章。今俱谨藏于家。
孙祭酒岳颁赐第  在长洲县竹绦桥。康熙四十一年，圣祖特敕织造大理寺卿李煦，即北新局址营建，御笔其堂曰“墨云”。
百宋一廛  在长洲县悬桥，黄主政丕烈藏书处。又有荛圃在王洗马巷，丕烈举孝廉后葺。
潘太传第  在长洲县钮家巷，即顾汧凤池园西偏。孙郎中仪凤即居宅对岸筑养园，归安吴云有记。
蜗庐  在长洲县城北，宋中书舍人程俱所居。俱政和间，自监舒州茶场上书，论时政不合，来吴葺小屋，号“蜗庐”。
酉室  在长洲县，宋王伯起所居。独处一廛，匾曰“西室”，日焚香燕坐其中。
老相公衙  在长洲县干将坊。元参政周伯琦使吴，被留，张氏构此馆之，衙极壮丽。今犹仍其旧名。
吴国故馆  在长洲县。旧传吴国故馆凡三：升月馆在带城桥东，乌鹊馆在乌鹊桥，江枫馆在渴乌巷。又有全吴、通波、临顿、龙门、升羽等馆。升月馆至宋犹存。
五湖田舍  在长洲县大姚村，白阳山人陈淳所居。
石楼精舍  在弹山南，明赵宦光篆书“石楼”二字。以前为万峰台，旧有七十二峰阁，登临极胜。今已废，然春梅、夏笋、秋桂、冬茶犹占四时佳景焉。
华林园  在长洲县。《吴地记》云在华林桥。又平昌里有华池，龙潭里有石龙，皆阖闾故迹。
南园  在长洲县府学旁，吴越广陵王元璙帅吴时所置。园相近有元璙别宅。又有东庄，亦名东墅，元璙子文奉所创。
西园  有二：一在长洲县，《吴郡志》云在郡圃之西，唐时所建，今为教场；一在吴县西城桥夏驾河上，明王鏊别墅。文徵明有西园游集诗。
梅都官园  在长洲县西，祝槱《野录》云：梅挚晚年卜筑沧浪之旁，与苏舜钦为邻。今犹称其地为梅家园。
郭氏园  在长洲县饮马桥西南，本郭云大夫所居。有池号“小沧浪”。今为巡抚院后圃。
拙政园  在长洲县娄门内大弘寺西，明侍御王献臣筑(按《明史》，王献臣吴人，进士，擢御史。长洲县志、府志亦均作王献臣，旧志作宪臣，恐误，今据改)。后归里中徐氏。清海宁陈相国之遴得之。中有连理宝珠山茶，花开时烂红夺目。相国谪塞外，此园入官，为驻防将军府，又为兵备道馆，既而为吴三桂婿王永宁所有，复籍官。康熙十八年，改苏、松、常道新署。苏松常道缺裁，散为民居。后归蒋氏，名曰复园。又归海宁查比部世倓，复归平湖吴氏。咸丰庚申，为太平天国忠王李秀成王府，城复归官。同治十年改为八旗奉直会馆。
五亩园  在长洲县，介阊、齐两门之中，汉时为张长史植桑地。宋熙宁间，梅宜义筑亭居之，子子明判杭州，苏轼尝寄诗，有“仙人子真后，还隐吴门市，不惜十年力，治此五亩园”之句。园中有灵芝石、丈人峰诸奇石。
郡圃  在长洲县郡治后。旧多楼亭，宋建炎中毁。端平初，张嗣古补葺，易名“同乐园”。嘉定中，綦奎复立四小亭，其芍药坛每岁花开，太守宴客号为芍药会。
凌处士庄  在长洲县由姑山北，唐韦庄有诗。
就隐  在长洲县华山。宋绍兴间，张廷杰所葺，周必大《游山记》云：汉卿既得华山就隐，刓剔严窦，疏导泉源，佳花美木，四时皆有奇观。
石书隐  在长洲县，俞琰所居，因自号石  硐。中有咏春斋、端居室、盟鸥轩，皆琰孙贞木作。
小洞庭  在长洲县齐门外，刘珏累石为山，号小洞庭。徐有贞为之记。
鹤市  在长洲县阊门内，《吴越春秋》云，夫差葬女胜玉，舞白鹤于市，聚观者以殉葬。《越绝书》云，杀生以送死。今故市巷东有舞鹤桥。
专诸巷  在长洲县阊门内，旧传专诸所居，今为石塔庙。
临顿  在长洲县东，吴王尝逐东夷顿军于此，故名，今呼为临顿桥。《大明一统志》云：或云陆龟蒙尝居于此。
鸡陂墟  在长洲县娄门外二十里，《越绝书》云吴王畜鸡所也。
蠡口  在长洲县齐门北，相传范蠡泛五湖出此。《大明一统志》云，在长洲县界，一名蠡塘。
花谿  在长洲县定跨桥北。青霞居士顾凝远筑别馆间亭，颇极幽胜。
交让渎  在长洲县子城北。《续图经》云：渎因陆慧晓与张融并宅，其间有池，池上有杨柳二株。何点叹日此池便是醴泉，此水便是交让，渎因以名。今湮为民居，仅污池丈余，立交让祠于此。又有交让巷，俗讹为甘将巷。
禁蛙池  在长洲县北禅寺东。天泉禅寺说法，取池中一蛙，点其颔，群蛙遂无声。其地至今不产蛙。
石幢  在长洲县城北数里，唐徐浩书，郡守陈师锡徙置府第。乡人夜过河上者多见鬼物，乃相与请于州复置旧处，怪遂绝。
大石峰  在阳山，怪石丛出山腰，上建佛庐精舍，皆架严壁。吴文定宽称东南一奇，与史鉴、沈周诸人吟咏其地。
商相巫咸墓  在常熟县虞山，子贤亦葬此。宋王愉为县令，尝修其墓。仲雍墓亦在虞山。
周吴子章墓、先贤言偃墓并在常熟县虞山。齐女墓在虞山，吴太子所娶齐女也。
周吴王夫差墓  在长洲阳山。先贤澹台灭明墓，在长洲县澹台旁湖。庆忌墓，在长洲县齐门外，今云庆坟。
晋庐江太守阙臻墓  在长洲县齐门东北二里，今名阙村墓。
梁公主墓  在长洲县乘鲤坊，即法尼寺后大土邱。相传梁武帝女出降郡人孙，寺即  故宅。
唐平章事陆贽墓  在长洲县齐门外六里官河之西，地名陆墓，相传陆宣公葬此故名。宋淳熙间，有于墓旁得遗刻，与所传合。或谓贽生于嘉兴，宝华寺乃其故宅，自贬忠州别驾，卒即藁葬其地，今忠州至虚观三十步是其葬处。又谓贽已归葬，而忠州特虚设耳。
宋龙图大学士滕元发墓  在长洲县阳山栗坞，苏轼有志铭。元发东阳人，帅真定河东，治边凛然，威行西北。  签书枢密王伦墓，在长洲县阳山大石坞。伦字正道，萃县人，宰相旦族孙，使金，留六载不遣还，欲以为转使，不受，使人缢杀之。子述与从兄遵间入金境，得伦骨以归，官给葬事。  尚书郑起潜墓、会稽尉郑虎臣墓，俱在阳山。  安抚使魏克愚墓在阳山栗坞。
元七姬墓  在府城东北隅潘氏后园。七姬者，淮张左丞潘元绍之妾，段、程、翟、徐、卞、罗、彭其氏也。明兵围苏州，姬等虑有不虞，义不受辱，皆自经死。克志其墓。  提举葛应雷墓在长洲县望墅墩。
明起居注陈瞭墓  在长洲县阳山东。  尚书郁新墓在阳山西麓。  赞善王哕墓、侍讲王琎墓，在长洲县阳山凤凰峰下。尚书俞士悦墓，在长洲县白莲桥内陈庵西。都御史朱纨墓，在长洲县射渎桥北。  高士沈周墓，在长洲县相城西牒字圩，王鏊撰志。  尚书袁洪愈墓在葑门外。大学士王锡爵墓在来凤桥西。  员外周顺昌墓，在长洲县白莲泾马家墩。  侍郎周诏墓在长洲县小茅山。  祭酒陈仁锡墓在长洲县射渎。少詹徐沂墓在长洲县阳山。
清处士金后明墓在长洲县瓜山。  孝子金焕墓，在长洲县一都七图翔字圩。  孝子金瑞凤墓在长洲县象山。  孝子戈宙襄墓，在长洲县七都七图义字圩。  义士六十三人冢，在长洲县恩顾山下。义士，系咸丰庚申五月殉难者。  贞烈赵文龙女淑英墓，在长洲县浒关渔庄。  蒋近光妻汪节妇墓，在长洲县虎邱长泾。
巫镠城  在元和县东十五里，《越绝书》云：阖闾所置，诸侯远客离城也。又有镠溪城，阖闾所置殿宫也。
相城  在元和县东北五十里。相传子胥初筑城时，先于此相地，垒土而城之，下湿乃止，故名。
鸿城  在元和县治东娄门外，相传故越王城也。
阳城  在元和县东北三十里。环绕有湖，曰阳城湖。
后城、堵城  并在元和县东南数十里。堵城疑即赭城，今尹山乡有堵城里。
陈公楼  在元和县虎邱山。宋王晓《记略》：隆兴二年四月，敷文陈公镇吴兴，避暑虎邱寺，创楼其山。
虎邱阁  在元和县。《辍耕录》云：平江虎邱阁版上一窍，当日色清朗时，以掌大白纸承其影，则一寺之形胜悉见，而顶反居下。明文徵明有诗。
醒心亭  在元和县葑门内。水中有土阜对峙，号曰浮墩。宋熙宁间曹素建亭，其地有双松参天，今放生池即其处。
和靖读书台  在元和县虎邱山，宋尹焗读书处。后人绘像祀之，为和靖书院。
澹台灭明宅  《吴地记》：宅隐为湖，曰澹台湖。《史记》：灭明南游至江。《索隐》注谓吴国东南有澹台湖，即其遗迹。
韩雍宅  在元和县葑门内。雍既贵，归吴治宅。溪流环绕，曰葑溪草堂。时与徐有贞、祝显、冯定、刘珏为葑溪联句。
孙武子宅  在元和县枫桥西南孙武子桥侧。
陈丞相宅  在元和县东禅教寺。吴赤乌间，其宅生瑞莲，遂舍为寺。
齐何求宅  在元和县虎邱山。弟点胤亦隐此。
宋袁襄简公珦宅  在元和县东吴乡蛟龙浦之赭墩。珦官京西提刑按察使，从高宗南渡，保障东南，因家焉。
宋吕浩叟宅  在元和县虚邱，曰乐寿堂。浩叟尝使元军，抗词不屈，宋亡授淮东宣慰使，不就，隐此。
元袁易宅  在元和县蛟龙浦之赭墩。有静春堂，学者称静春先生。子平江教授泰复建福源山房。
柯九思宅  相传在元和县城东胭脂桥。
叶唐夫宅  先生生明洪武间，家元和县江村桥。
邢量宅  在元和县葑门外，今名邢家衡。从孙参亦居此，后弃去，诛茅于野。或云一在虎邱西者，为参读书所居。
钱邦彦宅  在元和县望信桥西七塔寺前巷，今名钱衡前。嘉靖戊戌，巡抚张凤为建尚书坊。
严纳宅  在元和县南仓桥西积庆寺前巷，今名严衙前。文靖筑室于兹，命长子中翰治居之，治子贡士桓构困学斋，读书其中。
陈仁锡宅  在元和县葑门内下塘。中有远耀堂、白松堂(白松河南轩胜台，故公奉使册周藩王，以白松制带赠之，取以名堂)。又有别墅，在孔副使巷，曰无梦园。中有息浪、见龙峰诸胜。康熙辛酉，次公尔兴重修，旁有又一村。
居节宅  在元和县虎邱山堂。
清徐波宅  在元和县悬桥巷。明季，弃家人鄣山读书，以其宅与外孙许眉叟。有圆峤仙馆，精雅宏敞。子陶村太史集家居不仕，以著书自娱。曾孙大   铉杜门授徒。又营来鹤亭、碧梧龛诸胜。后归诸生祝寿眉，葺为琢圉别业。
汪琬宅  在元和县阊门外陆宅巷。有城西草堂，旁为苕华书屋。又有别业在虎邱，曰邱南小隐。中有乞花场山光塔影楼，今为编修祠。
尤侗宅  在元和县新造桥。有鹤栖堂，圣祖御书赐额，园曰“亦园”，有揖青亭、水哉轩。
韩菼宅  在元和县娄门内直街。明万历中，菼祖黄岩知县治，始居此。有开云堂、寒碧斋、绀雪斋。兵燹后，菼重修筑，圣御题有怀堂额赐焉。
张检讨大受宅  在元和县新学东。大受乡举后，久不第，读书于此。韩宗伯菼题其居曰“孝廉船”。又有读书亭潮生阁，其地近古匠门，又称匠门书屋。
沈德潜宅  在元和县阔街头巷。有教忠堂，内悬御赐匾额。又有九赉阁，在葑门外竹墩庄，赐序、赐诗，并佛龛供御赐金佛。其为早年所居者 曰“竹啸轩”，在木渎。
王氏两世双节宅  在元和县唯亭上塘季泾桥西，即今关帝庙。王时亨妻张氏，弟用俊妻张氏，孙家琛妻孙氏、家琦妻陈氏所居。子孝子峋、孙孝子家瓒亦居。此后家瓒舍宅建庙。
有竹居  在元和县相城，明高士沈周宅。
姑苏馆  在元和县盘门内西城下，大德间改为驿。
塔影园  即海涌山庄，在元和县虎邱便山桥南数武。上林苑录事文肇祉所筑，后顾苓更名云阳草堂，中有倚竹山房、松风寝照、怀亭诸胜。
墨池园  在元和县葑门内。相传苏文忠公曾洗砚于此，明时孔副使营构为园，中有碧涟亭、苏公署榜，后归李氏。
洽隐园  在元和县显子巷，少微真人韩馨隐居于此。康熙间毁，同治中于其地建程忠烈公祠、淮军昭忠祠、安徽会馆。
蒋氏塔影园  俗呼蒋园，在元和县虎邱东南隅，蒋重光所筑，有宝月廊、香草亭、浮苍阁、随鸥亭诸胜。园本程氏故居，蒋氏有之，盖袭塔影之名，而非旧址也。嘉庆二年，任太守兆垌即塔影园改建白公祠，中有思白堂、怀杜阁、仰苏楼。
何仔园  在元和县尹山。种植甚繁，牡丹尤盛，宋周必大尝游之，见《南归录》。
网师园  在元和县葑门内阔阶头巷。宋廉访宗元所居，后归太仓瞿氏，同治中归李廉访鸿裔，易名曰苏东邻。
东庄  在元和县葑门内，明吴宽夫孟融所治。中有十景，为一时名胜。
唐韦应物山庄  在元和县吴淞江南。常放舟吟诗于此，故名吟浦。
韩氏山庄  在虎邱，明韩襄毅公雍别业，今废。
罗隐庵  在元和县葑门外甫里北隅。隐以龟蒙愿与之游，因结庵于此，后为魏了翁别业。
山塘小隐  在元和县虎邱，明行人姜垓寓舍。垓与兄采明亡卜隐虎邱，与叶襄、金俊明、任大任诸宿老相过从。
梅花墅  在元和县甫里。明秘书许元祐所构，选地百亩，潴水垒石，擅一时之胜，今为海藏庵。
白公堤  在元和县阊门外虎邱山塘，自居易筑。
石井泉  在剑池藏经阁后。《煎茶水记》载刘伯刍论水七等，以虎邱石井为第三。或又传陆羽品定。
点头石  在元和县虎邱山。晋竺道生说法，石为点头，今有悟石轩。
周吴王阖庐墓  在元和县虎邱山剑池。  申公巫臣墓，在元和县匠门外，一云在巫门外。吴将孙武墓在巫门外。  干将墓在匠门外。匠门本名干将门，因干将葬此故名，后讹为匠。干将与其妻莫邪俱善铸剑。
汉三老顾综墓  在元和县娄门外。  尚书朱穆墓，在元和县娄门东南二里，与顾综墓相直。
三国吴孙王墓  在元和县盘门外。孙王谓吴大帝父坚，母吴夫人及兄策也。晋元康中吴令谢询表求置守冢者五人，修护扫除，诏从之。附询表：臣闻成汤革夏而封祀，武王入殷而建宋。春秋征伐，则晋修虞祀，燕祭齐庙。夫一国为一人兴，先贤为后愚废，诚仁圣所哀悼而不忍也。故三代敦继绝之德，春秋贵柔服之义。昔汉高受命，追存六国，凡诸绝邦，一时并祀。亲与项羽对争存亡，逮羽之死，乃以公葬，若使羽位承前绪。世有哲王，一朝力屈，全身从命，则楚高不堕，有后可冀。伏惟大晋应天顺民，武成止戈，西戎有好序之人，京邑开吴蜀之馆，兴灭加乎万国，继绝接于百世，虽三王弘道，商周称仁，洋洋之美，未足以喻。是以孙氏虽家失吴祚，而族蒙晋荣，子孙量才，比肩取进，怀金侯服，佩青千里，当时受恩，多有过望。臣闻春雨润木，自叶流根，鸱鹗恤功，爱子及室，故天有罔极之恩，圣有绸缪之惠。追惟吴伪武烈皇帝，遭汉室之弱，值乱臣之强，首倡义兵，先众犯难，破董卓于阳人，济神器于甄井，威振群牧，名显往朝。桓王才武，弱冠承业，招百越之士，奋鹰扬之势，西赴许州，将迎幼主，虽元勋未终，然至忠已著。夫家积义勇之基，世传危扶之业，进为殉汉之臣，退为开吴之主。而蒸尝绝于三叶，园陵残于薪采，臣窃痛之。伏见平吴之初，明诏追录先贤，欲封其墓，愚谓二君并宜应出。故举劳则力输先代，论德则惠存江南，正刑则罪非晋寇，从坐则异代已轻。若列先贤之数，蒙诏书之恩，裁加表异，以宠亡灵，则人望克厌，谁 曰不宜。二君私人，多在墓侧，今为平民，乞差五人，蠲徭役，使四时修护颓毁，扫除茔垄，永以为常。
明卢熊《孙王墓辩》：古汉豫州刺史孙坚、妻吴夫人及其子会稽太守策三墓，并在盘门外三里，即今齐升院东南面，势据古蛇门，正与府治相向。《祥符图经》云：孙坚墩，俗称为孙王墓。按《吴书》坚死于初平三年，年三十七。策死于建安五年，年二十六。吴氏死于建安七年，合葬坚墓。黄龙元年，权追尊坚为武烈皇帝，庙曰始祖，墓曰高陵。吴氏为武烈皇后，策为长沙桓王。太元元年八月朔，风拔高陵松柏，石碑动。《晋阳秋》云，惠帝元康中，吴令河东谢询表为孙氏二君置守冢五人，修护扫除，有诏从之。其文张悛所作，今载《文选》。陆广微亦云，盘门东北二里有吴武烈皇帝并长沙桓王等三墓。前志云，宋政和六年，村民发墓，其砖侧皆有“万岁永藏”四篆字，得金玉奇器甚多。有东西银杯，初若粲花，良久化为腐土。并金搔头十数枚，金握背二，悉皆如新。一瓦薰炉如近世陆墓所制略似，而箱底灰炭犹存。碑石断缺，仅余“中平年”三字，州将遽命掩之，所得古物尽归朱勔家。洪伯《刍香谱》亦略载此事，即杨友夔所赋孙豫州墓者是也。洪氏三庚志云：盘门外大冢，绍兴二年秋雨   愤圯。牧童入其间，得铜器数种，持卖于市。乡人往视圯处，盖其隧道，有石刻篆书云“大吴长沙桓王之墓赤乌三年”凡十二字。知府沈揆亟命掩塞，仍立石表其所为记。袁席之云：策死，距赤乌三年已四十载，岂非权称制之久复改葬乎?所得之器，滕藏一小镜，其背有铭十四字。一铜小麟镇纸，无款识，以遗席之。嘉靖中，墓旁土中又得唐孙德琳墓志，云开元十年窆于十四代祖吴武烈皇帝陵东南平地。又按《丹阳图经》载：高陵在县西练塘乡吴陵港，熊以传记证之。当是坚葬曲阿，后迁于吴，史不及详载尔。滕所记，谓绍康中提举常平詹体仁尝命其属表之，题曰“先贤墓”。徐谊属  成考订，止从俗称孙王墓。盖据陈寿说，破敌葬曲阿。及言策之薨，其将周瑜、鲁肃皆赴丧，独指此为伯符之墓，亦未及谢询所表，不审三坟同域，故论说纷纭，自相抵牾。在政和知为豫州之墓，在绍兴知为长沙桓王之墓，皆不能质诸传记，以求其说。地亦尝为官窑，故旧志不复详究矣。因备载始末，传诸好事，仍录古今文词如左云。
越骠骑将军顾荣墓  在元和县黄天荡南。
唐法曹参军张从师墓  在元和县虎邱山西。  天随子陆龟蒙墓，在元和县甫里，旁有白莲寺。  真娘墓，在元和县虎邱山，临水。唐李绅诗序云；真娘吴之妓人，歌舞有名，死葬虎邱寺前，墓多花草。  幽独君墓，在虎邱山北。大历十三年，虎邱寺有鬼题诗隐于壁问，云“幽明虽异路，平昔  尜工文。欲知潜寂处，山北有孤坟”。莫详姓氏，故称为幽独居。
元参谋杨椿墓  在元和县虎邱山西华里。
明侍郎李墓在元和县陈公乡。  侍郎刘墓在元和县袁公苍。  待诏文徵明墓，在元和县武乡花泾桥  詹事姚希孟墓，在娄门外下雉渎西，金泾堰北。  处士顾麒墓，在元和县匠门塘，杨果志。  五人墓，在虎邱山塘。五人者，颜佩韦、杨念如、马杰、沈扬、周文元也。
葛贤墓  在虎邱山塘。贤原名成，万历中，内监孙隆私设税务，市人咸怨，成倡众挚阉党，焚其家，税由是止。系十余年，遇赦得释，人呼为葛将军。
清大学士宋德宜墓  在元和县唯亭后。  检讨张大受墓在元和县娄门外。  潘文恭公世恩墓，在元和县二十三都贵字圩谭经桥北，祔赠大学士奕基兆。  诗人王昙墓在元和县虎邱山。  金氏五节墓，在元和县北街石皮衖百花庵后。五节烈为金宝书妻节孝徐氏、金廷桂妻汪氏、浙江巡检金文栋妻吴氏、汪氏女四宝、吴氏子云章，均系咸丰庚申殉难。
定错城  在吴县吴市西，属小城，北至平门。汉荆王刘贾筑。
鱼城  在吴县西南十五里横山下。《吴地记》云吴王养鱼处。《续图经》云：盖吴王控越之地，宜为吴城，方言吴鱼同音，故讹称鱼。周益公《南归录》云，鱼城在田间，基厚而方，高二丈，博倍之。为田二十亩，土极细，故久不坏。
苦酒城  在吴县鱼城西南二十里。《吴郡志》谓长老云，吴王筑以酿酒。又有酒醋城，《吴地记》云在胥门西南三里。
储城  在吴县胥门南三里，吴王储粮处。
马城、鹿城  俱在吴县洞庭西山，阖闾豢养之所。
石城  在吴县西灵岩山。《吴越春秋》谓阖闾兴筑石城，注云吴之离宫，越王献西子于是。
酒城  在吴县坛塘旁。一名檀城，夫差祭子胥处。临祭劝酒，故名酒城。《祥符图经》云在吴县东南三十五里大江边。一名陌城。
卫王城  在吴县西南界相近。又有舸城，或曰柯城。
越城  在吴县胥门外西南十八里石湖旁。越湖伐吴，筑此以逼之。城堞仿佛具在，高者犹丈余。
干城  在吴县马安溪上，越干王之城也。
马税城  在吴县洞庭西山。《震泽编》云马税为梁左金将军，将顿军于此，陈帝伐之，积水陷城。遗迹犹存。
阖闾城  在吴县，《越绝书》云在高平里。
馆娃宫  在吴县西三十里。《吴地记》云，阖闾城西有砚石山，上有馆娃宫。今灵岩寺即其地。《吴都赋》云幸乎吴娃之馆。
浒墅  在郡西二十五里。《祥符图经》云：秦始皇求吴王剑，白虎蹲于邱上，遂西走二十五里，而失剑不能得。地裂为池，因名其地曰虎醪。唐讳虎，钱氏讳疁，故改浒墅。
响履廊  在吴县灵岩山。相传吴王建廊，以楩梓藉地而虚其下，令西施与宫人步履绕之则响故名。今灵岩寺图照塔前小斜廊即其址。
敌楼  在吴县白塔桥南，规制如枫桥。《方舆纪要》云：嘉靖三十四年，官军自跨塘桥追倭贼，歼之于此。盖是楼建筑在任环平倭时，里人为保存古迹时加修缮，以其址有白塔桥，亦木渎十景之一也。枫桥敌楼建置与木渎同时，亦名铁铃关。
采娱阁  在吴县木渎山塘。清孝子周灏筑，以为其父游盼之所，沈德潜题额。
环山阁  在吴县木渎西街，清王在东故居。
望亭  在吴县西境。吴先主所立，谓之御亭。隋开皇九年，置为驿。唐常州刺史李袭誉改今名。
金阊亭  在吴县阊门外。唐陆龟蒙谓梁鸿墓，在金阊亭下一里是也。
浴日亭  在吴县阳山顶。每年九月三十日，郡人登此，观日月同升，间亦有云海之奇。
流杯亭  在吴县女婿坟西二百步。《吴地记》云阖闾三月三日游乐之地。
吴会亭  在吴县织里桥北。
胥屏亭，在吴县。《吴地记》：在花山东二里，吴王阖闾置。《图经》记：汉初有陆烈，字伯元，为令。既卒，吴人思之，迎其丧，葬于胥亭，子孙遂为吴县人。
怡泉亭  在吴县殷家弄。里人冯怡泉与殷心抑为友，尝以百金存殷所，而冯没无子，殷为起井亭，四周皆石兰，即以“怡泉亭”三字颜之，为行人游憩之所。事在崇祯三年。
姑苏台  在吴县西三十里姑苏山，一名胥台。《越绝书》云：阖闾起姑苏台，三年聚材，五年乃成，高见三百步。《续图经》云：越王得神木一双，大二十围，长五十寻。雕画文章，饰以白璧黄金，献于吴王，王乃起此台。盖基于阖闾，而成于夫差云。
郊台  在吴县横山东麓石湖之滨。《大明一统志》云吴王祀葬于此。今坛  遣  之形尚存。
琴台  在吴县西二十五里灵岩山上。台东为走马街。
射台  在吴县西南横山。《吴越春秋》云：射台于安平里。任昉《述异记》云吴王射台柱础皆伏龟，《越绝书》云射台二，一在华池平昌里，一在安阳里。
般若台  在吴县西二里，晋穆侯何准舍宅建。其东北有般若桥，今呼为朱明寺桥。
墨佐君坛  在吴县缥缈峰北一里。汉延平元年，墨佐君于此求仙。
毛公坛  在吴县洞庭西山，汉刘根得道处。今有石坛、丹井在神景观旁。根既成仙，身生绿毛，人或见之，故名。
三卯堂  在吴县东洞庭山查湾。明贺泰建，成化癸卯举人，泰祖廉中永乐癸卯榜，父元忠成化辛卯榜，故以名堂。
香雪草堂  在吴县邓尉山，潘侍讲遵祁筑。堂西隙为西圃堂，东有小阁，藏宋杨逃禅四梅花卷，颜曰“西梅阁”。
易老堂  在吴县西洞庭西。李弥大知平江府，罢政归居此。
汉蔡经宅  在吴县朱明寺西。《神仙传》云，后汉王方平得道过吴，住蔡经宅，今蔡仙乡是其隐处。《大明一统志》云在胥门。
葛洪宅  在吴县西洞庭绿石山下，洪于此立坛炼丹。
朱买臣宅  在吴县穹窿山，相传寺基其故址也。
三国吴夫人宅  在吴县，孙权之母所居，即府城开元寺基。
周瑜宅  在吴县雍熙寺西。建安三年，孙策为瑜治第于吴，今所称周将军巷是也。
晋陆玩宅  在吴县，灵岩山寺其故居也。
何准宅  在吴县西朱明寺桥。宅舍为寺，般若台即其故址。
唐李嘉祐宅  在吴县姑苏台侧。嘉祐罢兖州刺史居此。见僧皎然酬李员外诗。
宋闾邱孝终宅  在吴县马步桥北。苏轼谪黄州，孝终为太守，往来甚密，轼尝云苏有二邱，不到虎邱，即到闾邱。今犹名闾邱巷。
范仲淹义宅  在吴县。元《楼钥记》云：范氏自唐时居于灵芝坊，今在雍熙寺之后。皇祐中，文正公访求宗族，买田千亩，作义庄以赡之。宅有二松，堂曰“岁寒”，阁曰“松风”。因广其居为义宅。中更兵毁，五世至良器，始悉复故地。周一千四百八十丈，结屋十楹，寖复旧观。附宋钱公辅《义田记》：范文正公，苏人也。平生好施与，择其亲而贫疏而贤者咸施之。方贵显时，于其里中置负郭当稔之田千亩，号曰“义田”，以养济群族之人。日有食，岁有衣，嫁娶凶丧有赡。择族之长而贤者一人主其计，而时其出纳焉。日食人一升，岁衣人一缣，嫁女者五十千，取妇者三十千，再嫁者三十千，再娶者十五千，葬者如再娶之数，葬幼者十千。族之聚者九十口，岁入粳稻八百斛，以其所入给其所聚，沛然有余而无穷。仕而家居官者罢弗给。此其大较也。初公之未贵显也，尝有志于是矣，乃力未之逮者二十年。既而为西帅，乃参大政，于是始有禄赐之入而终其志。公既殁，后世子孙修其业，承其志，如公之存也。公虽位高禄厚，而贫终其身，殁之日身无以为殓，子无以为丧，惟以施贫活族之仁，遗其子而已。昔晏平仲敝车赢马以朝，陈桓子觞之日，是隐君之赐也。晏子曰：自臣之贵，父子族无不乘车者，母之族无不足于衣食者，妻之族无冻馁者，齐国之士待臣以举火者三百余人，如此而谓隐君之赐乎?彰君之赐乎?于是齐侯以晏子之觞觞桓子。余尝爱晏子之好仁，齐侯知贤，而桓子服义也。又爱晏子之仁有等级，而言有次第也。先父族，次母族，次妻族，而后及于疏远之贤。孟子曰“亲亲而仁民，仁民而爱物”，晏子为近之。今观文正公之义田，贤如平仲，其规模远举又疑过之。呜呼!世之都三公位，享万钟禄，其邸第之雄，车舆之饰，声色之多，妻孥之富，止乎一己而已。而族之人不得其门而入岂少也哉，况于施贤乎?其下为卿，为大夫，为士，廪稍充，奉养厚，止乎一己而已。而族之人操壶瓢为沟中瘠者又岂少哉，况于他人乎?是皆公之罪人也!公之忠义满朝庭，事业满边陲，功名满天下，后必有史官书之者，余可略也，独高其义，因以遗其世云。
贺铸宅  在吴县。铸字方回，越人，卜居于府东升平桥，尝作吴趋曲。黄庭坚诗云：解道江南断肠句，只今惟有贺方回。
范成大宅  在吴县西范村北。中有重奎堂，奉宋孝宗御书。又有石湖别墅，因越来溪故城为亭榭，内有天镜阁，孝宗赐御书“石湖”二大字。周必大题壁云：紫微舍人别墅，登临之胜甲于东南。
丁谓宅  在吴县吴王郊台后丁家山下。大中祥符九年，谓为苏州节度，真宗为治第。
程师孟宅  在吴县南园旁。公少而轩辟，有才志。因过隙地，右开元、瑞光二寺，左南园，尝曰：此可以为宅也。及稍显，遂得其地卜居焉。知州晏知止赠诗云：衣冠虽盛皆侨寄，青琐仙郎独我乡。盖公实吴人也，晏公又名其地曰画锦坊。
高启宅  在吴县吴城东北。
徐有贞宅  在吴县治北。盖自谪所归此，号天全翁，建堂曰“天全”。后为祝允明所居。
陈镒宅  在吴县东北铁瓶巷。镒以师保致政归，作小园，辟地得蔡襄所书画锦堂石碑，复有芝产于堂柱间，人以是为完名全节之徵。
二卢宅  在吴县石湖中。卢雍、卢襄兄弟所居，有芝秀堂，见李东阳铭。
王敬臣宅  在吴县兵马司桥东，今称大儒巷。
徐汧宅  在吴县吴趋坊。宅后有二株园，汧读书处也。
明吴宽宅  在吴县乐桥西尚书巷，巷之得名以此。旧有园亭久废。庚申兵燹后，归顾方伯文彬，因其址筑为怡园，并拓旁地建立家祠义庄焉。
王鏊宅  在吴县东洞庭山。又得月亭在湖滨。
刘缨宅  在吴县定光讲寺西。曾孙中允城亦居此。今犹名刘家浜。
徐缙宅  在吴县西洞庭山堰下，有介福堂。公致仕归，构以奉母。
袁帙它  在吴县宝林寺东，子学宪尊尼亦居此。帙晚年居横塘，有列岫楼，俯临河山之胜。又构黄山草堂。
王守贡士宠宅  并在吴县南濠。宠有越溪庄，在石湖山中。有采芝堂、御风亭、小隐阁，后垣即越城废址。
皇甫汸宅  在吴县三太尉桥北。汸有月驾园，在县治西北麒麟巷，后为词人钱允言寓。有亭沼林石之胜。
申时行宅  在吴县黄鹂坊桥东，中有宝纶堂。后裔孙继揆筑蘧园，中有来青阁，魏禧为之记。飞云泉在申衙前。先为景德寺，后改学道书院，再改为兵备道署，又废而为申文定公宅。乾隆间刑部侍郎蒋揖居之，后归太仓毕尚书沅，继为孙建威伯宅。道光末归汪氏为耕荫义庄。(或云即宋时乐圃)
缪国维宅  在府治西北太平桥之南，其子孙世居之。清康熙间参政孙侍讲彤于宅旁构志圃，以奉亲。其中有双泉草堂、白石堂(石旧在郡治双瑞堂，为唐刺史白公遗物。有宋嘉定庚辰郡守綦奎镌宅，见彤自为志圃记。先是申文定公时行营南园，郡守以石归之，至是得之申公孙惟宁云)红画亭、梅洞、莲子湾诸胜。
清宋德宜宅  在吴县黄鹂坊桥东，有凝远堂。公子大业为翰林侍读时，圣祖仁皇帝御书赐额。
宋骏业宅  在西百花巷，有静永堂。骏业为兵科给事时，圣祖仁皇帝御书赐额。
何焯宅  在吴县金狮子巷。中有赉研斋，以尝得陶隐居赉研故名。
王鸣盛宅  在吴县洞泾桥。中有颐志堂，鸣盛晚岁著书于此。
陈揆一宅  在吴县桃花坞杨树园。舍北叠石疏池，中筑室曰藕舫，藕舫南有南埭草堂。
周隐遥庐  在吴县西洞庭山。《仙传拾遗》云：周隐遥洞庭道士，自云角里先生之孙。学太阴炼形术，死六年更生，十六年又死如前，更七年复生，如是三度。附唐令狐楚《周先生住山记》：先生姓周氏。名隐遥，字息元，宗其道者号为太元先生。汝南人也。抱天和冲淡之气，含至精洁朗之质，玉冷泉润，松高鹤间，韬精守道，冥得真契。谷神既存而长守，元关无键而不开。贞元初，游苏州吴县之包山林屋洞。秋八月，始于洞西得神景观。讯其居者，曰距此数里，世传毛公坞。毛公道成罗浮，居山三百余岁，有弟子七十二人，聚石为坛，遗迹犹存。尔能勤求，吾请导之，既行而萝蔡迷路，不知所往。先生暝目久之，逢一物焉，双眸尽碧，毛色紫而本白，高数尺余，随而行之，视乃鹿也，须臾乃跪止，若有所告，先生默记之而还。至十九年冬，刎木须茅，奠厥攸居，得异石一方，上有虫蠡，验之即毛公镇地符也。既而凿户牖以为窦，有鹤衔弄冠裳戏舞于庭。砌后得一井，香白滑甘，溢为白泉。其旁得石池焉，深广袤丈，阳验阴伏，湛如也。初先生尝息于洞之南门中，神化恍惚，往往失其所在。遇好风日，亦来人间。将至，必先之以云鹤。其弟子洒扫香室，俄而至矣。嗟乎!先生之体同乎无体矣，不以昼夜更动息，不以寒暑易纤厚，不食而甚力，走及奔马，全乎气者也。虽饮而无漏，止如灵龟，外乎形者也。鹿以导步，神柔异物也。符以存视，道契先躅也。井泉去厉，昭乎仁也。池水不枯，齐其虑也。仙云灵鹤之验，去来仿佛之状，其必神行而智知乎。余叔服膺先生之门，二纪于兹，录先生本起命为记，凝神遐想，直而不遗。元和十三年八月华州刺史兼御史中丞令狐楚记。
汛香居  在吴县邓尉吾家山，或作马驾山。清时，里人陈玉亭建。依林傍，窗楞阑槛，制同湖舫，为看梅最盛处。汪琬题其额 曰“云壑藏舟”。
梅福隐居  在吴县。《姑苏志》云在西市坊铁瓶巷口。
张籍故居  在吴县胥门。籍赠陆畅诗有“胥门旧宅今谁住”句。
甦香室  在吴县东洞庭山通德里，郑茂讷建，茂讷字理斋，旧宅有母施氏手栽桂树，宅不戒于火，桂亦焦死，理斋昕夕抚桂而泣。逾年复花，因颜其室曰“甦香”。
休寓室  在吴县洞庭西山。宋建炎间，知府孙觌罢政侨居。
灵岩山馆  在吴县灵岩山。两湖总督镇洋毕沅筑。中有御书楼、九曲廊、澄怀观、画船、云壑、砚石山房诸胜。嘉庆间，归虞山蒋氏，咸丰中兵毁。
抚松观  在吴县桃花坞。乾嘉间，姚逸亭所居，藏碑版甲吴中。有奇松一株，明代物也。
寒山别业  在吴县支硎山，明高士赵宦光所居。
石湖别业  明高士张献翼寄傲之所，中有稽花斋。
思翁别业  在宝华山坞，明董其昌读书处。
复轩  在吴县黄村，处士章宪，贮书之所。其后圃又有清旷堂，咏归、清秘、遐观三亭，各题以诗。
西坞书舍  在吴县东洞庭山。明贺宪副元忠庐墓，构此读书。中有亭馆，植松竹花卉甚茂。
梧桐园  在吴县馆娃宫侧，夫差园也。一名鸣琴川，《乐府》云：梧宫秋、吴王愁。
辟疆园  在吴县，晋时顾辟疆之园也。唐顾况尝假以居，郡守赠诗曰：辟疆东晋日，竹树有名园，年代多更主，池塘复裔孙。又陆龟蒙诗云：吴之辟疆园，在昔胜概敌。前闻富修竹，复说纷怪石。不知清景在，尽付任君宅。盖又为任晦宅也。
范家园  在吴县雍熙寺后，范周所居，有石刻三大字。
绿水园  在吴县织里桥西。明高启序云：吴城南陬有曰朱家园者，父老言宋朱勔故墅也。庐山陈寅氏得之，更名曰绿水，以园中有池，且用杜子美诗语也。
真适园  在东洞庭王鏊别墅。
归田园  在吴县东北，明司寇王心一家园。中有兰雪堂、泛红轩、竹香廊诸胜。
乐饥园  在灵岩山麓，韩璟即明司寇王元珠秀墅园改建，是升洽隐园。文钞乐饥园记云：园为一枝园，在阊门概桥，段玉裁居于此，中有经韵楼。
慕家花园  在吴县黄鹂坊桥南。康熙间巡抚慕天颜所筑，后归河南人绍兴太守席春，其后毕尚书沅割其半。今归刘氏，易名遂园。
悟园  在吴县木渎下沙塘。乾隆初邑人陶筑别墅。
一榭园  在斟酌桥。任太守兆垌构薛文清公祠废址改筑，后为孙观察星衍所得，改名忆啸园。
壑舟园  在吴县洞庭东山，明王文恪公仲兄盘所筑。盘隐居不仕，取藏舟于壑之意，以名其园，后废。裔孙金增奕组购朱氏之缥缈楼，仍名壑舟。
水木明瑟园  在上沙。初，吴江高士徐介白隐居于此，郡人陆稹增拓之，遂为胜地。后为毕秋帆尚书营兆地。
遂初园  在吴县木渎镇。清康熙间，吉安太守吴铨字容斋所筑，中有补间堂，后为葛氏有。咸丰间，归洞庭西山徐氏。
耐久园  在皋峰之麓，双泉老人缪彤所筑。
药圃  在吴县重元寺。唐末，僧元达年逾八十，好种名药，多自远方致之，皮日休过访，题诗以赠。
乐圃  在吴县清嘉坊北，朱长文所居，故钱氏金谷园也。长文自为之记。附宋朱伯原《乐圃记》：大丈夫用于世，则尧吾君虞吾民，其膏泽流乎天下，及乎后裔，与夔契并其名，与周召偶其功；苟不用于世，则或渔或筑、或农或圃。劳乃形、逸乃心，友沮溺、肩绮季，追严郑、蹑陶白，穷通虽殊，其乐一也，故不以轩冕肆其欲，不以山林丧其节。孔子曰：乐天知命故不忧。颜子在陋巷不改其乐，可谓至德也已。余尝以乐名圃，其谓是乎!始钱氏时，广陵王元璙者实守姑苏，好治林圃，因隙地而营之，为台、为沼，今城中遗址颇有存者，吾圃亦其一也。钱氏去国，圃为民居，更数姓矣。庆历中，余家祖母吴夫人始构得之，先大父与叔父或游焉、或学焉，每良辰美景则奉板舆以观于此。厥后稍广西壖以益其地，凡广逾三十亩，余尝请营之以为先大父归老之地。熙宁之末，新筑外垣尽覆之瓦，方将结宇，而亲年不待，既孤而归，于是遂卜居焉!月葺岁增，今更数载，虽敞屋无华，荒庭不甃，而景趣质野。若在岩谷，此可尚也。圃中有堂三楹，堂旁有庑，所以宅亲党也。堂之南又为堂三楹，名之曰“邃径”，所以讲论六艺也。邃径之东又有米廪，所以容岁储也。有鹤室所以畜鹤也。有蒙斋所以教童蒙也。邃径之西北隅有冈，命之曰“见山冈”。上有琴台，西隅有永斋，此余尝拊琴赋诗于此，所以名云。见山冈下有池，水人于坤维，跨流为门。水由门萦纡曲引，至于冈侧东为溪薄于巽隅。池中有亭，曰“墨池”，余尝集百氏妙迹于此而展玩也。池岸有亭，曰“笔溪”，其清可以濯笔。溪旁有钓渚，其静可以垂纶也。钓渚与邃径堂相直焉，有三桥。渡溪而南出者谓之昭隐寺池，至于墨池亭者谓之幽兴。循冈北走，度水至于西圃者，谓之西硐。西圃有草堂，草堂之后有华严庵。草堂西南有土而高者谓之西邱，其木则松、桧、梧、桐、黄檗、冬青、椅桐、柽柳之类。柯叶相蟠，与风飘飏，高或参云，大或合抱，或直如绳，或曲如钩，或曼如附，或偃如傲，或参如鼎足，或并如钗股，或圆如盖，或深如幄，或如蜕虬卧，或如惊蛇走，名不可以尽记，形不可以殚书也。虽霜雪之所摧压，飚霆之所击撼，槎枒摧折而气象未衰。其花卉则春繁秋孤，冬苞夏蒨，珍藤幽花高下相映，兰菊猗猗，蒹葭苍苍，碧藓覆岸。慈筠列砌，药录所收，雅记所载，得之不为不多。桑柘可蚕，麻苎可缉，时果分蹊，嘉蔬满畦，标梅况李，剥枣断瓠，以娱宾友、约亲属，此其所有也。余于此圃朝而诵羲文之易，孔氏之春秋，索诗书之精微，明礼乐之度数，夕则泛览群史，历观百氏，考古人是非，正前史得失。当其暇也，曳杖逍遥，陟高临深，飞翰不惊，皓鹤前引，揭厉于浅流，踌躇于平皋，种木旧园，寒耕暑耘，虽三事之位、万锺之禄，不足以易吾乐也。然余观群动无一物非空者，安可拘于此以自傲耶?异日子春之疾瘳，向平之累遣，将扁舟桴海，遨游山岳，莫知其所终极。虽然，此圃者，吾先光禄之所遗，吾致力于此者久矣，岂能忘情哉。凡吾众弟若子若孙尚克守之，毋颓尔居，毋伐尔林，学于斯，是亦足以为乐矣，余岂能独乐哉!昔戴 颙寓居，鲁圣归隐，遗迹迄今犹存。千载之后吴人犹当指此相告曰：此朱氏之故圃也。元丰三年十二月记。
隐圃  在吴县灵芝坊，宋枢密蒋堂所筑。堂两守苏，因家焉。自赋隐圃十二咏，绘为图。皇祐间，圃中溪馆产灵芝，知州李仲偃集宾僚赋诗为寿，因立灵芝坊。
适适圃  在吴县乐圃坊内，即古乐圃地。明申时行所筑，中有赐闲堂。
宁极斋  在吴县饮马桥，宋郡人方士姚安世所居。安世能诗文，亦辨博，自号丹元子。元祐末，往来京师，与王定国游，自言日接上清诸仙。苏子瞻一见奇之，以为异人，又称其诗有谪仙风采，屡赠以诗。
萧萧斋  在吴县木渎。明诗人黄习远所构，申文定为之题额。
邓尉山庄  在吴县光福，刑部郎中海宁查世倓购得徐达耕渔轩故址，复扩治之。有御书楼、思贻堂、竹居等处。今改建一仁养堂。
寒碧山庄  在吴县城西花步里，刘观察恕即明徐  同  卿泰时东园故址建。园之东北有东园弄，聚奇石为十二峰。同治十三年，改建二程夫子祠，其外园归盛方伯康，改名留园。园有奇石，日冠云峰。张相国之万得之以赠康者。
天平山庄  明范参议允临所筑，在其先文正公高祖柱国丽水丞隋墓侧。清乾隆七年，前大同知府范瑶与参议曾孙兴禾、兴谷重葺之，更名赐山，山半有白云亭。
虹隐山房  在吴县木渎虹桥堍，徐士元故宅。高庙四次巡幸，词臣随扈必信宿于此。刘石庵相国曾两寓之，手书程子四箴以赠士元。因写虹隐山房图合装成卷，子孙世宝焉。
竹坞山房  在穹窿山南之竹坞，明文文肃公读书处。国变后，点隐居于此。
春草闲房  在卧龙街西双林巷，清金孝章所构书斋也。孝章高蹈不仕，日与四方名流歌咏其中，以终其身。乾隆初，里人郭黻雯即其故址重新之，沈德潜为之记。今为吴大澄宅。
支遁庵  在南峰，古号支硎山，晋高僧支遁尝居此。剜山为龛，甚宽敞。相传有村妇生子于中庵，顶遂中裂。道林又尝放鹤于此，今有亭基。道林喜养骏马，今有白马，饮马处也。庵旁石上有马足，云是道林飞步马迹。
菰芦小隐  在吴县东洞庭山，明隐士金德甫所居。
筠谷  在吴县西馆桥西，宋待制荣薿所居，自号筠谷。知临安，引年乞辞，上以琉璃壶贮丹桂花，且绘之便面题诗二十八字，并金带为赐，复书“筠谷”二大字。宠其归。
桃花坞  在吴县城西北隅。《南畿志》云：在阊门内北城下，宋时为枢密章楶别业，后为蔬圃，明唐寅于其地筑桃花庵，庵中有梦墨亭。
吴市  在吴县，春申君
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:45:16-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>