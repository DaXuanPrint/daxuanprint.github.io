<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="第一章人,第二章亲族,第三章婚姻,第四章亲子,第五章托孤,第六章相续,台湾私法人事编全文在线阅读,台湾私法人事编全文在线下载,大玄古籍书库">
<meta name="description" content="本书（五册八五一面五一○、六○○字）汇集台湾私法有关人事之事例，凡六章。此项事例之调查汇集，详见第七九种「台湾私法债权编」篇。本书系综合日据时期清宣统二年时临时旧惯调查会刊行「第一部第三回报告书台湾私法第二卷附录参考书」上卷暨翌年刊行「台湾私法第二卷附录参考书」下卷而成。所集事例，统属人事部分。第一章人，分生死（出生、死亡）、品性（能力、阶级、宗教）、姓名、户籍四节；第二章亲族，不分节；第三章婚姻，分正式之婚姻、变例之婚姻、蓄妾三节；第四章亲子、第五章托孤、第六章相续，均不分节。_台湾私法人事编_全文在线阅读_台湾私法人事编_全文在线下载_大玄古籍书库">
<title>台湾私法人事编_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">台湾私法人事编</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]388711</span> <br/>
          说明： <span class="inputVal" id="bkdec">本书（五册八五一面五一○、六○○字）汇集台湾私法有关人事之事例，凡六章。此项事例之调查汇集，详见第七九种「台湾私法债权编」篇。本书系综合日据时期清宣统二年时临时旧惯调查会刊行「第一部第三回报告书台湾私法第二卷附录参考书」上卷暨翌年刊行「台湾私法第二卷附录参考书」下卷而成。所集事例，统属人事部分。第一章人，分生死（出生、死亡）、品性（能力、阶级、宗教）、姓名、户籍四节；第二章亲族，不分节；第三章婚姻，分正式之婚姻、变例之婚姻、蓄妾三节；第四章亲子、第五章托孤、第六章相续，均不分节。</span> <br/>
          封面： <span class="inputVal" id="bkimg">Z_5829.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]台湾私法人事编
[book_author]佚名
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]388711
[book_dec]本书（五册八五一面五一○、六○○字）汇集台湾私法有关人事之事例，凡六章。此项事例之调查汇集，详见第七九种「台湾私法债权编」篇。本书系综合日据时期清宣统二年时临时旧惯调查会刊行「第一部第三回报告书台湾私法第二卷附录参考书」上卷暨翌年刊行「台湾私法第二卷附录参考书」下卷而成。所集事例，统属人事部分。第一章人，分生死（出生、死亡）、品性（能力、阶级、宗教）、姓名、户籍四节；第二章亲族，不分节；第三章婚姻，分正式之婚姻、变例之婚姻、蓄妾三节；第四章亲子、第五章托孤、第六章相续，均不分节。
[book_img]Z_5829.jpg


[book_title]第一章人
第一节　生死
第二节　品性
第三节　姓名
第四节　户籍
第一节生死
第一款　出生
第二款　死亡
第一款出生（无）
第二款死亡
第一　丧仪
第二　禁例
第三　停柩之沿革及禁令
第四　墓志铭式
第五　家祭
第六　庙制
第一丧仪
（一）官员之丧礼
（１）初终有疾居正寝（女居内寝），疾革，遗折（三品以上官得具遗折），遗言皆书之。既终，子号哭，擗蛹，去冠，被发，徒跣，诸妇子女去笄，期功以下丈夫素冠，妇人去首饰，皆易素服。男哭床东，女哭床西，异向作魂帛（结帛绢为之）。为位于尸东前设案，奠阁余（生前食饮所余），脯盐酒果用吉器。立丧主（以适长子，无则长孙承重），主妇（以亡者之妻，无妻及母之丧，则以丧主之妻当之）护丧，司宾、司书、赞祝、诸执事人治棺（民公釆棺朱髹饰金花，侯伯一品官以下朱棺）及凡丧具。护丧者使人上遗折，讣于有司及亲属僚友。
（２）袭越日小殓，侍者于寝室施帏，设浴床于尸床前。床东置案，陈沐浴中栉含具。三品以上含用小珠玉五，七品以上用金玉屑五。袭床在浴床西，袭事陈其旁，常服一称，朝衣冠带，各以其等。侍者迁尸浴床，南首，诸子哭踊。妇人出（女丧则男出），乃去尸衣，覆以殓衾。侍者奉汤入，哭止。沐发栉之，晞以巾束之。抗衾而浴，拭以巾讫，结袭衣，纵置于床，南领。举尸易床，彻浴床浴具，埋巾栉及余水于屏处。乃去衾，袭常服朝服，加面巾。丧主以下为位而哭。丧主及诸子坐于床东奠北；同姓丈夫以服为序，坐诸子后西面；主妇及诸妇女子坐于床西；同姓妇女以服为序，坐诸妇后；婢妾又在其后东西，均南上；尊行丈夫坐东北壁下，西上；尊行妇女坐西北壁下，东上；异姓丈夫坐于帏外之东，西上；异姓妇女坐于帏外之西，东上；若内丧，则同姓丈夫皆坐帏外之东，异姓丈夫皆坐帏外之西。执者执含具前，丧主起盥，亲含尸讫，哭复位。
（３）小殓是日，执事者帷堂如寝，陈殓床于堂东。加殓衣，三品以上五称：复三，禫二；五品以上三称：复二，禫一；六品以下二称：复一，禅一，皆以绘。复衾，一二品以上色绛，四品以上色缁，五品色青，六品色绀，七品色灰。紟绞，皆素帛。既办，乃迁尸床于堂中。行殓事毕，丧主暨诸子括发，加首绖腰绖，皆以麻。妇麻髽。余同。
（４）大殓三日大殓，执事者以棺入，设于堂正中，南首，承以两凳。棺内奠七星版，籍茵褥，施绵衾，垂其裔于四外（民公藉三层，侯伯一品以下一层）。届时奉尸入棺，实生时所落齿发，卷衣以塞空处，令充实平满。丧主以下凭棺哭踊，尽哀，乃盖棺，加锭，施漆。三品以上比葬每月三漆，五品以上月再漆，七品以上月一漆。彻殓床，迁柩其处。柩东设灵床，施帏帐、枕衾、衣冠带屡之属。设颒盆帨巾于灵床侧，皆如生时。柩前设灵座，奉魂帛。几筵供器具，建丹旐于门左（内丧则于门右）。汉人以绛帛为铭旌，三品以上长九尺，五品以上八尺，七品以上七尺，题曰某官某公（内丧书某封某氏）之柩。县以竹杠，依灵右。执事者陈馔案，食品用素。哭启帷，行殓奠礼，内外就位如寝，司祝焚香奠酒，丧主以下哭尽哀毕，下帷（每奠皆同）。及夜，奉魂帛复床，诸子次于中门之外，寝苫枕块，不脱绖带；诸妇女子次于中门之内，帷幔枕衾皆布素，哀至则哭，昼夜无时。
（５）成服是日，成服，五服各以亲疏为等。
（６）朝、夕奠大殓翌日，丧主以下夙兴，侍者设颒水栉具于灵床侧，五服之人各服其服就位。侍者收颒水栉具，奉魂帛出就灵座。朝奠，众哭，执事者设果蔬酒馔，如生时，祝焚香、斟酒、点茶。丧主以下诣案前拜哭尽哀，各以其服为序。皆男先女后，宗亲先外姻后，复位哭止。日中，设果筵奠酒；及夕，又奠，均如朝奠仪。侍者诣灵床，舒衾枕，奉魂帛于床上，退，诸子妇哭尽哀乃止。每奠皆如之，朔望则殷奠，具盛馔，于朝奠行之。遇新物则荐，如朝奠仪。
（７）初祭、大祭越日，行初祭礼。侍者诣灵前，设遗衣服于座。执事者陈馔筵羊酒，具楮币：民公筵十有五席，羊七，楮四万；侯筵十有三席，楮三万六千；伯筵十有二席，楮三万二千，均羊六；一品官筵十席，羊五，楮二万八千；二品官筵八席，羊四，楮二万四千；三品官筵六席，楮二万；四品官筵五席，楮万有六千，均羊三；五品官筵四席，楮万有二千；六品、七品官筵三席，楮万，均羊二。五服之人咸集，各以其服为序，司祝焚香斟酒，丧主以下诣案前，再拜哭奠如仪。卒奠，侍者奉衣服及楮币，送燎所焚燎。大功者是日易素服，行大祭礼，仪与初祭同。期服者是日易素服。
（８）亲宾吊奠赙亲宾闻讣告，吊于丧主之家。未殓至者，入门易素服，司宾侍于厅，事以赠赙仪物，授司书。入临尸哭尽哀，遂吊，丧主持哭，丧主以下哭，稽颡无辞。宾出，司宾送。成服以后至者，各以其服吊。具酒果香烛，厚则加货财，皆书于状，先使从者持状通名，司书籍记之，以礼物入陈灵前。丧主以下就位哭，司宾出，迎宾入，诣灵座前举哀，哀止，跪，焚香酹酒，再拜，兴，丧主出帷稽颡哭谢，宾答拜慰唁出，丧主哭入。司宾延客待茶。宾退，司宾送于门外。
（９）扶丧品官卒于位，与在任遭父母丧者，初丧成服，朝、夕奠皆如前仪。择日抉衬还家（卒于京者，礼部给沿途照验，兵部给邮符夫马；在直省者，由任所督抚给咨牌，均行本籍，得入城治丧）备行轝仪从，各视其品，告启期于亲戚僚友。启行前一日，行启奠礼。丧主以下就位哭，祝诣灵前，跪告曰：「今择某日，奉灵柩还故乡，敬告」。俯伏兴，丧主以下稽颡哭，再拜兴，复位尽哀止。厥明迁奠，告迁于灵前，礼亦如之。彻祝，纳魂帛于椟、役人举轝入，迁柩就轝，主人以下辍哭，视载，出大门加帏盖。发引仪从在前，铭旌、魂帛从，丧主以下杖哭随柩及郊。亲戚僚友祖者向柩设祖奠，役人停轝，宾向柩再拜，主人稽颡哭谢。宾退，敛仪从遂行。主人乘素车，途次止宿，奉魂帛、铭旌于灵柩前（凡柩暂停同）。水行则设奠，陆行财上食，及朝启行亦如之。至家前一日，遣仆戒家人，豫于十里外布幕具奠，以待至日。五服之人各服其服以迎，柩至暂驻幕内，设奠，祝焚香斟酒，跪告曰：「灵輀远归，将至家，亲属来迎，敢告」。俯伏兴，众序哭再拜兴，柩行，咸徒步哭从。至家安灵床于殡所，男女各就位哭，设奠，祝焚香斟酒，跪告曰：「灵輀远归，至家，敢告」。俯伏兴，众哭拜如初。受吊，朝夕设奠，并如前仪。
（１０）闻丧及奔丧官员在外闻丧三年者，讣至，哭对使者问故。又哭尽哀易服，如初丧仪。讣于有司，遂奔丧；戴星而行，见星而上。途中哀至则哭，哭辟市邑。将至家，望其境、其城、其乡皆哭。至家，哭入门，升自西阶，凭棺西门哭踊，妇人东面哭踊无算。少顷，尊卑相向哭，细问痛终之故，复哭，乃被发徒跣，妇人不徒跣。翌日，成服括发，妇人髽加麻绖。丧期以闻讣日始，余如在家之仪。期以下闻讣者，易服，为位而哭；若奔丧，则至家成服；若官员在职，非本生父母丧，虽期犹从政，不奔丧，闻讣易素服，为位而哭。各持其服于私家，入公门治事仍常服。期丧者，一年不与朝祭之事；服满日，于私家为位哭之。
（１１）治丧具三月而葬，营葬地及葬具。作神主及主椟，制柩轝，下为方床，上编竹格为盖，四出担垂流苏，绘荒缯帏均青蓝色，公、侯、伯织五釆，二品以上施散金，五品以上画云气，六品、七品素绘无饰，承以杠，五品以上皆髹朱；六品、七品饰红垩，障柩书翣，五品以上四，六品、七品二，皆引布二、功布一、灵车一，仪从各从其品，明器（或延土，或以竹木及纸为之）各从某俗。
（１２）开兆祀土神择日开兆，丧主率诸子适兆所，以宗亲或姻宾一人告于土神，执事者设案兆左，陈酒馔，置祝文。告者吉服至，盥诣案前立，执事者二人，奉香执壶琖随立左右，告者跪，上香再拜，酹酒如仪，祝奉祝文，跪于告者之左，读曰：「维某年月日，某官某敢告于司土之神，今为某官某营建宅兆，神其保佑，俾无后艰。谟以清酌庶羞，祇荐于神，尚飨」。读毕兴退，告者俯伏兴，复再拜，退。遂开圹，随地所宜，使子弟干事者一人留视之，丧主以下还。
（１３）迁柩朝祖葬有日，豫以启期告于亲戚僚友。发引前一日，厥明，五服之人各服共服入，就位哭。朝奠讫，祝跪告于殡前曰：「今以吉辰迁柩，敢告」。俯伏，兴，丧主以下哭，尽哀，再拜。役人彻帟迁柩，障以翣。侍者移灵床于堂正中，灵座几筵仍设。祝奉魂帛前柩，丧主以下哭从。及外堂，布席置柩，祝奉魂帛跪告曰：「请朝祖」。俯伏兴，执事者布席于庙两楹间。祝奉魂帛诣庙，丧主以下哭从，及门止哭入，序立阶下。祝奉魂帛，置席北正中，再拜兴，奉魂帛还灵座，丧主以下从出庙门，哭从如初。
（１４）祖奠日夕祖奠，设馔如朝奠仪。丧主以下举哀，祝盥诣灵座前，丧主以下止哀，祝焚香奠酒毕，告曰：「永迁之礼，灵辰不留，今奉灵车，式遵祖道」。俯伏，兴，丧主以下再拜，哭，尽哀。亲宾致奠行礼，如成服致奠仪。宾出，丧主以下代哭，如在殡时。
（１５）遣奠发引厥明，五服之人会葬者毕会，执事者陈明器、吉凶仪从于大门外；公鞍马八，侯伯七，一品六，二品五，三品四，四品三，五品以下二。纳灵车于门内之右，役人举轝入（二品以上六十四人，五品以上四十八人，七品以上三十二人），设于堂上，丧主以下哭踊，乃载；丧主辍哭，视载。周维以絙，令平正牢实。执事者设遣奠于庭，如祖奠仪。祝跪告曰：「灵輀既驾，往即幽宅，载陈遣礼，永诀终天」。俯伏兴彻，役人以杠轝舁柩，祝奉魂帛就灵车，奉主椟设魂帛后，柩出大门，施帏盖属，引遂发。丹旐、铭旌前导（旗人以丹旐，汉人以铭旌），次仪从，次明器，次灵车，次功布，次轝、外亲分挽引布在前，丧主以下绖杖衰服；男在柩旁步从，女在柩后舆从，哭不绝声。尊行者皆乘车马。出城门若里门，亲宾不至墓者，于前途立，向柩再拜，役人权停轝，乘者皆下，丧主哭谢。宾退，柩行如初。若墓远，主人以下皆乘素车从，望茔而下，道中哀至则哭。每宿设灵座，置奠如在殡仪，次日启柩亦如之。
（１６）窆葬之日，执事者豫张灵座于墓道右，中置几一，设藉柩席，荐于塘外，铺陈圹中之事，设妇人行帏于羡道之右。灵车至帏外止，祝奉魂帛置几上，奉主椟置魂帛侧，设奠如仪。柩车至圹前，役人脱载，去帏盖方床，下于藉席。祝取铭旌，去杠。纵加柩上。丧主以下凭棺哭踊尽哀，亲宾送者再拜辞归，丧主及诸子稽颡谢。宾退，届时将窆，内外五服之亲以次再拜辞诀，丈夫哭羡道东，妇人哭羡道西，擗踊无算，遂窆。丧主辍哭临胝，执事者整铭旌，藏志石，设明器，掩圹复土，丧主以下哭，尽哀，退，就灵帏序立。
（１７）祀土神题主是日，祀土神于墓左，如开兆祭仪（惟祝辞，营建宅兆改为窆兆）。择宗亲善书者一人题主，执事者设题主案于灵座东，南西向，笔墨具，对案设盥二（一祝盥，一题主者盥）。丧主以下序哭于灵座侧，祝盥启椟，出木版，卧置案上，题主者盥，就位，书某封谥某官显考某公（母则称显妣某氏）神位讫，祝奉木主置灵案上，焚香奠酒，丧主以下再拜，祝跪读告辞于灵座之右曰：「哀子某谨告于先考某官封谥府君（母则称先妣某封氏），形归窀穸，神返堂室，神主既成，伏惟精灵，舍旧从新，是凭是依」。读毕，兴，复于案，丧主以下再拜，哭，尽哀。祝焚舍辞，奉魂帛埋墓侧，奉主纳椟，置灵车而还。在途不驱，丧主以下哭从，如来仪。
（１８）反哭及虞灵车至家，丧主以下哭从，入大门及庭止。祝奉木主出车，并椟奉之，设几上，南向。丧主及诸子在寝东西向，亲属以服轻重为序，在诸子后，妇人哭于房中。有吊者如在殡仪，乃修虞事。执事者具牲馔，品数各胝其等，陈设如祭礼（见吉礼官员家祭）。祝启椟，陈主于灵座，主人以下就位哭。哭止，赞参神，主人盥洗，诣香案前，跪。执事者二人：一奉香盘；一挹尊酌酒，诣主人左右，跪。左进香，主人三上香；右进爵，主人酹酒于地，以爵奠于案，退，复拜位，及诸子亲属行一跪三叩礼。赞初献，主妇率诸妇出于房，荐七箸酰酱于几前案北，跪，一叩，兴，退入于房。庖人解牲体，实于俎，执事者奉以升，荐于供案。执爵者奉爵，主人献爵于正中，跪，叩，兴，复拜位，立。赞读祝，主人以下跪，祝诣祝案之左，跪，读文曰：「维某年月日朔，孤子某敢告于先考某官（母则称先妣某封某氏），日月不居，奄及初虞，夙兴夜处，哀慕无时，谨以洁牲庶羞粢盛醴齐，哀荐虞事。尚飨」。读毕，兴，复于案，退。主人以下哭，一叩，兴。赞亚献，主妇率诸妇和羹实于铏，实饭于敦，出荐于案，及腊肉炙胾，叩，兴，退如初。主人献爵于左，赞终献，主妇率诸妇出于房，荐饼饵果蔬，叩，退。主人献爵于右，如初献仪。赞送神，主人以下一跪，三叩，兴，哭。祝焚祝文，主人奉神主纳椟，彻，哭止。至夕，奉神主于灵床，朝奉诸灵座。朝夕朔望奠如初，遇柔日再虞，遇刚日三虞，如初虞（祝文易初虞为再虞、三虞，余同）。
（１９）卒哭及祔百日卒哭，仪同虞祭（祝文改虞事为成事）。卒哭之明日，夙兴，执事者诣庙，具馔，陈设如常祭礼，设亡者案于祖考神案东南，西向。祝启室，奉四世神主，以次设于几，如时荐之位。主人率众先哭于几筵前，奉亡者之主诣庙，诸子以下哭从，及庙门止哭。主人陈主于东南案上，序立阶下，焚香进馔，祝读告辞曰：「维某年月日，孝曾孙某谨以洁牲庶羞粢盛醴齐，适于显曾祖考某官府君，跻祔孙某官府君某。尚飨」。次读祝于亡者位前曰：「孝子某谨以洁牲庶羞粢盛醴齐，哀荐祔事于显考某官府君（母则称妣某封某氏），适于显曾祖考某官府君。尚飨」。余行礼仪节与常祭同。毕，祝焚告文，奉神主复于室，彻，主人奉亡者之主复寝，诸子以下从出庙门哭随，至几筵前，纳于椟讫，哭止，众退。护丧者代丧主为书，使人遍谢亲宾吊赙者。
（２０）小祥期而小祥，于忌日行事。质明，祝启椟出主，诸子及期亲就内外位，哭，尽哀，焚香，进馔酒，读祝（辞同卒哭，惟改卒哭曰小祥，成事曰常事）。行礼与卒哭同。
（２１）大祥再期大祥，忌日行事。先一日，告迁于庙。执事者具果酒，如常仪，设案于东序、西序前各一。主人盥，诣庙，启椟陈诸神主，焚香，进果酒，如常告仪。祝读告辞曰：「维某年月日，孝孙某谨告于某官府君某封某氏（四代备书）。兹以先考某官府君大祥巳届，礼当迁主入庙，某官某府君某封某氏神主亲尽当祧，某官某府君某封某氏以下神主宜改题。世次递迁，不胜感怆，谨以果酒，用伸虔告。尚飨」。读毕焚祝，主人以下俯伏，兴，再拜，奉各神主卧置东案上。子弟善书者一人，改题高曾祖神主讫，以纸裹应祧神主，陈于西序案，奉改题主递迁于室，虚左一位以竣，阖室众退。厥明，诸子诸妇女子致祭于几筵前，陈设行礼如初期仪（惟祝辞改小祥曰大祥，常事曰祥事）。诸子从，丧主奉亡者之主诣庙，设于东室再拜，奉祧主藏于夹室，阖门出，乃彻寝室灵床灵座，罢朝夕奠，彻几筵，断杖弃之屏处。
（２２）禫中月而禫，二十七月既周之日行事。届日，夙兴，执事者设几案于寝堂之中，主人率诸子入庙，诣考位前，启室焚香，再拜，跪告曰：「孝子某将祗荐禫事，敢请神主出就正寝」。俯伏，兴，奉主至寝堂，陈于案。执事者陈馔案于前。丧主及诸子于东壁下就位举哀，妇人哭于房中，焚香，进果馔酒醴如常仪。祝读告辞曰：「维某年月日，孝子某谨告于显考某官府君神主，禫制有期，追远无及，谨以清酌庶羞，祇荐禫事。尚飨」。主人以下俯伏，兴，再拜，祝焚告文讫，奉主复于庙，阖室皆退。诸子素服，终月始复常服。
（２３）忌日奠岁逢忌日，前期斋。厥明，主人及子弟素服诣庙，设案于所荐神主室前，主人盥，启室，奉主就案，焚香，荐蔬果酒馔，告曰：「兹以某府君某官远讳之辰（妣称某封某氏），谨备庶羞清酒，恭伸追慕」。俯伏，兴，及子弟皆再拜，如时节荐新之仪。礼毕，彻纳主，阖室退。
（２４）拜扫岁寒食，或霜降节，拜扫圹茔。其日，主人夙兴，率子弟素服诣坟茔，执事者具酒馔，仆人备芟翦草木之器从。既至，主人周视封树，仆人翦除荆草讫，以次序立墓前，焚香，供酒馔，再拜。在列者皆再拜，兴，遂祭土神，陈馔墓左，上香酹酒，主人以下序立再拜，退。
（二）士丧礼
（１）初终及袭殓疾革，书遗言。既终，子号哭，擗踊，去冠，披发，徒跣，诸妇女子笄，期功以下丈夫素冠，妇人去首饰，皆素服。立丧主，主妇护丧，赞、祝、诸执事人治棺及凡丧具。护丧者使人讣于有司及戚友。执事者帷寝，设浴床于尸床前，袭床在浴床西，东陈沐浴巾栉含具，含用金银屑三，袭事陈其旁。常服一称，冠及礼服各以其等，带靴皆备。侍者迁尸浴床，南首，诸子哭踊。妇人出（女丧则男出），乃去尸衣，覆以殓衾。侍者奉汤及巾栉入，沐浴，丧主及诸子止哭视，执事者结袭衣，纵置于床，南领。举尸易床，撤浴床具，埋巾栉及余水于屏处。乃去衾，袭常服礼服，加面巾。即床前为位，立魂帛，设奠，陈生前所食脯醢酒果，用吉器。丧主以下为位，序器如礼（位详见官员丧仪，后同）。执事者奉含具前，丧主起盥，含尸讫，哭，复位。越日小殓，执事考帷堂，陈殓床于堂东，加殓衣：复一、禅一、复衾一、紟绞皆备。殓毕，迁尸于堂，丧主暨诸子麻括发，加首绖腰绖，皆以麻，妇麻髽，余同。三日大殓，执事者以棺入，承以两凳，棺内奠七星版，籍茵褥，施绵衾，垂其裔于四外。届时奉尸入棺，实生时所落齿发，卷衣以塞空处。丧主以下凭棺哭踊，尽哀，乃盖棺加锭，施漆。比葬，月一漆。彻殓床，迁柩其处，柩东设灵床，施帷帐、枕衾、衣冠、带屦之属；设颒盆帨巾，皆如生时。柩前设灵座，奉魂帛，几筵供器具，门内立引幡。汉人以绛帛为铭旌（八品七尺、九品及有顶带者五尺），题曰：「某官封（未仕则否）显考某府君之柩」（妇则书显妣某氏）。依灵座之右，设殓奠，内外序哭如仪。及夜，奉魂帛复床，诸子次于中门之外，寝苫枕块，不脱绖带；诸妇女子次中门之内，帏幔枕衾皆布素，哀至则哭，昼夜无时。
（２）成服、朝夕奠及祭吊是日成服，轻重以亲疏为等（详见官员丧仪）。厥明，丧主以下夙兴，侍者设颒水栉具于灵床侧，五服之人有服其服，就位。侍者收水栉具，奉魂帛出，就灵座，设奠，焚香，斟酒，点茶，丧主以下哭，叩，尽哀。及夕，如朝奠礼；侍者诣灵床，舒枕衾，奉魂帛于床上，众哭，尽哀乃止。夕奠皆同。朔望则具殷馔，于朝奠行之。初祭日，陈馔筵三、羊二、楮一万。大祭仪同。亲宾吊奠如礼（见官员丧仪）。
（３）扶丧奔丧士卒于其职（八品九品官以下同）或在职遭丧者，扶榇还家，闻丧奔丧，皆如品官之礼。
（４）启殡至葬三月而葬，营葬地及葬具（中略）。作神主及椟，制柩轝；下为方床，上编竹格为盖，四出檐垂流苏，绢荒绢帏，杠轝饰红垩，无翣，引布二，功布一，灵车一，明器仍各从其俗。择日开兆，丧主率诸子适兆所，以亲宾一人告土神，执事者陈酒馔于兆左。告者吉服，盥，就位，上香，酹酒，读祝（祝辞均见官员丧仪，下同）。行礼如仪，遂开圹，使子弟一人留视之，丧主以下还。葬有期，豫以启期告于戚友。发引前一日，厥明，五服之人各服其服入，就位。朝奠讫，告迁柩于殡前，丧主以下再拜，哭，尽哀。役人入迁柩，祝奉魂帛前，丧主以下哭从。及外堂，仍设座于柩前，奉魂帛，辞于祖祢，复于灵座，从哭如初。及夕，祖奠如朝奠仪，丧主以下再拜，哭，尽哀。亲宾致奠行礼，如成服，致奠仪。宾出，丧主以下代哭如初。质明，五服之人、会葬者毕会，执事者陈明器于大门外，设鞍马二，纳灵车于门内之右。役人举轝入（八品三十二人，九品及有顶带者二十四人），设于厅事正中，丧主以下哭踊，乃载；丧主辍哭，视载牢实。载讫，设遣奠如祖奠仪，役人舁轝，祝奉魂帛就灵车，奉木版椟，设魂帛后，柩出大门，施帏盖属，引遂发。引幡、铭旌前导（旗人以引幡，汉人以铭旌），次明器，次灵车，轝从。外亲分执引布在前，丧主以下绖杖衰服；男在柩旁步从，女在柩后舆从，哭不绝声。出城门若里门，亲宾不至墓者，于前途立，向柩再拜，役人暂停轝，丧主哭谢。宾退，柩行如初。及墓，执事者豫张灵帏于墓右，置灵座几筵，设题主案于右；设籍柩席，荐于圹前，铺陈圹中之事；设妇女行帏于羡道之右。灵车至帏外止，祝奉魂帛于几上，奉主椟置魂帛侧。柩车至，脱载，去帏盖方床，下于籍席，祝取铭旌，纵加柩上。丧主及诸子凭棺哭，妇女哭羡道西，届时男女以次哭叩辞诀，亲宾送者再拜辞归，丧主及诸子哭谢，遂窆。丧主辍哭视，执事者整铭旌，藏志石、明器，复土。丧主以下哭，尽哀；执事者陈馔于墓左，致祭土神，如开兆祭仪。丧主以下退，就灵帏之左序立。祝盥，复魂帛于厢，启椟出木版，卧置案上。宗亲善书者一人盥，就位，题主讫，祝奉木主于几上，设奠焚香奠酒，读告辞。丧主以下哭叩，尽哀；祝焚告辞，奉魂帛埋于墓侧，奉主纳椟，置灵车而返。在途不驱，丧主以下哭从，如来仪。
（５）反哭至祔灵车至家，丧主以下哭从。入门，祝奉木主设几上，诸子在寝东，服亲序在诸子后，妇女哭于房中。有吊者如在殡仪，乃修虞事。执事者具馔，品数各以其等。主人以下就位，哭；主妇荐羹饭，主人献爵读祝，行礼如时荐仪，毕，主人奉主纳椟，彻，哭止，众退。百日卒哭，仪同虞祭。厥明，执事者具馔于寝室，如常荐礼，设亡者案于祖考神案东南，启室陈神主。主人率众先哭于几筵前，奉亡者之主如寝，诸子以下哭从，及寝门止哭。陈主于东南案上，众序立，焚香进馔，读告辞，行礼如常荐仪。祝焚告文，奉神主复室，彻，主人奉亡者之主复寝，哭随至几筵前。纳椟讫，哭止，众退。
（６）祥及禫期而小祥，于忌日行事。厥明，丧主以下及期亲就内外位，哭，尽哀，焚香，进馔酒，读祝。行礼仪与卒哭同。再期而大祥。先忌一日，设案于寝堂东西各一，主人率诸子诣寝堂启室，以递迁改题之事告于祖，陈设、读祝、行礼如时荐仪。乃以纸裹应兆神主，陈于西案，奉曾祖以下神主卧置东案，使子弟善书者二人改题，讫，复于室，递迁其位。虚室中下级以俟，阖门出。质明，主人以下就几筵前序哭，陈设行礼如初期仪。主人奉亡者之主跻于寝室，再拜，阖门，彻灵床灵座，罢朝夕奠，彻几筵，断杖弃之屏处。奉祧主于墓，祭而埋于侧，如仪。二十七月既周，设几筵于厅事正中，主人以下如寝堂，启室，奉新祔神主陈于厅事。几上祗荐禫事，主人及诸子位东壁下举哀，妇女哭于房中，焚香、荐果、馔酒醴、读祝，如仪毕，奉主复于寝室，阖门，退。诸子素服，终月始复常服。
（７）忌日奠岁逢忌日，前期斋。厥明，主人及子弟素服，如寝堂，启室，出专荐之主于案，焚香、荐酒馔、读祝、行礼，如时节荐新之仪。礼毕，彻纳主，阖室退。
（８）拜扫岁寒食节，或霜降节日，主人夙兴，率子弟素服，具酒馔诣墓拜扫。既至，芟除荆草，设馔于墓前，主人以下序立，焚香，再拜，兴，别陈馔于墓左，祀土神，行礼如仪。
（三）庶人丧礼
（１）初终及袭殓疾革，书遗言。既终，子号哭，擗踊，去冠，披发，徒跣，诸妇女子去笄素服，期功以下丈夫素冠，妇人去饰。男东女西；异向环床哭立。丧主、主妇使子弟护丧事，治袭殓之具，讣于亲友。逾时，子弟奉汤及巾栉入，妇女出（丧妇则男出）浴沐，丧主及诸子止哭周视，彻巾栉及余水埋之。设袭床于尸床前，陈衣冠带舄，迁尸于床袭，丧主以下哭踊，即床前为位，立魂帛，设奠，陈生前所食酒馔，内外序哭如礼。丧主起盥，含尸以银屑三，既袭，帏堂设殓床于堂东，加殓衣、复衾一，皆以绢，紟绞皆备。殓毕，迁尸于堂，执事者以棺入，棺内奠七星版，籍褥，施绵衾，垂其裔于四外。届时奉尸入棺，实生时所落齿发，以衣实其空处，丧主以下凭棺哭踊，尽哀，乃盖棺，加锭，施漆，比葬一漆，彻殓床，迁柩其处。柩东设灵床，施枕席衣被之属，设颒盆帨巾，如生时。柩前设灵座，奉魂帛，几筵供器具，设奠。内外序哭如仪。及夜，奉魂帛于床，诸子居柩侧，寝苫枕块，不脱绖带；诸妇女子易常次，帷幔枕席用布素，哀至则哭，昼夜无时。
（２）成服、朝夕奠及祭吊是日成服（服制见上）。厥明，五服之人各服其服，就位。子弟设颒水帨巾于灵床侧，敛枕衾，奉魂帛出，就灵座设奠，焚香，斟酒，点茶；丧主以下哭，叩，尽哀。及夕，设奠亦如之，舒枕衾，复魂帛于床，彻颒具，众哭，尽哀乃止，以至于虞，朝夕同。初祭、大祭，具馔筵二、羊一、楮六千，亲宾吊奠如礼。若在外闻讣者，奔丧成服，均如士丧之礼。
（３）启殡至葬逾月而葬，营葬地及葬具（中略）。择吉开圹，祀土神，作神主，备灵车一、柩轝一，别制布衾衣柩，不施帏盖，杠轝两端饰黑，中饰红垩。发引前一日，丧主以下就位，哭。朝奠讫，奉魂帛辞于祖祢，还灵座，晡时设祖奠，以永迁告，丧主以下再拜，哭，尽哀。厥明，五服之人毕会，纳灵车于大门内之右，纳柩轝于厅事，内外各就位，哭。彻帏，迁灵座，役人（十有六人）举柩就载，衣以大衾，丧主以下哭视。载讫，设奠柩前，如祖奠礼。奉魂帛就灵车，置主椟于后，乃发引；前列明器及鞍马一，男女以次哭从。及墓，执事者豫设藉席于圹前，设灵座于墓道之右，设奠案于座前，设题主案于奠案右。灵车至，奉魂帛于座，柩至脱载，下于藉席。丧主以下凭棺哭，妇女哭墓右，届时男女以次哭叩辞诀，诸亲会葬者均以次哭叩辞归，丧主及诸子哭谢，乃窆，纳柩于圹下，志石复土，祀土神如仪。丧主以下退，就灵座之侧序立，子弟启椟，奉木版卧置案上，宗亲善书者一人题主讫，子弟奉置灵座，纳魂帛于厢，设奠读告辞毕，丧主以下哭，叩，尽哀。祝焚告辞，奉魂帛埋于墓侧，奉主纳椟遂行，丧主以下哭从，如来仪。
（４）反哭至祔灵车至家，子弟豫设几筵于殡寝故处，奉木主陈之。丧主以下序哭，如士丧反哭之位。乃虞馔品器数视荐礼，主人以下就位，哭；主妇荐羹饭，主人荐酒馔，读祝行礼如时荐仪。毕，主人奉神主纳椟，彻哀止，众退。百日卒哭，设奠行礼，仪同虞祭。厥明，丧主以下夙兴，哭于几筵前，奉主诣寝，陈于祖考神室东南，以祔告。启室、陈设、行礼，如时荐仪。毕，仍奉主复于几筵，纳椟，退。
（５）祥禫期而小祥，忌日行事。厥明，丧主以下及期亲就内外位，设奠哭叩，如卒哭仪。再期大祥，先一日诣寝，以改题告迁于祖考，如士丧告迁之仪。届日夙兴，丧主以下就几筵前序哭，设奠行礼仪同初期。主人奉亡者之主脐祔于祖，再拜，阖门出，彻灵床灵座几筵，罢朝夕奠，断杖弃之屏处，奉祧主埋于墓侧，如庶士仪。二十七月既周，设几案于厅事，奉新祔神主陈之，丧主以下就内外位，哭、奠、行礼如常荐仪。礼毕，复于寝，阖门退。诸子素服，终月始服常。
（６）忌日奠忌日，主人具馔，羞羹饭，夙兴，及子弟素服，启寝室，出专荐之主于案，焚香，荐酒馔，行礼如常荐仪。毕，纳主，阖室退。
（７）拜扫岁寒食或霜降节，具馔，主人率子弟素服，拜扫坟墓。既至，芟除荆草讫，设馔于墓前，主人以下焚香，再拜，兴，别陈馔于墓左，祀士神，行礼如仪。
第二禁例
禁止殉烈
一件严禁事。乾隆二十四年四月，奉前巡抚部院吴宪谕：照得从容守节，方为妇道之常；慷慨捐躯，终属人伦之变。伏查钦奉上谕：「妇人从一之义，醮而不改，乃天下之正道，而其间节烈亦有不同者；然烈妇难而节妇尤难。盖夫亡之后，妇职之当尽者更多：上有翁姑则当奉养，以代为子之道；下有后嗣则当教育，以代为父之道；他如修治苹蘩，经理家业，其事难以悉数，安得以一死毕其责乎！是以节妇之旌表，载在典章；而烈妇不在定例之内，向来未曾通行晓谕，今特颁谕旨，着地方有司广淡宣布，务期僻壤荒村，家喻户晓，俾愚民咸知节妇自有常经，而保全生命实为正理。倘训谕之后，仍有不爱躯命陷危亡者，朕亦不概加旌表，以成闾阎激烈之风，长愚民轻生之习。思之思之，钦此」，钦遵在案。仰见圣天子明伦训俗，保全民命之盛心，至深且切，凡民间当妇女不幸夫亡之日，见其跄地呼天，迫不欲生之状，亲属人等苟有人心者，自应恻然动念，从旁劝慰。乃闻闽省等有残忍之徒，或慕殉节虚名，或利寡妇所有；不但不安抚以全其生，反怂恿以速其死；甚或假大义以相责，又或籍无倚以迫胁。妇女知识短浅，昏迷之际，惶惑无措，而丧发病狂之徒，辄为之搭台设祭，并称鼓吹舆从，令本妇盛服登台，亲戚族党皆罗拜活祭，扶掖投缳。此时，本妇迫于众论，虽欲不死不可得矣！似此忍心害理，外假殉节之说，阴图财产之私，迫胁寡妇立致戕生，情固同于威逼，事实等于谋财。查律载：谋财害命者，拟斩立决；为从者绞；卑幼谋杀尊长致死者，凌迟处死；威逼人致死者，治罪追埋；卑幼威逼尊长致死者绞；知人谋害他人，不即阻当首告者，分别治罪。律法森严，难容轻贷，及愚民陷于不知，自蹈显戮，殊堪怜悯，合行出示晓谕。为此，示仰所属军民人等一体知悉，嗣后妇女不幸夫亡，凡属亲戚族党，务必劝谕，使知舅姑当事，遗孤当抚，即或无子者，亦以立继承祧为重，毋慕殉节之虚名，致已故之夫同于若敖之鬼。倘本妇励志守孀，而亲族人等渐染浇风，各怀私意，或假以大义，迫令投缳；或利其资财，促之速死，定将创议之人及搭台之人，照谋杀威迫为首律，查明服制，分别凌迟斩绞；其扶掖登台相帮投缳者，照为从动手加功律，按照服制，分别斩绞；其献酒活祭，在场罗拜者，照为从不加功律，亦按服制，分别绞流。亲戚、族长、地保、邻佑及鼓吹舆从人等，知情不即劝阻，又不飞驰报官者，照知情谋害他人不即阻当首告律治罪。此等恶俗，实骇听闻，尔等务各彼此劝诫，相率禁止，切勿视为泛常，负虚名而撄实祸，自贻后悔，噬脐莫及，凛之慎之，毋违，等因。
第三停柩之沿革及禁令
（一）沿　革
（1）晋书：贺循为武康令，俗多厚葬，及有拘忌回避，数月停丧不葬者，循皆禁焉！
（2）南史何承天传曰：时丹阳漂阳丁况等，久丧不葬，承天议曰，礼云还葬，当谓荒俭一时，故许其称财而不求备。丁况三家，数十年中，葬诹无棺榇，实由浅情薄恩，同于禽兽者尔。窃以丁宝等同伍积年，未尝劝之以义，绳之以法。十六年冬，既无新科，又未申明旧制，有何严切，欻然相纠，或由邻曲分争以兴此言。如闻在东诸处，此例既多，江西淮北，尤为不少，若但荧此三人，殆无所肃；开其一端，则互相恐动。臣愚谓况等三家且可勿问，因此附定制旨，若民人葬不如法，同伍当与纠言，三年除服之后，不得追相告引。
（3）元典章曰：延佑五年五月，福建闽海道肃政廉访司，准本道廉访司赵，奉训牒检会。至元十五年，钦奉条画内一款节：该提刑按察司官所至之处，省察风俗，宣明教化；若有不孝不悌，乱常败俗，皆纠而绳之，开申御史台施行，钦此。窃见江南民俗，率多远丧稽葬，习以成风，是省察宣明者有所未至耳。盖尝闻之，惟送可以当大事，而丧具称家有无，所以使贫富之葬咸遂，人鬼之道俱安也。今闽中停丧不葬，动经一、二十年，有一家累至三、四柩者。问之，则曰：年月未利，下地未得，贫乏不能胜丧，案礼诸侯太夫士，葬皆有月数，是古者不择年月矣！春秋九月丁巳，葬定公，雨不克葬；戊午日下昃，乃克葬，是不择日矣！郑葬简公，司墓之室当路；毁之，则朝而窆；不毁，则日中而窆，是不择时矣！古之葬者，皆于国都之北，兆域有常处，是不择地矣！经曰：「丧与其易也宁戚」，苟能尽其哀痛之情，称家有无，贫而薄葬，曷害于礼。且纸衣瓦棺，犹可全其孝爱，况留停于家者，已具有棺衣耶！而下贫之户，不即营葬，辄作佛事，欲为死者妄徼冥福。先贤有言：「天堂无则已，有则君子登；地狱无则已，有则小人入」，今不以君子之道待其所亲，而以小人目之，岂得为孝爱乎！移饭僧所费，为营葬之资，固不患不胜丧也。矧有附郭僧寺，系焚修之地，公然顿寄灵柩，尤为非宜。夫父子之亲、兄弟之爱、夫妇之恩，人皆有之，不幸遇其死亡，随家厚薄，以时而葬，则为尽孝爱之道；停柩不举，旷岁历月，使其流虫出汁，过者掩鼻，于汝安乎！生者安，则死者亦安矣！掩骼埋胔，王政所先，今民间死者各有亲属，及至暴露不葬，深乖古者之典，尤伤天地之和，是宜明白开谕，限以月日，使依期埋葬，以厚人伦之道，以长孝爱之风，其于教化岂小补哉！咨请照验施行，更为备申宪台，照详行下，各遵一体施行。
（4）邱浚大学衍义补曰：按江、浙、闽、广，民间多有泥于风水之说，及欲繁其仪文，以徇俗尚者，故丧多有留至三、五、七年，甚至累数丧而不举者。前丧未已，后丧又继，终无已时。使死者不得归土，生者不得乐生；积阴气于城郭之中，留伏尸于室家之内。十年之间，其家非无婚姻吉庆之事，亲死未葬，恬然忘哀作乐，流俗之弊，莫此为甚！乞明为禁限，留丧过三月不葬者，律以暴露之罪；若有远行商官，及期不至者，明白告官，方许踰限。
（二）　议　论
（1）易曰：「古之葬者，衣之以薪，不封不树，丧期无数；后世圣人易之以棺椁，盖取诸大过」。礼云：「葬者，藏也，欲使人不得见之」。然孝经云：「卜其宅兆而安厝之」。以其复土事毕，长为感幕之所；窀穸礼终，永作魂神之宅。朝市变迁，不得豫测于将来；泉石交侵，不可先知于地下，是以谋及龟筮，庶无后艰，斯乃备于慎终之礼，曾无吉凶之义。暨乎近代已来，加之阴阳葬法或选年月便利，或量墓田远近，一事失所，祸及死生，巫此利其货贿，莫不擅加防害，遂使葬书一术，乃有百二十家，各说吉凶，拘而多忌，且天覆地载，乾坤之理备焉；一刚一柔，消息之义详矣！或成于昼夜之道，感于男女之化；三光运于上，四气通于下，斯乃阴阳之大经，不可失之于须臾也。至于丧葬之吉凶，乃附此为妖妄。传云：「王者七日而殡，七月而葬；诸侯五日而殡，五月而葬；太夫经时而葬；士及庶人逾月而已」。此则贵贱不同，礼亦异数，欲使同盟同轨，赴吊有期，量事制宜，遂为例程，法既一定，不得违之，故先期而葬，谓之不怀；后期而不葬，讥之殆礼。此葬则有定期，不择年月，一也。春秋又云：「丁巳，葬定公，雨不克葬，至于戊午襄事，礼经善之」。礼记云：「卜葬先远日者，善选月终之日，所以避不怀也」。今检葬书，以己亥之日用葬最凶，谨案春秋之际，此日葬此，凡有二十余件。此则葬不择日，二也。礼记又云：「周尚赤，大事用平旦；殷尚白，大事用日中；夏尚黑，大事用昏时」。郑元注云：「大事此何？谓丧葬也」。此则直取当代所尚，不择时之蚤晚。春秋云：「郑卿子产及子大叔，葬郑简公，于时司墓太夫之室当葬路，若坏其室，则平旦而窆；不坏其室，即日中而窆；子产不欲坏室，欲待日中，子大叔云：若至日中而窆，恐久劳诸侯大夫来会葬者」。然子产既云博物君子，大叔乃为诸侯之选，国之大事，无过丧葬，必是义有吉凶，斯等岂得不用，今乃问时之得失，惟论人事可否。曾子问云：「葬逢日蚀，舍于路左，待明而行，所以备非常也」。若依葬书，多用干、艮二时，并是近半夜，此即交与礼违；今检礼传，葬不择时，三也。葬书云：「富贵官品，皆由安葬所置；年命延促，亦曰坟垄所招」。然今案孝经云：「立身行道，则扬名于后世，以显父母」。易曰：「圣人之大宝曰位，何以守位曰仁」。是以日慎一日，则泽及于无疆；苟德不建，则人而无后，此则非由安葬吉凶，而论祸祚延促。臧孙有后于鲁，不关葬得吉日；若敖绝祀于荆，不由迁厝失所。此则安葬吉凶，不可信用，其义四也。今之丧葬吉凶，皆依五姓便利，古之葬者，并在国都之北，域兆既有常所，何取姓墓之义，赵氏之葬，并在九原，汉之山陵，散在诸处，上利下利，蔑尔不论；大墓小墓，其义安在！及其子孙富贵不绝，或与三代同风，或分六国而王。此则五姓之义，大无稽古；吉凶之理，何从而生，其义五也。且人臣名位，进退何常，亦有初贱而后贵；亦有始泰而终否，是以子文三已令尹；展禽三黜士师，卜葬一定，更不回改；冢墓既成，曾不革易，则何因名位无时暂安。故知官爵弘之在人，不由安葬所致，其义六也。野俗无识，皆信葬书；巫者诈其吉凶，愚人因而徼幸。遂使擗踊之际，择葬地而希官品；荼毒之秋，选葬时以规财禄。或云辰日不宜哭泣，遂睆尔而对宾客受吊；或云同属忌于临圹，乃吉服不送其亲；圣人设教，岂其然也。葬书败俗，一至于斯，其义七也（旧唐书吕才传）。
（2）司马光葬论。葬者，藏也。孝子不忍其亲之暴露，故敛而藏之。赍送不必厚，厚者有损无益，古人论之详矣！今人葬不厚于古，而拘于阴阳禁忌则甚焉！古者虽卜宅卜日，盖先谋人事之便，然后质诸蓍龟，庶无后艰耳！无常地与常日也。今之葬书，乃相山川冈亩之形势，考岁月日时之支干，以为子孙富贵贫贱、寿夭贤愚皆系焉！非此地、此时不可葬也。举世惑而信之。于是，丧亲者往往久而不葬，问之，曰：「岁月未利也」。又曰：「未有吉地也」。又曰：「官游远方未得归也」。又曰：「贫未能办葬具也」。至有终身累世而不葬，遂弃失尸柩不知其处者。呜呼！可不令人深叹愍哉！人所贵于身后，有子孙者，为能藏其形骸也，其所为乃如是；曷若无子孙死于道路，犹有仁者见而葬之耶！先王制礼，葬期远不过七月；今世着令，自王公以下，皆三月而葬。又礼未葬不变服，食粥居倚庐，哀亲之未有所归也；既葬，然后渐有变除。今之人背礼违法，未葬而除丧，从官四方，食稻衣锦，饮酒作乐，其心安乎！人之贵贱、贫富、寿夭系于天，贤愚系于人，固无关于葬。就使皆如葬师之言，为人子者，方当哀穷之际，何忍不顾其亲之暴露，乃欲自营福利耶！昔者，吾诸祖之葬也，家甚贫不能具棺椁，自太尉公而下，始有棺椁；然金银珠玉之物，未尝锱铢入于圹中。将葬太尉公，族人皆曰：「葬者，家之大事，奈何不询阴阳，此必不可」。吾儿伯康无如之何，乃曰：「询于阴阳则可矣！安得良葬师而询之」。族人曰：「近村有张生者；良师也，数县皆用之」。兄乃召张生，许以钱二万。张生，野夫也，世为葬师，为野人葬，所得不过千钱，闻之大喜。兄曰：「汝能用吾言，吾俾尔葬；不用吾言，将求他师」。张师曰：「唯命是听」。于是，兄自以己意，处岁、月、日、时及圹之浅深广狭，道路所从出，皆取便于事者，使张生以葬书缘饰之曰：「大吉」。以示族人，皆悦无违异者。今吾兄年七十九，以列卿致仕；吾年六十六，忝备侍从；宗族之从仕者二十有三人，视他人之谨用葬书，未必胜吾家也。前年，吾妻死，棺成而敛，装办而行，圹成而葬，未尝以一言询阴阳家，迄今亦无他故。吾尝疾阴阳家立邪说以惑众为世患，于丧家尤甚。顷为谏官，尝奏乞禁天下葬书。当时执政，莫以为意；今着兹论，庶俾后之子孙，葬必以时。欲知葬具之不必厚，视吾祖；欲知葬书之不足信，视吾家。元丰七年正月日，具官司马光述。
（3）清徐干学葬论。干学案，亲死不葬，此人子莫大之罪，况律有明禁，而世人往往犯之，何哉？以为无其财耶，则敛首足形，还葬而无椁，固圣人之所许也；以为无其地耶，则暴露于中野，而风水是求，又君子之所不为也。然则世人之停丧不葬者，果何意哉？彼闾阎之小夫，吾又何责，独怪为士太夫者，于一身之居处服食，无不穷其财力以为之；独父母之遗骸，反不获一杯之土而掩蔽焉！即旁观者，尚且为之欷歔太息；而彼乃安焉不顾，何人心之澌灭一至于斯也。然则欲振救此弊者，将何术而可？曰：有国典在，一举律文以治之，彼人之不畏礼义者，独不畏刑罚乎！其或仕宦之家，有司不敢行法，则必依周广顺之诏书：「亲丧未葬，已仕者不许荣进；未仕者不许庆举。且必于保状内，明书依礼葬毕，方许复官赴试。而所司失于觉察者并罪」。则欲求利达者，无不图速葬其亲，而停柩不葬之风，庶几可以少挽，即先儒邱文庄之议亦然。昭代之典章，前王之法制，昭昭俱在，何不可举而行之哉。
（4）张尔岐后笃终论。葬之习于侈也，于是有久而不克葬者。是徒知备物丰仪之，为厚其亲；而不知久而不葬之，大悖于礼也。先王之制丧礼：始死而袭，袭而殓，三日而殡，殡而治丧具。其葬也，贵贱有时：天子七月，诸侯五月，太夫三月，士庶踰月。先时而葬者，谓之渴葬；后时而葬者，谓之怠葬。其自袭而殓，自殓而殡，自殡而葬，中间皆不治他事，各视其力，日夕拮据，至葬而已；以为所以计安亲体者，必至乎葬而始毕也。袭也、殓也、殡也，皆以期成乎葬者也。殡则不可不葬，犹之袭则不可不殓，殓则不可不殡，相待而为始终者也，故不可以他事间也。今有人亲死，踰日而不袭，踰月而不殓，踰时而不殡，则人必訾之矣！其人非狂即痴，必有痛乎其心者矣！至于累年而不葬，则相与安之，何也。殡者必于宾位，所以宾之他，父母而宾之，人子之所不忍也，而为之者，以将葬，故宾之也，所以渐即乎远也。殡而不葬，是使其亲退不得反于寝，进不得即于墓；不犹之客而不得归，归而未能至者欤！此非人事之至难安，而人子之大不忍者欤！丧服小记曰：「久而不葬者，唯主丧者不除」。疏曰：「久而不葬，谓有事碍；不得依月葬者，则三年冠服身，皆不得祥除也」。陈氏曰：「主丧者不除，谓子于父，妻于夫，孤孙于祖父母，臣于君，未葬不得除衰绖也」。乃知古之人有不幸，有故不得葬其亲者，虽踰三年，不除服，其心所痛，在于未葬，以为与未及三月者同实也。与未及三月者同实，斯不得计时而即吉矣，何也？丧之即吉，始于虞而成于禫。虞之为礼，起于既葬，送形而往，迎精而返，故为虞以安之；未葬则无所为而虞；不虞则卒哭与祔，皆无所为而举；卒哭与祔不得举，又何为而可以练，何为而可以祥且禫。日月迈于上，殡宫淹于下，故虽踰三年，与未及三月者同实也。未及三月，而欲举祥、禫之礼，行道之人弗忍矣！斯其所以可以除而弗除欤！斯其所以宁殓形旋葬，县棺而封，而必不敢为溢望奢求，以至于久而不葬也欤！不然，古之人岂不欲厚其亲者哉？尽人皆子也，生事显荣，死葬华盛，尽人之子，皆有是心也。尊卑制乎分，盈绌限乎力，斯诚不可如何者耳。孟子不云乎，不得不可以为悦，无财不可以为悦，奈何以欲厚其亲之心，反使其亲久客而不得即于安，岂非所谓去其小不备，而就大不备者乎？盍亦思所以变计乎？
（5）王蕙子之论。杭人多停柩不葬，每寄柩管坟人家。康熙辛亥仲冬，岳坟寄柩之家，有失火者，烧棺十余具，灰骨难辨，其寄柩子孙痛苦莫伸。又前崇桢戊辰季夏，淫雨发横，自天竺至雷院金沙滩，漂去棺木数百具，皆莫能辨，号恸而已。即此而观，停柩日久，水火不测，速葬之保全多矣！
（三）　停柩禁例
（1）嘉庆二十五年初四日，奉上谕：朕恭阅皇祖高宗纯皇帝实录，内载雍正十三年十一月，奉圣谕：「朕闻外省百姓有生计稍裕之家，每遇丧葬之事，多务虚文，侈靡过费；其甚者，至于招集亲朋开筵剧饮，谓之闹丧；且有于停丧处所连日演戏，举殡之时，又复在途扮演杂剧者。从来事亲之道，生事死祭，皆必以礼，得为而不为，与不得为而为之者，均为非孝；况当哀痛迫切之时，而顾聚集亲朋，饮酒演剧，相习成风，恬不知怪，非惟于理不合，抑亦于情何忍，甚有关于风俗人心，不可不严行禁止等因」。钦此，仰见我皇祖崇俭去奢，风世励俗之至意。近日京省及外省，风气竞尚浮夸，亦不独丧葬一事为然。国家定制，凡婚丧祭祀，官员士庶各有一定规制，若以侈靡互相矜诩，动致非礼僣越。记云：「丧具称家之有无」。以一事之趋于习尚，荡费赀产，不念生计，甚至务虚文，而踏侈踰，其有关风俗人心者甚大，亟宜申禁令，以挽结习。着步军统领及直省督抚，各饬所属，将民间婚丧等事，悉照会典所载规条刊发，遍行晓谕，务令祗遵，不得习尚浮华，有违定制。仍着该管各衙门随时稽察，如有不遵例制者，严行究办，以副朕敦本务实至意。钦此。
（2）一件晓谕速葬棺柩以崇仁孝事。乾隆三十年正月，奉巡抚部院定宪牌照得：养生送死，人子本有同心；生寄死归，魂魄皆思得所。盖葬者，藏也，谓藏体归魄，永安长夜也。礼有云：「太夫士庶人三日而殡，三月而葬」。律载：「有丧之家，若惑于风水，及托故停柩在家，经年不葬者，杖八十」等语。是凡有父祖之丧，务必蚤营窀穸，以免暴露，即下而期功亲属，棺柩亦宜量力经营，及期安厝，庶死者之体获安，即生者之心无愧。乃本部院访闻：闽省陋习相沿，富家巨室，则惑于风水，而观望迁延；小户编氓，则绌于赀财，而因循耽误。往往一室停数世之丧，一棺经数十年之久，迟回未葬，相习成风。岂知风水一说，事属渺茫，卜之地理，诚不如求之人心天理之安；徼福忘亲，庸复能邀鬼神之庇。至于丧葬丰俭，原可称家之有无，尤不在务求美备，崇尚虚华；若以读书明理之人，而甘为术士所惑；以天伦骨肉之戚，而忍托贫窘为词；俾尸居阳宅，既非所宜；风水靡常，悔将安及。上年冬间，会城居民失火，屡致延烧棺柩，是其明戒。凡在仁人孝子，目见耳闻，自必恻然心动，不复踵循陋习；惟其中或实有力不从心，欲葬无地，欲厝无资，以及无主孤骸，抛露堪悯者，则又在地方牧令，行收骼埋胔之政，而敦型仁教孝之风也。本部院现在率同省会司道府厅县，查有侯官县属三十八都梅亭地方，土名鹿鹿山场，毘连两处，及西湖近边一带，均堪为义冢，以备贫民营葬，并将无主骸衬一体捐资收埋外，合行出示晓谕。为此示仰抚属绅士军民诸色人等知悉：凡属有力之家，停柩未葬，各宜感发天良，恪遵令典，限三月内自行择地安埋，切勿托故停留，致干按律重惩；其能葬而无葬地者，即许埋于现在官地，以次鳞列，毋得紊争；如有实在无力穷民，并客死无归，及查无子孙亲属，孤衬骸罐，许其报明地方官代为出资抬埋官地，统限于清明前埋葬完毕。总期生顺死安，远灾弭患，勿存邀福之心，勿尚虚文之事，此即本部院所殷殷诰诫，愿吾民之共相劝勉者也。地保差役，倘敢藉端滋扰，并许禀官严究不贷。其各凛遵，毋违，等因。
乾隆三十年正月十三日，福建巡抚部院杨定行。
第四墓志铭式
皇清诰授（六品以下曰敕授，以子孙得封，则曰诰封敕封）。某某大夫（六品以下曰某某郎，从八从九品曰佐郎，武官公侯伯一、二品曰某某将军，三、四品曰都尉，五、六、七品曰骑尉，其从曰佐骑尉，八、九品曰校尉，其从曰佐校尉）。某官某谥某公（旗人书氏，汉人书姓，无官者书姓字，曰某君某甫）之墓志铭（或三行、或四行、篆书）。志首标题与盖同，次列某人撰文，某人书丹，某人篆盖（具书出身封阶，京外官全衔）。志云：公（名位著者称公，同辈称君，耆旧称府君，或称先生，友人则称字）。讳某字、某姓、某氏，某府、州某县人（或云其先世为某处人，何时迁于某处，遂考为某县人）。曾祖讳某，祖讳某（名位不著者从略，曾祖以上，有著名者则特书）。讳某（存则曰父名某，三代皆直书名讳，不得以字号代，仕者书其终官及封赠）。妣某氏（某封某赠，存则称母。生曰封，死曰赠）。生子几人，公次第几（兄弟有著名者则书，余则否）。少时志趣若何，及长科第若何（或以别途起家）。历任京外某官，迁次凡几，治行若何（书其一、二可传者，余从略。无官者，书其一、二遗事，足为乡人法者）。以某年号第几年、岁次某甲子、某月某甲子（古志卒葬之日皆书甲子，而不书时）。终于某官任所（或终于家，则曰终于里第正寝。古志不书生年、月、日，今多从俗，书于卒年之前，或书于卒年之后，则曰距生于某年、月、日）。有谥者，书其谥。年若干岁（齿尊者曰享年，或曰春秋）。即以其年（三月而葬，故曰其年；葬任隔岁，曰以明年）某月，某甲子，葬于某乡、某里、某山之原（或祔于某处祖茔；若迁祔，则书某年、月、日，迁葬于某所。旅葬则书葬于某县、某所。古志不书葬处坐向，今多从俗，故通礼仍之）。娶某县某氏某官某人之女（祖及兄弟有著名者，则特书，继娶亦如之（妾虽有子，不书）。男子几人，长某、次某（有官者书现官；先卒者，书终官；子之妇，不书）。女子子几人（女子亦子也，故称女子子）。长适某县某人，次适某县某人（婿已仕者，书其官，不书何人之子，其父著名则特书。女在室者，书字某氏，或云未字。子女虽异母，而不分书所出。妻有祔夫葬者，则分书其子。庶子统于嫡，不书所生之母）。孙几人，曾孙几人（古志不及曾孙，今但书其数，而不着其名；有求铭者、迁葬者，则书名。亦不书孙为某子所出，曾孙为某孙所出。尔雅曰：「姊妹之子谓之出」。左传曰：「康公我之所自出，公子重耳秦出也」。凡出皆指母族言，不得属于父祖）。某人为请铭，铭曰云云（铭有用韵者、有无韵者、有序与铭具者、有以序为铭者、有以铭为序者、有三言四言者、有用骚体者、有长短句者，不拘一格，惟以简劲为要）。妇人志，妇从夫，盖与标题书。皇清某官某公名某元配，若继配；某封某氏之墓志铭（夫无官，则书某君名某，妻某氏）。志中叙年若干，归于某氏，以夫若子官，封某号，以某年、月、日，终于内寝（或夫与子任所）。子女几人（非所生者不书）。余舆男志式同。
第五家祭
（一）品官之礼
（１）品官家祭之礼，于居室之东立家庙，一品至三品官：庙五间，中三间为堂，左右各一间，隔以墙。北为夹室，南为房，堂南檐三门，房南檐各一门。阶五级，庭东西庑各三间。东藏遗衣物，西藏祭器，庭缭以垣，南为中门，又南为外门，左右各设侧门。四品至七品官：庙三间，中为堂，左右为夹室为房。阶三级，东西庑各一间，余制与三品以上同（世爵公、侯、伯、子视一品，男以下按品为差等）。八、九品：庙三间，中广左右狭。阶一级，堂及垣皆一门，庭无庑，以箧分藏遗衣物，祭器陈于东西房，余与七品以上同（在籍进士、举人视七品，恩拔岁副贡生视八品）。堂后楣北设四室，奉高曾祖弥四世，皆昭左穆右，妣以适配，南向。高祖以上亲尽则祧、由昭祧者，藏主于东夹室；由穆祧者，藏主于西夹室。迁室祔庙，均依昭穆之次。东序、西序为祔位，伯叔祖之成人无后者，伯叔父之成人无后，及其长殇（十六岁至十九）者，兄弟成人无后，及其长殇、中殇（十二岁至十五）者，妻先殁者，子侄成人无后，及其长殇、中殇、下殇（九岁至十一）者，皆以版按行辈墨书。男统于东，女统于西，东西向。岁以春、夏、秋、冬仲月，择吉致祭，戒子弟读祝一人，赞礼一人，执爵每案二人，分荐祔位东西各一人，凡在庙所出子孙，年及冠以上者，皆会行礼。
（２）祭仪届日五鼓，主人朝服与祭，执事者盛服入庙。主人俟于东阶下，族姓俟庭东西，以昭穆世次为序。执事者陈炉镫于供案南，陈尊爵于东序案（代以壶琖者听），陈祭文于祝案，实水于盥盘，加巾。主妇率诸妇盛服入，诣爨所，视烹饪羹定，入于东房，治笾豆之实，陈铏敦七箸酰酱，以俟质明。子弟之长者盥，诣各室前，跪，一叩，兴，启室奉主，以次设于几；昭位考右妣左，穆位考左妣右。分荐者设东西祔位毕，赞礼立堂东檐下西面，诸执事分立东西序端，相向。赞就位，主人升自东阶，盥，诣中檐拜位立。族姓尊行者立于东西阶上，卑者立于阶下，皆重行北面。赞参神，主人入堂左门，诣香案前跪。执事二人（司爵者充），一奉香盘，一挹尊酌酒，诣主人左右跪。左进香，主人三上香；右进爵，主人酹酒于地，以爵奠于案，兴，退出右门，复拜位，及族姓行一跪三叩礼。赞初献，主妇率诸妇出于房，荐七箸酰酱于几前案北，跪，一叩，兴，遍及祔位，退入于房。庖人解牲体实于俎，执事者奉以升，各荐于供案。主人诣高祖案前，执爵者奉爵，主人献爵，奠于正中，跪，叩，兴，以次诣曾祖祖祢案前，献爵如前仪。分荐者遍献祔位酒讫，退立于拜位。赞读祭文，主人跪，族姓皆跪。祝诣祝案之左，跪读祭文曰：「维某年月日，孝孙某谨告于某考某官府君某妣某氏之灵曰：气序流易，时维仲（春夏秋冬），追感岁时，不胜永慕，谨以洁牲庶品粢盛醴齐，敬荐岁事，以某亲某氏等祔食。尚飨」。读讫。兴，以祭文复于案，退。主人以下一叩，兴。赞亚献，庖人纳羹饭于东房，主妇率诸妇，和羹实于铏，实饭于敦，出荐于案，及腊肉炙胾，遍跪，叩，兴，退，如初礼。主人献爵于各位之左，赞三献，主妇率诸妇出于房，荐饼果蔬，叩，退。主人献爵于各位之右，分荐者遍献祔位酒，均如初献仪。赞受嘏，祝取高祖供案酒馔，降至香案旁，主人诣香案前，跪。祝代祖考致嘏于主人，主人啐酒尝食，反器于祝，接以兴，主人一叩，兴，复位。赞送神，主人以下一跪三叩。赞望燎，祝取祭文，由中门出送燎，主人退避东阶下，行辈长者咸降阶。主人诣燎伙，视燎毕，与祭者出，主人率子弟，纳神主上香行礼。彻祭器，传于燕器，洁涤谨藏之，阖门，各退。
（二）庶士之礼
庶士（贡监生员有顶带者）家祭之礼，于寝堂之北为龛，以版别为四室，奉高曾祖祢，皆以妣配位，如前仪。南向，前设香案总一，服亲男女成人无后者，按辈行书纸位祔食；男东女西，相向，事至则陈，已事焚之，不立版。岁以春、夏、秋、冬节日，出主而荐饼饵二盘，肉食果蔬之属四器、羹二、饭二，前期主人及与祭者，咸致斋。荐之前夕，主妇盛服，治馔于房中。厥明夙兴，主人吉服，率子弟设香案于南。燃烛置祭文，堂北设供案二，昭东穆西，均以妣配位，均南向；设祔案于两序下各一，男东女西，东西向。主人以下盥，奉木主设于案，设祔位于两序案讫，主人东阶下立，众各依行辈东西序立，主人诣香案前，上香毕，率在位者一跪，三叩，兴。主妇率诸妇出房中，荐七箸酰酱，跪叩如仪，退。子弟奉壶，主人诣神案，以次斟酒荐熟讫，皆就案南跪，叩，兴。子弟荐祔位毕，主人跪，在位者皆跪，祝进至香案之右，读祭文（辞见品官祭礼，减洁牲二字，余同）。讫，兴，退。主人以下叩，兴，再献；主妇荐饭羹，三献；主妇荐饼饵时蔬，主人斟酒，跪，叩，均如初仪。毕，主人率族姓一跪，三叩，兴，祝取祭文及祔食纸位，焚于庭，众出，主人纳木主彻退。日中而馂，春一举，布席于堂东西北上，陈椅、琖、匙、箸，如其人数，传祭食于燕器。热酒馔，族姓至，主人肃入序位，以行辈年齿为等，旅揖即席，进酒馔酬酢如礼。汤饭毕，长者离席告退，主人送于门外，诸子弟皆随以出彻，仆人馂余食皆尽。月朔望日，主人及家众夙兴盥洗，启寝室，燃烛诣香案前，依行辈序立。主人上香讫，子弟奉茶，主人献茶，复位，率众一跪，三叩，兴。彻茶阖室，众退。若家有吉事，主人盥洗启室，燃烛焚香，以其事告，行礼如朔望仪。
（三）庶人之礼
庶人家祭之礼，于正寝之北为龛，奉高曾祖祢神位。岁逢节序，荐果蔬新物，每案不过四器羹饭具。其日夙兴，主妇治馔，主人率子弟设案，燃镫启室，奉神主于案上，以昭穆序。主人立于香案前，家众序立于主人下，以行辈为先后。主人上香，一跪，三叩，兴。主妇陈七箸酰酱，荐羹饭果羞，跪叩如仪。主人酌酒进于各位前，凡三次，皆跪，一叩，兴。毕，主人率众一跪，三叩，兴，纳主于室彻，退。日中，众馂神食，岁一举，论行辈先后，同行序齿，列坐，酒行饭已，肃揖以退。月朔望日，供茶燃香镫行礼，告事亦如之，均与庶士仪同。
第六庙制
王制天子七庙，三昭三穆，与太祖之庙而七。朱熹曰：「刘歆之说，谓三昭三穆，与太祖之庙为七，文武之庙，不在数中。盖周自武王克殷，即增二庙于二昭三穆之上，以祀高圉亚圉。递迁至懿王时，则文王亲尽，而以有功当宗，故别立一庙于二穆之上，谓之文世室。至孝王时，则武王亲尽，而亦以有功当宗，故别立一庙于三昭之下，谓之武世室」。又曰：「周礼建国之神位，左宗庙，其制在中门外之左，外为都宫，内各有寝庙，别有门垣，太祖在北，左昭右穆，以次而南（晋博士孙毓议）。太祖百世不迁，一昭一穆为宗，亦百世不迁，二昭二穆，为四亲庙，高祖以上亲尽，则毁而递迁，昭常为昭，穆常为穆，仪礼所谓以其班祔，檀弓所谓祔于祖父者也。三代之制，其详虽不得闻焉，其大略不过如此」。
又曰：「以诸侯之庙明之，太祖在北，二昭二穆，以次而南。太祖之庙，始封之君居之；昭之北庙，二世之君居之；穆之北庙，三世之君居之；昭之南庙，四世之君居之；穆之南庙，五世之君居之。庙皆南向，各有门堂寝室，而墙宇四周焉！太祖之庙，百世不迁，自余四庙，则六世之后，每一易世而一迁。其迁之也，新主祔于其班之南庙，南庙之主迁于北庙，北庙亲尽，则迁其主于太祖之西夹室，而谓之祧。凡庙主在本庙之室中，皆东向，及其祫于太庙之室中，则惟太祖，东向自如，而为最尊之位。群昭之入乎此者，皆列于北牖下，而南向；群穆之入乎此者，皆列于南牖下，而北向。南向者取其响明，故谓之昭；北向者取其深远，故谓之穆。盖群庙之列，则左为昭，而右为穆；袷祭之位，则北为昭，而南为穆也。六世之后，昭常为昭，穆常为穆，二世祧，则四世迁昭之北庙，六世祔昭之南庙矣！昭者祔则穆者迁，穆者祔则昭者不动，此所以祔必以班，尸必以孙，而子孙之列亦以为序。若武王谓文王为穆考，成王称武王为昭考，则自其始祔而已然矣」！
又曰：「宗庙之制，但以左右为昭穆，而不以昭穆为尊卑。五庙同在都宫，昭常在左，穆常在右，而外有以不失其序。一世自为一庙，则昭不见穆，穆不见昭，而内有以各全其尊，必大袷而会于一室，然后序其尊卑之次，则凡已毁、未毁之主，又毕陈而无所易」。
第二节品性
第一款　能力
第二款　阶级
第三款　宗教
第一款能力
第一　计算年龄之法规
第二　未成年者卖屋之例
第三　老幼笃疾及妇人能力之规定
第四　残废者能力之规定
第五　妇女之能力
第六　处罚文武官史之规定
第一计算年龄之法规
（一）乾隆三十七年直督咨：灵寿县民用石掷伤霍双喜身死，拟绞缓决。三次减流之霍建子，犯罪时年虽十六，核扣生年，尚未及十五岁，详请咨准部覆，准其收赎。
（二）直督题：谢张来挟嫌谋勒冯九儿身死一案，查谢张来因住房被雨淋坍，疑系冯郭氏刨毁，辄敢挟嫌将冯郭氏之子冯九儿谋勒身死，复移尸贻害冯顺，殊属凶残。查已死冯九儿，讯系嘉庆五年九月二十二日所生。于十五年二月初二日被谢张来谋勒身死，年虽十一，核计生年月日，尚未足十整岁，将谢张来依律拟斩立决等因具题。查例载：凡谋杀幼孩之案，除年在十岁以上者，仍照例办理；如将未至十岁之幼孩逞忿谋杀者，首犯拟斩立决等语。此乾隆五十一年，钦遵谕旨，纂为定例，是谋杀幼孩例内，既称未至十岁，则九岁以下始拟斩决，如已至十岁，即应仍照凡人谋杀本律拟斩监候，方与例意符合。至一切计岁定罪之案，总以现在岁数为断，即如例内，年七十以上，十五以下犯流罪，以下收赎；八十以上，十岁以下犯死罪，议奏取自上裁。所称七十、八十、十五、十岁，均以现在犯事年岁为准。又如犯罪存留养亲，亦以亲年现已七十，即准留养。又如奸十二岁以下幼女，照虽和同强论罪，应绞候，亦以现十二岁为断；若已逾十二岁，即罪止枷杖。罪名出入悬殊，向来遇有此等案件，均应核其现在年岁，并无扣足生年月日办理之文。此案谢张来挟嫌谋杀冯九儿身死，冯九儿年已十一岁，按例应拟斩候，今该督以冯九儿年虽十一，核计生年月日，尚未足十整岁；将该犯谢张来依谋杀未至十岁幼孩例，拟斩立决，未免近于周内；若照所拟办理，势必将一切计岁定罪之案，纷纷扣足生年月日核算。且一岁之中，有大小建闰月，而死者所生之日，与凶犯犯事之日时刻，亦有迟早，亦必逐细扣足，甚有一时一日之绌盈，即为凶犯生死之区别，似非慎重刑狱之道。谢张来应改依谋杀人造意律，拟斩监候，并通行各省嗣后凡遇计岁定罪之案，均以现在年岁为断，毋庸扣足生年月日，致有枉纵等因。嘉庆十六年九月初八日，奉旨部驳：甚是。此案谢张来谋杀冯九儿身死，冯九儿年已十一岁，按律应拟斩候，该督核计冯九儿生年月日，末足十整岁，将谢张来依谋杀未至十岁幼孩例问拟斩决，实属深文周内。凡计岁定罪之案，总以现在犯事年岁为准，若照生年月日核算，恐供犯有心欺饰，或官吏挪移高下，转滋弊混。谢张来着照部议改拟斩候，其原拟错误之总督温承惠，着交部察议。钦此。旋据该省奏称：查谢张来一犯，先据承审之新安县，照谋杀本律拟斩监候，经臬司检查成案：嘉庆七年，饶阳县有刘虎，因与阎刘氏通奸，致死刘达子灭口一案。刘达子门年十岁，核计所生年月，尚不满十整岁，将刘虎依谋杀未至十岁幼孩例，拟斩立决具题，奉准部覆正法在案，遂将谢张来改拟斩立决招解。臣以既有近年成案，即照司详定拟，实属拘泥错误，兹蒙圣明垂训，虑及犯供有心欺饰，或官吏挪移高下，转滋弊混，仰见皇上杜渐防微，慎重刑章之至意，嗣后自当遵循定例，不致引拟错误。惟查名例内载称：年者以三百六十日等语。如十六岁之人，犯流罪以下，其生日按年扣算，尚未满十五整岁者，应否照十五岁准赎，抑或即照十六岁定拟？亦未奉有明条，应请分晰饬遵等因。查律载称：一年者以三百六十日。注云：如秋粮违限，虽三百五十九日亦不得为一年。又称：人年者以藉为定。注云：谓称人年纪，以附籍年甲为准。又雍正三年，钦定大清律集解载：计年论罪者，如追赃缉盗之案，不满日者，不得以限满论；计年齿论罪者，如老幼收赎存留养亲之类，恐其增减捏报，故以附籍入册之年岁为准，各等语。是三百六十日为一年之例，系专指各项限期而言，若称人年纪，则祗以年甲为准。律文既云：称一年者三百六十日。又云：称人年者，以藉为定。可见以三百六十日为一年者，不称人年纪；称人年者，不以三百六十日。两律分载详明，援引不容牵混，该督将三百六十日为一年期限之律，指为称人年纪，实属误会。至所称十六岁之人，犯流罪以下，计其生日尚不满十五整岁，应否照十五岁收赎，未有明条，奏请分晰饬遵一节，查老幼收赎，应以附籍入册之年岁为准，载在雍正三年钦定大清律集解，即臣部议奏谢张来折内，亦将七十以上、十五以下收赎，应以现在犯事年岁为准，逐一声叙，应令该督详绎律文律注，并细阅现在驳改，部请自甚明晰，毋庸再议。总之，计年岁论罪之案，应照律以附籍年甲为准；若于定律之外，复扣算生年月日，则畸重畸轻，非深文周内，即曲意开脱，并恐犯供有心欺饰，官吏挪移高下，此等情弊，已蒙圣恩洞鉴，剀切训示，尤应敬谨遵行。至该督所引刘虎成案，亦与定律不符。现奉谕旨，不得舍例言案，既有定律可循，自未便复引岐误之案，并请毋庸置议等因。嘉庆十六年十一月十六日，奉旨部驳：甚是。律载三百六十日为一年之文，系专指各项限期而言；若称人年纪，则祗以年甲为准；两例分载详明，不容牵混。如计年论罪之案，于定律之外，复扣算生年月日，易启犯供欺饰及官吏高下其手之弊。温承惠误会律意，其所引嘉庆七年骁民刘虎谋杀旧案，系从前办理错误，不得援引比照，嗣后遇有计年论罪之案，仍照旧律以年甲为准，用昭划一。钦此通行。
第二未成年者卖屋之例
立卖尽绝根契字人，蔡有恭之妻蔡黄氏，暨子蔡永定、蔡丙丁，有承夫翁祖父递承先人遗下瓦厝一座三进，址在五帝庙前郑家嗣堂后：东至后墙门口；西至前墙门口；南至自己通巷；北至自己通巷，四至俱各明白为界。今因氏夫族历代相传，人丁沦亡散失，至今仅有氏两子及王姓前来承继之蔡有志，其余并无亲疏房亲人等，第此厝一座三进，经氏夫房亲蔡琼昌与蔡达尊、蔡光爵等，于嘉庆十五年间，将前进及中进右畔贰间，立契典与陈宅，先后契价银合共柒百余元，其后进及中进左畔贰间，又经氏夫翁蔡亦臧典氏夫有恭，于道光玖年间，典过吴、伍二宅，合共契价银四佰余元。兹氏母子日食难度，禋祀无资，为是托中黄安、高锺岳等向前典三姓，赎出契券，一概卖与马恒记，三面议定时价六八佛银壹仟贰佰捌拾大元；其银即日同中收讫，其厝随即搬交买主马恒记前去掌管修理居住。自此一卖千休，日后子孙不得异言生端。保此厝果系氏母子递承先人物业，与他人无干，亦无叔兄弟侄以及重张典挂交加不明为碍；如有不明等情，氏母子自出头抵挡，不干银主之事。此系二比甘愿，并无抑勒反悔，口恐无凭，合立卖尽绝根契字一纸，并赎出三姓原典契字拾捌纸，共拾玖纸，送执为照。
同治元年二月贰拾肆日知见人蔡有志、蔡黄氏
立卖绝根契字人蔡永定、蔡丙丁、高锺岳
为中人胡立、黄光达
经手人郑如松、黄安、梅荃
代书人高维岳
第三老幼笃疾及妇人能力之规定
（一）刑律诉讼「见禁囚不得告举他事」律：其年八十以上，十岁以下，及笃疾者若妇人，除谋反、叛逆、子孙不孝，或己身及同居之内为人盗诈、侵夺财产及杀伤之类听告，余并不得告（以其罪得收赎，恐故意诬告害人）。官司受而为理者，笞五十。
（批注）名例内：人年八十以上，十岁以下，及笃疾之人犯罪者勿论，妇人得免徙流。此四等人惟谋反、叛逆、子孙不孝，或己身及同居之内为人盗诈、侵夺财产及所有杀伤之类，此皆事情重大，患害迫切，并听告理，其余并不准告，以其罪得弗论收赎，难以反坐，因得诬告害人也。如有告者，官司将原词立案不行；若受而为理者，笞五十。
同条例：年老及笃疾之人，除告谋反、叛逆及子孙不孝，听自赴官陈告外，其余公事，许令同居亲属通知所告事理的实之人代告，诬告者罪坐代告之人。
（辑注）律不得告，而例许代告者，恐实有冤抑之事，限于不得告之律，致不得申辨，故立此代告之例，则有冤者可以办理，诬告亦得反坐，所以补律之未备也。
同律同门「越诉」律：军民人等干己词讼，若无故不行亲赍，并隐下壮丁，故令老幼、残疾、妇女家人抱赍奏诉者，俱各立案不行，仍提本身或壮丁问罪。
（辑注）奸徒刁讼，希图害人，以老疾等人奏诉，讼而不胜，亦得收赎也。故立案不行，仍提壮丁问罪。
（二）名例律「老幼不拷讯」律：
其于律得相容隐之人（以其情亲有所讳）及年八十以上、十岁以下，若笃疾（以其免罪，有所恃），皆不得令其证，违者笞五十。
（三）户律户役「脱漏户口」律之批注：人年四岁即附藉。十六以上曰成丁、始当差役。十五以下曰幼，六十以上曰老，及有残废之疾者，俱免差役。此古之定制也。
会典事例：
顺治三年诏：天下编审人丁，凡军、民、驿、灶、医、卜、工、乐诸色人户，并以原报册籍为定，惟年老、残疾、逃亡、故绝者，悉行豁免。若一户全不附藉，及将他人隐蔽，或隐瞒自己成丁人口，并增减年状，妄作老幼、废疾者，分别罪之。
同上：
顺治五年定：三年编审一次，令州、县官照旧例造册（中略）。民年六十以上开除，十六以上增注（下略）。
（四）名例律下「老少废疾收赎」律：
凡年七十以上，十五以下，及废疾（瞎一目、折一肢之类），犯流罪以下收赎（其犯死罪及犯谋反叛逆，缘坐应留。若造畜蛊毒采生折割人，杀一家三人家口，会赦犹流者，不用此律。其余侵损于人，一应罪名，并听收赎。犯该充军者，亦照流罪收赎）。八十以上，十岁以下，及笃疾（瞎两目、折两肢之类），犯杀人（谋故斗殴）应死（一应斩绞）者，议拟奏闻（犯反逆者，不用此律）。取自上裁；盗及伤人（罪不至死）者，亦收赎（谓既侵损于人，故不许全免，亦令其收赎）；余皆勿论（谓除杀人应死者上请，盗及伤人者收赎之外；其余有犯，皆不坐罪）。九十以上，七岁以下，虽有死罪，不加刑（九十以上犯反逆者，不用此律）。其有人教令，坐其教令者。若有赃应偿，受赃者偿之（谓九十以上，七岁以下之人，皆少智力；若有教令之者，罪坐教令之人。或盗财物，旁人受而将用，受用者偿之；若老少自用，还着老少之人追征）。
（批注）此条分三等：七十以上，十五以下，及废疾（瞎一目、折一肢之类），此为一等，除实犯死罪外，流罪以下并听收赎。八十以上，十岁以下，及笃疾（瞎二目、折二肢之类），此为一等，犯谋故殴杀人之罪，法应抵偿拟死者，拟议奏闻，取自上裁，法行乎下，而恩出乎上也；若犯盗，不分强窃，伤人不论轻重，亦听收赎，以其侵损于人，故不全免除，此之外则一切弗论矣。九十以上，七岁以下，又为一等，虽有杀人，若盗及伤人，虽犯应死之罪，不加刑焉！谓不在上请及收赎之限。注云：九十以上犯反逆者，不用此律，应仍科其罪；而不及七岁以下者，以九十者力虽不任其事，智或能预共谋，若七岁以下，智与力皆不及此，虽反逆亦不加刑。止照本条缘坐之法，若九十以上，七岁以下，所犯之事，不出己意，有人教令为之者，罪坐教令之人；其有赃偿者，老少自用，则老少偿之，罪虽不加，而赃应追还也，系教令者得受，则坐罪之外，
仍追其脏。
同条例：
凡老幼及废疾犯罪，律该收赎者，若例该枷号，一体放免；应得杖罪，仍令收赎。
每年秋审人犯，其犯罪时年十五以下，及现年逾七十，经九卿拟以可矜，蒙恩宥免减流者，俱准其收赎。
朝审亦照此例行。
凡笃疾犯一应死罪，俱各照本律本例问拟，毋庸随案声请。俱入于秋审，分别实缓办理，其缓决之犯，俟查办减等时，核其情节，应减军流者，再行依律败赎（嘉庆十一年修改）。
七岁以下致毙人命之案，准其依律声请免罪。至十岁以下闘殴毙命之案，如死者长于凶犯四岁以上，准其依律声请；若所长止三岁以下，一例拟绞监候，不得概行声请。至十五岁以下，被长欺侮，殴毙人命之案，确查死者年岁，亦系长于凶犯四岁以上，而又理曲逞凶，或无心戏杀者，方准援照丁乞三仔之例，声请恭候。
凡年七十以上，十五以下，及废疾犯流罪以下者，准其收赎一次，详记档案；若收赎之后，复行犯罪，除因人连累过误入罪者，仍准其照例收赎外，如系有心再犯，即各照应得罪名，案律充配，不准再行收赎。
各直省审理年老废疾翻控之案，实系挟嫌挟忿，图诈图赖，或恃系老疾，自行翻控审明，实系戏诬，罪应军流以上者，即行实发，一概不准收赎；倘审明实因尊长被害，并痛子情切，怀疑具控，及听从主使出名诬控，到官后供出主使之人，俱准其收赎一次；若不将主使之人供明，不准收赎（道光元年续纂）。
辑注：此条义重敬老慈幼，矜不成人，法中之恩也。
辑注：杂犯死罪，应准徒五年者，亦应收赎。
辑注：侵损于人，即盗及伤人也，此是不准自首之罪，恐人以收赎为疑，故注拈出言之。如窃盗等，皆不剌字，次数虽多，不作三犯。杀人专指谋杀、故杀、斗杀言，谓除反逆等项之外，应死之罪，惟杀人为重，故特下此二字，不言犯罪至死，以杀人例之也。谓杀人应死，尚当拟议奏请，则其它一应死罪，自应议奏，不待言矣！若谋反、叛逆、造畜、蜂毒、采生、折割，杀一家非死罪三人等，重于杀人者，不在议奏之限，又不待言矣！
辑注：盗兼强窃，则强盗，死罪也。伤人兼亲属，则犯尊长内有死罪也。似不可竟自收赎，亦当议奏。
辑注：杂犯死罪，既不当议奏，又非盗及伤人，亦在勿论之数矣！
辑注：废疾者：或折一手，或折一足，或折腰脊，及侏儒、聋哑、痴呆、疯患、脚瘤之类；笃疾者：或瞎两目，或折两肢，损人二事，如瞎一目，又折一肢及癫狂、瘫癞之类。嗣后，凡遇计岁定罪之案，均以现在年岁为断，毋庸扣足生年月日（嘉庆十六年通行）。
乾隆三十七年直督咨：灵寿县民用石掷伤霍双喜身死，拟绞缓决，三次减流之霍建子，犯罪时年虽十六，核扣生年尚未及十五岁，详请咨准部覆，准其收赎。
集注：此言既收赎免罪，并枷号亦免也。此枷号放免之处，乃指本罪，应止军流徒杖，而格外又加以枷号者，即如诈伪条内诈称各衙门人役，妄孥平人，吓取财物者，徒罪以上枷号一个月，发近边充军；杖罪以下，亦枷号一个月，发落之类是也。若本罪原应枷号者，亦仍照律收赎。
瞽目杀瞽目，不准奏请（乾隆十八年案）。
雍正十年，江西巡抚谢题：丁乞三仔殴伤无服族兄丁狗仔一案，奉旨：丁乞三仔年仅十四，丁狗仔一处挑土，丁狗仔欺伊年幼，令其挑运重筐，又将土块掷打，乞三仔拾土回掷，适中丁狗仔小腹殒命。丁乞三仔情有可原，着从宽免死，照例减等发落，仍追埋葬银两，给付死者之家，钦此。
全纂：老幼等殴杀之案，如死伤者同此老疾，或此废疾而彼七十，或此八十而彼十岁之类，应仍照常人定拟。若例应殴杀老幼而罪有加重者，则此凶犯亦系老幼，免其加重；如在教令之人，仍予加重。若犯系八十笃疾之类，死伤者系七十废疾之类应奏闻者，似须详细声明；应收赎勿论者，似须量为加等，玩第七条例，可以类推。至死伤者，瞎一目及因此殴而成疾者，不得以笃废论。其它侵损于人，除奸盗拒捕外，概不必计所侵损者之老幼废笃也。
直隶磁州案：查王三、赵明、温景子，于犯窃拟徒之后，辄敢潜逃，纠约行窃事主游学成家赃，经主认正贼无疑。温景子一犯，虽非因窃拟徒，但该犯本系窃匪，自应与王三等一律问拟。该三犯除行窃计赃各轻罪不议外，均合依寻常窃盗问拟徒罪，到配后在逃行窃，不论赃数、次数、复犯，杖一百、流三千里；各犯俱成笃疾，应照律准其收赎，并免补刺销毁之字。游学成既将王三等捕缚，乃因王三等声言报复，辄用刀将王三等三人眼睛挖瞎，至成笃疾，殊属残忍，照罪人已就拘执而擅伤者，以闘杀伤论；殴人至笃疾者，杖一百、流三千里，毋庸断给财产，同捆缚之人，均照不应重律，杖八十（乾隆五十七年四月咨覆）。
刑部议覆两江总督书等奏：漂水县民陶仁广，在无服族祖陶宇春典铺管理首饰，适经当物失记登号，因挟店伙计周爽将其责骂之嫌，起意窃货，逃往湖北荆州躲匿。该村讹传自缢致死，拖累多人问官，滥刑、掌责、跪炼、踹腿、套夹，适陶于春遣人寻获陶仁广，解讯供认不讳。此案计脏三百六十九两零。该犯系事主无服族侄孙，合作窃盗脏一百二十两，上绞无服之亲，减一等律满流。该犯罪时年虽十五，但偷窃多赃，远遁二千余里，未便仍以幼稚断赎；且本年已经及岁，应定地解配，不准收赎，仍免剌字。部议：卑幼不知安分，尚敢肆窃肥己，贻累尊长受害，昧良负义，法不容宽，改依凡人窃脏满贯绞候，秋审一次后予减（乾隆五十八年案）。
嗣后遇有十岁以下致毙之案，如死者长于该犯四岁以上者，仍照例声明双请；若所长止三岁以下，则年齿相若，不得谓死者恃长欺凌，纵不令其实抵，而监禁数年亦不为过等因（乾隆四十四年上谕）。
年虽七十，智虑末衰，不准收赎；恃老诬告，所得徒罪，准其收赎，仍递籍管束。嘉庆二十五年，江苏司李琨现审案：贵抚咨，许朝升教唆词讼，拟流，年已七十，可否收赎请示一稿，奉谕：令查有无办过似此之案，并应否收赎，核准回复。遵查年老之人，律准收赎者，原因其精力已衰，不致复犯。故特曲加原宥，以示矜全，至以毫不干己之事，教唆诬告，其年虽老，智虑未衰，若亦准予收赎，幸免治罪，仍得扰累乡愚，似非所以儆刁健而息讼端也。检查各司，虽无办过此等成案，而军流情重之犯，声明年老不准收赎者，亦所时有，此例既据该抚声称，该犯情罪较重，似应不准收赎。
老年窃贼，收赎一次，不准再赎。瞽目殴死瞽目，不准声请。乾隆三十四年所见集山东姚小上案，潮广司查：律载窃盗以曾经刺字为坐。又例载，窃盗再犯，计脏罪该杖六十者，加枷号二十日，又年七十以上犯流罪以下者，准其收赎一次；若收赎之后，复行犯罪，如系有心再犯，不准再行收赎，各等语。此案刘山于遇赦得免并计之后，犯窃一次、杖责刺臂，嗣该犯将刺字销毁，于乾隆四十六年复窃犯案，审照二次问拟枷杖。因该犯年已七十岁，照律收赎，免其补刺递籍在案，今该犯因在籍穷苦无依，来京找寻亲戚不遇，见事主郝起璸铺门外席囤内，贮有老米，偷窃数升，被获送部。核其情节，虽委因年老穷苦，起意复窃，尚与钻穴逾墙之窈贼，稍有区别，但究属有心再犯，既经收赎一次，自应案例不准再行收赎，惟查该犯前次所拟枷杖，既已收赎，并未刺字，本不在并计科罪之列，此次自应仍以再犯定拟，枷责刺字，不准收赎，如将来再行犯窃，即依三犯办理。再该犯四十三年销毁面臂刺字，内有赦后初犯之字，应行并计科罪，以应补刺。
左右微跌，尚能行走，惟右手四指至手掌皮肉相连，拳曲不能伸缩，实属废疾，准其收赎。案载犯罪共逃条。山东司查：周骡系夺抢拟军人犯，旋因感患风湿，两腿发木，渐至筋骨拘挛，不能行走，医治未痊；前据山东省查验、该犯已成笃疾，声请收赎，取结送部，经本部核覆在案。兹据该抚咨称：该犯于释回后，经伊父用药熏洗，两腿全愈，行动如常，在外亦无另犯不法；此时若将该犯仍照成笃之例，听共存留原籍，则与实在犯笃者似无区别；如仍行发配，而该犯前犯军罪，业因成笃收赎，实属无罪可科；应否即照笃疾收赎释放，抑仍应发配，咨部核示等因。查律例内，并无患笃收赎后，复经医痊，作何办理明文，亦无办过似此成案。惟思老小废疾收赎，及亲老留养等项，俱系法外之仁，而犯罪存留养亲，将本犯枷号后，迨亲病故，亦未将留养人犯再行发配。诚以一经枷责，即属国法巳伸，罪无重科，是笃疾收赎后，复经医痊，末便再绳以法，应令该抚即将周骡释放。
官犯年逾七十，不准收赎；官犯年逾七十，与履历不符，毋庸查办。北城吏目赵大观案载强盗条。
云抚咨：杜钧应否准其收赎一案。查杜钧系已革知州，因于知县任内亏缺厂铜，并短交工本银一万八千余两，照那移例拟军，限满无完，自应即行发配。今该抚以该革员年逾七十，应否收赎，咨请部示，该司拟以不准收赎，核与嘉庆九年江西省拟徒知县时本荣年逾七十，不淮收赠之案相符，应请照该司所拟，不准收赎。至该革员杜钧事犯，在本年正月初一日，恩诏以前日，应开单请旨，该司竟拟不准减等，似未允协，应请改拟。
年老不准收赎，旋成笃疾勿论。湖广司查：律载七十以上及废疾，犯流罪以下收赎；八十以上及笃疾，犯应死者奏闻；盗及伤人者亦收赎；余皆勿论等语。此案流犯张心记，前因周学照谈及周学铭无人养赡，辄以董添志家道殷实，先往求助，如不依允，藉命紏抢挟制之言，设计教诱，经该抚将该犯依作教诱人犯法与犯同罪至死减等律拟流，并声明该犯一言贾祸，致董添志等横遭抄抢，又酿成多人斩流重罪，虽年逾七十，不准收赎，经本部核覆在案。兹据该抚以该犯在监患病，两腿拘挛，已成笃疾，声请准其收赎等因咨部。查笃疾犯军流以下等罪，除盗及伤人外，余得勿论，与七十以上犯罪律应收赎者，本有区分。今张心记系因诈教诱人犯法拟流，并非盗及伤人可比，虽前据该抚声明年逾七十，不准收赎，惟现经验明该犯两腿拘挛，已成笃疾，势难令其远涉长途，且以律得勿论之犯，仍令照例收赎，已属从严惩办，与该抚前咨所称不准收赎之处，尚无抵梧，似可交司照例。
（五）名例律下「犯罪时未老疾」律：
凡犯罪时，虽未老疾，而事发时老疾者，依老疾论（谓如六十九以下犯罪，年七十事发；或无疾时犯罪，有废疾后事发，得依老疾收赎。或七十九以下犯死罪，八十事发；或废疾时犯罪，笃疾时事发，得入上请。八十九犯罪，九十事发，得入勿论之类）。若在徒年限内老疾，亦如之（谓如六十九以下徒役，三年役限未满，年入七十；或入徙时无病，徒役年限内成废疾，并听准老疾收赎。以徒一年三百六十日为率，验该杖徒若干？应赎银若干？俱照例折役收赎）。犯罪时幼小，事发时长大，依幼小论（谓如七岁犯死罪，八岁事发，勿论。十岁杀人，十一岁事发，仍得上请。十五岁作贼，十六岁事发，仍以赎论）。
（批注）此条之注甚明。犯罪虽在未老疾之前，而受刑已在老疾之日，即以老疾科断，不论其犯罪之时也。徒年限内老疾，指七十岁以前，及原无疾者言之；若七十以上及有废疾，则徒流皆得收赎矣！徒限未满，但一入七十岁，或成废疾，即免徒；以三百六十日为一年之率，扣除已徒之日，收赎未徒之数，此与犯罪时未老疾、事发时老疾之例一也，故曰：「亦如之」。若犯罪在幼小之时，事发于长大之后，似可受刑，而仍照幼小科断；盖老疾则悯其现在，幼小则矜其已往，仁之至也。
徒年限内老疾收赎例。杖六十徒一年，全赎该银一钱五分。除已受杖六十，准去银四分五厘；剩徒一年，该赎银一钱五厘。以一年三百六十日为率，每日该银二毫九丝一忽六微六厘零。如已役过一百日，准去银二分九厘一毫六丝六忽六微六纤零；未役二百六十，该赎银七分五厘八毫三丝三忽三微四纤零。
杖七十徒一年半，全赎该银一钱八分七厘五毫。除已受杖七十，准去银五分二厘五毫；剩徒一年半，该赎银一钱三分五厘。以一年半五百四十日为率，每日该银二毫五丝。如已役过一百日，准去银二分五厘；末役四百四十日，该赎银一钱一分。
杖八十徒二年，全赎该银二钱二分五厘。除已受杖八十，准去银六分；剩徒二年，该赎银一钱六分五厘。以二年七百二十日为率，每日该银二毫二丝九忽一微六纤零。如已役过三百日，准去银六分八厘七毫五丝；未役四百二十日，该赎银九分六厘二毫五丝。
杖九十徒二年半，全赎该银二钱六分一厘五毫。除已受杖九十，准去银六分七厘五毫；剩徒二年半，该赎钱一钱九分五厘。以二年半八百日为率，每日该银二毫一丝六忽六微六纤零。如已役过三百日，准去银六分五厘；未役六百日，该赎银一钱三分。
杖一百徒三年，全赎该银三钱。除已受杖一百，准去银七分五厘；剩徒三年，该赎钱二钱二分五厘。以三年一千八十日为率，每日该银二毫八忽三微三纤零。如已役过三百六十日，准去银七分五厘；未役七百二十日，该赎银一钱五分。
（辑注）此条当与上老小废疾收赎条合看。
（辑注）徒以年限论，故有限内老疾扣算收赎之法；而流罪，但就事发之年论，发遣之后，别无优恤之典。假如六十九岁犯流罪，计算发遣日程期限，未到配所已入七十之年，此等似可声明上请。
（辑注）先无疾，在徒年限内得废疾，则案日收赎。系笃疾者，如原系盗及伤人，亦收赎；系余罪，则竟请释放。盖笃疾者，盗及伤人，本法原应赎，余者勿论也。
徒年限内老疾人犯，详请收赎，应自到配之日起，扣至出详之日止。除已役过徒限，照未满年限案律照数收赎。嘉庆十八年奉准部覆。
徒限内老疾，扣算收赎银数，详见前文。
事发时无疾，定罪时成疾，与律不符，毋庸奉请（乾隆二十年江苏案）。
官犯徒年限内老疾，应奏闻请旨，照有力图纳赎。有乾隆三十九年江西案，免死减等流犯，在配逃回自首，两目双瞽，照徒年限内老疾之律收赎（乾隆三十一年案）。
乾隆八年成案：直督高以刨坟为从之军犯刘二和尚，犯罪成招时年已六十九岁，今现年七十岁，咨请援照犯罪时未老疾、事发时老疾者，依老疾论之例，收赎。部议：查犯罪时末老疾云云，系专指事发时老疾而言，并未有事发时未老疾，而结案后老疾，亦得照老疾收赎也。今刘二和尚犯罪事发之时，年止六十九岁，是事发时未老疾，今题结之后；又称现年七十岁，咨请收赎，与例不符，应令该督仍将该犯充军。乾隆二十七年十二月，河南抚咨：内乡县盗犯行劫张王氏案内，情有可原，应发遣为奴之赵大孝，在监双目俱瞽。
查例载，到部人犯告称年老，及中途废疾者，查实老疾，亦得收赎等语。今赵大孝系应发遣为奴之犯，尚未发配。双瞽之人，长途跋涉既属未便；且分发为奴，亦与受分之人无用。经部议覆准其收赎。
查例载：七十以上犯流罪以下收赎；八十以上犯应死罪者奏闻；盗及伤人者亦收赎，余皆勿论等语。此案王能井■〈忄兴〉因乘土匪群聚不散，人心惊惶之时，起意向各乡民吓诈，实为地方之害，虽年逾七十，不准收赎等因咨部，本部照拟核覆在案。兹据该抚于同治九年到案时，据供年七十七岁，计至现年，适居八十，若令遣戍远方，长途跋涉，情殊堪悯，且犯罪本不至死，似应照例收赎。第无办过如此成案，咨部核示等因。本部查八十以上犯军罪以下等罪，除盗及伤人外，余得勿论；七十以上犯罪，律应收赎者，本有区分。今王能■〈忄兴〉系因吓诈乡民洋银，照棍徒扰害例拟军，并非盗及伤人可比，虽前据声明年逾七十不准收赎，惟既经查明该犯年已逾八十，势难令其远涉长途，且以律得勿论之犯，仍令照律收赎，已属从严惩办，与该抚前咨所称不准收赎之处，尚无抵梧，应如所咨，将王能■〈忄兴〉照律收赎，追取赎银入官。相应咨覆该抚可也。
同治十二年浙抚杨咨请部示准咨东阳县案。
（六）唐律户婚律：
诸祖父母、父母在，而子孙别籍异财者，徒三年（别藉异财不相须，下条准此）。
疏议曰：称祖父母、父母在，则曾高在亦同。若子孙别生户籍，财产不同者，子孙各徒三年。注云：别籍异财，不相须；或籍别财同，或户同财异者，各徒三年。故云：「不相须，下条准此」。谓父母丧中别籍异财，亦同此义。
诸同居卑幼，私辄用财者，十匹笞十，十匹加一等，罪止杖一百。即同居应分不均平者，计所侵，坐赃论减三等。
疏议曰：凡是同居之内，必有尊长，尊长既在，子孙无所自专；若卑幼不由尊长，私辄用当家财物者，十匹笞十，十匹加一等，罪止杖一百。即同居应分，谓准令分别，而财物不均平者，准户令应分田宅及财物者，兄弟均分，妻家所得之财不在分限；兄弟亡者，子承父分，违此令文者，是为不均平。谓兄弟二人均分百匹之绢，一取六十匹，计所侵十匹，合杖八十之类。是名坐赃论减三等。
诸脱户者，家长徒三月。无课役者，减二等；女户又减三等（谓一户俱不附贯，若不由家长，罪其所由。即见在役任者，虽脱户及计口多考，各从漏口法）。疏议曰：率士黔庶籍书，若一户之内尽脱漏不附籍者，所由家长，合徒三年；身及户内并无课役者，减二等，徒二年；若户内并无男夫，直以女人为户而脱者，又减三等，合杖一百。注云谓一户俱不附贯，此文不计人数，唯据脱户。纵一身亦为一户不附，即依脱户，合徒三年；纵有百口，但一口附户，自外不附，止从漏口之法。若不由家长，谓家长不知脱户之情，罪其所由，家长不坐。即见在役任者，谓身见在官驱使，而户籍无名，虽脱户，从漏口法；既见在役任，即无课调，若一身脱户，合杖六十，及计口多者，各从漏口法。漏有课口，罪止徒三年；漏无课口，罪止徒一年半。
第四残废者能力之规定
（一）嘉庆八年八月二十五日奉旨，刑部等衙门具题，彭启良等行窃黄文盛家银物，赃逾满贯一案，因彭启良系属瘫病，定拟绞候，请旨减等拟流，仍行收赎，所办太觉轻纵ｏ此案彭启良系首先造意行窃，复窝留分赃，数逾满贯，即因其素患瘫病，亦止可稍为轻减，若竟由死罪减流，又复准共收赎，未免失之太宽，恐嗣后身有笃疾之人，恃有宽典，均得肆意妄行，冒干法纪，并恐将来贼犯中起意行窃者，捏称系笃疾之人为首，既可照例减等收赎，而本犯转得幸逃法网，适足启推卸之渐。着大学士九卿将笃疾人犯如何量减罪名予以限制，推广律文，悉心妥议具奏。俟议上时，所有彭启良一犯即照新例办理，钦此。四川案。刑部奏：据山东抚长题，德州民杜七推跌阎狗，垫伤内损身死一案，查杜七年甫七岁，因七岁之阎狗讨乞蛄虫，不允，被殴回推垫伤内损殒命。查名律例内，小幼犯罪案，年岁之大小以为矜宥之等差，原系慈幼之义。部中向无办过七岁幼童杀人之案，杜七一案，应否准其依律免罪？抑或照刘糜子九岁杀人之案，监禁数年之处，理合奏明。嘉庆十一年十一月十六日奉旨，此案杜七年甫七岁，因七岁之阎狗讨乞蛄虫，不允，被殴回推垫伤殒命；是杜七委系无心戏伤，与该部所引乾隆年间刘糜子九岁杀人之案，因索取葫豆不给，逞凶殴毙人命，应行监禁者情节不同。即伊二人年已及岁，亦仅科以援决；况杜七与阎狗俱在龆龄，自应量加矜宥。杜七一犯者，加恩准其依律免罪，余依仪，钦此。
凡瞎一目之人，有犯军流徒杖等罪，俱不得以废疾论赎；若殴人瞎一日者，仍照律科罪（大清律例名例篇老小废疾收赎律条例）。
手折准赎；聋哑之人不准赎。直督题：方哑子谋杀蔡十，原供系一问一比，与众供同，属审比试不讳，拟斩监候（道光四年案）。
山东省李三札，健摧铎身死一案，声明该犯背驼腰折，右臀■〈疒贵〉，右腿瘤，左足外躄，行走颠蹶，较之折二肢者尤为狼狈，与笃疾之例相符。部议该犯系残疾，并未笃疾，应将声请之处毋庸议（乾隆二十三年案）。
全纂：凡教令老幼侵损亲属，应坐教令者，以侵损凡人之罪。如所侵损者系教令者之亲属，则于老幼无论是否亲属，均坐教令者，以某侵损亲属之罪分别加减。玩本文可以类推。乾隆十年部覆：河抚硕查：乾隆元年浙抚稽题，刘福喜因伊父刘思瞻致死一家三命，同母荆氏拟流。荆氏到配自尽，刘福喜年止七岁，母死无依，请给伊祖刘玉玺回籍。奉旨：刘福喜准其回籍，钦此。今李黑儿年甫八岁，某母夏氏已故，无依，与刘福喜情事相同，可否准其免流，恭候圣裁。再刘福喜已经到配回藉，故当日不请收赎；此案李黑儿尚未发遣，应仍照例收赎。
云南司查：律载废疾犯流罪以下收赎。注云：其犯死罪者不用此律。盖以律内另有八十以上，十岁以下，及笃疾犯死罪，议拟奏闻之条，故云不用此律。其虽经问拟死罪，既已缓决减流人犯，即与现拟死罪不同，遇有废疾，自应一体准其收赎。惟该抚咨内声称：注云聋哑折一手皆为废疾等语。遍查现行律注，并无此条，且查废疾之中，如瞎一目之人，定例有犯军流徒杖，不得以废疾论赎。诚以若辈瞻视行动，皆与常人无殊，未免概行幸免，致启长奸之渐。口哑之人亦属无妨动作，非折跌肢体可比。是以本部遇有聋哑之人犯案，向俱不准收赎，今该抚以缓决减流人犯车老八，自幼口哑；向老二左手骨断，可否准赎，咨请部示。查向老二左手骨断，实属废疾，自应准其收赎；其口哑之车老八，应不准收赎。相应咨覆该抚，并通行各省，一体遵办（乾隆五十九年说帖）。查律注：笃疾瞎两目折两肢之类，今山东省李三背■〈疒它〉、腰拆、右臂■〈疒贵〉、右腿瘸、左足外癖，行走颠蹶，系属残疾，不得照笃疾杀人例声请（乾隆二十三年所见集案）。
军流情重，改发新疆为奴。人犯遇有笃疾，仍应改发四省，不准收赎（乾隆三十七年部咨）。
逃军逃流改发时，遇有老疾，律得收赎；但不得并其原罪而赎之，仍应发原配所收管（乾隆三十五年部议）。
（二）刑律：戏杀、误杀、过失杀伤人条例。
疯病之人，其亲属邻佑人等容隐不报，不行看守，以致疯病之人自杀者，照不应重律，杖八十；致杀他人者，照知人谋害他人不即阻挡首报律，杖一百。如亲属邻佑人等已经报明，该管官不严饬看守，以致自杀，及致杀他人者，俱交部议处（谨案：此条乾隆三十二年删改）。
疯犯杀人，永远锁锢。若亲老丁单，例应留养承祀者，如病果痊愈，令地方官诊验明确，加结具题核释，仍责成地方官饬交犯属领回，严加防范。倘复病滋事，亲属照例治罪，本犯永远监禁，不准释放。出结之地方官，照例议处（谨案：此条嘉庆六年定）。
犯疯病杀人之案，总以先经报官有案为据。如诊验该犯始终疯病，语无伦次者，仍照定例，永远锁锢。若因一时陡患疯病，猝不及报，以致杀人，旋经痊愈；或到案时虽验系疯迷，迨覆审时供吐明晰者，该州县官审明，即讯取尸亲切实甘结，叙详咨部，方准拟以闘杀。如无闘案，又无尸亲切结，即确究实情，仍按谋杀各本律定拟。至所杀系有服卑幼罪不至死者，不得以病已痊愈即行发配，仍以疯病杀人例，永远锁锢（谨案：此条嘉庆十一年定）。
疯病杀人，问拟死罪，免勾永远监禁之犯，病愈遇有恩旨，例得查办释放者，除所杀系平人，仍照旧办理外，若卑幼致死尊长，及妻致夫死，关系服制者，仍永远监禁，不准释放（谨案：此条系嘉庆十三年遵旨定例）。
疯病杀人，除平人一命仍照例分别办理外；若致毙平人，非一家二命者，拟绞监候，秋审酌入缓决；其连杀平人，非一家三命以上，及杀死一家二命者，均拟绞监候；杀死一家三命以上者，拟斩监候，秋审俱入于情实。倘审系装捏疯迷，仍按谋故闘杀一家二、三命各本律例问拟（谨案：此条乾隆四十一年定，道光五年、同治九年两次改修）。
凡疯病杀人，问拟斩绞监候之犯，除死系期功尊长尊属，并连毙平人一家二命，及三命而非一家，应入情实各犯毋庸查办外、其余应入缓决人犯，果如到案后病愈，监禁至五年后不复举发，遇有亲老丁单，或父母已故，家无次丁，该管官饬取印甘各结，题请留养承祀。倘释放后复行滋事，将取结之地方官，并邻族人等，分别议处惩治，本犯仍永远监禁，虽病愈不准再予释放（谨案：此条嘉庆十九年改，同治九年修改）。
因疯致毙期功尊长尊属一命，或尊长尊属一家二命内一命，系凶犯有服卑幼，律不应抵；或于致毙尊长尊属之外，复另毙平人一命，但仍按致死期功尊长尊属本律问拟，准其比引情轻之例，夹签声请，候旨定夺。若致毙期功尊长尊属一家二命，或二命非一家，但均属期功尊长尊属；或一家二命内一命，分属卑幼，而罪应绞抵；或于致毙尊长尊属之外，复另毙平人二命，无论是否一家，俱按律拟斩立决，不准夹签声请（谨案：此条道光二十五年续纂，同治九年修改）。
嗣后遇有始终疯迷之人犯，定案时即照例严行锁锢监禁，不必照过失杀人例，先追收赎银两。如监禁二、三年内偶有病愈者，即令该地方官讯取供招，照覆审供吐明晰之犯一体查办；如不痊愈，即行永远监禁，虽遇恩旨，不准查办（道光二十七年浙省准刑部咨）。
又疯病致毙平人非一家二命者，秋审入于缓决办理。至因疯致毙期功尊长尊属一命，复另毙平人一命，仍准照例夹签。倘另毙平人二命，无论是否一家，俱按致毙期功尊长尊属本律，拟斩立决，毋庸夹签声请。以上均通行。
刑案：
因疯杀女，监禁七年。病已痊愈，其子呈求释放，交房族管，原情准释束（嘉庆十八年广西司说帖）。
因疯砍伤伊妻及胞叔身死。并另伤四人平复，情节虽重，但系疯发无知，并非有心干犯，照殴死期亲尊长律斩决，援例夹签改为监候（嘉庆二十二年河南案）。
疯病杀人，如系始终疯迷，永远监禁之犯，亲老丁单，例应留养承犯者，验明病果痊愈，即可随案题请，不必拘以五年之限。若系到案供吐明晰，应以绞抵缓决人犯，遇有亲老丁单，或父母已故，家无次丁，例应留养承祀者，病虽痊愈，必俟五年后始准查办（嘉庆二十三年江苏司说帖）。
妇女因疯杀媳，律拟徒，遇赦减杖。病已痊愈，给属领回，严行锁锢（道光十年江西司说帖）。
因疯砍伤邻妇并邻妇之女，邻妇在余限内身死，其女用药医治痊愈，并未报案，及有尸亲切结，仍依闘杀律拟绞（嘉庆十六年山东案）。
因疯殴死同居继父，虽始终并未痊愈，仍依殴同居继父致死律，斩候（嘉庆十九年陕西案）。
疯病之人，如家有严密房屋可以锁锢，的当亲属可以管束，及妇女患疯者，俱报官交与亲属看守，令地方官亲发锁铐，严行封痼。如亲属锁禁不严致有杀人者，将亲属照例严加治罪。如果痊愈不发，报官验明，取具族长地邻甘结，始准开放；如不行报官，及私启锁封者，照例治罪。若并无亲属，又无房屋者，即于报官之日，令该管官验讯明确，将疯病之人严加锁锢监禁，具详立案。如果监禁之后，疯病并不举发，俟数年后诊验情形，再行酌量，详请开释，领回防范。若曾经杀人之犯，到案始终疯迷，不能取供者，即行严加锁锢监禁，不必追取收赎银两。如二、三年内偶有病愈者，令该地方官讯取供招，出结转详，照覆审供吐明晰之犯，依闘杀律拟绞监候，入于秋审缓决。遇有查办死罪减等恩旨，与覆审供吐明晰之犯，一体查办，如不痊愈，即永远锁锢，虽遇恩旨，不准查办。若锁锢不严，以致扰累狱囚者，将管狱有狱官严加参处，狱卒照例严加治罪。地方官遇有疯病杀人之案呈报到官，务取被杀之事主切实供词，并取邻佑地方确实供结，该管官详加验讯；如有假疯妄报，除凶犯即行按律治罪外，将知情捏报之地方邻佑亲属人等，照隐匿罪人知情者减罪人一等律问拟（谨案：此条乾隆二十七年定，嘉庆六年修改，咸丰二年复奉颁修）。
第五妇女之能力
（一）不动产之获得及其处分
（甲）同立阄书合约字人，兴隆里旧城内前峰尾张厚铭、张天赏兄弟，尝读孝弟命章，是守母意，令兄宜尊，所谓命令为人切莫违，而心志故当存者也。铭等自幼失怙，亏母苦笃，而至于此，无能大获赀贤，以悦母心，实愧不孝，今逢运会多乖，母遂虑幼弟读书而恐不赡，于是请母舅族长公人相议定，抽出先人置过黄家水田一所三坵，又与克贤对分继房香祀田一坵，共水田四坵，坐在南门外瓦磘前，配埤水五分，带纳户名黄寿供粟壹石贰斗参升，分交天赏为读书之费。又抽出买过马允南门口沙埔园一坵，带纳广济宫香灯租银四角，奉交母亲为养赡之资。又踏出置过李由三圳水一所七坵，配埤水玖分，带纳蔡熊供粟三石五斗，分与厚铭为创造事仪，并大孙份额在内。所有厝屋前护间格，配归天赏掌管居住；后护间格，配归厚铭掌管居住；其余家器各件均分。至于余业契卷，因为挂债他人，不得分折，明议现时厚铭当即掌收，公平设法，有余自宜贮积，以存后日赎回诸业，许时应当另列在簿，作为两房轮公分收。今分以后，铭若再宏营累积，乃铭子孙之福，赏不得较计争分；而赏之额，永远掌管，若能展动发达，亦赏子孙之福，铭不得议分多寡。自此明折交掌，当尊所约，莫逆母命，宜兄宜弟，无犯外御之讥，各为守份。恐口无凭，今欲有凭，同立阄书合约字壹样贰纸，各执壹纸，永远存照。
光绪元年八月日
族长重旺
同立阄书合约字人母亲邱氏
张厚铭、张天赏、母舅邱受
公亲人陈维春
代书人张锺培
（二）立约字人兴隆里新城内黄文仪，有明买过英必类田参坵，受种四分捌厘，在南门外瓦磘后，东西四至俱载上手契明白为界。带莲花潭水陆分，灌溉水路由吴林二宅之田经过，年纳供粟贰石伍斗参升。今因外甥重业家事清淡，愿将此田付与重业子孙为祠田，收租纳课，世守勿替，后来仪子孙不得争较讨回，而异日重业子孙亦不典卖他人，致使祠费无资。此系二比甘愿，各无反悔，恐口无凭，立约字壹纸，并缴连上手契参纸，共肆纸，付执为照。
道光贰拾七年拾贰月日知见人黄进
立约字人黄文仪
公亲人张振南
代书人黄钟
（三）立让渡尽根赠与契约字人，下茄苳南堡店仔口街吴贞记，有阄分应份隆恩园壹段，在本堡店仔口双溪口，洋丈下园贰分八厘七毫五丝，年纳隆恩官租贰石参斗。道正东至詹家园；西至观音园；南至溪；北至崁；四至明白为界。今因长女出闺，欲将此赠与长女吴素承受，作为装饬之资；先问房亲外内人等，皆然许诺。于是媒人付带去男家，永远收租纳课。自此赠与，万世存留，虽贞记子孙兄弟侄不敢异言生端滋事。保此园系贞记承阄分应份之物业，两房亲人等无干。此系二比甘愿，各无反悔，合立赠与届送地方官存案，再立让渡尽根赠与契约壹纸，又付丈单一纸，计二纸，付执永远存照。
光绪二十七年五月日为中人吴山
后见人赖暖
立让渡尽根赠与契约人吴贞记
知见并代笔人吴建义
（四）立出卖杜绝尽根田契字人，港西中里归来庄蒋文、管理人蒋番国，有承祖父建置遗下旱田壹所，坐落土名在归来庄田仔掘。此田原系熟园，后因水能灌溉，变为耕田。受丈下园六分壹厘壹毫贰丝，地租金壹圆五拾六钱五厘。东至李仲义园；西至车站；南至车站；北至妈祖会园为界；四至界址明白。今因乏银别置，愿将此田出卖于人，先尽问房亲人等，俱不能承受，外托中引就，向与同里阿缑街陈王氏帖出首承买，三面言议时值契价金六拾圆正，即日同中银契两相交讫，其田随即踏明界址，交付银主陈孙王氏帖前去起耕掌管，招佃耕作，收租纳课，永远为业，日后子孙不敢言及找洗贴赎，亦不敢异言生端滋事。保此田系是蒋文、管理人蒋番国承祖父遗下之物业，与别房亲人等无干，亦无重张典挂他人财物，以及上手来历交加不明等情为碍；如有不明等情，番国自当出首一力抵挡，不干买主之事。此系二比甘愿，各无反悔，口恐无凭，合立出卖杜绝尽根田契字壹纸，付执存照。
即日同中实收过契面金六拾圆完足，再照。
一、批明：上手契因光绪二十一年地方扰乱，搬走他处遗失无踪。光绪二十九年土地调查局申告之时，经有报明失契，以后倘有执出不得管业，是实批明，再照。
光绪三十年一月日立出卖杜绝尽根契字人蒋文、为中人卢振元管理人蒋番国代书人许安然
契尾第百八十六号光绪三十年一月日
买受人质入人住所氏名港西中里阿缑街陈孙王氏帖
卖渡人质取人住所氏名同里归来庄蒋文管理人蒋番国
事项位置港西中里归来庄二三三番目的物田八分二厘四毫五丝
金额金六拾圆
税金壹圆八拾钱
（五）立出合约证字人，阿缑厅港西中里阿缑街阿缑简加用，有承亡叔父简两进遗下田参段：坐落港西中里祟兰庄，地番四二三番，六则田贰分贰厘贰毫五丝；又一段坐落同里同庄，地番四二四番，六则田壹分七匣四亳五丝；又一段坐落同里同庄，地番四三五番，六则田壹分壹厘壹毫五丝正。今因协议，用愿将田参段交付同厅同里阿缑街阿缑邱定前去管理，收租纳课。该土地即是暂与邱定之母在世之日作嫁妆之资。此系甘愿，实无反悔，口恐无凭，立出合约证书壹通，付邱定收执为据。
光绪三十一年六月十日
立合约字人简加用
（六）立杜卖田契字人愚叔宝爹，先年自己明买过台邑欢慈藔街蔡扁福、壬沛、景约、光随等单季水田壹处，坐落土名牛埔庄老伯公坑口界下第六分，坵数不计。东至曾黄氏田为界；西至沟透邱祖尝田为界；南至小沟为界；北至邱祖尝田为界；四至界址同中面踏分明。原丈田甲五分九厘四毫，每年配纳业主大租谷四石壹斗正。今因家中乏用，愿将此田托中引就与胞侄妇宋林氏乙妹出首承买，当日凭中三而言定，依时值契面卖价银壹百零五元正，即日同中银、契两交明白，中间并无短少，亦无债货准折重典当，以及来历交加不明等弊。自卖之后，其田即面踏交付银主耕管出贌，收租纳课，永远为业，出卖人不敢异言阻挡滋端；一卖千休，永断葛藤，日后不敢言找言增。此系二比甘愿，两无迫勒，恐口无凭，立杜卖田契字壹纸，又带上手老契四纸，付为执照。
即日批明：同中实领到契面卖田价银壹百零五元正，立批。
光绪参年四月日
说合中兄传爹
在场知叔宽生
在场见兄福爹
侄德兴
依口代笔弟钦爹
立杜卖田契字人叔宝爹
（七）立转典田契字人大新庄沈石虎，承三房阄分应得水田一所，坐落土名在尾庄车路下。东至新东圳为界；西至本家为界；南至龚沈为界；北至车路；四至界址明白。年纳主沈武德会内大租粟壹拾六石参斗满栳正，配纳水份七厘五灌溉。今因乏银费用，先尽问房亲叔侄人等，不能承受，外托中引就，向与番竹厝庄王宝忠嫂出首承典，三面言议，时值契价银贰百参拾五大元六八正。其银、契即日同中两相交讫明白；其田随时踏明界址，付与银主前去起耕掌管，收租纳课，不敢异言生端滋事。保此田系顶三房之物业，与别房亲人无干，亦无重张典挂他人财物，以及上手交加来历不明为碍；如有不明，自出首一力抵挡，不干银主之事。其田限至五年满，听典主备足契面银赎回原契；如无银取赎，依旧银主掌管。此系二比甘愿，各无反悔，口恐无凭，立典契壹纸，并缴连上手老契阄书共五纸，合共六纸，付执为照。
即日同中亲收过契面银壹百参拾五大元六八完足，照。再批明：上手旧契失落贰张，日后寻出，不堪照用。
光绪拾九年拾贰月日为中人蔡阿正
代笔人沈熙纯
知见人沈朝进
立典契字人大新庄沈石虎
（八）立出转典契字人下茄茖南堡店仔口街陈元顺，即陈兴，有承父明典过苏老英应得水田一段，坐落土名在内枋仔林庄庙后田洋，年纳大租户苏振瑞大租各贰石五斗正，其田东西四至俱载上手契内明白为界。今因乏银费用，愿将此田出转典，即托中引就向与店仔口街陈廖氏吉、陈卓氏暖同出首承典，三面言议时价六八银八拾大员正。其银即日同中交收足讫；其田随即踏明界址，交付银主前去起耕掌管，收税纳租，不敢阻挡。其田限至四年终，任从备足契面银收赎原契，银主不得刁难；如至期无银取赎，仍归银主掌管，不敢异言生端滋事。保此田果系兴承父明典苏老英之业，与别人无干，亦无重张典挂他人财帛为碍，并无拖缺旧租、来历交加不明等情；如有不明，兴自出首抵挡，不干银主之事。此系二比两愿，各无反悔，口恐无凭，合立出转典契字壹纸，并带上手典契字壹纸，共贰纸，付执存照。
即日同中收过转典契字内六八银八拾大员正完足，再照。
光绪二十四年八月日为中人林六
知见人妻张氏
立出转典契字人陈兴
代笔人方铭新
（九）立杜退永耕番水田同收契银字人曾门刘氏同男阿屋、媳妇王氏等，有承父遗下兄弟两房阄分番水田三段五处，址在葫芦墩崎仔脚。首段车路下田：东至冢埔界；西至张家田界；南连大沟至大路界；北至车路界。第二段车路顶田：东至温家田界；西至庄家田界；南至温家田界；北至刘家田为界。第三段田：东至温家田界；西至庄家田小沟界；南至刘家田界；北至小沟透庄家田界。第四段田：东至黄家田界；西至张家田界；南至赖家田界；北至崁脚深沟界。第五段田：东至黄家田界；西至刘家田界；南至沟界；北至赖刘家田界。五段界址明白。原带八宝坡水通流灌溉到田足用，其碛地上流下接，历年带纳番主伙食粟壹拾五石贰斗正。经丈上田壹甲贰分八厘九毫六丝正；又壹段经丈下下则田九分六厘正。今因乏银别创，欲将此田退耕兴人，先尽问房亲人等，不欲承受外，爰是托中引就于陈门林氏秀妹出首承领，三面议定时值退耕番水田价银壹仟贰佰捌拾贰元，平重捌佰玖拾柒两四钱正。即日同中交曾屋母子亲收足讫；其田随即踏明界址，交付林氏秀妹前去掌管，任凭招佃耕作，永为己业，一退千休，葛藤永断，日后子孙不得言及找赎等情。保此业系曾屋兄弟承父阄分之业，与别房亲人等无干，并无典借他人财物不明；如有不明，系曾屋等出首一力抵挡，不干承买人之事。此乃仁义交关，二比甘愿，各无反悔，今欲有凭，同立杜退耕番水田契字壹纸，并带上手契四纸，又赎番约贰纸，共七纸，付执为照行。
即日批明：曾屋母子同中实收过字内佛银壹仟贰百捌拾贰元，平重捌佰玖拾柒两四钱正，亲收兑讫，批照。
再批明：首段田有上片陈家旧坟壹穴，又有王家旧坟壹穴，日后若要迁移别处，其地仍归银主开田；若要改易再葬，依照旧长阔修做，批照行。
又批明：上手议定田中任王家再亲筑壹穴，配定田界址：横贰丈四尺；直贰丈。其岸田高低听王家开雕补削，陈家不得异言长短，批照行。
又批明：倘有上手旧约未缴，日后取出不堪行用，批照行。
光绪二十三年十二月日为中林献
兼代笔连怡春
在场胞叔清俊
同收银胞嫂曾门王氏
同收银母亲曾门刘氏
立杜退永耕水田收银字人曾屋
（一○）立典契人新港社番戴加礼（女子），有承祖父园壹处，坐落土名在港仔墘北势，东至车路；西至其力园；南至车路；北至唎吗过园；四至明白为界。年带蕃祖钱参佰文，前典过杨龚二家。今因乏银费用，先尽问房亲叔兄弟侄不能承受，外再托中引就，典与港仔墘庄杨赞、许白同出头承典，三面言议，全宗着下时价六八秤佛银壹佰伍拾大员正。其银即日同中交收足讫；其园全宗随即踏明界址，交付银主管耕收成，不敢阻挡，并不得异言生端滋事。保此园系是加礼等承祖父之业，与别房亲人等无干，亦无重张典挂他人财物为碍，以及来历交加不明；如有不明等情，礼自应出头抵挡，不干银主之事。此系二比甘愿，各无反悔，口恐无凭，同中立典契壹纸，并带上手壹纸，合共贰纸，其老契久远蠹坏无存，同立批明，付执为照。
即日同中收过全宗契面银壹百伍拾大员正完足，再照。
同治拾贰年日为中人杨风
知见人戴丁生
立典契字人戴加礼
在场卓清龙
代书人萧大成
（一一）立典契字人卓猴社番妇地烈目加礼，有承祖父园壹所，坐落土名拔马溪洲，东至大溪；西至大溪；南至大溪；北至猫力园；四至明白为界。今因乏银费用，先问番亲叔兄弟侄不承受，外托中引就与郭宅要叔出头承典，三面言议时价银参拾贰大元正。其银即日同中交讫；其园随付银主管耕，不敢阻挡，生端异言。约限十二年终为满，听业主备银取赎，不得刁难；如至期无银，将园再听银主管耕，不敢异言。此园系礼祖父之业，与别番亲无干，亦无重张典挂他人为碍，以及来历交加不明等情；如有不明，礼自出头抵挡，不干银主之事。此系二比甘愿，各无反悔，恐口无凭，今欲有凭，立典契壹纸，带承典契面银拾大员，再加典银贰拾贰圆，付执为照。
年带丁饷钱捌拾钱完足，再照。
嘉庆八年二月日立典契字人番妇地烈目加礼、弟邦雅
知见人卜干
代书人礁朥易
为中人土官
（一二）立卖杜绝尽根契人卓猴社番妇卓沙议纳，有承舅公卓买投祖公自己物业园壹所，坐落土名在龙沟唑在。界址：东至池罗生雅园岸为界；西至嘪咖宁哦园岸为界；南至大溪；北至大路；四至明白为界。今困乏银费用，先尽问房亲叔兄弟侄不能承受，外托中将与母舅公买投公祖应分之业引就向与本社番妇买咛哦等自己出头承买，三面言议，着出时价银壹佰壹拾大员正。其银即日同中交收足讫；其园随即踏明界址，付与银主掌管，招佃耕作，以为承业，不敢异言生端滋事。保此园系是舅公之业，沙议纳等与别房亲人等无干，亦无重张典卖他人为碍，以及交加来历不明等情；如有不明，沙议纳等一卖千休，日后子孙不敢言赎，亦不敢言找。此系二比甘愿，各无反悔，恐口无凭，立卖尽根契壹纸，付执为照。
即日同中收过杜绝尽根契面银壹佰壹拾大员正完足，再照。
道光拾三年二月日立杜绝尽根契人番妇卓汉娘、哦落、沙议纳、加礼、加踏
知见人长男邦雅
女婿怡哦
为中人通事刘林清
代书人卓大成
（一三）同立卖杜绝尽根契字人卓猴社番买乌来（女）、买余和（男），有承祖妈自置业贰宗参所，址在风吹岭龙沟崎：东至武畟园；西至猫独田；南至溪墘；北至车路。又壹所在龙沟尾车路墘：东至车路；西至沟；南北俱至猫独田。又壹所在龙沟：东至池罗生雅园；西至买宁哦园；南至大溪；北至大路；四至明白为界。于道光十八年本典与简武元承管，至今不能赎回，且又数次添借，经已满价，兹逢土地调查，亦不能赎，于是仍卖绝与简武源之曾孙简德恒，仍旧掌管，三面议值价银贰佰陆拾大圆。其银即日同中见交收讫；其园仍旧付与银主掌管纳粮。自此一卖千休，日后子孙不敢言及找赎滋事。保此业果系乌来等承祖妈之业，与别房亲人等无干，亦无重张典卖他人财物及来历不明为碍；如有不明，乌来、余和等同出头抵挡，不干买主之事。此系二比甘愿，各无反悔，口恐无凭，今欲有凭，同立卖杜绝尽根契壹纸，并带上手典契伍纸，共六纸，付执永远存照。
即日同中见收过契面银贰佰陆拾大员完足，再照。
光绪二十九年月为中人黄文窗
知见人女孙戴买氏挑
立卖杜绝尽根契字人卓猴社番买乌来
余和
代书人土地调查委员兼保正卓文记
（一四）立杜卖契人蕃妇斗尉、阿吠、含密等，自置有厝地基址，并周围扩地园壹所，坐落土名噍吧哖庄后，东至大宁双老田；西至大宁刘皆田；南至坑仔；北至黄宅田；四至明白为界。今因乏银费用，先送番亲，不愿承受外，自情愿托中引就，送卖与汉民温赖元出首承买，三面言议，时值价银拾玖两陆钱正，又另去粟拾伍石陆斗。共银并粟即日凭中交讫；其厝地并埔园，刘阿吠、斗尉、含密等限至拾壹月终随即踏付银主前去折毁垦田，永为己业。此厝地的系番妇斗尉、含密分下自己之业，与别番亲无干，并无重张典挂他人财物及来路不明等情；如有此情，系斗尉番一力抵挡，不干银主之事。自此壹卖千休，日后不得言添言赎，反悔生端，今欲有凭，立杜卖契壹纸，付执为照。
即日收过契内银拾玖两陆钱正，又另粟拾五石六斗正完足，再照。每年贴纳园租壹钱贰分正。
外批明：其厝地限不论月番取回照契内银两取赎，再照。乾隆拾捌年参月日知见人诸罗县大武垄芒仔芒土目图记
代书人猪吶斗尉
为中人目京、猫胜荷
立杜卖契人番含密、番斗尉、刘阿吠
（一五）立杜卖契人大武垄二社番大理戏、妻立白等，有承番祖厝地壹所，并竹、树木、果子，坐落虎头山脚，东至阿耽厝地；西至本宅；南至田边；北至林宅；四至明白为界。今因乏银别创，先问番亲兄弟不愿承受外，戏等自情愿将厝地壹所，带竹、树木、果子托中引就，问与徐宅上出头承买，三面言议时价番银四两五钱正广。其银即日同中交讫，将厝地壹所并竹、树木、果子随付银主，任从垦耕，起盖掌管，永为己业，戏不敢阻挡。保此厝地并竹并无交加来历不明；如有不明，戏自抵挡，不干银主之事。其厝地一卖终休，日后子孙不敢言贴言赎等语。此系两愿，各无反悔，恐口无凭，立杜卖契壹纸，付执为照。
即日收过契内番银四两五钱正广完足。再照。
乾隆拾参年正月日
为中立代书双仔老
立杜卖契人大武垄二社番大里戏加目妻立白邦尉
女子龟勿含蜜
婿大鹿陀
（一六）立杜卖尽根绝契人箫厘社番淡屘妇猫红，有承祖父、母自置埔园壹所，坐落土名米郎允山脚，历年贴纳番饷银壹钱五分，其东西四至，俱载上手契内明白为界。今因乏银完纳丁饷，无处措借，屘夫妇情愿将此业先问番亲人等不承受，外托中引就与汉民温秋香出首承买，三面言议时值价银六拾六大元正。其银即日同中交收足讫明白；其园随即踏明交付银主前去起佃收租，永为己业。自此一卖千休，日后子孙不敢言找言赎，生端滋事。保此园的系屘承父自置物业，与别番亲人等无干，亦无重张典挂他人财物为碍不明等情；如有不明，碍自出首抵挡，不干银主之事。此系二比甘愿，各无反悔，口恐无凭，今欲有凭，合立杜卖绝契壹纸，并上手缴连二纸，共参纸，付执为照。
即日同中收过契内银六拾六大元正完足，再照。
嘉庆拾六年参月日代书人温利珍
为中人通事
立杜卖尽契人女蜜番妇淡屘猫红
（一七）立杜卖契人番妇龟物老阿吠，有承祖分下厝地一所，坐落噍吧哖庄后，土名虎头山脚，东至大宁双仔老田为界；西至大宁刘眦田为界；南至坑为界；北至黄宅田为界；四至明白为界。今因乏银完纳丁饷，先问番亲人等不愿承受，情愿托中引就与汉民石平观出头承买，三面言议，时值价番剑员银参拾贰大元。其银即日同中收讫；其厝地即付银主前去掌管，开折为园，永为己业。保此厝地系是龟物自己应分之业，与别番人等无干，并无重张典挂他人，亦无来历交加不明等情；如有不明，龟物自出头抵挡，不干银主之事。历年贴纳饷银壹钱五分，壹卖千休，日后不敢生端异言，言找言赎，恐口无凭，今欲有凭，立杜卖契壹纸，并前契贰纸，共参纸，付执为照。
即日收过番剑员银参拾贰大员完足，再照。乾隆参拾壹年拾贰月日
为中人张堂正萧厘社土目双仔荖图记
知见人张堂正大武垄萧厘社土目南仔图记
代书人双其腊
立杜卖契番妇龟物老阿吠
知见人姆姨六龟猫南仔嗼
（一八之一）同立阄书字人卓猴社番兄弟姊妹嘪于■〈蠢，万代春〉、嘪阿期、嘪加礼、嘪三元嘪安邦等，窃谓公毅九世同居，历朝旌表；管鲍分金，不拘多寡。期等乃同气连枝，岂宜一旦分析，但家事浩繁，生齿日盛，恐齐家未能，致伤和气。爰请公亲番耆李红哦出为秉公查算，将先父遗下之业抽出典过戴成功园壹所，付与三元、安邦掌管收成，其余产业、厝地、竹木、果子、什物，付与阿期、于■〈蠢，万代春〉、加礼等照配均分；拈阄为定，各宜照阄掌管。日后三元、安邦以及子孙不得异言生端，混争滋事。此系各愿，各无反悔，口恐无凭，今欲有凭，同公亲合立阄书一样五纸，各执壹纸，永远存照。
道光二十四年二月日公亲人李红哦姑加礼
知见人母藩氏娥咛哦
同立阄书字人三元于■〈蠢，万代春〉嘪阿期
加礼安邦
代书人郭长文光陆
在场人光咛光弄
一、三元、安邦份额：分得典过戴成功园一所，契面银壹百参拾壹大元，坐在山仔顶，批明再照。
一、阿期份额：分得买过兵胜余厝地一所，契面银陆大元，坐在拔马，批明再照。
一、阿期、于■〈蠢，万代春〉份额：分得典过刘滑千园一所，契面银壹百贰拾八大元，坐在拔马湾弓，其契卷阿期收存。又分得垦田一所，坐在拔马。又分买过兵罗力竹宅一所，契面银贰拾大元，坐在拔马，其契券于■〈蠢，万代春〉收存。又分得买过兵吧厘园二所：一在拔马后；一在东势溪洲；契面银参拾五大员，其契券于■〈蠢，万代春〉收存，批明再照。
一、加礼份额：分得买池加弄园一所，契面银玖拾贰大元，坐在风吹岭。又分得典过朱三元一所，契面银四十六大元，坐在风吹岭脚，批明再照。
（十八之二）同立阄书字人卓猴社番买蛮娘、买唻娘、买朗娘、买贡生、买喃娘、买拼娘等，窃谓公毅九世同居，今来分爨之计，恐齐家未能，致伤和气。爰请公亲族长出为秉公查算，将祖妈遗下田园厝宅，一尽照踏照配，在先人炉前拈阄为定，各宜照阄掌管，不得混拈，凭办公立石为定，至公无私。此系二比甘愿，各无反悔，口恐无凭，今欲有凭，同立阄书字一样六纸，每房各执一纸存照。
光绪十三年正月日知见人兄买王
在场母舅买安邦贡生
同立阄书字人卓猴社番妇买朗娘蛮娘唻娘
喃娘拼娘
代书人万得禄
一、喃娘、朗娘、拼娘、贡生等四房，均分得买过池加弄田园一所，坐在风吹岭，契面银九拾贰大员，东西四至俱载在契面，其契券一纸拼娘收执。
又喃娘、拼娘分得买过刘薄牛埔坪园一所，坐在风吹岭脚，契面银五十大员，东西四至载在上手契内，其契券贰纸，喃娘收执。
一、批明：北畔山脚园，朗娘应分之额。又中央，拼娘应份园，直落溪透北畔井仔园二坵。又喃娘应份园、厝地，直落溪透南畔坪。又厝前田三坵，配旧塾地春娘、凉娘、月娘共三人，顶贡生一房应份额。前是旧塾地，听与贡生起盖居住，愿贴出银参大元，报开公费，批明再照。
一、批明：唻娘、蛮娘共二人，均分得买过力元春园，坐在风吹岭湖底，契面银壹百大元，东西四至载在上手契内，其契券共六纸，蛮娘收执。
一、批明：湖底园顶份，蛮娘应份额。又下份园，唻娘应份额，再照。
（乙）赎罪及受刑方法
名例律上五刑「赎刑」律
（一）妇女犯奸，杖罪的决，枷罪收赎。
（二）妇人有犯奸盗不孝者，各依律决罚，其余有犯笞杖，并徒流充军杂犯死罪，该决杖一百者，与命妇官员正妻，俱准纳赎（嘉庆六年由工乐户妇人犯罪门移改）。
（三）「工乐户及妇人犯罪」律：
凡工匠、乐户（中略），其妇人犯罪，应决杖者，奸罪去衣（留褪）受刑，余罪单衣决罚，皆免刺字。若犯徒流者，决杖一百，余罪收赎。
（批注）妇人惟犯奸罪，则廉耻已丧，去单衣留裤加刑，余罪连单衣决罚示惩，虽犯盗情，亦免剌字。徒役之事，非妇人所能任，故犯徒流，皆决杖一百，收赎余罪。
余罪收赎例：
杖六十，徒一年：全赎该银一钱五分，除决杖一百准银七分五厘外，该赎银七分五厘。
杖七十，徒一年半：照全赎数，除决杖外，该赎银一钱一分二厘五毫。
杖八十，徒二年：照全赎数，除决杖外，该赎银一钱五分。
杖九十。徒二年半：照全赎数，除决杖外，该赎银一钱八分七厘五毛。
杖一百，徒三年：照前赎数，除决杖外，该赎银二钱二分五厘。
杖二百，流二千里：全赎该银三钱七分五厘，除决杖一百准银七分五厘外，该赎银三钱。
杖一百，流二千五百里：照全赎数，除决杖外，该赎银三钱三分七厘五毛。
杖一百，流三千里：照全赎数，除决杖外，该赎银三钱七分五匣。
杂犯绞斩：全赎该银五钱二分五厘。妇人有犯，除决杖一百准银七分五厘外，该赎银四钱五分。
前后诸条，凡言徒流，决杖一百，余杖收赎，俱准此。
后条例：妇人犯奸盗不孝，并审无力者，各依律决罚，其余有犯笞杖，并徒流、充军、杂犯、死罪，该决杖一百者，审有力与命妇官员正妻，俱纳赎。
律之收赎者，赎其余罪也；例之纳赎者，赎其决杖一百也，作二项科之。
纳赎笞一十，赎银一钱，每一等加一钱。至杖一百，赎银一两，至徒流死，则于一两外，照全数加之。如杖六十，徒一年者，赎银一两七分五厘；杖一百，流二千里者，赎银一两三钱。余仿此科等。
杖一百以下，是该应决罚者，故赎应加重，不照收赎法也。徒以上是原应收赎者，故赎不应加，仍照收赎法也。
（辑注）妇人犯罪，无概行收赎之法。如犯五笞五杖，及犯徒流之杖一百，皆应的决，如审有力，准照赎罪图前半数目纳赎；此所谓例赎也。若犯五徒三流，妇人无徒流之理，故徒流除的决杖一百外，其余徒流，准照赎罪图内后半数目收赎；此所谓律赎也。理应赎者，谓之律赎；理不应赎，原情许赎者，谓之例赎。
（辑注）律云：妇人犯罪应决杖者，奸罪去衣受刑，余罪单衣决罚等语。观此可见妇人犯罪，自笞一十至杖一百，皆应的决。又云：若犯徒流者，决杖一百，余罪收赎等语。观此可见妇人犯徒流，其杖一百，仍应的决；惟徒流方准收赎。例云：妇人有犯奸盗不孝，并审无力者，各依律决罚等语。观此可见妇人犯奸盗不孝之笞杖，及犯别项笞杖，并犯徒流之杖一百，而审无力者，仍应的决。又云：其余有犯笞杖并徒流、充军、杂犯、死罪，该决杖一百者，审有力，俱准纳赎等语。观此可见妇人犯别项之笞杖及徒流等项之杖一百，惟审有力，方准纳赎，并无概行收赎之法。
（四）同条例：
妇女有犯殴差哄堂之案，罪至军流以上者，实发驻防为奴。犯徒罪者，若与夫男同犯，一体随同实发，亦不准收赎。若妇女专犯徒罪者，仍照律收赎（道光元年续纂）。
各直省审理妇女翻控之案，实系挟嫌挟忿，图诈图赖，或恃系妇女自行翻控，审明实系虚诬，罪应军流以上，及妇女犯盗后经发觉，致纵容袒护之祖父母、父母、并夫之祖父母、父母畏罪自尽，例应问拟云贵两广极边烟瘴充军者，均免其实发驻防为奴，各监禁三年，限满由有狱管狱官察看情形，实知改悔，据实结报，即予释放；倘在监复行滋事，犯该笞杖者，仍准收赎；犯该徒罪以上，加监禁半年；军流以上，加监禁一年，再行释放。若官吏狱卒故意凌虐者，照凌虐罪囚例，加等治罪。某妇女翻供，讯明实因伊夫及尊长被害，并痛子情切，怀疑具控，及听从主使出名，诬控到官后，供出主使之人，俱准其收赎一次；如不将主使之人供明，仍照例监禁，俟三年限满，再行分别禁释（道光元年续纂五年修改）。
京城奸媒，有犯诱奸、诱拐罪坐本妇之案，如犯该军流，俱实发各省驻防为奴；其罪止徒杖者，准其收赎。徒罪所得杖罪，即照妇女犯奸之例，一体的决，不准收赎（道光十五年续纂）。妇女犯军流等罪，除例载实发驻防为奴，及酌量监禁，免其实发各条外，若系积匪并窝留盗犯多名，及屡次行凶讹诈罪外遣者，实发驻防，给官兵为奴。罪应军流者，准其收赎一次，仍详记档案；如不知悛改，复犯前罪，即行实发驻防，不准收赎。犯该徒罪以下者，仍准收赎，不得加重实发（同治九年续纂）。
（辑注）徒罪起于杖百之后，杖不可加，则减杖增徒；徒不可遣，则加杖赎徒。即该杖六十，徒一年者，亦决杖一百，盖五徒皆包杖一百也。
第六处罚文武官史之规定
名例律「文武官犯公罪」律
凡内外大小文武官犯公罪，该笞者一十，罚俸一个月；二十、三十，各递加一月（二十罚两月，三十罚三月）；四十、五十，各递加三月（四十罚六月，五十罚九月）。该杖者六十，罚俸一年；七十，降一级；八十，降二级；九十，降三级，俱留任；一百，降四级，调用（如吏、兵二部处分则例应降级革职戴罪留任者，仍照例留任）。吏典犯者笞杖决诀，仍留役。
同「文武官犯私罪」律
凡外任各官，遇有钱粮刑名事件，应行革职者，该督抚题参时，即行摘印，委员署理，俟奉旨之日，再行开缺；若有奉旨宽宥者，仍准复还原任。
同「五刑」律
凡进士、举人、贡监生员及一切有顶带官，有犯笞杖轻罪，照律纳赎。罪止杖一百者，分别咨参除名，所得杖罪，免其发落；徒流以上，照例发配。至监生犯罪，除应杖一百及徒流以上，并速议题案内，无论笞杖，均于辩结后知照礼部外，其寻常律应纳赎之生监，应否褫革开复，会同例部办理（嘉庆六年修改，道光五年、十五年二次复奉颁收）。
同上
凡官员有先婪赃，革职提问者，如审无婪赃入己，止拟因公挪用，因公科敛，及坐赃致罪，犯该杖一百者革职，徒流军罪，依例决配。如罪在杖一百以下者，依文武官犯私罪律，交部议处。分别降罚，其先经革职之处，准予开复（嘉庆六年修改）。
同上
生员不守学规，好讼多事者，俱斥革案律发落，不准纳赎（道光元年续纂）。
名例律「职官有犯」律
荫生有犯，应题参处分者，听各衙门题参。其文武生员，犯该徒流以上等罪，地方官一面详请斥革，一面即以到官之日控限审讯，不必俟学政批回，始行究拟。其情节本轻，罪止戒饬者，审明移会该学教官，照例发落，详报学政查核。贡监生有犯同。
同上
凡被参革职讯问之员，审系无辜，即以开复定拟，不得称已经革职无庸议，题覆其原参，重罪审处，尚有轻罪，应以降级罚俸归结者开复原职，再案所犯，分别降罚（嘉庆六年办明冤杜门移改）。
钦定六部则例公式，公罪私罪按律定议
凡公罪私罪，俱按照本例处分定议。其例无正条者，方准引律；若律交又无可引，则将例内情事相近者，援引比照；倘律例俱无正条，又无可比照之案，该司员将案情详细察覆，酌议处分，回明堂官，公同定议，于本内声明请旨，着为定例，以备引用。
名例律「文武官犯私罪」律
凡内外大小文武官犯私罪，该笞者一十，罚俸两个月；二十，罚俸三个月；三十、四十、五十，各递加三月（三十罚六月，四十罚九月，五十罚一年）。该杖者六十，降一级；七十，降二级；八十，降三级；九十，降四级，俱调用；一百，革职离任（犯赃者不在此限）。吏典犯者，杖六十以上罢役。
第二款阶级
第一　绅衿法例
第二　贱民法例
第一绅衿法例
（一）学制
太学及府县学
凡学校之制，京师立国子监，曰太学；直省、府、州、县、卫，各于所治立学。皆祀先师以崇矩范，辟黉舍以聚生徒，时肄习以广术业，勤训迪以储人材。各学诸生升于大学者，由国子监考课（详见国子监）。
学政、提调、教官
直省提督学政选差京堂翰詹科道部曹，盛京以奉天府丞，福建台湾府、广东琼州府，以巡道兼之。提调以知府、同知直隶州；分教以教授、学政、教谕、训导等官。
学政考校
凡学政考校初视事，按各府直隶州远近，定期岁试，届期按临，校阅文武生童艺业。既竣事，定期科试校文生童文艺，三年皆偏疏报任满，俟新学政抵任，还朝复命。
学政关防
凡学政关防，巡试所至，以府首领州县佐杂官充巡捕，地方有司视沿途供备次舍，提调官视考院门垣途径，务绝窥探交通之迹。既至，亲视掾吏、承皂及承直水火洒扫夫役，封入内署，其临考执事及司门传事官吏，由提调官选委，各居外舍，禁绝往来。每日启门，收发文书，进纳薪水，皆巡捕官检察，无弊乃许出入。如门以内潜通关节，责之学政；门以外招摇传递，责之提调官；互相徇隐者同论。
教职考核
凡教职考核，初选时满教官，由部试文艺录取者，引见序用。直
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:41:04-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>