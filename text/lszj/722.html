<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,廉吏传卷上,廉吏传卷下,廉吏传全文在线阅读,廉吏传全文在线下载,大玄古籍书库">
<meta name="description" content="二卷。宋费枢撰。费枢字伯枢，成都(今属四川)。人。徽宗时进士，官至归州。(今湖北境内)。知州。生卒年不详。除本书外，尚著有《钓矶立谈》等著作。《廉吏传》载春秋至隋唐间廉吏114人，起鲁季孙行父，终唐卢钧。每传但录其廉节，他事则从略。传后系以论断，大旨以风厉廉隅为主。《自序》题宣和乙巳(1125)，则其书当成于北宋末年。有。《四库全书》本，《四库全书珍本初编》。(史部传记类)。本等。_廉吏传_全文在线阅读_廉吏传_全文在线下载_大玄古籍书库">
<title>廉吏传_费枢_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">廉吏传</span> <br/>
          作者： <span class="inputVal" id="bkauthor">费枢</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,传记,完结</span> <br/>
          字数： <span class="inputVal" id="bknum">[book_length]33294</span> <br/>
          说明： <span class="inputVal" id="bkdec">二卷。宋费枢撰。费枢字伯枢，成都(今属四川) 人。徽宗时进士，官至归州 (今湖北境内) 知州。生卒年不详。除本书外，尚著有《钓矶立谈》等著作。《廉吏传》载春秋至隋唐间廉吏114人，起鲁季孙行父，终唐卢钧。每传但录其廉节，他事则从略。传后系以论断，大旨以风厉廉隅为主。《自序》题宣和乙巳(1125)，则其书当成于北宋末年。有 《四库全书》本，《四库全书珍本初编》 (史部传记类) 本等。</span> <br/>
          封面： <span class="inputVal" id="bkimg">Z_6190.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]廉吏传
[book_author]费枢
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,传记,完结
[book_length]33294
[book_dec]二卷。宋费枢撰。费枢字伯枢，成都(今属四川) 人。徽宗时进士，官至归州 (今湖北境内) 知州。生卒年不详。除本书外，尚著有《钓矶立谈》等著作。《廉吏传》载春秋至隋唐间廉吏114人，起鲁季孙行父，终唐卢钧。每传但录其廉节，他事则从略。传后系以论断，大旨以风厉廉隅为主。《自序》题宣和乙巳(1125)，则其书当成于北宋末年。有 《四库全书》本，《四库全书珍本初编》 (史部传记类) 本等。
[book_img]Z_6190.jpg


[book_title]提要
臣等谨案廉吏传二卷宋费枢撰枢字伯枢成都人其仕履始末则无考也是书书录解题作十卷此本祗分上下二卷与旧目不符然断自列国迄于隋唐凡百十有四人与陈振孙所记人数相合则卷数有所合併文字无所删薙也大旨以风厉廉隅为主故但能谨饬簠簋即畧其他事节畧一长每传各系以论廉如华歆禇渊之属皆极为扬搉褒贬或偶失谨严史称盖寛饶深刻陷害人枢既病其清太介不能容物唐狄士文史亦称其深文陷害枢又惜其公正受祸持论亦自相矛盾然如载公孙宏并著其忌贤之谋载牛僧儒亦书其朋党之罪综核大致其议论去取犹可谓不谀不隠者矣
乾隆四十六年十二月恭校上
总纂官 臣纪昀 臣陆锡熊 臣孙士毅
总校官 臣陆费墀

[book_title]廉吏传卷上
（宋）费枢 撰
○周列国
尝观周官以六计弊羣吏之治皆以廉为言夫察其治而谓之廉则吏治以廉为本也然当是时为吏者不闻有可纪之人何也盖上以节俭化臣下下以行义励风俗人有士君子之行况于在位乎是则人人皆廉吏也自周之东礼义废而廉耻缺上下惟知征利而已其间有能不溺于利而正身以正人正家以正国矫然自拔于汚世者是可尚也作列国廉吏传
季孙行父
季孙行父諡曰文子鲁季友之孙也文公十八年莒太子僕以其寳玉来奔纳诸宣公公命与之邑文子使司冦出诸境公问其故文子曰其人则盗贼也其噐则姦兆也保而利之则主藏也以训则昬是以去之文子为相无衣帛之妾无食粟之马仲孙佗曰子为鲁上卿相二君矣妾不衣帛马不食粟人其以子为爱且不华国乎文子曰吾以愿之然吾观国人其父兄之食麤而衣恶者犹多矣吾不敢以人之父兄食麤衣恶而我美妾与马且吾闻以徳荣为国华不闻以妾与马文子以吿其父孟献子囚之七日自是子服之妾衣不过七升之布马饩不过稂莠文子闻之曰过而能改者民之上也使为上大夫　　论曰盛哉周家之立基何其久且逺也文王犹卑服后妃亦澣衣葢薄于自奉将以厚民且示后世之恭俭也季文子可谓无忝矣妾不衣帛马不食粟乃念及国人之父兄食麤而衣恶盖廉者政之本俭者廉之本文子之为政其知本欤观夫莒僕以寳玉来则出之仲孙佗能改过则用之其遏恶扬善如此然传载其有舜功二十之一殆有其二也夫
晏婴
晏平仲婴者莱之夷维人也事齐灵公庄公景公节俭力行重于时既为相食不重味妾不衣帛初崔杼弑庄公立景公而相之庆封为左相盟国人于大宫曰所不与崔庆者死晏子仰天歎曰婴所不惟忠于君利社稷者是与有如上帝乃歃庆氏已亡公与晏子■〈比阝〉殿其鄙六十弗受子尾曰富人之所欲也何独弗欲对曰庆氏之邑足欲故亡吾邑不足欲也益之以■〈比阝〉殿乃足欲足欲亡无日矣在外不得宰吾一邑不受■〈比阝〉殿非恶富也恐失富也且夫富如布帛之有幅焉为之制度使无迁也夫民生厚而用利于是乎正德以幅之使无黜嫚谓之幅利利过则为败吾不敢贪多所谓幅也　　论曰晏子事齐三君且为相矣而节俭如此盖尝有言曰义利之本也故思义为愈藴利生孽益之以■〈比阝〉殿而不受自谓曰幅利世之人但以是知晏子之无藴利尔观其与叔向相语云民三其力二入于公而衣食其一公聚朽蠧而三老冻馁推晏子之心岂徒洁其身者哉故曰晏子民之望也信矣
羊舌肸
羊舌肸字叔向平公成虒祁宫诸侯皆有二心及昭公立叔向乃召会治兵于邾南羊舌鲋摄司马遂合诸侯于平丘次于卫地叔鲋求货于卫卫人使屠伯馈叔向羮与一箧锦曰诸侯事晋未敢携贰况卫在君之宇下而敢有异志叔向受羹反锦曰晋其有羊舌鲋者黩货无厌亦将及矣　　论曰昔季文子之言晋也以谓晋国大臣睦诸侯聴焉叔向方会诸侯以平其二心而羊舌鲋乃求货于卫岂不危人之国哉赖叔向反锦而明言叔鲋之渎货庶不为晋之累然则晋之强弱二子之举见矣
魏戊
魏戊魏舒献子之子也献子为政使魏戊为梗阳大夫梗阳人有狱魏戊不能断以狱上其大宗赂以女乐魏子将受之魏戊谓阎没女寛曰主以不贿闻于诸侯若受梗阳人贿莫甚焉吾子必谏皆许诺退朝待于庭馈入召之比置三歎既食使坐魏子曰吾闻诸伯叔谚曰唯食忘忧吾子置食之间三歎何也同辞而对曰或赐二小人酒不夕食馈之始至恐其不足是以歎中置自咎曰岂将军食之而有不足是以再歎及馈之毕愿以小人之腹为君子之心属厌而已献子辞梗阳人　　论曰夫察狱之际君子之所宜平其心也献子将受梗阳人之女乐殆鬻狱矣戊使其属谏而止之以成其不贿之名孔子曰父有争子则身不陷于不义戊之谓也
乐喜
乐喜字子罕平公时为司城宋人或得玉献诸子罕子罕弗受献玉者曰以示玉人玉人以为寳也故敢献之子罕曰我以不贪为寳尔以玉为宝若以与我皆丧寳也不若人有其寳稽首而告曰小人懐璧不敢以越乡纳此以请死也子罕寘诸其里使玉人为之攻之富而后使复其所　　论曰昔伯夷饿于首阳山之下盖非恶生也义有重于生者也小人之所寳在货君子之所寳在义欲以彼之所寳而易我之所寳则是君子得所轻而失所重也子罕以不贪为寳真知义者欤
鬬子文
鬬子文楚人也为令尹四十年缯布之衣以朝鹿裘以处家无一日之积王闻之于是毎朝设一束脯一筐糗以益子文之禄子文逃之王止而后复或谓人生求富子逃之何也曰从政所以庇民也民方贫而我取富是勤民以自封也死无日矣我逃死非逃富也　　论曰一箪食一豆羹得之则生弗得则死嘑尔而与之行道之人不受蹴而与之乞人不屑也是故君子必辨礼义而后受人之禄子文为令尹总国之政四十年矣缯布之衣以朝鹿裘以处家无一日之储王且益之以禄而子文乃耻勤民以自封不屑受之贤矣哉
孙叔敖
孙叔敖字艾猎楚人也庄王鋭于立功令尹虞丘子言于王曰臣为令尹十年矣民不加治狱讼不息处士不升淫祸不止久践髙位妨贤碍能臣之罪也窃见下里之士孙叔敖秃羸多能其性无欲君举而授之则国可使理民可使附于是王以车迎孙叔敖叔敖代虞丘子为令尹始为相时吏民皆贺其父老衣麤衣冠白冠最后来弔孙叔曰王不以臣不肖使相楚国国人尽贺子独弔之岂有説乎父曰然身巳贵而骄人者民去之位巳髙而擅权者君恶之禄巳厚而不足者患随之是以来弔也孙叔再拜曰敬受命故孙叔敖为令尹妻不衣帛马不食栗常乘栈车牧马羖羊之裘从者曰车新则安马肥则疾狐裘则温何不为也孙叔曰吾闻君子服美益恭小人服美益倨吾无德以堪之矣其在楚三得相而不喜三去相而不悔曰吾以为其来不可却其去不可止也吾以为得失之非我也无悔而巳矣何以过人哉孙叔将死戒其子曰亟封我矣吾不受也我死王必封汝汝必无受利地楚越间有寝丘者其地不利其名甚恶楚人鬼而越人禨可长有者惟此孙叔死王果以善地封其子子不受请之寝丘王与之四百邑其祀后十世不絶　　论曰观近臣以其所为主观逺臣以其所主虞丘子之言曰久固髙位不进贤能者诬也不逊爵禄者贪也观虞丘子之进退可观其所举矣孙叔之为令尹也舆服不饬得失裕然其将死也犹戒其子不受利地观孙叔之始终可谓无负所知矣
百里奚
百里奚号五羖大夫荆之鄙人也闻秦穆公之贤而愿望见行而无资自鬻于秦被褐食牛期年穆公知之举之牛车之下而加之百姓之上秦国莫敢望焉相秦六七年劳不坐乘暑不张盖行于国中不从车乘不操干戈名藏于府库德施于后世五羖大夫死秦国男女流涕童子不歌謡舂者不相杵　　论曰昔魏文侯问置相于李克克对曰穷视其所不为贫视其所不取观百里奚之处贫穷也养生者五羊之皮甘自饭牛车下其羞恶之心已行乎所不为所不取之间矣及其相秦而东伐郑三置晋国之君一救荆国之祸发教封内而巴人致贡施德诸侯而八戎来服由余闻之款闗请见其功如此之大而自将如此之啬是盖能无忘贫穷时尔夫处富贵利达而不忘于贫穷无他在我之羞恶不为富贵利达之所溺也
公仪休
公仪休者鲁之博士也以髙第为鲁相奉法循理无所变更百官自正使食禄者不得与下民争利受大者不得取小客有遗相鱼者相不受客曰闻君嗜鱼遗君鱼何故不受也相曰以嗜鱼故不受也今为相能自给鱼今受鱼而免谁复给我鱼者吾故不受也食茹而美拔其园葵而弃之见其家织布好而疾出其家妇燔其机且云欲令农士工女安所雠其货乎　　论曰昔之记礼者谓伐氷之家不畜牛羊盖乘富贵之资以与民争利者非所宜为也公仪休居春秋之末去先王之泽逺矣而拔葵燔机之举杰然见于为鲁相之日呜呼可嘉也巳
○西汉
尝谓战国以来其为士也贱挟揣摩捭阖之术以取富贵惟恐其舌之不利甚者报一饭之德作车鱼之歌效鸡鸣狗盗之力尚复有廉耻哉汉兴所用皆贩缯屠狗之人论功行封往往有不平之色如萧何之杰犹或説之买田自污始为久安之策盖时未有以导之故也自武帝表章六经尊崇圣道天下士稍稍知礼义羞苟贱自时厥后清介髙洁之士有可纪者矣作西汉廉吏传
郑当时
郑当时字庄陈人也少以任侠自喜声闻梁楚间孝景时为太子舍人武帝即位稍迁至九卿后为大吏戒门下客至亡贵贱亡畱门下者执賔主之礼以其贵下人性廉又不治産卬奉赐给诸公然其馈遗人不过具噐食毎朝候上间説未尝不言天下长者其推毂士及官属承史诚有味其言也常引以为贤于已未尝名吏与官属言若恐伤之闻人之善言进之上唯恐后山东诸公以此翕然称郑庄当时死家无馀财
公孙弘
公孙弘菑川薛人也元光五年徴贤良文学菑川国推上弘时对者百馀人太常奏弘第居下筞奏天子擢弘对为第一召见容貌甚丽拜为博士待诏金马门歴位御史大夫汲黯曰弘位在三公俸禄甚多然为布被此诈也上问弘弘对曰有之夫九卿与臣善者无过黯然今日廷诘弘诚中弘之病夫以三公为布被诚饰诈欲以钓名且臣闻管仲相齐有三归侈拟于君齐公以霸亦上僭于君晏婴相景公食不重肉妾不衣丝齐国以治亦下比于民今臣弘位为御史大夫为布被自九卿以下至于小吏无差诚如黯言且无黯陛下安闻此言上以为有逊愈益贤之时上方兴功业屡举贤良弘自见为举首起徒歩数年至宰相封侯于是起客馆开东阁以延贤人与参谋议弘身食一肉脱粟饭故人賔客仰衣食奉禄皆以给之家无馀财然其性意忌外寛内深诸尝与弘有隙无近逺虽阳与善后竟报其过杀主父偃徙董仲舒弘力也年八十终丞相位　　论曰郑当时公孙弘皆贵俭啬自将其奉廪皆以食賔客礼贤下士称于一时诚可嘉矣然当时为大吏好推毂士及援引官属闻人之善进之上惟恐后而弘为宰相矣虽起客馆开东阁讫不闻朝廷间谁为弘所进用者又性意忌有隙必报传称主父偃之杀董仲舒之徙弘与有谋呜呼使弘能休休进拔一时贤士行宰相之职岂不能作配周公之美哉此清议所共惜也
王吉
王吉字子阳琅邪皋虞人也少好学明经以郡吏举孝廉为郎后举贤良为昌邑中尉始吉少时学问居长安东家有一大枣树垂吉庭中吉妇取枣以啖吉吉后知之乃去妇东家闻而欲伐其树邻里共止之因固请吉还妇里中为之语曰东家有树王阳去妇东家枣全去妇复还其厉志如此吉子骏骏子崇以父任歴位为大司空自吉至崇世名清廉然材噐名称稍不能及父而禄位弥隆皆好车马衣服其自奉养极为鲜明而亡金银锦绣之物及迁徙去处所载不过嚢衣不畜积馀财去位家居亦布衣疏食天下服其廉而怪其奢故俗传王阳能作黄金　　论曰昔者公仪休之家织布好而疾遂燔其机出其家妇盖恩与义不两立恩有重于义则以恩断义义有重于恩则以义断恩君子处之而不疑也啖东家之枣在衆人视之若不至伤廉而吉以此去其妇岂非义不可轻犯故耶然吉之家世名清廉犹不免鲜车美服过自奉养使天下服其廉而怪其奢呜呼吉之奢虽不害其廉而天下之人毎至于害廉者未尝不以奢也语曰礼与其奢也宁俭惜乎吉独不知此哉
贡禹
贡禹字少翁琅邪人也以明经洁行著闻召为博士举贤良为河南令岁馀以职事为府官所责免冠谢禹曰冠一免安可复冠也遂去官成帝时为御史大夫书十数上禹以为武帝时犯法者赎罪入穀者补吏是以天下奢侈官乱民贫今欲兴至治致太平宜除赎罪之法相守选举不以实及有赃者輙行其诛亡但免官则争尽力为善贵孝弟贱贾人进真贤举实廉而天下治矣在位数月卒　　论曰君子之所谓廉非特不取而巳也激浊扬清志在天下其为廉大矣观禹上书指入穀补吏之弊行赃墨之诛期进举真贤实廉以兴至治孟子曰闻伯夷之风者顽夫廉懦夫有立志禹之心其庶几焉其后东汉第五伦以正白见称袁彭有清洁之美时人皆比前朝贡禹然则禹之大节可考而知矣
尹翁归　　尹翁归字子兄河东平阳人也徙杜陵翁归少孤与季父居为狱小吏晓文法是时大将军霍光秉政诸霍在平阳奴客持刀兵入市鬬变吏不能禁及翁归为市吏莫敢犯者公廉不受餽百贾畏之后去吏居家会田延年为河东守行县至平阳悉召故吏五六十人延年新临见令有文者东有武者西翁归自以文武兼备延年竒之徙署督邮后举亷为维氏尉歴官徴拜东海太守东海大治以髙第入守右扶风课常为三辅冣翁归为政虽任刑其在公卿之间清洁自守语不及私然温良谦退不以行能骄人元康四年病卒家无馀财天子贤之制诏旌其廉平赐翁归子金以奉其祭祀　　论曰尹翁归自为市小吏能持公廉使诸霍家奴不敢盗权侵法盖其身正不令而行恶在髙官尊爵然后能行其志也暨举廉入官所至有声扬雄著书持一代人物权衡品藻之严为汉春秋乃曰尹扶风之洁可谓近音况世名卿呜呼雄非矫诬于人者一字之褒岂特无负翁归一时之清贤实嘉赖之矣
盖寛饶
盖寛饶字次公魏郡人也明经为郡文学以孝廉为郎寛饶为人刚直髙节志在奉公家贫俸钱月数千半以给吏民为耳目言事者身为司子常歩行自戍北边公廉如此然深刻喜陷害人在位及贵戚人与为怨又好言事刺讥奸上意上以其儒者优容之然亦不得迁同列后进或至九卿寛饶自以行清能髙有益于国而为凢庸所越愈失意不快　　论曰人之贪墨无耻者大抵为家谋而脩洁不苟者率志在奉国寛饶既贫窭所得俸钱半以给吏民为耳目其子徒歩逺戌至不自恤兹岂为家谋者哉然史官谓寛饶好言事讥刺喜陷害人愚谓不然盖清则必介介则必不容物呜呼与其清不容物孰若清而不介之为愈也
薛宣
薛宣字赣君东海郯人也少为廷尉书佐都船狱吏后以大司农斗食属察廉补不其丞琅邪太守赵贡行县见宣甚説其能察宣廉迁乐浪都尉丞入守左冯翊始髙陵令杨湛栎阳令谢游皆贪猾不逊持郡短长前二千石数案不能竟及宣视事诣府谒宣设酒饭与相对接待甚备巳而隂求其罪赃具得所受取宣察湛有改节敬宣之效迺手自牒书条其奸赃封与湛湛自知罪赃皆应记而宣辞语温润无伤害之意湛即时解印绶付吏为记谢宣终无怨言而栎阳令游自以大儒有名轻宣宣独移书显责之游得檄亦解印绶去池阳令举廉吏狱掾王立府未及召闻立受囚家钱宣责让县县案验狱掾迺其妻独受繫者钱万六千受之再宿狱掾实不知掾慙恐自杀宣闻之移书池阳曰县所举廉吏狱掾王立家私受财而立不知杀身以自明立诚廉士甚可悯惜其以府决曹掾书立之柩以显其魂及代张禹为丞相宣为相府辞讼例不满万钱不为移书后皆遵用薛侯故事然官属讥其烦碎无大体不称贤也
朱博
朱博字子元杜陵人也成帝时以髙第入守左冯翊长陵大姓尚方禁少时尝盗人妻见所创著其颊府功曹受赂白除禁调守卫博闻知以他事召见视其面果有瘢博辟左右问禁是何等创也禁叩头服状博笑曰冯翊欲洒卿耻扙拭用禁能自效不禁且喜且惧对曰必死博因勑禁毋得泄语有便宜輙记言因亲信之以为耳目禁晨夜发起部中盗贼及他伏姦有功效博擢禁连守县令久之召见功曹闭阁数责以禁等事与笔札使自记积受取一钱以上无得有所匿功曹惶怖具自疏奸赃大小不敢隠博知其对以实遣出就职功曹后常战栗不敢蹉跌博为人廉俭不好酒色游宴自微贱至富贵食不重味案上不过三桮然好乐士大夫为郡守九卿賔客满门欲仕宦者荐举之欲报仇怨者解劔以带之其趋事待士如是博以此自立然终用败
翟方进
翟方进字子威汝南上蔡人也家世微贱年十二三失父孤学给事太守府为小吏后厌掾吏詈辱从蔡父相形竒之遂去之京师受经积十年以射筞甲科为郎河平中为丞相司直是时起昌陵营作陵邑贵戚近臣子弟賔客多辜榷为奸利者方进部掾吏覆案发大姦赃数千万上以为任公卿欲试以治民徙方进为京兆尹搏击豪强京师畏之擢为丞相在位公洁请託不行于郡国尝奏陈咸逢信邪枉贪汚营私多欲皆知陈汤姦佞倾覆利口不轨而亲交赂遗以求荐举信咸幸得备九卿不思尽忠正身内知行辟亡功效而官媚邪臣欲以徼幸苟得亡耻孔子曰鄙夫可与事君也与哉咸信之谓也遂奏免绥和二年荧惑守心帝赐册诘问方进登位十年无治效即日自杀上秘之亲临弔者数至諡曰恭侯　　论曰班固谓薛宣朱博翟方进皆以廉俭至公卿夷考三子行事之迹率以发摘姦赃见称史传古人有言曰有诸己然后望诸人无诸已然后责诸人三子者之嫉恶如此非其廉何以能之
朱邑
朱邑字仲卿庐江舒人也少时为桐乡啬夫亷平不苛以爱利为行以治行第一入为大司农贡荐贤士大夫多得其助者身为列卿居处节俭禄赐以共九族乡党家无馀财神爵元年卒天子悯惜下诏称扬曰大司农邑廉洁守节退食自公亡疆外之交束脩之餽可谓淑人君子　　论曰为吏之道莫先于无欲无欲则处己也公待物也明教化易行而人将爱之矣诗之甘棠是也朱邑为汉循吏尝戒其子死塟桐乡曰异时吾子孙不若桐乡民之爱我也其后踰百年果奉祀不絶原其当时为政本无他术惟廉平而已何则我无欲则知爱人人乌得不爱之哉
东汉
尝谓自古中兴未有如东汉之治且久也盖天下之民俗常繫于士而士俗未尝不因于时孟子曰无常産而有常心者惟士为然今所谓士俗未尝不因于时岂为士者视时而上下哉盖时在天下所以制时者在人君其为士者怀徳义而脩廉耻非其义也非其道也繫马千驷弗视也禄以万锺弗顾也夫时焉敦俭而恶侈时焉尚洁而鄙贪则为士者莫不乐为时用以其常心发为美行清髙廉正者进苟贱不廉者退清与浊分廉与贪判有所劝有所激则士俗成士俗成而民俗成矣呜呼东汉多名节之士维持巩固以成久逺之治此后世所共知也所以导而成之岂不在于时耶初光武长于民间人之情伪尽知之矣稼穑艰难百姓病害所亲见之至天下己定务守勤约身衣大练色无重采耳不聴郑卫之音手不持珠玉之玩宫房无私爱左右无偏恩异国有献名马日行千里诏驾鼔车又进寳剑贾赚百金即赐骑士损上林池籞之官废驰射弋猎之事加以劝奬廉善观纳风謡故当中兴之日有事为之功而时无矜劳要宠之将世有守义脩己之臣方投戈解甲以复汉业而兴廉尚耻者旋在职位逮其久也流风不替一代名节之士所以扶危持安为世用者甚盛太平之治无愧前朝信有以导之欤作东汉廉吏传
吴汉
呉汉字子顔南阳宛人也家贫给事县为亭长王莽末以賔客犯法乃亡命至渔阳资用乏以贩马自业往来燕蓟间所至皆交结豪杰汉素闻光武长者独欲归心光武后为大将军光武即位拜大司马汉常出征妻子在后买田业汉还责之曰军师在外吏士不足何多买田宅乎尽以分昆弟外家汉薨有诏悼愍赐諡曰忠侯　　论曰髙祖建业光武中兴皆资英雄以成大功然髙祖入咸阳诸将争取秦所蓄珍寳而呉汉为光武倚信独念军师在外吏士不足悉以妻子所买田宅分与亲党两主之将臣可以分其优劣矣观髙祖既定天下诸将军以罪诛戮吴汉既死之后帝念其功吴氏之封侯者凡五国呜呼人之佐主立功亦乌在贪贿殖産以为目前之计哉取二代之将考其初终而观之可以鉴矣
宣秉
宣秉字巨公冯翊云阳人也少脩髙节显名三辅哀平际见王莽擅权常称疾不仕有辟命固不应更始即位徴为侍中建武元年拜御史中丞光武特诏御史中丞与司隷校尉尚书令会同并专席而坐故京师号曰三独坐迁司隷校尉务举大纲简略苛细百僚敬之秉性节约常服布衣疏食瓦噐帝尝幸其府舍见而歎曰楚国二龚不如云阳宣巨公四年拜大司徒司直所得禄俸辄以收养亲族其孤弱者分与田地自无儋石之储六年卒于官
王良
王良字仲子东海兰陵人也少好学王莽时称疾不仕教授诸生千馀人建武三年徴拜谏议大夫数有忠言以礼进止朝廷敬之后代宣秉为司徒司直在位恭俭妻子不入官舍布被瓦噐时司徒史鲍恢以事到东海过候其家而良妻布裙曳柴从田中归恢告曰我司徒史也故来受书欲见夫人妻曰妾是也苦掾无书恢乃下拜歎息而还闻者嘉之后以病卒于家　　论曰圣人作易贵夫用过乎俭春秋传以俭为徳之共故季文子妾不衣帛晏平仲食不重味孔子取之岂不以俭故能廉耶宣秉王良处位优重而秉甘蔬薄良妻荷薪史官谓当世资其清人君髙其节庶乎得孔子取人之旨矣然作论以辩之犹取汲黯讥公孙弘之诈以明二子之由于诚夫所为有励于世行有劝于俗勿问其诚不诚可也在书有言曰予攸好徳汝则锡之福説者谓未必有好德之实而但有好徳之言则亦锡以福圣人予善大抵不责人之备如此且以公孙弘位居三公身服布被当时汲黯虽讥其诈秉史笔者独不思弘之心诈善耶弘尝自言曰管仲相齐三归反坫侈拟于君亦可以度弘之心矣若以为位极人臣无用过俭则季文子为鲁社稷之臣晏平仲号曰民之望亦岂不以俭为本哉
郑均
郑均字仲虞东平任城人也少好黄老书兄为县吏颇受礼遗均数谏止不聴即脱身为佣岁馀得钱帛归以与兄曰物尽可复得为吏坐赃终身捐弃兄感其言遂为廉洁常称病家庭不应州郡辟召建初六年公车特徴再迁尚书数纳忠言肃宗重之后以病乞骸骨拜议郎吿归因称病笃帝赐以衣冠元和元年诏吿庐江太守东平相曰议郎郑均束脩安贫恭俭节整前在机密以病致仕守善贞固黄髪不怠又前安邑令王义躬履逊让比徴辞病淳洁之风东州称之书不云乎彰厥有常吉哉其赐均义穀各千斛常以八月长吏存问赐羊酒显兹异行帝东巡过任城乃幸均舍敕赐尚书禄以终其身故时人号为白衣尚书永元中卒于家　　论曰伯夷非乐首阳之饿也方且以清矫世使顽者廉懦者立则自苦其身以扬其行所不免焉均委身为佣终使其兄感悟去汚而洁呜呼能自洁者易欲洁人者难郑君之清施及其兄贤哉
孔奋
孔奋字君鱼扶风茂陵人也奋少从刘歆受春秋传歆称之谓门人曰吾已从君鱼受道矣建武五年大将军窦融请奋署议曹掾守姑臧长八年赐爵闗内侯时天下扰乱唯河西独安而姑臧称为富邑通货羌胡市日四合毎居县者不盈数月輙至丰积奋在职四年财産无所增事母孝谨虽为俭约奉养极求珍膳躬率妻子同甘菜茹时天下未定士多不脩节操而奋力行清洁为衆人所笑或以为身处脂膏不能自润徒益苦辛耳奋既立治贵仁平太守梁统深相敬待不以官属礼之常迎于大门陇蜀既平河西守令咸被徴召财货连毂弥亘川泽唯奋无资单车就路姑臧吏民及羌胡更相谓曰孔君清廉仁贤举县蒙恩如何今去不共报徳遂相赋敛牛马噐物千万以上追送数百里奋谢之而巳一无所受至京拜武都郡丞世祖下诏褒美拜为武都太守奋见有美德爱之如亲其无行者忿之若雠郡中称为清平上病去官守约乡闾卒于家　　论曰甚矣为天下之害莫大于士无特操而流俗之论胜也方时未定士不脩立孔奋立行清洁乃为衆人所笑以谓身处脂膏不能自润徒益苦辛使奋而惑于衆言岂不为之陷溺哉惟其立节厉志确然不为污俗所移此所以清廉之名近在吏民逺在羌胡皆能通之也奋非特以正介自守于时士未知所趋嚮则东汉名节之风亦嘉赖矣
张堪
张堪字君游南阳宛人也堪早孤让先父馀财数百万与兄子年十六受业长安志美行厉诸儒号曰圣童世祖即位来歙荐堪拜蜀郡太守时吴汉伐公孙述汉军馀七日粮隂具船欲遁去堪闻之驰往见汉説述必败不宜退师汉从之及成都既拔堪先入据其城检閲库藏收其珍寳悉条列上秋毫无私慰抚吏民蜀人大悦拜渔阳太守帝尝召见诸郡计吏问其风土及前后守令能否蜀郡讣掾樊显进曰渔阳太守张堪昔在蜀郡仁以惠下威能讨姦前公孙破时珍寳山积捲握之物足富十世而堪去职之日乘折辕车布被囊而已帝闻良久歎息拜显鱼复长方徴堪病卒　　论曰廉逊之行非所难为也人皆有羞恶之心行之以为廉逊惟贤者能勿丧其心耳堪自幼时已推先父之财与其兄之子扩而充之岂但脩之家而已哉其后居官著迹清白盖推此心而为之耳
羊续
羊续字兴祖太山平阳人也中平三年赵慈反杀南阳守拜续为南阳太守当入郡界乃羸服间行侍童子一人亲歴县邑採问风謡然后乃进其令长贪洁吏民良猾悉知其状郡内惊竦莫不震慑发兵击慈斩之贼既溃平乃颁宣政令候民病利百姓欢服时权豪之家多尚奢丽续深疾之常敝衣薄食车马羸败府丞献其生鱼续受而悬于庭丞后又进之续乃出前所悬者以杜其意续妻后与子秘俱往郡舍续闭门不纳其赀藏唯有布衾敝裯盐麦数斛而巳顾敇秘曰吾自奉若此何以资尔母乎使与母俱归灵帝欲以续为太尉时拜三公者皆输东园礼钱千万令中使督之名为左驺续乃坐使人于单席举緼袍以示之曰臣之所资惟斯而已左驺白之帝不悦以此故不登公位徴为太常未行而卒　　论曰进以正可以正邦也输东园礼钱得拜三公兹为正乎续举緼袍以示左驺曰臣之所资唯斯而已以是故不登公位续之大节可略见矣呜呼人之不度礼义而进退者顾其胷中本无所守徒以妻孥之奉隘其心故耳闻续之风宁不愧耶
贾琮
贾琮字孟坚东郡聊城人也举孝廉歴官为京兆令有政理迹旧交阯土多珍産明玑翠羽犀象玳瑁异香美木之属莫不自出前后刺史率多无清行上承权贵下积私赂财计盈给輙复求见迁代故吏民怨叛巾平元年交阯屯兵反执刺史及合浦太守自称柱天将军灵帝特敕三府精选能吏有司举琮为交阯刺史琮到部讯其反状咸言赋敛过重百姓莫不空单京师遥逺告寃无所民不聊生自活故聚为盗贼琮即移书吿示各使安其资业招抚荒散蠲复徭役诛斩渠帅为大害者简选良吏试守诸县岁间荡定百姓以安巷路为之歌曰贾父来晚使我先反今见清平吏不敢饭为冀州刺史旧典传车骖驾埀赤帷裳迎于州界及琮之部升车言曰刺史当逺视广聴纠察美恶何其反垂帷裳以自掩塞乎乃命御者褰之百城闻风自然竦震其诸藏过者望风解印绶去于是州界翕然灵帝崩何进表琮为度辽将军卒于官　　论曰好治而恶乱人之本心也逺方之民邈尔中都为吏者贪冒无畏诛求无艺剥肤椎髓民不堪命则怨叛作矣非斯民之喜乱也贾琮为交阯刺史诘其反状抚循人民简选良吏试守诸县而部中清明其为冀州刺史也褰帷广察而一道赃吏望风遁去呜呼得一清贤遂能弭叛乱摘姦伏其利顾不博哉
锺离意
锺离意字子阿会稽山隂人也少为郡督邮时部县亭长有受人酒礼者府下记案考之意封还记入言于太守曰春秋先内后外诗云刑于寡妻以御于家邦明政化之本由近及逺今宜先清府内且阔略逺县细微之愆太守甚贤之遂任以县事显宗即位徴为尚书时交阯太守张恢坐赃千金徴还伏法以资物簿入大司农诏颁赐羣臣意得珠玑以委地而不拜赐帝怪而问其故对曰臣闻孔子忍渴于盗泉之水曾参囘车于胜母之闾恶其名也此赃秽之寳诚不敢拜帝嗟叹曰清乎尚书之言乃更以库钱二十万赐意转为尚书僕射多所谏诤出为鲁相五年病卒于官　　论曰昔者莒僕窃寳玉来奔纳诸宣公季文子使司冦出之不待越日且举周公之誓命曰毁则为贼掩贼为赃窃贿为盗盗噐为姦主赃之名赖姦之用为大凶德夫赃秽之物虽簿入官府然得而寳之岂不为赖姦乎意之所以不拜赐也宜哉
第五伦
第五伦字伯鱼京兆长陵人也其先齐诸田诸田徙园陵者多故以次第为氏伦少介然有义行王莽末盗贼起宗族闾里争往依伦伦筑营壁厉衆以拒之建武二十七年举孝廉光武召见异之歴仕迁蜀郡太守蜀地肥饶人吏富实掾吏家赀多至千万皆鲜车怒马以财货自达伦悉简其丰赡者遣还之更选孤贫志行之人以处曹任于是争赇抑絶文职脩理所举吏多九卿二千石时以为知人肃宗初立擢自逺郡代牟融为司空在位以贞白称时人方之前朝贡禹然少藴藉不脩威仪亦以此见轻或问伦曰公有私乎对曰昔入有与吾千里马者吾虽不受毎三公有所选举心不能忘而亦终不用也连以老病上疏乞身元和三年赐册罢后数年卒年八十馀
袁彭
袁彭字伯楚汝南汝阳人也顺帝初为光禄勲行至清为吏麄袍粝食终于议郎尚书胡广等追表其有清洁之美比前朝贡禹第五伦未蒙显赠当时皆嗟歎之　　论曰第五伦其真清者乎或问其有私乃言昔有人与吾千里马虽却不受每三公有所选举心不能忘而亦终不用夫不用其人可谓无私矣而其心之不能忘伦犹以为私焉呜呼人之自欺者幸人之不知耳奚顾吾心哉袁彭既殁胡广追表其清比第五伦未蒙显赠观身后之议论可见其人矣
李恂
李恂字叔英安定临泾人也初辟司徒府后拜侍御史使幽州囘图冩山川屯田聚落百馀卷封奏上肃宗嘉之拜兖州刺史以清约率下常席羊皮服布被迁张掖太守有威重名时大将军窦宪将兵屯武威天下州郡逺近莫不脩礼遗怐奉公不阿为宪所奏免后复徴拜谒者使持节领西域副校尉西域殷富多珍寳诸国侍子及督使贾胡数遗恂奴婢宛马金银香罽之属一无所受后迁武威太守坐事免歩归乡里潜居山泽结草为庐独与诸生织席自给会西羌反畔恂到田舍为所执获羌素闻其名放遣之后徙居新安闗下拾橡实以自资年九十六卒　　论曰士俗之弊莫大乎公道不明而用情废黜也恂以清约为时所称至其奉公不阿礼遗弗讲而为窦宪所奏免恂不失为贤而窦宪真小人哉
杨震
杨震字伯起弘农华隂人也震少好学年五十乃始仕州郡歴位荆州刺史东莱太守尝之郡道经昌邑故所举荆州茂才王密为昌邑令谒见至夜怀金十斤以遗震震曰故人知君君不知故人何也密曰莫夜无知者震曰天知神知子知我知何谓无知密愧而出转涿郡太守性公廉不受私谒子孙常蔬食歩行故旧长者或欲令为开产业震不肯曰使后世称为清白吏子孙以此遗之不亦厚乎后为太尉数上书斥言嬖倖权宠切齿衆共谮之饮酖而卒年七十馀
杨秉
杨秉字叔节震之中子也少传父业兼明京氏易博通书传常隠居教授年四十馀乃应司空辟拜侍御史频出为豫荆徐兖四州刺史迁任城相自为刺史二千石计日受俸馀禄不入私门故东齎钱百万遗之闭门不受以廉洁称秉性不饮酒又早丧夫人遂不复娶所在以淳白称尝从容言曰我有三不惑酒财色也歴位至太尉薨年七十四　　论曰殖货之人要为子孙计矣然传之一再世安能保其不散乎杨震独能以清白遗子孙至秉歴仕清白不少替其家声然则震之所以示其后秉之所以承其先可谓各尽其道矣此诗所谓惟其有之是以似之者欤
吴祐
吴祐字季英陈畱长垣人也父恢为南海太守祐年十二随从到官恢欲杀青简以冩经书祐谏曰今大人踰越五岭逺在海濵其俗诚陋然旧多珍恠上为国家所疑下为权戚所望此书若成则载之兼两昔马援以薏苡兴谤王阳以囊衣徼名嫌疑之间诚先贤所慎也恢乃止抚其首曰吴氏世不乏季子矣及年二十丧父居无担石而不受赡遗常牧豕于垣泽中行吟经书遇父故人谓曰卿二千石子而自业贱事纵子无耻奈先君何祐辞谢而巳守志如初后举孝廉歴官为酒泉太守祐政惟仁简吏人怀而不欺啬夫孙性私赋民钱市衣以进其父父得而怒曰有君如是何忍欺之促归伏罪性慙惧诣阁持衣自首祐屏左右问其故性具言祐曰掾以亲故受污秽之名所谓观过斯知仁矣使归谢其父还以衣遗之后出为河间相因事免归家不复仕躬灌园蔬以经书教授年九十八卒　　论曰杀青冩书无害于廉而祐谏其父且谓马援有薏苡之嫌王阳有衣囊之讥贤矣哉虽然祐岂止有所嫌畏而然耶观啬夫孙性私赋民钱为父市衣至不忍欺促令请罪是其清德有以感服其心者矣
张奂
张奂字然明敦煌酒泉人也举贤良对筞第一擢拜议郎永寿元年迁安定属国都尉初到职而南匈奴冦美稷奂闻即勒兵而出连战破之郡界以宁羌豪帅感奂恩德上马二十疋先零酋长又遗金鐻八枚并受之而召主簿于诸羌前以酒酹地曰使马如羊不以入廏使金如粟不以入怀悉以金马还之羌性贪而贵吏清前有八都尉率行财货为所患苦及奂正身洁己威化大行后为护匈奴中郎将以九卿秩督幽并凉三州三州清定论功当封奂不事宦官故赏遂不行唯赐钱二十万除家一人为郎并辞不受而愿徙属弘农华隂旧制邉人不得内移唯奂因功特聴故始为弘农人焉稍迁少府拜大司农以功封侯后陷于党锢归田里闭门不出奂少立志节尝与士人言曰大丈夫处世当为国家立功邉境及为将帅果有勲名董卓慕之使其兄遗缣百疋奂恶卓为人絶而不受光和四年卒年七十八　　论曰羌人之性冣贪悍奂还东羌所遗金马亦能激之以义威化盛行暨清定幽并凉三州论功当封以不事宦官赏遂不行唯赐钱二十万除家一人为郎乃辞不受呜呼介之推不言禄禄亦弗及孟子之不遇鲁侯乃谓嬖人臧仓焉能使予不遇然则奂之髙节真可以作配古人也欤
○三国
尝观汉室不纲三国鼎峙互相吞噬日寻干戈方是时也谋夫勇士争出智力各为其主用命然以清规廉操见称于时者无国无之岂不以东汉曩时尚名节之士流风遗俗未至泯灭或出于名臣之子孙盖其理义之在人心者犹存故耶且炎汉中兴绍恢前绪惟勤惟约克慎厥始崇经术登儒雅开广学校脩明礼乐武功既成文德亦洽孝章孝明述而继之临雍拜老横经问道自公卿大夫以至郡县之吏咸选用经明行脩之人虎贲卫士皆习孝经匈奴子弟亦游太学故教化明于上习俗成于下其清洁髙介之士与夫贪鄙污秽之人公议有所识别衆庶知所嚮背时有一正人则世以为望人有一正言则民以为师指南时俗罔敢轻违故自孝和以后嬖倖专权贵戚用事赏罚无章贿赂公行亦既乱矣然犹绵绵未至于颠覆者时则有公卿大夫如袁安杨震李固杜乔陈蕃李膺之徒激扬公议于上又复有布衣之士如范滂许劭郭泰苻融之流扶持公议于下维持巩固大有力焉逮及灵帝之际信倚姦慝诛夷忠良曩日之人材寖除而天下之民望随失矣于是何进召戎董卓乗衅袁绍之徒从而造难乗舆播荡魏始以讨贼为辞挟天子以令诸侯吴蜀继之或慿勲封之旧或依葛藟之亲倚正傍顺三国由是分据呜呼秉节励志之士固未尝肯轻为人用也然而三国之君得而用之者以其开基立国初不失天下之名义故也作魏吴蜀廉吏传
△魏
毛玠
毛玠字孝先陈畱平丘人也少为县吏以清公称玠尝为东曹掾与崔琰典选举其所举用皆清正之士虽于时有盛名而行不由本者终莫得进务以俭率人由是天下之士莫不以廉节自励虽贵宠之臣舆服不敢过度太祖歎曰用人如此使天下之人自治复何为哉初太祖平桺城颁所获噐物特以素屏风素冯几赐玠曰君有古人之风故赐君古人之服玠居显位常布衣疏食抚育孤兄子甚笃赏赐以振施贫族家无所馀后卒于家　　论曰有功于国不若有功于民有功于民不若有功于教化毛玠典选举所用皆清正之士取之以行不以名躬率廉俭化及贵宠太祖歎之曰用人如此使天下人自治斯可谓有功于教化者欤国頼以治民从而怀之矣及颁赐桺城所获噐物特以素屏木几与玠且曰表古人之风呜呼玠所得岂不厚哉
华歆
华歆字子鱼平原髙唐人也孙策略地江东歆知筞善用兵乃幅巾奉迎筞以其长者礼为上賔后策死太祖在官渡表天子徴歆孙权欲不遣歆谓权曰将军奉王命始交好曹公分义未固使僕得为将军效心岂不有益乎今空畱僕是养无用之物非将军之良计也权説乃遣歆賔客故人送之者千馀人赠遗数百金歆皆无所拒密各题识临去悉聚诸物谓诸賔客曰本无拒诸君之心而所受遂多念单车逺行将以怀璧为罪愿賔客为之计衆乃各畱所赠而服其徳文帝即王位拜相国封侯及践阼改为司徒歆素清贫禄赐以振施亲戚故人家无儋石之储公卿尝并赐没人生口唯歆出而嫁之帝歎息黄初中诏公卿举独行君子歆举管宁太和五年薨諡曰敬侯　　论曰歆辞孙权就曹公岂有不义哉賔客故人赆遗受其意而却其金视战国之士朝纵暮横以片舌盗人之国而取富贵者固有间矣观其所举管宁所友邴原并一时清脩髙蹈之士歆居二子之间世谓三友成龙岂碌碌者哉
和洽
和洽字阳士汝南西平人也举孝廉太祖定荆州辟为丞相掾属时毛玠崔琰并以忠清干事其选用先尚俭节洽言曰天下大噐在位与人不可以一节俭也俭素过中自以处身则可以此节格物所失或多今朝廷之议吏有著新衣乗好车者谓之不清长吏过营形容不饰衣裘敝壊者谓之亷洁至今士大夫故污辱其衣藏其舆服朝府大吏或自挈壶飱以入官寺夫立教规俗贵处中庸为可继也今崇一概难堪之行以检殊涂勉而为之必有疲瘁古之大教务在通人情而已凡诡激之行则容隠伪矣魏国既建为侍中歴官封侯清贫守约至卖田宅以自给薨諡曰简侯　　论曰毛玠崔琰典选举以俭率人天下士至以廉节自励士风如此何可疵也洽欲裁归中庸以矫其诡激之行务跻世醇实无使隠伪亦救时之论与
△吴
陆胤
陆胤字敬宗凯弟也呉郡人赤乌十一年交阯九真夷贼攻没城邑交部骚动以胤为交州刺史安南校尉胤入南界喻以恩信务崇招纳渠帅支党三千馀家皆出降引军而南重宣至诚遗以财帛后华覈表荐胤曰御命在州十有馀年賔带殊俗寳玩所生而内无粉黛附珠之妾家无文甲犀象之珍方之今臣实难多得宜在辇毂股肱王室后以疾卒
是仪
是仪字子羽北海营陵人也本姓氏初为县吏后仕郡郡相孔融嘲仪言氏字民无上可改为是乃遂改焉孙权旋摄大业优文徴仪至则亲任专典机密事上勤与人恭不治産业不受施惠为屋舍纔足自容邻家有起大宅者权出望见问起大宅者谁左右对曰似是仪家也权曰仪俭必非也问果他家其见知信如此服不精细食不重膳拯赡贫困家无储蓄权闻之幸仪舍求视疏饭亲尝之对之歎息即增俸赐益田宅仪累辞让以恩为戚时时有所进达未尝言人之短权尝歎曰使人尽如是仪当安用科法为及寝疾遗令素棺歛以时服务从省约年八十一卒　　论曰陆胤身清事济著称南土史官谓为良牧信矣仪平生所为洁然如此既寝疾犹戒敕身后不使华侈夫死生亦大矣而不以易其节贤哉
△蜀
诸葛亮
诸葛亮字孔明琅邪阳都人也汉司隷校尉诸葛丰后先主枉驾顾之三往乃见曰孤之有孔明犹鱼之有水也暨先主即帝位策亮为丞相亮自表后主曰成都有桑八百株薄田十五顷子弟衣食自有馀饶至于臣在外任无别调度随身衣食悉仰于官不别治生以长尺寸若臣死之日不使内有馀帛外有赢财以负陛下及卒如其所言年五十四
邓芝
邓芝字伯苖义阳新野人汉司徒禹之后也汉末入蜀先主定益州擢为郫令迁广汉太守所在清严有治绩入为尚书事后主累迁至车骑将军芝为大将军二十馀年赏罚明断善恤卒伍身之衣食资仰于官不苟素俭然终不治私産妻子不免饥寒死之日家无馀财　　论曰仕而不受禄非古之道也亮芝身之衣食皆资仰于官知所受矣至私産则二人者咸不营办志不在焉故也昭烈之得亮能有蕞尔之蜀俾魏不敢窥吴终结和以成鼎峙之业者四十三年惜乎人不胜天大勲中废使亮无定军之归获遂其佐主之志则张子房赤松游亮定当髙蹈其前迹矣
○两晋
窃观西晋之开基非有汉髙帝之规模以怀服天下也东晋之再造非有汉光武之法度以维持后世也而两晋共一百五十六年亦能保其宗庙不遽颠覆何也盖清洁特立之士时见用也武帝所用则有若山涛既为右僕射正慎俭约家无嫔媵供养不给元帝所用则有若王导进位司空简素寡欲仓无储榖衣不重帛举二子则两朝亦不乏人矣作晋廉吏传
卢钦
卢钦字子若范阳涿人也世以儒业显钦清澹有逺识笃志经史举孝廉不行初仕魏武帝受禅以为都督沔北诸军事平南将军在镇寛猛得中疆场无虞入为尚书僕射加侍中奉车都尉领吏部以清贫赐绢百匹钦举必以才称为廉平咸宁四年卒諡曰元文以钦忠清髙洁不营産业身没之后家无所庇特赐钱五十万为立第舍下诏曰故司空王基卫将军卢钦领典军扬嚣并素清贫身没之后居无私积顷者饥馑闻其家大匮其各赐穀三百斛钦歴宰州郡不尚功名唯以平理为务禄俸散之亲故不营赀産动循礼典钦五世孙恒字敬则博学尚武帝女荥阳长公主拜驸马都尉歴事愍帝成帝官至左光禄大夫开府性清恪俭素虽居显列常布衣蔬食年老弥笃死之日家无馀财唯有书数百卷时人以此贵之　　论曰自钦至恒凡五世钦事武帝恒歴事成帝上下埀八十年矣始晋开基既见中兴而卢氏之清风凛然不改美矣
阮脩
阮脩字宣子善清言好易老性简任不脩人事絶不喜见俗人遇便舍去意有所思率尔牵裳不避晨夕至或无言但欣然相对尝歩行以百钱挂杖头至酒店便独酣畅虽当世富贵而不肯顾家无儋石之储晏如也脩居贫年四十馀未有室王敦等敛钱为婚皆名士也时慕之者求入钱而不得王敦时为鸿胪卿谓脩曰卿常无食鸿胪丞羌有禄能作否脩曰亦复可尔耳遂为之　　论曰人之常言曰廉耻盖人知所耻则廉矣观阮脩以杖头百钱独酣酒家为鸿胪丞以就禄其真率不矫饰如此至其不喜见俗人不肯顾当世富贵岂其胸中自有髙致耶故其家无儋石而处之晏然定非汲汲苟求者矣
贺循
贺循字彦先会稽山隂人也循少婴家难流放海隅吴平乃还本郡操尚髙厉童齓不羣刺史嵇举喜秀才除羡阳令以寛惠为本不求课最后为武康令政教大行邻城宗之然无援于朝久不进序著作郎陆机上疏荐之召补太子舍人后除南中郎长史不就会逆贼李辰起兵江夏征镇不能讨皆望尘奔走循移檄于贼为陈逆顺衆遂遁走一郡悉平循遂还郡杜门不出论赏报功一无与焉元帝为安东将军复上循为吴国内史及帝迁镇东大将军以军司顾荣卒引循代之称疾不起后帝承制复以为军谘祭酒循称疾敦逼不得已乃举疾至帝亲幸其舟咨以政道循病不堪拜谒乃就加朝服赐第一区牀帐衣褥等物循辞让一无所受廷尉张闓住小市将夺左右近宅以广其居乃私作都门早闭晏开人患之讼于州不纳会循出至破冈连名诣循质之循曰见张廷尉当为言及之闓闻而遽毁其门诣循致谢其为世所敬服如此愍帝即位徴为宗正元帝在镇又表为侍中道险不行以讨华轶功封都乡侯循自以卧疾私门固让不受建武初歴位为中书令加散骑常侍以老疾固辞时朝廷疑滞皆谘之于循循辄依经礼而对为当世儒宗其后帝以循清贫下令曰循氷清玉洁行为俗表位处上卿而居身服物盖周形而巳屋室纔庇风雨孤近造其庐以为慨然其赐六尺牀席荐褥并钱二十万以表至徳畅孤意焉循又让不许不得已畱之初不服用疾渐笃表乞骸上还印绶改授左光禄大夫开府仪同三司太兴二年卒諡曰穆　　论曰循之始仕也不求课冣而在朝亦久无与为援者其廉于进如此观其檄平逆贼李辰而杜门不与赏功廷尉张闓侵夺市人而望风歛手然则如循者其介之推之人欤尹翁归之人欤
庾冰
庾冰字季坚兄亮以名德流训冰以雅素埀风诸弟相率莫不好礼为世论所重亮常以为庾氏之寳司徒辟不就徵秘书郎预讨华轶功封都乡侯王导请为司徒右长史歴仕扬州刺史都督三州军事征虏将军假节是时王导新丧衆望归冰既当重任经纶时务不捨夙夜賔礼朝贤升擢后进由是朝野注心咸曰贤相康帝即位进车骑将军冰惧权盛乃求外出献皇后临朝徴冰辅政辞以疾笃寻果卒册赠侍中司徒諡曰思成冰天性清慎常以俭约自居中子袭尝贷官绢十疋冰怒捶之市绢还官及卒无绢为衾又室无妾媵家无私积世以此称之　　论曰昔者虞丘子举孙叔敖而叔敖之节果不减于虞丘盖其底藴已深相知也王导辅晋有中兴之功位极人臣而仓无储粟衣不重帛冰始为导所知及导丧衆望遂归冰冰之决大谊立大功居大位咸不亚于导而廉贫如此可谓不负其所知者欤
陆纳
陆纳字祖言少有清操贞厉絶俗初辟镇东大将军武陵王掾州举秀才后为吴兴太守至郡不受俸禄顷之徴拜左民尚书领州大中正将应召外白宜装几船纳曰私奴装粮食来无所复须也临发止有被幞而巳其馀并封以还官迁太常徙吏部尚书加奉车都尉卫将军谢安尝诣纳而纳殊无供办其兄子俶不敢问之乃密为之具安既至纳所设唯茶果而巳俶遂陈盛馔珍羞毕具客罢纳大怒曰汝不能光益父叔乃复秽我素业耶于是杖之四十其举措多此类寻迁尚书僕射拜尚书令恪勤贞固终始不渝寻除左光禄大夫开府仪同三司未拜而卒即以为赠　　论曰昔正考父佐戴武宣公三命滋益恭其鼎铭曰饘于是粥于是以餬余口呜呼后之人至盛供帐备珍羞以待賔客客有贤者岂以此为勤腆耶陆纳怒其兄子且曰秽我素业夫其家法如此而俶违之可名不肖子矣其后南梁何逺为武康令公清不阿太守王彬巡县囘进斗酒隻鵞而别彬顾谓之曰卿礼有过陆纳将不为古人所笑乎盖为近代清流钦重如此
孔愉
孔愉字敬康会稽山阴人也愉年十二而孤养祖母以孝闻吴平愉迁于洛惠帝末归乡里行至江淮间遇石冰为乱逼愉为参军不从东迁会稽入新安山中改姓孙氏以稼穑读书为务信著乡里后忽捨去皆谓为神人而为之立祠永嘉中元帝欲以为参军寻不获建兴初始出应召为丞相掾歴位为尚书僕射后出为镇军将军会稽内史在郡三年乃营山阴湖南侯山下数亩地为宅草屋数间便弃官居之送资数百万悉无所取病笃遗令歛以时服乡邑义賵一不得受咸康八年卒赠车骑将军开府仪同三司諡曰贞
谢尚
谢尚字仁祖豫章太守鲲之子也幼有至性七岁丧兄哀恸亲戚异之八岁神悟夙成鲲携之送客或曰此儿一坐之顔囘也尚应声答曰坐无尼父焉别顔回人皆歎异及长开率颖秀辨悟絶伦王戎辟为掾累官歴阳太守转督江夏义阳随三郡军事尚为政清简始到官郡府以布十疋为尚造乌布帐尚坏之以为军士襦袴后再镇歴阳卒诏赠散骑常侍卫将军开府仪同三司諡曰简　　论曰易大夫之箦君子谓其死不废礼孔愉病笃遗令乡邑义賵一不得受兹见其死不伤廉也尚居歴阳一布帐且不以自奉而况其他哉
王恂
王恂字良夫文明皇后之弟也恂文义通博在朝忠正累迁河南尹建立二学崇明五经鬲令袁毅尝馈以骏马恂不受及毅败受货者皆被废黜焉咸宁四年卒赠车骑将军　　论曰夫与国有肺腑之亲鲜不以骄恣取败如王敦之穷奢极侈宠厚恩踰弗知保守卒不免自贻夷戮恂以外戚立朝袁毅以骏马为馈初必投其所好恂能却之洁然不为之玷于时宫掖之内岂不有光乎
胡威
胡威字伯武一名貔淮南夀春人也父质以忠清著称少与乡人蒋济朱绩俱知名于江淮间仕魏至征东将军荆州刺史威早厉志尚质之为荆州也威自京都定省家贫无车马僮僕自驱驴单行每至客舎躬放驴取樵炊爨食毕复随侣进道既至见父停廏中十馀日吿归父赐绢一疋为装威曰大人清髙不审于何得此绢曰是吾俸禄之馀以为汝粮耳威受之辞归质帐下都督先威未发请假还家隂资装于百馀里要威为伴每事佐助行数百里威疑乃诱问之既知乃取所赐绢与都督谢而遣之后因他信以白质质杖都督一百除吏名其父子清慎如此于是名誉著闻拜侍御史歴南乡侯安丰太守迁徐州刺史勤于政术风化大行后入朝武帝语及平生因歎其父清谓威曰卿孰与父清对曰臣不如也帝曰卿父以何为胜耶对曰臣父清恐人知臣清恐人不知是臣不及逺也帝以威言直而婉谦而顺累迁监青州诸军事青州刺史以功封平春侯太康元年卒于位諡曰烈　　论曰威自早年得俸绢于其父犹诘所从来不敢苟得如此其处辞受于他人可知矣其言曰臣父清恐人知臣清恐人不知夫知不知亦未可较优劣由言以考威之心岂脩亷隅以徼名当世者哉
杜轸
杜轸蜀郡成都人也轸师谯周博渉经书察孝廉除建宁令导以德政风化大行夷夏悦服秩满将归羣蛮追送赂遗甚多轸一无所受去如初至累迁尚书郎轸博闻广渉奏议駮论多见施用时涪人李骧亦为尚书郎与轸齐名毎有论议朝廷莫能踰之号蜀有二郎轸后拜犍为太守甚有声誉当迁会病卒　　论曰轸岂矫却遗赂著廉称而已其为尚书郎奏议駮论多见施用此在晋世清谈之日有补治理与李骧同号曰蜀有二郎可见当时朝廷之望矣
窦允
窦允字雅始平人也出自寒门清尚自脩少仕县稍迁郡主簿察孝廉除浩亹长勤于为政劝课田蚕平均调役百姓頼之迁谒者泰始中诏曰当官者能洁身脩己然后在公之节乃全身善有章虽贱必赏此兴化立教之务也谒者窦允前为浩亹长以脩勤清白见称河右是辈当擢用使立行者有所劝主者详复参访有以旌表之拜临水令克己厉俗改脩政事士庶悦服咸歌咏之迁钜鹿太守甚有政绩卒于官　　论曰先王用人初无流品之异其有贤行则不以人而废其行西汉田延年用尹翁归于小吏终以廉洁为当世名卿知此道也窦允出寒门少仕县及为谒者乃以清白蒙诏旌赏夫口道先王语行如市人者视允辈宁无少愧哉
邓攸
邓攸字伯道平阳襄陵人也攸清和平简贞白寡欲愍帝徴为尚书左丞不就攸与刁协周顗素厚遂至江东元帝以攸为太子中庶子时吴郡阙守人多欲之帝以授攸攸载米之郡俸禄无所受唯饮吴水而巳攸在郡刑政清明百姓欢悦为中兴良守后称疾去职郡常有送迎钱数百万攸去郡不受一钱百姓数千人畱牵攸船不得进攸乃小停夜中发去吴人歌之曰纷如打五鼓鸡鸣天欲曙邓侯挽不畱谢令推不去百姓诣台乞畱一岁不聴拜侍中岁馀转吏部尚书蔬食敝衣周急振乏性谦和善与人交无贵贱待之若一而颇敬媚权贵攸毎进退无喜愠之色久之迁尚书左僕射卒赠光禄大夫　　论曰仕而不受禄古之道乎攸在吴郡虽俸禄不受唯知饮吴水而巳行过乎清无害大节也时郡饥攸发仓赈民辄不俟报其施设不自避如此盖有志于守道者然犹不免钦媚权贵度攸之心亦孔子所以处南子阳货之类耶
吴隠之
吴隠之字处黙濮阳鄄城人也隠之美姿容善谈论博渉文史以儒雅标名弱冠而介立有清操虽日晏歠菽不飨非其粟儋石无储不取非其道年十馀丁父忧毎号泣行人为之流涕事母孝谨及其执丧哀毁过礼家人无人鸣鼔毎至哭临之时恒有双鹤惊叫及祥练之夕复有羣雁俱集时人咸以为孝感所致韩康伯与之邻居后为吏部尚书隠之遂阶清级拜奉朝请尚书郎累迁晋陵太守在郡清俭妻自负薪后入居清显禄赐皆颁亲族冬月无被尝澣衣乃披絮勤苦同于贫庶广州包带山海珍异所出一箧之寳可资数世然多瘴疫人情惮焉唯贫窭不能自立者求补长史故前后刺史皆多黩货朝廷欲革岭南之弊隆安中以隠之为龙骧将军广州刺史假节领平越中郎将未至州二十里地名石门有水曰贪泉饮者怀无厌之欲隠之既至语其亲人曰不见可欲使心不乱越岭丧清吾知之矣乃至泉所酌而饮之因赋诗曰古人云此水一饮懐千金试使夷齐饮终当不易心及在州清操愈厉常食不过菜及乾鱼而已帷帐噐服皆付外库时人颇谓其矫然亦始终不易帐下人进鱼毎剔去骨存肉隠之觉其用意罚而黜焉元兴初诏曰夫家行笃于闺门清节厉乎风霜实立人之所难而君子之美致也广州刺史吴隠之孝友过人禄均九族菲己洁素俭愈鱼食夫处可欲之地而能不改其操飨惟错之富而家人不易其服革奢务啬南域改观朕有嘉焉可进号前将军赐钱五十万榖千斛及卢循冦岭南隠之率厉将士固守弥时长子旷之战没城遂陷为循所得后刘裕与循书令遣隠之还久方得反归舟之日装无馀资及至数亩小宅篱垣仄陋内外茅屋六间不容妻子刘裕赐车牛更为起宅固辞寻拜度支尚书太常以竹蓬为屏风坐无氊席后迁中领军清俭不革每月初得禄裁畱身粮其馀悉分赈亲族家人绩纺以供朝夕时有困絶或并日而食身常布衣不完妻子不霑寸禄义熙八年请老优诏许之授光禄大夫赐钱十万米三百斛九年卒进赠左光禄加散骑常侍隠之清操不渝屡被褒饰故事及于身没常蒙优锡显赠廉士以为荣初隠之为奉朝请谢石请为右将军主簿隠之将嫁女石知其贫素遣女必当率薄乃令移厨帐助其经营使者至方见婢牵犬卖之此外萧然无办后至自畨禺其妻刘氏齎沉香一斤隠之见之遂投于湖亭之水子延之复厉清操为鄱阳太守延之弟及子为郡县者常以廉慎为门法虽才学不逮隠之而孝悌洁敬犹为不替　　论曰隠之之门以廉慎洁谨为法传子及孙其风不替美哉原其所以然盖常散禄廪甘贫乏恶衣恶食不以为耻而以其子若孙安之久矣夫乗富贵之资盗民之财谓为子孙逺图者其愚矣哉
廉吏传卷上

[book_title]廉吏传卷下
（宋）费枢 撰
○南史
尝谓清修髙洁之士何世无之然求用于时委身为吏亦必其国有道不为巳辱则彼将辈出而为用矣晋自渡江国势日削祸乱相仍以召权臣之簒于时宋髙祖奋臂草野诛鉏姦凶再兴晋室埀二十年然后因天命受晋襌观其治兵誓衆经营四方东征而慕容超横溃南伐而卢循殄灭西获谯纵北縳姚泓遂使威棱震讋华夏蜚声继以文帝惠爱勤约几臻承平以成一代之治故南国四朝为宋齐梁陈而吏以廉称者惟宋冣盛其馀则国体世俗鲜有足道呜呼观人材之衆寡亦可略见矣作南史廉吏传
王琨
王琨华从父弟也琨少谨笃歴位宣城义熙太守皆以廉约称华终又託之宋文帝故琨屡居清显后出为广州刺史加都督南土沃实在任者常致巨富世云广州刺史但经城门一过便得三千万琨无所取纳表献禄俸之半镇旧有鼔吹又啓输还孝武知其清问还资多少琨曰臣买宅百三十万馀物称之帝悦其对卒年四十八
王惠
王惠字令明诞从祖弟也宋国初建当置郎中令武帝难其人既而曰吾得其人矣乃以惠居之少帝以蔡廓为吏部尚书不肯拜乃以惠代焉恵被召即拜未尝接客人有与书求官得辄聚閤上及去职印封如初时以廓不拜皆是也兄鉴颇好聚敛惠意不同谓曰何用田为鉴怒曰无田何由得食惠又曰何用食为其标寄如此　　论曰尝闻清洁之吏必有所守苟有所守则不挠于权昔曹魏时毛玠以清正典选举文帝属所亲眷玠确不纳果不挠其所守也史官书王琨为吏部郎贵要多所属请琨自公卿下至士大夫例为用两门生江夏王义恭更有所属琨执不许惠为吏部尚书人有与书求官者得即聚閤上及去职印封如初二王其毛玠之流欤使百官执事人人如琨惠之洁则天下何患其不理此君上所宜畱意也
孔顗
孔顗字思逺少骨鲠有风力以是非为己任口吃好读书早知名性真素不喜寳玩服用时吴郡顾恺之亦尚俭素衣裘器服皆择其陋者宋世清约称此二人觊弟道存从弟徽颇营産业二弟请假东迁顗出渚迎之辎重十馀船皆是锦绢纸席之属觊见之伪喜曰我比乏得此甚要因命置岸侧既而正色曰汝辈忝预士流何至还东作贾客耶命烧尽乃去先是庾徽之为御史中丞性豪丽服玩甚华觊代之衣冠器用莫不麤率兰台令史并三吴富人咸有轻之之意顗蓬首缓带风貌清严皆重迹屏气莫敢欺犯后为司徒左长史道存代觊为后军长史江夏内史时东土大旱都邑米贵一斗将百钱道存虑顗甚乏遣吏载五百斛米饷之顗呼吏谓之曰我在彼三载去官之日不办有路粮即至彼未几那能便得此米耶可载米还彼吏曰自古以来无载米上水者都下米贵乞就货之不聴吏乃载还　　论曰王惠清脩而鉴好聚敛刘览髙尚而孝绰赃墨南朝士论且深惜之金昆玉友并秀一门诚不可多得也宋世清约孔顗有称而道存徽营利谋食为顗之耻至焚其辎重却其饷米夫有兄如此而不少薫其清徳彼何人哉彼何人哉
褚彦回
褚彦回幼有清誉父湛之卒彦回悉推财与弟澄唯取书数千卷湛之有两厨寳物在彦回所生郭氏门嫡母吴县主求之郭欲不与彦回曰但令彦回在何患犹不许彦回流涕固请乃从之宋明帝即位累迁吏部尚书有人求官密袖一饼金示之曰人无知者彦回曰卿自应得官无假此物若必见与不得不相啓其人惧而去彦回叙其事而不言其名时人莫知之也齐髙帝受命加彦回尚书令时淮北属江南无鳆鱼间有得之者一枚直数千钱人有饷彦回鳆鱼三十枚彦回时虽贵而贫薄过甚门生有献计卖之可得十万钱彦回曰我谓此食物非曰财货且不知堪卖钱耶聊尔受之虽复俭乏宁可卖饷取钱也悉与亲游噉之朝廷机事彦回多与议谋毎见从纳礼遇甚重薨年四十八家无馀财负责数十万諡曰文简　　论曰彦回悉推财于弟而独取书数千卷其趣尚固自高逺矣袖金求官卖饷取钱彼何人者乃敢以是相凂耶
裴昭明
裴昭明少传儒史之业宋元徽中为长沙郡丞罢任刺史王藴之谓曰卿清贫必无还资湘中人士有须一礼之命者我不爱也昭明曰下官忝为郡佐不能光益上府岂以鸿都之事仰累清风齐永明三年为始安内史及还甚贫罄武帝曰裴昭明当罢郡还遂无宅我不读书不知古人中谁可比之昭明歴郡皆清勤常谓人曰人生何事须聚蓄一身之外亦复何须子孙若不才我聚彼散若能自立则不如一经故终身不事産业中兴二年卒　　论曰韦贤有言遗子黄金满籝不如教子一经昭明其达此者欤夫志趣鄙陋之人闻此言也未必不嗑然而笑之且彼之与此莫非所以遗后人惟君子能择其久逺之业而用之尔
顾宪之
顾宪之字士思性尤清直宋元徽中为建康令时号神明至于权要请託长吏贪残据法直绳无所阿纵性又清俭强力为政故都下饮酒者醇旨辄号为顾建康谓其清且美焉后仕齐歴位给事黄门郎兼尚书吏部郎中宋时其祖恺之尝为吏部于庭列植嘉树谓人曰吾为宪之植耳至是宪之果为此职宪之虽累经宰郡资无儋石及归环堵不免饥寒卒于家论曰宋世清约唯推顾恺之孔顗二人时恺之于吏部植嘉木期宪之异日为此职后果如其言夫为善于人责报于天诚如此其验乎斯足为清吏之劝焉
阮长之
阮长之字景茂閒居笃学未尝有惰容初为诸府参军母老求补襄垣令督邮无礼鞭之去职后拜武昌太守时郡田禄以芒种为断此前去官者则一年秩禄皆入后人始以元嘉末改此科计月分禄长之去武昌郡代人未至以芒种前一日解印绶初发都亲故或以器物赠别得便缄录后归悉以还之为中书郎直省夜往邻省误著屐出阁依故事自列门下以闇夜人不知不受列长之固遣送曰一生不侮暗室前后所莅官皆有风政为后人所思宋世言政者咸称之文帝深惜之曰景茂方堪大用岂直以清苦见惜　　论曰古者制圭田以养廉其名为圭者取其洁也后之仕者如贱商趋市惟恐缓期不得乘其锥刀之利至为科法以限之长之先期解印绶使禄秩属后人岂非廉者然后能推逊耶
甄彬
甄彬有行业乡党称善尝以一束苎就州长沙寺库质钱后赎苎还于苎束中得五两金以手巾裹之彬得送还寺库道人惊云近有人以此金质钱时有事不得举而失檀越乃能见还辄以金半仰酬往复十馀彬坚不受因谓曰五月披羊裘而负薪岂拾遗金者耶卒还金梁武帝布衣时闻之及践阼以西昌侯藻为益州刺史乃以彬为府録事参军带郫县令将行同列五人帝诫以廉慎至彬独曰卿昔有还金之美故不复以此言相属由此名徳益彰及在蜀藻礼之甚厚云　　论曰昔者郑子真耕于岩谷之下名震于京师人之为善焉有隠而不形者乎甄彬还金于乡寺而取知于冕旒荣哉
虞愿
虞愿字士恭会稽馀姚人也祖赉给事中监利侯赉中庭橘熟子孙竞取之愿年数岁独不取家人皆异之宋元嘉中出为晋安太守在郡不事生业前政与百姓交闗质录其儿妇愿遣人追夺还之郡旧出蚺蛇胆可为药有遗愿蛇者愿不忍杀放踰数十里外而复归者至再时以为仁心所致海边有越王石常隠云雾世传清廉太守乃得见愿往就观清澈无所隠蔽后琅邪王秀之为郡与朝士书曰此郡承虞公之后善政犹存遗风易遵差得无事禇彦回尝诣愿愿不在见其眠牀上积尘埃有书数帙彦回歎曰虞君之清至于此令人扫地拂牀而去　　论曰褚彦回一时清流而歎服虞君之清如此愿之为人可知矣
范述曽
范述曽字頴彦吴郡钱塘人也齐明帝用为永嘉太守政清平不尚威猛甿俗使之所部横阳县山谷嶮峻为逋逃所聚前后二千石讨捕莫能息述曽下车开恩示信凡诸凶党襁负而出编户属籍者二百馀家自是商旅流通居人安业励志清白不受馈遗明帝下诏褒美召为游击将军郡送故旧钱二十馀万一无所受唯得白桐木火笼朴十馀枚而巳述曽平生所得俸禄皆以分施及老遂壁立无资以天监八年卒后有吴兴丘师施亦以廉洁称罢临安县还唯有二十笼簿书并是仓库劵帖当时以比述曽
孙谦
孙谦字长逊东筦莒人也客居歴阳躬耕以养弟妹乡里称其敦睦仕宋为句容令清慎强记县人号为神明宋明帝以为巴东建平二郡太守郡居三峡常以威力镇之谦将述职敕募千人自随谦曰蛮夷不賔盖待之失节尔何烦兵役以为国费固辞不受至郡布恩惠之化蛮彞怀之竞饷金寳谦慰谕而遣一无所纳及掠得生口皆放还家奉秩出吏人者悉原除之郡境翕然威恩大著齐初为钱塘令御烦以简狱无繫囚及去官百姓以谦在职不受饷遗追载缣帛以送之谦辞不受每去官輙无私宅借空车廏寓止焉谦自少及老歴二县五郡所在廉洁居身俭素牀施籧除屏风冬则布被莞席夏日无帱帐而夜卧未尝有蚊蚋人多异焉卒年九十二
何逺
何逺字义方东海剡人也梁武帝践阼为武昌太守逺性本倜傥尚轻侠至是乃折节为吏杜絶交逰馈遗秋毫无所受武昌俗皆汲江水当盛夏每患水温每以钱买人井水不取钱者则汲水还之其他事率多如此迹虽似伪而能委曲用意车服尤弊素器物无铜漆江左水族甚贱逺每食不过乾鱼数片而已然性刚严吏人多以细事受鞭罚遂为人所讼徵下廷尉被劾十数条当时士大夫坐法皆不受测逺度己无赃就测立三七日不款犹以私藏禁仗除名后为武康令愈厉节廉正身率职人甚称之太守王彬巡属县诸皆盛供帐以待焉至武康逺独设糗水而巳武帝闻其能擢为宣城太守自县为近畿近代未之有也逺在官田秩俸钱并无所取岁暮择人尤穷者充其租调以此为常然其聴讼犹人也不能过絶而性果断人畏而惜之所至皆生为立祠表言政状帝每优诏答焉其清公为天下第一居数郡见可欲终不变其心妻子饥寒如下贫者始为东阳太守豪右畏惮遂坐谤免去官归家歴年岁口不言荣辱士类益以此多之其轻财好义周人之急言不虚妄盖天性也每戱语人云卿能得我一妄语我谢卿以一缣衆共伺之不能记也后以疾卒　　论曰东汉大将军窦宪将兵出屯所至州郡悉脩礼遗惟张掖太守李恂公清不阿为宪奏免何逺以廉正举职在武康令时太守王彬巡属县诸皆盛供帐独武康设糗水而已彬去更与尽欢呜呼郡县礼遗供帐之属一出于公家给赐则可在上位者若踰法制责之彼守令何从得之是驱而相与裒削耳贤者肯为之哉此君子所以称逺之清正而尤多彬之不屑责于人也
郭祖深
郭祖深襄阳人也梁武帝普通七年改南州津用为南津校尉加云骑将军秩二千石使募部曲三千及至南州公严清刻由来王侯势家出入津不忌宪纲侠藏亡命祖深搜检姦恶不避强御动致刑辟奏江州刺史邵陵王太子詹事周捨赃罪逺近侧足莫敢纵恣淮南太守畏之如上府常服故布襦素木案食不过一肉有姥饷一青瓜祖深报以疋帛后有富人效之以货鞭而徇衆朝野惮之絶于干请　　论曰以疋帛与饷瓜之姥近乎伤惠然考祖深行事之始终盖非惠而不知为政者
○北史
拓跋氏有国久矣自道武乗燕凉之衰凭陵中夏吞併北冀数千里之地而有之国始号魏明元大武继之土地益广东至海岱南包荆豫西达于闗中北逾于大漠其后魏析东西传于周齐世代绵久乃能与江表抗分南北自孝文崇饰儒雅兴礼作乐脩帝王之政厥后风声文物与南土相辉而北俗质实不染江左之靡丽怀材励行之士遂亦多砥砺廉隅敦崇风节能谨守俭素之操焉作北史廉吏传
长孙道生
长孙道生嵩从子也忠厚笃谨魏太武征赫连昌道生为前驱遂平其国后除司空加侍中进封上党王道生尤廉约身为三司而永不华饰食不兼味一熊皮鄣泥数十年不易时人比之晏婴第宅卑陋出镇后其子弟颇更修缮起堂庑道生还歎曰昔霍去病以匈奴未灭无用家为今强冦尚游魂漠北吾岂可安享华美也乃切责子弟令毁其宅太武世所在著绩每建大议多合时机为将有权略善待士衆帝命歌工歴颂羣臣曰智如崔浩廉如道生道生薨年八十二諡曰靖与父嵩俱为三公当世以为荣　　论曰昔吴汉事光武尝出征妻子营田宅汉命分与亲党无畱曰军师在外吏士不足何以家为道生为将可无愧于汉矣得以廉声登之歌颂岂不美哉
裴侠
裴侠字嵩和河南解人也州辟主簿举秀才魏正光中解巾奉朝请后事周文帝为河北郡守侠躬履素俭爱人如子所食唯菽麦盐菜而已吏民莫不怀之此郡旧制有渔猎夫三十人供郡守役侠亦不以入私并收庸为市官马岁时既积马遂成羣去职之日一无所取人歌曰肥鲜不食丁庸不取裴公贞恵为世规矩侠尝与诸牧守俱谒周文周文命侠别立谓诸牧守曰裴侠清慎奉公为天下之冣令衆中有如侠者可与之俱立衆皆黙然无敢应者周文乃号为独立使君又撰九世伯祖正侯潜传述裴氏清公欲使后生奉而行之宗室中知名者咸付一通从弟伯凤世彦时并为丞相府佐笑曰人生仕进须身名并裕清苦若此欲何为也侠曰夫清者莅职之本俭者持身之基况我大宗世济其美故能存见称于朝廷没流芳于典策今吾幸以凢庸滥蒙殊遇固其穷困非慕名也志在自脩惧辱先也翻被嗤笑知复何言伯凤等惭而退周孝闵帝践阼迁户部中大夫时有姦吏主持仓储积年隠没至千万者及侠在官励精发擿数旬之间姦盗略尽转工部中大夫有大司空掌钱物典李贵乃于府中悲泣或问其故对曰所掌官物多有费用裴公清严惧遭罪责所以泣耳侠闻之许其自首贵自言隠费钱伍百万侠尝遇疾沉顿士友忧之忽闻五鼔便即惊起顾左右曰可向府耶疾因以瘳晋公护闻之曰裴侠危笃若此而不废忧公因闻鼔声一朝疾愈此天祐其勤恪也又司空许国公宇文贵小司空北海公申徴并来候侠疾所居第屋不免霜露贵等还言之于帝帝矜其贫苦乃为起宅并赐良田十顷奴隷耕耒莫不备足搢绅咸以为荣卒于位赠太子少师蒲州刺史諡曰正河北郡前功曹张回及吏人等感侠遗爱乃作颂纪其清徳焉　　论曰侠在郡而民歌之入国而君赏之发擿姦伏而吏畏之忘身向公而天祐之岂他术哉侠尝曰清者莅政之本俭者持身之基盖其所以终身行之者此言也
袁聿脩
袁聿脩字叔徳齐天统中诏与赵郡王叡等议定五礼出为本乡信州刺史为政清靖不言而化自长史以下爰逮鳏寡孤幼皆得其懽心武平初御史普出过诸州悉有举劾唯不到信州魏齐世台郎多不免交通饷馈聿脩为尚书郎十年未尝受升酒之遗尚书邢邵与聿脩旧款每省中语戱常呼聿脩为清郎大宁初聿脩以太常少卿出使巡省仍令考校官人得失经兖州时邢邵为刺史别后送白紬为信聿脩不受与邵书云今日仰过有异常行瓜田李下古人所慎愿得此心不贻厚责邵亦欣然领解报书云老夫忽忽意不及此钦承来旨吾无间然弟昔为清郎今日复作清卿矣后入周仕隋为熊州刺史卒
库狄士文
库狄士文字士文生平立志孤直虽乡里至亲莫与通狎在齐袭父爵封章武郡王周武帝平齐山东衣冠多来迎唯士文闭门自守帝竒之授开府仪同三司随州刺史隋文受襌加上开府寻拜贝州刺史性清苦不受公料家无馀财其子尝啖官厨饼士文枷之于狱累日杖之二百歩送还京僮隷无敢出门所买盐菜必于外境凡有出入皆封缄其门亲故絶迹庆弔不通法吏严肃吏人股战道不拾遗有细过必深文陷害尝入朝遇上赐公卿入左藏任取多少人皆极重士文独口衔绢一疋两手各持一疋上问其故士文曰臣口手俱足馀无所须上异之别赏遗之士文至州发擿姦细谄谀长吏尺布斗粟之赃无所寛贷得千人奏之悉配防岭南亲戚相送哭声遍于州境至则死者十八九其后唐君明为御史劾士文性刚在狱数日愤恚而死家无馀财有三子朝夕不继亲賔无赡之者　　论曰士文以子啖官厨饼狱之近乎贼恩矣其发摘姦赃虽尺布斗粟无所容贷流放者至千人亦过矣盖魏齐世居官者不免以饷遗交通想士文有所激而为此耶及其愤死家无馀财亲賔无有赡其子者后世庸人必谓士文获报如此呜呼孔氏以儒穷后之君子不废为儒顔氏善而夭后之君子不废为善且以孟献子之为父子服佗之为子方季文子为鲁上卿妾不衣帛马不食粟子服讥之其后文子以吿献子囚之七日卒能改过为鲁上大夫是则士文之狱其子亦献子之爱其子也至夫千人者岂尽士文之雠怨哉非雠非怨而获罪者公也士文之心则正矣天道岂祸正耶特当时亲賔无贤者尔
郎基
郎基字世业中山新市人也齐天保四年除海西镇将御史中丞毕义云引为侍御史赵州刺史尉粲文宣外弟扬州刺史郭元真杨愔妹夫基不惮权威并劾其赃罪皇建初除郑州长史基性清慎无所营求尝语人云任官之所木枕亦不须作况重于此乎唯颇令人写书潘子义遗之书云在官冩书亦是风流罪过基答云观过知仁斯亦可矣卒諡曰惠　　论曰后汉吴恢守南海欲杀青简冩经书其子祐谏止之祐非谓害廉特畏竹简有薏苡之嫌尔后世用纸则异于竹简矣此基之所以不嫌也然以木枕之微基犹以为不须作其他可知也巳
○隋
晋失其鹿南北分裂至隋开皇中区宇混一人心之望治者如渴得饮故豪杰有志之士坌然归之而清廉者亦簉其间惜其功浅德薄规模不宏逺而士之可书者不过数人矣作隋廉吏传
骨仪
骨仪天竺国人也性刚鲠有不可夺之志开皇初为侍御史处法平当不为势利所回炀帝嗣位迁尚书左司郎于时朝政渐乱浊货公行凡当枢要之职无问贵贱并家累金寳天下士大夫莫不变节而仪励志守常介然独立帝嘉其清苦超拜京兆郡丞　　论曰管子有言礼义廉耻国之四维四维不张国乃灭亡盖礼义廉耻之行在人而主之者在国家若朝政失其纪则士夫亦变其节矣呜呼隋至炀帝之时浊货公行枢要之家攫金无惮是隋之政纪已无矣不灭亡何待哉骨仪是时为独清之人帝虽嘉之然一木之支安能効其力于颠厦耶
韦师
韦师字公頴京兆杜陵人也齐王宪为雍州牧引师为主簿平陈之役领元帅掾陈国府藏悉委于师秋毫无所犯称为清白后上为长宁王俨纳其女为妃除汴州刺史甚有治名卒于官　　论曰军旅之会廉士难其人矣髙祖平陈韦师以掾主府藏秋毫无欺且是时非有簿正防检而彼有所不为兹可以见其所守矣
侯莫陈頴
侯莫陈頴字遵道代人也髙祖受禅迁瀛州刺史甚有惠政在职数年坐累免官百姓将送者莫不流涕因相与立碑颂頴清徳俄拜邢州刺史仁夀中吏部尚书牛弘持节巡抚山东以頴治为第一髙祖嘉歎优诏褒扬时朝廷以岭南刺史县令多贪鄙蛮夷怨叛妙简清吏以镇抚之于是徴頴入朝及进见上与頴言及平生以为欢笑数日进位大将军拜桂州縂管炀帝时复拜南海太守卒　　论曰治乱之几甚于反掌清吏基治污吏阶乱势之必然也昔在东汉以在位侵削而交阯怨叛用贾琮为刺史而部中清明隋以岭南守令多贪鄙而蛮夷怨叛用頴为桂州縂管而遂以镇伏呜呼清污之吏利害邈然惟朝廷清明纪律振举诛赏有章逺方承法则怨叛何患哉
梁毗
梁毗字景和安定乌氏人也髙祖受襌出为西宁州刺史改封邯郸县侯在州十一年先是蛮夷酋长皆服金冠以金多者为豪隽由此递相陵夺每寻干戈邉境略无宁岁毗患之后因诸酋长相率以金遗毗于是置金坐侧对之恸哭而谓之曰此物饥不可食寒不可衣汝等以此相灭不可胜数今将此来欲杀我耶一无所纳悉以还之于是蛮夷感悟遂不相攻击髙祖闻而善之徴为散骑常侍炀帝即位迁尚书摄御史大夫事奏劾宇文述私役部兵帝议免述罪毗固诤因忤旨遂令张衡代之毗忧愤数月而卒　　论曰边方冣贪动相吞噬毗之在郡躬履清节谕以至言而彼皆感悟其化深矣然宇文述私役部兵毗劾其罪坐是忤旨忧愤陨身呜呼尝闻人乱治之以兵兵乱治之以法法乱则无可以治矣观隋之赏罚如此欲不灭亡难哉
裴矩
裴矩字弘大河南闻喜人也炀帝即位进位右光禄大夫于时皇纲不正人皆变节左翊卫大将军宇文述内史侍郎虞世基等用事文武多以贿闻矩守常无赃秽之响以是为世所称史官曰裴矩学渉经史颇有干局至于恪勤匪懈夙夜在公求诸古人殆未之有与闻政事多歴岁年虽处危乱之中未亏廉谨之节美矣然承望风旨与时消息使髙昌入朝伊吾献地聚粮且未师出玉门闗右骚然颇亦矩之由也　　论曰矩遵素守介乎宇文述虞世基羣污之中取一时之清誉为得之矣然君子所贵乎廉者为其视外物轻不以利自累则出处裕然其出则如东汉杨震李固辈奋不顾身有力国计其退则如管宁在魏陶潜在宋身退名全清议亦归一出一处大抵不踰此两涂为善也矩既有清节乃承望风旨与时消息后仕于唐而史官以谓其姦足以亡隋其智足以佐唐是则前日之清脩亦何所施乎哉此非廉之罪以其道不足故也
樊子盖
樊子盖字华宗庐江人也炀帝即位授武威太守以善政闻大业三年入朝帝引之内殿特蒙褒美乃下诏曰子盖干局通敏操履清洁自剖符西服爱惠为先抚导有方寛猛得所处脂膏不润其质酌贪泉岂渝其性故能治绩克彰课冣居首凡在厥位莫非王臣若能人思奉职各展其效朕将冕旒埀拱何忧不治哉于是进位金紫大夫太守如故五年车驾西巡将入吐谷浑子盖以彼多瘴气献青木香以御雾露及帝还谓之曰人道公清定如此否子盖谢曰臣安敢言清止是小心不敢纳贿耳由此赐之口味百馀斛乃下诏褒美进右光禄大夫太守如故子盖无他权略在军持重未尝负败莅官明察下莫敢欺然严酷少恩果于杀戮临终之日见断头鬼前后重沓为之厉云
○唐
歴观前代类有真贤硕士可纪于时然未有如唐之得人为最多何也盖唐选举之法科目不一如秀才明经俊士进士之类则有司常选岁有定举与志烈秋霜贤良方正达于教化详明政术之类则天子自诏号为制举其吏部铨选也则严保识之官而刑家之子工贾异类悉不得杂乱士流又择人之条取以四事而身言书判咸以徳行为先下至荫补斋郎犹以清官子为之其法巳自善矣况三百年之间其时君贤否好恶不同而乐善求贤之意未始少怠其开基创业得太宗英明之主行仁义以致太平故后世頼之易以持守焉尝谓吏部尚书杜如晦曰今専以言辞刀笔取人而不悉其行至后败职虽刑戮之而民已敝矣夫朝廷之上既有旁搜广取之法而又有至诚责实之意则凡中此选者何啻抜十得五有苟贱不廉之徒固难自肆于时则清洁之士恶得不泰然获伸其志哉故唐之科目得人为盛其不由科目进者亦一时忠义豪杰之士也作唐廉吏传
屈突通
屈突通先仕隋莅官劲正有犯法者虽亲无所回纵炀帝南幸畱镇长安髙祖起被擒帝劳曰何相见晚耶泣曰通不能尽人臣之节故至此为本朝羞帝曰忠臣也释之授兵部尚书为秦王行军元帅长史从平薛仁杲时贼珍用山积诸将争得之通独无所取帝闻曰清以奉国名定不虚特赉金银六百两綵千叚卒年七十二赠尚书左僕射諡曰忠后诏配飨太宗庙廷初桂州都督李弘节亦以清慎显既殁其家卖珠太宗疑弘节实贪欲追坐举者魏徴曰陛下过矣且今号清白死不变者屈突通张道源通三子来调共一马道源子不能自存审其清者不加卹疑其浊者罪所举帝曰朕未之思置不问通之清益显云　　论曰士大夫尚节义要其始终不渝在于检束其家人无自取坫而后可李弘节以清慎显既殁之后其家卖珠太宗疑其实贪刘崇龟姻旧不可干以财既殁之后其家有鬻珠翠者由是名损此齐家之道不可不慎也屈突通三子赴调共一马其清节益著视汉杨氏可无愧矣
皇甫无逸
皇甫无逸字仁俭京兆万年人本隋勲旧髙祖尊遇之蜀新定吏多横恣人不聊生诏无逸持节巡抚得承制除吏既至黜贪暴用廉善法令严明蜀人以安后徙益州大都督府长史所至辄闭门不通賔客左右无敢出入者所须皆市易他境尝按部宿民家镫炷尽主人将续进无逸抽佩刀断带为炷其廉介类如此然过自畏慎每上表疏读数十犹惧未审使者上道追省再三乃得遣母是时在长安疾笃太宗命驰驿召还承问忧悸不能食道病卒
李袭誉
李袭誉字茂实髙祖已定长安召授官擢累扬州大都督府长史江南巡察大使多所黜陟召为太府卿为人严慤以威肃闻居家俭厚于宗亲禄廪随多少散之以馀资冩书罢扬州书遂数车载尝谓子孙曰吾性不喜财遂至窭乏然负京有赐田十顷能耕之足以食河内千树桑事之可以衣江都书力读可进求官吾殁后能勤此无资于人矣　　论曰袭誉之遗子孙也负京田河内桑足以资其衣食既有常産又有扬州数车书令不失素业可谓得逺图而近中道矣
萧倣
萧倣字思道太和中擢进士第自集贤学士拜岭南节度使南方珍贿丛伙不以入门家人病取藁梅于厨以和药倣知趣市还之卒年八十子廪字富侯第进士倣领南海解官往侍为人退约少合南海多穀纸倣敕诸子缮补残书廪谏曰州距京师且万里书成不可露齎必贮以囊笥贪者伺望得无薏苡嫌乎倣乃止　　论曰东汉吴祐諌其父不冩书北齐郎基在官颇冩书然皆以廉得名然则缮补残书亦无损于大节也倣子廪且引嫌谏止岂不以南海珍竒所聚之地不可不慎耶
张玄素
张玄素蒲州虞乡人仕隋为景城县戸曹窦建徳陷景城执将杀之邑人千馀号泣请代曰此清吏杀之是无天也建徳命释缚太宗即位问以政玄素亦数有谏诤魏徴名梗挺闻玄素言每叹曰张公论事有回天之力可谓仁人之言哉　　论曰玄素初为县小吏方被俘执邑人皆号泣以为清吏愿代之死呜呼清吏之得民心也如此
长孙顺徳
长孙顺徳无忌族叔也初仕隋亡命归太宗有佐命之功为左骁卫大将军以受赇为有司劾发帝曰顺徳元勲外戚爵隆位厚至矣若令观古今自鉴有以益国家者朕当与共府库何乃以贪冒闻乎因赐帛数十媿切之大理少卿胡演曰顺徳以赂破法不可赦奈何又赐之帝曰使有耻者得赐甚于戮如不改乃禽兽也杀之何益后为泽州刺史折节为政以严明称先时守长多通饷问顺徳绳摘无所容后为良吏　　论曰君子小人岂天与之名而一定不可易哉礼义本无私也违之则为小人蹈之则为君子是故圣人贵迁善改过推恕以待天下不使之一跌而遂为小人终不可为也顺德贪冒更赐之帛以媿切其心后果易志遂为良吏昔许圉师为相州刺史有受赇者圉师不忍按但赐清白箴其人自媿亦修饰更为廉士呜呼去小人而为君子果可以勉而至之捨秽趋洁夫人何惮耶且太宗尝疾贪吏欲惩艾之乃间遣人馈遗诸曹一吏受缣怒欲杀之裴矩谓不可绐人以行法帝乃止至顺德受赇既为有司劾发帝以勲戚不正其罪何耶愚窃谓人之有过当其未露则可责其改既已发矣则有法存焉受馈缣者尚欲罔之以罪而在有司者乃更赐之以帛何太宗之英烈而有所蔽如此夫法为至公天下共之也非一人所能私也顺徳勲戚法在所议岂可置而不问耶虽然顺徳之折节厉志不负曲恩终称循良亦可书也
蒋涣
蒋焕父挺歴胡延二州刺史涣永泰初歴鸿胪卿日本使尝遗金帛不纳维取牋一畨贻书以报其副挺卒涣与其兄洌庐墓侧植松栢千馀洌子鍊涣子铢又有清白名
阿史那社尒
阿史那社尒突厥处罗可汗之次子处罗卒哀毁如礼治衆十年无课敛或劝厚赋以自奉答曰部落丰馀于我足矣故首领咸爱之贞观十年入朝授左骁卫大将军处其部于灵州诏尚衡阳公主为驸马都尉典卫屯兵十四年以交河道行军縂管平髙昌诸将咸受赏社尒以未奉诏秋毫不敢取见别诏然后受又所取皆老弱陈弊太宗美其廉尝与郭孝恪等五将军讨龟兹恪之在军牀帷器用多饰金玉以遗社尒不受帝闻曰二将优劣不复问人矣　　论曰社尒本畨将入朝著忠义之节方在戎狄中不厚赋以自奉且谓部落丰馀于我足矣及其仕唐不替初终之操以功为天子倚信列名青史亦可嘉哉
王义方
王义方泗洲涟水人举明经诣京师客有徒歩疲于道者自言父官逺方病且革欲往省困不能前义方哀之解所乗马以遗不吿姓名去由是誉振一时不肯造请贵势太宗使宰相聴其论于是魏徵异之欲妻以夫人之姪辞不敢俄而徴薨乃娶人问其然曰初不附宰相今感知己故也义方尝为御史时买第后数日爱庭中树复召主人曰此佳树得无欠偿乎又予之钱其廉不贪类此始魏徴爱其材也毎恨太直后卒以嫉恶不容于时既死门人员半千何彦先行丧莳松柏墓侧三年乃去　　论曰南史顔延之尝买田不还直后为御史所劾大抵苟利昧得之徒不有衔策以制之无畏也义方买第之后因爱庭木复召主人偿之钱其不贪如此观其微时巳能解所乗马以周人之急盖轻财重义久矣又焉贪
韩思彦
韩思彦字英逺邓州南阳人万年令李乾祐异其才举下笔成章志烈秋霜科擢第监察御史尝使并州司农武惟良擅用并州赋二百万缗思彦劾处死武后为请而免后思彦遂以谮出为山阳丞初尉迟敬徳子姓陷大逆思彦按释其寃至是赠黄金良马思彦不受至官閲月自免去后复召歴官徙苏州录事参军罢客汴州张僧彻者庐墓三十年诏表其闾请思彦为颂饷缣二百疋不受时岁凶家窭甚僧彻固请为受一疋命其家曰此孝子缣不可轻用上元中复召见思彦久去朝仪矩梗野拜忘蹈舞又诋外戚擅权后恶之被劾云负气不可用迁贺州司马卒　　论曰尝见韩思彦举志烈秋霜科牛僧孺举贤良方正科二人皆以廉节有名于唐然思彦尝劾武惟良之赃力诋武氏族擅权终以散官废死诚所谓志烈秋霜矣而僧孺交结李宗闵相为朋党起缙绅之祸四十馀年其可谓贤良方正也哉呜呼惟君子而后有终焉
陆景倩
陆景倩元方子也为扶沟丞河南按察使覆州县殿最欲必得实有吏言状曰某疆清某诈清惟景倩曰真清也　　韩思复韩思复京兆长安人也祖伦贞观中歴左卫率封长山县男思复少孤笃学举秀才高第袭祖封永淳中家益窭岁歉京兆杜瑾者以百绫饷思复思复方併日食而绫完封不发调汴州司户仁恕不行鞭罚以亲丧去官鬻薪自给后歴仕至太子賔客卒年七十四諡曰文天子亲题其碑曰有唐忠孝韩长山之墓云
崔玄暐
崔玄暐博陵安平人举明经居父丧尽礼庐有燕更巢共乳母卢有贤操尝戒玄暐曰吾闻姨兄辛玄驭云子姓仕宦有言其贫窭不自存此善也若赀货盈衍恶也吾尝以为确论比见亲表仕者务多财以奉亲而亲不究所从来必出于廪禄则善如其不然何异盗乎若今为吏不能忠清无以戴天履地宜识吾意故玄暐所守以清白名母亡哀毁甘露降庭树长安六年为天官侍郎当官介然不受私谒执政忌之改文昌左丞不踰月武后曰卿向改职乃闻令吏设斋相庆此欲肆其贪耳卿为朕还旧官乃复拜以诛嬖臣封博陵郡王会贬流古州道病卒年六十九玄暐三世不异居家人怡怡如也贫寓郊墅羣从皆自逺食会无他爨与弟昇尤友爱族人贫孤者抚养教励后虽秉权而子弟仕进不使踰常资当时称重　　论曰春秋之时晋侯赏从亡者介之推不言禄禄亦弗及逮将隠也其母曰能如是乎与汝偕隠呜呼母而不达于此介子未必获全其髙节也君子于是贤之玄暐之母知义方爱子之教且曰若今为吏不忠清无以戴天履地宜识吾意厥后玄暐能立功名于一时无违教也卢母之语其同于不朽矣
卢奂
卢奂懐慎之子早修整为吏有清白称歴御史中丞兵部侍郎天寳初为南海太守南海兼水陆都会物産瓌怪前守刘巨鳞彭果皆以赃败故以奂代之污吏歛手中人之市舶者亦不敢干其法逺俗为安时谓自开元后四十年治广有清节者宋璟李朝隠奂三人而已　　论曰广州货珍之会污吏至是类快其欲地有名贪泉者其来旧矣斯可观风也奂之清节遂与当代宋璟李朝隠齐名晋有吴隠之宋有王琨不独擅南方之清议矣
杜暹
杜暹濮州人擢明经第补婺州参军秩满归吏以纸万畨赆之暹为受百畨衆歎曰昔清吏受一大钱何异哉为郑尉复以清节显华州司马杨孚公挺人也每咨重暹会孚迁大理正暹适以累当坐孚曰使若人得罪衆安劝乎以状言执政由是擢为大理评事开元四年以监察御史覆屯碛西会安西副都护郭虔瓘与西突厥可汗刺史邦献镇守使刘遐庆更相讼诏暹即按入突骑施帐究索左验虏以金遗暹暹固辞左右曰公使絶域不可失戎心乃受焉隂埋幕下巳出境乃移文畀取之突厥大惊度碛追不及去迁给事中以母丧解会安安西都护张孝嵩迁太原尹或言暹徃使安西虏伏其清今犹慕思乃夺服拜黄门侍郎兼安西副大都护进礼部尚书封魏县侯卒諡曰贞孝暹友爱抚异母弟昱甚厚其为人少学术故当朝议论时时失浅薄然能以公清勤约自将亹亹为之自弱冠誓不通亲友献遗以终身既卒尚书省及故吏致赙其子孝友一不受以行暹素志云
王丘
王丘字仲山十一擢童子科他童皆专经而丘独属文由是知名及冠举制科中第开元初为考功貟外郎考功异时多请託进者滥冒岁数百人丘务覈实材登科纔满百议者谓自武后至是数十年来采録精明无与丘比其后席豫严挺之亦有称然出丘下久之为黄门侍郎会山东旱饥议以中朝臣为刺史重其选以革頽弊乃以丘与中书侍郎崔沔等并为山东刺史而丘守怀州尤清严为下畏慕入知吏部选徙礼部尚书致仕丘更履华剧而所守清约未尝通馈遗室宅童骑敝陋既老药饵不能自给帝歎之以谓有古人节下制给全禄以旌洁吏天寳二年卒　　论曰开元之政冣为责实故治臻隆平如丘之廉贫既休致矣犹下制给全禄以旌洁吏斯可为治世之典也欤
裴寛
裴寛綘州闻喜著姓性通敏工骑射弹碁投壶略通书记景云中为润州参军事刺史韦诜有女择所宜归会休日登楼见人于后圃有所瘗藏者访诸吏曰参军裴寛居也与偕来诜问状答曰寛义不以苞苴污家适有人以鹿为饷致而去不敢自欺故瘗之诜嗟异乃引为按察判官许妻以女归语妻曰常求佳壻今得矣明日帏其族使观之寛时衣碧瘠而长既入族人皆笑呼为碧鹳雀诜曰爱其女必以为贤公侯妻也何可以貌求人卒妻寛为刑部员外郎万骑将军马崇白日杀人而王毛仲方以贵倖将鬻其狱寛固执不肯为蒲州刺史州久旱寛入境輙雨徙河南尹不屈附权贵河南大治寛兄弟八人皆擢明经任台省州刺史雅性友爱于东都治第八院相对甥姪亦有名称常击鼔会饭其为政务清简所莅人爱之世皆冀其得宰相天寳间称旧徳以寛为首卒年七十五
李尚隠
李尚隠其先出赵郡举明经神龙中擢左台监察御史于是崔湜郑愔典吏部选附势倖铨拟不平至逆用三年员缺材廉者不得进俄而相踵知政事尚隠与御史李懐让显劾其罪湜等皆斥去后为桂州都督稍迁广州都督五府经略使及还人或袖金以赠尚隠曰吾自性分不可易非畏人知也尚隠凡三入御史府辄绳恶吏不以残鸷失名所发当也物议归重仕宦未尝以过谪惟劾诋幸臣及坐小法左迁复见用以循吏终始年七十五諡曰正
李勉
李勉字玄卿郑惠王元懿曾孙少喜学调开封尉治有名从肃宗于灵武擢监察御史后拜岭南节度使居官久未尝饰噐用车服后召归至石门尽搜家人所蓄犀珍投江中时人谓可继宋璟卢奂李朝隠部人叩阙请立碑颂徳代宗许之进工部尚书封汧国公滑亳节度使徳宗立加同中书门下平章事卒年七十二諡正简勉少贫侠客梁宋与诸生共逆旅诸生疾且死出白金曰左右无知者幸君以此为我塟馀则君自取之勉许诺既塟密置馀金棺下后其家谒勉共启墓出金付之及歴将相所得奉赐悉遗亲党身没无赢藏其在朝廷鲠亮廉介为宗臣表礼贤下士有终始尝引李巡张参在幕府后二人卒至宴饮仍设虚位沃馈之　　论曰廉贫之节得之寒士易求之王族难何则非素习也歴观前代惟汉唐宗室之贤为冣多其处富贵利达而清约类寒士者李勉一人而已观其在灵武时劾大将背阙之慢肃宗乃知朝廷尊呜呼宗子维城勉之贤于城逺矣
薛珏
薛珏字温如河中寳鼎人以荫为懿徳太子庙令累迁陵台令嵗馀以清白闻课第一改昭应令人请立石纪徳珏固逊避迁楚州刺史初州有营田宰相遥领使而刺史得专达俸及他给百馀万田歴数百年以优得迁别户三千备刺史厮役珏至悉条去之租入赢异时观察使恶其洁诬以罪左授峡州刺史建中初徳宗命使者分诸道察官吏升黜焉而李承状珏之简赵赞言其廉卢翰言其肃书参闻于是拜中散大夫赐金紫歴河南京兆尹卒七十四　　论曰先王之时硕徳美行人皆有之而谗沮之风不作于世何哉贼贤害能必杀无赦故也薛珏之洁乃为上位所恶诬之以罪是无法也未几诸使参举乃复进用观风之任其贤不肖于此分矣
郗士美
郗士美字和夫兖州金乡人士美年十二通五经史记汉书皆能成诵父友萧頴士顔真卿桺芳相与论绎尝曰吾曹异日当交二郗之间后为河南尹检校工部尚书充昭义节度使昭义自李抱真以来皆武臣私厨月费米六千石羊千首酒数十斛潞人困甚士美至悉去之出廪钱市物自给又卢从史时日具三百人膳以饷牙兵士美曰卒卫于牙固职也安得广费为私恩亦罢之后检校刑部尚书为忠武节度
刘晏
刘晏字士安曹州南华人明皇封泰山晏始八岁献颂行在授太子正字时号神童后数领诸道度支盐铁转运铸钱租庸常平等使凡佐军兴实国用敛不及民而用度足所居脩行里粗朴庳陋饮食俭狭室无媵婢徳宗立言者屡请罢转运使晏亦固辞不许始杨炎为吏部侍郎晏为尚书盛气不相下晏尝治元载罪而炎坐贬及炎执政衔宿怨先以诬罪贬晏忠州刺史以晏所素憾庾准为荆南节度准即奏晏与朱泚书语言怨望又蒐卒擅取官物胁诏使谋作乱炎证成之建中元年诏中人赐晏死年六十五天下以为寃时炎兼删定使议籍没衆论不可乃止然巳命簿录其家唯杂书两乗米麦数斛人服其廉　　论曰史官谓刘晏因平准法制万物低昻常操赢资以佐军兴唐中偾而振晏有力焉而居室湫隘饮食俭约死之后其家唯杂书两乗米麦数斛其廉亦至矣然晏尝馈谢四方名士凢有舌者悉以利啖之使无得以訾短是晏能廉于临财而不能廉于取名乃区区持利以结人期固宠保名呜呼惜哉
宋申锡
宋申锡字庆臣史失其何所人擢进士第文宗时转中书舍人为翰林学士帝恶宦官权宠震主而王守澄典禁兵偃蹇放肆帝察申锡忠厚因召对俾与朝臣谋去守澄等且倚以执政未几拜尚书右丞进同中书门下平章事京兆尹王燔与谋而漏泄守澄党郑注得其谋遣军候豆卢著诬告申锡与漳王等谋反典吏胁成其罪初议抵死朝臣力请出著与申锡劾正情状帝稍悟乃贬申锡开州司马从而流死者数百人天下以为寃初申锡以清节进嫉要位者纳赇饷败风俗故自为近臣凡四方贿谢一不受既被罪有司验劾悉得所还问遗书朝野为之咨悯太和五年为宦官所陷七年感愤卒有诏归塟后因李石延英召对从容为帝言原雪之仍追复旧官禄其子赐諡曰贞　　论曰治乱安危之所寄诚在于贪廉之人一用一捨之间耳宦官王守澄之姦乱文宗和委宋申锡惩刈之既又倚郑注以图成功且申锡激节守正却谢贿遗帝尝察其忠厚可任固为得人矣而注本挟艺术附守澄以进藉权依宠专鬻官射利贪沓无厌然则若注等辈果可倚以心腹耶抑尝考之唐祚倾覆非一朝一夕之故其所由来者渐矣阉寺专权倒持国柄自天寳以来讫于太和之际既百数十年矣在明皇时则髙力士引用安史等以召危乱在肃宗时则李辅国慿藉功劳以擅国政在代宗时则因程元振之用赏罚任情致吐蕃犯阙而方镇之兵不至徳宗时则因用窦文场霍仙鸣等分统禁旅致专制阃外而王师屡战无功甚者至于门生天子黜陟朝臣纲纪縂于百司予决擅干制敕盘根固柢歴十数世终以覆唐社稷而后已是则文宗之世欲鉏而去之其为力固不易而乃使郑注小人参预其间其败乃公事必矣可不戒哉

        </div>
      </div>
    </div>
  </div>
</div>
<!--update:2025-08-30 09:43:08-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>