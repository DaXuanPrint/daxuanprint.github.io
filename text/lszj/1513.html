<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="资治通鉴外纪卷第一,资治通鉴外纪卷第二,资治通鉴外纪卷第三,资治通鉴外纪卷第四,资治通鉴外纪卷第五,资治通鉴外纪卷第六,资治通鉴外纪卷第七,资治通鉴外纪卷第八,资治通鉴外纪卷第九,资治通鉴外纪卷第十,资治通鉴外纪全文在线阅读,资治通鉴外纪全文在线下载,大玄古籍书库">
<meta name="description" content="宋刘恕撰史书。10卷。记事起自皇五帝，止于周威烈王二十二年，不接《资治通鉴》，共和(前841)以前取编世的形式，共和以后取编年的形式。全书占有材料极为丰富，体例严谨。另撰有《资治通鉴外纪目录》5卷，列朔闺天象和《外纪》的卷数，以便检寻。刘氏因司马光《资治通鉴》不记周威烈王之前和宋朝建立之后的史事，拟作《资治通鉴前纪》和《资治通鉴后纪》二书，补编《通鉴》之缺，后因病放弃写作计划，仅简作前纪部分，故改名为《外纪》。_资治通鉴外纪_全文在线阅读_资治通鉴外纪_全文在线下载_大玄古籍书库">
<title>资治通鉴外纪_刘恕_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">资治通鉴外纪</span> <br/>
          作者： <span class="inputVal" id="bkauthor">刘恕</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]141042</span> <br/>
          说明： <span class="inputVal" id="bkdec">宋刘恕撰史书。10卷。记事起自皇五帝，止于周威烈王二十二年，不接《资治通鉴》，共和(前841)以前取编世的形式，共和以后取编年的形式。全书占有材料极为丰富，体例严谨。另撰有《资治通鉴外纪目录》5卷，列朔闺天象和《外纪》的卷数，以便检寻。刘氏因司马光《资治通鉴》不记周威烈王之前和宋朝建立之后的史事，拟作《资治通鉴前纪》和《资治通鉴后纪》二书，补编《通鉴》之缺，后因病放弃写作计划，仅简作前纪部分，故改名为《外纪》。</span> <br/>
          封面： <span class="inputVal" id="bkimg">Z_6981.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]资治通鉴外纪
[book_author]刘恕
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]141042
[book_dec]宋刘恕撰史书。10卷。记事起自皇五帝，止于周威烈王二十二年，不接《资治通鉴》，共和(前841)以前取编世的形式，共和以后取编年的形式。全书占有材料极为丰富，体例严谨。另撰有《资治通鉴外纪目录》5卷，列朔闺天象和《外纪》的卷数，以便检寻。刘氏因司马光《资治通鉴》不记周威烈王之前和宋朝建立之后的史事，拟作《资治通鉴前纪》和《资治通鉴后纪》二书，补编《通鉴》之缺，后因病放弃写作计划，仅简作前纪部分，故改名为《外纪》。
[book_img]Z_6981.jpg


[book_title]资治通鉴外纪卷第一
宋　京兆万年刘　恕　编集。
包牺以来纪
包牺氏
包牺氏，蛇首人身，母曰华胥。风姓，生于成纪，上古至周厉王，无年可纪，而皇甫谧诸儒所纪皆有年，众说差玄不同，及疑事异端，备列于注，以示传闻异辞。象日月之明，谓之太昊。取牺牲以充包厨，号包牺。后世音谬，谓之伏牺，或谓之虙牺，一号皇雄氏。或作黄熊。都陈元年辛巳或云甲寅。上古之时，人民无别，群物不殊，未有三纲六纪、衣食器用之利。民人但知其母，不知其父，卧则呿呿，起则吁吁，饥则求食，饱即弃余，茹毛饮血，而衣皮革。伏牺德合上下，天应以鸟兽文章，地应以河图洛书，则而象之，仰观象于天，俯观法于地，中观万物之宜，造八卦，始作三画，以象二十四气，因而重之，爻象备矣。筮之纪阳气之初，以为律法，建五气，立五常，定五行，始名官，而以龙纪有甲，历五运，象法乾坤，以正君臣父子夫妇之义，继天而王，为百王先。度时制宜，作为罔罟，以佃以渔，以赡民用。制嫁娶，以俪皮为礼。于是人民乃治，君亲以尊，臣子以顺，群生和洽，各安其性。在位一百一十年，或云一百一十六年。至周，任、宿、须句、颛、臾四国皆风姓，司太昊有济之祀。昔者天地未分，谓之太易，元气始萌，谓之太初，气形始端，谓之太始，形变有质，谓之太素，质形已具，谓之太极，亦曰浑沌。五气通运，二灵体散，为天地之元，故离为清浊。清以阳发，故气冲为天，浊以阴凝，故气下为地。天地形别，谓之二仪，以人参之，谓之三才。开辟至获麟，二百七十六万岁，分为十纪。大率一纪二十七万六千年，或曰二十六万七千年。　十纪者，九头纪一也，时有臣，无官位尊卑之别。五龙纪二也。或云五姓纪二十七万三千六百年，是为五龙，一云七万三千六百年。摄提纪，三也，或云七十二姓纪六百一十四万九千五百二十年，是为摄提，或云括提，一云六十四万九千五百二十五年。合洛纪，四也，或云三姓纪六千四十年，是为合洛，一云六千三十年。连通纪，五也，或云六姓纪三万二千年，是为连通。　序命纪六也。或云四姓纪四万年。是为序命。亦云述纪。郑玄六艺论曰。遂皇之后。历六纪九十一代。至伏牺始作十二言之教。方叔机注曰。九头纪一。五龙纪五。摄提纪七十二合洛纪三。连通纪六。序命纪四。凡九十一代。或云一百八十七代。循飞纪七也，因提纪八也，禅通纪九也，流讫纪十也，或云疏讫，　或以为十纪。自燧人已下，一云伏牺，前六纪，后三纪，流讫纪自黄帝为始。　天地浑沌如鸡子，盘古氏生其中，万八千岁，天下开辟，阳清为天，阴浊为地，盘古在其中，一日九变，神于天，圣于地，天日高一丈，地日厚一丈，盘古日长一丈。如此万八千岁，天数极高，地数极深，盘古极长。然则生物始于盘古，天地万物之祖也。其死也，头为五岳，目为日月，脂膏为江海，毛发为草木。先儒说盘古泣为江河，气为风，声为雷，目瞳为电，喜为晴，怒为阴。秦汉问俗说盘古头为东岳，腹为中岳，左臂为南岳，右臂为北岳，足为西岳。吴楚间说，盘古夫妻，阴阳之始也。后乃有三皇，数起于一，立于三，成于五，盛于七，处于九，故天去地九万里。天皇氏天地初立，元气肇始，岁起摄提，有神人一身十二头，号曰天灵。或云一姓十二人。头即人也。古语质如今人数。鱼鸟以头计之。被迹在西北柱州昆仑山下。一作括州治一万八千岁。易纬通卦验曰：天皇之先。与乾曜合元。天地成位。君臣道生。君有五期。辅有三名。注云。君之用事五行。王亦有五期。辅有三名，公卿大夫也。地皇氏代天皇一姓十一头，兴于熊耳龙门山，定星辰，分昼夜，以三十日为月，十一月为冬至，治一千年，或云八千年，或云一万一千年。人皇氏代地皇九头，兄弟九人，生于刑马山，出于堤地之口，依山川土地之势，财度为九州，谓之九囿，各居其一，而为之长。人皇居中州，以制八辅，驾六羽，乘云车，使风雨。兄弟各三百岁，或云各一百岁。一百五十六代，合四万五千六百年，谓之九头纪。或云兄弟各一百六十代。一云天皇、地皇、人皇兄弟九人，分长天下，有巢氏，上古穴处，人民不胜禽兽虫蛇，有圣人教之构木为巢，以避群害，食草木实，号大巢氏，治石楼山南，有天下百余年。或云百余代。燧人氏民食果蓏蚌蛤，腥臊臭恶，伤害腹胃，而多疾病。有圣人作，上观星辰，下察五木，钻木取火，炮生为熟，养人利性，避臭去恶，遂天之意，有天下百余代，八万年。或云一万二千年。通卦验曰：遂皇始出，握机矩表计置。注云：遂皇，谓遂人在伏牺前，始王天下。矩，法也。言遂皇持斗机运转之法，指天以施政教。六艺论曰：易者，阴阳之象，天地之所变化，政教之所生，自人皇初起，人皇，即遂皇也。谯周古史考曰：有圣人以火德王，号燧人。次有三姓，乃至伏犠。皇甫谧帝王世纪曰：燧人氏没，包犠氏代之。自天皇至燧皇，九十一代，一百八万二千七百六十年。　　　　　　　　　包牺氏没，女娲氏代立，号女帝，是为女皇。元年辛未，风姓，蛇身人首，作笙簧，张云幕，而枚占神明。往古之时，四极废，九州裂，天不兼覆，地不周载，火𬊶炎而不灭，水浩洋而不息，猛兽食精民，鸷鸟攫老弱。于是女娲錬五色石以补苍天，断鳌足以立四极，杀黑龙以济冀川，积芦灰以止淫水。天不足西北，故日月移焉。地不足东南，故百川注焉。苍天神，四极正，淫水涸，冀川平，狡虫死精。民生承包牺制度，无所革造。在位一百三十年。大庭氏、柏皇氏、中央氏、栗陆氏、骊连氏、赫胥氏、尊卢氏、混沌氏、皞英氏、有巢氏、非人皇之后。有巢氏、朱襄氏之治天下也，多风而阳气畜积，万物散解，果实不成。士达作为五弦瑟，以来阴气，以定群生。葛天氏之乐，三人犙牛尾，投足以歌八阕：一曰载民，二曰玄鸟，三曰遂草木，四曰奋五榖，五曰敬天常，六曰达帝功，七曰依地德，八曰总万物之极。阴康氏、无怀氏，自伏牺至无怀一千二百六十年，或云五万七千七百八十二年。女娲至无怀十五君，袭包犠氏之号，一千一百五十年。或云一万七千七，七一作八百八十七年，一云一万六千八十年。宋均曰：女娲至神农七十二姓。谯周曰：伏牺次有三姓，始至女娲，女娲后五十姓，至神农。共工氏在包牺后，任知刑以强伯九域而不王，以水纪官，虽有水德，在火木之闲，非其序也。周语曰：昔共工虞于湛乐，淫失其身，欲壅防百川，堕高堙庳，以害天下。皇天弗福，庶民弗助，祸乱并兴，共工用灭。贾逵曰：共工，诸侯，炎帝之后，姜姓。颛顼氏衰，共工氏侵陵诸侯，与高辛氏争而王。归藏启筮曰：共工人面蛇身。朱发。文子曰：共工为水害，故颛顼诛之。淮南子曰：昔共工之力，触不周之山，使地东南倾，与高辛争，而帝遂潜于渊，宗族残灭，继嗣绝祀。又曰：舜时，共工振滔洪水，以薄空桑。荀卿子曰：禹伐共工。六韬曰：共工氏自贤，以为无可臣者，久空大官，天下日乱，民无所附而亡。韩诗外传曰：古封太山禅梁甫者万余人，仲尼观焉，不能尽识。管子治国曰：昔者七十九代之君，俱王天下。封禅书曰：封太山、禅梁父者七十二家，夷吾所识，十二而已。无怀氏乃至伏牺、神农。列子杨朱曰：伏牺已来三十余万岁。庄子胠箧曰：容成氏、大庭氏、伯皇氏、中央氏、栗陆氏、骊畜氏、轩辕氏、赫胥氏、尊卢氏、祝融氏、伏戏氏、神农氏。六韬大明曰：柏皇氏、栗陆氏、黎连氏、轩辕氏、共工氏、宗卢氏、祝融氏、庸成氏、混沌氏、昊英氏、有巢氏、朱襄氏、葛天氏、阴康氏、无怀氏。金楼子兴王曰：容成氏、大庭氏、柏皇氏、中央氏、栗陆氏、骊连氏、赫苏氏、宗卢氏、祝和氏。鹖冠子称成鸠氏。秦丞相绾等曰：古有天皇，有地皇，有㤗皇。㤗皇最贵，孔衍春秋后语：泰皇作人皇。董仲舒春秋繁露曰：推神农以为九皇。史记曰：九皇氏没，六十四氏兴；六十四氏没，三皇兴。张晏曰：三皇之前，有人皇九首。韦昭曰：上古有人皇者九人，即九皇也。淮南子曰：泰古二皇。尚书中侯义明曰：洞五九礼阏邮。注云：阏，止邮过。言五帝后洞三王之世。其治各九百岁。当以礼止过也。诸儒各称上古名号年代。世远书亡。其存者参差乖背。且复烦而无用。今并略之。粗举一二。可以见古今众说诞妄不同。
神农氏
神农氏，姜姓，人身牛首，母曰任已。有𫊸氏女，名曰女登。少典之正妃。长于姜水，以火承木，故为炎帝。元年己巳或云辛丑、壬午。古者民茹草饮水，采树木之实，食蠃蚌之肉，多疾病毒伤之害。神农以为人民众多，禽兽难以久养，乃求可食之物，相土地燥湿肥𫭪高下，因天之时，分地之利，教民播种五榖，周书曰：神农之时，天雨粟，神农耕而种之。作陶冶斤斧，为耒耜𬬺耨，以垦草莽，然后五榖兴，以助果蓏实而食之。又尝百草酸咸之味，察水泉之甘苦，令民知所避就。当此之时。一日而遇七十毒。神而化之。使民宜之。天下号曰神农。本起烈山。称烈山氏。一曰连山氏。伊耆氏。大庭氏。魁隗氏。非包牺之后。大庭氏。礼记明堂位曰：土鼓蒉桴苇龠，伊耆氏之乐也。郊特牲曰：伊耆氏始为蜡。郑玄曰：伊耆氏，古天子有天下之号。诗谱曰：大庭，轩辕，逮于高辛。皇侃曰：神农、伊耆，一代总号，其子孙为天子者，始为蜡祭。熊安生曰：伊耆氏，即神农也。案易神农始作耒耜。或云大庭，神农之别号，则伊耆、神农与大庭为一人也。都鲁。以火纪官。其俗朴重端悫。不忿争而财足。无制令而人从。威厉而不杀。法省而不烦。列𨞬于国。日中为市。以聚货帛。国实民富，而教化成。削桐为琴，绳丝为弦，以通神明之德，合天人之和。诸侯夙沙氏叛不用命，箕文谏而杀之，神农退而修德。夙沙之民自攻其君，而来归其地，南至交趾，北至幽都，东至汤谷，西至三危，莫不听从在位一百二十年，或云一百四十年。神农纳莽水氏女曰听谈，生临魁。帝临魁元年辛巳，在位六十年，或云八十年。帝承元年辛巳，在位六年，或云六十年。一本承在临魁先。帝明元年丁亥，在位四十九年。帝直元年丙子，在位四十五年。帝釐一曰克元年辛酉，在位四十八年。帝哀元年己酉，在位四十三年。帝榆罔元年壬辰，在位五十五年。自神农至榆罔四百二十六年。临魁至榆罔七帝，袭神农氏之薨三百六年。春秋纬命历序曰：炎帝传八世，五百二十岁，或云三百八十年。吕氏春秋曰：神农有天下十七世。谯周曰：神农至炎帝一百三十三姓。
黄帝
黄帝，有熊国君少典之子，姓公孙，名轩辕，母曰附宝。其先即炎帝母家有𫊸氏之女。孕轩辕二十四月而生。晋语曰。少典娶于有𫊸氏。生黄帝炎帝。生于寿丘，长于姬水，改姓姬。神农氏世衰，诸侯相侵伐，暴　百姓而弗能征。轩辕习用干戈，以征不享，诸侯咸来宾从，　尤最为暴，莫能伐。炎帝欲侵陵诸侯，诸侯咸归轩辕。轩辕修德振兵，治五气，艺五种，抚万民，度四方，教熊罴貔貅䝙虎，与炎帝战于坂泉之野，三战然后得志。　尤作乱不用命，轩辕征师与　尤战于涿鹿之野，　尤为大雾，军士昏迷，轩辕作指南车以示四方，遂禽　尤，戮于中冀，名其地曰绝辔之野。应劭曰：　尤，古天子。郑玄曰：　尤伯天下。尚书吕刑曰：　尤惟始作乱，延及于平民。孔安国曰：九黎之君号曰　尤。孔子三朝记曰：　尤，庶人之贪者。韦昭曰：九黎氏九人，　尤之徒也。周书尝麦曰：赤帝分正二卿，命　尤临四方，司百工。　尤乃逐帝子涿鹿之阿，赤帝大惧，说于黄帝，执　尤，杀之于中冀。山海大荒北经曰：　尤作兵伐黄帝，帝命应龙攻于冀川之野。应龙蓄水，　尤请风伯雨师作大风雨。黄帝下天女曰魃，雨止，遂杀尤。管子曰：葛卢之山，发而出金，　尤以为剑铠矛戟。河图曰：　尤兄弟八十一人，并兽身人语，食沙石，作兵杖刀戟大弩，威振天下，诛杀无道。天授轩辕神符，伏　尤主兵，以制八方。　尤没后，天下扰乱，轩辕画　尤形象，以威海内。众谓　尤不死，万邦弭伏。或云：　尤兄弟七十二人，食铁石，轩辕诛之。秦汉闲说：尤氏耳鬓如剑戟，头有角，与轩辕斗，以角扺人，人不能向。诸侯咸尊轩辕代神农氏为天子，元年丁亥或云己丑。辛丑、丙子。是为黄帝。黄者，中和美色。帝始制法度，万世不易，有土德之瑞，故天下以为号。一曰轩辕氏、三统厉曰：有轩冕之服，天下号曰轩辕氏。有熊氏、皇甫谧曰：新郑，古有熊国，黄帝之所都，受国于有熊，居轩辕之丘，故因以为名，又以为号。帝鸿氏、归藏氏，内行刀锯，外用甲兵，制陈法，设五旗五麾，天下不顺者，从而征之。东至于海，西至于空桐，南至于江，北逐荤粥，而邑于涿鹿之阿。迁徙无常处，以师兵为营卫，成命百物，以明民共财。受地形，象天文，以云纪官。举风后、力牧、太山，稽常先、大鸿，得六相而天地治，神明至。风后明乎天道，故为当时。风后或作　尤。轩辕本纪曰：黄帝举风后为相，力牧为将。太常察乎地利，故为禀者。奢龙辨乎东方，故为土师。祝融辨乎南方，故为司徒。大封辨乎西方，故为司马。后土辨乎北方，故为李。史官苍颉造文字，崔瑗、曹植、蔡邕索静曰：苍颉，古之王者。张楫曰：苍颉为帝王，生于禅通纪。慎到曰：在包牺前。卫氏曰：在包牺、苍帝之世。谯周曰：在炎帝世。徐整曰：在神农、黄帝之间。或云，苍颉作书，天雨粟，鬼夜哭。帝受河图，见日月星辰之象，始有星官之书。其师大挠，探五行之情，占斗刚所建，始作甲子。甲乙谓之干，子丑谓之枝，枝干相配以名日。命容成造历，隶首作数。伶伦自大夏之西，阮隃之阴，取竹于嶰溪之谷，以生空窍厚钧者，断两节闲，长三寸九分而吹之，以为黄钟之宫。制十二筒，以听凤凰之鸣，而别十二律。其雄鸣为六，雌鸣亦六，以比黄钟之宫，生六律六吕，候气之应，以立宫商之声，治阴阳之气，节四时之度，推律历之数，起消息，正闰余，作五声以正五钟，五官以正人位。又命伶伦与荣猿铸十二钟，以和五音。以仲春之月，乙夘之日，日在奎，始奏之，命曰咸池。作冕垂旒，充纩为衣，玄裳黄，旁观翚翟草木之华，乃染五色为文章，以表贵贱。作舟车以济不通，旁行天下。方制万里，画野分州，得百里之国万区，以分星次。经土设井，以塞诤端；立步制亩，以防不足。使八家为井，井开四道，而分八宅。凿井于中，一则不泄地气，二则无费一家，三则同风俗，四则齐巧拙，五则通财货，六则存亡更守，七则出入相司，八则嫁娶相媒，九则无有相贷，十则疾病相救。是以情性可得而亲，生产可得而均，欺陵之路塞，斗讼之心弭。井一为邻，邻三为朋，朋三为里，里五为邑，邑十为都，都十为师，师十为州。分之于井而计于州，则地著而数详。人民不夭，百官无私，市不预贾，城郭不闭，邑无盗贼，相让以财，风雨时，五榖登，虎豹不妄噬，鸷鸟不妄搏，远夷之国莫不献其贡职。黄帝之子二十五宗，其四母之子得姓者十四。十别为十二姓。姬、酉、祁、巳、滕、箴、任、荀、僖、姞、儇、依，二人为姬，二人为已正妃。西陵之女曰嫘祖，生二子，一曰玄嚣，是为青阳，名挚；或云青阳母曰女节，　帝考德曰少皞，曰清。清者，黄帝之子清阳也，其子孙名挚。二曰昌意，居若水，为诸侯。娶蜀山氏女曰昌仆，谓之女极。生颛顼于若水。黄帝崩，葬桥山。在位一百年，或云一百一十年，或传以为仙，或言寿三百岁。少皞青阳居江水，邑于穷桑，天下号曰穷桑帝。一曰帝宣元年丁夘，或云己巳、乙丑。以金德王，号金天氏，能修太皞之法，故曰少皞，或云金天，国号。少皞，身号以鸟纪官，都曲阜，别为已姓之祖，昌意子。颛顼十年而佐少皞，十二而冠少皞，在位八十四年崩，年一百岁。或云在位百年，葬云阳。命历序曰：少皞传八世五百年。或云十世四百年。颛顼二十登帝位，元年辛夘。或云癸卯。癸巳都卫，故为帝丘。后徙高阳，称高阳氏。或云，颛者专也，顼者正也。能专正天人之道，故称之。尚赤，荐王以赤缯。古者民神异业。少皞之衰，九黎乱德，民神杂糅，不可方物。夫人作享，家为巫史，无有要质，民匮于祀，而不知其福。蒸享无度，民神同位，民渎齐盟，无有严威。神狎民则，不蠲其为，嘉生不降，无物以享，𣄸灾荐臻，莫尽其气。颛顼受之，乃命南正重司天以属神，火正黎司地以属民，使复旧常，无相侵渎。颛顼作历，以孟春为元。是时正月朔旦立春，五星会于天，历营室也。冰冻始泮，蛰虫始发，鸡始三号，天曰作时，地曰作昌，人曰作乐，鸟兽万物，莫不应和，故颛顼圣人为历宗也。北至幽陵，南至交阯，西至流沙，东至蟠木，莫不砥属。颛顼之法，妇人不辟，男子于路者拂之。四达之衢，飞龙作，效八风之音，命曰承云，以祭上帝。令𬶛先为乐倡，𬶛乃偃浸以其尾鼓其腹，其音英。少皞孙𫊸极之子曰喾，生而神灵，自言其名。年十五，佐颛顼。颛顼在位七十八年崩，年九十八。岁，或云九十一。葬濮阳。命历序曰：颛顼传九世三百五十年，或云八世，五百四十八年。帝喾三十登帝位，元年己酉，或云辛亥、辛巳。号高辛氏，少皞之前，天下之号象其德，百官之号象其征。颛顼以来，天下之号因其地，百官之号因其事。高阳、高辛皆所兴之地名，颛顼与喾皆以字为号，上古质故也。或云高辛非地名，德高而新也。或云颛顼帝喾，为帝之身号。高阳、高辛皆国氏土地之号。或云喾者，极也，言能穷极道德，序三辰以固民。都亳尚黑，荐玉以黑缯命咸黑，为声歌九招、六列、六英，硾作鼙鼓钟磬，吹苓管埙篪，令凤鸟天翟舞之，以康帝德。帝喾纳四妃，元妃有邰氏女，曰姜原，生弃。次妃有娀氏女，曰简狄，生契。次妃陈锋氏女，曰庆都，孕十四月，生尧于丹陵。次妃娵訾氏女，曰常仪，生挚。昔颛顼生称，称生卷章，卷章生重黎，为喾火正，淳燿敦大，天明地德，光照四海，以生柔嘉材，故命曰祝融。共工氏作乱，喾使重黎诛之而不尽。帝以庚寅日诛重黎，而以其弟吴回为重黎后，复居火正，为祝融。喾在位七十五年崩，或云六十三年，年一百，或云一百五岁，九十八岁，九十二岁，葬宜阳，或云濮阳。命历序曰：喾传十世四百年。案左氏传：少皞氏有子曰重，颛顼氏有子曰黎。重黎二人各出一帝，而司马迁并以重黎为楚国祖，又以重黎为官号，而吴回为之，故束晰讥迁并两人而为一，以无为有，谓此也。帝挚元年己未，在位九年。不善崩。或云荒淫无法度。不修善政。见废。挚、少皞。曾孙。同名。未详。自黄帝至帝挚三百四十一年。少皞至帝挚四君。二百四十一年。命历序曰。黄帝传十世一千五百二十年。或云十八代。尚书纬曰。孔子得黄帝玄孙帝魁之书。
帝尧
帝尧，帝喾之子，年十五，长十尺，佐兄挚受封唐侯，姓伊祁，元年戊辰或云戊寅，辛夘。号陶唐氏，都平阳。郑玄诗谱曰：唐，帝尧旧都之地，今曰太原晋阳，尧始居此，后迁河东平阳。皇甫谧曰：尧始封于唐，今中山唐县也。后徙晋阳。及为天子，都平阳。汉书音义曰：唐，今河东永安，去晋四百里，即，彘也。尚白，荐玉以白缯，茅茨不翦，朴桷不斲，素题不枅，大路不画，越席不缘，大羹不和，粢食不毇，藜藿之羹，饭于土簋，饮于土铏，金银珠玉不饰锦绣文绮，不展奇怪异物，不视玩好之器，不宝淫泆之乐，不听宫垣室屋，不垩色，布衣掩形，鹿裘御寒，衣履不敝尽，不更为也。不以私曲之故害耕稼之时。吏忠正奉法者尊其位，廉贞平絜爱民者厚其禄。民有教慈力耕桑者，遣使表其闾。正法度，禁诈伪，存养孤寡，赈亡𣄸之家。自奉甚薄，赋役甚寡。巡狩行教，周流五岳，西教沃民，东至黑齿。存心于天下，加志于穷民。一民饥，则曰我饥之也。一人寒，则曰我寒之也。一民有罪，曰我陷之也。百姓戴之如日月，亲之如父母，仁昭而义立，德博而化广。故不赏而民劝，不罚而民治，先恕而后教，单均刑法以仪民。是时十日并出，焦禾稼，杀草木，而民无所食。猰狳、凿齿、九婴、大风、封豨、修蛇皆为民害。尧乃使羿诛凿齿于畴华之野，杀九婴于凶水之上，缴大风于青丘之泽，上射十日，下杀猰狳，断修蛇于洞庭，禽封豨于桑林，万民皆喜。天下广狭，险易远近，始有道里。三苗复九黎之德，尧征而克之于丹水之浦，以服南蛮，育重黎之后不忘旧者，使复典之，是为羲氏、和氏。至于夏、商、周，重黎氏，世叙天地，而别其分主。于是龙门未开，吕梁未发，河出孟门，江、淮通流，四海溟涬，无有平原高阜，尽皆灭之，名曰鸿水。民上丘陵，赴树木，阴多滞伏而湛积，水道壅塞，不行其原，民气郁阏而滞著，筋骨瑟缩而不达。尧作为舞，以宣导之。尧求能治水者，群臣四岳皆曰：鲧可。帝曰。方命圯族。岳曰。等之未有贤于鲧者。愿帝试之。乃用鲧治水。鲧，颛顼五世孙。史记及帝王世纪：颛顼生鲧。三统历：颛顼五世生鲧。杜预曰：鲧则舜之五世从祖父也，而及舜共为尧臣。尧则舜之三从高祖而妻其女。此史记之可疑也。尧封为崇伯。鲧生禹于石。细长于西羌。长九尺二寸。禹字高密，母有莘氏，女曰志，是为修已。尧娶散宜氏女。曰女皇。生朱。不肖。尧在位七十年。求巽位。四岳荐舜。昔颛顼生穷蝉。穷蝉生敬康。敬康生句芒。句芒生𫊸牛，𫊸牛生瞽叟，瞽叟生舜于姚墟，姓姚。字都君，母曰握登。母死。后母生象，父母及象皆下愚不移。瞽叟爱后妻子，常欲杀舜。舜顺事父母与弟，日以笃谨，出田则号泣，年五十犹婴儿。慕好学，教友宽裕温良，耕于历山，期年而田者争处，𫭪礐，以封壤肥饶相让。渔于雷泽，渔者争处湍濑，以曲隈深潭相予。陶于河滨，河滨器不苦。窳，作什器于寿丘，就时于负夏。一年所居成聚，二年成邑，三年成都。二十以孝闻。三十，尧闻其贤，征之草茅之中，与之语礼乐而不逆，道广大而不穷。尧妻二女，以观其内，任之百官，以观其外。封于虞，为诸侯。昔高阳氏有才子八人，天下谓之八凯；高辛氏有才子八人，天下谓之八元，世济其美。尧不能举，舜举八凯主后土。八元，布五教于四方，三载考绩。尧知舜足授天下，以为授舜，则天下得其利，而丹朱病，授丹朱，则天下病而丹朱得其利。尧曰：终不以天下之病而利一人。卒授舜，使摄行天子事。舜受终于文祖。鲧播其淫心，称遂共工之过，治水九年，鄣洪水而不息，功用不成。舜巡狩四岳，流共工，放𬴐兜，窜三苗，殛鲧四罪，而天下咸服。或云：帝鸿氏、少皞氏、颛顼氏、缙云氏，皆有不才子，曰浑敦、穷奇、梼杌、饕餮，尧不能去，舜投诸四裔，以御螭魅，即四罪也。帝乃举禹，使续鲧之业，鲧殛于羽山，以死鲧作九仭之城。或云禹作城郭。吕氏春秋曰：尧以天下让舜，鲧怒曰：得天之道者为帝，得地之道者为三公。尧为失论，欲得三公，怒甚。猛兽欲为乱，比兽之角，能以为城，举其尾，能以为旌，召之不来，彷徉于野，以患帝。舜于是殛之于羽山。禹不敢怨而反事之，官为司空，以通水潦，颜色黧黑，步不相过，窍气不通，以中帝心。韩子曰：尧欲传天下于舜，鲧谏曰：不祥哉！孰以天下而传之匹夫？尧不听，举兵杀鲧于羽山之郊。共工又谏，尧又举兵而诛之于幽都。于是天下莫敢言无传天下于舜。仲尼曰：尧知舜贤，非其难也。不以所疑败其所察，至乎诛谏者，乃其难也。刘恕曰：八凯、八元，尧之诸父昆弟。四凶之罪，著于海内。尧知舜于侧微，天下未尽厌服，遗之大功二十，使民臣仰其功业。而郑玄以尧之末年，四凶在朝，为亢龙有悔，乌足以知圣人哉。
禹为人敏给克勤，其德不违，其仁可亲，其言可信，声为律，身为度，见耕者五耦而式，过十室之邑，则下为秉德之士存焉。与益稷命诸侯，百姓兴人徒以传土，行山表木，定高山大川。禹伤先人功之不成，念前之非度，厘改制量，象物天地，比类百则，仪之于民，而度之于群生。共工从孙四岳佐之。禹劳身焦思，居外十三年，过家门不敢入。陆行载车，水行载舟，泥行蹈橇，山行则㮂，身执耒臿，以为民先。股无胈，胫无毛，手足胼胝，支体偏枯，高高下下，疏川导滞，钟水丰物，封崇九山，决汨九州，陂鄣九泽，丰殖九薮，泪越九原，宅居九墺，合通四海，品处庶类。以为河所从来者，高水湍悍，难以行平地，数为败，乃酾二渠以引其河，北载之高地，至大陆，播为九河，瀹济、漯，决江、汉，排淮、泗而注之海。凿龙门，辟伊阙，析底柱，破碣石，通九派，疏五湖，浚四渎，鸿水漏中州乾，百川顺流，蛇龙潜处，各归其所。民得去高险，处平土，皆宁其性。故天无伏阴，地无散阳，水无沈气，火无灾𬊤，神无闲行，民无淫心，时无逆数，物无害生。禹常称：人无食则不能使也，不利于人则不能劝也。民劳而不怨苦者，利归于人也。人有无饘卖子者，禹以历山之金铸币赎之，令益予众庶稻可种卑湿，命稷予众庶难得之食。食少，调有余，相给以均诸侯。禹乃行相地宜所有以贡，及山川之便利。复旧制，为九州，行自冀州。始制土田，各因所生远近赋入贡榧，楙迁有无，万国作乂。禹使大章步自东极，至于西垂，二亿三万三千五百里七十一步。又使䜿亥步南极，尽于北垂，二亿三万三千五百里七十五步。四海之内，东西二万八千里，南北二万六千里。帝锡禹玄圭，以告成功，天下于是平治。稷，帝喾子弃也，为儿时，忔如巨人之志。其游戏好种树麻菽，麻菽美。及为成人，遂好耕农，地之宜谷者稼穑焉，民皆法则之。尧举为农师，民得其利。命夔效山林溪谷之音夔或作质。以歌，以麋𩊚置缶而鼓之，拊石击石，以象上帝玉磬之音，以致舞兽。拌五弦之瑟为十五弦，命曰大章，以祭上帝，而天下大和。尧有子十人，辟位二十八年，凡在位百年而崩。舜即天子位，谥法翼善传圣曰尧。周书谥法，周公所作。檀弓曰：死谥，周道也。而尧、舜、禹、汤、桀、纣得有谥者，因上世之生号，追之为死谥。上世质非，至善至恶无号，故佗君无谥也。白虎通曰：尧犹嶤嶤，至高之貌，清妙高远，优游博衍，百王之长也。孔安国曰：尧年十六升为天子，七十载求禅试舜三载，自正月上日至崩二十八载，尧凡寿百一十七岁。王肃曰：历试三载，其一在征用之年，其余二载与摄位二十八年，凡三十岁。孔颖达曰：尧一百一十六岁，言七，误也。皇甫谧曰：尧以甲申岁生，甲辰即位，甲午征舜，甲寅舜代行天下事，辛巳崩，年百一十八，在位九十八年。葬谷林郑玄曰：尧游成阳而死葬焉。
帝舜
帝舜即位之明年正月元日，格于文祖。元年戊申。本处虞之妫涒，天下号曰有虞氏。都蒲坂，皇甫谧曰：舜都或言蒲坂，或言平阳，或言潘。潘，今上谷也。尚赤，其社用土。封尧子朱处丹渊为诸侯，以奉先祀。服其服，礼乐如之，谓之虞宾。天子弗臣，示不敢专也。舜载天子旗，往朝瞽叟，夔夔惟谨，如子道。封弟象于有庳，为诸侯，不得有为于其国。天子使吏治其民，而纳其贡税，故谓之放。韩子曰：瞽叟为父而舜放之，象为弟而舜杀之。舜广开视听，求贤人以自辅，作五明扇，立诽谤木，恭已无为，弹五弦之琴，歌南风之诗，曰：南风之薰兮，可以解吾民之愠兮。南风之时兮，可以阜吾民之财兮。帅象禹之功，度之于轨仪，莫非嘉绩，克厌帝心。舜美禹能以德修鲧之功，以为司空，赐姓曰姒，封为夏伯，氏曰有夏，谓之伯禹。天下宗之，谓之大禹。祚四岳国，命以侯伯，赐姓曰姜，氏曰有吕。谓其能为禹股肱心膂，以养物丰民人，封于申。吕即伯夷也。禹曰：非予能成，亦大费为辅。舜曰：咨尔费赞禹功，其赐尔皂游，尔后嗣将大出。乃妻之姚姓之玉女。皇甫谧曰：赐之玄玉，妻以姚姓之女。大费拜受佐舜，能让百物，调驯鸟兽，而知其言，是为柏翳。舜赐姓嬴。郑语曰：嬴，柏翳之后。汉地里志曰：秦之先伯益，助禹治水，为舜虞官，养草木鸟兽，赐姓羸。则柏翳、伯益乃一人声转，故字异也。列女传曰：皋子生五岁而佐禹。曹大家注云：皋子，皋陶之子伯益也。中侯苗兴曰：皋陶之苗为秦。史记音义曰：大业是皋陶，大费是伯益，一名柏翳。案史记历叙舜、禹名臣之后云：柏翳之后，为秦有本纪。垂益夔龙，其后不知所封。则秦之先柏翳，非伯益也。尚书皋、陶、益同佐尧、舜、禹，而诸家或云父子，不可详考。先颛顼之裔孙曰女修，生子大业。大业取少典之子曰女华，生大费。大费生子二人：一曰大廉，实鸟谷氏；二曰若木，实费氏。其子孙或在中国，或在夷狄。舜以乐教天下，重黎举夔，舜以为乐正。命延益八弦，为二十三弦之瑟，夔修九招、六列、六英，以明帝德。于是正六律，和五声，以通八风，而天下大服。重黎欲益求人，舜曰：乐天地之精，得失之节，夔能和之以平天下，一而足矣。弃及契、益、伯夷皆佐禹平水土有功。舜以弃为后稷，契为司徒，益作虞，伯夷作秩宗，皋陶作士，垂作共工，夔典乐，教胄子，龙作纳言，四岳十二牧咸成厥功。唯禹之功为大，四海之内咸戴舜之明德。禹既兴九韶之乐，致异物，天下宗禹之明度数声乐，为山川神主。禹当朝廷，尝曰：吾不恐四海之士留于道路，恐其留吾门也。故士皆至。舜以契能和合五教，保于百姓，封于商，赐姓子弃，能播殖百谷蔬以衣食民人，封于邰，赐姓姬弃，勤百谷而山死。初舜娶尧二女，曰娥皇、女英。女英生商均，亦不肖。帝王世纪曰：舜长妃娥皇，无子。次妃女英，生商均。次妃癸比，生二女：霄明、烛光。舜子九人，在位三十三载，命禹摄行天子事。正月朔旦，受命于神宗，帅百官若帝之初。于时俊乂百工，相和而歌卿云。帝倡之曰：卿云烂兮，礼缦缦兮。日月光华，旦复旦兮。八伯稽首曰：明明上天，烂然星陈。日月光华，弘于一人。帝乃再歌，拥旋持衡，枕首而笑曰：时哉！夫天下非一人之天下也。亦见乎钟石竽瑟，乃及鸟兽，莫不辟情归意焉。日月有常，星辰有行。四时顺经，万姓允诚。于予论乐，配天之灵。迁于贤圣，莫不咸听。鼚乎鼓之，轩乎舞之。精华已竭，褰裳去之。有苗氏左洞庭，右彭蠡，大山在其南，北，因险而不服。禹欲伐之，舜不许，曰：吾德不厚而行武，非道也。乃谕教焉。三年，有苗氏请服，天下闻之，皆非禹，而归舜之德。舜典云：窜三苗于三危。谓舜居摄之时，投窜之于西裔也。又云：庶绩咸熙，分北三苗。谓舜即位后，三苗复不从化，分北流徙之。大禹谟云：帝曰：惟时有苗弗率，汝徂征。谓禹摄位受命。诗之郑玄曰：苗民即九黎之后。颛顼诛九黎，其子孙为三国。高辛之衰，又复九黎之恶。尧末禹摄位，又三诛之。穆王深恶此族，三生凶德，故吕刑曰：苗民弗用灵制以刑，惟作五虐之刑曰法。又曰：遏绝苗民，无世在下。又曰：苖民无辞于罚，乃绝厥世。吴起曰：三苗氏，左洞庭，右彭蠡，德义不修，禹灭之。韦昭曰：三苗，炎帝之后诸侯也。尧舜之时，诛讨有罪，废绝其世，不灭其国，立其近亲，绍其先祀，所以有苗国历代常存，屡不从化。随巢子汲冢纪年曰：三苗将亡，天雨血，夏有冰，地圻及泉，青龙生于庙，日夜出，昼日不出。三苗数叛数亡，未知众异出于何时。禹摄政十七年，舜勤民事，南巡狩，崩于苍梧之野，禹即天子位。
刘恕曰：舜受尧顾托之重，公天下而不私其亲。禹平水土，拯民昏垫，而舜在位五十载，功德浃于众心。故舜巡守南裔，往而不返，欲兆庶专意戴禹，而远迩无徯望之意也。夫尧舜之德，禹之大功，自生民以来未之有也。
舜生三十，征庸三十，在位孔安国曰：历试二年，摄位二十八年。五十载，陟方，乃死谥法曰：受禅成功曰舜，仁圣盛明曰舜。白虎通曰：舜犹僢僢也，言能推信尧道而行之。孔安国曰：舜三十征庸，三十在位，服丧三年，其一在三十之数，为天子五十年，凡寿百一十二岁。案书称帝乃殂落百姓，如丧考妣，三载四海遏密八音，言百姓思慕尧德，且明舜虽受终，令天下服丧三年，如继世之礼，故于殂落下终言之。下文云：月正元日，舜格于文祖，谓尧崩逾年，见于文祖庙而改元。孟轲不达此言，以为三载服除后舜格于文祖，乃妄称孔子曰：舜既为天子，又帅天下诸侯，以为尧三年丧，是二天子矣。若然，当以服除之月至庙，不当用正月元日也。逾年改元。春秋常法，迄今如之。轲又云：尧、舜、禹崩，三年丧毕，舜、禹、益皆避其子，然后践位。且舜正月上日受终文祖，已二十八年，岂容至服除未定，方让其子？孔安国仍轲之谬，乃曰：舜服尧丧三年毕，将即政，复至文祖庙。周衰，杨、墨道盛，孟子排而辟之，可谓醇矣。其于论经义，谈世事、知谋，往往短局乖戾。陋儒爱其词简意浅，杂然崇尚，固可鄙笑也。司马迁云：舜年三十，尧举之，五十摄行天子事，五十八尧崩，六十一代尧践帝位，三十九年崩。亦用孟轲旧说也。郑玄读此经云：舜生三十，谓生三十年也。征庸三十，谓历试三十年也。在位五十载，陟方乃死，谓摄位至死为五十年。舜年一百岁也。皇甫谧曰：舜以尧之二十一年甲子生，三十一年甲午。征庸七十九年壬午，即真百岁癸卯崩。或云舜年一百五岁，亦云一百一十三岁。葬于江南九疑，是为零陵。有虞氏，禘黄帝而祖颛顼，郊尧而宗舜，幕能帅颛顼者也，故报焉。
刘恕曰：六经惟春秋及易彖、象、系辞、文言、说卦、序卦、杂卦仲尼所作，诗、书仲尼刊定，皆不称三皇五帝、三王。易下系曰：古者包牺氏之王天下也，包牺氏没，神农氏作；神农氏没，黄帝、尧、舜氏作。载继世更王，而无三五之数。或以包牺至舜，是为五帝，然孔子未尝道学者，不可附会臆说也。书之在孔子前，存于今者无几。汉艺文志：周史六韬六篇，惠、襄之间，或曰显王时，或曰孔子问焉。颜师古曰：即，今之六韬也。今六韬，周文王、武王问太公兵战之事，其言鄙俚烦杂，不类太公之语，盖后人依托而为之。按志，兵书五十三家，自吴、齐、孙子已下而无六韬，又在儒家，非兵书也。颜说之妄。孔颖达云：六韬，后人所作，好事者妄云太公，非实事也。班固曰：礼经三百，威仪三千。及周之衰，诸侯将逾法度，恶其害己，皆灭去其籍。自孔子时而不具，至秦大坏。马融云：秦孝公已下，用商君之法，其政酷烈，与周官相反。故始皇禁挟书，特疾恶，欲绝灭之，搜求焚烧独悉。汉武帝开献书之路，周礼出于山岩屋壁，复入秘府，诸儒莫得见焉。孝成时，刘歆校秘书，始得列序，著于录。略为众排弃。林硕以为末世渎乱不验之言，作十论、七难以诋之。何休亦谓六国阴谋之书，据秦火之余，周礼最后出，儒者附益，固非完本。周三百六十官，今乃有三百六十职，冗琐浅陋，可明其伪妄。刘歆不当谓之周公致太平书，而目为六国阴谋，过矣。管子亦在孔子前，称明一者皇，察道者帝，通德者王，谋得兵胜者霸，又称五帝三王传子云，管仲之书过半，便是后之好事所加，乃说管仲死后事，其轻重篇尤复鄙俗。孔颖达曰：世有管子书，或是后人所录，故知六韬称三皇，周礼称三皇五帝及管氏书，皆杂孔子后人之语，校其岁月，非本书也。先秦之书存于今者，周书、老子、曾子、董子、慎子、邓析子、尹文子、孙子、吴子、尉缭子，皆不言三皇、五帝、三王。论语、墨子称三代，左氏传、国语、商子、孟子、司马法、韩非子、燕丹子称三王。谷梁传、荀卿子、鬼谷子、亢仓子称五帝。亢仓子又称明皇圣帝。孔颖达云：谷梁传汉初始作，不见经文，故多妄言。陆德明云：谷梁赤乃后代传闻。案汉隋唐书无亢仓子。新唐书艺文志云：天宝元年，诏号亢桑子为洞灵真经，求之不获，襄阳处士王士元谓庄子作庚桑子，太史公列子作亢仓子，其实一也。取诸子文义类者补其亡。封演云：王巨源采庄子庚桑楚篇义补葺分为九篇。云其先人于山中得古本，奏上之。敕付学士详议，疑不实，竟不施行。今亢桑子三卷是也。惟文子、列子、庄子、吕氏春秋五经纬始称三皇，鹖冠子称九皇。案文子称墨子，而列子称魏文侯，墨子称吴起，皆周安王时人，去孔子没百年矣。艺文志鹖冠子一篇，楚人，居深山，以鹖为冠。唐世尝辨此书后出，非古鹖冠子。今书三卷十五篇，称剧辛，似与吕不韦皆秦始皇时人，其文浅意陋，非七国时书。艺文志云：文子，老子弟子，孔子并时，非也。庄子又在列子后，与文列，皆寓言诞妄，不可为据。秦汉学者，宗其文词富美，论议辩博，故竞称三皇五帝，而不究古无其人，仲尼未尝道也。汉夏侯胜、眭孟之徒，以道术立名，其所述著，无谶一言。刘向父子校定九流，亦无谶录。故知谶纬起于哀、平间，假托鬼神，妄称祥瑞。王莽好符命，光武以图谶兴，俗儒趋时，其学遂盛。乃云孔子既叙六经，恐后世不能稽同其意，别立纬谶。而春秋元命包称公输班、墨翟，又言益州。案班、翟在仲尼之后，汉武帝始置益州。春秋谶云尧使共工理水。诗谶云　尤败，然后尧受命。前后颠倒，咸与经传不合。故名儒以为祅，妄乱中庸之典。司马迁、孔安国皆仕汉武帝，迁据谷梁传、荀卿子等称五帝，不敢信，文列庄子、吕氏春秋，称三皇，见百家，言黄帝，左氏传言高阳、高辛氏。书始尧、舜，而当时大儒董仲舒亦云：推神农为九皇，改号轩辕，谓之黄帝。因存帝颛顼、帝喾、帝尧、帝舜为五帝。迁故作五帝本纪。孔安国为博士，考正古文，独见周礼。据外史掌三皇五帝之书，左传云：左史倚相能读三坟、五典、八索、九丘。史克曰：少皞氏有不才子，郯子曰：我高祖少皞挚之立也。安国以周礼为古文，而不知周礼经周末秦汉增损，伪妄尤多。故尚书序云：伏牺、神农、黄帝之书，谓之三坟。少昊、颛顼、高辛、唐、虞之书，谓之五典。孔颖达云：三坟之书，在五典之上，数与三皇相当。坟又大名，与皇义相类，故云三皇之书。尧、舜典是二帝之典。推此而上，则五帝当五典。三坟、五典已经芟夷，存者二典而已。书纬云：帝喾以上，朴略难传。唐、虞以来，焕炳可法。禅让之首，至周五代，此皆无所稽据，穿凿妄说耳。史克又云缙云氏，郯子，又云共工氏，岂皆帝乎？论者以世本帝系，大戴礼五帝德，家语宰我问与史记本纪同，以黄帝为五帝，则三皇乃少一人，故甄耀度以燧人，白虎通以祝融，或以共工同牺农为三皇。郑玄注中候敕省图引运斗枢，以伏牺、女娲、神农为三皇，轩辕、少昊、高阳、高辛、陶唐、有虞六代为五帝。德合北辰，得天皇之气者皆称皇，协五帝座星者皆称帝，故三皇三而五帝六也。梁武帝以伏牺、神农、燧人为三皇，黄帝、少皞、颛顼、帝喾、帝尧为五帝，而曰舜非三王，亦非五帝，与三王为四代而已。郑及诸儒自相讥病，其指不通。世本经秦历汉，儒者改易大戴礼，出于世本、家语，王肃私定以难郑玄，故有冉有问孔子三皇五帝不用五刑。案孔子时未有语三皇五帝言者，皆周末秦已后伪书耳。马昭云：家语，王肃增加，非郑玄所见。孔颖达云：王肃欲家语与经传符同，故强为之辞，冀合其说。所言虽同司马迁，而不足为迁之助。贾逵云：三坟，三皇之书。五典，五帝之典。延笃言：张平子说三坟、三礼，礼为人防。尔雅曰：坟，大防也。书曰：谁能典朕三礼，天、地、人之礼也。五典，五帝之常道也。马融云：三坟，三气，阴阳始生，天地人之气也。五典，五行也。杜预云：皆古书名。汉晋群儒论三坟、五典，亦与孔说不同。惟郑玄注周礼外史三皇五帝之书云：楚灵王所谓三坟五典。此说出于孔安国，非其新意。贾公彦云：孔、郑之说无正文，故延叔坚、马季长所解有异也。或说董仲舒对程雅曰：三皇，三才也。五帝，五常也。三王，三明也。五伯，五岳也。其说全无意义，非仲舒之言也。或曰：左氏传、礼记祭法有少昊、颛顼、帝喾名号，岂可据系辞皆去之？以尧舜次黄帝，无乃太略乎？答曰：儒学论议，当本于经。顾彪谓正可依经诰大典，不可用传记小说。此言得之。先儒云：女娲至无怀氏十五帝，临魁至榆罔七帝，承袭牺农而王。然则少昊已后亦嗣黄帝，如无怀、临魁比也。至尧功德特高，别为一代，又自古以来，皆传其子，或以干戈逆取。而尧及舜皆有子，择贤而授，不私其亲。上古以来，二人而已，故可上绍黄帝而继牺农。艺文志云：孝文时得魏文侯乐人窦公献其书，乃周官大宗伯之大司乐章也。桓谭新论云：窦公时年百八十，岁武帝时，河间献王好儒，与毛生等共采周官及诸子言乐事者。取公孙尼子以作乐记。大司乐舞云门以祀天神。咸池以祭地示。大㲈以祀四望。通夏殷周为六乐。乐记曰。武王封黄帝尧舜夏殷之后为三恪。二王后黄帝而及尧舜不数。少皞、颛顼。帝喾。窦公所传。在秦焚书之前。献王采录古书，可以取信。然大司乐有云门、大卷、大咸，而乐记有大章、咸池，已差异矣。包牺、神农世远，乐名不见。少皞、颛顼、帝喾承黄帝之后，不特为一代，故无乐名。孝经钩命决云：伏牺乐曰立基，神农曰下谋，祝融曰属。续帝系谱云：伏犠乐曰扶来，神农曰扶持。帝王世记云：少皞乐曰九渊。乐纬云：颛顼乐曰五茎，帝喾曰六英。汉礼乐志云：颛顼作六茎，帝喾作五英。皆纬书、帝系诸谱。汉志世纪放六乐撰其名，故多差异，非本称也。秦初并六国，丞相等议帝号曰：古有天皇，有地皇，有㤗皇、㤗皇最贵。臣等上尊号，王为㤗皇。王曰：去㤗著皇，采上古帝位号，号曰皇帝。乃知秦以前诸儒，或言五帝，犹不及三皇。后代不考始皇本纪，乃曰兼三皇五帝，号曰皇帝，误也。西汉之末，去圣益远，孔安国尚书传虽未立于学官，而儒者惑于安国、司马迁，二家殊异。又怪易系大司乐、乐记以尧、舜上继黄帝，虽刘歆博物洽闻，疑而未了，故三统历本易始于包牺，至少皞、颛顼、帝喾，乃曰周迁其乐，故易不载，而不明言迁乐及不载之义。郑玄注易系辞云：金天高阳，高辛遵黄帝之道，无所改作，故不述焉。崔灵恩曰：舞乐之始，兴于黄帝，其德宜法，远存其后，敬之为恪。颛顼高阳二代之君，虽复为乐，进非始舞之制，又非宜今之用，故越之而用云门，不立其乐，亦不为恪也。熊安生解礼周，以黄帝尧舜之后为三恪，但云取其制作之人。孔　达谓易略举五帝之终始，则少皞、颛顼、帝喾在其闲也。历世纷纭，莫知定论，皆泥于旧文，肆为解释，不可强通。易云：作八卦，为㒺罟，取诸离，包牺氏也。为耜耒，取诸益。日中为市，取诸噬嗑，神农氏也。垂衣裳，取诸乾坤。为舟楫，取诸涣。服牛乘马，取诸随。重门击柝取诸豫，为杵臼取诸小过，弧矢取诸暌。黄帝、尧、舜也。至于宫室取大壮，棺椁取大过。结绳而治，易之以书契，取诸決盖。世远难明，传闻殊异，仲尼于疑事则阙而不强为之辞。六事则总言黄帝、尧、舜，三事但曰后世圣人，而孔安国尚书序乃曰：伏牺氏造书契，以代结绳之政。指言伏牺，与系辞文意相反。按家语篇后及史记孔子世家云：安国至临淮太守，蚤卒。连丛子有孔臧报从弟侍中书言以隶篆定尚书五十余篇，并为之传，即安国也。安国于经义不详，故书传多差谬。马郑、王肃诸儒悉解今文尚书。晋、宋后始行古学，独有孔传，因而传之，其学非能优于诸家也。
资治通鉴外纪卷第一。终

[book_title]资治通鉴外纪卷第二
夏商纪
夏，起戊戌，终己酉。十七君，一十四世。通羿浞四百三十二年。夏后氏禹元年，戊戌。都安邑，或云平阳，亦云晋阳及韩。尚黑，其社用松，牲用玄，以黑为徽号。朝燕服收冠而黑衣，十寸为尺，封丹朱于唐，商均于虞，皆为诸侯，作乐曰大夏。命皋陶为夏龠九成，以昭其功。夏，大也，言能大尧舜之德。以五音听治。悬钟鼓磬铎鼗，待四方之士，为铭于簨虡曰：教寡人以道者击鼓，谕以义者击钟，告以事者振铎，语以忧者击磬，有狱讼者摇鼗。一馈而十起，一沐三捉发，以劳天下之民。出见罪人，下车问而泣之。左右曰：罪人不顺道，君王为何痛之？禹曰：尧舜之人皆以尧舜之心为心。寡人为君，百姓各自以其心为心，是以痛之。初，舜分天下为十二州，禹复为九州，收天下美铜，铸为九鼎，以象九州。昔黄帝作车，少皞加牛，奚仲加马。禹命奚仲为车正，建旗斿旐，以别尊卑等级。古有醴酪，禹时仪狄作酒，禹饮而甘之，遂疏仪狄，绝旨酒，曰：后世必有以酒亡国者。禹任皋陶，益以国政。皋陶卒，封其后于英、六，或在许、契、后稷、伯夷皆有功，兴于虞、夏之际。益垂夔龙，其后不知所封。是时天雨金三日，亦尝雨稻。禹娶涂山氏女，生子启，南巡守会诸侯于涂山，承唐虞之盛，执玉帛者万国。济江，黄龙负舟，舟中人惧，禹仰天而叹曰：吾受命于天，竭力而劳万民，生寄也，死，归也，余何忧于龙焉？视龙犹鼴蜓，颜色不变。龙俯耳，低尾而逝。禹致群臣于会稽，防风氏后至，禹戮之。防风，汪芒氏之君，漆姓，守封嵎之山，禹崩谥法：渊源流通曰禹。马融曰：禹、汤不在谥法盖？谥法诸本不同，或后人所加也。葬会稽之山。阴，在位九年，年百岁。案书称尧舜曰帝，夏殷曰王，诗商颂曰玄王武王，学者言夏殷周称王，而诗书易春秋未尝言三王，惟易泰归妹卦曰帝乙归妹，书酒诰多士多方曰，自成汤至于帝乙，故司马迁夏殷之君皆曰帝，曲礼曰：告丧曰，天王登假措之庙，立之主曰帝。谯周曰，夏殷之君，生称王，死称庙主，皆以帝号配之。帝王世纪：夏殷曰帝。曲礼、秦汉后书，谯周、皇甫谧之说，出于史记，俱不足为据。
夏后氏禘黄帝而祖颛顼，郊鲧而宗禹。
刘恕曰：大江之南，前代要服。舜禹南巡，崩不返葬。禹非不尊而敬舜也，启非不孝于其父也，时享在乎庙貌，魂气则无所不之也。秦汉以下，崇尚墓祭，违经弃礼，远事尸柩，难以语乎理矣。启元年丁未，皇甫谧曰甲辰。筮享神于大陵之上，是为钧台之享。又筮于晋之墟，作璇台于水之阳。有扈氏不服，启伐之。世本曰：有扈，夏同姓，或云启之庶兄，以尧舜传贤，禹独与子，故伐启。淮南子曰：有扈氏为义而亡。启崩，在位九年。皇甫谧曰：十年。子太康立。太康元年丙辰。失德，四夷背叛，畋于有洛之表，十旬弗反。有穷后羿因民弗忍，距于河。羿先祖世为射官，帝赐之弓矢，使司射。夏衰，自𬬺迁于穷石。许慎曰：羿，帝喾射官也。淮南子曰：尧时十日并出，尧命羿仰射十日，中其九日，九乌皆死，堕其翼羽。又曰：羿请不死之药于西王母，其妻姮娥窃之，奔月宫，为月精。又曰：羿除天下之害，死而为宗布。孟子曰：逢蒙学射于羿，尽羿之道，思天下惟羿为愈已，于是杀羿。楚辞天问曰：羿焉弹日，乌焉解羽？归藏易曰：羿弹十日。说文曰：弹，射也。博物志曰：羿与凿齿战于畴华之野，羿持弓，凿齿持矛，羿杀之。或曰：河伯弱，杀人，羿射其左目；风伯坏人屋室，羿射中其膝。据此诸说，帝喾、尧时各有羿，夏时又有羿，则羿是善射之号，非人名字。不知此羿其名为何。太康失国而崩，在位二十九年。孔安国曰：太康不得入国，羿遂废之。羿立其弟仲康。仲康元年乙酉。微弱，政出于羿。崩，在位十三年。子相立。相一作相安元年戊戌。征畎夷、黄夷，竹书纪年曰：二年，征黄夷。其后干夷来宾。纪年曰：七年。东夷有九种，曰畎夷、干夷、方夷、黄夷、白夷、赤夷、玄夷、风夷、阳夷。相为羿所逐，失国，居商丘，依夏同姓诸侯斟灌、斟𬩽。在位二十八年。吕氏春秋曰：夏后相与有扈战于甘泽而不胜。六卿请复之，相曰：不可。吾地不浅，吾民不寡，战而不胜，是吾德薄而教不善也。于是乎处不重席，食不贰味，琴瑟不张，钟鼓不修，子女不饬，亲亲长长，尊贤使能，期年而有扈氏服。书称启与有扈战于甘之野，而不言胜败。帝相之时，政出于羿已数十年，既能修德以服有扈，岂不能服羿乎？此说近诬。
有穷后羿因夏民以代夏政。元年丙寅。乐正后夔之子伯封，实有豕心，贪惏无餍，忿类无期，谓之封豕，羿灭之，夔是以不祀。羿恃其善射，不修民事，而淫于原兽。弃武罗、伯因、熊髡、龙圉，而用寒浞。寒浞，伯明氏之谗子弟也。伯明后寒弃之，夷羿收之，信而使之，以为已相。浞行媚于内，施赂于外，愚弄其民，而虞羿于田，树之诈慝，外内咸服。羿犹不悛，将归自田，家众杀而亨之，以食其子。其子不忍食，死于穷门。浞自立，羿在位八年。寒浞元年甲戌。因羿室，不改有穷氏之号，生浇及豷。浇长，浞使用师，杀斟灌，代斟𬩽氏，灭夏后相。后缗方娠，逃出自窦，归于有仍，生少康。浞处浇于过，处豷于戈。少康既长，为仍牧正。惎浇能戒之。浇使椒求之，逃奔有虞，为庖正。虞君思妻之二姚，而邑诸纶，有田一成，有众一旅，能布其德而兆其谋，以收夏众，抚其官职。浞恃其谗慝诈伪，而不德于民。夏遗臣靡，自有鬲氏收二国之烬，灭浞而立少康，浞在位三十二年。使女艾谍浇，灭浇于过，使子季杼诱豷，灭豷于戈。有穷逐亡。寒浞杀羿，囚羿室而生浇。浇长大，能用师，灭后相。相死之后，少康始生。及灭浞，少康子杼又长，已堪诱杀豷。计太康失邦，及少康绍国向百年，夏乱甚矣。而夏本纪不载，最为疏略。少康灭浞，还旧都，元年丙午。复禹之绩，祀夏配天，不失旧物，夏道复兴，方夷来宾。崩，在位二十一年。子杼立。杼一作予，元年丁卯，在位十七年。崩，子槐立。杼能帅禹者也，夏后氏报焉。槐，帝王世纪作芬，或作祖武，亦作魁。元年甲申。九夷来御。竹书纪年曰：三年。崩，在位二十六年。子芒立。芒元年庚戌，在位十八年。帝王本纪云十三年。崩，子泄立。泄帝王世纪作世，或作宗。元年戊辰。畎夷等六夷服从，始加爵命。崩，在位十六年。纪年曰：帝泄二十一年，加畎夷等爵命。与帝王本纪不同。子不降立。不降一作江成元年甲申，在位五十九年。崩，弟扃立。扃帝王世纪作乔，元年癸未，在位二十一年。崩，子廑立。廑帝王世纪作广，或作廛。元年甲辰，在位二十年。崩，不降，子孔甲立。孔甲元年甲子。淫乱，好鬼神，德衰，诸侯多叛。周语曰：孔甲乱夏，四世而陨。天降乘龙，河汉各二，有雌雄，孔甲不能食，而未获豢龙氏。陶唐氏既衰，其后有刘累，学扰龙于豢龙氏，事孔甲，能饮食之。夏后嘉之，赐后曰御龙，以更豕韦之后。龙一雌死，潜醢以食夏后，夏后飨之，既而使求之，惧而迁于鲁县。孔甲崩，在位三十一年。汲蒙纪年曰：胤甲即位，居西河，十日并出。其年胤甲陟。子皋立。皋元年乙未，在位十一年。崩，子发立。发一作敬元年丙午。诸夷宾于王门，献其乐舞。纪年曰：元年。崩，在位十三年。帝王本纪云。十一年。子履癸立，是为桀。桀元年己未。自孔甲以来，诸侯叛夏。桀为无道，暴戾顽贪，政淫荒，武，伤百姓，天下颤恐而患之。桀有力，能申铁钩索伐有施。有施，人以妹喜女焉。妹喜有宠，所言皆从，为倾宫瑶台，殚百姓之财，肉山脯林，酒池可以运船，糟堤可以望。十里一鼓而牛饮者三千人，妹喜笑以为乐。初，商契卒，子昭明立，居于砥石，迁于商。卒，子相土立，相土作乘马。卒，子昌若立。卒，子曹圉立。卒，子根国立。卒，子冥立，为司空，勤其官而水。死，子振立。卒，子微立。卒，子报丁立。卒，子报乙立。卒，子报丙立。卒，子主壬立。卒，子主癸立。卒，子天乙立，谯周曰：商人尊汤曰天乙，天即帝也。是为成汤，名履，母曰扶都。长九尺。自契至汤八迁。商颂曰：帝立子，生商。是契居商也。郑玄曰：在太华之阳。皇甫谧曰：今上洛商。世本曰：昭明居砥石。左传曰：陶唐氏之火正阏伯居商丘，相土因之。杜预曰：梁国睢阳也。及汤居亳，四迁，事见经传，而不见余四迁。汤始居亳，从先王居。郑玄曰：亳，今河南偃师县有汤亭。汉书音义曰：济阴亳县有汤蒙，已氏有伊尹蒙。杜预曰：梁国蒙县北有亳城，城中有汤蒙，其西又有伊尹蒙。皇甫谧曰：孟子称汤居亳，与葛为邻，葛伯不祀，汤使亳众为之耕。葛即今梁国宁陵之葛乡也。若汤居偃师，去宁陵五百余里，岂当使民为之耕乎？亳，今梁国谷熟县也。蒙为北亳，即景亳，汤受命之地。榖熟为南亳，即汤都也。偃师为西亳，即盘庚所徙。三地皆名为亳，尚书立政所谓三亳也。古书亡灭，未知孰得其实。伊尹耕于有莘之野，孙武及吕氏春秋。伊尹名挚。汤使人以币聘之，三反然后肯从。见汤，言素王及九主之事。或曰：汤闻伊尹贤，使人请之，有莘氏，不可。伊尹亦欲归汤。汤婚于有莘氏，乃以伊尹为媵送女。汤得伊尹，祓之于庙，照之以爝，衅以牺。　明日，设朝而见之，请汤以至味。汤曰：可得而为之乎？对曰：君之国小，不足以具之，为天子然后可也。因说汤以伐夏救民。汤进于桀，桀与之饮酒，沈湎，群臣，醉者持不醉者，不醉者持醉者，相和而歌曰：江水沛兮，舟楫败兮，我王废兮，盍归乎？盍归乎？薄亦大矣。伊尹退而闲居，深取乐音，更曰：乐兮乐兮，四牡骄兮，六辔沃兮，觉兮较兮，吾大命格兮。去不善而从善，何不乐兮？伊尹入告于王曰：大命之至，亡无日矣。王阘然拚，哑然笑曰：子又妖言矣。天之有日，犹吾之有民。日有亡乎？日亡，吾乃亡矣。伊尹既丑有夏，复归于亳，报汤曰：桀迷惑妹喜，不抚其众，上下相疾，民心积怨，皆曰：上天弗恤，夏命其卒。汤复使伊尹往视夏，闻妹喜言，曰：天子梦两日，相与斗东方，日不胜。伊尹以告。汤任伊尹以国政。桀臣干辛恃威，凌轹诸侯，以及兆民。左师曹触龙謟谀不正，贤良郁怨，诸侯不宾。关龙逢引黄图进谏曰：古之人君，躬行礼义，爱民节财，故国安而身寿。今君用财若无穷，杀人若恐弗胜，天殃必降，而诛必至，君其革之，立而不去。桀于是焚黄图，杀龙逢，众庶莫敢直言，大臣同患，桀愈自贤，国人大崩。汤使人哭之，乃囚于夏台，已而得释。桀为仍之会有缗叛而攻克之。是时主暗晦而不明，道澜漫而不修，至德灭而不扬，帝道掩而不兴，举事戾苍天，发号逆四时，春秋缩其和，天地除其德，人君处位而不安，大夫隐道而不言，群臣准上意而怀当，邪人参耦比周而阴谋，居君臣父子之间，竞载骄主而像其意，乱人以成其事，君臣乖而不亲，骨肉疏而不附，植社槁而罅裂，容台振而掩覆，犬群嗥而入渊，豕衔蓐而席澳。美人拿首墨面而不容，曼声吞炭内闭而不歌。丧不尽其哀，猎不听其乐。西老折胜，黄神啸吟。飞鸟锻翼，走兽废脚。山无峻干，泽无洼水。狐狸首穴，马牛放失。田无立禾，路无莎𮐚。金积折廉，壁袭无理，磬龟无腹，蓍策日施。桀见箓书云：亡夏者桀，大诛豪杰，在位以来回禄信于聆隧。百川沸，伊洛竭，泰山走，山石三日泣。宫中女子化为龙，俄而复为妇人，甚丽而食人。桀命为蛟妾，告吉凶。鹤鸣于国，十日十夕不止。天雨血，雨木冰，六月霜降为夜，宫于深谷之中，男女杂处。桀三旬不出听政，一夕，大风扬沙，填宫合之，鬼哭于国。地出黄雾，尧山崩，㾜山亡，两日斗，五星陨，错行，枉矢流，大水，地震，雷霆杀人。瞿山地裂水出。十月，凿山穿陵，通之于河。谏者曰：泄天气，发地藏，天子失道，后必有败。桀杀之。期年，瞿山崩为大泽，水深九尺，山覆于谷，下反在上，耆老谏而被杀。大费子之玄孙费昌见二日出，东者焰，西者沈，问于冯夷。夷曰：西唯夏，东唯商，桀将亡。费昌闻而归汤。汤出见，张网四面，祝曰：从天坠者，地出者，四方来者，皆离吾网。汤曰：嘻，尽之矣，非桀孰能为此。乃解其三面，置其一面，更教之祝曰：欲左者左，欲右者右，欲高者高，欲下者下，不用命者，乃入吾网。汉南诸侯闻之曰：汤德及禽兽，归之者四十国。汤欲伐桀，伊尹请乏贡职，以观夏动。桀怒，起九夷之师。伊尹曰：未可，彼尚能起九夷之师，是罪在我也。汤乃谢，请复入贡职。太史终古出其图法，执而泣之。桀迷惑，暴乱愈甚。终古奔商。汤告诸侯曰：夏王无道，暴　百姓，穷其父兄，耻其功臣，轻其贤良，弃义听谗，众庶咸怨。守法之臣，自归于商。明年，商汤元年庚戌。汤伐灭桀。在位五十一年。谥法：贼人多杀曰桀。三统历曰：夏十七王，四百三十二年。汲蒙纪年曰：四百七十一年。六韬曰：禹三十一世至桀。禹之后分封以国为姓，有夏后氏、有扈氏、有男氏、斟寻氏、彤城氏、褒氏、费氏、杞氏、绘氏、辛氏、冥氏、斟氏、戈氏。商起庚戌。终戊寅。三十君。十七世。六百二十九年。成汤元年，汤在诸侯位十七年，即天子位，元年庚戌。顾彪曰：殷家犹质逾月，即改元年，以明世异，不待正月为首。案汤以干戈取天下，与尧、舜殊异，即位易代，必不俟逾年，改元亦不俟逾月也。又乏职贡。夏桀起九夷之师，九夷之师不至。伊尹曰：可矣。昔高辛火正，祝融氏名黎。其后八姓，已姓，昆吾、苏、顾、温也；董姓，鬷夷、豢龙也；彭姓，彭祖、豕韦、诸稽也；秃姓，舟人也。妘姓，邬、郐、路、逼阳也；曹姓，邹、莒也；芈姓也；斟姓也。惟斟姓无后。或云帝喾之祝融。吴回生陆终，陆终生子六人，坼剖而产，其长曰昆吾，二曰参胡，三曰彭祖，四曰会人，五曰安，六曰季连。夏末，昆吾氏伯而为乱，汤有景亳之命，帅兵自把钺伐韦、顾及昆吾，以费昌为御而伐桀，令师从东方出于国西以进。桀战败于有娥之虚，奔鸣条，谓人曰：吾悔不杀汤于夏台，使至此。放于南巢而死。诸侯大会。汤再拜而从诸侯之位，曰：天子惟有道者可以处之，可以治之。三让，诸侯，皆莫敢当。然后汤践天子位，反桀之事，遂其贤良，以宽治民，而除其邪，徇民所喜，远近归之，顺天革命，改正朔，以建丑为正月。变服殊号，一文一质，示不相沿，易民视听。若天时大变，尚白，其社用石，葬树松，牲用白，以白为徽号。朝燕服鼾冠而缟衣，十二寸为尺。初置二相，以伊尹、仲虺为之。汤谓伊尹曰：诸侯来献远方之物，不利。吾欲因其地势所有，易得而不贵。伊尹受命，为四方献令，自伐桀，大旱七年，洛坼川竭，煎沙烂石。大史占之曰：当以人祷。汤曰：吾所为请雨者，民也。若必以人祷，吾请自当。遂斋戒，剪发断爪，素车白马，身婴白茅，以身为牺牲，祷于桑林之野，持三足鼎，祝山川曰：无以余一人之不敏，使上帝鬼神伤民之命。以六事自责，曰：政不节与？民失职与？宫室崇与？妇谒盛与？苞苴行与？谗夫倡与？何不雨之极也！言未已，大雨方数千里，人无食者。汤以庄山之金铸币救之，命伊尹作乐，曰大护。修九招六列，以见其善，护言以宽政治民，除其邪虐，覆护下民，各得其所。闻宫声，使人温良而宽大；闻商声，使人方廉而好义；闻角声，使人恻隐而仁爱。闻征声，使人乐养而好施；闻羽声，使人恭敬而好礼。汤作历弗复，以正月朔旦为节，更以十一月冬至为元首，至周从之。汤令未命之为士者，车不得朱轩，及有飞龄，不得乘饰车骈马，衣文绣，命然后得，以顺有德。初作囿，取禽兽以奉宗庙。简士卒，习射御，以戒不虞。海外肃慎，北发渠搜，氐羌来服。汤娶有莘氏女，生子太丁、外丙、仲壬。太丁为太子，蚤卒，汤崩在位十三年，年百岁。谥法：云行雨施曰汤，除虐去残曰汤。葬亳北。商人禘舜而祖契，郊冥而宗汤。上甲微，能帅契者也，故报焉。皇甫谧曰：微字上甲。外丙元年癸亥，在位二年。崩，仲壬一作中壬元年乙丑，在位四年。崩，伊尹立成汤，适长孙太丁之子太甲。太甲元年己巳。尚书伊训：成汤既没，太甲元年。孔传云：汤没而太甲立。孟轲、司马迁云：汤崩，外丙、仲壬皆即位，乃及太甲，与书不同。刘歆、班固、皇甫谧皆违经从轲、迁，未详其旨。既立不明，颠覆汤之典刑，伊尹放诸桐而摄政。当国，以朝诸侯。王徂桐宫，悔过自责，反善三祀。十有二月朔，伊尹以冕服奉嗣王归于亳，而授之政，作太甲三篇以戒之。汲蒙纪年曰：殷仲壬即位，居亳，其卿士伊尹。仲壬崩，伊尹放太甲于桐，乃自立也。伊尹即位于太甲七年，太甲潜，出自桐，杀伊尹，乃立其子伊陟、伊奋，命复其父之田宅而中分之。案书序，伊尹奉太甲归于亳，其文甚明。左传：伊尹放太甲而相之，卒无怨色。孟子云：有伊尹之志则可，无伊尹之志则篡。伊尹不肯自立，太甲不杀伊尹也必矣。若伊尹放君自立，太甲起而杀之，则伊尹死有余罪，义当污宫灭族，太甲何所感德而复立其子，还其田宅乎。纪年之书，晋太康元年，汲郡民发魏安釐王蒙得之。盖，当时流俗有此妄说其书，因记之。杜预曰：纪年与尚书叙说太甲事乖异，不知老叟之伏生，或致昏忘。将此古书，亦当时杂记，未足以取审也。太甲修德，诸侯归之。在位三十三年出无逸。崩，亦称祖甲。孔安国曰：殷家祖有功，故称祖。殷本纪曰：褒太甲，称太宗。子沃丁立。沃丁、元年壬寅。伊尹卒，葬亳。皇甫谧曰：沃丁八年，伊尹卒，年百余岁，大雾三日，沃丁葬之，以天子礼，祀以太牢，亲临丧，以报大德焉。沃丁崩，在位二十九年。弟太庚立。太庚元年辛未，在位二十五年。崩，子小甲立。小甲元年丙申，在位三十六年。帝王本纪云：五十七年。崩，弟雍已立。雍已，元年壬申。商道衰，诸侯或不至。崩，在位十三年。弟太戌立。中宗太戊，元年乙酉。亳有祥，桑谷共生于朝，七日大拱。太戊惧，问于其相伊陟。伊陟曰：臣闻妖不胜德，君之政其有阙与？君其修德。太戊退而占之曰：野木生于朝，意者国亡乎？太戊修先王之政，明养老之礼，早朝晏退，问疾吊丧，三日而祥桑枯死。三年远方重译而至七十六国。尚书大传曰：成汤之后，武丁之先王，道亏，桑谷俱生于朝，七日而大拱。武丁问诸祖已，祖已曰：桑谷野草生乎？朝朝噫亡乎？武丁恐骇，侧身修行，思昔先王之道，兴灭国，继绝世，举逸民，明养老之道。三年之后，诸侯以译来朝者六国。刘向曰：殷道既衰，高宗承敝而起，尽谅阴之哀，天下应之。既获显荣，怠于政事，国将危亡，故桑谷之异见。桑犹丧也，谷犹生也，杀生之秉，失而在下也。案伏生、刘向以武丁有桑谷，面向著说苑，以太戊、武丁时俱有桑谷。吕氏春秋，汤时谷生于廷，比旦而大拱，韩诗外传三日而大拱，皆与书序不同。
太戊赞伊陟于庙，言弗臣。巫咸治王家有成，及用臣扈商复兴，诸侯归之。尊其德，称中宗。在位七十五年，崩，子仲丁立。仲丁元年庚子。自亳迁都嚣，蓝夷为寇，仲丁征之。崩，在位十一年。弟外壬立。外壬，元年辛亥，在位十五年。崩，弟河袒甲立。河袒甲元年丙寅。迁都相，商复衰。崩，在位九年。子祖乙立。祖乙元年乙亥。迁都耿，为水所圯，迁于邢。或云奄巫贤任职，商复兴。崩，在位十九年。子祖辛立。祖辛元年甲午，在位十六年。崩，弟沃甲立。沃甲一作开甲元年庚戊，在位二十年。崩，祖辛子祖丁立。祖丁元年庚午，在位三十二年。崩，沃甲子南庚立。南庚元年壬寅，在位二十九年。崩，祖丁子阳甲立。阳甲元年辛未。自仲丁以来，废适而立诸弟子，弟子争立，比九世乱。商衰，诸侯莫朝崩，在位七年。帝王本纪云：十七年。弟盘庚立。盘庚元年戊寅。将涉河南迁都，自汤至盘庚五迁无定处，民咨胥怨，不欲徙。盘庚乃告谕诸侯大臣曰：昔高后成汤与尔之先祖俱定天下，法则可修，舍而弗勉，何以成德。遂渡河南，复居汤之故居，治亳。殷亳是大名，殷是亳内之别名。郑玄曰：治干亳之殷地。汲蒙古文云：盘庚自奄迁于殷，殷在邺南三十里。与书涉河不同。史记祖乙迁于邢，亦不知出何书。郑玄曰：祖乙去相居耿，为水所圮毁，修德以御之，不复徙也。又云：其后奢侈逾礼，土地迫近山川，尝圮焉。至阳甲立，盘庚为臣，乃谋徙居汤旧都。又序注云：民居耿久，奢淫成俗，故不乐徙。王肃曰：自祖乙五世至盘庚元兄阳甲，宫室奢侈，下民邑居垫隘，水泉㵼卤，不可以行政化，故徙都于殷。皇甫谧曰：耿迫近山川，自祖辛以来，民皆奢侈，故盘庚迁殷。书盘庚下篇云：今我民用荡析离居。孔传云：水泉沈溺。孔颖达云：地势污下，久居水变，水泉㵼卤，不可行化，故欲迁都，不必为奢侈也。此以君名名篇，必是为君时事。而郑玄以上篇是盘庚为臣时事，未知何所考据。自此改号曰殷汤以来言殷者，史臣追书也。盘庚，行汤之政，遵汤之德，殷道复兴，诸侯来朝。崩，在位二十八年。弟小辛立。小辛元年丙午。殷复衰。崩，在位二十一年。弟小乙立。小乙元年丁卯，在位二十一年。崩，子武丁立，高宗。武丁元年戊子。为太子时，尽知人民之所好恶，能耸其德，至于神明。亲丧居庐三年，未尝及国事，默以思道，而天下无倍叛之心。既免丧，思复兴殷，未得其佐，不言政事决定于蒙宰。卿士患之，曰：王言以出令，若不言，无所禀令。武丁作书曰：以余正四方。余恐德之不类，兹故不言。梦得良弼，曰：说视群臣百吏，皆非也。乃使百工以象梦于野，旁求四方之贤。是时说为胥靡，筑于传岩。武丁得而与之语，立以为相，总百官，使朝夕规谏。殷衰而复兴，礼废而复起，国家大治。遂以傅险姓之号曰传说。皇甫谧曰：高宗梦天赐贤人胥靡之衣，蒙之而来，口云：我徒也，姓传名说，天下得我者，岂徒也哉？武丁寤而推之曰：传者，相也；说者，欢说也。天下当有傅我而说民者哉？明日，以梦视百官，百官皆非也。乃使百工写其形象，求诸天下，果见筑者胥靡，衣褐带索，执役于虞虢之间，傅岩之野。名说，以其得之传岩，谓之傅说。案谧言初梦，即云姓傅名说，又言得之傅岩，谓之傅说，其言自不相副。谧见书傅会为近世之语，非实事也。墨子曰：傅说居北海之洲，圜土之上，衣褐带索，庸筑于傅岩之城。
刘恕曰：武丁即位之初，殷道中衰，甘盘遁世，朝多具臣。传说贤而隐于胥靡，一旦举而用之，出于微贱，众必骇怪，故托于梦寐，旁求天下，置诸左右，如天所授，群臣莫之疑惧，而传说之道得行也。若不知其才，徒以梦取，则与王莽按符命以王兴、王盛为四将，光武据谶用王梁为司空何异哉？仲尼刊书而存之，可以见武丁之意矣。
武丁开先祖之府，取其明法，以为君臣上下之节，祭成汤，有飞雉升鼎耳而雊，武丁惧，祖已训诸王，作高宗肜日。高宗之训，祖已曰：远方将有来朝者，武丁内反诸已，以思王道，三年编发重译来朝者六国，自是服章多用翟羽。孔子曰：吾于高宗肜日，见德有报之疾也。苟由其道致其仁，故远方归德焉。刘向以为武丁恐骇，谋于忠贤，修德而正事，内举傅说，授以国政，外伐鬼方，三年乃克，以安诸夏。感变而惧，灾𤯝自消，修政行德，天下咸𬴐，殷道复兴。在位五十九年崩，立其庙为高宗，子祖庚立。祖庚元年丁亥，在位七年。崩，弟祖甲立。祖甲一作辛甲元年甲午。淫乱，殷复衰。崩，在位十六年。子廪辛立。郑玄曰：祖甲兄祖庚贤其父，武丁欲废兄立弟，祖甲以为不义，逃于人闲。孔安国曰：无逸所称祖甲，汤孙太甲也。周语曰：帝甲乱之，七世而陨。廪辛一作冯辛元年庚戌，在位六年。崩，弟庚丁立。庚丁元年丙辰，在位六年。帝王本纪云：二十三年。崩，子武乙立。武乙元年壬戌。徙都河北，国中衰敝，东夷浸盛，分迁淮岱，渐居中土。　昔后稷卒，子不窟立，母曰姞氏。世后稷。及夏之衰，弃稷不务。不窟用失其官，而自窜于戎狄之间。韦昭曰：启子太康废稷之官，不复务农。不窟失官，去夏而迁于豳。史记曰：庆节国于豳。郑玄豳诗谱曰：公刘以太康时失其官守，窜于此地，犹修后稷之业，勤恤爱民，民咸归之，而国成焉。案大雅公刘篇说公刘迁豳事详悉，故郑以自邰徙豳必从公刘始。盖不窟之时，已窜豳地，尚往来邰国，至公刘而尽以邰民迁。卒，子鞠立。卒，子公刘立。公刘虽在戎狄，复修后稷之业，务耕种。行地宜，自漆、沮渡渭，取材用，行者有资，居者有畜积，百姓怀之，多徙而保归焉。周道自此而兴，诗人歌乐其德。公刘卒，子庆节立。卒，子皇仆立。卒，子差弗立。卒，子毁隃世本作榆。立。卒，子公非立。皇甫谧曰：字辟方。卒，子高圉立。卒，子亚圉立。世本曰：亚圉云都。皇甫谧曰：云都，亚圉字。卒，子公叔祖类立。一本作太公叔颖。世本曰：亚圉生太公。组绀诸盩。郑玄曰：先公组绀以上至后稷，则公叔祖类叔颖，组绀诸盩是一人也。卒，子古公袒父立，复修后稷公刘之业，积德行义，国人戴之。武乙暴虐，犬戎寇边，薫育，狄人来攻，古公事之以皮币、犬马、珠玉、菽粟、财货，不得免焉。狄人又欲土地，古公曰：与之。耆老曰：君不为社稷乎？古公曰：社稷所以为民也，不可以所为亡民也。耆老曰：君不为宗庙乎？古公曰：宗庙，吾私也，不可以私害民。夫有民立君，将以利之。与人之兄居而杀其弟，与人之父居而杀其子，以其所养害所养，吾不忍也。民之在我与在彼，为吾臣与狄人臣，奚以异哉？二三子何患无君！杖策而去，率其私属出豳，渡漆、沮、逾、梁山，邑于岐山之阳，始改国曰周。徐广曰：梁山南有周原。豳人曰：仁人之君，不可失也。举国扶老携弱，从之者二千乘，一止而成三千户之邑。旁国闻其仁，亦多归之。古公乃贬戎狄之俗，营筑城郭室屋，而邑别居之，作五官有司，民皆歌乐颂其德。古公娶有台氏女，曰太姜，贤而有色，生太伯、仲雍、季历，化导三子，皆成贤德，古公有事咨谋焉。季历娶挚国任氏之中女，曰太任，亦贤妇人，生昌，有圣瑞，在母不忧，在传弗勤，处师弗烦，事父不怒，孝友二虢，昌弟虢仲、虢叔。比于诸弟。古公曰：我世当兴，其在昌乎。太伯、仲雍知古公欲立季历以传昌，二人乃奔荆蛮以避之。太伯自号句吴，荆蛮义之，从而归之者千余家。古公卒，六韬曰：太王寿百二十年。季历立，是为公季。王肃曰：太伯见王季生文王，知天命之有在，去而适吴，大王没而不反。或曰：古公将卒，谓季历曰：我死，汝让两兄，彼即不受，汝有义而安矣。古公卒，季历之吴，召二兄相从而归。群臣欲立之，太伯、仲雍以先君命固让，季历复如荆蛮。修古公之遗道，笃于行义，诸侯顺之。公季伐西落鬼戎，俘其狄王　武乙无道，为偶人，谓之天神。令人为行，与之博。天神不胜，聊辱之。为革囊盛血，仰而射之，命曰射天。猎于河、渭之间，暴雷震死。在位四年。竹书纪年曰：武乙三十五年，周俘狄王。与帝王本纪不同。子太丁立。太丁，元年丙寅。周公季伐燕京之戎，周师大败。纪年曰：太丁二年。其后周伐余无之戎，克之。太丁命公季为牧帅。纪年曰：太丁四年。又伐克始呼之戎、纪年曰：太丁七年。翳徒之戎，捷其三大夫。太丁崩，在位三年。纪年曰：太丁十一年，周伐翳徒戎。与帝王本纪不同。子乙立。乙一作辛乙元年己巳。殷益衰，周公季宅程以功，九命作伯，受圭瓒秬鬯之赐。卒，六韬曰：王季寿百年。子昌立。昌十二而冠，文王十三生伯邑考。左传曰：冠而生子，礼也。许慎五经异义曰：左氏说岁星十二年一周天，天道备，故人君子十二可以冠。长十尺，嗣位。遵后稷、公刘之业，则古公、公季之法，笃仁，敬老、慈少，礼贤者，日中不暇食以待士。太颠闳夭、散宜生、南宫适、鬻子、辛甲、尹佚之徒皆往归之。昌询于八虞，贾逵曰：八虞，周八士，皆在虞官。咨于二虢，以为卿士。度于闳夭，而谋于南宫。诹于蔡、原，而访于辛尹。重之以周、召、毕、荣，亿宁百神，而柔和万民。昔陆终弟三子曰彭祖氏，其裔孙曰大彭。豕韦为商伯而灭。弟六子曰季连，生附沮，附沮生穴熊。其后中微，或在中国，或在蛮夷，弗能纪其世。鬻子名熊，即其苗裔也。年九十，见周昌。昌曰：老矣。鬻子曰：捕虎逐麋，臣已老矣。使臣坐而策国事，臣尚少也。辛甲尝事纣，七十五谏，不听而适周。召公与语，以为贤，告昌，昌亲迎之，以为公卿。召公奭、毕公高，周同姓，或云皆昌庶子。昌即位之八年六月，寝疾，五日而地动，东西南北不出国郊。有司曰：地之动，为人主也。群臣皆恐，请兴事动众，增国城以移之。昌曰：天之见妖，以罚有罪，我必有罪。天以罚我，请改行，其可免乎？于是谨其礼秩皮革以交诸侯，饬其辞令币帛以礼俊士，颁其爵列等级田畴以赏有功。无几疾止。　乙之妾子同母三人，长曰微子启，次曰中衍，季曰受德。受德乃纣也。郑玄曰：乙爱少子辛，欲立焉，号曰受德，传声转作纣。其母为后而生纣，尚少。乙及后以启贤，欲立为太子。太史据法争之曰：有妻之子，不可立妾之子。故纣为后。乙崩，在位三十七年。辛天下谓之。纣元年丙午。资辨捷疾，闻见甚敏，材力过人，手挌猛兽，知足以巨谏，言足以饰非，以为天下皆出已之下。始为象箸，箕子叹曰：彼为象箸，必不盛以土簋；将为犀玉之杯，玉杯象箸，必不羹菽藿。衣短褐而舍于茅茨之下，则锦衣九重，高台广室，称此以求天下，不足矣。远方珍怪之物，舆马宫室之渐，自此而始，故吾畏其卒也。郑玄、王肃曰：箕子，纣之诸父。服虔。杜预曰：纣之庶兄。司马彪曰：箕子名胥余。纣伐有苏，有苏氏以妲己女焉。妲己有宠，其言是从。所好者贵之，所憎者诛之。使师延作朝歌，北鄙之音，北里之舞，靡靡之乐。造鹿台，为琼室玉门，其大三里，高千尺，七年乃成。厚赋税以实鹿台之钱，盈巨桥之粟，燎焚天下之财，罢苦万民之力，收狗马奇物，充仭宫室，以人食兽。广沙丘苑台，以酒为池，县肉为林，使男女倮相逐其闲。宫中九市，为长夜之饮，车行酒，骑行炙，以绳羁人头，牵诣酒池，醉而溺死。纣醉而忘其日辰、甲子，问左右皆不知，问于箕子。箕子曰：为天下主而一国失日，天下其危乎？一国不知，而我独知之，吾其危乎！辞以亦醉而不知。百姓怨望，诸侯有畔者，妲己以为罚轻诛薄，威不立耳。纣乃重刑辟，为熨斗，以火烧然，使人举，辄烂其手，不能胜。纣怒，乃更为铜柱，以膏涂之，加于炭火之上，使有罪者缘之，足滑跌坠火中。纣与妲己以为大乐，名曰炮烙之刑。纣以周诸侯昌及九侯、鄂侯为三公，九侯入女于纣，其女不喜淫，纣怒杀之而醢九侯、鄂侯争辨之，并脯鄂侯。明堂位曰：纣脯鬼侯，以享诸侯。吕氏春秋曰：纣杀梅伯而醢之，杀鬼侯而脯之，以礼诸侯于庙。楚辞曰：梅伯菹醢。昌闻之，窃叹，崇侯虎以告，且谮之曰：昌积善累德，仁而善谋，太子发勇而不疑，中子旦恭俭而知时，若与竞行，则不堪其殃，纵而舍之，身必危亡。冠虽弊，礼加头；履虽鲜，位在足。彼将不利于王，请及其未成形图之。纣囚昌于诱里，昌为易卦辞，乃申愤郁厄，作歌曰：殷道溷溷，浸浊烦兮。朱紫相合，不别分兮。迷乱声色，信谗言兮。炎炎之虐，使我愆兮。幽闭牢阱，由其言兮。遘我四国，忧勤勤兮。太公望吕尚者，东海上人，四岳伯夷之后，姜姓，吕氏。夏商之时，申吕或封枝庶子孙，或为庶人。吕尚避乱隐辽东三十年，行年七十，屠牛朝歌，卖食棘津，遇七十余主而不听人，人皆曰狂丈夫。周昌将出猎，史编卜之：曰：所获非熊非罴，非虎非豹，兆得伯王之师。昌斋三日，田于渭之阳，见吕尚坐茅而渔。昌劳而问之：曰：子乐渔邪？吕尚曰：君子乐其志，小人乐其事。吾渔非乐之也。昌与语，大说，曰：自吾先君太公曰，当有圣人适周，周以兴。子真是邪？吾太公望子久矣。故号曰太公望，立为师。或曰：太公博闻，尝事纣，纣无道，去之。游说诸侯，无所遇，归周。或曰：吕尚处士，隐海滨，钓于滋泉。周昌之囚于诱里，其臣散宜生、闳夭、南宫括患之，而招吕尚。初，三子学于吕尚，尚知其贤，酌酒切脯，约为朋友。尚亦曰：嗟乎！西伯贤君也，而不能自济，由吾力不足而不能自举也。四子见于诱里，相与求有莘氏美女，骊戎之文马，有熊九驷，西海之滨白狐，林陵怪兽，江淮大贝，因纣之嬖臣费中献之。散宜生趋而进曰：西藩之臣昌之使者，敢效其宝，以备其辜。纣大说，曰：西伯之忠于寡人如是，此一物足以释西伯，况其多乎？昌长子伯邑考质于殷，为纣御，纣烹之，为羹赐昌曰：圣人当不食其子。昌得而食之。纣曰：谁谓昌圣，食其子尚不知。昌之囚七年，诸侯皆从之囚。纣惧而归之，曰：谮昌者，崇侯虎也。昌献洛西之地，赤壤之田，方千里，请除炮烙之刑。纣许之，赐昌弓矢斧钺，因公季得专征伐，为西伯，典治南国江汉、汝旁诸侯。皇甫谧曰：文王袭父为西伯。西伯归，乃为王门筑灵台，列侍女，撞钟击鼓，待纣之失。纣闻之曰：西伯改过易行，吾无忧矣。西伯治岐，耕者九一，仕者世禄，关市讥而不征；泽梁无禁，罪人不孥。为池沼，掘得死人之骨。西伯曰：葬之。吏曰：此无主矣。西伯曰：有天下者，天下之主；有一国者，一国之主。寡人固其主矣。以衣棺更葬之。天下闻之，曰：西伯泽及朽骨，况于人乎？西伯问太公曰：为天下若何？对曰：王国富民，伯国富士，仅存之国富大夫，无道之国富仓府，是谓上溢而下漏。西伯曰：善。对曰：宿善不祥。是日，发仓府以振鳏寡孤独。周有玉版，纣令胶鬲索之，西伯不与。费中以无道来求，乃与之。西伯问太公曰：商王罪杀不辜，汝助予忧乎？太公曰：天道无殃，不可以先唱；人道无灾，不可以先谋。取天下若逐野兽，得之皆有分肉；若同舟而济，舟败皆同其害。鸷鸟将击，卑身翕翼；猛兽将捣，俯耳俯伏。圣人将动，必有愚色。吾观商野，草茅胜谷；吾观其群，众曲胜直。暴虐残贼，败法乱刑，亡国之则也。西伯问太公曰：人主动作举事，有祸殃之应，鬼神之福乎？太公曰：人主重赋敛，大宫室，作台观，则人多病，温霜露杀五榖，丝麻不成。人主好田猎毕弋，不避时禁，则岁多大风，禾榖不实。人主好破坏名山，壅决名川，则岁多大水。人主好武事，兵革不息，则日月薄食，太白失行。西伯曰：诚哉。乃与太公阴谋，行善修德，以倾商政。其事多兵权与奇计。故后世之言兵及阴谋，皆宗本太公。昔柏翳子大廉玄孙曰孟戏、中衍，鸟身人言，殷太戊卜，使之御，吉，遂妻之。其后世有功佐殷，故嬴姓多显，遂为诸侯。其曾孙曰中潏，在西戎，保西垂。生蜚廉，善走。蜚廉生恶来革，有力，善毁谗，手裂虎兕。父子俱以材力事纣。纣用费中为政，善谀好利，殷人弗亲，诸侯益疏，多叛归西伯，西伯滋大。纣由是稍失权重，为黎之搜，东夷叛而克之。虞、芮之君争田，久而不平。相谓曰：西伯仁人也，盍往质焉？乃如周决平。入其竟，则耕者让畔，行者让路；入其邑，男女异路，班白不提挈；入其朝，士让为大夫，大夫让为卿。二国之君相谓曰：此其君亦能让天下而不居矣。吾所争，周人所耻。吾等小人，不可以履君子之庭，祗取辱耳。遂相让，以其所争田为闲田而退。天下闻之，归者四十余国。诸侯曰：西伯盖受命之君。自是西伯更称元年。
刘恕曰：无逸曰：文王受命惟中身，厥享国五十年。武成曰：我文考文王，诞膺天命，以抚方夏，惟九年，大统未集，予小子其承厥志。秦誓曰：惟十有一年，武王伐殷。惟十有三年春，大会于孟津。洪范曰：武王胜殷，杀受，立武庚，以箕子归。惟十有三祀，王访于箕子。尚书大传曰：天之命文王，非吨吨然有声音也，文王在位而天下大服，施政而物皆听命。听则行，禁则止，动摇而不逆天之道，故曰天乃大命文王。文王受命一年，断虞、芮之质，二年伐𨝍，三年伐密须，四年伐犬夷，五年伐耆，六年伐崇，七年而崩。史记亦以断虞、芮之讼为受命之君。明年伐犬戎，明年伐密须，明年败耆国，明年伐𨝍，明年伐崇侯虎，明年西伯崩。虽伐犬戎，伐耆、伐𨝍之年，与书传不次，然同云西伯七年崩。伏生、司马迁不见古文尚书，郑玄专信谶候，皆以文王受命七年而崩。孔安国治古学，见武成篇。故泰誓传曰：周自虞、芮质厥成，诸侯并附，以为受命之年。至九年，文王卒。刘歆作三统历，考上世帝王，以为文王受命九年而崩。贾逵、马融、王肃、韦昭皆同歆说。皇甫谧帝王世纪云：文王即位四十二年，岁在鹑火，更为受命之元年，始称王矣。引周书文传解曰：文王受命九年，时惟莫春，在镐，召太子发。九年犹召太子，明七年未崩也。五经纬候言受命者，谓有黄龙、玄龟、白鱼、赤雀，负图衔书，以命人主。易纬称文王受命，改正朔，布王号于天下。其书皆出西汉之末，瑰诡谲怪，不本经典，故学者惑焉。惟郑玄依而用之。大戴礼曰：文王十五而生武王。礼记文王世子云：文王九十七而终，武王九十三而终。计文王之崩，武王八十三，岁逾年改元至九十三，适满十年，故知十一、十三非武王之年，自文王受命而数之也。后世疑文王为诸侯而辄改元。案史记，秦惠王十四年，更为元年。汲蒙纪年：魏惠成王三十六年，改元称一年。然则诸侯于其国各称元年，已之所称，中年可改。秦、魏或有因于古也。
西伯伐𨝍，问太公：吾用兵孰可？太公曰：密须氏疑于可，我先伐之。管叔曰：其君天下之明君，伐之不义。太公曰：先王伐逆不伐顺，伐险不伐易。西伯曰：善。遂侵阮徂共而伐密须，密须之人自缚其君而归西伯。西伯又伐犬夷、帝王世纪曰：文王受命四年，周正月丙子朔，昆夷伐周，一日三至周之东门，文王闭门修德而不与战。胜黎。伏生、司马迁作耆。祖伊恐，奔告于纣。纣曰：我生不有命在天，是何能为？祖伊反曰：纣不可谏矣。
刘恕曰：世之贱者众而贵者鲜，愚者多而贤者少，物情艰于自知，不遇则生怨怼，故知者强名曰命，以杜无妄之求，中人安于摈弃。俟时而不竞，盖。圣人以此笼群愚而息争端也。夫谓之命，则有命之者，安可生而默定哉？桀纣据禹汤之资，不善守而亡之，民斯为下矣，其能不曰命哉？
西伯欲伐崇，宣言曰：崇侯虎蔑侮父兄，不敬长老，听狱不哀，分财不均，百姓力尽，不得衣食，余将征之。乃伐崇。令无杀人，无坏室，无填井，无伐树木，无动六畜。不如令者死无赦。崇人三旬不降，退修教而复伐之，因垒而降。初，西伯自岐徙鲜原，鲜原在岐山之阳，不出百里。至是作丰邑，徙都丰。丰在岐山东南三百余里，丰水之西。分岐邦周、召之地为周公旦、召公奭之采地。天下三分，其二归周者，太公望之谋计居多。散宜生曰：殷可伐矣。西伯弗许。西伯之九年，西伯寝疾五日，谓太子发曰：见善而勿怠，时至而勿疑，去非而勿处，此三者，道之所止也。柔而静，恭而敬，屈而强，忍而刚，此四者，道之所起也。太子再拜受之。西伯卒，纣之三十年。吕氏春秋曰：文王立国四十一年。韩婴曰：在位五十一年。年九十七，是为文王。西伯正妃太姒，莘国之女，号曰文母。旦夕勤劳，以进妇道。西伯治外，文母治内。有贤妃之助焉。太姒生十子。长曰伯邑考。次发。次管叔鲜。次周公旦。次蔡叔度。次曹叔振铎。次郕叔武。次霍叔处，次康叔封。季曰聃季载。皇甫谧曰：文王生伯邑考，次武王，次管叔鲜，次蔡叔度，次郕叔武，次霍叔处，次周公旦，次曹叔振铎，次康叔封，次聃季载，其名则同，其次则异。惟发旦贤仁孝。异于群子。左右辅西伯，故西伯舍伯邑考而以发为太子。又有滕叔绣及毛、郜、雍、毕、原、丰、郇八国，皆西伯子也。太子发即位，是为武王。太公望为师，周公旦辅翼用事，召公、毕公之徒为左右。伯夷、叔齐，孤竹君之子也。父欲立叔齐。父卒，叔齐让伯夷。伯夷曰：父命也。叔齐亦不肯立，俱逃去。国人立其中子伯夷。叔齐闻西伯善养老，往归焉。及至，西伯已卒。西伯之十一年，发除丧，修父绪业。上祭于毕，东伐以观诸侯，载西伯木主于车中以行，自称太子发，言奉先君东伐，不敢自专。师行，伯夷、叔齐叩马谏曰：父死不葬，爰及干戈，可谓孝乎？以臣弑君，可谓仁乎？左右欲兵之，太公曰：此义人也。扶而去之。吕氏春秋曰：伯夷、叔齐如周，至岐阳，则文王已殁。武王即位，使叔旦就胶鬲于次四内盟曰：加富三等，就官一列。又使召公就微子启于共头之下盟曰：世为长侯，守殷祭祀，相奉桑林，宜私孟诸。皆为三书同辞，血之以牲，埋其一以一归。伯夷、叔齐闻之，相视而笑曰：𫍻，异哉，非吾所谓道也。昔神农氏时，祀尽敬而不祈福，其于人也，忠信尽治而无求，不以人之坏自成，不以人之卑自高。今周见殷之僻乱，而遽为之正与治，上谋而行货，阻兵而保威，割牲而盟以为信，扬梦以说众，杀伐以要利，以此绍殷，是以乱易暴也。今天下暗，周德衰，与其并乎周以漫吾身，不若避之以絜吾行。二子北行，至首阳之山而饿焉。师尚父左杖黄钺，右把白旄，誓众渡河，至孟津，叛殷从周，不期而会者八百。诸侯皆曰：纣可伐矣。发曰：汝未知天命。乃还师归。纣淫乱，昏虐滋甚，微子数谏，度，纣终不从，欲死之。及去，未能自决，问于太师疵、少师强，对曰：国治身死不恨，为死终不得治，不如去箕子。谏不听。人曰：可以去矣。箕子曰：知不用而言，愚也。杀身以彰君之恶，不忠也。为人臣而自说于民，吾不忍为也。乃被发佯狂为奴，隐而鼓琴以自悲。故传之曰：箕子操，纣囚之。王子比干见箕子为奴，史记曰：比干，纣之亲戚。家语曰：纣之诸父。曰：为大臣者，主暴不谏，非忠也。畏死而不以死争，则百姓何辜，非勇也。见过即谏，不用即死，忠之至也。谏三日不去，纣怒曰：吾闻圣人心有七窍。乃杀比干，刳视其心，剖比干妻以视其胎。微子曰：父子有骨肉，而臣主以义属。父有过，子三谏不听，则随而号之。人臣三谏不听，义可以去矣。太师、少师抱持其祭乐器奔周。周发问太公曰：仁贤已亡，殷可伐乎？太公曰：先谋后事者昌，先事后谋者亡。夏条可结，冬冰可折，难得而易失也。纣在位以来，夷羊在牧，梓化为松，大旱，有燕口瓜俱句。天雨肉，雨土于亳，河竭，宫中鬼夜哭，女子化为丈夫，山崩山鸣，两日见，天火烧宫，大水，大龟生毛，兔生角。纣尝六月猎于西土，发民逐兽。谏者曰：长育之时，不可逆天道，绝地德，而行人贼君，践一日之苗，而民失百日之食。纣杀之。后数月，天大暴风，飘牛马，发屋折木，飞扬数十里。有雀生鹯。占曰：以小生大，国家王而名昌。纣介雀之德，不修国政，亢暴无极，外寇乃至，朝臣莫救。周发见暍人，荫之于樾下，左拥而右扇之，天下怀其德。内史尚击载其图法，出亡之周。周发告诸侯曰：商王大乱，沈于酒德，避远箕子，爰近姑息，与妲己为政，赏罚无方，不用法式，杀三不辜，民大不服，守法之臣出奔周。明年，周西伯之十三年，即武王元年己卯。周武王伐灭纣。在位三十三年。谥法：残义损善曰纣。三统历曰：殷六百二十九年。左氏曰：载祀六百，鼎迁于周。殷历曰：起丙戌，终甲申，四百五十八年。汲蒙纪年曰：二十九王四百九十六年。汤之后分封以国为姓，有殷氏、来氏、宋氏、空桐氏、稚氏、北殷氏、目夷氏。
资治通鉴外纪卷第二。终

[book_title]资治通鉴外纪卷第三
周纪一
起武王元年己卯至厉王四十年己未二百八十一年起共和元年上章涒滩尽上
章敦牂，凡七十一年。
武王
元年，即西伯之十三年，己卯。春，武王将伐纣，问于太公曰：吾欲不战而知胜，不卜而知吉，为之有道乎？对曰：得众人之心以图不道，则不战而知胜矣；以贤伐不肖，则不卜而知吉矣。彼害之，我利之，虽非吾民，可得而使也。王问周公曰：天下以殷为天子，以周为诸侯，诸侯攻天子，胜之有道乎？周公曰：攻礼者为贼，攻义者为残，失其民者为匹夫。王攻失民者也，何天子乎？王曰：善。初，武王使人候殷，反报曰：谗慝胜良。王曰：未也。又往反报曰：贤者出走矣。王曰：尚未也。又往反报曰：百姓不敢诽怨矣。王曰：嘻！遽告太公。太公曰：刑胜，故不敢诽怨，其乱至矣。武王将行，卜战，龟燋不兆，蓍立而折筮，又不吉，风雨暴至，折盖。太公因其形而制曲盖，群公尽惧。太公曰：枯骨朽蓍，不逾人矣。乃焚龟弃蓍，帅众先进。武王从之。遍告诸侯曰：殷有重罪，不可不伐。行之日，以兵忌，东面而逆太岁。鱼辛谏曰：岁在北方，不北征。王不从，至汜而泛。王将度河，阳侯之波逆流而击，甚雨疾雷，大风晦冥，人马不相见。王瞋目而挥之曰：余任天下，谁敢害吾意者？于是风济而波罢，大会，誓于孟津，前歌后舞，次于河朔，至怀而怀至，共头而山坠。霍叔惧曰：三日而五灾至，无乃不可乎？周公曰：刳比干而囚箕子，蜚廉恶来？知政恶有不可？遂选马而进。诸侯以兵会者车四千乘，军至鲔水。纣使胶鬲候周师，见王，问曰：西伯将焉之？王曰：将之殷。胶鬲曰：何日至？王曰：甲子日。胶鬲去而雨甚，皆曰：卒病，请休。王曰：吾已令胶鬲以甲子报其主矣，不可不救其死也。遂行。王袜系解，五人御于前，曰：臣所以事君，非为系袜也。王乃释旄　而系之。甲子至商郊，纣发兵拒之于牧野。师尚父与百夫致师，以大卒驰纣。纣师虽众，皆欲武王亟入，无战心，倒戈以开武王。武王以戎车虎贲驰之，商师大崩，纣走，反入宣室，衣其珠玉衣，赴火死。武王持大白旗以麾诸侯，诸侯毕拜。武王揖诸侯从入商国。商国百姓咸待于郊，观周军之入。见毕公至，殷民曰：是吾新君也。商容曰：非也。视其为人严乎？将有急色，故君子临事而惧。见太公至，民曰：是吾新君也。容曰：视其为人，虎据而鹰趾，当敌将众，威怒自倍，见利即前，不顾其后。故君子临众，果于进退。见周公至，民曰：是吾新君也。容曰：视其为人，忻忻休休，志在除贼，是非天子，周之相国也，故圣人临众知之。见武王至，民曰：是吾新君也。容曰：然。圣人为海内讨恶，见恶不怒，见善不喜，颜色相副，是以知之。商人皆再拜稽首，武王亦答拜。入至纣死所，王自射之，三发而后下车，以轻剑击之以黄，　斩纣头，悬大白之旗，亲射恶来之口。纣之嬖妾二女皆自杀。又射三发，击以剑，斩以玄，　悬其头小白之旗。武王上殷堂见玉，入室见女，皆取而归之。武王乃出复军，皇皇若天下之未定。问太公曰：奈殷之士众何？对曰：爱其人者，兼屋上之乌；憎其人者，尽其胥余。咸刘厥敌，使靡有余。王曰：不可。问于召公，对曰：有罪者杀之，无罪者生之。王曰：不可。问于周公，对曰：使各安其居，田其田，无变旧新，唯仁是亲。王曰：善哉！其明日，除道，及商纣宫，柴于上帝，祈于社，朝成汤之庙，乃出，设奠于牧室。以王瑞自太王兴，故追王太王、王季、文王，祀先公以天子之礼，不以卑临尊也。改建子为正月，以垂三统，至于敬授民时，巡狩祭享，犹用夏焉。尚赤，其社用栗，葬树柏，牲用骍，以赤为徽号。朝燕服冕而玄衣，八寸为尺，其乐大。武王践祚三日，师尚父道丹书之言曰：敬胜怠者吉，怠胜敬者灭；义胜欲者从，欲胜义者凶。凡事不强则枉，弗敬则不正。枉者灭，废，敬者万世。藏之约，行之恒，可以为子孙。常以仁得之，以仁守之，其量百世。以仁得之，以不仁守之，其量十世。以不仁得之，以不仁守之，必倾其世。王闻书之言，惕若恐惧，退而为戒，书于席之四端，及机鉴、卢盘、楹杖、带履、屦、觞、豆、户牖、剑、弓矛，皆为铭焉。王命周公进殷之遗老，而问殷之亡故，又问众之所说，民之所欲。对曰：欲复盘庚之政。王从之，亲殷如周，视人如已，破鼓折枹，弛弓绝弦，去舍露宿，以示平易，解剑带笏，以示无仇。天下美其德，万民说其义，歌谣而乐之。微子持其祭器，造于军门，面䌸衔璧，舆衬，王亲释其缚，受其璧而帗之，焚其榇，礼而命之，使复其位。王得二虏，问之曰：若国有妖乎？一虏曰：昼见星，天雨血，雨灰，雨石，大如瓮，六月雨雪，此妖也。一虏曰：殷有大妖，此不与也。子不听父，弟不听兄，君令不行，殷君喜刑杀，割人心，以人𫗪虎，以信为欺。欺者为忠，忠者为不忠，阿谀者赏，女子为政。君子为下，小人为上。急令暴取，万民愁苦。田猎毕弋，走狗试马，不避风雨寒暑，好治宫室，修池台，大宫百里者七十三所，坐起以金鼓，无长幼贵贱之序，无礼义忠信，无斗尺权衡，此妖之大者也。王贵其言，避席再拜之。武王欲筑宫于五行山，周公曰：不可，固塞险阻之地，使我德能覆之，则天下纳贡职者回也。使我有暴乱之行，则天下之伐我难矣。王分殷畿内为三国，封纣子武庚禄父为诸侯，续殷祀，以殷初定未集，恐武庚作乱，命管叔尹鄘、蔡叔尹卫，相禄父居邶，治殷余民，谓之三监。诗谱曰：庶殷顽民，彼纣化日久，未可以建诸侯，乃三分其地，置三监，使管叔、蔡叔、霍叔尹而教之。命召公释箕子之囚，毕公释百姓之囚，表商容之闾。商容贤者，为百姓所爱，纣废之。商容执羽龠，凭于马徒，欲伐纣而不能，遂去，伏于太行山。王以为三公。商容曰：吾尝欲伐纣而不能，愚也。不争而隐，无勇也。愚而无勇，不足以备三公。固辞不受。命南宫括散鹿台之钱，发巨桥之粟，分财弃责，以振穷困，显贤者之位，归倾宫之女。南宫伯达史佚，展九鼎，宝玉闳夭，封比干之墓。殷民咸喜曰：王之于人，仁贤也。死者犹封其墓，况生者乎？亡者犹表其闾，况存者乎？王之于财也，聚者犹散之，肯复借乎？王之于色也，在者犹归其父母，肯复征乎？恶来父蜚廉，为纣作石椁于北方，还无所报，死，葬霍太山。王已平殷乱，天下宗周，而伯夷、叔齐耻之，义不食周粟，隐于首阳山，采薇而食之，作歌曰：登彼西山兮，采其薇矣。以暴易暴兮，不知其非矣。神农、虞、夏忽焉没兮，我安适归矣？于嗟徂兮，命之衰矣。遂饿死于首阳山。
刘恕曰：易称汤武革命，顺乎天而应乎人。孔子曰：伯夷、叔齐求仁而得仁，又谁怨？二者意殊志戾，圣人并称之，盖言汤、武所以惧后世之为人君者，举夷、齐所以戒后世之为人臣者，道悖而同归于教，虽万世无弊焉。
王罢兵西归，四月至丰，荐俘馘于太室。封神农之后于焦，黄帝之后于蓟，尧之后于祝，舜之后。自夏时或失或续。虞阏父为周陶正，事王，王赖其利器用，与其神明之后，以元女大姬配其子胡公满，封于太皞之墟，都宛丘之侧，是曰陈，与黄帝。尧后备三恪，以舜为庶人，时居妫水，乃赐胡公姓妫。夏禹之后。殷时或绝或封，得其苗裔东楼公封之于杞，封功臣谋士，以师尚父为首封，封于营丘，曰齐。周公于少皞之墟曲阜，曰鲁。召公奭于北燕；毕公高于毕，弟叔鲜于管，叔度于蔡，叔振铎于曹，叔武于郕，叔处于霍，康叔封聃，季载，皆少，未封。兼制天下，立七十一国，封兄弟之国十五人，姬姓之国四十人。周之子孙不狂惑者，皆为诸侯。皇甫谧曰：武王伐纣之年，夏四月乙卯，祀于周庙，将帅之士皆封诸侯，国四百人。王亲虚已，问箕子殷所以亡，曰：吾杀纣，是与非与？箕子不忍言殷恶而杀之，是王亦丑之。问以天道作洪范，封箕子于朝鲜而不臣也，余各以次受封。班赐宗彛，分殷之器物于诸侯。惟周公留周佐王，毕公之后以国为氏。久之绝，封为庶人，在中国或夷狄。箕子至朝鲜，教以礼义。田蚕，制八条之教。相杀者以当时偿杀，相伤者以榖偿。相盗者，男没入为其家奴，女子为婢，欲自赎者人五十万。其妇人贞信，无门户之闭，而人不为盗。初，吴太伯卒，无子，弟仲雍立，断发文身，羸以为饰。仲雍卒，子季简立。卒，子叔达立。卒，子周章立。王求太伯、仲雍之后，得周章。已君吴，因而封之。别封周章弟仲雍之庶孙虞仲于周之北，故夏虚为西吴，后世谓之虞。周公问太公何以治齐？曰：尊贤而尚功。周公曰：后世必有篡弑之臣。太公问周公何以治鲁？周公曰：尊尊而亲亲。太公曰：后世浸弱矣。太公东就国，道宿行迟，闻逆旅人曰：时难得而易失。客寝甚安，殆非就国者。太公夜衣而行，犁明至国。周初定，未能集。远方、营丘，边莱夷，莱侯来伐，争营丘。太公至国，辟草莱而居焉。修道术，尊贤知，赏有功。东海上有居士，狂谲、华士昆弟二人议曰：吾不臣天子，不友诸侯，耕而食之，掘而饮之，无求于人，无上之名，无君之禄，不仕而事力。太公执而杀之。周公急传而问曰：二子贤者，杀之何也？太公曰：是。昆弟议曰：不臣天子，是望不得而臣也；不友诸侯，是望不得而使也；耕而食之，掘而饮之，无求于人，是望不得赏罚劝禁也。夫王者使臣，非爵禄则刑罚也。今四者不足以使之，望谁为君乎？是以诛也。太公以齐地负海潟卤，少五榖而人民寡，乃劝女工，极技巧，通工商之业，便鱼盐之利，民多归之。故齐冠带衣履，天下，海岱之间，敛袂而朝焉。王谓周公曰：自洛涒延于伊涒，居易无固，其有夏之居。我南望三涂，北望岳鄙，顾詹有河，奥詹，伊、洛，母远天室，营周居于洛邑，纵马于华山之阳，放牛于桃林之虚，偃干戈，振兵释旅，衅鼓旗甲兵，藏之府库，示天下不复用。王通道于九夷八蛮，各以其方贿来贡，使无忘职业。肃慎氏贡楛矢石砮，其长尺有咫。王欲昭其令德之致远，以示后人，使永监焉。故铭其栝曰：肃慎氏之贡矢，分同姓以珍玉，展亲也。分异姓以远方之职贡，使无忘服也。二年，王有疾弗豫，金縢曰：既克商二年，王有疾。孔传曰：伐纣明年也。群臣惧。太公、召公穆卜，周公乃帗齐，自为质，告太王、王季、文王，欲代武王。占之曰：吉。周公纳册于金縢之匮中。明日，王有瘳。箕子尝朝周，过故殷虚，感宫室毁坏，生禾黍。箕子伤之，欲哭则不可俯，泣则为其近妇人，乃作麦秀之诗曰：麦秀渐渐兮，禾黍油油。彼狡僮兮，不与我好兮！狡僮，谓纣也。殷民闻之皆流涕。武王迁都镐，而文王之庙在丰。皇甫谧曰：镐在长安南二十里，丰水之东。王崩，在位七年。年九十三。太子诵立，是为成王。周人禘喾而郊稷，祖文王而宗武王。高圉，大王能帅稷者也，故报焉。
成王
元年，丙戌。周公居冢宰，以王年少，恐天下畔，乃践阼摄政，代王当国，南面倍依以朝诸侯，葬武王于毕。成王冠，礼传：天子之年，近则十二，远则十五，必冠。谯周五经然否论曰：古文尚书说，武王崩，成王年十三，推武王以庚辰岁崩，周公以壬午岁出居东，癸未岁返。谯周与皇甫谧诸儒言武王、成王年皆不同，故云庚辰，武王崩也。许慎五经异义曰：周公居东岁大风，王与大夫冠弁，开金縢之书。成王年十四，丧冠也。诸儒之说，前后附会，不足为据。书金縢云：周公居东二年秋，王与大夫尽弁以启。金縢之书，则已冠矣，其年则不可知。先儒云成王十五而冠，或言十四、十六，皆无所出。周公命史雍曰：辞达而勿多也。史雍颂曰：近于民，远于佞，近于义，啬于时，惠于财，任贤使能，朝于祖，以见诸侯。管叔、蔡叔、霍叔流言于国曰：公将不利于孺子。奄君谓武庚禄父曰：此百世之时也，请举事。禄父从之。周公告太公、召公曰：大王、王季、文王之忧劳天下久矣，于今而后成。我所以摄行政者，恐天下畔周，无以告我先王也。管、蔡果挟武庚，率奄、淮夷叛。周公奉王命兴师东伐，使召公命齐太公曰：东至海，西至河，南至穆陵，北至无棣，五侯九伯，实得征之。齐由此得征伐，为大国。
二年，周公居东，罪人斯得，诛武庚、管叔，放蔡叔，与之车七乘，徒七十人，降霍叔于庶人，三年不齿，周书作洛解曰：管叔、霍叔缢而卒，囚蔡叔于郭邻。遂定奄及淮夷，东土以宁，诸侯复宗。周象为虐于东夷，周公以师逐之，至于江南，为三象，以嘉其德。分殷余民为二，其一封微子启于陶唐氏火正阏伯之墟，商丘为宋，以奉殷祀，得用先王礼乐，于周为客，天子有事膰焉，有丧拜焉。微子仁贤，殷民甚戴爱之。三年，周公归自东征。郑玄曰：周公避居之初，是武王崩后三年，成王年十三也。居东二年，罪人斯得，成王年十四也。迎周公反而居摄，成王年十五也。七年致政，王年二十一也。故金縢注云文王十五生武王，九十七而终，终时武王八十三矣，于文王受命为七年。后六年伐纣，后二年有疾瘳，后二年崩，崩时年九十三矣。周公以武王崩后三年出，五年秋反而居摄，四年作康诰，五年作召诰，七年作洛诰。伐纣至此十六年也。作康诰时，成王年十八，洛诰时年二十一也。即政时年二十二。然则成王以文王终明年生也。王肃金縢注云：文王十五而生，武王九十七而终，时受命九年，武王八十三矣。十三年伐纣，明年有疾，时年八十八矣。九十三而崩，以冬十二月。其明年称元年。周公摄政，遭流言，作大诰而东征。二年克殷，杀管叔。三年而归。制礼作乐，出入四年，至六年而成。七年营洛邑，作康诰、召诰、洛诰，致政成王。然则文王崩之年，成王已三岁，武王八十一而生成王，武王崩时，成王已十三，周公摄政七年而致政成王，年二十也。明年即政，年二十一也。四年，周公以殷余民之一封康叔，封于卫，居河淇闲，故商虚。周公惧康叔齿少，申告之曰：必求殷之贤人君子长者，问其先殷所以兴，所以亡，而务爱民。告以纣所以亡者，以淫于酒，酒之失妇人是用。纣之乱自此始。为梓材，示君子可法则，故作康诰、酒诰、梓材以命之。康叔之国既以此命，能和集其民，民大说。康诰曰：成王既伐管叔、蔡叔，以殷余民封康叔。惟三月哉生魄。孔传云：周公摄政七年三月也。孔亦无明据。盖以洛诰云在十有二月，惟周公诞保文武受命，惟七年，而康诰云周公初基，作新大邑于东国洛，故以为七年。尚书微子之命后即归禾，嘉禾序乃至洛诰自二年周公居东，罪人斯得，逾五年乃封康叔，于事大缓。武王时即营周居洛邑。此云作新大邑，不必七年也。尚书大传叙周公居摄曰：一年救乱，二年克殷，三年践𡘤，四年建侯于卫，五年营成周，六年制礼作乐，七年致政成王。此言虽不可全信，然与克殷、践𡘤相连，故从之。其后亦封季弟季载于聃。初，武王后齐太公之女曰邑姜，方震，大叔梦帝谓已：余命而子曰虞，将与之唐，属诸参，而蕃育其子孙。及生，有文在其手曰虞，遂以命之，字曰子干。未几，唐有乱，周公诛灭之。成王削桐叶为圭，与弟大叔虞戏曰：以此封若。史佚请择日。王曰：吾与之戏耳。史佚曰：天子无戏言，言则史书之，礼成之，乐歌之。遂封大叔虞于河汾之东，方百里。尧之故虚曰唐侯。又有𨝍、应、韩三国，皆武王子也。周公遣使者出举远方之民有饥寒不得衣食者，狱讼失职者，贤才不举者，以告周公。周公于其君之朝也，揖而问之。其君归，召其国大夫，告以周公之言。百姓闻之，皆喜曰：何居之深远，而见我之明也，岂可欺哉！
六年，周公朝诸侯于明堂，制礼作乐，颁度量，而天下大服。周公作乐曰勺，言能勺先祖之道也。交趾南有越裳氏，重译而献白雉，曰：道路悠远，山川阻深，恐一使不通，故重三译而来朝。周公曰：德泽不加，君子不飨其质；政令不施，君子不臣其人。译曰：吾受命吾国之黄耇，曰：天之无烈风淫雨，海不扬波三年矣。意者中国有圣人乎？盍往朝之。周公归之于王，称先王神，致荐于宗庙。使者迷其归路，周公锡以𫐌车五乘，皆为司南之制，越裳使者载之，由扶南、林邑海际，期年而至其国。故指南车常为先导，示服远人而正四方。
七年，初，武王作邑于镐京，谓之宗周，是为西都。至是，成王欲如武王之志，定鼎于郏鄏，卜世三十，卜年七百。刘恕曰：左传曰，殷载祀六百，商周相接，旧史所记，盖得其详。殷年过于夏，不得不谓周逾于殷也。七百年间，约计前代三十世矣。而后世谓左传在周未亡之前，逆知享国之年，时之兴废，专归于术，舍弃德政，不亦野哉。汲冢纪年，西周二百五十七年，通东周适合七百之数。而三统历西周三百五十二年，并东周八百余年。既演百年，乃曰周过其历，是前后错谬，不可得强通者也。
二月，使召公先相宅。三月，周公至洛师复卜，申视营筑，谓之王城，是为东都，方千七百二十丈。郛方十七里，南系于洛水，北因于郏山，以为天下之凑。制郊甸方六百里。因西土为方千里，分为百县，县有四郡，郡有鄙，曰此天下之中，四方入贡道均。周公又营成周。成王居洛邑，迁殷顽民于成周，复还归西都。成王长，能听政。十二月，周公反政。初，周公避流言之难，居东，思公刘、太王居豳之职，忧念民事至苦之功，以比序已志。后成王迎之摄政，致太平。其出入也，一德不回，纯似公刘、太王之所为。太师述其志，主意于豳公之事，故别其诗为豳国变风焉。元年癸巳。正月朔，成王临朝，周公北面就臣位。
孔子曰：昔者周公事文王，行无专制，事无由己，身若不胜衣，言若不出口，奉持于前，洞洞焉若将失之，可谓能子矣。武王崩，成王幼，周公承文武之业，履天子之位，听天子之政，征夷狄之乱，诛管蔡之罪，负扆而朝诸侯，诛赏制断，无所顾问，威动天地，声慑海内，可谓能武矣。成王既壮，周公致政，北面而臣事之，请而后为，复而后行，无擅恣之志，无矜伐之色，可谓能臣矣。一人之身而三变者，应时也。周公留相成王，使其子伯禽就封于鲁。周公问伯禽于其传，对曰：其为人宽而好自用，以慎。周公曰：呜呼，以人恶为美德乎？彼其宽也，出无辨矣。君子力如牛，不与牛争力。走如马，不与马争走。知如士，不与士争知。彼争者，钧之气也。其好自用，所以窭小也。不察不闻，即物少至，少至则浅，浅者贱人之道也。彼其慎，所以浅也。我文王之子，武王之弟，今王之叔父，于天下不贱矣。然吾执贽而见者十人，还䞇而相见者三十人，貌执之士百有余人，欲言而请毕事者千有余人，仅得三士焉。人皆以我为越逾好士，故士至，汝无教之以鲁国骄人。仰禄之士，犹可骄也；正身之士，不可骄也。周公谓伯禽曰：吾闻德行宽裕，守之以恭者荣。土地广大，守之以俭者安。禄位尊盛，守之以卑者贵。人众兵强，守之以畏者胜。聪明殉知，守之以愚者善。博闻强记，守之以浅者益。六者谦，德利而勿利也。成王告伯禽曰：尔知为人上之道乎？凡处尊位，必以敬下。谏者勿振以威，毋格其言。有文无武，无以威下。有武无文，民畏不亲。文武俱行，威德乃成，清白上通，巧佞下塞。伯禽再拜受命而辞。伯禽至曲阜，淮夷、徐戎并兴，东郊不开，伯禽帅师伐之。成王东伐淮夷，遂践奄鲁，亦平徐夷。王大搜于岐山之阳。初，太子封齐，五月而报政。周公曰：何疾也？曰：吾简其君臣，礼从其俗。及伯禽封鲁，三年而报政。周公曰：何迟也？伯禽曰：变其俗，革其礼，丧三年然后除之。周公叹曰：呜呼！后世其北面事齐矣！夫政不简不易，民不能近。平易近民，民必归之。虞、夏、商之币，金为三品，或黄，或白，或赤，或钱，或布，或刀，或龟贝。周制以商通货，以贾易物。太公立九府圜法，周官有太府、玉府、内府、外府、泉府、天府、职内、职币、职金，皆掌财币之官，故曰九府。圜谓均而通也。黄金方寸而重一斤，钱圜函方，轻重以铢。布帛广二尺二寸为幅，长四丈为匹。故货宝于金，利于刀，流于泉，布于布，束于帛。太师太公望卒，年百有余岁，葬镐京，陪文武之墓。子丁公急立。周公为太师，召公为太保，毕公为太傅。召公以周公尝摄王政，不宜留在王朝，复列臣职，其意不说。周公陈己意，作君奭以告之。史记燕世家云：成王既幼，周公摄政，当国践阼，召公疑之，作君奭。今案：此篇是周公归政，言留辅成王之意，司马迁妄说耳。伯禽尝与康叔朝于成王，见周公，三见而三笞。康叔有骇色，与伯禽问于商子。商子曰：南山之阳有木曰乔，二子盍往观乎？见乔疏焉，实而仰。商子曰：乔者，父道也。南山之阴有木名梓，二子盍往观乎？见梓勃焉实而俯。商子曰：梓者，子道也。二子明日见周公，入门而趋，登堂而跪。周公拂其首，劳而食之，曰：安见？对曰：见商子。周公曰：君子哉！卫康叔、聃季载皆有驯行。周公言于王，举康叔为司寇，赐宝祭器，以章有德。季载为周司空，治皆有令名于天下。余五叔无官，初降霍叔，后三年复其旧封。蔡叔度既迁而死，其子曰胡，改行率德驯善。周公举胡为己卿士，言于王，复封胡于蔡，徙居新蔡，奉蔡叔之祀，是为蔡仲。周公曰：不如吾者不与处，累我也。与我齐者不与处，无益我也。惟贤于己者可与处也。周公归政三年之后，老于丰事。文王之庙。将没，曰：葬我成周。示天下臣于王也。公卒，应劭曰：周公年九十九。谥文公。成王葬于毕，从文王之墓，以明予小子不敢臣周公也。命鲁世世祀周公，以天子礼乐，赐之重祭，外则郊社，内则大尝禘，升歌清庙，下而管象，朱干玉戚，冕而舞大武，八佾以舞大夏。虞、夏、殷、周四代之乐器服官，鲁兼用之。昭文王、周公之德，以示子孙。凡蒋、邢、茅、胙、祭六国，皆周公之胤也。初，鬻熊生熊丽，熊丽生熊狂，熊狂生熊绎。王举文武勤劳之后嗣，封熊绎以子男之田于楚。蛮姓秆，居丹阳。成王问于尹佚曰：何德而民亲其上？对曰：使之以时而敬顺之，忠而爱之，布令信而不食言，如临深渊，如履薄冰。王曰：惧哉！对曰：天地之间，四海之内，善之则畜，不善则雠也。夏、殷之臣，雠桀、纣而臣汤、武，若何其不惧也？成王之时，咸阳雨金。末年四月甲子，王疾大渐，惧太子钊之不任，召太保奭、芮伯、彤伯、毕公、卫侯、毛公，帅百官相太子而立之。王肃曰：彤伯，姒姓之国。其余五国，姬姓。毛公，文王庶子。乙丑，王崩。在位三十年，通周公摄政三十七年。郑玄曰：成王二十八年崩。二公以太子见先王庙，申告以文王、武王为王业之不易，务在节俭，母多欲，以笃信临之，是为康王。康王元年癸亥。十二年六月庚午，王命毕公保釐成周。初，召公治西方，甚得民和。有司请召民。召公曰：不劳一身而劳百姓，非吾先君文王之志也。乃巡行乡邑，听断于阡陌陇亩之间，庐于棠树下，以桑蚕耕种。时弛狱出拘，民得反业，自侯伯至庶人无失职者。及召公卒，谥康公。民思其政，怀棠树不敢伐，作甘棠之诗歌咏之。王充曰：召公，周公之兄，年百八十岁。鲁侯伯禽、晋侯燮、齐侯急、卫康伯牟、楚子熊绎并事康王。唐国之南有晋水，故燮改为晋侯。鲁侯伯禽之四十六年康王十六年。卒，子考公酋立。四年康王二十年。卒，弟炀公熙立，筑茅阙门，徙鲁康王朝诸侯于酆宫。成康之际，天下安，宁刑错四十余年不用。王崩，在位二十六年，年五十七。子昭王瑕立。案：三统历自周昭王以下亡年数，据鲁侯年为纪。昭王元年己丑。王道微缺，德衰，有光五色贯紫微，井水溢，王南巡狩反济汉，汉滨之人以胶胶舡王，至中流，胶液舡解，王及祭公溺焉。吕氏春秋曰：昭王亲将征荆蛮，辛余靡长且多力，为王右。还反涉汉，梁败，王及祭公陨千汉。辛余靡振王北济，反振蔡公。周公乃侯之于西翟，实为长公。其崩不赴告，讳之也。在位五十一年。皇甫谧曰：在位二年，年三十五。子穆王满立。穆王元年庚辰。即位，春秋已五十矣。孔安国曰：穆王即位过四十矣。鲁炀公六十年穆王三年。卒，子幽公宰立。十四年，穆王十七年。弟茀弑公自立，是为微公。王宠盛姬，为之筑重璧之台。盛姬，盛伯子也。徐夷作乱，帅九夷以伐宗周，西至河上。穆王畏其方炽，乃分东方诸侯，命徐子主之。徐子，嬴姓，处潢池东，地方五百里，行仁义，通沟陈、蔡之间，欲舟行上国，得朱弓朱矢，以为天瑞，自号偃王，尸子曰：徐偃王有筋而无骨。陆地而朝者三十六国。昔蜚廉子恶来，弟曰季胜，生孟增，幸于成王，是为宅皋狼，生衡父，衡父生造父，以善御习马，幸於穆王，得骥之乘匹，桃林温骊、骅骝、𫘧耳之驷。王使造父御，西巡狩，乐而忘归。闻徐子　号，穆王日驰千里马，长驱归周以救乱，使造父告楚，令伐徐。王孙厉谓楚子曰：徐君好行仁义，君若不伐楚，必事徐。楚子曰：若信有道，不可伐也。对曰：大之伐小，强之伐弱，犹石之投卵，虎之啖豚也，恶有其理。楚子大举兵伐徐，徐子爱民无权，不忍斗故败，乃北走彭城东山下，百姓随之者以万数，因名其山为徐山。徐子将死，曰：吾赖于文德而不明武备，故至于此。刘向云：王孙厉劝楚文王伐徐偃王，残之。范晔云：穆王令楚文王灭徐偃王。案穆王西周之王，楚文王乃在东周庄王八年即位，相去仅三百年，盖由刘向误云楚文王，晔从而记之，故差谬耳。穆王乃以赵城封造父，其族由此为赵氏。王将征犬戎，祭公谋父谏曰：先王非务武也，勤恤民隐而除其害。自大毕伯士之终，犬戎氏以其职来王。天子曰：予必以不享征之，无乃废先王之训而王几顿乎？王不听，遂征之，获其五王、四白鹿、四白狼。王遂迁戎于太原，自是荒服者不至。王享国百年，耄荒，诸侯有不睦者，甫侯言于王，修刑辟，命曰甫刑。王起六师，至于九江，伐楚，汲冢纪年曰：三十七年。会诸侯于涂山。王崩，在位五十五年。子共王繄扈立。共王元年乙亥。游于泾上，密康公从，有三女奔之。其母曰：必致之于王。夫女三为粲美之物也，众以美物归汝，而何德以堪之？小丑备物，终必亡。康公不献，一年，王灭密。王能庇昭穆之阙，崩，谥曰共。在位十年。皇甫谥曰：在位二十五年，年八十四。子懿王艰立。懿王元年乙酉。王室遂衰，诗人作刺。郑玄曰：懿王烹齐哀公，今齐风有刺哀公诗。王尝居犬丘。皇甫谧曰：犬丘与镐相近，有离宫，懿王暂居，非徙都也。鲁微公五十年懿王二年。卒，子厉公擢立。王崩，在位二十五年。皇甫谧曰：在位二十年，年五十。共王弟孝王辟方立。孝王元年庚戌。是时七年。大雹，牛马死，江、汉俱冻。昔恶来革子曰女防，女防生旁皋，旁皋生太几，太几生大骆，大骆生非子，以造父之宠，皆蒙赵城，姓赵氏。非子居犬丘，好马及畜，善养息之。孝王召使主马，汧渭之闲，马蕃息。王欲以为大骆适嗣。申侯谓王曰：昔我先郦山之女为戎胥轩妻，生中潏，以亲故归周，保西垂，西垂和睦。今我复妻大骆，生适子成。申、骆重婚，西戎皆服，所以为王。王其图之！王曰：昔柏翳为舜主畜，畜多息，故有土赐姓。今后世亦为朕息马，朕其分土为附庸，邑之秦，别居槐里，使复续嬴氏祀，号曰秦嬴。遂不废大骆适子成，以和西戎、鲁厉公三十七年孝王十四年。卒，弟献公具立。王崩，在位十五年，年六十五。懿王子夷王燮立。夷王元年乙丑。觐礼，王始下堂而见。诸侯荒服不朝。命虢公帅六师伐太原之戎，至于俞泉，获马千匹。初，楚子熊绎生熊艾，熊艾生熊䵣，熊䵣生熊胜，熊胜以弟熊杨为后，孔晁曰：熊绎玄孙熊挚有疾，楚人废之，立其弟熊延。熊挚自弃于夔，子孙有功，王命为夔子。熊杨生熊渠。是时诸侯或不朝，相伐，熊渠甚得江、汉间民和，乃兴兵伐庸、扬、粤，至于鄂。熊渠曰：我蛮夷也，不与中国之号谥。立其长子母康为句袒王，中子掣红为鄂王，少子执庛为越章王，皆在江上楚蛮之地。熊渠尝夜行，见寝石，以为伏虎，弯弓射之，灭金饮羽，下视知石也，复射之，矢摧无迹。王崩，在位十五年，年六十。子厉王胡立。厉王元年庚辰。暴虐，楚熊渠畏其，伐去三子，王号。　初，卫康叔卒，子康伯牟立。卒，子孝伯立。卒，子嗣伯立。卒，子子伯立。卒，子靖伯立。卒，子贞伯立。卒，子顷公立。顷公元年，鲁献公之三十二年也。厉王十六年。顷公厚赂周，周命卫为侯。卫世家云：顷侯厚赂周夷王，夷王命卫为侯，非也。顷公之时，仁人不遇，小人在侧，卫之变风始作。　曹叔振铎卒，子太伯脾立。卒，子仲君平立。卒，子宫伯侯立。卒，子孝伯云立。卒，子夷伯喜立。　燕自召公奭九世至惠侯、曹夷伯及燕惠侯元年，鲁
献公之三十四年也。厉王十八年。蔡仲卒，子荒伯荒立。卒，子宫侯立。卒，子厉侯立。卒，子武侯立。武侯元年，鲁献公之三十五年也。厉王十九年。齐丁公吕急卒，子乙公得立。卒，子癸公慈母立。卒，子哀公不辰立。荒淫怠慢，好田猎，政衰，齐之变风始作。纪侯谮哀公于周，周烹之，郑玄诗谱序曰：懿王受譛，烹齐哀公。公羊传及史记齐世家皆云周烹哀公，而不言何王。郑据本纪称懿王之时，诗人作刺，谥法保民耆艾曰胡。故知胡公寿考自懿王历孝、夷、厉始被杀。齐变风始于哀公，则懿王时也。郑亦无明文，盖约其事而言耳。徐广见史记云，夷王时，献公杀胡公，故传会而言夷王烹哀公。而立其弟静，是为胡公，徙都薄姑。纪，姜姓，侯爵，或云子爵，哀公同母弟山怨胡公，与其党帅营丘人袭胡公，驺马𦈡以胡公入贝水而杀之。山自立，是为献公。齐世家：周夷王时，山杀胡公自立，是为献公。九年卒，子武公立。武公九年，厉王出奔彘。案本纪，厉王三十四年，王益严。三年，王出奔彘。是时周虽未见年，厉王在位必逾十八年，献公安得以夷王时即位哉？献公元年，复都临菑，鲁献公之三十九年也。厉王二十三年。　宋微子启卒，子微仲衍立。礼记檀弓曰：微子舍其孙腯而立衍。郑云曰：微子适子死，立其弟衍，殷礼也。而宋世家误以衍为微子之弟。卒，子宋公稽立。卒，子丁公申立。卒，子湣公共立。卒，弟炀公熙立。湣公子鲋祀曰：我当立。弑炀公而自立，是为厉公。卒，子釐公举立。　晋侯燮卒，子武侯宁族立。卒，子成侯服人立，自唐徙都曲沃。卒，子厉侯福立。卒，子靖侯宜臼立。宋釐公及晋靖侯元年，鲁献公之四十年也。厉王二十四年。　秦嬴非子卒，子秦侯立。秦侯元年，鲁献公之四十一年也。厉王二十五年。　陈胡公满卒，子申公犀侯立。卒，弟相公皋羊立。卒，申公子孝公突立。卒，子慎公圉戎立。卒，子幽公宁立。幽公元年，鲁献公之四十四年也。厉王二十八年。幽公淫荒昏乱，游荡无度，国人伤而刺之，陈之变风作矣。　鲁献公五十年，卒，厉王三十四年。子慎公执立。鲁世家曰：献公三十二年卒，子真公濞立。皇甫谧曰：献公立三十六年。　楚熊渠卒，子熊掣红立。卒，弟熊延弑而代立。卒，子熊勇立。熊勇元年，鲁慎公之元年也。厉王三十五年。自是卫、曹、燕、蔡、齐、宋、晋、秦、陈、楚之年始可纪。厉王无道，淮夷入寇，王命虢仲征之，不克。王好利，说荣夷公大夫芮良夫谏曰：夫利，百物之所生也，天地之所载也，而或专之，其害多矣。匹夫专利，犹谓之盗，王而行之，其归鲜矣。荣公若用周，必败。既荣公为卿士，诸侯不享。诗之变雅始作，王行侈傲，国人谤王。召公告曰：民不堪命矣。王怒，得卫巫使监谤者，以告则杀之。国人莫敢言，道路以目。王喜，告召公曰：吾能弭谤矣。召公曰：是障之也。夫民虑之于心，而宣之于口，成而行之，胡可壅也？今王塞下之口，而遂上之过，恐为社稷忧。王不听，于是国莫敢出言。王心戾虐，万民弗忍，三年乃相与畔，袭王，王出奔彘。史记本纪：厉王三十年，好利，近荣夷公。三十四年，王益严，国人莫敢言。三年，王奔彘。案史记，厉王以前皆无年，好利，非一年之事。三十年，王杀谤者。三十四年，始道路以目，事不相接。国语无年，今从之。王子静匿召公之宫，国人围之。召公曰：昔吾骤谏王，王不从，是以及此难。今杀王子，王其以我为怼而怒乎！乃以其子代王子召公、周公二相行政，号曰共和。厉王在位四十年。韦昭曰：彘之乱，公卿相与和而修政事，号曰共和。汲冢纪年及鲁连子曰：共国之伯名和，行天子政。与史记不同。案自武王元年己卯至厉王四十年己未，二百八十一年。自共和元年庚申至幽王十一年庚午，七十一年。共三百五十二年，为西周。汲冢纪年曰：自武王至幽王二百五十七年。史记鲁世家无伯禽在位之年。献公三十二年卒。三统历云五十年，故共和元年当慎公之七年。史记献公既少十八年，则共和元年合当真公二十五年。而十二诸侯年表共和元年当真公十五年。或云献公四十二年，误作三十二年，或伯禽无年，故移易不定。三统历武公在位二年，而鲁世家云九年，年表云十年，然后史记与三统历鲁公之年始同。西戎因王室之乱，灭秦犬丘、大骆之族。共和元年，晋靖侯薨，子釐侯司徒立。釐侯甚啬爱物，俭不中礼，国人闵之。唐之变风始作。
四年，蔡武侯薨，子夷侯立。　楚熊勇薨，弟熊严立。七年，曹夷伯薨，弟幽伯强立。
十年，陈幽公薨，子釐公孝立。
十一年，宋釐公薨，子惠公覸立。
十四年，厉王崩于彘。太子静长于召公家，二相共立之，是为宣王。　大旱。　楚熊严有子四人，曰伯霜、仲雪、叔熊、季𬘓。熊严薨，伯霜立，是为熊霜。
宣王
元年，召公、周公辅王修政，法文武成康之遗风。王命召公伐平淮夷。申伯、仲山甫顺天下，存失理，喻德教，举遗士，海内翕然向风，诸侯复宗周。尹吉甫作诗美之。　王不籍千亩，虢文公谏曰：民之大事在农，故稷为大官。今欲修先王之绪，而弃其大功，匮神乏祀，困民之财，将何以求福用民？王不听。　燕惠侯薨，子釐侯庄立。　王以秦仲为大夫，讨西戎，始有车马礼乐侍御之好，国人美之。秦人变风始作，　天下大旱。
二年，曹幽伯弟苏弑幽伯而代立，是为戴伯。
三年，齐武公薨，子厉公无忌立。
五年，晋釐侯薨，子献侯籍立。
六年，西戎杀秦仲。王召其子五人，与兵七千人，使伐西戎，破之。王予其长子庄公父秦仲及其先大骆犬丘地，即大骆旧居，为西垂大夫。戎由是少却。　楚熊霜薨，三弟争立，仲雪死、叔熊逃难于濮。季𬘓立，是为熊𬘓。濮，南夷也。　自二年不雨，至于是岁。
十年，鲁慎公薨，弟武公敖立。
十二年春，鲁武公与子括戏朝王。王爱戏，欲立为鲁太子。樊仲山父谏曰：废长立少，不顺，不顺必犯，犯王命必诛。今天子立诸侯而建其少，是教逆也。若鲁从之而诸侯效之，王命将有所壅。若不从而诛之，是自诛王命也。是事也，诛亦失，不诛亦失，天子其图之！王卒立之。夏，武公归而薨，戏立，是为懿公。　齐厉公暴虐，齐人欲立故胡公子，乃攻杀厉公，胡公子亦战死。齐人立厉公子赤，是为文公。诛杀厉公者七十人。
十五年，卫釐侯薨，太子余立。初，余弟和有宠于釐侯，多予之赂。和以赂士，袭攻余于墓上，余入釐侯，羡自杀，谥曰共伯。和立，是为武公。武公修康叔之政，百姓和集。十六年，晋献侯薨，子穆侯弗生立，自曲沃徙都绛。十八年，蔡夷侯薨，子釐侯所事立。
二十一年，鲁懿公兄括之子伯御与国人攻杀懿公而自立。
二十二年，封季弟友于郑，伯爵都咸林。　王尝晏起，姜后脱簪珥待罪于永巷，使其傅母通言于王曰：王乐色而忘德，失礼而晏起，乱之兴自婢子始，敢请罪。王曰：寡人不德，实自生过，非夫人之罪也。自是勤于政事，早朝晏罢，卒成中兴之名。
二十三年，晋穆侯伐条。
二十四年，齐文公薨，子成公说立。
二十六年，晋穆侯伐千亩有功。初，穆侯夫人齐女姜氏，以条之役生太子仇，千亩之战生少子成师。晋人师服曰：仇者，雠也。成师，大号成之者也。名自命也，物自定也。今适庶名反逆，晋其能母乱乎？
二十七年，宋惠公薨，子哀公立。
二十八年，楚熊𬘓薨，子熊咢立。　宋哀公薨，子戴公立。宋政久衰，商之礼乐散亡。戴公时，大夫正考父校商之名颂十二篇于周太师，归以祀其先王。
三十年，周有马化为人，　有兔舞于镐京。
三十二年，王伐鲁，杀其君伯御，立懿公弟称，是为孝公。诸侯从是而不睦。王欲得国子之能训导诸侯者，樊穆仲曰：鲁侯肃恭明神，敬事耇老，赋事行刑，必问遗训而咨于故实。王曰：然则能训治其民矣。乃命孝公于夷宫。　陈釐公薨，子武公灵立。　曹、戴伯薨，子惠伯兕立。
三十三年，王伐太原戎，不克。　齐成公薨，子庄公购立。周有马化为狐。
三十四年，王征猃狁。
三十七年，燕釐侯薨，子顷侯立。　楚熊咢薨，子熊仪立，是为若敖。
三十八年，王伐条戎、奔戎，王师败绩。
三十九年，战于千亩，王师败绩于姜氏之戎。王御𡘤父曰：公仲脱，宣王奄父，赵造父六世孙。王既丧南国之师，乃料民于太原。仲山甫谏曰：古者不料民而知其多少。且无故而料民，天所恶也，害于政而妨于后嗣。王卒料之。
四十年，晋败北戎于汾隰，戎灭姜侯之邑。
四十一年，王征申戎，破之。
四十三年，晋穆侯薨，弟殇叔自立，太子仇出奔。
四十六年，初，王将杀其臣杜伯而非其罪。伯之友左儒争之于王，九复之而王不许。王曰：汝别君而异友也。儒曰：君道友逆，则顺君以诛友；友道君逆，则帅友以违君。王怒曰：易而言则生，不易则死。儒曰：士不枉义以从死，不易言以求生。臣能明君之过，以死杜伯之无罪。王杀杜伯，左儒死之。王崩，子幽王宫湦立。
幽王
元年，陈武公薨，子夷公说立。　晋穆侯太子仇攻杀殇叔而自立，是为文侯。未几，王无道，赵奄父之子叔带去周如晋事文侯，始建赵氏于晋国。
二年，西周三川皆震。伯阳父曰：昔伊、洛竭而夏亡，河竭而商亡。今周德若二代之季矣，其川源又塞，塞必竭，川竭，山必崩。国亡不过十年，数之纪也。是岁三川竭，岐山崩，初夏之衰也，褒人之神化为二龙，以同王庭，而言曰：余褒之二君也。夏后卜杀之与去之，止之，莫吉。卜请其漦而藏之，吉，乃布币而策告之。龙亡漦在椟而藏之。传郊之及殷、周，莫之发也。厉王之末，发而观之，漦流于庭，不可除也。王使妇人不帏而噪之，化为玄鼋，入于王府。府之童妾未既龀而遭之，既笄而孕，当宣王时而生，不夫而育，惧而弃之。时童谣曰：檿弧箕服，实亡周国。有夫妇鬻是器者，王使执而戮之。逃于道，而见乡者后宫童妾所弃妖子，夫妇哀其夜，号而取之，逸逃于褒。褒人褒姁有狱，而入于王，王遂置之，弃女子，出于褒，是为褒姒，三年，王之后宫见褒姒而嬖爱之。褒姒年十四，与虢石父比，而谮申后太子、周大夫尹氏及祭公导王为非。四年，陈夷公薨，弟平公燮立。　秦庄公三子，其长世父曰：戎杀我大父仲，我非杀戎，王不敢入邑。遂让其弟为太子，自将击戎。庄公薨，太子襄公立。
六年，王命伯士伐六济之戎，军败，伯士死之。　王既淫乱，四夷交侵，戎围犬丘，秦世父击之，为戎所虏，岁余复归之。
八年，王以郑伯友为司徒，和集周民，周民皆说而便爱之。
九年，王竟以虢石父、褒姒之譛，废申后及太子宜臼，以褒姒为后，其子伯服为太子。宜臼出奔申。太史伯阳曰：𣄸成矣，无可奈何。褒似不好笑，王说之万方，故不笑。有寇至，则举烽火，大鼓为燧。褒姒乃大笑。诸侯悉至，至而无寇。王为是数举烽火，诸侯不信，亦不至。褒姒好闻裂缯声，王发缯裂之，以适其意。虢石父为人佞巧，善谀好利，王以为卿，用事专任，国人皆怨。政治多邪，诸侯或畔，王室始骚。王尝为太室之盟，戎、狄叛之。　郑伯友问于史伯曰：王室多故，余惧及焉，何所可以逃死？史伯曰：济、洛、河、颖之闲乎？其子男之国，虢、郐为大。虢叔恃势，郐仲恃险。君若以周难之故，寄孥与贿，不敢不许。周乱而弊，是骄而贪，必将背君。君以成周之众，奉辞伐罪，无不克矣。若克二邑，邬、弊、补、丹、依、𪑶、历、华，君之土也。修典刑以守之，可以少固。公曰：周其弊乎？对曰：今王弃高明昭显，而好谗慝暗昧；恶角犀丰盈，而近顽童穷固。去和而取同。凡周存亡，不过三稔矣。时至而求，恐无及也。郑伯说，乃东寄孥与贿，虢、郐受之，十邑皆有寄地。虢，王季子，虢仲之后，国在荣阳，南邻于郐，是为东虢。郐，妘姓，高辛，火正，祝融、黎之后，处其𥘵之故墟，溱、洧之闲。周衰，郐君不务政事，而好絜衣服，逍遥游燕，国小而迫，不能自强于政治，大夫去之，郐之变风始作。
十一年，王欲杀故太子宜臼，求之于申，申侯弗予，王伐之。申侯于鄫人召西夷犬戎攻王，王举烽火征兵，兵莫至，遂杀王骊山下戏水，虏褒姒，并杀郑桓公，尽取周赂而去。诸侯即申立故幽王太子宜臼，是为平王，以奉周祀。秦襄公、卫武公将兵救周平戎，战甚力，有功。郑人立桓公子掘突，是为武公。幽王之末，日晕再重，内赤外青，有一黑画，上下通，在日中，牛化为虎，羊化为狼。
刘恕曰：汲冢纪年曰：幽王死，申侯、鲁侯、许文公立平王于申，虢公翰立王子余。二王并立，余为晋文侯所杀，是为携王。案左传：携王奸命。杜预曰：携王，谓伯服也。古文作伯盘，皆与旧史不同。
资治通鉴外纪卷第三。终

[book_title]资治通鉴外纪卷第四
周纪二
起重光勰洽尽屠维大荒落凡一百一十九年
平王
元年，王以西都逼戎晋文侯、郑武公、秦襄公夹辅王，徙居东都王城。王劳晋、郑，赐之盟质，曰：世相起也。命晋文侯为侯伯，赐秬鬯圭瓒。封秦襄公为诸侯，赐岐以西之地，曰：戎无道，侵夺我岐、丰。秦公逐戎，即有其地，与誓，封爵之。襄公于是始国，与诸侯通使聘享之礼。自以为居西垂，主少皞之神。作西畤，祠白帝，其牲用骝驹、黄牛、羝羊各一。　初，郑桓公将袭郐，先问郐之豪杰良臣、辩智果敢之士，尽书其官爵名姓，择郐之良田赂之，设坛场郭门之外而埋之，衅之以鸡豭，若盟状。郐君以为内难，尽杀其良臣。至是，武公取史伯所云虢、郐十邑之地，前华，后河，右洛，左济，主䓏騩而食溱、洧，为郑国焉。武公代父为周司徒，善于其职，国人宜之，郑之变风始作。周室衰微，诸侯强并弱，齐、秦、晋渐大，政由方伯，王室之尊，与诸侯无异。其时诗不能复雅，谓之王国变风。
二年，邢侯大破北戎。　鲁孝公薨，子惠公弗湟立。四年，燕顷侯薨，子哀侯立。
五年，宋戴公薨，子武公司空立。　秦襄公伐戎，至岐。薨，子文公立。
六年，燕哀侯薨，子郑侯立。　秦文公居西垂宫。
七年，楚若敖薨，子熊坎立，是为霄敖。
九年，楚釐侯薨，子共侯兴立。　秦文公东猎至汧渭之会，曰：昔周邑我秦嬴于此。后卒获为诸侯。乃因非子旧虚而营邑之。
十一年，蔡共侯薨，子戴侯立。　曹惠伯薨，子石甫立。其弟武杀石甫而代立，是为缪公。
十三年。初，卫武公年九十有五，犹箴儆于国曰：自卿以下至于师长士，苟在朝者，无谓我老耄而舍我，必恭恪于朝，朝夕以交戒我。闻一二之言，必诵志而纳之，以训导我。在舆有旅贲之规，位宁有官师之典，倚几有诵训之谏，居寝有亵御之箴，临事有瞽史之导，宴居有师工之诵，史不失书，朦不失诵，以训御之，于是乎作懿戒以自儆也。卫人颂其德，为赋淇澳。武公薨，子庄公杨立。　楚霄敖薨，子熊眴立，是为鼢冒。
十四年，曹缪公薨，子桓公终生立。
十五年，秦文公作鄜畤，用三牢，郊祭白帝，而雍旁故有吴阳武畤，雍东有好畤，皆废无祠。或曰，自古以雍州积高神明之墺，故立畤郊上帝，诸神祠皆聚盖，黄帝时尝用事，虽晚周亦郊焉。其语不经见，搢绅者不道。
十六年，陈平公薨，子文公圉立。
十八年，秦初有史以纪事。
二十年初，杞东楼公生西楼公，西楼公生题公，题公生谋娶。公
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:47:25-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>