<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,台案汇录丁集全文在线阅读,台案汇录丁集全文在线下载,大玄古籍书库">
<meta name="description" content="本书分五卷，为清代台湾关系档案汇录第四集，称为「台案汇录丁集」。全书由「明清史料」戊、己两编选集一百十八件档案辑成，概属台湾军事行政事项。卷一收乾隆时期二十四件、卷二收嘉庆及道光时期三十一件，以关于马政－－如奏留马匹在台试养、报销官马朋扣皮脏银两以及请裁马匹之类案件为较多，次为关于台澎各营修建衙署兵营、戍台班兵调拨与配渡、赏恤遇匪御盗被难弁兵、题报官庄租息、筹拨防堵经费、调驻营员、移拨汛兵以及奉到恩诏律例王命旗牌与钦颁督捕则例等例行事项。卷三收乾隆、嘉庆及道光时期二十件，全为各级军事长官巡阅全台营伍之报告">
<title>台案汇录丁集_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">台案汇录丁集</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,公文档案,完结</span> <br/>
          字数： <span class="inputVal" id="bknum">[book_length]178090</span> <br/>
          说明： <span class="inputVal" id="bkdec">本书分五卷，为清代台湾关系档案汇录第四集，称为「台案汇录丁集」。全书由「明清史料」戊、己两编选集一百十八件档案辑成，概属台湾军事行政事项。卷一收乾隆时期二十四件、卷二收嘉庆及道光时期三十一件，以关于马政－－如奏留马匹在台试养、报销官马朋扣皮脏银两以及请裁马匹之类案件为较多，次为关于台澎各营修建衙署兵营、戍台班兵调拨与配渡、赏恤遇匪御盗被难弁兵、题报官庄租息、筹拨防堵经费、调驻营员、移拨汛兵以及奉到恩诏律例王命旗牌与钦颁督捕则例等例行事项。卷三收乾隆、嘉庆及道光时期二十件，全为各级军事长官巡阅全台营伍之报告。卷四收雍正及乾隆时期十三件、卷五收嘉庆及道光时期三十件，均为报告督解台澎饷银、运载戍兵眷米、报销官兵俸饷马干红白赏银及眷口米折银两等项档案。</span> <br/>
          封面： <span class="inputVal" id="bkimg">Z_5806.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]台案汇录丁集
[book_author]佚名
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,公文档案,完结
[book_length]178090
[book_dec]本书分五卷，为清代台湾关系档案汇录第四集，称为「台案汇录丁集」。全书由「明清史料」戊、己两编选集一百十八件档案辑成，概属台湾军事行政事项。卷一收乾隆时期二十四件、卷二收嘉庆及道光时期三十一件，以关于马政－－如奏留马匹在台试养、报销官马朋扣皮脏银两以及请裁马匹之类案件为较多，次为关于台澎各营修建衙署兵营、戍台班兵调拨与配渡、赏恤遇匪御盗被难弁兵、题报官庄租息、筹拨防堵经费、调驻营员、移拨汛兵以及奉到恩诏律例王命旗牌与钦颁督捕则例等例行事项。卷三收乾隆、嘉庆及道光时期二十件，全为各级军事长官巡阅全台营伍之报告。卷四收雍正及乾隆时期十三件、卷五收嘉庆及道光时期三十件，均为报告督解台澎饷银、运载戍兵眷米、报销官兵俸饷马干红白赏银及眷口米折银两等项档案。
[book_img]Z_5806.jpg


[book_title]卷一
一、台湾总兵章隆揭帖（乾隆二年分奉到谕旨及条奏议行各案件分晰简叙）乾隆三年十二月十九日
二、台湾总兵张天骏揭帖（恭报奉到律例日期）乾隆八年十二月初一日
三、台湾总兵张天骏揭帖（乾隆七年分奉到上谕及条奏议行事件简叙奏闻）乾隆八年十二月十九日
四、闽浙总督那揭帖（奏销乾隆八年分福建通省各营官兵马匹朋扣赔桩银两）乾隆九年六月二十八日
五、台湾总兵张天骏本（奏报奉到钦颁督捕则例日期）乾隆九年十一月初六日
六、福建巡抚周揭帖（台协营房修竣报销）乾隆九年十二月十八日
七、台湾总兵李有用题本（恭报奉到王命旗牌日期）乾隆十五年九月二十日
八、福建布政使德舒残册（福建各县军功爵赏世袭人员报部清单）乾隆十八年正月
九、闽浙总督喀尔吉善题本（查覆修理澎湖协副将并左右两营游击守备各署所用木植价值）乾隆十八年五月初二日
一○、台湾总兵马大用题本（恭报奉到恩诏日期）乾隆二十年九月十三日
一一、吏部「为内阁抄出浙闽总督杨廷璋奏」移会（请注销远年世职之承袭）乾隆二十七年闰五月
一二、内阁抄出福建漳州总兵奏残件（闽省陆路各营马兵应请一例换台）乾隆二十九年八月初三日
一三、兵部「为内阁抄出闽浙总督苏昌奏」移会（请以澎台二协游击改为都司）乾隆三十年七月
一四、闽浙总督苏昌题本（请改水师）乾隆三十一年二月十四日
一五、兵部「为内阁抄出闽浙总督李奏」移会（军政展限）乾隆五十二年七月十九日
一六、闽浙总督福康安残奏折（军政展限）
一七、兵部「为内阁抄出大学士公福等奏」移会（酌留马匹在台试养）乾隆五十三年五月二十三日
一八、户部「为内阁抄出闽浙总督伍拉纳等奏」移会（台澎戍兵一律拨换）乾隆五十四年五月二十日
一九、兵部「为军机大臣会同户兵二部奏」移会（台湾添设马兵）乾隆五十四年十一月
二○、闽浙总督觉罗伍拉纳题本（奏报兴建汛署兵房巡船）乾隆五十五年四月二十日
二一、兵部「为内阁抄出兼署福抚伍奏」移会（禁止班馆）乾隆五十六年正月
二二、闽浙总督觉罗伍拉纳题本（奏销旗营操演枪炮需用硝铅料价）乾隆五十六年七月二十九日
二三、工部「为内阁抄出闽浙总督觉罗伍拉纳等奏」移会（建盖澎湖被风倒坏兵房）乾隆五十九年九月
二四、工部题本（议覆闽督觉罗伍拉纳请建盖澎湖被风倒坏兵房）乾隆五十九年十二月初十日
一、台湾总兵章隆揭帖
副将充镇守福建台湾等处挂印总兵官事带纪录一次驻札台湾府职章隆谨揭为钦奉上谕事：案承前任福建浙江总督臣满照会，准兵部咨开，奉上谕：为治之道在于务实，不尚虚名。朕缵承丕基，刻以吏治兵民为念，事无大小，周思详虑，求其见诸施行实可以有济天下者，必下谕旨，谆谆告诫中外。条奏有当理者，无不嘉与采纳。所冀内外臣工，实在遵行，庶有成效。一年以来，所下谕旨及中外条奏，颁发于六部、九卿、八旗、各直省者亦已多矣。内外衙门于奉到事件，若不过行一文书，出一告示，徒托空文，竟不见诸实事，则不征不信，岂朕倚毗相助为理之至意？倘所下谕旨及条奏准行之事，其中果有一、二未尽允协，宜加损益者，自即当据实入告。尔等即通行六部、九卿、八旗、各省督、抚、提、镇，凡从前所下谕旨及条奏议行事件，皆令其于来年十二月，各条各款，其实在如何施行，其行之如何已有成效，条分缕晣明白奏闻。至有密奏下谕旨者，仍密行详悉奏闻。朕之所以宽其期限者，俾欲各得悉心体究，斟酌施行，于吏治兵民实有所济。各宜砥砺，以副朕怀。特谕。钦此等因，转行遵奉在案。业经前任总兵递年恭缮黄册进呈在案。又为钦奉上谕事，案于雍正六年二月二十二日，前任总兵官陈伦烱准福建水师提督臣蓝廷珍咨，蒙兵部札付内开，职方清吏司案呈，雍正五年十二月二十四日，内阁交出批本员外郎七达子等奏称，雍正二年十二月二十一日，宗人府奏为有无成效一本折奏，奉旨：览，各部院具奏。此等事件有造册具奏者，亦有于本内缮写者，亦有于折内开写者，各不相同，将此俱着画一缮本具题，不必全叙，祈声明缘由总统缮写，以便览阅。钦此。又奉旨：总兵官黄元骧亦为此具奏，想各省督、抚、提、镇等必陆续具奏。俟奏到之日，尔等写票签交批本处收贮。朕乘暇看阅。钦此。雍正三年，各部院俱画一另行缮本具奏。前降谕旨，祗交各部院画一具奏，是以督、抚等仍有造册具题者，亦有缮本具题者，请于开印后批发等因具奏。本日奉旨：大学士等当遵照交部院之旨，传谕督、抚、提、镇等亦令画一，将有无成效事件，俱于本内声明缘由具奏，不必另造册档，钦此。相应通行直隶各省提、镇一体钦遵可也。为此合札该提督，转行各该镇，一体钦遵施行等因，转咨遵奉在案。兹臣于乾隆三年八月十三日到任视事，遵将前任总兵臣马骥，乾隆二年分任内奉到谕旨及条奏议行各案件，查明实力奉行，务期成效缘由，逐一分晣简叙：
一件为请定武职终养之例，仰祈圣主采择、以广孝治事：案于乾隆二年正月初五日，前任总兵臣马骥准福建水师提督臣王郡咨，蒙兵部札付，议得：广州将军张奏称武职应照文职终养之例等语，应如所请，奉旨依议，钦此等因，经前任总兵臣马骥通行台澎水陆各协营一体钦遵在案。钦惟皇上圣德大孝，普天之下，凡有血气心知，莫不观感兴起，而武职弗得终养，未免向隅，兹邀恩旨，得遂乌鸟之情，移孝作忠，咸愿捐躯图报矣。
一件为请严越海樵采煎盐等事：案于乾隆二年正月十二日，前任总兵臣马骥准福建水师提督臣王郡咨，承准户部札开，议得：浙江布政使张若震奏称沿海居民越海樵采煎盐，其斧斤、锅锄均属铁器，难容下海，请禁止，应如所请，奉旨依议，钦此等因，经前任总兵臣马骥通行台澎水陆各协营一体钦遵在案。伏查闽省食盐，俱系日晒，从无越海樵采煎盐之事，但私越偷渡及铁器下海，久经严禁，凡水师口岸各汛，于出入船只遂日查验，臣不时更加严察，自无受贿私纵情弊。
一件为请停窃盗会勘等事：案于乾隆二年正月十六日，前任总兵马骥准福建水师提督臣王郡咨，蒙兵部札付，会议得：原任按察使白映棠奏称事主报窃，毋庸会勘等语，应如所请，仍令该管员弁出具并无抑勒讳饰印结，奉旨依议，钦此等因，经前任总兵臣马骥通行台澎水陆各协营一体钦遵在案。伏查台地孤悬海外，防范更宜严密，现蒙督臣檄令各营辖内地方有无盗窃案件，不许讳捏，按月出具印结报核，各营员弁皆知奉法，不敢讳强为窃。
一件为请严盗犯等事：案于乾隆二年正月二十三日，前任总兵臣马骥准福建水师提督臣王郡咨，准闽浙总督巨郝咨，准吏部咨，会议得：都察院左副都御史陈奏称剧盗连劫数家，请将地方官处分之处，毋庸议，仍行令各督、抚、提、镇，严饬地方文武各官，不时查察，如有地方屡遭劫掠，立即提参，奉旨依议，钦此等因，经前任总兵臣马骥通行台澎水陆各协营一体钦遵在案。伏查台地各处扼要隘口，皆设塘汛，安兵把截防巡。又定例各营按月轮拨弁目，带兵游巡，防范严密。但恐日久渐弛，臣时加提撕申饬，惩惰奖勤，毋致居民屡遭劫掠之事。
一件为钦奉上谕事：案于乾隆二年二月初二日，前任总兵臣马骥准署福建水师提督臣苏明良咨，蒙兵部札付，总理事务王大臣奉上谕：大臣及科道等官，各矢忠荩，为上为德，为下为民，庶称朕拳拳冀望之心，至本朝定鼎以来，从前臣工章疏，有忠谠剀切，卓然可传者，着内阁、翰林院派员精选，进呈刊刻，以垂示将来，其入选章疏诸臣内有素行端纯、完名全节者，准祀贤良祠，用昭朕崇礼直臣、风励百僚之意，钦此等因，经前任总兵臣马骥通行台澎水陆各协营一体钦遵在案。钦惟皇上圣德天纵，乃犹好问察言，精选章疏以示楷模，崇祀贤良以示鼓励，百尔臣工，敢不勉竭愚诚，少献刍荛之一得。
一件为钦奉上谕事：案于乾隆二年三月初七日，前任总兵臣马骥准福建巡抚臣卢咨，准户部咨开，内阁抄出奉上谕：闻台地番黎大小计九十六社，有每年输纳之项名曰「番饷」，按丁征收，有多至二两、一两有余及伍、陆钱不等者，着照民丁之例，每丁征银二钱；又闻澎粮厅、淡防厅均有额编人丁，每丁征银四钱有零，亦着照台湾四县之例行，钦此等因，经前任总兵臣马骥通行台澎水陆各协营一体钦遵在案。仰见皇上如天之仁，内外民番，视同一体，咸沐浩荡洪恩，海隅出日，皆在并生丕冒之中矣。
一件为钦奉上谕事：案于乾隆二年四月初一日，前任总兵臣马骥准署福建水师提督臣苏明良咨，蒙兵部札付，准吏部咨，内阁交出奉上谕：朕闻近日督抚中于属员馈送土仪物件，间有收受一、二者，此风断不可长，是用特申诫谕，务各凛遵。如有暗中收受者，或经朕访闻，或被风闻参劾，必严加议处，以为簠簋不饬者之戒，特谕，钦此等因，经前任总兵臣马骥通行台澎水陆各协营一体钦遵在案。窃地方大吏，必洁己方能率属，若有收受馈送，即举劾出于公心，亦干物议，臣诰诫属员，凛遵圣训，并不敢毫有授受，以肃军纪。
一件为遵旨议覆事：案于乾隆二年四月十六日，前任总兵马骥准署福建水师提督臣苏明良咨，蒙兵部札付，会议得：刑科给事中陈□□奏内称仇盗未明之案，请将武职一体处分等语，应如所请，奉旨依议，钦此等因，经前任总兵臣马骥通行台澎水陆各协营一体钦遵在案。窃地方有仇盗未明之案，汛地弁兵应同文员严缉，自宜一体处分，然严缉在有事之后，而巡查在无事之先，臣时加申饬汛弁，务必勤谨巡缉，庶几消患未萌。
一件为请旨事：案于乾隆二年五月初四日，前任总兵臣马骥准署福建水师提督臣苏明良咨，准闽浙总督臣郝咨，准礼部咨，各省文、武官员印信、关防，臣部造成，照依文移程限，交提塘赍送各提、镇、布司转发给领，奉旨所奏是，依议，钦此等因，经前任总兵臣马骥通行台澎水陆各协营一体钦遵在案。伏思文武员弁请给印信、关防，不无需费，且远省海外，往返尤艰，兹蒙恩旨发给承领，非但省事节费，而公事亦无迟误矣。
一件为钦奉上谕事：案于乾隆二年六月初二日，前任总兵臣马骥准福建水师提督臣王郡咨，蒙兵部札付，准吏部咨，奉上谕：雨泽愆期，已逾旬日，渐有亢戾之象，朕心深为忧灼，立夏前后，若再无雨泽，则秋田难于播种，小民恐有艰食之虞，应作何预为筹划之处，着总理事务大臣详议具奏，钦此等因，经前任总兵臣马骥通行台澎水陆各协营一体钦遵在案。钦惟皇上敬天勤民，兢兢业业，无时或释。雨泽少有愆期，即先事预筹民食。中外臣工，敢不倍加省惕，仰体宸衷，悉心筹划，务使有备无患，以副圣天子宵旰忧勤至意。
一件为钦奉上谕事：案于乾隆二年六月二十三日，前任总兵臣马骥准福建水师提督臣王郡咨，蒙兵部札付，内阁奉上谕：朕查闽省澎湖地方附岛居民，咸置小艇捕鱼，以餬其口，昔年提臣施琅倚势霸占，立为独行，每年得规礼一千二百两，颇为沿海穷民扰累，着总督郝玉麟宣朕谕旨，永行禁革，钦此等因，经前任总兵臣马骥通行台澎水陆各协营一体钦遵在案。钦惟皇上明见万里，无远弗届，台地民番丁银，已蒙恩减，兹澎岛渔船苦累，又荷蠲除，海隅苍生，无一夫不得其所矣。
一件为钦奉上谕事：案于乾隆二年六月二十三日，前任总兵臣马骥准福建水师提督臣王郡咨，蒙兵部札付，内阁奉上谕：嗣后督抚折奏补用人员者，着于折内声明本人科分、籍贯，以凭朕酌夺焉，钦此等因，经前任总兵臣马骥通行台澎水陆各协营一体钦遵在案。伏思以人事君者，大臣之职分，然或涉于徇私，即蹈欺罔之咎，恭蒙圣量包容，谆谆诰诫，凡封疆大吏，自宜靖共尔位，勉效公忠矣。
一件为遵旨议奏、仰祈睿鉴事：案于乾隆二年七月十二日，前任总兵臣马骥承准闽浙总督臣郝□□照会，据台湾镇总兵马骥折奏内请将溢息银两，加赏台地游巡丁车脚，并赏给台澎武职员弁白事银两，蒙皇上朱批，将此折交与郝议奏，钦此钦遵，应如所请，每兵日加赏银一分，台澎武职官弁病故，于盈息内赏给白事银两，奉朱批照卿所议行，钦此等因，经前任总兵臣马骥通行台澎水陆各协营一体钦遵在案。窃台地防范宜周，游巡兵丁车脚，再加赏给，则费用既足，自应实力巡查。至于武职故员，扶榇无资，并加赏恤，海外员弁兵丁，均沐洪恩，无不感激思奋矣。
一件为火药既有储备等事：案于乾隆二年七月三十日，前任总兵臣马骥准福建水师提督臣王郡咨，蒙兵部札付，会议得：云南鹤丽镇总兵顾祖纯奏称火药铅弹并预备以实营伍等语，应如所请，奉旨依议，钦此等因，经前任总兵臣马骥通行台澎水陆各协营一体钦遵在案。窃火药、铅子，相需为用，缺一不可，今既一并预贮，每年操演，出陈易新，洵足壮军实而修武备矣。
一件为钦奉上谕事：案于乾隆二年七月三十日，前任总兵臣马骥准福建水师提督臣王郡咨，蒙兵部札付，议得：闽浙总督郝疏称奉上谕：朕思各省营伍离提镇辽远，着行文各省督抚，令其酌量地方营制，应如何令提镇等隔数年一次亲身巡阅之处，妥协详议具奏，钦此；臣查闽省惟铜山水师一营，应委令附近之南澳总兵每年前赴查察等语；应如所请，奉旨依议，钦此等因，经前任总兵臣马骥通行台澎水陆各协营一体钦遵在案。仰见皇上睿虑周详，俾水陆远近各营巡查，并无遗忽，斯军伍咸臻整肃，而将士无不奋励矣。
一件为敬陈末议事：案于乾隆二年七月三十日，前任总兵臣马骥承准闽浙总督臣郝照会，准兵部咨，议得：两广总督鄂奏称，部覆湖广彝陵总兵王进昌条奏，火器外委难资实用，请嗣后各营出有外委三缺，将马兵拔补二名，火器内拔补一缺等语，应如所请，奉旨依议，钦此等因，经前任总兵臣马骥通行台澎水陆各协营一体钦遵在案。窃火器添设外委，必致虚糜兵额，且枪手兼习弓马，又非上进无阶，嗣后陆续调拔，不再设立，斯兵额无缺，而火器皆资实用矣。
一件为奏明事：案于乾隆二年八月十二日，前任总兵臣马骥承准闽浙总督臣郝照会，准吏部咨，议得：署河南布政温而逊奏称，臣阅邸报，伏读谕旨，凡地方大员同省办事处，互结姻亲，则嫌疑在所不免，嗣后各宜留意，以免嫌疑之迹，钦此；今臣与守道黄叔璥实系姻亲，应否回避，恭折陈奏等语。查定例无儿女姻亲回避之条，但同省之员若结姻在未莅任以前，遇有举劾，将该员谊系姻亲之处，本内声明，以凭查核；奉旨依议，钦此等因，经前任总兵臣马骥通行台澎水陆各协营一体钦遵在案。窃同省现任缔结姻亲，即有嫌疑之迹，臣恪遵圣训，罔敢徇私，申饬属员，共矢公忠，以仰副圣朝正直荡平之治。
一件为请停随带人员之例、以清吏治事：案于乾隆二年八月二十六日，前任总兵臣马骥准福建水师提督臣王郡咨，蒙兵部札付，会议得：刑部左侍郎刘奏称，新任督、抚、提、镇，往往奏请随带人员，请嗣后概停其奏请随带等语，应如所请，奉旨依议，钦此等因，经前任总兵臣马骥通行台澎水陆各协营一体钦遵在案。窃调任奏请随带，舆论即指为私人，且贤能随地皆需，我欲絜为腹心，彼即少一膂力，亦非公恕之道，向后不许随带，自无偏党。
一件为台湾字识援例详请等事：案于乾隆二年八月二十九日，前任总兵臣马骥准福建水师提督臣王郡咨，准闽浙总督臣郝咨，准部咨，会议得：闽浙总督郝疏称，台澎各营兵粮工字识，请饬令内营调拨空粮前往，听其就近招募等语，应如所请，奉旨依议，钦此等因，经前任总兵臣马骥通行台澎水陆各协营一体钦遵在案。窃内营拨识来台，多属未谙，办事迟钝，贻误匪轻，兹就本地招募，于营务大有裨益。
一件为请严稽查小艇之法、以靖盗源事：案于乾隆二年九月初八日，前任总兵臣马骥准福建水师提督臣王郡咨，蒙兵部札付，查先经浙江温州总兵施世泽奏称，沿海港■〈氵义〉小艇，俱令取具澳邻甘结印烙，编号书篷，给照出入，就近汛口查验，计口计日带粮，限日往返等语，应如所请，奉旨依议，钦此等因，经前任总兵臣马骥通行台澎水陆各协营一体钦遵在案。窃查闽省沿海小艇，印烙编号、取结给照成例，遵行已久，臣时加申饬，无致懈弛，以靖海疆。
一件为钦奉上谕事：案于乾隆二年九月二十一日，前任总兵臣马骥准福建水师提督臣王郡咨，蒙兵部札付，总理事务王大臣奉上谕：朕御极以来，凡八旗、部院及直省亏空银两，施恩豁免者，已不下数千万两，嗣后一切亏空案件，仍照旧例办理，如有实在不能完纳者，但当云无力完帑，出具保结，不得用家产尽绝字样，着将此旨传谕内外臣工知之，钦此等因，经前任总兵臣马骥通行台澎水陆各协营一体钦遵在案。伏思亏空人员，罪无可逭，恭逢皇上御极，加恩豁免，又荷诰诫谆谆，宽其既往，予以自新，虽至愚之人，亦知感激儆省。
一件为钦奉上谕事：案于乾隆二年九月二十九日，前任总兵臣马骥准福建水师提督臣王郡咨，蒙兵部札付，内阁奉汉字上谕：从前侵贪那移应追之项，已于恩诏内查果家产尽绝、力不能完者，概与豁免，至于那移之项，查明实系因公确有凭据者，具题请旨，钦此等因，经前任总兵臣马骥通行台澎水陆各协营一体钦遵在案。仰见皇上宽仁矜恤，虽法无可贷，犹原其情，百尔臣工，自当砥砺廉隅，谨守绳墨，而无及于罪戾矣。
一件为请申遏籴之禁等事：案于乾隆二年闰九月十八日，前任总兵臣马骥承准闽浙总督臣郝照会，准户部咨，会议得：浙江布政使张若震奏称，臣闻各省每遇邻封水旱，本地谷价稍高，辄禁出境，请定以遏籴处分等语，应如所请，奉旨依议，钦此等因，经前任总兵臣马骥通行台澎水陆各协营一体钦遵在案。窃民食最宜通融，邻封岂容遏籴，但本地歉收，自当暂禁海口透越，更须稽查，斯处分严而立法善矣。
一件为特请严禁台湾民枪等事：案于乾隆二年闰九月二十三日，前任总兵臣马骥准福建水师提督臣王郡咨，蒙兵部札付，议得：福建水师提督王郡奏称，蒙部文准民人制造鸟枪，宜将台民制造鸟枪之处，照旧禁止等语，应如所请，奉旨依议，钦此等因，经前任总兵臣马骥通行台澎水陆各协营一体钦遵在案。窃台地民番杂处，易启衅端，防范最宜严密，不许制造鸟枪，即有不逞之心，凭借无资，亦不敢炽，洵为要地之福。
一件为地方盗案等事：案于乾隆二年十月二十日，前任总兵臣马骥准福建水师提督臣王郡咨，准闽浙总督臣郝咨，准刑部咨，议得：署广东提督张天骏奏称，盗案武弁参处，不过停升罚俸，而提镇又无凭督缉等语，应请嗣后盗贼案件，该州县移知该管汛弁，即具文申报提镇，以便责令跴缉，奉旨依议，钦此等因，经前任总兵臣马骥通行台澎水陆各协营一体钦遵在案。窃地方盗案，文武员弁均同缉拿，更加各上司严督，则贼犯自无兔脱之患。
一件为请严私越番界之例、以全民命事：案于乾隆二年十一月十六日，前任总兵臣马骥准福建水师提督臣王郡咨，承准刑部札付，会议得：福建水师提督王郡奏，台民于番界之外私行出入者，照潜出外境律等语，应如所请，奉旨依议，钦此等因，经前任总兵臣马骥通行台澎水陆各协营一体钦遵在案。窃小民趋利目前，罔顾后患，立法既严，则稽查谨密，人不敢犯，而民命之所全实大矣。
一件为敬陈台地善后事宜事：案于乾隆二年十一月二十九日，前任总兵臣马骥准巡视福建台湾御史臣白单咨，准户部咨，会议得：巡视台湾御史白等奏称，番地勘丈归番，严禁暗贌私买等语，应如所请，奉旨依议，钦此等因，经前任总兵臣马骥通行台澎水陆各协营一体钦遵在案。窃画清番界，严禁占越，洵为台地善后要务，地方文武员弁实力奉行，务使番民相安，海疆自底宁靖。
一件为请更武职无籍可归等事：案于乾隆二年十二月十五日，前任总兵臣马骥准福建水师提督臣王郡咨，蒙兵部札付：嗣后武职革退之员，查明实系无籍可归，准其入籍任所，奉旨依议，钦此等因，经前任总兵臣马骥行台澎水陆各协营一体钦遵在案。窃官职虽有崇卑，无籍可归，情皆可悯，一体准其入籍，则废弁身家咸欣有托矣。
一件为钦奉上谕事：案于乾隆二年十二月十六日，前任总兵臣马骥准福建水师提督臣王郡咨，蒙兵部札付，内阁奉上谕：荆州将军衮泰因军政届期，将年老佐领五十泰等七员，照例请交部院议处，但此内不无出兵数次，曾经效力，其有军功者，如何定例之处，着九卿会议具奏，钦此，钦遵臣等会议，奉旨依议，钦此等因，经前任总兵臣马骥通行台澎水陆各协营一体，钦遵在案。伏思疆场效力，为武臣职分之当，然年耄力衰，自宜引退，乃蒙皇上洪恩优渥，俾桑榆余齿，得遂生全，凡在戎行，无不感激矣。
一件为钦奉上谕事：案于乾隆二年十二月十八日，前任总兵臣马骥承准闽浙总督臣郝照会，准兵部咨，内阁奉上谕：曾奉皇考圣谕云，每见督抚提臣中有将熟习水师人员调用陆路者，以致用违其长，若从前有似此误用者，可查明题请改调，向后部中推升之缺，亦着声明旨，近见各省题补武弁又有如从前之弊，着该督抚提臣□各属武弁内详查，奏闻请旨，若陆路弁员有通晓水师者，亦着奏闻以水师调补，钦此等因，经前任总兵臣马骥通行台澎水陆各协营一体钦遵在案。仰见皇上因材器使，造就曲成至意，盖置非其地，则用违其材，况水师人员，尤为难得，一转移间，而抱材思奋之士，皆得自效矣。
钦惟皇上精一执中，刚柔敷政。操三重以寡过，知天知人；敷五福而锡民，无偏无党。海疆僻远，咸经□□□详；要地繁难，悉有成宪之可守。臣庸材谫□，□寄谬膺，接任以后，惟有小心恪遵，实力办理，庶仰报皇恩于万一耳。臣谨将前任总兵臣马骥乾隆二年分任内奉到上谕及条奏议行事件，查明实力奉行，务期成效，逐条简叙声明具题，伏乞皇上睿鉴施行。为此除具题外，理合具揭，须至揭帖者。右具揭帖。乾隆三年十二月十九日。
——录自明清史料戊编第九本八○三～八○八页。
二、台湾总兵张天骏揭帖
镇守福建台湾等处挂印总兵官署都督佥事驻札台湾府职张天骏谨揭为恭报微臣奉到律例日期事：乾隆八年十一月二十八日，据坐京提塘俞学天差赍刑部律例馆颁给汉字律例一部到臣。臣随率所属员弁，出郊跪迎至署，恭设香案，望阙叩头谢恩祗领讫。钦惟我皇上太和昭临，至仁丕懋，本好生之德，继列圣而载定爰书，期刑措之风，命群工以重参条教，宽严并济，准情理之时宜，繁简适中，酌重轻于画一，特颁令典，敕布章程，维允维明，垂亿万年而永久，是彝是训，合十五国以同文。伫见纬消贯索，颂帝德之高深；行看草卧桁杨，仰皇仁之浩荡。山陬海澨，共凛王章；秋肃春温，咸钦圣泽。所有微臣奉到律例祗受日期，理合恭疏题报，伏乞皇上睿鉴施行。为此除具题外，理合具揭，须至揭帖者。右具揭帖。乾隆八年十二月初一日。
——录自明清史料戊编第九本八一三页。
三、台湾总兵张天骏揭帖
镇守福建台湾等处挂印总兵官署都督佥事驻札台湾府职张天骏谨揭为钦奉上谕事：案承前任福建浙江总督臣满照会：准兵部咨开：奉上谕：为治之道，在于务实，不尚虚名。朕缵成丕基，刻以吏治兵民为念。事无大小，周思详虑，求其见诸施行，实可以有济天下者，必下谕旨，谆谆告诫。中外条奏有当理者，无不嘉与采纳。所冀内外臣工，实在遵行，庶有成效。一年以来，所下谕旨，及中外条奏颁发于六部、九卿、八旗、各直省者，亦已多矣。内外衙门，于奉到事件，若不过行一文书，出一告示，徒托空文，竟不见诸实事，则不征不信，岂朕倚毗相助为理之至意？倘所下谕旨，及条奏准行之事，其中果有一、二未尽允协，宜加损益者，自即当据实入告。尔等即通行六部、九卿、八旗、各省督、抚、提、镇，凡从前所下谕旨，及条奏议行事件，皆令其于来年十二月，各条各款，其实在如何施行？其行之如何已有成效？条分缕晣，明白奏闻。至有密奏下谕旨，仍密行详悉奏闻。朕之所以宽其期限者，俾欲各得悉心体究，斟酌施行，于吏治兵民，实有所济。各宜砥砺，以副朕怀。特谕。钦此等因，转行遵奉在案。业经前任总兵递年恭缮黄册进呈在案。又为钦奉上谕事，案于雍正六年二月二十二日，前任总兵臣陈伦烱准福建水师提督臣蓝廷珍咨，蒙兵部札付内开，职方清吏司案呈，雍正五年十二月二十四日内阁交出批本，员外郎七达子等奏称：雍正二年十二月二十一日，宗人府奏为有无成效一本折奏，奉旨：览各部院具奏，此等事件，有造册具奏者，亦有于本内缮写者，亦有于折内开写者，各不相同。将此俱着画一缮本具题，不必全叙，祗声明缘由，总统缮写，以便览阅。钦此。又奉旨：总兵官黄元骧亦为此具奏，想各省督、抚、提、镇等必陆续具奏。俟奏到之日，尔等写票签交批本处收贮，朕乘暇看阅，钦此。雍正三年，各部院具画一另行缮本具奏。前降谕旨，祗交各部院画一具奏。是以督抚等仍有造册具题者，亦有缮本具题者，请于开印后批发等因具奏。本日奉旨：大学士等当遵照交部院之旨传谕督、抚、提、镇等，亦令画一，将有无成效事件，俱于本内声明缘由具奏，不必另造册档。钦此。相应通行直隶各省提镇，一体钦遵可也。为此，合札该提督转行各该镇一体钦遵施行等因，转咨遵奉在案。兹臣遵将前任总兵臣何勉乾隆七年分钦奉谕旨及条奏议行各案件，实力奉行，务期成效缘由，逐一查明，分晣简叙：
一件为筹备营伍积贮、以资饱腾事：案于乾隆七年正月初九日，前任总兵臣何勉准福建水师提督臣王郡咨，准署福建浙江总督印务署福州将军臣策咨，准户部咨：各省武职升迁署事各员，原有留半亲丁名粮，造报既未画一，恐历年久远，该管上司不行查察，于营伍无裨。请嗣后各省将留半亲丁银两，遵照雍正八年上谕，留为本营修理营房衙署之用，申报上司查核，将余存数目，年底造册报部备查可也。奉朱批：依议，钦此等因，遵照在案。
一件为钦奉上谕事：案于乾隆七年正月二十三日，前任总兵臣何勉准福建水师提督臣郡咨，蒙兵部札付内开，奉上谕：各省副将、参将分别等第，五年举行一次，着将所保一等之副将、参将俱送部引见，永着为例，钦此等因，钦遵在案。
一件为移付事：案于乾隆七年正月二十五日，前任总兵臣何勉准福建水师提督臣王郡咨，蒙兵部札付黏单内开，奉旨：近来督抚参官甚多，大都摭拾细事，加以重款。及至审虚，不得不请开复。夫国家策励人材，必须养其廉耻。若既被严参，于获罪受辱之后，审明复职，而腼然不以为耻，则后此之荡检踰闲，恐不可问。若稍知愧怍之人，又必志气隳颓，不能复振。是岂督抚仰体朝廷培植人材之道？近来臣工，率狃于观望迎合之陋习。朕谆谆开导，至再至三，而此风尚不能改。在京部院衙门，承办之人尚多，偶有不协寮寀，犹可救正，朕亦可面加指示。至外省督抚，若务为迎合，为属吏者又群然迎合以取悦上官，则公事之颠倒舛错者，非鲜浅矣。九卿督抚宜深体朕怀，各自省察警惕，以襄治理，钦此等因，钦遵在案。窃惟澄叙官方，原不期于刻劾，整饬属吏，应各尽其公忠。去观望迎合之习，庶无偏党依附之虞。内外臣工，各宜猛省。
一件为敬陈蒭荛等事：案于乾隆七年二月初七日，前任总兵臣何勉准福建水师提督臣王郡咨，蒙兵部札付黏单内开，议得原署湖督那奏称：营伍私设提塘及字识冒占伙粮之弊，仰请敕下各省督抚诸臣，一体清查裁禁等语。应如所请，提镇各标协营，毋许于省会地方提镇驻札之所，私设提塘。或有应需办理，着提镇自行雇办。各协营或附提镇所委之人，或约同附近营分公同雇人承办。所雇之人，给赏工食，毋许擅给名粮。至各营掌稿书识，除本身名粮一分之外，动支公费银两，量给工食，年底造册报销。所有从前冒占之粮，清出募补。各省均照楚省一体办理。奉旨：依议，钦此等因，钦遵在案。如此清查裁禁，分别雇办量给，而冒占之弊肃清矣。洵属有效。
一件为请申明中军之制、以励戎行事：案于乾隆七年二月初九日，前任总兵臣何勉准福建水师提督臣王郡咨，蒙兵部札付黏单内开：嗣后凡一应奔走役使之事，不得擅责中军料理。各督、抚、提、镇将米盐琐务付托中军筹划之处，悉行禁革。中军与文员宴会探听信息之处，倘有仍循陋习，立即查参。又岁时令节，督、抚、提、镇衙门张灯结彩，中军曲意经营，即以兵丁子弟充作伶优杂戏，至医卜、星象、碁师、琴客出入督抚等衙门，行令严查禁革。如中军仍有曲意经营等情，即照不谨例议处。嗣后中军、副将、参将、游击缺出，有应题补之缺，行令督、抚、提、镇拣选题补。如将不端之人徇情题补，后有发觉，将督、抚、提、镇照滥举匪人例议处。奉旨：依议，钦此等因，钦遵在案。窃惟严中军之体制，定滥举之处分，庶几领袖得人，而官常自肃矣。
一件为查奏事：案于乾隆七年三月初九日，前任总兵臣何勉准福建水师提督臣王郡咨，准福建布政司咨呈，奉福建巡抚臣王牌，准刑部咨，会同吏部折奏：嗣后官员，有犯侵贪等案，钦遵办理。凡原拟斩绞，有以限内完赃请减者，刑部查明，果系贪婪入己，情罪较重，即于请减本内声明加签，请旨徒犯，坐台三年；果无贻误，准其免罪，回籍回旗。问流者坐台三年，报满之日，将应否宽免之处，奏闻请旨。如有贻误，严参治罪。再查贪婪人员内有完赃之后，实系无力坐台者，准其呈明，取具各官印甘各结，据实保题，免其发往，各照减等之罪发落。倘尚有隐匿赃私，一经发觉，将参员严加治罪，保题出结各官交部严加议处。奉旨：依议，钦此等因，钦遵在案。如此分别办理，庶贪官不致有未尽之赃私，而军台亦无贻误矣，洵属可行。
一件为遵旨速行事：案于乾隆七年三月十一日，前任总兵臣何勉准福建水师提督臣王郡咨，蒙兵部札付，准刑部咨称，会覆侍郎周条奏一折黏单内开：老瓜贼之本地方官拿获，并无议叙疏纵，亦无议处，责成未专，因而缉捕不力等语。应如所请，嗣后地方官有能拿获一名者，照拿获邻境盗首例分别议叙；不能拿获，经犯事地方及别州县拿获或指名关拿者，将该地方官照不实力编排保甲、稽查盗贼例议处。又塘汛兵丁，宜严定晓夜巡查，以慎防范。应行令转饬该管汛防员弁，严督汛兵，昼夜轮番，往来巡查，务令凶贼绝迹。如汛兵怠惰，照例治罪。该汛员弁听其懈弛，照约束不严例议处。又文武承缉之例，应如所请，嗣后道路掩埋无主身尸，有背负及放气被勒戮伤情形，将专兼统辖文武各官，俱照盗案例揭参疏防。限内不获，照盗案例议处。倘有避重就轻，察出照讳盗例议处。至老瓜贼中途谋害行客，武职疏防，俱照设有墩铺防兵之例议处。奉旨：钦此等因，钦遵在案。
一件为钦奉上谕事：案于乾隆七年三月十一日，前任总兵臣何勉准福建水师提督臣王郡咨，蒙兵部札付内开，奉上谕：嗣后外任旗员子弟年至十八岁以上者，在外仍令该督抚题请，在内着呈明该都统查奏，俱准其随任。其不愿随任者亦听之。若随任之后，或出署交游，及干预地方之事，着该督抚即行查参，从重议处，钦此等因，钦遵在案。
一件为钦奉上谕事：案于乾隆七年四月初六日，前任总兵臣何勉准福建水师提督臣王郡咨，准福建巡抚臣王咨，准刑部咨开，奉上谕：苗地匪类，诡名甚多。即如黔、粤逆苗石金元、戴老四，乃案内之首犯。一人而有数名，易于蒙混，则为从之党羽，借名漏网者不少。传谕广西等省之督、抚、提、镇，嗣后于始初拿获苗犯之时，将一人几名，详细讯问，开写明白，知会邻省员弁，不许稍有隐匿，则使彼此易于查察，钦此等因，钦遵在案。
一件为详情事：案于乾隆七年四月二十七日，前任总兵臣何勉准福建水师提督臣王郡咨，蒙兵部札付黏单内开：嗣后承缉、承追、承查、承变等项案件，俱不准将公出日期扣除。至承审案件，如印官公出，概准其于本限内扣除。该督抚查参咨内，声明其委署别邑之本任内应审之事，不准照公出之例扣展。再专司督催之道府厅员，如承审案件，遇有公出，照州县之例扣展。其未经审解及承缉、承追、承查、承变等事，亦照此例，不准扣除。奉旨：依议，钦此等因，钦遵在案。似此分别扣展，而承督各官，事件既无率结之虞，办理亦无因循之患，洵属可行。
一件为钦奉上谕事：案于乾隆七年四月二十八日，前任总兵臣何勉准福建水师提督臣王郡咨，蒙兵部札付黏单内开，奉旨：左都御史刘奏大学士张亲族居官人多、应请裁抑一折，又奏尚书讷承办事务太多、并任事过锐一折，此国家之瑞也，朕心转以为喜。大臣见人直陈己过，若有几微芥蔕，则非大臣之度矣。张亲族人家，一经查议，皆知谨饬，转于大学士有益，所请裁抑之处，着该部查议。至讷职掌太多，如有可减之处，俟朕酌量降旨。近来参奏大臣者，每多过当，有关国体。此等奏折，若不发出，宵小无知者，必且以参大臣为幸进阶，其为害于人心风俗，实非浅鲜。是以将二折发出，并将朕意晓谕众人知之，钦此等因，钦遵在案。仰见皇上于从谏如流之中，寓君臣交儆之意。上以存国体，下以正人心，圣谕周详，所关匪细。
一件为知照事：案于乾隆七年五月初八日，前任总兵臣何勉准福建水师提督臣王郡咨，蒙兵部札付黏单内开：嗣后外任大小官员，凡遇降革留任及降职、降俸、住俸等案，于汇题奉旨之日起，应扣俸银，照数分别扣解，按季造报查核。武职事同一体，应照文职一例办理。奉旨：依议，钦此等因，钦遵在案。自此按季报咨，而开复不致停升，扣解既清，而俸银俱归画一矣。洵属可行。
一件为移付事：案于乾隆七年五月初九日，前任总兵臣何勉准福建水师提督臣王郡咨，蒙兵部札付，工部题覆，湖北布政使司严瑞龙条奏核减工程银两、照杂项钱粮例勒限催追一折，应如所奏：嗣后计以年限。若限满不完，将承追官初参降二级，戴罪督催完纳，复参罚俸一年。如承办之员，遇有升迁事故，于任所原籍催追。限满不行完缴者，亦令该督抚等指名交部，分别议处。奉旨：依议，钦此等因，遵行在案。自此承追、承办各有定期，而催追完缴，均无延饰矣。洵属可行。
一件为请除营伍锢习等事：案于乾隆七年五月十九日，前任总兵臣何勉准福建水师提督臣王郡咨，蒙兵部札付黏单内开：行令各省督、抚、提抚、镇，严饬标、协、营、汛，将现在各兵有无子弟，确查注册。遇有粮缺，实系年力强壮者，方准顶补；如无合式子弟，即另行募补。至现在旧兵内，其从前未经出师效力而筋力已衰，自应裁汰；若有出师效力，筋力虽衰，尚堪差操者，酌量留伍。该管将弁，倘有造报不实，朦混顶补，怠忽从事者，即行查参。奉旨：依议，钦此等因，钦遵在案。似此据实查造，而幼弱不得滥充，分别汰留，而衰老莫能虚应。于以锢习悉除，而兵丁咸归实用矣。洵属可行。
一件为请严失察等事：案于乾隆七年六月十二日，前任总兵臣何勉准福建水师提督臣王郡咨，蒙兵部札付黏单内开：查直省盗劫案内，窝家不获，止于按限查参议处，并无因所属地方有窝盗之家，地方官不实力奉行察访，被别处拿获供出窝家，将州县及捕盗等官，照例参处之案。是定例罚俸一年之条，向来督抚并不遵照查参。请将此例再通行各省督、抚，严饬密访查拿。若被别处拿获盗贼供出或被上司访出者，照定例参处。武职专汛外委各官，亦照文职之例。奉旨：依议，钦此等因，钦遵在案。窃惟究盗原须究窝，增例不如遵例。文武并严查获之条，而奸匪自无托足之地矣。洵属可行。
一件为请定失察等事：案于乾隆七年六月十三日，前任总兵臣何勉准福建水师提督臣王郡咨，蒙兵部札付黏单内开：嗣后遇有事主被盗，不行呈报，经本管州县查出，或拿获贼犯，审明补报者，免其议处。如经上司访令查拿，或别处获贼供出，始据具报者，降一级留任。该管府厅巡道访查补报者，均免议处。别处发觉者，同城道府、同知、通判等官罚俸一年，不同城百里以内罚俸六个月，百里以外者罚俸三个月。奉旨：依议，钦此等因，钦遵在案。窃惟州县有稽查盗贼之责，不宜因事主未报而从宽。上司有督率缉捕之权，亦宜于有司失察而加罚。洵属可行。
一件为钦奉上谕事：案于乾隆七年六月二十二日，前任总兵臣何勉准福建水师提督臣王郡咨，蒙兵部札付内开，奉上谕：各省会及府城照京城之例，置备水桶、水铳、钩镰、麻搭之类，派定人役兵丁，一遇火警，齐集抢救。我皇考为民御患，至详且悉。朕御极以来，复再三训饬。今看似有视为具文之意，且器椇日久敝坏，亦应随时修整。着行文各省督、抚、将军等，严饬所属，敬谨奉行。倘有怠忽，必于该管大臣是问，钦此等因，钦遵在案。
一件为遵旨会议具奏事：案于乾隆七年六月二十五日，前任总兵臣何勉准福建水师提督臣王郡咨，准护福建巡抚印务臣张咨，准刑部议覆侍郎张条奏重利放债一折，应如所奏：嗣后钦遵定例，如有佐领骁骑校领催等盘剥该管兵丁放印子银者，问拟鞭责枷号，仍照例追利入官。其并无扣取兵丁钱粮情事，止系重利放债者，仍照违禁取利之本律治罪。若民人交通领催人等，用计盘剥，按其情罪与指扣者不同，应照领催枷号例减一等。旗人内如有勒取兵丁钱粮之人，不在本佐领下放债者，亦应照民人减等发落。奉旨：依议，钦此等因，遵奉在案。
一件为遵旨议奏事：案于乾隆七年六月二十六日，前任总兵臣何勉准福建水师提督臣王郡咨，蒙兵部札付黏单内开，大学士伯臣鄂等遵旨议覆：嗣后各省滋生银两利息，约以一分为准，不得过一分五厘，永着为例。如有违禁，于现在营运数目之外，再将息银作本，并于议定一分五厘外，私取重利者，该督、抚、提、镇即指名纠参。奉旨：依议，钦此等因，钦遵在案。
一件为酌增捕治等事：案于乾隆七年六月二十七日，前任总兵臣何勉准福建水师提督臣王郡咨，蒙兵部札付黏单内开：嗣后各汛兵丁，每日务于黄昏以迄天明，于本汛上下巡至邻汛适中为止。并令地方官拨壮快一名，给单缴查。又行文各督抚，饬令所属地方官谕邻佑地保人等，不时稽查密禀。俟拿获查审确实给赏。捕役能缉获邻境老瓜赏银五十两，本境者二十五两。旁人首报能全获者赏银十两。挟嫌诬拿希赏者，照例治罪。再于所属捕盗同知、通判内，遴委才能之员，分带干役，四散查拿，缉获议叙。捕役一体赏赉。诬良滋扰，照例参治。奉旨：依议，钦此等因，钦遵在案。似此兵丁上下彻夜轮巡，而凶贼殊难下手，邻保官役各予劝惩，而宵小莫可潜踪。洵属可行。
一件为钦奉上谕事：案于乾隆七年七月初十日，前任总兵臣何勉准福建水师提督臣王郡咨，准护福建巡臣张咨，准刑部咨开，奉上谕：朕尝见各省督抚等奏报查拿盗贼，皆称邻封境上，萑苻潜匿，抢夺横行，而本省则极安静。此固由于督抚有互相推诿之心，亦由所属官员欺诳上司以卸己责。独不思督抚皆朕简用大臣，岂可存此疆彼界之心？此风不可改，国家何所依赖？可即传谕各督抚知之。钦此等因，钦遵在案。窃惟查拿盗贼，原无此疆彼界之分，凡百臣工，岂可存恕己责人之见？圣谕周详，允宜法守。
一件为遵旨议奏事：案于乾隆七年七月十六日，前任总兵臣何勉准福建水师提督臣王郡咨，准前任福建巡抚臣刘咨，准兵部咨黏单内开：查各省举子会试咨文，例由州县起文，转府至藩司，给咨赴部。有转发州县付本人者，有亲身赴司候领者，原不画一。今杨□□既称赴省需费耽延，实堪矜悯，应如所请，自甲子年为始，于乡试后藩司咨文，限一月内发各州县付本人赍部。其会试武举，亦照此例。奉旨：依议，钦此等因，钦遵在案。自此赴省无烦路费，咸归实用，咨文迅发，会试不致耽延，于以体恤寒儒，实以造成多士。洵属可行。
一件为遵旨议奏事：案于乾隆七年七月十九日，前任总兵臣何勉准福建水师提督臣王郡咨，准前任福建巡抚臣刘咨，准礼部咨黏单内开：议得孟夏行常雩礼，奏请皇上亲诣行礼，或遣亲王行事。孟夏后旱，则七日一祈。不雨或小雨，还从各坛祈祷如初。旱甚乃大雩。久雨伐鼓，用少牢荣祭于京师国门。不止则伐鼓，用牲祭于社，无庸各坛祈祷。各省、府、州、县，孟夏择日行常雩礼。或有亢旱，每七日先祭山川，次祭社稷。
不雨乃行祈祷如初，但不得用大雩之礼，亦不必另设雩坛。其社稷、耤田等处，自有坛壝可以恪恭将事。其或霪潦为灾，则伐鼓用牲，荣祭城门，以祈晴霁。奉旨：是，依议，钦此等因，钦遵在案。窃惟祀雩、祀荣，报祭悉循乎典则，祈晴、祈雨，京外各致其悃诚。睹此礼乐修明，是自雨旸时若。洵属可行。
一件为请旨事：案于乾隆七年七月二十日，前任总兵臣何勉准福建水师提督臣王郡咨，准闽浙总督臣那咨，准兵部咨黏单内开：查拣选一二等之武进士，难免壅滞，请嗣后双单月轮用功加之时，无庸用之员，即将投供之武进士抵补。再查臣部差官二十员，于武举内拣充期满归入劳班选用，似应令拣选一二等之武进士，与武举一例充补，期满均归选用。如武进士、武举同日期满，令其掣签。如武进士内同日期满，仍照拣选年分、等第、名次选用。奉旨：依议，钦此等因，钦遵在案。似此过班抵补，既无碍于功加，一例选充，亦无妨于武举。武进藉以疏通，而营伍于以有效。洵属可行。
一件为请定饬行等事：案于乾隆七年八月初十日，前任总兵臣何勉准福建水师提督臣王郡咨，蒙兵部札付黏单内开：嗣后各省督、抚、提、镇、将军、都统、副都统题奏本章内，如有奉旨饬行者，仍祗遵旨饬行。其奉特旨交部议者，将该督、抚、提、镇、将军、都统、副都统照在京各衙门错误本章之例议处。奉旨：依议，钦此等因，钦遵在案。
一件为钦奉上谕事：案于乾隆七年九月二十四日，前任总兵臣何勉准福建水师提督臣王郡咨，蒙兵部札付内开，奉上谕：内地米谷偷载出洋，例有严禁。昔我皇考训谕地方官弁，至再至三。但恐日久法弛，人心玩忽，用是再颁谕旨，着沿海地方之督、抚、提、镇等转饬文武官弁，申明禁约，务绝偷越之弊。或有疏漏，经朕访闻，必于该督、抚、提、镇是问。钦此等因，钦遵在案。现在凛遵圣谕，实力奉行。
一件为移付事：案于乾隆七年九月二十八日，前任总兵臣何勉准福建水师提督臣王郡咨，蒙兵部札付内开：嗣后外任旗员子弟年至十八岁以上请留任所者，照例详明各上司。该督抚核实情节，先行咨明部旗存案，仍俟年底，臣部会齐人数具题。其在旗各员，初莅外任，呈请带往任所者，仍遵奉谕旨办理。奉旨：依议，钦此等因，钦遵在案。
一件为钦奉上谕事：案于乾隆七年十月初三日，前任总兵臣何勉准福建水师提督臣王郡咨，蒙兵部札付黏单内开，奉上谕：各省军政，乃黜陟将弁、鼓励戎行之要务，所关匪浅。倘司其事者，或瞻徇情面，庇护私人，则赏罚不明，戎政废弛，重负朝廷委任之意，其罪不可逭矣。用是特颁此旨，务各洗心涤虑，将从前弊习，一一屏除。倘有仍蹈前辙者，必当加以严谴。该部即通行晓谕知之，钦此等因，钦遵在案。窃惟军政为激扬巨典，岂可任意瞻徇？举劾为黜陟大权，岂宜妄行颠倒？圣谕特颁，咸知谨凛。
一件为奏明事：案于乾隆七年十一月初五日，前任总兵臣何勉准福建水师提督臣王郡咨，蒙兵部札付黏单内开：查出征病故三品以下官员，会典内载有给赏之条。惟副将病故，既不得同提镇之仰邀特恩，又不能比三四品官均沾圣泽，同属效力疆场，而赏恤未经画一，请嗣后出征病故副将，应照三四品官之例，一体恤赏。奉旨：依议，钦此等因，钦遵在案。
一件为咨缴事：案于乾隆七年十一月二十七日，前任总兵臣何勉准福建水师提督臣王郡咨，蒙兵部札付，准礼部咨黏单内开：查印信关防，关系綦重。嗣后凡旧印缴部，应令该衙门于印面汉篆文正中镌一缴字，呈送上司验明，封固送部。奉旨：依议，钦此等因，钦遵在案。似此体制，不致有乖，而封缴莫能滋弊，洵属可行。
一件为遵旨议奏事：案于乾隆七年十二月十五日，前任总兵臣何勉准福建水师提督臣王郡咨，准福建浙江总督臣那咨，准兵部议覆福督那条奏：福建省生息银两，内地合之台澎，租息按照，年需不敷。缘加给台兵盘费，所用已浮于前，今取息既减，支用转增。仰恳天恩，准于存剩息银内动拨一万五千两，以一分五厘取息等语。应如所请，准其拨出通融赏给，务使均沾实惠。此外尚有余剩息银，陆续归还司库，报部查核。奉旨：依议，钦此等因，遵照在案。似此变通办理，而闽省兵丁均沾圣泽于无疆矣。洵属可行。
一件为钦奉上谕事：案于乾隆七年十二月十七日，前任总兵臣何勉准福建水师提督臣王郡咨，蒙兵部札付内开，奉上谕：闽省向来武备废弛，兵丁久染恶习。而武弁又复袒护姑容。即如漳浦县杀死知县一案，子龙小刀会内即有兵丁连结，此则干犯法纪之尤甚者。着该督、抚、提、镇严饬各将弁，自今以后，务令约束兵丁，申明条教。倘再有百姓不法之案，营兵在内指使牵连者，将该管弁员即行纠参，从重议处，钦此等因，钦遵在案。窃惟兵以卫民，岂宜诱民以犯科？官以尽职，岂可旷职以骄兵？圣谕特颁，咸思谨凛。
钦惟我皇上德懋中和，同恩覆载。宵衣旰食，时深保赤之怀；发政施仁，恒切求宁之念。凡立法纳言，悉经睿鉴精详，莫不至善至当。臣一介庸愚，谬膺重寄，夙夜冰兢，陨越是惧。钦奉上谕，敢不加意黾勉，率属实力奉行，期有成效，以报高深于万一耳。臣谨遵查旧案，将乾隆七年分奉到上谕及条奏议行事件，俱于本内简叙，声明具题。伏乞皇上睿鉴施行。为此除具题外，理合具揭，须至揭帖者。右具揭帖。乾隆八年十二月十九日。
——录自明清史料戊编第一本六九～七五页。
四、闽浙总督那揭帖
兵部尚书兼都察院右都御史总督福建浙江等处地方军务兼理粮饷世袭云骑尉加二级纪录十九次那为请定岁底奏报、以肃马政事：据福建布政司布政使高山详称：查康熙元年十二月二十二日，奉前任李督院牌：案准兵部咨开，顺治十八年朋马数目，系巡抚兼管军务任内之事，仍应令各该巡抚查核造册具题；至嗣后朋桩马匹，以各该巡抚交割之日为始，俱听总督查核奏报等因，奉有依议之旨，抄出到部，移咨到院行司。
奉此，又为闽省买补营马透支水师朋银、酌定成规、以杜冒销、以示公普事，奉前总督郝部院牌：照得营制武职大小员弁以及战守各兵，均有朋银扣贮司库，以备买补例缺操马及更换战船篷索之需。而各营扣贮朋银，多寡不一。倒马支领，必量入为出，核定额数，总不浮出本营朋扣之外。其未满三年，扣除赔桩，此定例也。查闽省奏销内开，雍正八年分通省水陆各营官兵朋扣并赔桩银三万四千八百六十六两六钱一分；内内地陆路官兵朋扣并赔桩银二万二千六百七十二两四钱三分，内地水师官兵朋扣银七千三百六十两零九钱八分，台湾水陆官兵朋扣银四千八百三十三两二钱。查陆路各营共额设经制营马五千六百三十八匹，自应各计本营朋扣银数，核报倒马领银买补，宁少无溢，始与定例相符。乃查雍正八年分各标协营报过倒马竟至一千二百四十八匹，买补动支朋银二万七千四百五十六两，除将陆路朋银通支外，又透支内地水师并台湾官兵朋银四千七百八十三两五钱七分。水师领过修换篷索银三千五百一十两五钱二分八厘，下剩报部朋银仅三千九百两零八分二厘。且查通省报倒马匹，并不画一。如督标三营额马六百六十四匹，每年共报倒马一百四十五匹，每匹部价二十二两计算，该领朋银三千一百九十两，除动支三营共朋扣银二千四百二十六两四分外，多支朋银七百六十三两九钱六分；将军标两营额马四百匹，每年共报倒马一百零一匹，计算该领朋银二千二百二十二两，除动支两营共朋扣银一千一百六十六两八钱八分外，多支朋银一千五十五两一钱二分；提标五营额马八百六十二匹，每年共报倒马二百七十匹，计算该领朋银五千九百四十两，除动支五营共朋扣银二千六百五十四两四钱外，多支朋银三千二百八十五两六钱；抚标汀州镇、兴化协、长福营等标镇协营共额马一千一百一十五匹，每年共报倒马二百七十三匹，计算该领朋银六千零六两，除动支各本营朋扣银四千二百三十三两八钱四分外，多支朋银一千七百七十二两一钱六分。以上每年通省共多支朋银六千八百七十六两八钱四分。至九年分所领朋银，亦系照旧透支。查此透支之项，均为各营弁冒销。其兵丁遇有倒马，又有赔桩、肉脏、截旷种种各色，仍扣兵银买补。是以兵丁每逢倒马，不但不得应支马价，尚须扣出银两，以为买马之用。从前本部院在广东任内核定朋银之数目，额报倒马之多寡，并通行严禁，不许营弁又扣兵银买马。雍正九年，一岁之内马兵倒马者，不出肉脏，量扣朋桩，即将所领马价买补，年底查核，尚有余存银两分赏各兵。故知报马虽多，原与兵丁无涉，徒滋营弁冒销耳。所有雍正十一年分闽省倒马数目，本部院确加斟酌，应减倒马三百一十三匹，每年通省核定止报倒马九百三十五匹，动用买补朋扣银二万零五百七十两。将来盈缩，总不得浮出本营朋扣之外。其于兵丁并无所累，而朋银不致为营弁冒销矣。至此项减报倒马所余银六千八百八十六两，例应同原支剩朋银三千九百两零，一体充饷。但查水师有各营修整出洋巡防军械每年共需银七百一两三钱三分，又水师提督并海坛、金门、南澳三镇执事夫役工食等项共银九百三十七两零，向在地丁钱粮耗羡内支用。查此项原系水师公务，况耗羡银两不能岁内征完，一切公费，应量入为出。经本部院会同抚都院计议另奏，除原支剩朋银三千九百两零仍照旧充饷外，应请将水师前项所需银两即于此减报倒马银内酌拨支给。下剩银五千二百四十七两零。查台湾镇协各营均属一体扣朋，因系内地各标协营现兵调换，是以原无公费名粮。在台湾陆路并无操马，无凭支领朋银。水师设有战船，燂洗修理，又无公费可动。一切公事俱系营弁捐备，既有重洋之险，又有捐备之费，未免偏枯。至内地水师官兵，出洋巡哨，日在洪波怒浪之中，甚为劳苦，所有下剩朋银，应照粤省核减朋银之例，俾出洋官兵一体均沾，并资台湾公务水师燂洗之用。至水师提镇，仰蒙圣恩，赏有执事夫役等银。其陆路提镇暨台湾镇，相应仰邀皇上天恩，一视同仁，于前项下剩朋银五千二百余两之内，陆路提督给银五百两，台湾镇远处重洋，需用繁多，给银四百两，福宁、汀州、漳州三镇各给银二百两，以为赏号之需，俾一切公务更得充裕。至台湾镇属之水师安平、澎湖二协各给银二百两，陆路南北二路各给银二百两，以资燂洗战船，办理营中公务，余为赏给出洋官兵等项之用。其朋扣银两动支各数目，统于每年奏册内分晣登明报部等因，除恭折奏明，奉旨俞允，并咨明兵部外，备牌行司。计粘单一纸内开：督标应减报马五十一匹，将军标应减报马四十五匹，陆路提标应减报马一百三十八匹，抚标应减报马三十五匹，汀州镇应减报马三十一匹，兴化协应减报马一十一匹，长福营应减报马二匹。以上共减马三百一十三匹等因。
奉此，又为遵旨知会事，奉前督院牌：雍正十一年七月十二日，准署陆路提督福州阿将军咨开为照闽省水陆各营，统于每兵百名内派存空粮三分，以为修补军装、甲械之需。唯军标两营，尚无扣存空粮，修备军装无项可支。先经奏请恩准，将节省马价及草干、肉脏等银，为两营修造军装之用，并将制备过军装、药铅等项并动用及剩银数，于每年岁底奏报各在案。嗣准贵部院以陆路各标协营每年所报倒马过浮，恐致营弁冒销，循照广东减报之例，议将陆路各营减报倒马三百一十三匹，共节省银六千八百八十六两，除各项公务派给外，下剩朋银，赏给出洋官兵等项之用等因，折奏奉旨俞允，并单开军标两营应减报马四十五匹等因，咨会前来。查军械等项必须按时修备，军标两营既无扣存空粮，马价又已裁减无余，而两营钦奉谕旨，兵丁遗缺悉挑旗丁顶补，复不便循照通省一体派存空粮。辗转思维，无项可以动那，复经恭折奏恳，即于前项下剩朋银内每年赏银五百两，并将草干、肉脏银两添补，以为两营修备军装之用，仍于每年具折奏报等缘由，荷蒙圣主恩准。除另咨署将军副都统并饬行军标两营外，合咨烦请查照施行等因到院行司。
奉此，又为酌定驿朋事宜请旨遵行事，奉前督院牌：雍正十二年四月二十二日，准兵部咨开，车驾清吏司案呈，本部奏前事等因，雍正十二年三月二十日交与奏事郎中张文彬等转奏，本日奉旨依议，钦此，相应行文该督，转行巡抚、藩司并提镇各营一体遵行可也，合咨钦遵查照施行。计粘单一纸内开：一马匹皮脏，除口外差遣及在军营倒马免其变价外，其余倒马，俱系动帑采买，所有皮脏，例应变价解部。查江南督抚提标及湖北、湖南朋马、驿马皮脏银或九钱、或一两、或一两五钱，即陕西、甘肃、河南、山东、河标、漕标、四川犹变价五钱，乃其余各省朋马、驿马皮脏银或三钱、或二钱、或一钱零，或分厘无报。纵马脏无值，岂马皮果尽为弃物乎？应将各省朋驿未经报出皮脏银两及变价不及五钱者，悉令照五钱例从轻开报，变价解部。一、各省朋马奏销册籍，多有舛错遗漏，若不行驳查，既恐朦混冒开，若驳查往复，又必稽迟岁月，于内于外，俱有未便。应令该督抚将各营官兵马匹各造总册一本、细册一本，朋桩、皮脏等银总册一本、细册一本，臣部颁给式样，令其照式造报。如有浮冒重复等弊，不难按册稽查，而即可题结。计发册式四本等因，咨院行司。又为前事奉前督院牌：雍正十二年六月初五日，准户部咨同前因行司。
又为前事奉前督院牌：乾隆元年正月二十一日，准兵部咨开，车驾司案呈，兵科抄出本部题前事议覆浙闽总督郝奏销闽省各营雍正十二年分朋马一案，于雍正十三年十二月初八日题，本月初十日奉旨依议，钦此，钦遵抄出到部，相应抄录原题移咨前去，钦遵查照施行。计粘单一纸内开：兵部为请定岁底等事，兵科抄出浙闽总督郝题前事等因，于雍正十三年八月三十日题，十月十八日奉旨：该部察核具奏，钦此，钦遵抄出到部。该臣等议得：福建浙江总督郝疏称，建宁镇及台湾城守营系新设营分，从前未经议及，所有赏号公务，均应照例年各给银二百两；又淡水营有燂洗战船之费，亦应年给与一百两等语；应于此项剩余银内照数拨给五百两等因，咨院行司。
奉此，为钦奉上谕事，奉前总督闽浙郝部院牌：乾隆二年闰九月二十九日，准兵部咨开，职方清吏司案呈，兵科抄出本部题前事等因，于乾隆二年九月二十日题，本月二十二日奉旨依议，钦此，相应抄录粘单行文该督可也，合咨钦遵查照施行。计粘单一纸内开：议得闽浙总督郝疏称，接准部咨，钦奉上谕：朕查阅省澎湖地方，系海中孤岛，并无田地可耕，附岛居民，咸置小艇捕鱼以餬其口。昔年提臣施琅倚势霸占，立为独行，每年得规礼一千二百两。及许良彬到任后，遂将此项奏请归公，以为提督衙门公事之用，每年交纳，率以为常。行家任意苛求，渔人多受剥削，颇为沿海穷民之扰累，着总督郝玉麟宣朕谕旨，永行禁革。其现在捕鱼船只，饬令该地方官照例编号，稽查办理。
此项陋规，既经裁除，若水师提督衙门有公用必不可少之处，着郝玉麟将他项银两酌拨数百金补之，钦此。臣随即出示禁革去后，兹准水师提督臣王以水师提督衙门有应援通省之责，所遣官兵，不有赏罚，无以劝惩，如每年哨巡、大操以及按期操考、获匪缉私、远近差遣，动需赏给，此乃按岁必不可少之公用，向俱就澎湖渔例内支应，今此项既奉旨禁革，所有公用之费，现荷圣恩体恤，将他项银两酌拨补之，应听酌裁等因。臣查陆路提督衙门亦系应援全省，从前曾于减报倒马案内经臣奏请，于下剩朋马银内拨给五百两以为赏号之需，荷蒙世宗宪皇帝俞允在案。今水师提督衙门事同一例，相应仰恳天恩，一视同仁，俯准每年酌拨银五百两，以为赏号等项之用。其亦请于减报倒马下剩朋扣银内支销，理合遵旨具疏题明等因，具题前来。查乾隆二年四月二十五日内阁奉上谕：朕查闽省澎湖地方，系海中孤岛，并无田地可耕，附岛居民，咸置小艇捕鱼，以餬其口。昔年提臣施琅倚势霸占，立为独行，每年得规礼一千二百两。及许良彬到任后，遂将此项奏请归公，以为提督衙门公事之用，每年交纳率以为常。行家任意苛求，渔人多受剥削，颇为沿海穷民之扰累。着总督郝玉麟宣朕谕旨，永行禁革。其现在捕鱼船只，饬令该地方官照例编号，稽查办理。此项陋规既经裁除，若水师提督衙门有公用必不可少之处，着郝玉麟将他项银两酌拨数百金补之，钦此，钦遵行文在案。今该督既称出示禁革，并准水师提督王以水师提督衙门有应援全省之责，所遣官兵，不有赏罚，无以劝惩，如每年哨巡、操考、获匪、缉私、差遣，动需赏给，向俱就澎湖渔例内支应等因。臣查陆路提督衙门从前曾于减报倒马案内奏请于下剩朋银内拨给五百两以为赏号之需，今水师提督衙门，仰恳一视同仁，俯准每年酌拨银五百两，以为赏号等项之用，亦请于减报倒马下剩朋扣银内支销等语，应如该督所请，福建水师提督衙门嗣后每年在于下剩朋银内拨给银五百两，以为赏号等项之用，仍将动支赏给各细数开造清册，同该年朋马奏销各册，送部查核等因，咨院行司。奉此，俱经移行一体遵照在案。
该本司布政使高山查得：福建省镇防、经制将军、督抚、提镇、水陆绿旗、九府二州及台湾澎湖各镇标营官兵马匹，乾隆八年正月起至十二月底，镇防官兵共应存朋扣银三千八百六十八两八钱九分，共应存皮脏银七十五两，赔桩银无；经制各镇标营官兵共应存朋扣银二万八千六百三两一钱，共应存皮脏银三百九十二两五钱，赔桩银八十两；台湾各营官兵共应存朋扣银六千七百四十八两一分，皮脏银无赔桩银无。以上朋扣、赔桩共银三万九千三百两，皮脏共银四百六十七两五钱，本司遵照旧例，逐一按营分晣，照依各营数目，备造清册并简明总册，现在合就呈送，伏候察核具题。
再查续为敬陈防海事宜等事，案奉具题，嗣后闽省水师各营战船应给修换篷索银两常年每岁于朋扣余剩银内给发，与买马一项同时奏销等因，奉准部覆，遵照在案。今除闽省各镇标营应买马九百三十五匹，共享朋银二万五百一十二两八钱六分，又动皮脏变价款内凑给银五十七两一钱四分，二项共价值银二万五百七十两，又朋扣余剩银内乾隆八年分给过水师各营篷索料价银三千九百四十三两八分四毫，俱备造细数清册另请题销外，又减报倒马扣存朋扣银内乾隆八年分给过督标水师营制换篷索料价银二十八两七钱四分四厘八毫，又动给水师旗营制换篷索料价银二百一十二两九钱九分四毫，又动给水师提镇执事人役工食银九百三十六两二钱，又动给水陆提督并陆路各镇赏号银二千二百两，又动给水师各营出洋官兵银一千二百四两四钱，又动给将军标修整军装银五百两，又动给台澎各营燂洗战船并办理营中公务银一千一百两，又动给水师各营制备火药军械银七百一两三钱三分外，实剩朋银七千八百八十两三钱九分四厘四毫，实存赔桩银八十两，实存皮脏银四百一十两三钱六分。朋扣、赔桩、皮脏共银八千三百七十两七钱五分四厘四毫内，奉准部咨，每百两应解饭食银二两，共应扣解银一百六十七两四钱一分五厘八丝八忽外，实剩朋扣、赔桩、皮脏银八千二百三两三钱三分九厘三毫一丝二忽。现在备造各项总、细数册，一并详送，伏候察核具题等由到臣。
据此，该臣看得：闽省镇防、经制将军、督抚、提镇、水陆绿旗、九府二州及台湾澎湖各镇标营官兵马匹朋扣、赔桩银两，例应年底造册奏销。兹据福建布政司布政使高山详称：查得乾隆八年正月起至十二月底，镇防官兵共应存朋扣银三千八百六十八两八钱九分，共应存皮脏银七十五两，赔桩银无；经制各镇标营官兵共应存朋扣银二万八千六百三两一钱，共应存皮脏银三百九十二两五钱，赔桩银八十两；台湾各营官兵共应存朋扣银六千七百四十八两一分，皮脏银无，赔桩银无。以上朋扣、赔桩共银三万九千三百两，皮脏共银四百六十七两五钱，造具清册，详请具题。并声明乾隆八年分除各镇标营应买马九百三十五匹，共享朋银二万五百一十二两八钱六分，又动皮脏变价款内凑给银五十七两一钱四分，二项共价值银二万五百七十两。又朋扣余剩银内，乾隆八年分给过水师各营篷索料价银三千九百四十三两八分零，俱备造细数清册另请题销外，又减报倒马扣存朋银内乾隆八年分给过臣标水师营制换篷索料价银二十八两七钱四分零，又动给水师旗营制换篷索料价银二百一十二两九钱九分零，又动给水师提镇执事人役工食银九百三十六两二钱，又动给水陆提督并陆路各镇赏号银二千二百两，又动给水师各营出洋官兵银一千二百四两四钱，又动给将军标修整军装银五百两，又动给台澎各营燂洗战船并办理营中公务银一千一百两，又动给水师各营制备火药军械银七百一两三钱三分外，实剩朋银七千八百八十两三钱九分零，实存赔桩银八十两，实存皮脏银四百一十两三钱六分。朋扣、赔桩、皮脏共银八千三百七十两七钱五分零，内除每百两应解饭食银二两，共应扣解银一百六十七两四钱一分零外，实剩朋扣、赔桩、皮脏银八千二百三两三钱三分零，现在造册详请具题等情前来。臣复核无异，除册分送户、兵二部及兵科查核外，臣谨会同福建巡抚臣周合词具题，伏乞皇上敕部核覆施行。为此除具题外，理合具揭，须至揭帖者。乾隆九年六月二十八日。
——录自明清史料戊编第九本八一四～八一八页。
五、台湾总兵张天骏题本
镇守福建台湾等处挂印总兵官署都督佥事驻札台湾府臣张天骏谨题为恭报微臣奉到钦颁汉字督捕则例日期事：乾隆九年十一月初一日，蒙刑部律例馆札开：为颁发三流道里表并督捕则例事，查得三流道里表并督捕则例二书应行颁发之处，经本部拟定数目，另缮清单折奏，于乾隆八年十二月初二日奉旨：知道了，钦此，钦遵相应抄录原奏，将汉字三流道里表并清汉督捕则例二书照单颁发，并知照各该督、抚、将军、提、镇等各衙门一体钦遵奉行可也等因，并发台湾镇总兵官衙门汉字督捕则例一部到台。臣随率属出郊跪迎至署，恭设香案，望阙叩头谢恩祗领讫。臣谨将奉到日期恭疏题报，伏乞皇上睿鉴施行。为此具本谨具奏闻。乾隆九年十一月初六日，镇守福建台湾等处挂印总兵官署都督佥事驻札台湾府臣张天骏。
旨：该部知道。
——录自明清史料戊编第九本八一八页。
六、福建巡抚周揭帖
兵部右侍郎兼都察院右副都御史巡抚福建等处地方提督军务纪录一次降三级留任驻札福州府周谨揭为禀报台风情形事：据署福建布政司事署按察司按察使王廷诤呈详：奉前刘抚院牌，乾隆八年三月二十五日，准工部咨，营缮司案呈，工科抄出本部题前事内开，该臣等议得福建巡抚刘疏称：闽省台湾府属台、诸二县，乾隆五年闰六月二十二、三、四等日台风大作，衙署、营房、仓廒、城栅等项损坏，经前署抚臣王汇入田禾被灾情形案内题报。准到部覆，衙署、营房、仓廒、城栅应估计兴修之处，行令确查，另行题报等因。行据布政使张嗣昌详：据台湾府知府钱洙申：据摄理台湾县事同知郝霔详称：衙署、城栅，经前县朱岳楷随时修补，惟台协三营营房，会营逐细查勘，估需工料银八百四十九两零。又据诸罗县知县何衢详称：衙署、烟墩、炮台等项，捐资修整完固，毋庸估计请修等因。经司饬减另造妥册在案。兹据台湾府知府范昌治详：据台湾县知县杨允玺申称：台协三营营房，会营撙节确估，实需工料银七百八十一两九钱零，造册请题修建。并声明台湾工程限期，酌定部覆允准日为始，五个月领价办料兴工，又六个月完竣，限四个月造册委员勘验，再限两个月出结到司，详请题销等因前来。臣覆查无异。除册送部外，谨合词具题等因前来。查台湾县被风损坏台协三营营房，该抚刘既称撙节确估，实需工料银七百八十一两九钱零，题请修建等语。应如所题，将前项营房准其修理。仍令该抚照依定限，转饬作速办理，并将兴工日期先行报部，俟工俊之日，将需用一切物料价值，委员查勘，取具并无浮冒捏饰印结，同用过工料银两，照例备造细册报销。至应动何项银款之处，并令该抚咨报户部拨用。其台湾县应修衙署、城栅并诸罗县应修衙署、烟墩、炮台等项，既据各该县修补完固，毋庸估计请修，应毋庸议，并知照户部可也。乾隆八年二月十三日题，本月十五日奉旨：依议，钦此。相应移咨前去，遵照施行等因，咨院行司。
奉此，又为禀报事：奉前闽浙总督署巡抚印务那部院牌，乾隆八年四月十七日，准户部咨，福建司案呈，乾隆八年二月二十六日，准工部咨开：议得福建巡抚刘疏称，闽省台湾府属台、诸二县，乾隆五年闰六月二十二、三、四等日飓风大作，衙署、营房、仓廒、城栅等项损坏，经前署抚臣王汇入田禾被灾情形案内题报。准到部覆，衙署、营房、仓廒、城栅应估计兴修之处，行令确查，另行题报等因。行据布政使张嗣昌详：据台湾县知县杨允玺申称：台协三营营房，撙节确估，实需工料银七百八十一两九钱零，造册请题修建等因。除册送部外，谨合词具题等因。查台湾县被风损坏，台协三营营房，该抚刘既称撙节确估，实需工料银七百八十一两九钱零，题请修建等语。应如所题，将前项营房，准其修理。仍令该抚照依定限，转饬作速办理，照例备造细册报销。至应动何项银款之处，并令该抚咨报户部拨用，并知照户部等因。乾隆八年二月十三日题，本月十五日奉旨：依议，钦此。相应移咨等因前来。相应移咨福抚，将前项应需工料银两，动拨银款，报部查核可也等因，咨院行司。
奉此，又为禀报台风情形事，奉本部院牌，乾隆九年正月初九日，准户部咨，福建司案呈，乾隆八年十一月十六日，准福抚周咨称：台湾县应修盖台协中、左、右三营营房，先据核估，实需工料银七百八十一两九钱九厘，造册具题，奉准部覆，准其修理。应令照例定限，转饬作速办理，并将兴工日期，先行报部，俟工竣之日，将需用一切物料价值，委员查勘，取具并无浮冒捏饰印结，同用过工料银两，照例备造细册报销。至应动何项银款之处，并令咨报户部拨用等因。随即于库贮乾隆七年分地丁银内，照数支给承领，并饬令作速购办料物，依期兴工，具报详咨去后。兹据台湾府申：据台湾县详称：台湾僻处海外，不产物料，动作工程需用木植砖瓦各项，俱赴内地买运。兼之重洋阻隔，风信靡常，一切案件，原限十个月完结。此案工程酌定限期，自部覆允准日为始，五个月领价办料兴工，应以乾隆八年三月二十五日准咨起，至七月内兴工。据报于八月二十九日兴工，稽迟有因，应请免议。除檄催作速兼工赶修竣报外，合将据报兴工日期，同动用银两，备造数册，一并先行咨明户、工二部等因前来。查修盖台协营房，估需工料银七百八十一两九钱九厘，既经该抚在于乾隆七年地丁银内动支，相应准其动拨。仍咨该抚，俟工竣造报工部核销之日，报部查核可也等因，咨院行司。
奉此，又为前事，奉本部院牌，乾隆九年正月十六日，准工部咨，营缮司案呈，本年十一月十六日，准福抚周咨称：查台湾县应修盖台协中、左、右三营营房，先据核估实需工料银七百八十一两九钱九厘，当经具题动项给修，奉准部覆，俟工竣之日，取结造册报销。至应动何项银款之处，并令咨报户部拨用等因，随即转行遵照在案。续于库贮乾隆七年分地丁银内照数支给承领，并饬令作速购办物料，依期兴工，具报详咨去后。兹据台湾县知县杨允玺详称：台地不产物料，向系内地买运，赴台应用。至本年八月二十五日方始进港。随会同营员，择于八月二十九日兴工，依限赶竣，稽迟有因，合将兴工日期具报等由。查台湾僻处海外，不产物料，动作工程需用木植砖瓦各项，俱赴内地买运。兼之重洋阻隔，风信靡常。一切案件，原限十个月完结。此案工程，酌定限期，自部覆允准日为始，五个月领价办料兴工，应以乾隆八年三月二十五日准咨起，计至七月内兴工，据报于八月二十九日兴工，稽迟有因，应请免议。除檄催作速兼工赶修竣报外，合将据报兴工日期，同动用银两，备造数册，先行咨明户、工二部等因前来。查台湾县修盖台协营房，该抚既将兴工迟延缘由声明，应毋庸议。仍咨该抚转饬，作速赶修完竣，造具册结题销。至动用银款，事隶户部，该抚既经移咨户部，应听户部核覆，仍知照户部可也等因，咨院行司。
奉此，俱经前署司檄行台湾府转饬，作速兼工赶修，依限竣报，委员验勘结覆去后。续据台湾府知府范昌治详：据台湾县知县杨允玺详称：遵查此案修盖台协中、左、右三营营房，业经购办料物，已于乾隆八年八月二十九日兴工，具文呈报，详奉咨明内部在案。兹前项营房，着匠兼工，遵照定限，俱于本年二月内全竣，交营收管，拨兵住守外，合将用过工料，并运费银七百八十一两九钱九厘，遵照成规定式，备造长、径、宽、厚尺寸，按料计工，分别旧有、新添料物细册呈送，伏乞转请题销等由到府。卑府随将送到清册，移委台防厅逐一确勘，有无浮冒，据实移覆去后。兹准台防厅同知方邦基移称：随即遵委，驰赴台协中、左、右三营，将台湾县修盖营房，逐加查勘，委系实估实修完固，并无浮冒，合就出具并无扶捏印结移送，请烦察转等因到府。卑府覆查无异。合就据文转送等缘由到司。
据此，该署布政司事署按察使王廷诤查得：台湾县应修盖台协中、左、右三营营房，先据核估实需工料并运费银七百八十一两九钱九厘，册报到司。当经张前司转造简明数册，详奉具题动项给修。奉准部覆，准其修理，应令照依定限，转饬作速修理，并将兴工日期先行报部，俟工竣之日，将实用一切物料价值，委员查勘，取具并无浮冒捏饰印结，同用过工料银两，照例备造细册报销。至应动何项银款之处，并令咨报户部拨用等因。随经前司转行遵照动给承领。续据台湾府知府范昌治申：据台湾县知县杨允玺详报：台地不产料物，向由内地买运。兹承修此案营房购办各料，奈远隔海洋，风信靡定，至乾隆八年八月二十五日，方始进港。随会营择于八月二十九日兴工等由，转报到司。复经前司将动支过乾隆七年分地丁银两，备造款册，并将兴工各缘由详请咨明户、工二部各在案。奉准部覆，相应准其动拨，应令转饬作速赶修完竣，俟工竣造报工部核销等因。随经转行遵照，兼工赶修竣报去后。兹据台湾府知府范昌治详：据署台湾县事彰化县俸满知县费应豫申称：前任知县杨允玺承修此案营房，遵照定限，俱于乾隆九年二月内全竣，交营收管，拨兵住守外，备造用过工料并运费七百八十一两九钱九厘，按照成规定式，备造长、径、宽、厚尺寸，按料计工，分别旧有、新添料物细册呈送，伏乞转请题销等由到府。经台湾府移委台湾府海防同知方邦基，按册逐加查核，俱系实估实修完固，并无浮冒，出具无捏印结，依限转送到司。本署司查核无异，合就转造数册，同委员查勘印结，一并详送，伏候察照具题请销等因到臣。
据此，该臣看得：台湾县承修台协中、左、右三营被风损坏营房，估需工料并运费银七百八十一两九钱零，经前抚臣刘题请动项给修，部覆准其修理，照依定限，转饬将兴工日期先行报部，俟工竣之日，将实用一切物料价值，委员查勘，取具并无浮冒捏饰印结，同用过工料银两，修造细册报销。至应动何项银款之处，并令咨报户部拨用等因。业经行司，转行遵照，动给承领。续据台湾府知府范昌治申：据台湾县知县杨允玺详报：会营择于乾隆八年八月二十九日兴工等由。复经前司张嗣昌将动支过乾隆七年分地丁银两，备造款册，并将兴工各缘由详请咨部。准部动拨行令作速赶修完竣，报部核销等因，转行遵照去后。兹据署布政司事署按察使王廷诤详：据台湾府知府范昌治详：据署台湾县事彰化县俸满知县费应豫申称：前任知县杨允玺承修此案营房，遵照定限，俱于乾隆九年二月内全竣，交营收管，拨兵住守外，备造用过工料并运费银七百八十一两九钱零，按照成规定式，备造长、径、宽、厚尺寸，按料计工，分别旧有、新添料物细册，经委台湾府海防同知方邦基查勘完固，并无浮冒，出具无捏印结造册，详请题销前来。臣覆查无异，除册送部外，谨会同闽浙总督臣马合词具题，伏乞皇上敕部核覆施行。为此除具题外，理合具揭，须至揭帖者。右具揭帖。乾隆九年十二月十八日。
——录自明清史料戊编第一本七六～七九页。
七、台湾总兵李有用题本
镇守福建台湾等处挂印总兵官带军功纪录二次驻札台湾府臣李有用谨题为恭报微臣奉到新颁王命旗牌日期事：窃臣于乾隆十五年二月初一日，蒙工部札开为请旨事，虞衡司案呈，本部奏请换颁各省督抚、将军、提镇王命旗牌令箭一折，于乾隆十四年十月十五日奏，本日奉旨：知道了，钦此，钦遵，相应行文直隶各省督抚、提镇一体遵照，于文到之日，委员赴部请领，并令各该督抚等遵照原奏，俟新旗牌颁发到日，即将旧旗牌送部查销等因到臣。遵即专差臣辖北路左营千总马犹龙赴部请领去后。兹于本年九月十七日，捧到钦颁福建台湾镇总兵官王命旗牌到台，臣率属出郊跪迎至署，恭设香案，望阙叩头谢恩祗受，遵即恭验新颁王命旗牌令字四百四十一号起至四百五十号止十面杆副，敬谨珍藏讫。除将旧领旗牌另容送部察销外，所有微臣奉到王命旗牌日期，理合恭疏题报，伏乞皇上睿鉴施行。为此具本谨具奏闻。乾隆十五年九月二十日，镇守福建台湾等处挂印总兵官带军功纪录二次驻札台湾府臣李有用。
旨：该部知道。
——录自明清史料戊编第九本八二三页。
八、福建布政使德舒残册
（上缺）
一、平和县册报部单有名一等海澄公一员黄梧，福建漳州府平和县人。于顺治十三年间，带领官兵，以海澄县仓库、城池、军火、炮械首先纳献归诚，复同靖南王耿继茂、总督李率泰等带领所部官兵，剿杀海贼，克取金厦、浯屿、闽安等处，题叙封一等海澄公，颁给勒印，准袭十二次。于康熙十三年四月内病故，遗疏题请所遗公爵，给伊男□□□□□十三年八月十一□□□□□旨准袭，添注敕书。十四年五月内，海寇倡乱，全家殉难，系伊堂兄黄芳世承袭，奉旨加恩，十五年二月初一日添注敕书，再准袭十一次。芳世病故，所遗公爵系伊弟芳泰承袭，于十七年五月初一日添注敕书，再准袭十次。黄芳泰病故，所遗公爵与伊长子黄应缵承袭，于康熙三十年正月三十日奉旨准袭，添注敕书，再准袭九次。应缵因衰病乞休，将所遗公爵请与伊亲侄黄仕简过继为子承袭，于雍正八年十月十二日奉旨准袭，添注敕书，再准承袭八次。理合声明造报。
一、海澄县册报部单有名二等阿达哈哈番世职一员詹六奇，福建漳州府海澄县人。由将材于康熙十七、十九等年随师克复浙江江山县大溪滩、仙霞关、金厦等处，并攻克陈州、马州一十九寨。康熙二十二年，征剿澎湖三十六岛屿，进抚台湾。议叙得授二等阿达哈哈番，汉文称为二等轻车都尉世职，准袭五次。奉部颁给敕书承领。续补授江西南赣总兵官，于康熙三十一年六月初三日在任病故。所遗应袭五次世职，缘长男詹伯豸军前立功，自有官职，其世袭随与长孙詹世琳承袭。于康熙五十三年九月初一日奉旨准袭，添注敕书承领，未经出仕，于雍正二年十一月内病故，尚有应袭四次世职。经伊嫡长曾孙詹嘉锡，于雍正十三年十一月内呈请承袭。乾隆元年十月初七日，奉旨准袭，注给敕书发闽随标学习。尚有应袭三次。理合声明造报。
一、诏安县册报部单有名阿达哈哈番世职一员林宝，福建漳州府诏安县人。由将材于康熙十五年克取仙霞关，十九年带领官兵攻克十九寨、■〈氵丙〉州、浔尾等处并金、厦两岛。二十二年，进剿澎湖三十六岛屿，进抚台湾。议叙授为左都督，给一二等阿达哈哈番，准袭五次札付，汉文称为二等轻车都尉世职。奉部颁给敕书，特授河南、河北镇总兵官。康熙二十七年七月内在任病故。所遗应袭五次世职，经伊长男林兆麟承袭。三十三年十月内掣补广西欝林营参将，康熙四十六年升授山东文登营副将，五十五年三月内在任病故，尚有应袭四次世职。应伊长孙林克应承袭，因敕书遗失在部，未经承袭。理合声明造报。
一、莆田县册报部单有名三等阿达哈哈番世职一员林葵，福建兴化府莆田县人。由浙江提标随征游击于康熙十三年耿逆变乱，奉差冒险侦探，优升浙江宁海营参将。十七年，奉调赴闽征剿。十八年，攻克狮子山、金厦等处，议叙功加二十二等，授为左都督，给一拜他喇布勒哈番。二十二年，攻克澎湖三十六岛屿，进抚台湾，题叙授为三等阿达哈哈番，汉文称为三等轻车都尉，准袭四次。奉部颁给敕书札付。二十六年，补授直隶三屯营副将。康熙二十七年，升授云南鹤丽总兵。三十一年，调补湖广沅州总兵。三十六年军政案内，年老乞休回籍。所遗应袭四次世职，经伊男林邦杰于三十九年间呈请承袭，十二月内奉旨准袭。在闽候补，未经授职，因年力衰迈，于乾隆元年八月内呈请将世职让与伊男林继祖承袭，给咨送部。乾隆二年十月初二日奉旨准袭，添注敕书承领，现在发闽候补。尚有应袭二次。理合声明造报。
一、莆田县册报部单有名三等阿达哈哈番世职一员吴英，福建兴化府莆田县人。原任福建督标中军副将，于康熙十七年恢复金、厦等处，议叙授为拖沙喇哈番。康熙二十二年，攻克澎湖三十六岛屿，招抚台湾，议叙授为三等阿达哈哈番，汉文称为三等轻车都尉世职，准袭四次，奉部颁给敕书札付承领。续授福建水师提督。五十一年七月内因患背疽，临危遗本奏请将所得世职与伊男吴应鹏承袭。康熙五十三年正月二十六日，奉旨准袭，添注敕书，札付给发承领。续补福建水师提标前营游击。五十四年六月十二日在任病故，所遗世职，伊嫡孙吴一清呈请承袭。五十六年三月二十四日，奉旨准袭，将原领敕书照例添注承领。乾隆二年九月内，补授湖广督标左营游击。七年，推升山西平鲁路参将。乾隆八年九月内，题授浙江太平营参将。十二年五月内，升授四川永宁副将乾隆十四年四月内在任病故，尚有应袭二次。理合声明造报。
一、莆田县册报部单有名三等阿达哈哈番世职一员郑桂，福建兴化府莆田县人。由随标于康熙十三年耿逆变乱奉调随征，克复寿昌、淳安、遂安等县。十五年，恢复江山。十九年，带兵征剿陈州等十九寨、海澄、金厦等处，议叙功加左都督，给一拖沙喇哈番。二十二年，克复澎湖三十六岛屿，进抚台湾，议叙功加十九等，授为三等阿达哈哈番，汉文称为三等轻车都尉世职，准袭四次，奉部颁给敕书札付。康熙二十七年，推升山东台庄营游击。康熙三十一年五月内在任病故，所遗应袭四次世职，经伊男郑星拱呈请承袭。康熙四十五年题带赴闽，以参将补用。雍正四年七月内病故，尚有应袭三次世职，系伊孙郑国俊请袭，于乾隆五年九月初三日奉旨准袭，发闽学习。乾隆九年三月内病故，更有应袭二次世职，经伊曾孙郑蛟请袭。于乾隆十三年六月十九日奉旨准袭。现在发闽候补。尚有应袭一次。理合声明造报。
一、漳浦县册报部单有名三等阿达哈哈番世职一员韩进忠，福建漳州府漳浦县人。由龙江营守备于康熙十九等年随师恢复海澄县，并攻破渐山、东埭等十九寨。二十二年，攻克澎湖三十六岛屿，进抚台湾，议叙授为三等阿达哈哈番，汉文称为三等轻车都尉，准袭四次世职，颁给敕书札付承领，未仕而故。所遗世职，经伊男韩显宗请袭。于康熙三十二年二月二十九日奉旨准袭，添注敕书承领。未经出仕，身故，尚有应袭三次。理合声明造报。
一、漳浦县册报部单有名三等阿达哈哈番世职一员蓝廷珍，福建漳州府漳浦县人。由总兵官于康熙六十年台匪朱一贵倡乱，带领官兵征剿。七日之内，克复全台。议叙得授三等阿达哈哈番，汉文称为三等轻车都尉世职，准袭四次，奉部颁给敕书承领。于雍正元年九月内在任病故，所遗应袭四次世职，经伊嫡三子蓝日宠承袭。雍正八年三月二十五日，奉旨准袭，添注敕书承领在案。现在发闽学习。尚有应袭三次。理合声明造报。
一、平和县册报部单有名三等阿达哈哈番世职一员罗档，福建漳州府平和县人。于顺治十八年间献铜山、金城，带兵万余投诚，议叙授为左都督，给一三等阿达哈哈番，汉文称为三等轻车都尉世职，准袭四次。康熙十七年七月初二日，奉部颁给敕书承领，随即病故。所遗应袭四次世职，系伊男罗永佐承袭，未经出仕。于康熙十七年四月内病故。尚有应袭三次世职，系伊嫡长孙罗刚承袭，补授浙江黄岩镇标游击，年老休致回籍，俱经添注敕书在案。更有应袭二次世职，经伊嫡孙罗洪请袭。现在给咨送部，未蒙覆准。理合声明造报。
一、莆田县册报部单有名拜他喇布勒哈番又一拖沙喇哈番世职一员陈斌，福建兴化府莆田县人。由将材于康熙十三年耿逆变乱，随师克复淳安、遂安、寿昌等县。十四年，攻克源□湖南等处。十五年，恢复建阳。十九年带兵征剿渐山、陈州、马州等十九寨、金厦等处，议叙功加二十二等，授为左都督，十一拖沙喇哈番。二十二年，奉调带兵征讨澎湖三十六岛屿，进抚台湾，议叙功加十一等，授为拜他喇布勒哈番、又一拖沙喇哈番，仍记余功一次，纪录四次，汉文称为骑都尉、又一云骑尉世职，准袭三次，奉部颁给敕书札付。康熙二十九年，补授河南南阳镇标游击。三十八年，告休回籍。康熙四十三年在家病故，所遗应袭三次世职，经伊男陈王捷于康熙四十四年六月十六日奉旨准袭，添注敕书祗领。因年力衰弱，呈请让与嫡孙陈铣承袭。乾隆四年七月初二日奉旨准袭，添注敕书，发闽候补。尚有应袭一次。理合声明造报。
一、晋江县册报部单有名拜他喇布勒哈番又一拖沙喇哈番世职一员施韬，福建泉州府晋江县人。由效力于康熙十六年随师克复漳、泉。十七年，攻围海寇。十九年，恢复陈州等十九寨。二十二年，恢复澎湖三十六岛屿，进抚台湾，议叙得授拜他喇布勒哈番、又一拖沙喇哈番，汉文称为骑都尉、又一云骑尉世职，准袭三次，奉部颁给敕书札付承领。未经出仕，于康熙五十九年十二月内病故。所遗应袭三次世职，经伊子施士隆呈请承袭。于雍正四年七月二十四日奉旨准袭，添注敕书，发回本省督标学习。于雍正十年七月初二日未仕身故，尚有应袭二次。理合声明造报。
一、晋江县册报部单有名拜他喇布勒哈番又一拖沙喇哈番世职一员林贤，福建泉州府晋江县人。原任海坛总兵官，于康熙二十二年克复澎湖三十六岛屿，招抚台湾，议叙为拜他喇布勒哈番、又一拖沙喇哈番札付，汉文称为骑都尉、又一云骑尉世职，准袭三次。未经承领敕书，在任病故，所遗应袭三次世职，经伊长男林梦松请袭。于康熙二十九年四月十三日奉旨准袭，注给敕书。未仕而故，尚有应袭二次。理合声明造报。
一、海澄县册报部单有名拜他喇布勒哈番又一拖沙喇哈番世职一员林芳，福建漳州府海澄县人。由金门镇标右营守备于康熙二十二年带领官兵攻克澎湖三十六岛屿，进抚台湾，议叙得授拜他喇布勒哈番、又一拖沙喇哈番，汉文称为骑都尉、又一云骑尉世职，准袭三次。康熙三十年八月内，奉部撰给敕书。续授广东韶州副将。于康熙四十年十一月内，奉令征剿八排岗徭，殉难阵亡。准荫一子，以守备用。伊长男林文祥承袭难荫。所遗应袭三次世职，经伊嫡长孙林亮声请袭。于乾隆四年四月初四日奉旨准袭，发回本省学习候补。未经出仕，于乾隆八年十二月内病故。尚有应袭二次。理合声明造报。
一、长乐县册报部单有名拜他喇布勒哈番又一拖沙喇哈番世职一员高天凤，福建福州府长乐县人。由将材于康熙十九年随师克复渐山等十九寨并金厦、海澄等处。二十二年，随军征剿澎湖三十六岛屿，进抚台湾，议叙功加十九等，给一拜他喇布勒哈番、又一拖沙喇哈番，仍记余功一次，汉文称为骑都尉、又一云骑尉世职，准袭三次，奉部颁给敕书承领。二十七年，补授台湾水师右营守备，历升云贵督标副将。四十六年正月内在京病故，所遗应袭三次世职，伊子高日于四十九年间具结请咨，赴部承袭，在京病故。其敕书缴部添注，未经领回，所遗世职，经伊孙高必盛请袭。于乾隆九年三月二十六日奉旨准袭，发回本省随标学习。乾隆十六年五月内，被陈爕首告冒顶题参发审，现在审明详题在案。尚有应袭二次。理合声明造报。
一、福清县册报部单有名拜他喇布勒哈番世职一员魏国珍，福建福州府福清县人。由将材于康熙八年随师征剿海逆，大破贼船。十九年，克复海坛、南日、平海、湄洲、崇武、臭涂、金厦等处。二十二年，攻克澎湖三十六岛屿，进抚台湾，议叙功加十九等，授为左都督，给一拖沙喇哈番，仍记余功四次。三十二年三月内，推授四川川北镇右营游击。四十年，带领官兵攻破二道水磨冈磨西面，直取打箭炉，斩杀峦贼五千有余，议叙授为拜他喇布勒哈番，汉文称为骑都尉，准袭二次世职。四十一年，推升陆路提标中军参将。于康熙四十三年三月二十九日在任病故。所遗世职，经伊子魏廷佐注入广东南海卫具结请袭。于康熙四十四年十二月二十二日奉旨准袭，撰给敕书承领。未仕身故，尚有应袭一次。理合声明造报。
一、福清县册报部单有名拜他喇布勒哈番世职一员胡宗明，福建福洲府福清县人。由海坛镇标左营守备于康熙十七年间克复海坛、南日、平海、湄洲、崇武、金厦等处。二十二年，复征澎湖三十六岛屿，进抚台湾，议叙十一拜他喇布勒哈番，汉文称为骑都尉世职，准袭二次，奉部颁给敕书札付。康熙二十八年，补授浙江太湖营游击。康熙三十九年，推升江南川沙营参将，因病告休回籍。所遗应袭两次世职，经伊男胡拱斗承袭，于康熙四十四年九月二十五日奉旨准袭，添注敕书。于乾隆四年正月内病故，尚有应袭一次。理合声明造报。
一、福清县册报部单有名拜他喇布勒哈番世职一员江新，福建福州府福清县人。由海坛镇标右营游击于康熙十九年攻克澎湖，招抚台湾，叙功加左都督，给与拜他喇布勒哈番，汉文称为骑都尉世职，准袭二次，奉部颁给敕书札付。续授山西大同府助马路参将，因病告休回籍，于康熙三十五年正月内病故。所遗应袭二次世职，经伊长男江梦弼承袭，于康熙四十年十月内奉旨准袭，添注敕书。因即身故，未经领回，尚有应袭一次。理合声明造报。
一、闽清县册报部单有名拜他喇布勒哈番世职一员叶大兴，福建福州府闽清县人。由将材于康熙十八年随师克复陈州、马州等十九寨及海澄、金厦等岛。二十二年攻克澎湖三十六岛屿，进抚台湾，议叙功加左都督，给一拜他喇布勒哈番，汉文称为骑都尉，准袭二次世职，奉部颁给敕书承领。未经出仕，于康熙四十六年病故。所遗世职，因伊子叶郡相继沦亡，经伊孙叶□具结请袭。于雍正十一年给咨赴京，旋复病故，未经承袭，并无所出。所有世职，系诏安县人游在中冒顶叶辟名字请袭。于乾隆六年四月二十八日，奉旨准袭，添注敕书，发闽随标学习。续奉委署连江营守备事务，经前任福州府续升粮驿道张镠查出检举，于乾隆八年详报题参审拟，于乾隆十年四月十四日奉准刑部咨覆，游在中发边卫充军在案。尚有应袭一次。理合声明造报。
一、晋江县册报部单有名拜他喇布勒哈番世职一员米得高，福建福州府晋江县人。由晋江营千总于康熙十七等年随师征剿海坛、南日等十九寨、金厦二岛。二十二年奉令攻克澎湖三十六岛屿，进抚台湾，议叙功加左都督，给一拜他喇布勒哈番，汉文称为骑都尉，准袭二次世职札付，未经请领敕书。绩调补台湾水师中营右哨千总。于康熙二十五年三月二十日在任病故。所遗世职，经伊四男米振龙注入浙江杭州前卫具结请袭。康熙四十一年二月十八日奉旨准袭，撰给敕书承领，奉发本省陆路提标候补。未经出仕，于雍正十年正月二十三日病故。尚有应袭一次。理合声明造报。
一、同安县册报部单有名拜他喇布勒哈番世职一员林显达，福建泉州府同安县人。由效力于康熙十三年随师征剿，克七盘，破朝天等关有功，札委守御。十七年随征洞庭，给千总札任事。十九年进剿海逆，克复海坛、南日、平海、湄洲、崇武、臭涂等处。康熙二十二年，攻克澎湖三十六岛屿，进抚台湾，议叙功加十九等，授为左都督，给一拜他喇布勒哈番，汉文称为骑都尉世职，准袭二次，承领敕书札付回籍。未仕身故。所遗应袭二次世职，经伊长男林得拱请袭。于乾隆八年六月二十二日奉旨准袭。现在发闽候补。其敕书送部添注，未经领回。尚有应袭一次。理合声明造报。
一、惠安县册报部单有名拜他喇布勒哈番世职一员黄瑞，福建泉州府惠安县人。由援剿前镇中营游击于康熙十七年征剿海寇，克取海坛、南日、湄洲、平海、臭涂、金厦等处。康熙二十二年，攻克澎湖三十陆岛屿，进抚台湾，议叙功加十九等，授为左都督，给一拜他喇布勒哈番，汉文称为骑都尉世职，准袭二次，承领敕书札付。续授山西东路参将。康熙三十一年，以年老告休回籍，随即身故。尚有应袭二次世职。理合声明造报。
一、惠安县册报部单有名拜他喇布勒哈番世职一员陈元，福建泉州府惠安县人。由建宁城守右营游击于康熙十七年随征金厦，授为功加都司佥书，复剿洞庭、岳州。康熙十九年，攻克澎湖三十六岛屿，进抚台湾，议叙功加左都督，给一拜他喇布勒哈番，仍带余功二次，纪录一次札付，汉文称为骑都尉世职，准袭二次，颁给敕书承领。续授水师提标左营守备，在任病故。所遗应袭二次世职，经伊长男陈光勋请袭。康熙四十九年二月二十三日奉旨准袭，将原领敕书送部添注，未经领回。未仕而故。尚有应袭一次。理合声明造报。
一、同安县册报部单有名拜他喇布勒哈番世职一员郭新，福建泉州府同安县人。由效力于康熙十九年奉令带兵征剿海寇，恢复金厦等处。二十二年，随师攻克澎湖三十六岛屿，进抚台湾，议叙功加左都督，给一拜他喇布勒哈番札付，汉文称为骑都尉世职，准袭二次，承领敕书札付回籍，未仕身故。所遗应袭二次世职，经伊长男郭士进请袭。乾隆九年三月二十六日奉旨准袭，发回闽省学习。敕书送部添注，未经领回。尚有应袭一次。理合声明造报。
一、同安县册报部单有名拜他喇布勒哈番世职一员杨奇，福建泉州府同安县人。康熙二年，带兵投诚，随征金厦等处。三年，克复铜山，议叙功加左都督，给一拜他喇布勒哈番，汉文称为骑都尉世职，准袭二次，承领敕书札付回籍，未经出仕身故。所遗应袭二次世职，经伊长子杨希文于康熙三十九年呈准承袭。其敕书送部添注，未经领回。未仕而故。尚有应袭一次世职，经伊嫡孙杨仕超呈请，于乾隆八年十二月初十日奉准部覆，以杨仕超之父杨冗现系闽安水师千总供职，自行具呈请袭，殊属违例，不准承袭。尚有应袭一次。理合声明造报。
一、龙溪县册报部单有名拜他喇布勒哈番世职一员陈聪，福建泉州府龙溪县人。由行伍于康熙十七年澄城被困，奉令密带公文，冒险往漳请援。二十二年，奉令配船航剿，克取澎湖三十六岛屿，进抚台湾，议叙授为功加左都督，给一拜他喇布勒哈番，仍记余功三次，汉文称为骑都尉，准袭二次世职札付，未经请领敕书。康熙二十三年，调补台湾镇标右营把总，续调福宁镇标左营把总。康熙二十六年十一月二十二日，在任病故。所遗世职，经伊长男陈永请袭。于康熙二十八年十二月十一日奉旨准袭，注给敕书。未仕而故。尚有应袭一次。理合声明造报。
一、龙溪县册报部单有名拜他喇布勒哈番世职一员陈龙，福建漳州府龙溪县人。由福建金门镇总兵官于康熙二十二年克取澎湖三十六岛屿，进抚台湾，议叙授为拜他喇布勒哈番，汉文称为骑都尉世职，准袭二次。康熙三十年十二月内，奉部颁给敕书札付。于康熙三十五年三月内，在任病故。遗疏具请所遗应袭二次世职，与伊幼男陈汝键承袭。于康熙三十五年八月初三日奉旨准袭，添注敕书，现任香山协副将。尚有应袭一次。理合声明造报。
一、平和县册报部单有名拜他喇布勒哈番世职一员蔡盛，福建漳州府平和县人。于康熙十七年十一月内，从海上带兵投诚。十八年，拔委海澄右营千总。二十二年，随师克取澎湖三十六岛屿，进抚台湾，杀贼一万四千余名，议叙授为左都督，给一拜他喇布勒哈番，汉文称为骑都尉，准袭二次世职，承领敕书札付。康熙三十年，推升陕西甘肃抚标右营游击。三十八年十月内休致回籍。四十年七月十八日病故。所遗世职，经伊子蔡恩升请袭。于康熙四十七年十二月十四日奉旨准袭，添注敕书承领。未仕身故。尚有应袭一次。理合声明造报。
一、闽县册报部单有名拜他喇布勒哈番世职一员何应元，福建福州府闽县人。由水师提标前营游击于康熙十七年随师征剿海坛十九寨、金厦等处。二十二年，奉令攻克澎湖三十六岛屿，招抚台湾，议叙功加十六等，给一拜他喇布勒哈番，仍记余功三次札付，汉文称为骑都尉世职，准袭二次，奉部颁给敕书。历升古北镇总兵。于康熙四十一年十二月内病故。所遗世职，经伊长男何必腾请袭。康熙四十七年六月二十三日奉旨准袭，添注敕书。未仕而故。尚有应袭一次。理合声明造报。
一、漳浦县册报部单有名拜他喇布勒哈番世职一员林亮，福建漳州府漳浦县人。由澎湖水师右营守备于康熙六十年台匪朱一贵倡乱，带领兵船为头队先锋，攻取鹿耳门，克复安平镇。又率弁兵攻击府治，恢复全台，议叙给一拜他喇布勒哈番，汉文称为骑都尉，准袭二次世职札付。雍正元年九月二十二日，奉旨准注广东潮州卫撰给敕书承领。历升台湾镇总兵。雍正五年，调补浙江定海总兵。于雍正五年七月内在任病故。所有世职，遗本奏请与次子林朝翼承袭。奉准部覆查，取印结，并原领敕书送部。随于雍正六年十一月初九日注给承领。现任广东碣石镇总兵。尚有应袭一次。理合声明造报。
一、漳浦县册报部单有名拜他喇布勒哈番世职一员郑兴，福建漳州府漳浦县人。由江东桥左营游击于康熙二十二年间带兵征剿澎湖三十六岛屿，进抚台湾，杀贼一万四千余名，议叙给一拜他喇布勒哈番札付，汉文称为骑都尉，准袭二次世职，奉部颁给敕书承领。随即病故。所遗应袭二次世职，经伊男郑永锡呈请承袭。于康熙三十三年十月十三日奉旨准袭，添注敕书。亦经病故。尚有应袭一次。理合声明造报。
一、海澄县册报部单有名拜他喇布勒哈番世职一员王瑞，福建漳州府海澄县人。由将材于康熙二年随师克取金厦。十七年，随军征剿岳州。十九年，攻克海坛、南日、平海、湄州、臭涂。康熙二十二年，克复澎湖三十六岛屿，进抚台湾，议叙功加十九等，授为左都督，给一拜他喇布勒哈番，仍记余功二次，汉文称为骑都尉世职，准袭二次。续授福建水师左营右哨二司把总。未经承领敕书。于康熙四十五年五月内病故。尚有应袭二次。理合声明造报。
一、海澄县册报部单有名拜他喇布勒哈番世职一员许云，福建漳州府海澄县人。由台湾协副将于康熙六十年台匪朱一贵倡乱，血战阵亡，议叙拜他喇布勒哈番，汉文称为骑都尉世职，准袭二次。奉部颁给敕书承领。所有应袭二次世职，伊长男许芳曾早已身故。其世职系伊长孙许时中呈请承袭。雍正五年正月二十八日奉旨准袭，添注敕书。现任湖广荆州参将。尚有应袭一次。理合声明造报。
一、安溪县册报部单有名拜他喇布勒哈番世职一员林孺，福建泉州府安溪县人。由水师提标中营守备于康熙二十二年克取澎湖三十六岛屿，进抚台湾，杀贼万余，议叙得授拜他喇布勒哈番，汉文称为骑都尉世职，准袭二次，颁给敕书札付。回籍，于康熙五十二年病故。所遗应袭二次世职，经伊子林天育呈请，于康熙五十年二月十三日奉旨准袭，添注敕书。业经补授广东海门营游击，休致回籍。尚有应袭一次。理合声明造报。
一、诏安县册报部单有名拜他喇布勒哈番一员廖琠，福建漳州府诏安县人。由将材于康熙十九年随师克复陈州等十九寨、海澄、金厦等处。康熙二十二年，攻克澎湖三十六岛屿，进抚台湾，议叙功加二十二等，给一拜他喇布勒哈番，汉文称为骑都尉世职，准袭二次，奉部颁给敕书札付承领。未仕身故。所遗应袭二次世职，经伊男廖朝觐于康熙五十五年请袭，未蒙部准，随即身故。至雍正十二年，经伊嫡长孙廖逊请咨赴部。乾隆元年七月二十日奉旨准袭，发闽随标学习。于乾隆十七年六月内，因营识黄尚瑞等冒支饷银一案，奉参发审，讯无分赃情事，应请开复。尚有应袭一次。理合声明造报。
一、诏安县册报部单有名拜他喇布勒哈番世职一员金福，福建漳州府诏安县人。由武生于康熙十八年招抚伪藩全镇文武官兵一万二千余名投诚，奉令进剿乌山、水晶坪等处。十九年，带领官兵，随师克复陈州十九寨、海澄、金厦等岛。二十二年，攻克澎湖三十六岛屿，进抚台湾，议叙功加二十二等，授为左都督，给一拖沙喇哈番，仍记余功二次，汉文称为骑都尉世职，准袭二次，未经请领敕书。未仕身故。所遗应袭二次世职，因伊长男金朝鋐染患疯疾，不堪袭职，经伊长孙金廷用请咨赴部，于乾隆元年九月二十日奉旨准袭。随于乾隆四年六月内未仕身故。尚有应袭一次。理合声明造报。
一、诏安县册报部单有名拜他喇布勒哈番世职一员廖兴，福建漳州府诏安县人。由将材于康熙十八年随师征剿陈州等十九寨。十九年，恢复海澄、金厦等处，议叙功加左都督，给一拜他喇布勒哈番，汉文称为骑都尉世职，准袭二次，奉部颁给敕书札付承领。于康熙五十一年间，未仕而故。所遗应袭二次世职，因伊长子天镛早故，经伊嫡长孙廖国选呈请承袭。乾隆元年七月二十日奉旨准袭，添注敕书承领。乾隆七年，补授福宁镇标中营游击，奉委护理福宁总兵官印务。于乾隆九年十二月内在任病故。尚有应袭一次。理合声明造报。
一、浦城县册报部单有名拜他喇布勒哈番世职一员陈维陶，福建建宁府浦城县人。由将材于康熙十七年随师攻克渐山、陈州、马州等处一十九寨，并荡平金厦二岛。二十二年，奉令克取澎湖三十六岛屿，进抚台湾，议叙授为左都督，给一拜他喇布勒哈番，汉文称为骑都尉，准袭二次世职札付，承领敕书。未仕身故。所遗世职，经伊长男陈开泰具结请袭。于雍正九年十月十二日奉旨准袭，添注敕书。未仕而故。尚有应袭一次。理合声明造报。
一、侯官县册报部单有名拖沙喇哈番世职一员何勉，福建福州府侯官县人。由行伍于康熙六十年台匪朱一贵倡乱，随师征剿，擒获贼众，历着军功，议叙奉旨加恩，给一拖沙喇哈番，世袭两代，汉文称为云骑尉世职，颁给敕书札付承领。随经奏请将伊三子何思和承袭，于乾隆三年七月初五日奉旨准袭。现任直隶务关路参将。尚有应袭一次世职。理合声明造报。
一、晋江县册报部单有名拖沙喇哈番世职一员宋斌，福建泉州府晋江县人。由将材于康熙十九年征剿海坛、金厦等处。二十二年随师攻克澎湖三十六岛屿，进抚台湾，议叙功加左都督，给一拖沙喇哈番，仍记余功四次，汉文称为云骑尉，准袭一次。二十五年补授闽安游击。三十六年升补山西汾州参将。因年老乞休回籍，续经病故。所遗应袭一次世职，经赵家骐冒名系伊曾孙宋麒请袭，于乾隆七年七月初三日奉旨准袭。续经查明参革发审。尚有应袭一次。理合声明造报。
一、长乐县册报部单有名拖沙喇哈番世职一员蔡国，福建福州府长乐县人。由闽安镇右营把总于康熙十九年随师征海坛、南日、平海、湄州、金厦等处。二十二年，攻克澎湖三十六岛屿，进抚台湾，议叙功加十九等，授为左都督，给一拖沙喇哈番，仍记余功六次，汉文称为云骑尉世职，准袭一次，奉部颁给敕书札付。三十年，补授烽火门千总，因病告休回籍，于四十一年六月内病故。所遗应袭一次世职，经伊次子蔡廷柱于四十二年间具结请咨，赴部承袭，敕札投缴添注。续蒙部驳，以非嫡长子，与例不符，未经准袭。至乾隆八年五月间病故。尚有应袭一次。理合声明造报。
一、福清县册报部单有名拖沙喇哈番世职一员吴必贵，福建福州府福清县人。由行伍康熙十九年二月内随师克复海坛、南日、金厦等处。二十二年六月内，征剿花屿、八罩，克复澎湖，进抚台湾，议叙功加十九等，授为左都督，给一拖沙喇哈番，仍记余功肆次，汉文称为云骑尉世职，准袭一次，未经承领敕书。四十八年十一月内，补授漕标后营右哨千总。五十八年二月内，升授广西富贺营守备。五十八年四月内，题补福建水师提标右营游击。乾隆二年十月内病故。尚有应袭一次。理合声明造报。
一、莆田县册报部单有名拖沙喇哈番世职一员李禄，福建兴化府莆田县人。由行伍于康熙十六年奉剿黄石等处。十九年，随师克复金厦等处。二十二年，征剿澎湖三十六岛屿，进抚台湾，议叙功加十九等，授为左都督，给一拖沙喇哈番，仍记余功二次，汉文称为云骑尉世职，准袭一次，奉部颁给敕书札付承领。未经出仕。五十年正月二十六日，在籍病故。尚有应袭一次。理合声明造报。
一、莆田县册报部单有名拖沙喇哈番世职一员游崇功，福建兴化府莆田县人。由台湾水师协标左营游击于康熙六十年台匪朱一贵倡乱，带兵征剿，奋勇杀贼，血战阵亡，荷蒙皇上加恩，赏给拖沙喇哈番，汉文称为云骑尉世职，准袭二次。于雍正四年四月内颁给敕书承领。伊男游金阙系候补守备，另有执事，所遗应袭两代云骑尉世职，请给伊嫡长孙游继盛承袭。于乾隆十一年九月十七日奉旨准袭，添注敕书，现在发闽候补。尚有应袭一次。理合声明造报。
一、惠安县册报部单有名拖沙喇哈番世职一员蔡靖，福建泉州府惠安县人。由随征把总于康熙十九年随师进剿海逆，克复海坛、南日、平海、湄洲、崇武、臭涂、金厦等处。二十二年，奉令配船攻克澎湖三十六岛屿，进抚台湾，议叙功加左都督，给一拖沙喇哈番，汉文称为云骑尉，准袭一次世职札付。康熙三十四年，推授湖广提标前营游击，原品休致回籍。康熙三十八年，注入广东潮州卫。三十八年十月二十四日，奉旨依议，撰给敕书承领。续于康熙四十四年正月二十三日病故。尚有应袭一次理合声明造报。
一、同安县册报部单有名拖沙喇哈番世职一员董方，福建泉州府同安县人。由澎湖协标右营守备于康熙六十年台匪朱一贵倡乱，请领先锋进剿，克复府治，议叙一拖沙喇哈番札付，汉文称为云骑尉世职，准袭一次，未经请领敕书，在任病故。尚有应袭一次。理合声明造报。
一、龙溪县册报部单有名拖沙喇哈番世职一员吕孝德，福建漳州府龙溪县人。由漳州镇标空衔游击于康熙十七年攻克渐山、东埭、万人洞、十九寨，杀贼四千余名，议叙得授拖沙喇哈番札付，汉文称为骑都尉世职，准袭一次。康熙二十三年八月内，奉部颁给敕书承领。回籍未仕，身故。尚有应袭一次。理合声明造报。
一、平和县册报部单有名拖沙喇哈番世职一员罗万仓，福建漳州府平和县人。由台湾南路营参将于康熙六十年台匪朱一贵倡乱，对敌阵亡，议叙一拖沙喇哈番，汉文称为云骑尉世职，准袭一次，未经承领敕书。续于乾隆八年间，经伊四男罗世华呈请承袭，本年六月初五日奉旨准袭在案。尚有应袭一次。理合造报。
一、诏安县册报部单有名拖沙喇哈番世职一员何国举，原姓名郭扬辉，福建漳州府诏安县人。由招募水兵于康熙十九年随师克复海坛、金厦等处。二十二年，攻克澎湖三十六岛屿，进抚台湾，议叙功加十九等，授为左都督，给一拖沙喇哈番，仍记余功四次札付，汉文称为云骑尉世职，准袭一次，未领敕书。三十五年，升授绍兴协副将，请复本姓名何国举。四十一年告休回籍。康熙五十四年，伊长子何谅请咨赴京承袭，因无敕札，未蒙部准，随即身故。尚有应袭一次。理合声明造报。
一、长乐县册报部单有名拖沙喇哈番世职一员谢友忠，福建福州府长乐县人。由督标左营百总于康熙十九等年随师恢复海澄、金厦并渐山、东埭等十九寨，议叙功加二十一等，授为左都督，给一拖沙喇哈番，仍记余功三次，汉文称为云骑尉世职，准袭一次，奉部颁给敕书札付。因病告休回籍，未经出仕。于康熙四十年正月内病故。伊子谢奇雄家贫无力请袭，续于雍正二年十一月内病故。所遗应袭一次世职，经伊嫡孙谢廷元于乾隆七年间具结请咨赴部承袭，奉旨准袭，发回本省督标学习。乾隆十二年十月内，经长乐县知县姚循义查出郑应举冒袭，详请题参在案。理合声明造报。
一、诏安县册报部单有名拖沙喇哈番世职一员陈旺，福建漳州府诏安县人。由随标于康熙十九年随师克复海坛、南日、平海、湄洲、崇武、臭涂、金厦等处。二十二年，攻克澎湖三十六岛屿，进抚台湾，议叙功加十九等，授为左都督，给一拖沙喇哈番，仍记余功陆次，汉文称为云骑尉世职，准袭一次札付。康熙三十年三月内，补授水师提标右营右哨千总。三十二年二月十九日，奉部颁给敕札承领。三十五年二月内，染患疯疾，辞退，于康熙五十四年十一月十八日病故。尚有应袭一次。理合声明造报。
乾隆十八年正月日，布政使德舒（年月上用清汉字「福建等处承宣布政使司之印」一颗）。
——录自明清史料戊编九二～一○○页。
九、闽浙总督喀尔吉善题本
太子少保兵部尚书兼都察院右都御史总督福建浙江等处地方军务兼理粮饷世袭骑都尉加一级纪录九次革职留任又从宽留任驻札福州府臣喀尔吉善谨题为特委确勘事：据福建布政司布政使德舒呈详：奉闽浙总督喀部院牌：乾隆十七年十月三十日，准工部咨开，营缮司案呈，工科抄出本部题前事内开：该臣等查得闽浙总督喀尔吉善疏称：修理澎湖协副将并左右两营游击守备各衙署用过工料银两，题准部覆，所用物料匠工，转饬查明分晰，另造妥册题销，所用高洋木并其余木植价值，并令核减造报等因，转行遵照去后。兹据福建布政使顾济美呈详：修理副将游守各衙署遵照部驳各款，逐一详细查明分晰造报。至所用高洋木料，缘迩来近水山场，木植采用殆尽，必须购觅内山，挽运出水，价值昂贵，实无浮多，无从核减，备造清册详送题销前来。臣复核无异，除册送部外，臣谨合词具题等因前来。
查修理澎湖协副将并游击守备等署用过工料银八百五两一钱三分零，先据该督造册题销，经臣部议覆以所用物料匠工，并未分晰，木植价值较该处定例浮多，行令查明分晰，据实核减，另造妥册题销在案。今据该督另行造册具题。臣部查册开所用木植价值，仍未据实核减。虽据声明，迩来近水山场木植采用殆尽，必须购觅内山，挽运出水，价值昂贵，实无浮多，无从核减等语。但木植价值，果否昂贵，以及是否照依时价采买之处，未据该督委勘，取结送部，臣部难以悬拟。相应行令该督转饬委员确查。如果木植价值昂贵，实系照依时价采买，即照例取具切实无浮印结，具题到日，再行核议可也。乾隆十七年九月十五日题，本月十九日奉旨：依议，钦此。相应移咨该督遵照施行等因，咨院行司。
奉此，该本司布政使德舒查得：修理澎湖协副将并左右两营游击守备各衙署用过工料银两一案，先经前司顾济美造册，详请题销，奉准工部咨覆，查册开所用木植价值，果否昂贵，以及是否照依时价采买之处，未据委勘取结，难以悬拟，应令转饬委员确查。如果木植价值昂贵，实系照依时价采买，即照例取具切实无浮印结，具题到日再议等因。当即檄委澎湖通判查验结报去后。兹据台湾府澎湖通判何器覆称：遵奉檄委，随即亲赴该营将此案修理澎湖协副将并左右两营游守各衙署逐一验勘，并确查木植时价。所用木植价值，果系昂贵，实系照依时价采买，并无浮冒。理合出具并无扶掜切实印结申缴等情前来。本司覆查无异，合将送到印结同营结详送，伏候察照，具题请销等由到臣。
据此，该臣看得：修理澎湖协副将并左右两营游击守备各衙署用过工料银八百五两一钱三分零，先据造册，经臣会疏题销，准到工部咨覆，查册开所用木植，价值果否昂贵，以及是否照依时价采买之处，应令转饬委员确查。如果昂贵，实系照依时价采买，即照例取具切实无浮印结，具题到日再议等因，转行遵照去后。兹据福建布政司布政使德舒详称：当即檄委台湾府澎湖通判何器亲赴该营，将此案修理澎湖协副将并左右两营游守各衙署逐一验勘，确查所用木植，价值果系昂贵实，系照依时价采买，并无浮冒，出具并无扶掜切实印结到司，同营结详送具题请销等因前来。臣覆查无异，除结送工部外，臣谨会同福建巡抚臣陈弘谋合词具题，伏乞皇上敕部核覆施行。臣等未敢擅便，为此具本谨题请旨。乾隆十八年五月初二日，太子少保兵部尚书兼都院右都御史总督福建浙江等处地方军务兼理粮饷世袭骑都尉加一级纪录九次革职留任又从宽留任驻札福州府臣喀尔吉善。
旨：该部察核具奏。
——录自明清史料戊编第七本六四六～六四七页。
一○、台湾总兵马大用题本
镇守福建台湾等处挂印总兵官降一级留任驻札台湾府臣马大用谨题为恭报奉到恩诏日期事：乾隆二十年九月十一日，准福建巡抚臣钟音差员赍捧钦奉皇上敬加崇庆慈宣康惠敦和裕寿纯禧皇太后徽号誊黄恩诏到台，臣随率同在城文武各官，出郊跪迎至公所，恭设香案，跪听宣读，望阙叩头祗受，钦遵即颁发所属各协营一体钦遵外，谨将奉到恩诏日期，恭疏题报，伏乞皇上睿鉴施行。为此具本谨具奏闻。乾隆二十年九月十三日，镇守福建台湾等处挂印总兵官降一级留任驻札台湾府臣马大用。
旨：该部知道。
——录自明清史料戊编第九本八二七页。
一一、吏部「为内阁抄出浙闽总督杨廷璋奏」移会
吏部为知照事：验封司案呈，乾隆二十七年闰五月十三日，内阁抄出闽浙总督杨奏前事等因一折，抄出到部。除本部于本月十五日移送兵部钦遵定议外，相应移会稽察房可也。须至移会者。计粘单一纸。右移会稽察房。乾隆二十七年闰五月日。
浙闽总督臣杨廷璋谨奏为奏请注销远年世职之承袭、以杜顶冒捏混事：窃照闽省从前因有海上率众投诚、并攻克台澎、平复耿逆、及剿平逆匪朱一贵等案议叙功加世职人员甚多，俱经颁给敕书札付，以为符券，此诚圣朝酬庸盛典。本身故后，原准其嫡派子孙按次承袭，酌量录用。讵非姓子孙，因循不振，于本人故后，不即具呈请袭。又因有遗存敕札可凭，并不将因何不即请袭缘由，随时据实呈报存案。历今远则百年，近亦不下数十年，其从前议叙档案，内外各衙门均多散失，即子孙之现在有无故绝，敕书札符之现存何人收执，均无从稽考。迨乾隆十六年，准部咨查各省世职，经前任各督抚各臣将闽省所有世职，通查造册咨部，从此始有册档可查。但世远年湮，其子孙是否嫡派，有无疏族远房及异姓乞养顶认混冒，更或本家子孙不肖，难以上进，将所有世职敕札顶卖他人，种种弊混，难以究诘。在地方官行查之时，亦祗向请袭之人及族邻保长逐一查讯取结，而伊等有心弊混，不难串作一帆，扶同捏冒。即如造册咨部后承袭各世职内，现经臣查出林承武、林大威、郑应元等三人，或系无服远族，或系同姓不宗，竟混行顶冒，居然袭职，支食俸饷。现虽拿究伏法，而册内未经请袭之职，尚有数十员之多。若不及早设法清厘，将来年复一年，为时永久，弊益难稽。倘不法奸徒将敕札顶买，影射冒名承袭，承查之员稍不精细严密，鲜不堕其术中。伏思当日国家录及微勋，予以世职，有子孙者自必实时请袭，以图报效荣身，谁肯甘心暴弃，不愿仰承恩泽，冀图上进？其子孙未袭而至曾孙请袭者，必是顶冒故绝，亦可概见。今若任其辗转滋弊，是以朝廷报功之典，转为奸徒幸进之阶，殊非所以整法纪而肃官常。臣愚，请将闽省已经造册报部及从前间有遗漏未经报部各世职查明，凡有伊等祖父未经袭职者，无论有无嫡派子孙，一概注销，永不复行承袭。仍于大小各衙门明立文案，并声明注销缘由，出示晓谕，咸使知悉。设日久仍有瞻玩之人，赴官朦混请袭者，立即根究确实。果无情弊，则勒令归农。若查有弊混，即严拿从重究治。如此设法整顿，不特顶替捏冒之弊可杜，而奸匪自无从中作奸诓骗，所全实多矣。
抑臣更有请者：奸民邹文、邱子位等假造敕札散卖，业经败露，质审明确，将邱子位等正法。邹文先经病故。所卖伪札，虽已根究查出蔡保、陈光、陈喜、林斌各犯，但查该犯散卖有年，恐所卖不止此数。此时既无活口可究，而从前被骗买札之人，因邹文已故，无可追究，意欲出头自首，又虑身罹罪愆，将伪札仍行藏匿。在官又无从挨户根查。此等不法之物，岂容不消除净尽？容臣出示，遍行晓谕，凡有从前曾向邹文买过敕札之人，毋论祖父及本身所买，均勒限一月内将伪札呈缴送官，免其治罪。如冥顽不灵，限内不行遵缴，将来一经访查，立拿从重治罪，不少宽贷。务使所买伪札尽行毁销，不使片纸遗留，致滋日久弊混。臣谨一并恭折具奏，是否有当，伏乞皇上睿鉴训示。谨奏。
乾隆二十七年闰五月初十日奉朱批：该部议奏，钦此。
——录自明清史料戊编第二本一一一页。
一二、内阁抄出福建漳州总兵奏残件
乾隆二十九年八月初三日，内阁抄出福建漳州镇总兵□□□□□奏为敬陈末议、以均劳逸、以正仪注、仰乞睿鉴事：窃臣一介武夫，边鄙劣质，仰蒙圣恩，由行伍微弁而历擢封疆重寄，汲深绠短，时悚蚊负，凡有裨于营伍官常事宜，靡不细心筹酌，以期尽善，断不敢稍存缄默，壅于上闻。兹臣不揣固陋，谬抒管见，敬拟二条，谨为我皇上陈之：
一、营中马兵应请一例换台，以均劳逸也。窃查营中兵丁有马、步、守兵之分，技艺有弓箭、枪牌之别，遇有差事，劳逸必须苦乐适均，方无偏枯之叹，更必额数相宜，亦得选拔有人而鼓励士气。兹查闽省陆路各营兵丁换台一役，案于雍正三年内，经前任台湾御史臣禅济布奏请，台湾设立马兵三百名，同步守兵一例在于内营派拨更换等因，遵办在案。此诚于营制各宜，劳逸适均，且使内地台营遇有□□□缺，各就本营挨次拔补，而挑选有人，亦不致人少缺多，□□□□□□□台湾拔补外委，亦得有马兵选拔，更不致将步兵迁就□□□□□善也。续于雍正七年内，经前任总督臣高其倬因马匹渡洋□□，到台不服水土，倒毙甚多，遂又奏请将台湾马兵三百名改为步兵三百名，防守台营等因，遵办又在案。自此以后，则内营拨台兵丁，概系步守，而马兵一项不准换台，遂使台营遇有经制外委缺出，只就步兵内挑选拔补，使内地各营遇有马粮缺出，竟致有人少缺多，选拔无人，奈为成例所限，只得迁就拔补。似此既于营制未合，且于鼓励有妨，办理甚属掣肘。查闽省地方，概系依山滨海，地土潮热，而马匹在营倒毙，亦属不少。况马兵粮饷较之步守兵丁又优，未便因马匹不利，台营遂将马兵亦不换台，致使劳逸不均，而鼓励有碍。臣再四筹酌，马匹虽于台营不宜，而马兵并非必不可拨。兹谬抒管见，请拨无马之马兵赴台换防，仍照前任台湾御史臣禅济布奏请之额，在于内地陆路各营，派拨三百名轮流换防，以资戍守。将原改之步兵三百名，按照内地各营名数，尽将弓箭手步兵□□□回内营操防。至拨台马兵等初次过台所遗之马匹，□□□□□□兵丁骑操，无庸另行买补。俟三年换回之时，又有□□□□□□配给骑操。彼此拨换，轮流接骑，并嗣后每年请领额马□□□台马兵草干算明，俱归司库，无庸请领，则年复一年，亦于国帑不致糜费。似此一转移间，庶使台营遇有外委缺出，内营遇有马粮缺出，均得选拔有人，而历来有迁就之弊，可以永除，则劳逸而鼓励戎行，似于内地、台疆两有裨益矣。
一、总兵进见总督之仪注，宜遵会典也。切实体制贵乎适中，进接难容紊越，自应敬谨遵守，未便以一时之纷更，致违万载之典礼。查近奉兵部札付内开：准礼部议覆广西左江镇总兵官蔡卜年条奏请定总督巡阅营伍仪注一案，议得通礼内开：司道见总督，初见具衔名、履历、公服诣署，至大门外下轿，入及仪门，由左门入，总督迎于外堂，屏内先行，司道随入，及厅事，司道告报北面禀参，总督辞，乃三揖，总督西面答揖，总督正坐，司道傍侍坐，辞出，三揖如初，总督送至屏门外，司道三揖，趋出，至大门外上轿。又总兵官见总督，与司道见□□□□等语。至总督巡阅按临各镇时，如何迎送接见之处，□□□□开载。兹据总兵官奏请酌定仪注前来，查阅兵□□□□□军政体统，自宜严肃，惟是总兵为长镇大员，弁兵俱□□□，若披执跪见，诚未免于过卑，应令总兵官于总督按临各镇时，照司道初见总督之仪接见。总督将至，总兵官出城迎接，路旁打躬，随至教场，总督升坐，总兵官上堂北面禀参，总督辞，向上三揖总督出坐答礼，总兵官旁坐，总督升轿，总兵官在傍打躬，送至原接处，仍于路旁打躬。如此则于总督节制及总兵官专阃之体，均为整肃，可无长傲献媚之弊等因，遵行在案。窃查会典内见载：总兵官见总督用履历、手本，由仪门进堂，三揖，总督答礼后，□堂侍坐，总（约缺十一二字）下又载总兵官往总督衙门，至二（约缺十一二字）语。伏思会典之仪，乃我朝定鼎之鸿模，垂万世一统之制，（约缺十二三字）丝毫踰越。兹蒙部檄，议覆左（约缺八字）奏请总督巡阅仪注，案，并将总兵（约缺十一二字）通礼议覆与司道见仪同等因，（约缺十一二字）慎重，但恐与会曲所载一定之仪（约缺十一二字）后，凡遇总督巡阅按临（约缺五十六字）外，至于总兵官往总督（下缺）
——录自明清史料戊编第九本八三六～八三七页。
一三、兵部「为内阁抄出闽浙总督苏昌奏」移会
兵部为移会事：武选清吏司案呈，乾隆三十年七月初八日，内阁抄出闽浙总督苏昌奏福建澎台二协游击改为都司等因，（下缺）
闽浙总督臣苏跪奏为议请酌改游击都司各缺、以均营制、仰祈圣鉴事：窃照闽省为山海要区，从前设立标营，各就水陆地方险易，分设大小员弁，驻防镇守，控制已属周密。惟是水师人员内，尚有员缺多寡殊悬。迨预保升迁，不无窒碍。更有地方应用水师人员，向俱补用升路，似未合宜之处，均须酌量更改，以收实效。查外海水师副、参、游、都、守均系在外题补之缺，例应预保，听部掣升。但闽省水师游击，通省共有一十四员，而应升游击之水师都司，祗有闽安协左右营都司二员。游击为都司升缺，迨预保应掣水师游击时，理应先尽都司保送，无如人数过少，每有甫经任事，即行预保升任者，迁转过骤，于整顿营伍之道非。若概将水师守备越次保送，必须材技十分出色者，方可膺选。然人材难得，因掣补需人，不得不为迁就保送。在各员升迁既多躐等，而所保又未尽得人，殊多未协。臣到任以来，细心筹划，与水师、提臣、往复商酌，惟有于水师游击各缺内，酌改都司几员，俾都司员数稍多，庶办理易臻妥协。除水师提镇各亲标游击均分防各地、毋庸置议外，其副将所辖营分，无论水陆，各省俱祗都司。惟闽省水师副将所辖营分，均系游击。乾隆十八年间，于删除武职空衔论俸升转案内，经部议将闽安协左右二营游击改为都司，以符营制。尚有澎湖协水师副将左、右二营及台湾协水师副将中、左、右三营，现在仍属游击。在当日因协驻札海外，体制宜严，是以多设游击，以重防维。迩来海宇清宁，澎台已不殊内地，既有镇协大员驻札统辖，初不在多此二、三员游击，方为有备无患。查澎台二协游击，均与副将同城，并不分防。有副将就近调度，则哨巡等事，都司亦必办理裕如。况游击、都司官阶相去一间，果其选用得人，都司未必不胜于游击。设任非其人，即游击正恐不如都司。以臣愚见，应请将澎台二协水师游击共五员内，祗留台协中军游击一员，其余四员一并改为水师都司，作为水师守备升缺。其管辖备弁兵丁及巡洋等事，悉皆照旧办理，毋庸另为更张。预保应掣水师游击时，即于各都司内择其任事久而才具可观者，酌量保送。如实无可保，再于水师守备内慎选材能杰出之员，声明预保。再查台湾之北路淡水营驻札八里岔，系属贩洋要路，又为台郡北路门户，巡防最为紧要，向设都司一员、千总一员、把总二员，额设陆兵三百名、水兵二百名，派拨台协战船二只，以资巡哨。但历来俱于陆路人员内调补。臣查水师人员兼办陆路，其操防、训练原无二致，若以陆路人员兼办水师，不谙洋面驾驶情形，勉强办理，终觉有名无实。查该都司原系水陆兼管之缺，应请将北路淡水营都司一缺，嗣后改用水师人员。再于各把总外委内改用一半水师弁目，俾令督率水兵实力巡查洋面。其千总一员并其余把总、外委，仍于陆路人员拔补，督率端防陆路地方，庶海外水陆巡防，均归实在。如此酌量更改，在外海水师仍不乏员，而都守迁转又得均平，可杜滥觞幸进之渐。且于外洋巡哨，亦不为虚设。似于营制海防用人，均有裨益。如蒙俞允，所有应改员弁各缺，请俟现任各员报满离任时，陆续题请改补。臣与水师提臣吴会商意见相同，理合恭折具奏，是否有当，伏乞皇上睿鉴训示。谨奏。
乾隆三十年七月初五日奉朱批：该部议奏，钦此。
——录自明清史料戊编第八本七八四～七八五页。
一四、闽浙总督苏昌题本
太子太保兵部尚书兼都察院右都御史总督福建浙江等处地方军务仍兼世管佐领臣苏昌谨题为请改水师事：准福建水师提督臣吴必达咨，据署水师提标前营游击事世职蓝元枚详称：窃元枚系世袭三等轻车都尉，于乾隆二十四年请袭，二十五年引见，奉旨：蓝元枚着交与该督标下学习行走，钦此。乾隆二十六年二月二十二日收标，历蒙委署水陆游击、都司、守备各缺，并无贻误。伏念元枚籍隶福建漳浦，生长海滨，且自幼随父出洋，涉历波涛。及元枚袭职后，历署水师营务。是水务船工，益加练习，自揣水师实为所长。恳乞请改水师，以图报效等情。又据水师提标中军参将朱承祚详，据署水师提标中营守备事试用武进士柴大纪详称：窃大纪生长浙江海滨，幼从父兄出洋贸易，涉历波涛，云色风潮素所熟悉。后入武庠，谬举乡闱，癸未科中式武进士，拣选一等一名，奉部分发福建省试用。乾隆二十九年九月初一日收标，迭蒙委署水师提标后营中营各守备事务，每每坐带兵船，巡防海汛，练习福建洋面事宜，兼识沙线澳屿。伏查陆路人员内有通晓水师者，悉蒙改用。兹大纪情愿改入水师行走，庶得竭力报效等情，理合转详等由各到提督。据此移咨到臣。经臣檄发海坛镇亲带赴外洋详加试验去后。兹据海坛镇总兵官章绅咨呈覆称：验得蓝元枚、柴大纪船上驾驶操纵各项事宜，俱能谙晓，询其风云、水色、沙线、岛屿，亦皆明晰，均堪请改水师等由。又据台湾镇总兵官杨瑞详，据台湾北路副将观柱详，据右营守备王祥详称：窃守备籍隶福建，生长海滨，幼随叔父出洋贸易，续投福宁镇标左营入伍，拔把擢千。而福宁虽属陆汛，与水师之烽火、闽安接壤，按期均与水师员弁一体会哨，旋蒙补授备，调补今职。其台澎一带沙线、岛屿，亦已熟悉。自揣改水，实为所长，合情详请察转，檄发试验，俾得改补，以图报效等情，转详到本职。据此随檄委台湾水师副将赵一琴管带出洋试验得王祥水务谙晓，驾驶熟悉等情前来。本职复加面试，水务果甚熟悉，堪以改调水师等由各到臣。
据此，该臣看得：武职员弁如有水陆用违其长者，案奉谕旨，准予改调，钦遵在案。兹准据水师提督臣吴必达、台湾镇总兵官杨瑞咨称，署水师提标前营游击事世职蓝元枚、署水师提标中营守备事试用武进士柴大纪、台湾北路右营守备王祥，俱系生长海滨，自幼均随父兄叔父出洋，水务素所熟悉，据详请改水师前来。臣查蓝元枚、柴大纪、王祥生长海滨，从幼出洋，素识海道，历经委署水师营务，或调任台湾水务，益加熟悉，船工水性均所周知。据请改用，经海坛、台湾各镇臣带出外洋，面加亲试，果于水务谙晓。理合循例题明，准予改入水师营分别学习，试用调补，庶不致用违其长。臣谨会同署理福建水师提督印务漳州镇总兵官臣任澍合词具题，伏乞皇上睿鉴，敕部议覆施行。臣等未敢擅便，为此具本谨题请旨。乾隆三十一年二月十四日，太子太保兵部尚书兼都察院右都御史总督福建浙江等处地方军务仍兼世管佐领臣苏昌。
旨：该部议奏。
——录自明清史料戊编第三本二一○～二一一页。
一五、兵部「为内阁抄出闽浙总督李奏」移会
兵部为移会事：职方司案呈，内阁抄出闽督李奏前事一折，除行文完结外，相应抄单移会贵房查照销案可也。须至移会者。计抄单一纸。右移会稽察房。乾隆五十二年七月十九日。
乾隆五十二年七月十五日，内阁抄出闽浙总督李跪奏为奏明请旨事：窃照本年十月，武职各官届当举行军政之期，事关激扬巨典，必须详慎考察，黜陟得宜，始足示惩劝而肃戎伍。臣荷蒙圣恩，调补闽浙总督，于本年二月间驰抵泉州驻扎，所有闽浙两省将备，材技优绌，办事勤惰，均未深知。且各员又多带兵前赴台湾剿贼。应俟事竣回营，核其功过，分别优劣，以昭激劝。相应仰恳圣恩，俯准闽浙二省，于乾隆五十二年十月军政，俟剿匪事竣，循例补行，庶衡鉴得以周详，举劾益昭慎重。臣现在仍留心察访，如有怠玩不职之员，随时据实核参，不敢稍事姑容，致滋贻误。理合恭折奏明，伏乞皇上睿鉴。谨奏。
乾隆五十二年七月十二日奉朱批：览，钦此。
——录自明清史料戊编第三本二五○页。
一六、闽浙总督福康安残奏折
臣福康安跪奏为奏请加展军政限期、仰祈圣鉴事：窃查闽、浙二省应行五十二年军政，经前督臣李侍尧奏请展限。及上年军务告蒇，两省员弁陆续调赴省城候考，因李侍尧染患疮疾，不能考验，署督臣魁纶任内，又以为日无多，未及办理，令各员弁暂行回任候调在案。伏思武职之有军政，犹文员之有大计，于激扬进退之中，寓彰瘅劝惩之道。闽浙地方辽阔，山海错盘。闽省八镇、七协、五十八营，浙省五镇、十一协、三十七营，碁布星罗，在在均关紧要。向来各营习气，怠玩废弛。自台湾逆匪滋事，各员弁带兵前赴会剿，至上年夏间内渡归营，而自将备以下，经前督臣调考来省，需候日久，旋以未及考验，复行回任，往返道途，殊形跋涉。统计一年之中，在营操练巡查之日甚少。臣抵任以来，体察营伍情形，亟应严加整顿。惟标营远近不齐，员弁多未识面。现虽陆续调考，其汉仗、弓马自可一望而知。所有平日操防之勤惰，办事之优绌，尚须详加访察，一时究难悉其底里。且督臣统辖两省，而提督则系分别水陆，各有专辖，考核更为亲切。今福建水师提督哈当阿、陆路提督梁朝桂系甫经到任，浙江提督观成尚未来浙，现系衢州镇总兵伊里布护理，于各营员弁之贤否，均未能深知，即往返札询，亦属无益。而台湾一镇，向例由该镇考验后出具考语送核汇题。该营员弁多系臣上年在于台湾酌核打仗出力之人，分别奏咨补用，半载以来，勤惰恐难一致。奎林到任不久，亦未便草率办理。是臣此时当亟须整顿之秋，有不能即行举劾之势。除大计荐劾，现与抚臣徐嗣曾另折奏请再行展限半年外，所有五十二年军政，相应仰恳圣恩，竟再展限一年。容臣就两省营分酌分远近，陆续调考，并分予各提督半年之限，嘱令实心察验，随时出具密考，咨送查对。统于今冬考验齐全，汇册具题。则办理既昭慎重，而各营员弁赴调，亦觉从容。大抵绿营习气，兵丁则不解操防，将弁则惟思克扣。今若以军政期逾，遽行调考，员弁等甫经回任，又复束装，盘费无出，势须借贷不足，必致克扣军饷。以兵丁有定之银粮，供员弁不时之侵扣，将兵力日疲，营务日废。故臣愚昧之见，惟有宽期调考，使员弁等在营稍稍休息，再行赴省，则措费少觉舒徐，即不得藉词克扣，致累兵丁。
至臣蒙皇上逾格厚恩，畀以海疆重任，吏治、兵防，二者并重。现在水师、陆路，地方盗风未息，劫案时闻，良由各营将弁兵丁积懦成疲，积疲成玩。臣自抵任以后，严饬各镇协营务宜振刷精神，一洗从前恶习，大声疾呼，不遗余力。仍时刻留心访察，如有不肖员弁仍前玩懦，贻误戎行，则不待调考即行严参，不敢稍存姑息。而各营中或有缉捕勇往，训练精严、出力向上者，亦必亟行奏请升用，断不以未经考验，阻其上进之阶。臣复窃思兵可百年不用，不可一日不备。今营伍如此废弛，地方如此紧要，即使员弁等弓马不致生疏，汉仗尚可去得，而以之缉盗不获，以之操兵而兵不强，此等员弁沾染习气已深，若非明示惩儆，难望其知畏知悛。臣为皇上储备人才，辑宁边境，早作夜思，札催面饬，务使将为有用之将，兵为有用之兵。将来调验时，凡员弁等汉仗、弓马，纵有可观，亦必将其平日获盗多寡，操兵勤惰，互相参核，以定优劣。如此则黜陟俱归核实，而戎伍可冀改观。事关军政考核，谨缮折具奏，伏乞（下缺）
——录自明清史料戊编第九本八四九页。
一七、兵部「为内阁抄出大学士公福等奏」移会
兵部为移会事：车驾司案呈，本年五月十八日，内阁抄出协办大学士公福等奏巴图鲁侍卫等交回马内酌留台湾马一百匹给发马干试养等因一折，相应抄录原奏移会贵房查照可也。须至移会者。计粘单一纸。右移会稽察房。乾隆五十三年五月二十三日。
——录自明清史料戊
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:40:58-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>