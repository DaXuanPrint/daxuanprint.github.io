<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,春秋列国诸臣传全文在线阅读,春秋列国诸臣传全文在线下载,大玄古籍书库">
<meta name="description" content="又名《春秋臣传》。传记著作。北宋王当撰。30卷。当字子思，眉州眉山(今属四川)人。好学博览，精《易》与《春秋》。此书仿司马迁《史记》以人类事之例，为春秋诸臣作传。传记内容主要据《左传》所载，采用他书者则附在传末。每传之后各附以赞，议论纯正，文辞古朴，于经义多所发明。其编次时世，则多证引《国语》、《史记》等书以补《左传》阙略，该备无遗，于经传颇有补益。宋诸书目著录，皆作51卷，所传人数《郡斋读书志》作134，《中兴馆阁书目》作334，而今本为191。《四库全书》著录。有《摛藻堂四库全书荟要》本。_春秋列国诸臣传_全文在线阅读_春秋列国诸臣传_全文在线下载_大玄古籍书库">
<title>春秋列国诸臣传_王当_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">春秋列国诸臣传</span> <br/>
          作者： <span class="inputVal" id="bkauthor">王当</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,传记,完结</span> <br/>
          字数： <span class="inputVal" id="bknum">[book_length]93703</span> <br/>
          说明： <span class="inputVal" id="bkdec">又名《春秋臣传》。传记著作。北宋王当撰。30卷。当字子思，眉州眉山(今属四川)人。好学博览，精《易》与《春秋》。此书仿司马迁《史记》以人类事之例，为春秋诸臣作传。传记内容主要据《左传》所载，采用他书者则附在传末。每传之后各附以赞，议论纯正，文辞古朴，于经义多所发明。其编次时世，则多证引《国语》、《史记》等书以补《左传》阙略，该备无遗，于经传颇有补益。宋诸书目著录，皆作51卷，所传人数《郡斋读书志》作134，《中兴馆阁书目》作334，而今本为191。《四库全书》著录。有《摛藻堂四库全书荟要》本。</span> <br/>
          封面： <span class="inputVal" id="bkimg">Z_6388.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]春秋列国诸臣传
[book_author]王当
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,传记,完结
[book_length]93703
[book_dec]又名《春秋臣传》。传记著作。北宋王当撰。30卷。当字子思，眉州眉山(今属四川)人。好学博览，精《易》与《春秋》。此书仿司马迁《史记》以人类事之例，为春秋诸臣作传。传记内容主要据《左传》所载，采用他书者则附在传末。每传之后各附以赞，议论纯正，文辞古朴，于经义多所发明。其编次时世，则多证引《国语》、《史记》等书以补《左传》阙略，该备无遗，于经传颇有补益。宋诸书目著录，皆作51卷，所传人数《郡斋读书志》作134，《中兴馆阁书目》作334，而今本为191。《四库全书》著录。有《摛藻堂四库全书荟要》本。
[book_img]Z_6388.jpg


[book_title]提要
【臣】等谨案春秋列国诸臣传三十卷宋王当撰当字子思眉山人元佑中苏辙以贤良方正荐廷对策入四等调龙游县尉蔡京知成都举为学官不就及京为相遂不仕事迹具宋史本传史称其尝举进士不中退居田野叹曰士之居世苟不见用必见其言遂着列国名臣传五十卷则此书其未仕时作也所传凡一百九十一人各以赞附於後陈振孙书录解题称其议论纯其文词简古於经义多所发明今核其书如谓鲁哀公如讨陈恒即诸侯可得之类持论不免蹖驳殊非圣人之本意史称当博览古人惟取王佐大略盖其学颇讲作用故其说云然然其编次时世前後证引国语史记等书补左传阙畧该备无遗於经传则实有补宋史艺文志载是书作五十一卷本传则作五十卷均与此本不合殆三字形相近传写悮欤玉海又载当同时有长乐郑昂字尚明者亦作春秋臣传三十卷以人类事凡二百十五人附名者又三十九人宋志亦着於录与此书同名但无列国字後人传录此书或省文亦题春秋臣传溷昂书矣今仍以旧名标题俾有别焉乾隆四十二年八月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]目录
钦定四库全书　　　　　史部七　传记类三【总录之属】
春秋臣传目录　　　　　　宋　王当　撰卷一
隐公
鲁臧僖伯　　　　郑颍考叔
卫石碏　　　　　鲁衆仲
郑祭仲
卷二
桓公
鲁臧哀伯　　　　随季梁
楚鬬伯比　　　　晋师服
鲁申繻
卷三
庄公一
齐鲍叔牙　　　　齐管敬仲
鲁曹刿　　　　　鲁臧文仲
卫石祁子　　　　齐陈完
卷四
庄公二
晋士蒍　　　　　鲁季子【友】
楚令尹【子文子般】　　　周内史过
鲁御孙　　　　　楚鬻拳
卷五
闵公
齐仲孙湫　　　　晋狐突
晋卜偃　　　　　晋史苏
晋里克
卷六
僖公一
周富辰　　　　　虞宫之奇
宋子鱼　　　　　晋荀息
周内史叔兴　　　郑叔詹
晋庆郑
卷七
僖公二
晋子犯　　　　　晋赵成子
晋臼季　　　　　晋韩简
晋先轸　　　　　晋魏犫
晋吕甥　　　　　晋介之推
卷八
僖公三
晋郤缺【成子名缺】　　　卫甯武子【俞】
秦子桑【公孙枝】　　　秦孟明【视】
楚成得臣　　　　鲁公子遂【襄仲】
卷九
僖公四
鲁展禽【柳下惠】　　　周王孙满
晋荀林父【中行桓子】　　晋阳处父
鲁公孙敖
卷十
文公
晋范武子【士会】　　　晋韩献子【厥】
鲁季文子【季孙行父】　　晋解扬
鲁叔孙得臣【庄叔】　　晋狐射姑
晋赵盾【赵孟亦曰宣子】　　宋华元
郑公子归生
卷十一
宣公一
鲁孟献子　　　　楚孙叔敖
楚申叔时　　　　郑子良【去疾】
卫孙良夫【桓子】　　　楚公子婴齐
楚公子侧
卷十二
宣公二
周单襄公【子靖附】　　周刘康公
晋士贞子【荀伯】　　　晋郤克
楚潘党　　　　　楚屈巫【申公巫臣】
晋栾书
卷十三
宣公三
晋知武子【荀罃】　　　晋伯宗
鲁臧宣叔　　　　楚伯州犂
楚养由基　　　　晋赵同
卷十四
成公一
晋范文子【燮】　　　晋郤至
楚锺仪　　　　　齐鲍国
齐国佐　　　　　鲁叔孙侨如
卫孙林父　　　　卫蘧伯玉
卷十五
成公二
晋赵文子【武】　　　曹子臧
楚子?　　　　　晋士匄【范宣子】
鲁公孙婴齐【声伯】　　晋郤犫
卷十六
成公三
晋魏庄子【绦】　　　晋祁奚
鲁叔孙穆子【豹】　　晋张老
鲁臧孙纥【武仲】　　　宋向戌
晋荀偃【中行献子】
卷十七
襄公一
宋子罕【乐喜】　　　　周刘定公【夏】
晋韩起【宣子】　　　　郑子展
晋士弱【士庄子】　　　鲁季孙宿【武子】
鲁申丰
卷十八
襄公二
郑子产　　　　　吴季子札
晋叔向【羊舌肸】　　　晋师旷
齐晏婴【平仲】
卷十九
襄公三
郑子太叔【游吉】　　　晋魏舒【献子】
郑子皮　　　　　楚公子午
郑子羽【公孙挥】　　　郑然明【鬷蔑】
晋士鞅【范献子】
卷二十
襄公四
晋司马女叔　　　卫北宫文子【佗】
楚伍举　　　　　楚薳啓强
郑禆竈　　　　　鲁梓慎
楚屈建　　　　　楚然丹
卷二十一
襄公五
楚申无宇　　　　鲁子服惠伯【椒】
鲁荣成伯　　　　卫子鲜
秦公子鍼　　　　晋荀盈
郑印段【公孙段附】　　　齐州绰
卷二十二
襄公六
卫太叔仪　　　　鲁闵马父
齐陈须无【文子】　　　晋史赵
齐陈无宇【桓子】　　　郑良霄【伯有】
齐庆封【子家】　　　　齐崔杼
卷二十三
昭公一
晋中行穆子【荀吴】　　鲁叔孙昭子【婼】
楚左史倚相【观射父附】　鲁仲孙貜
卷二十四
昭公二
鲁子家懿伯　　　晋蔡墨【黯】
晋籍谈　　　　　周泠州鸠
秦医和【缓附】　　　　鲁季孙意如【平子】
卷二十五
昭公三
楚沈尹戌　　　　晋士弥牟
宋乐祁犂　　　　鲁仲孙何忌
齐梁邱据　　　　楚?瓦【子?孙】
卷二十六
昭公四
周单穆公【旗】　　　周刘文公【狄】
吴伍子胥【员】　　　楚公子申【子西】
楚鬭辛
卷二十七
昭公五
晋赵鞅【简子】　　　　晋荀寅
宋华亥　　　　　鲁南蒯
鲁阳虎　　　　　卫齐豹
楚费无极
卷二十八
定公一
楚叶公子高　　　楚申包胥
卫祝鮀【子鱼】　　　　郑驷歂
卷二十九
定公二
鲁子路　　　　　卫子贡
卫公叔文子【公叔发】　齐犂弥
吴太宰嚭
卷三十
哀公
鲁冉有【求】　　　　鲁子服景伯
越大夫种　　　　卫孔圉【文子】
鲁季孙肥　　　　晋赵无恤【襄子】
晋荀瑶【知伯】　　　　齐陈成子恒

[book_title]卷一
钦定四库全书
春秋臣传卷一　　　　　　宋　王当　撰隐公
鲁臧僖伯
臧僖伯鲁孝公之子公子彄也字子臧五年公将如棠观鱼者僖伯谏曰凡物不足以讲大事其材不足以备器用则君不举焉君将纳民於轨物者也故讲事以度轨量谓之轨取材以章物采谓之物不轨不物谓之乱政乱政亟行所以败也故春蒐夏苗秋猕冬狩皆於农隙以讲事也三年而治兵入而振旅归而饮至以数军实昭文章明贵贱辨等列顺少长习威仪也鸟兽之肉不登於俎皮革齿牙毛羽骨角不登於器则公不射古之制也若夫山林川泽之实器用之资皂隷之事官司之守非君所及也公曰吾将略地焉遂往陈鱼而观之僖伯称疾不从书曰公矢鱼于棠非礼也且言远地也冬僖伯卒公曰叔父有憾於寡人寡人弗敢忘葬之加一等书曰冬十有二月公子彄卒善之也
郑颍考叔
颍考叔郑之颍谷封人也初郑武公娶于申曰武姜生庄公及共叔段庄公寤生惊姜氏故名曰寤生遂恶之爱共叔段欲立之及庄公即位请京使居之谓之京城大叔大叔完聚缮甲兵具卒乘将袭郑夫人将啓之公命伐京京叛大叔段段入于鄢公伐诸鄢遂寘姜氏于城颍而誓之曰不及黄泉无相见也颍考叔闻之有献于公公赐之食食舍肉公问之对曰小人有母皆尝小人之食未尝君之羮请以遗之公曰尔有母遗繄我独无颍考叔曰敢问何谓也公语之故且告之悔对曰君何患焉若阙地及泉隧而相见其谁曰不然公从之公入而赋大隧之中其乐也融融姜出而赋大隧之外其乐也泄泄遂为母子如初君子曰颍考叔纯孝也爱其母施及庄公诗曰孝子不匮永锡尔类其是之谓乎十一年郑伯将伐许公孙阏与颍考叔争车秋七月庚辰傅于许考叔取郑伯之旗蝥弧以先登子都自下射之郑师毕登壬午遂入许郑伯使卒出豭行出犬鸡以诅射颍考叔者君子谓郑庄公失政刑矣政以治民刑以正邪既无德政又无威刑是以及邪邪而诅之将何益矣
卫石碏
石碏卫大夫也卫公子州吁嬖人之子也有宠而好兵公勿禁碏谏曰臣闻爱子敎以义方勿纳於邪骄奢淫泆所自邪也四者之来宠禄过也夫宠而不骄骄而能降降而不憾憾而能聄者鲜矣且夫贱妨贵少陵长远间亲新间旧小加大淫破义所谓六逆也君义臣行父慈子孝兄爱弟敬所谓六顺也去顺效逆所以速祸也君人者将祸是务去而速之毋乃不可乎弗听其子厚与州吁游禁之不可桓公立乃老四年州吁弑桓公而立未能和其民厚问定君於石子石子曰王觐为可曰何以得觐曰陈桓公有宠於王陈卫方睦若朝陈使请必可得也厚从州吁如陈碏使告於陈曰卫国褊小老夫耄矣无能为也此二人者实弑寡君敢即图之陈人执之而请涖于卫卫人使杀州吁于濮碏使杀厚于陈君子曰石碏纯臣也恶州吁而厚与焉大义灭亲其是之谓乎
鲁衆仲
衆仲鲁大夫也公子益师之子益师孝公子字曰衆父故其子以衆为氏卫州吁立将修先君之怨於郑而求宠於诸侯以和其民公问於衆仲曰卫州吁其成乎对曰臣闻以德和民不闻以乱以乱犹治丝而棼之也夫州吁阻兵而安忍阻兵无衆安忍无亲衆叛亲离难以济矣夫兵犹火也不戢将自焚也夫州吁弑其君而虐用其民於是乎不务令德而欲以乱成必不免矣五年考仲子之宫将万焉公问羽数於衆仲对曰天子用八诸侯用六大夫四士二夫舞所以节八音而行八风故自八以下公从之於是初献六羽始用六佾也无骇卒羽父请諡与族公问族於衆仲对曰天子建德因生以赐姓胙之土而命之氏诸侯以字为諡因以为族官有世功则有官族邑亦如之公命以字为展氏
郑祭仲
祭仲字仲足郑大夫也始为祭封人因以为氏庄姜爱共叔段请京使居之祭仲曰都城过百雉国之害也先王之制大都不过参国之一中五之一小九之一今京不度非制也君将不堪不如早为之所无使滋蔓蔓难图也蔓草犹不可除况君之宠弟乎公曰多行不义必自毙子姑待之既而大叔果败桓王夺郑政郑伯不朝桓五年秋王以诸侯师伐郑郑伯御之设左右拒为鱼丽之陈先偏後伍伍承弥缝王卒大败祝聃射王中肩王亦能军祝聃请从之公曰君子不欲多上人况敢陵天子乎夜郑伯使祭足劳王且问左右十一年宋人执祭仲初仲有宠於郑庄公壮公使为卿为公娶邓曼生昭公昭公之败北戎也齐人请昬之昭公辞祭仲曰必取之君多内宠子无大援将不得立三公子皆君也勿从夏庄公卒故仲立昭公宋庄公诱仲而执之曰不立突将死亦执厉公而求赂焉仲不从其言则君必死国必亡从其言则君可以生易死国可以存易亡少辽缓之则突可故出而忽可故反是不可得则病然後有郑国古人之有权者祭仲之权是也权者反於经而有善者也权之所设舍死亡无所设行权有道自贬损以行权不害人以行权杀人以自生亡人以自存君子不为也遂与宋人盟以厉公归而立之昭公奔卫祭仲专郑伯患之使其壻雍纠杀之将享诸郊雍姬知之谓其母曰父与夫孰亲其母曰人尽夫也父一而已胡可比也遂告仲曰雍氏舍其室而将享子于郊吾惑之以告仲杀雍纠公载以出曰谋及妇人宜其死也十五年厉公出奔蔡六月昭公入十七年高渠弥弑昭公而立公子亹明年秋齐襄公师于首止子亹会之高渠弥相七月戊戌齐人杀子亹而轘高渠弥仲逆昭公弟子仪而立之是行也仲知之故称疾不往人曰祭仲以知免仲曰信也
赞曰臧伯之谏颍考叔之感悟於忠孝其庶乎以考叔之纯孝而其终以争毙孝弟犯上者或有之矣庄公之威不能行于其家其能行于国乎考叔之没哀哉臧伯之後与春秋为终始天之报忠也厚矣祭仲之二三其德易所谓莫益之或击之惜乎其不轘於齐也公羊称祭仲古人之有权者异哉伊尹放太甲以覆汤之典刑也其归之者以其思庸也祭仲之事果如是乎此乃趋利以规免何足以语古人之权哉
春秋臣传卷一

[book_title]卷二
钦定四库全书
春秋臣传卷二　　　　　　宋　王当　撰桓公
鲁臧哀伯
臧哀伯者僖伯之子也名达曰臧孙氏二年四月取郜大鼎于宋戊申纳于太庙哀伯谏曰君人者将昭德塞违以临照百官犹惧或失之故昭令德以示子孙清庙茅屋大路越席大羮不致粢食不凿昭其俭也衮冕黻珽带裳幅舄衡紞紘綖昭其度也藻率鞞鞛鞶厉游缨昭其数也火龙黼黻昭其文也五色比象昭其物也鍚鸾和铃昭其声也三辰旗旗昭其明也夫德俭而有度登降有数文物以纪之声明以发之以临照百官百官於是乎戒惧而不敢易纪律今灭德立违而寘其赂器於太庙以明示百官百官象之其又何诛焉国家之败由官邪也官之失德宠赂章也郜鼎在庙章孰甚焉武王克商迁九鼎于雒邑义士犹或非之而况将昭违乱之赂器于太庙其若之何公不听周内史闻之曰臧孙达其有後於鲁乎君违不忘谏之以德庄公十一年秋宋大水公使吊焉对曰孤实不敬天降之灾以为君忧拜命之辱既而闻之曰公子御说之辞达曰是宜为君有恤民之心臧氏之後世有显者
随季梁
季梁随大夫也六年楚侵随鬬伯比请羸师以张之熊率且比曰季梁在何益鬭伯比曰以为後图少师得其君少师归请追楚师季梁止之曰天方授楚楚之羸其诱我也君何急焉臣闻小之能敌大也小道大淫所谓道忠於民而信於神也上思利民忠也祝史正辞信也今民馁而君逞欲祝史矫举以祭臣不知其可也公曰吾牲牷肥腯粢盛丰备何则不信对曰夫民神之主也是以圣王先成民而後致力於神故奉牲以告曰博硕肥腯谓民力之普存也谓其畜之硕大蕃滋也谓其不疾瘯蠡也谓其备腯咸有也奉盛以告曰絜粢丰盛谓其三时不害而民和年丰也奉酒醴以告曰嘉栗旨酒谓其上下皆有嘉德而无违心也所谓馨香无谗慝也故务其三时修其五敎亲其九族以致其禋祀於是乎民和而神降之福故动则有成今民各有心而鬼神乏主君虽独丰其何福之有君姑修政而亲兄弟之国庶免於难随侯惧而修政楚不敢伐
楚鬭伯比
鬭伯比楚大夫也楚将伐随伯比请羸师以张之随少师有宠伯比曰雠有衅不可失也合诸侯以败之既败随师获其戎右少师随及楚平楚子将不许伯比曰天去其疾矣随未可克也乃盟而还十三年屈瑕伐罗伯比送之还谓其御曰莫敖必败举趾高心不固矣及罗大败莫敖缢于荒谷初屈瑕将盟贰轸郧人与随绞州蓼伐楚师莫敖患之曰盍请济师於王鬭廉曰师克在和不在衆商周之不敌君之所闻也莫敖曰卜之对曰卜以决疑不疑何卜遂败郧师于蒲骚
晋师服
师服晋大夫也初晋穆侯之夫人姜氏以条之役生太子命之曰仇其弟以千亩之战生命之曰成师师服曰异哉君之名子也夫名以制义义以出礼礼以体政政以正民是以政成而民听易则生乱嘉耦曰妃怨耦曰仇古之命也今君命太子曰仇弟曰成师始兆乱矣惠之二十四年晋始乱故封桓叔于曲沃师服曰吾闻国家之立也本大而末小是以能固故天子建国诸侯立家卿置侧室大夫有贰宗士有隷子弟庶人工商各有分亲皆有等衰是以民服事其上而下无觊觎今晋甸侯也而建国本既弱矣其能久乎卒如其言
鲁申繻
申繻鲁大夫也六年九月子同生以太子生之礼举之接以太牢卜士负之士妻食之公与文姜宗妇命之公问名於申繻对曰名有五有信有义有象有假有类以名生为信以德命为义以类命为象取於物为假取於父为类不以国不以官不以山川不以隐疾不以畜牲不以器币周人以讳事神名终将讳之故以国则废名以官则废职以山川则废主以畜牲则废祀以器币则废礼晋以僖侯废司徒宋以武公废司空先君献武废二山是以大物不可以命公曰是其生也与吾同物命之曰同十八年春公将有行遂与姜氏如齐繻曰女有家男有室无相渎也谓之有礼易此必败既而果然庄公十四年傅瑕杀郑子及其二子而纳厉公初内蛇与外蛇鬭於郑南门中内蛇死六年而厉公入公闻之问於申繻曰犹有妖乎对曰人之所忌其气焰以取之妖由人兴人无衅焉妖不自作人弃常则妖兴故有妖赞曰随之安危胜败要於季梁一言之用否贤者之於国如何也季梁之言其利害灼然可见而随故用於非谋甚矣庸人之甘於祸败也伯比之谋国也忠其料事也审天以子文昌其後师服之言其见几也哉
春秋臣传卷二

[book_title]卷三
钦定四库全书
春秋臣传卷三　　　　　　宋　王当　撰庄公
齐鲍叔牙
鲍叔牙齐公子小白之傅也齐侯使连称管至父戍葵邱瓜时而往曰及瓜而代期戍公问不至请代弗许故谋作乱乱作叔牙奉公子小白奔莒管夷吾召忽奉公子纠来奔九年夏公伐齐纳子纠桓公自莒先入鲍叔曰子纠亲也请君讨之管召仇也请受而甘心焉乃杀子纠召忽死之管仲请囚鲍叔受之及堂阜而税之先是桓公入自莒使鲍叔为宰辞曰臣君之庸臣也君加惠於臣使不冻馁则是君之赐也若必治国家者则非臣之所能也其唯管夷吾乎臣不若管夷吾者五寛惠柔民弗若也治国家不失其柄弗若也忠信可结於百姓弗若也制礼义可法於四方弗若也执枹鼓於军门使百姓皆加勇焉弗若也桓公曰夷吾射寡人中钩是以滨於死鲍叔对曰夫为其君动也君若宥而反之夫犹是也桓公使请诸鲁公曰寡君有不令臣在君之国欲以戮於羣臣庄公於是束缚以与齐比至三衅三沐之而位於高国之上叔牙以身下之行以国政号曰仲父桓公遂伯管仲尝叹曰吾少困穷时尝与鲍叔贾分财多自与鲍叔不以我为贪知我贫也吾尝与鲍叔谋而大困穷鲍叔不以我为愚知时有利有不利也吾尝三仕三见逐於君鲍叔不以我为不肖知我不遭时也吾尝三战三北鲍叔不以我为怯知我有老母也公子纠败召忽死之吾幽囚受辱鲍叔不以我为无耻知我不羞小节而耻名不显於天下也生我者父母知我者鲍叔也及夷吾有病桓公问之曰仲父之病病矣可不讳之至於大病则寡人恶乎属国而可夷吾曰公欲谁与桓公曰鲍叔可曰不可其为人洁廉若士也其於不已若者不比之人一闻人过终身不忘使之理国上且鈎乎君下且逆乎民其得罪於君将不久矣桓公曰然则孰可曰勿巳则隰朋可其为人也上忘而下不叛愧其不若而哀其不已若者以德分人谓之圣以财分人谓之贤以贤分人未有得人者也以贤下人未有不得人者也其於国有不闻也其於家有不见也勿巳则隰朋可此世称管鲍善交者不得不然也
齐管敬仲
管敬仲名夷吾齐相也初为公子纠之傅桓公杀公子纠而请敬仲於鲁比至公亲逆之於郊而与之坐而问焉曰昔吾先君襄公筑台以为高位田狩毕弋不听国政卑圣侮士唯女是崇是以国家不日引不月长恐宗庙之不扫除社稷之不血食敢问为此若何敬仲曰圣王之治天下也参其国而伍其鄙定民之居成民之事而谨用六柄焉桓公曰成民之事若何对曰四民者勿使杂处杂处则其言哤故圣王之处士使就闲燕处工就官府处商就市井处农就田野少而习焉其心安焉不见异物而迁焉是故父兄之敎不肃而成子弟之学不劳而能公曰安国若何对曰作内政而寄军令焉於是制国五家为轨故五人为伍轨长帅之十轨为里故五十人为小戎里有司帅之四里为连故二百人为卒连长帅之十连为乡故二千人为旅乡良人帅之五乡一帅故万人为一军五乡之帅帅之三军故有中军之鼓有国子之鼓有高子之鼓春以蒐振旅秋以猕治兵祭祀同福死丧同恤灾祸共之夜战声相闻足以不乖昼战目相见足以相识是故守则同固战则同强君有此士也三万人以方行天下以诛无道以屏周室天下大国之君莫之能御公曰吾欲从事於诸侯其可乎对曰为游士八十人奉之以军马衣裘多其资币使周游四方以号召天下之贤士皮币玩好使民鬻之四方以监其上下之所好择其淫乱者而先征之闵公元年狄伐邢敬仲言於齐侯曰戎狄豺狼不可厌也诸夏亲昵不可弃也宴安酖毒不可怀也诗曰岂不怀归畏此简书齐人救邢始霸也僖公四年齐侯以诸侯之师侵蔡蔡溃遂伐楚楚成王使与师言曰君处北海寡人处南海唯是风马牛不相及也不虞君之涉吾地也何故敬仲对曰昔者召康公命我先君太公曰五侯九伯女实征之以夹辅周室赐我先君履东至于海西至于河南至于穆陵北至于无棣尔贡包茅不入王祭不共无以缩酒寡人是徵昭王南征而不复寡人是问楚子使屈完及诸侯盟始桓公即位数年东南多有淫乱者一战败三十一国遂南征伐楚荆州诸侯莫不来服北伐山戎斩孤竹而南归海滨诸侯莫不来服与诸侯同心勠力西征攘白狄之地乘桴济河悬车束马踰太行与拘夏服流沙反胙于绦岳滨诸侯莫不来朝大朝诸侯于阳谷兵车之属六乘车之会三甲不解累兵不解翳弢无弓服无矢隐武事行文道帅诸侯而朝天子葵邱之会天子使宰孔致胙於桓公谓伯舅无下拜桓公召管仲而谋对曰为君不君为臣不臣乱之本也桓公惧出见客曰天威不违颜咫尺小白余敢贪天子之命曰尔无下拜恐陨越于下以为天子羞遂下拜升受命赏服大辂龙旗九旒渠门赤旗诸侯称顺敬仲之力也襄王以戎难讨王子带桓公使敬仲平戎于玉王以上卿之礼享敬仲敬仲受下卿之礼而还君子曰管氏之世祀也宜哉让不忘其上诗曰恺悌君子神所劳矣敬仲卒五子皆求立桓公卒易牙竖貂作乱盖以阳门之扉三月不葬子路问於孔子曰管仲何如子曰仁也子路曰昔管仲说襄公公不受是不辨也欲立公子纠而不能是不知也家残於齐而无忧色是不慈也桎梏而居槛车无慙心是无愧也事所射之君是不正也召忽死之管仲不死是不忠也仁人之道固如是乎孔子曰管仲说襄公不受公之暗也欲立子纠而不能不遇时也家残於齐而无忧色知权命也桎梏而无慙心自裁审也事所射之君通於变也不死子纠量轻重也夫子纠未成君管仲裁度於义束缚而立功名未可非也管氏终春秋而无显者後有管修者贤为楚大夫白公之乱见杀
鲁曹刿
曹刿鲁人十年春齐师伐我公将战刿请见其乡人曰肉食者谋之又何间焉刿曰肉食者鄙未能远谋乃入见问何以战公曰衣食所安弗敢专也必以分人对曰小惠未徧民弗从也公曰牺牲玉帛弗敢加也必以信对曰小信未孚神弗福也公曰小大之狱虽不能察必以情对曰忠之属也可以一战战则请从公与之乘战于长勺公将鼓之刿曰未可齐人三鼓刿曰可矣齐师败绩公将驰之刿曰未可下视其辙登轼而望之曰可矣遂逐齐师既克公问其故对曰夫战勇气也一鼓作气再而衰三而竭彼竭我盈故克之夫大国难测也惧有伏焉吾视其辙乱望其旗靡故逐之十三年公会齐侯于柯庄公升坛曹子手劒而从之管子进曰君何求乎曹子曰城坏压境君不图与管子曰然则君何求曹子曰愿返汶阳之田管子顾曰君许诺桓公曰诺曹子请盟桓公下与之盟曹子摽劒而去之要盟可犯而桓公不欺曹子可雠而桓公不怨桓公之信着乎天下自柯之盟始焉二十三年夏公如齐观社非礼也刿谏曰不可夫礼所以整民也故会以训上下之则制财用之节朝以正班爵之义帅长幼之序征伐以讨其不然诸侯有王王有巡守以大习之非是君不举矣土发而社助时也收攟而烝纳要也今齐社而往观非先王之训也天子祀上帝诸侯会之受命焉诸侯祀先公卿大夫佐之受事焉不闻诸侯之相会祀也祀又不法君举必书书而不法後嗣何观公不听
鲁臧文仲
臧文仲鲁大夫臧孙辰也臧哀伯之孙伯氏瓶之子二十八年冬饥文仲言於公曰夫为四邻之援结诸侯之信申以盟誓固国之艰急是为铸名器藏宝财固民之殄病是待今国病矣君盍以名器请籴於齐公曰谁使对曰国有饥馑卿出告籴古之制也辰也备卿请如齐公使往从者曰君不命吾子吾子请之其为选事乎文仲曰贤者急病而让夷居官者当事不避难在位者恤民之患是以国家无违今我不如齐非急病也在上不恤下居官而惰非事君也文仲以鬯圭与玉磬如齐告籴曰天灾流行戾於敝邑敢告滞积以纡执事以救敝邑岂惟寡君与二三臣实受君赐其周公太公及百辟神祗实永享而赖之齐人归其玉而与之籴宋襄公欲合诸侯文仲曰以欲从人则可以人从欲鲜济僖二十一年夏大旱公欲焚巫尩文仲曰非旱备也修城郭贬食省用务穑劝分此其务也巫尩何为天欲杀之则如勿生若能为旱焚之滋甚公从之是岁也饥而不害二十二年公伐邾公卑邾不设备文仲曰国无小不可易也蠭虿有毒而况国乎温之会晋人执卫成公文仲言於公曰夫诸侯之患诸侯恤之所以训民也君盍请卫君以示亲诸侯公说乃免卫侯卫侯闻臧文仲之为也使纳赂焉辞曰外臣之言不越境不敢及君三十一年春取济西田分曹地使文仲往宿於重馆重馆人告曰不速行无及也从之分曹地自洮以南东傅于济尽曹地也归为之请曰地之多也重馆人之力也臣闻之善有章虽贱必赏也恶有衅虽贵必罚也今一言而辟境其章大矣请赏之乃出而爵之文公二年秋八月丁卯有事于大庙跻僖公逆祀也於是夏父弗忌为宗伯尊僖公且明见曰吾见新鬼大故鬼小先大後小顺也跻圣贤明也明顺礼也君子以为失礼礼无不顺祀国之大事也而逆之可谓礼乎子虽齐圣不先父食久矣故禹不先鲧汤不先契文武不先不窋仲尼曰臧文仲其不仁者三不知者三下展禽废六关妾织蒲三不仁也作虚器纵逆祀祀爰居三不知也五年秋楚灭六又灭蓼文仲闻六与蓼灭曰臯陶庭坚不祀忽诸德之不建民之无援哀哉孔子问於漆雕凭曰子事臧文仲武仲及孺子容此三大夫孰贤对曰臧氏家有守龟名曰蔡文仲三年而为一兆武仲三年而为二兆孺子容三年而为三兆凭从此见之若问三人之贤与不贤所不敢识也孔子曰君子哉漆雕氏之子也其言人之美也隐而显言人之过也微而着知如不能及明如不能见孰克如此
卫石祁子
石祁子卫大夫也十二年冬猛获出奔卫宋人请于卫卫人欲勿与祁子曰不可天下之恶一也恶於宋而保於我保之何补得一夫而失一国与恶而弃好非谋也卫人归之闵公二年狄伐卫卫懿公好鹤鹤有乘轩者将战国人受甲者皆曰使鹤鹤实有禄位余焉能战公与祁子玦与甯庄子矢使守曰以此赞国择利而为之与夫人绣衣曰听於二子及狄人战卫师败绩遂灭卫齐桓公封卫于楚邱卫国忘亡文公大布之衣大帛之冠务材训农通商惠工敬敎劝学授方任能元年革车三十乘季年乃三百乘
齐陈完
陈完字敬仲陈厉公之子二十二年陈人杀太子御寇公子完奔齐齐侯使为卿辞曰羇旅之臣幸若获宥及於寛政赦其不闲於敎训而免於罪戾弛於负担君之惠也所获多矣敢辱高位以速官谤请以死辞使为工正饮桓公酒乐公曰以火继之辞曰臣卜其书未卜其夜君子曰酒以成礼不继以淫义也以君成礼弗纳於淫仁也初懿氏卜妻敬仲其妻占之曰吉是谓凤凰于飞和鸣锵锵有妫之後将育于姜陈厉公生敬仲其少也周史有以周易见陈侯陈侯使筮之曰是谓观国之光利用宾于王此其代陈有国乎不在此其在异国非此其身而在其子孙若在异国必姜姓也姜大岳之後也山岳则配天物莫能两大陈衰此其昌乎及陈之亡也陈桓子始大於齐
赞曰管仲辱囚而不死知有鲍叔存焉无鲍叔则无管仲故举贤之功尚矣管仲相桓公一匡天下身没未几而齐大乱岂礼法不身先乎以管仲桓公之贤不能虑陈氏於其始及其成也景公晏子何救哉曹刿闾巷之人耳而知忠属可以一战者先王使民乐为之死唯其诚而已柯之盟公羊以为曹子谷梁以为曹刿考其时事盖刿也太史以为曹沫其声之误邪臧文仲之贤不称於仲尼而鲁人师其言以为死而不朽盖非立德立功者也立言者也石祁子有碏之风哉
春秋臣传卷三

[book_title]卷四
钦定四库全书
春秋臣传卷四　　　　　　宋　王当　撰庄公
晋士蔿
士蔿字子轝晋大夫也刘累之後在周爲杜氏宣王杀杜伯杜伯之子阳奔晋生蔿为士故以士为氏初桓庄之族偪献公患之蔿曰去富子则羣公子可谋也已公曰尔试其事蔿与羣公子谋譛富子而去之明年又与羣公子谋使杀游氏之二子告晋侯曰不过二年君必无患又明年蒍使羣公子尽杀游氏之族乃城聚而处之冬晋侯围聚尽杀羣公子晋侯将伐虢蔿曰不可虢公骄若骤得胜於我必弃其民无衆而後伐之欲御我谁与夫礼乐慈爱战所畜也虢弗畜也亟战将饥晋侯为太子城曲沃蔿曰太子不得立矣分之都城而位以卿先为之极又焉得立不如逃之无使罪至为吴泰伯不亦可乎既而太子见杀初晋侯使蒍为二公子筑蒲与屈不慎寘薪焉夷吾诉之公使让之蒍稽首而对曰臣闻之无丧而戚忧必雠焉无戎而城雠必保焉寇雠之保又何慎焉守官废命不敬固雠之保不忠失忠与敬何以事君诗云怀德维宁宗子维城君其修德而固宗子何城如之三年将寻师焉焉用愼退而赋曰狐裘尨茸一国三公吾谁适从
鲁季子
季子名友鲁庄公母弟也諡曰成初季子之将生也桓公使卜楚邱之父卜之曰男也其名曰友在公之右闲于两社爲公室辅及生有文在手曰友遂以命之庄公疾问後於季子对曰臣以死奉般公曰乡者叔牙谓庆父材季子曰夫何敢是将爲乱乎八月公薨子般即位共仲使贼子般于党氏成季奔陈立闵公公使召诸陈公次于郎以待之书曰季子来归嘉之也二年八月共仲使贼公于武闱成季以僖公适邾共仲奔莒季子乃入立之以赂求共仲于莒莒人归之及密乃缢僖元年冬莒人来求赂友败诸郦获莒子之弟挐嘉获之也十六年三月壬申卒书曰公子季友贵之也
楚令尹子文
令尹子文姓鬭名谷於菟楚大夫也初若敖娶於?生鬬伯比随其母畜於?淫於?子之女生子文焉?夫人使弃诸梦中虎乳之?子田见之遂使收之楚人谓乳谷谓虎於菟故命之曰谷於菟庄之三十年楚人杀子元子文始为令尹自毁其家以纾楚国之难三仕三巳喜愠不形於色成得臣伐陈取焦夷城顿而还子文以为之功使为令尹叔伯曰子若国何对曰吾以靖国也夫有大功而无贵仕其人能靖者与有几僖之二十七年楚子将围宋使子文治兵於睽终朝而毕不戮一人子玉治兵於蒍终日而毕鞭七人贯三人耳国老皆贺子文子文饮之酒蒍贾尚幼後至不贺子文问之对曰不知所贺子之传政於子玉曰以靖国也靖诸内而败诸外所获几何子玉之败子之举也举以败国将何贺焉子玉刚而无礼不可以治民过三百乘不能以入矣苟入而贺何後之有既而子玉果败卒子般嗣般字子扬初子文之兄司马子良生子越椒子文曰是子也熊虎之状而豺狼之声弗杀必灭若敖氏矣谚曰狼子野心是乃狼也其可畜乎子良不可子文以为大戚及将死聚其族曰椒也知政乃速行矣无及於难且泣曰鬼犹求食若敖氏之鬼不其馁而及子文卒般为令尹子越谮而杀之子越为令尹遂处烝野将攻王楚庄王与战于皐浒遂灭若敖氏般之子克黄使於齐还及宋闻乱其人曰不可入矣克黄曰弃君之命独谁受之君天也天可逃乎遂归复命而自拘於司败王思子文之治楚国也曰子文无後何以劝善也使复其所改命曰生越椒字伯棼文公九年来聘执币傲叔仲惠伯知其必灭若敖氏曰傲其先君神弗福也
周内史过
内史过周大夫也三十二年有神降于莘惠王问於过曰是何故有之乎对曰有之国之将兴其君齐明中正精洁惠和其德足以昭其馨香其惠足以同其人民神飨而民听民神无怨故明神降之观其德政而均布福焉国之将亡其君贪冒辟邪淫泆荒怠粗秽暴虐其政腥臊馨香不登其刑矫诬百姓携贰明神不蠲而民有远志民神怨恫无所依怀故神亦往焉观其苛慝而降之祸是以或见神以兴亦或以亡昔夏之兴也祝融降於崇山其亡也回禄信于聆隧商之兴也檮杌次于丕山其亡也夷羊在牧周之兴也鸑鷟鸣于岐山其衰也杜伯射王于鄗是皆明神之志也王曰今是何神也对曰其丹朱之神乎王曰其谁受之对曰在虢土臣闻之道而得神是谓冯福淫而得神是谓贪祸今虢少荒其亡乎王曰吾其若之何对曰以其物享焉王从之使祝史奉牺牲玉鬯往献过至於虢虢公使史嚚享焉神赐之土田史嚚曰虢其亡乎吾闻之国将兴听於民将亡听於神神聪明正直而壹者也依人而行虢多凉德其何土之能得过归以告王曰虢必亡矣虐而听於神不禋於神而求福焉神必祸之不亲於民而求用焉民必违之精意以享禋也慈保庶民亲也今虢动匮百姓以逞其违离民怒神而求利焉不亦难乎僖五年晋灭虢十一年晋以?郑之乱来告王召武公及过赐晋侯命受玉惰过归告王曰晋侯其无後乎王赐之命而惰於受瑞是自弃也其何继之有礼国之干也敬礼之舆也不敬则礼不行礼不行则上下昏何以长世夫拜不稽首诬其王也晋侯诬王人亦诬之大臣享其禄弗谏而阿之亦必及焉十五年惠公陨于韩二十四年秦人杀子金子公
鲁御孙
御孙鲁大夫也庄公丹桓宫之楹刻其桷皆非礼也御孙谏曰俭德之共也侈恶之大也先君有共德而君纳诸大恶无乃不可乎二十四年秋哀姜至公使宗妇觌用币非礼也御孙曰男贽大者玉帛小者禽鸟以章物也女贽不过榛栗枣修以告?也今男女同贽是无别也男女之别国之大节也而由夫人乱之毋乃不可乎弗听闵公哀姜之娣叔姜之子也庆父通於哀姜哀姜欲立之闵公之死哀姜与知之故孙于邾齐桓公取而杀之以其尸归君子以齐人之杀哀姜也为巳甚矣女子从人者也
楚鬻拳
鬻拳楚之阍也初拳强谏楚子楚子不从临之以兵惧而从之拳曰吾惧君以兵罪莫大焉遂自刖也楚人以爲大阍谓之大伯使其後掌之君子曰鬻拳可谓爱君矣谏以自纳於刑刑犹不忘纳君於善
赞曰士蔿季友子文之後皆大惟其忠於君利於国而不爲私也季友讨共仲其大义灭亲者乎经称公子友败莒师获莒挐谷梁称友谓挐曰吾二人不相说士卒何罪屏左右而搏若然岂所谓败其师乎子文让子玉而身下之知其愎而求靖也而不虑屈国丧师之为患故仲尼谓其忠矣而未仁也鲁秉周礼其士大夫皆闲於先王之典而明得失若衆仲哀伯申繻御孙其多识君子哉异哉鬻拳之爱君也有爱君之诚而不知爱君之道岂忠勇而未始学邪
春秋臣传卷四

[book_title]卷五
<史部,传记类,总录之属,春秋臣传>
钦定四库全书
春秋臣传卷五　　　　　　宋　王当　撰闵公
齐仲孙湫
仲孙湫齐大夫也鲁共仲之乱湫以事出疆因来省难故书曰仲孙来曰仲孙嘉之也公曰鲁可取乎对曰犹秉周礼周礼所以本也臣闻之国将亡本必先颠而後枝叶从之鲁不弃周礼未可动也君其务宁鲁难而亲之亲有礼因重固间携贰覆昏乱霸王之器也
晋狐突
狐突字伯行晋公子重耳外祖父也二年十二月晋侯使太子申生伐东山皐落氏公衣之偏衣佩之金玦突叹曰时事之徵也衣身之章也佩衷之旗也故敬其事则命以始服其身则衣之纯用其衷则佩之度今命以时卒閟其事也衣之尨服远其躬也佩以金玦弃其衷也服以远之时以閟之尨凉冬杀金寒玦离胡可恃也梁余子养曰帅师者受命於庙受脤於社有常服矣不获而尨命可知也死而不孝不如逃之太子败狄而反谗言益起卒缢而死重耳夷吾出奔僖十年晋侯改葬共太子突适下国遇太子太子使登仆而告之曰夷吾无礼余得请於帝矣将以晋畀秦秦将祀余对曰臣闻之神不歆非类民不祀非族君祀无乃殄乎且民何罪失刑乏祀君其图之君曰诺吾将复请七日新城西偏将有巫者而见我焉及期而往告之曰帝许我罚有罪矣敝於韩十五年秦败晋师于韩获晋惠公夷吾及惠公卒怀公命无从亡人期期而不至无赦突之子毛及偃从重耳在秦弗召冬怀公执突曰子来则免对曰子之能仕父教之忠古之制也策名委质贰乃辟也今臣之子名在重耳有年数矣若又召之教之贰也父教子贰何以事君刑之不滥君之明也臣之愿也淫刑以逞谁则无罪臣闻命矣乃杀之卜偃称疾不出曰周书有之乃大明服巳则不明而杀人以逞不亦难乎民不见德惟戮是闻其何後之有明年晋人杀怀公
晋卜偃
卜偃晋大夫也亦曰郭偃晋侯赐毕万魏以为大夫偃曰毕万之後必大万盈数也魏大名也以是始赏天啓之矣天子曰兆民诸侯曰万民今名之大以从盈数其必得衆虢公败戎於桑田偃曰虢必亡矣亡下阳不惧而又有功是天夺之鉴而益其疾也不可以五稔冬十一月晋灭虢二十五年春秦伯师於河上欲纳王狐偃请文公勤王使偃卜遇黄帝战于阪泉之兆公曰不堪也对曰周礼未改今之王古之帝也晋侯辞秦师而下三月右师围温左师逆王四月入于王城败太叔于温杀之戊午晋侯朝王王享醴命之宥文公问於偃曰始吾以治为易今也难对曰君以为易其难也将至矣君以爲难其易也将至焉听童謡占柩音【不録】
晋史苏
史苏晋卜大夫也献公卜伐骊戎苏占之曰胜而不吉且惧有口公曰口在寡人寡人弗受谁敢兴之对曰苟可以携其入也必甘受逞而不知胡可壅也公弗听遂伐骊克之获骊姬以归有宠立以为夫人苏告晋大夫曰有男戎必有女戎若晋以男戎胜戎而戎亦以女戎胜晋里克曰何如对曰昔夏桀伐有施有施氏以妺喜女焉妺喜有宠於是乎与伊尹比而亡夏商辛伐有苏有苏氏以妲已女焉妲已有宠於是乎与胶鬲比而亡商周幽王伐有襃襃人以襃姒女焉襃姒有宠生伯服於是乎与虢石父比逐太子宜臼而立伯服太子奔申申人召西戎以伐周周於是乎亡今晋寡德而安俘女又增其宠虽当三季之王不亦可乎从政者不可以不戒亡无日矣骊姬生奚齐其娣生卓子骊姬请使申生主曲沃重耳处蒲夷吾处屈奚齐处绦以儆无备之故公许之苏朝告大夫曰二三大夫其戒之乎乱本生矣骊姬果作难杀太子而逐二公子君子曰知乱本矣初献公筮嫁伯姬于秦遇归妹之睽苏占之曰不吉及惠公败于韩卒如其言语见韩简
晋里克
里克晋大夫也为太子申生之傅公将黜申生而立奚齐里克曰史苏之言将及矣其若之何?郑曰吾闻从事者从其义不阿其惑克曰我不佞虽不识善亦不阿惑吾其静也晋侯使申生伐东山皐落氏克谏曰太子奉冢祀社稷之粢盛以朝夕视君膳者也故曰冢子君行则守有守则从从曰抚军守曰监国古之制也夫师在制命而已禀命则不威专命则不孝故君之嗣适不可以帅师公曰立太子之道有三身钧以年年同以爱爱疑决以卜筮子无谋吾父子之间不对而退见太子太子曰吾其废乎对曰子惧不孝无惧不得立修已而不责人则免於难孺子勉之乎君子曰善处父子之间矣骊姬告优施曰君既许我杀太子而立奚齐吾难里克若何优施曰子为我具特羊之飨吾以从之饮姬许诺施饮里克酒告克曰君既许骊姬杀太子而立奚齐谋既成矣克曰中立其免乎优施曰免克告?郑曰吾不敢挠志以从君而废人以自利也明日称疾不朝三旬难成骊姬以君命命申生曰今夕君梦齐姜必速祠而归福太子祭于曲沃归胙于绦公至自田姬毒而献之公祭之地地坟与犬犬毙与小臣小臣亦毙申生恐而出奔新城或谓太子子辞君必辩焉太子曰君非姬氏居不安食不甘我辞姬必有罪君老矣吾又不乐曰子其行乎太子曰君实不察其罪被此名也以出人谁纳我十二月戊申自经于庙九年献公卒克欲纳文公故以三公子之徒作乱十月杀奚齐及骊姬书曰杀其君之子未葬也荀息立公子卓而葬十一月克杀公子卓于朝荀息死之书曰里克弑其君卓及其大夫荀息正其罪也克使告夷吾于梁会周公忌父立晋惠公惠公杀克以说将杀克使谓之曰微子则不及此虽然子弑二君与一大夫为子君者不亦难乎对曰不有废也其何以兴欲加之罪其无辞乎臣闻命矣伏劒而死既而悔之书曰晋杀其大夫里克克亲为三怨之主累弑二君故称名诛之也
赞曰春秋之士死生存亡祸福一以礼观之仲孙湫之言得其本矣公羊以仲孙为庆父非也庆父实与弑子般其来不竟鲁失刑矣又安得而美之晋执狐突使召毛偃而不从楚囚伍奢使召尚员而从之盖毛偃重耳之臣虽父命有所不行也卜偃之见微有足尚者史苏之智亦其亚也古之君子晦於卜筮者多矣里克始非不善乃临危辄变首鼠两端进退无所据竟亦不免岂若荀息守志以成名知死非难处死为难信哉
春秋臣传卷五

[book_title]卷六
钦定四库全书
春秋臣传卷六　　　　　　宋　王当　撰僖公
周富辰
富辰周大夫也二十四年郑伐滑王使伯服游孙伯如郑请滑郑伯怨惠王之入不与厉公爵也又怨襄王之与卫滑也故不听王命而执二子王怒将以狄伐郑辰谏曰不可臣闻之太上以德抚民其次亲亲以相及也昔周公吊二叔之不咸故封建亲戚以藩屏周管蔡郕霍鲁卫毛聃郜雍曹滕毕原酆郇文之昭也邘晋应韩武之穆也召穆公思周德之不类故纠合宗族于成周而作诗曰常棣之华鄂不韡韡凡今之人莫如兄弟其四章曰兄弟?于墙外御其侮如是则兄弟虽有小忿不废懿亲今天子不忍小忿以弃郑亲其若之何庸勲亲亲昵近尊贤德之大者也即聋从昧与顽用嚚奸之大者也郑有平惠之勲又有厉宣之亲弃嬖宠而用三良於诸姬为近四德具矣耳不听五声之和为聋目不别五章之色为昧心不则德义之经为顽口不道忠信之言为嚚狄皆则之四奸具矣夫兄弟之怨不惩於他王其不可弃之王弗听使颓叔桃子出狄师伐郑王德狄人将以其女为后辰谏曰不可臣闻之报者倦矣施者未厌狄固贪惏王又啓之女德无极妇怨无终狄必为患又弗听初甘昭公通於隗氏王替隗氏颓叔桃子曰我实使狄狄其怨我乎遂奉太叔以狄师攻王大败周师获辰王出适郑太叔居于温辰乃以其属死之
虞宫之奇
宫之奇虞大夫也晋荀息请假道於虞以伐虢公曰宫之奇存焉对曰宫之奇之为人也懦而不能强谏且少长於君君昵之虽谏将不听且夫翫好在耳目之前而患在一世之後中智以上乃能虑之臣料虞公中智以下也乃使荀息假道於虞虞公许之之奇谏曰晋国之使其辞卑而币重乃不便於虞虞公弗听荀息里克帅师会虞师灭下阳五年晋侯复假道於虞以伐虢之奇谏曰虢虞之表也虢亡虞必从之晋不可啓寇不可翫一之谓甚其可再乎谚所谓辅车相依唇亡齿寒者其虞虢之谓也公曰晋吾宗也岂害我哉对曰太伯虞仲太王之昭也太伯不从是以不嗣虢仲虢叔王季之穆也爲文王卿士勲在王室藏之盟府将虢是灭何爱於虞公曰吾享祀丰洁神必据我对曰臣闻之鬼神非人实亲惟德是依非德民弗和神弗享矣神所冯依将在德矣若晋取虞而明德以荐馨香神其吐之乎弗听之奇出曰虞将亡矣吾不去惧及焉以其族行曰虞不腊矣在此行也晋不再举矣十二月灭虢师还馆於虞遂袭虞灭之执虞公故书曰晋人执虞公罪虞且言易也
宋司马子鱼
司马子鱼宋公子目夷也宋桓公疾大子兹父固请曰目夷长且仁君其立之公命子鱼子鱼曰能以国让仁孰甚焉臣不及也且又不顺遂走而退宋襄公即位以公子目夷为仁使为左师以听政於是宋治故鱼氏世爲左师十九年宋人执滕宣公夏公使邾文公用鄫子于次睢之社欲以属东夷子鱼曰古者六畜不相为用小事不用大牲而况敢用人乎祭祀以爲人民神之主也用人其谁飨之齐桓公存三亡国以属诸侯义士犹曰薄德今一会而虐二国之君又用诸淫昬之鬼将以求霸不亦难乎得死为幸秋宋人围曹讨不服也子鱼言於宋公曰文王闻崇乱而伐之军三旬而不降退修敎而复伐之因垒而降诗曰刑于寡妻至于兄弟以御于家邦今君德无乃犹有所阙而以伐人若之何盍姑内省德乎无阙而後动二十一年秋诸侯会宋公于盂子鱼曰祸在此乎君欲巳甚其何以堪之於是楚执宋公以伐宋始宋公与楚子期以乘车之会目夷谏曰楚夷国也强而无义请以兵车之会往宋公曰不可吾与约以乘车之会自我为之自我隳之不可终以乘车往楚人果伏兵车执宋公以伐宋楚知虽杀宋公犹不可得宋国於是释宋公公走之卫子鱼曰国为君守之君曷为不入然後逆襄公归明年三月郑伯如楚夏宋公伐郑子鱼曰所谓祸在此矣楚人伐宋以救郑十一月已已朔宋公及楚人战于泓宋人既成列楚人未既济子鱼曰彼衆我寡及其未既济也请击之公曰不可既济而未成列又以告公曰未可既陈而後击之宋师败绩国人皆咎公公曰君子不重伤不禽二毛古之为军也不以阻隘也寡人虽亡国之余不鼓不成列子鱼曰君未知战勍敌之人隘而不列天赞我也阻而鼓之不亦可乎若爱重伤则如勿伤爱其二毛则如服焉三军以利用也金鼓以声气也利而用之阻隘可也声盛致志鼔儳可也二十三年襄公卒伤於泓故也
晋荀息
荀息字叔晋大夫也献公朝诸大夫而问焉寡人夜者寝而不寐其意何也诸大夫有进对者曰寝不安与其诸侍御有不在侧者与献公不应荀息进曰虞虢见与献公揖而进之遂与之谋息请以屈产之乘与埀棘之璧假道於虞以伐虢公曰是吾宝也对曰若得道於虞是我取之中府而藏诸外府也取之中廏而置之外廏也公曰宫之奇存焉对曰宫之奇之为人也达心而懦达心则其言略懦则不能强谏则君轻之且夫翫好在耳目之前而患在一世之後此中智以上乃能虑之臣料虞公中智以下也乃使息假道虞公许之夏荀息帅师会虞师伐虢灭下阳先书虞贿故也五年复灭虢而灭虞息牵马操璧而前公曰璧则犹是也而马齿加长矣献公使息傅奚齐公疾使召之曰以是藐诸孤辱在大夫其若之何稽首而对曰臣竭其股肱之力加之以忠贞其济君之灵也不济则以死继之公曰何谓忠贞对曰公家之利知无不为忠也送往事居耦俱无猜贞也及里克将杀奚齐告息曰子将何如曰将死之里克曰无益也荀息曰吾与先君言矣不可以贰能欲复言而爱身乎虽无益也将焉辟之九年十月里克杀奚齐于次息将死之人曰不如立卓子而辅之息立公子卓以葬十一月里克杀卓子于朝息死之君子曰诗所谓白圭之玷尚可磨也斯言之玷不可爲也荀息有焉
周内史叔兴【事襄王】
内史叔兴周大夫也十六年陨石于宋五陨星也六鷁退飞过宋都风也叔兴聘于宋宋襄公问焉曰是何祥也吉凶焉在曰今兹鲁多大丧明年齐有乱君将得诸侯而不终退而告人曰君失问是隂阳之事非吉凶所生也吉凶由人吾不敢逆君故也二十八年晋文公献楚俘于王王享醴命晋侯宥王命叔兴策命晋侯为侯伯赐之大路之服戎路之服彤弓一彤矢百玈弓矢千秬鬯一卣虎贲三百人曰王谓叔父敬服王命以绥四国纠逖王慝晋侯三辞从命曰重耳敢再拜稽首奉扬天子之休命受策以出出入三觐叔兴告王曰晋不可不善也其君必霸不逆王命敬奉礼义王其善之王从之使於晋者道相逮也及惠后之难王出在郑晋侯纳之
郑叔詹
叔詹郑伯之弟也齐桓公会于甯母管仲曰郑有叔詹堵叔师叔三良爲政未可闲也宋伐郑楚成王救郑败宋公于泓郑文夫人芈氏姜氏劳楚子于柯泽楚子使师缙示之俘馘君子曰非礼也妇人送迎不出门见兄弟不踰阈戎事不迩女器丁丑楚子入享于郑夜出文芈送于军取郑二姬以归叔詹曰楚王其不没乎为礼卒於无别将何以没诸侯是以知其不遂霸也晋公子重耳出奔及郑文公不礼焉叔詹谏曰臣闻之天之所啓人弗及也天其或者将建诸君其礼焉弗听叔詹曰若不礼焉则请杀之公又弗听及晋文公即位伐郑郑人以名宝行成晋不许曰予我詹而师退詹请往郑伯弗许詹固请曰一臣可以赦百姓定社稷君何爱於臣也郑人以詹予晋晋人将烹之叔詹曰杀身赎国忠也乃就烹据鼎耳而疾号曰自今以往知忠以事君者与詹同乃命勿杀厚为之礼而归之
晋庆郑
庆郑晋大夫也秦饥使乞籴於晋晋人弗与郑曰背施无亲幸灾不仁贪爱不祥怒邻不义四德皆失何以守国虢射父曰皮之不存毛将安傅弗听初晋饥秦输之粟秦饥晋闭之籴十五年秦伯伐晋晋惠公谓郑曰寇深矣若之何对曰君实深之可若何公曰不孙卜右郑吉弗使战乘小驷郑入也郑曰古者大事必乘其产生其水土知其人心安其敎训而服习其道唯所纳之无不如志今乘异产以从戎事及惧而变将与人易乱气狡愤隂血周作张脉偾兴外强中乾进退不可周旋不能君必悔之不听九月战于韩原晋戎马还泞而止秦伯获晋侯以归及秦伯归晋侯蛾析谓郑曰盍行乎对曰臣而不臣行将焉入十一月晋侯归杀郑而後入赞曰富辰不憾愎谏而能杀身以爲君可谓仁矣亲亲仁也斯固富辰之所能为也宫之奇谏非不善也而其言以昵废孔子曰事君数斯辱矣宋襄公用鄫子于社无人道矣而欲以仁义之战属诸侯此诗所谓志大心劳求之者非道惜乎子鱼之不为国也公羊谓文王之战不过此文王唯不喜脯醢诸侯所以能征诸侯也孔子曰信近於义言可复也献公以奚齐托荀息荀息以义折之乱庶乎沮不知出此区区以复言为信此与尾生何异周内史博闻明识每有其人岂习於先王之典邪邱明以晋文公不杀叔詹史以谓杀之传之误也以文公之不杀寺人披知其必贤於詹也
春秋臣传卷六

[book_title]卷七
钦定四库全书
春秋臣传卷七　　　　　　宋　王当　撰僖公
晋子犯【名狐偃】
子犯名偃狐突之子也文公之舅又曰舅犯为晋卿初公子重耳奔狄从者狐偃赵衰顚颉魏武子司空季子里克杀奚齐卓子使屠岸夷告重耳曰国乱民扰得国在乱治民在扰子盍入乎吾请为子鉥重耳告舅犯对曰不可夫长国者唯知喜怒哀乐之节以导民今不哀丧而乘国难因乱以入不哀丧是必乐丧乐丧则哀生因乱以入则必喜乱喜乱则必怠德是喜怒哀乐之节易也何以导民重耳出见使者辞焉秦穆公乃使公子絷吊曰寡人闻之得国常於丧失国常於丧公子其图之重耳告舅犯对曰不可父死不得与於哭泣之位其敢有他志以辱君义穆公乃先置公子夷吾过卫卫文公不礼焉出於五鹿乞食於野人野人与之块公子怒欲鞭之子犯曰天赐也稽首受而载之及齐齐桓公妻之公子安之姜曰行也怀与安实败名先王安安而能迁与子犯谋醉而遣之过宋公孙固言於襄公曰晋公子亡长幼矣而好善不厌父事狐偃师事赵衰而长事贾佗狐偃其舅也而慧以有谋赵衰夙之弟也而文以忠贞贾佗公族也而多识以恭敬此三人者实左右之公子居则下之动则咨焉成幼而不倦殆有礼矣树於有礼必有艾襄公从之赠以马二十乘过楚楚子玉请杀之戒王请止偃王曰不可於是怀公自秦逃归秦伯召公子於楚二十四年秦伯纳文公及河子犯以璧授公子曰臣负羁絏从君廵於天下臣之罪甚多矣请由此亡公子曰所不与舅氏同心者有如白水投其璧于河二月辛丑偃及秦晋之大夫盟于郇壬寅公子入二十五年秦伯师于河上将纳王偃言於晋侯曰求诸侯莫如勤王诸侯信之且大义也继文之业而信宣於诸侯今爲可矣晋侯辞秦师而下以师迎王王入于王城与之阳樊温原攒茅之田晋於是始啓南阳晋侯始入而敎其民二年欲用之子犯曰民未知义未安其居於是出定襄王以示之义入务利民民怀生矣将用之子犯曰民未知信未宣其用於是伐原以示之信公曰可矣子犯曰民未知礼未生其恭於是大蒐以示之礼作执秩以正其官民听不惑而後用之出谷戌释宋围一战而霸文之敎也晋侯侵曹又伐卫楚救曹卫子玉从晋师晋师退军吏曰以君辟臣辱也且楚师老矣何故退子犯曰师直为壮曲为老岂在久乎微楚之惠不及此退三舍辟之所以报也背惠食言以亢其雠我曲楚直其衆素饱不可谓老我退而楚还我将何求若其不还君退臣犯曲在彼矣退三舍楚衆欲止子玉不可四月戊辰晋侯次于城濮大败楚师
晋赵成子
赵成子名衰字子余晋卿也耿大夫之弟也初从公子重耳如秦子余曰欲人之爱已也必先爱人欲人之从已也必先从人云云秦伯享公子如飨国君之礼子余相如宾卒事秦伯谓其大夫曰爲礼而不中耻也中不胜貌耻也华而不实耻也不度而施耻也施而不济耻也耻门不闭不可以封非此用师则无所矣二三子敬乎明日燕公赋采菽子余使公子赋黍苖子余曰重耳之仰君犹黍苖之仰隂雨也若君实庇廕膏泽之使能嘉谷荐在宗庙君之力也晋侯围原命三日之粮原不降命去之谍出曰原将降矣军吏曰请待之公曰信国之宝也民之所庇也得原失信何以庇之所亡滋多矣退一舍而原降使衰为原大夫晋侯问原守於寺人勃鞮曰昔赵衰以壶飱从径馁而弗食故使处原二十七年蒐于被庐作三军谋元帅衰曰郤縠可臣亟闻其言矣说礼乐而敦诗书诗书义之府也礼乐德之则也德义利之本也乃使郤縠将中军命衰为上卿辞曰三德者偃之出也以德纪民其章大矣不可废也使狐偃辞曰毛之智贤於臣又齿长乃使狐毛将上军狐偃佐之又使衰爲下卿辞曰栾枝正愼先轸有谋胥臣多闻皆可以爲辅佐臣弗若也乃使栾枝将下军胥臣佐之郤縠卒先轸代之狐毛卒复使衰代之辞曰城濮之战先且居之佐军也善乃使先且居将上军公曰赵衰三逊社稷之卫也废逊是废德也
晋臼季【名胥臣】
臼季晋大夫胥臣也亦曰司空季子文公之奔臼季从焉适秦秦伯归女五人怀嬴与焉公子使奉匜沃盥既而挥之怒曰秦晋匹也何以卑我公子惧欲辞司空季子曰同姓爲兄弟黄帝之子二十五人其同姓者二人而已唯青阳与夷鼓为已姓青阳方雷氏之甥也夷鼓彤鱼氏之甥也其同生而异姓者四母之别为十二姓凡黄帝之子二十五宗其得姓者十四为十二姓姬酉祈已滕葴任荀僖姞儇依是也唯青阳与苍林氏同于黄帝故皆为姬姓同德之难如是故少典娶于有蟜氏生黄帝炎帝黄帝以姬水成炎帝以姜火成成而异德故黄帝为姬炎帝为姜二帝用师以相济也异德之故也异姓男女相及以生民也同姓畏黩黩则生怨故娶妻避其同姓今子与子圉道路之人也取其所弃以济大事不亦可乎乃归女而纳币且逆之文公学读书於臼季三日曰吾不能行也咫闻则多矣对曰然多闻以待能者不犹愈也文公问於胥臣曰吾欲阳处父傅讙也而敎诲之其能善之乎对曰是在讙也籧篨不可使俯戚施不可使仰僬侥不可使举侏儒不可使援蒙瞽不可使视嚚瘖不可使言聋聩不可使听童昬不可使谋质将善而贤良赞之则济可竣臣闻昔者大任娠文王不加病焉文王在母不忧在傅不勤处师不烦事王不怒孝友二虢而慈惠二蔡刑于太姒比于兄弟及其即位也询于八虞而咨于二虢度于闳夭而谋于南宫诹于蔡原而访于辛尹重以周召毕荣亿宁百神而和柔万民非专敎诲之力也公曰奈夫八疾何对曰官师之所材也戚施直鎛籧篨蒙璆侏儒扶卢蒙瞍修声聋聩司火童昬嚚瘖僬侥官师之所不材也以实裔土夫敎者因体能质而利之者也三十三年晋侯败狄于箕郤缺获白狄子初臼季过冀见冀缺耨其妻饁之敬相待如宾与之归言诸文公曰敬德之聚也能敬必有德德以治民君请用之臣闻出门如宾承事如祭仁之则也公曰其父有罪可乎对曰舜之罪也殛鲧其举也兴禹管敬仲桓之贼也实相以济文公以为下军大夫反自箕襄公以再命命先茅之县赏胥臣曰举郤缺子之功也以一命命郤缺爲卿复与之冀文公五年胥臣卒
晋韩简
韩简晋大夫也韩万之孙曲沃桓叔生万万受韩为大夫故曰韩氏初晋献公筮嫁伯姬於秦史苏占之曰不吉及惠公在秦曰先君若从史苏之占吾不及此夫简侍曰龟象也筮数也物生而後有象象而後有滋滋而後有数先君之败德及可数乎史苏是占勿从何益
晋先轸
先轸晋卿也邑于原又曰原轸秦师袭郑轸曰秦违蹇叔而以贪勤民天奉我也奉不可失敌不可纵纵敌患生违天不祥一日纵敌数世之患也遂发命遽兴姜戎子墨衰絰败秦师于殽获孟明视西乞术白乙丙以归文嬴请三帅曰彼实构吾二君寡君若得而食之不厌使归就戮于秦若何公许之先轸朝问秦囚公曰夫人请之吾舍之矣轸怒曰武夫力而拘诸原妇人暂而免诸国堕军实而长寇雠亡无日矣不顾而唾公使阳处父追之不及狄伐晋轸曰匹夫逞志於君而无讨敢不自讨乎免胄入狄师死焉狄人归其元面如生
晋魏犫【武子】
魏犫晋大夫也是为魏武子祖曰毕万公子重耳之奔狄武子从焉晋文公及曹僖负羁言於曹伯曰晋公子在此君之匹也不亦礼乎臣闻之礼宾矜穷礼之宗也礼以纪政国之常也失常不立君所知也玉帛酒食犹粪土也爱粪土以毁三常无乃不可乎公不听曹共公闻其骈胁欲观其裸浴僖负羁之妻曰吾观晋公子之从者皆足以相国若反其国必得志於诸侯而诛无礼曹其首也子盍早自贰焉乃馈盘飱寘璧焉公子受飱反璧二十八年二月晋侯围曹三月入曹令无入僖负羁之宫而免其族报施也魏犫顚颉怒曰劳之不图报於何有遂爇僖负羁氏晋侯怒欲杀犫而爱其材乃舍之杀顚颉以狥于师城濮之战晋中军风于泽亡大斾之左旃祁瞒奸命司马杀之以狥于诸侯师还济河舟之侨先归秋七月振旅恺以入杀之侨以狥于国民於是大服君子谓文公其能刑矣三罪而民服犫子颗事晋景公宣公十五年秦桓公伐晋次辅氏获杜回秦之力人也初武子有嬖妾无子武子疾命颗曰必嫁是疾病则曰必以为殉及卒颗嫁之曰疾病则乱吾从其治也及辅氏之役颗见老人结草以亢杜回踬故获之夜梦之曰余尔所嫁妇人之父也尔用先人之治命余以是报颗之子颉是曰令狐文子景公使爲卿曰昔克潞之役秦来图败晋功魏颗以其身却退秦师于辅氏亲获杜回其勲铭於景锺至於今不忘其子不可不兴也
晋吕甥
吕甥姓瑕名饴甥字子金食采於隂秦之获晋惠公将许之平隂饴甥会秦伯盟于王城秦伯曰晋国和乎对曰不和小人耻失其君而悼丧其亲不惮征缮以立圉也曰必报雠宁事戎狄君子爱其君而知其罪不惮征缮以待秦命曰必报德有死无二以此不和秦伯曰国谓君何对曰小人戚谓之不免君子恕以为必归小人曰我毒秦秦岂归君君子曰我知罪矣秦必归君贰而执之服而舍之德莫厚焉刑莫威焉服者怀德贰者畏刑此一役也秦可以霸纳而不定废而不立以德为怨秦不其然秦伯曰是吾心也改舘晋侯馈七牢焉
晋介之推
介之推晋隐士也初从文公出亡文公入赏从亡者及功臣大者封邑小者尊爵未至之推推不言禄禄亦不及推曰献公之子九人唯君在矣惠怀无亲外内弃之天未絶晋必将有主主晋祀者非君而谁天实开之二三子以爲已力不亦诬乎窃人之财犹谓之盗况贪天之功以爲已力乎下义其罪上赏其奸上下相蒙难与处矣其母曰盍亦求之以死谁怼对曰尤而效之罪又甚焉且出怨言不食其食其母曰亦使知之若何对曰言身之文也身将隐焉用文之是求显也其母曰能如是乎与汝偕隐至死不复见推从者怜之乃悬书公门曰龙欲上天五蛇爲辅龙巳升云四蛇各入其宇一蛇独怨终不见处所文公出见其书曰此介之推也吾方忧王室未图其功使人召之则亡遂求所在闻其入緜上山中於是文公环緜上山中而封之以爲介之推田号曰介山以志吾过且旌善人时从亡贱臣壶叔曰君三行赏赏不及臣臣请罪文公报曰夫导我以仁义防我以德惠此受上赏辅我以行卒以成立此受次赏矢石之难汗马之劳此复受次赏若以力事我而无补吾缺者此又次赏三赏之後故且及子晋人闻之皆说赞曰从亡之士若狐赵之忠烈臼季之举贤可谓善始善终者矣子犯济河而投璧犹有要君之意焉此介推所以羞与为比也成子家国皆让宜其兴也先轸勇而有谋殆诗所谓赳赳武夫者也
春秋臣传卷七

[book_title]卷八
钦定四库全书
春秋臣传卷八　　　　　　宋　王当　撰僖公
晋郤成子
郤成子名缺晋卿也父芮诛缺耕于冀胥臣举之以爲下军大夫晋侯败狄于箕缺获白狄子公以一命命缺为卿复与之冀宣十一年秋会于攅函衆狄服也是行也诸大夫欲召狄成子曰吾闻之非德莫如勤非勤何以求人能勤有继其从之也诗曰文王既勤止文王犹勤况寡德乎初成子求成于衆狄衆狄疾赤狄之役遂服于晋文十四年缺帅师革车八百乘纳捷葘于邾娄力沛若有余而纳之邾娄人曰捷葘晋出也貜且齐出也若以其指则捷葘也四貜且也六子以大压之则未知齐晋孰有之也贵则皆贵矣虽然貜且也长缺曰非吾不能纳也义实不尔克也引师而去之君子大其弗克纳也宣八年晋胥克有蛊疾郤缺为政秋废胥克使赵朔佐下军文七年郤缺言於赵宣子曰日卫不睦故取其地今巳睦矣可以归之叛而不讨何以示威服而不柔何以示怀非威非怀何以示德无德何以主盟子爲正卿以主诸侯而不务德将若之何夏书曰九功之德皆可歌也若吾子之德莫可歌也其谁来之盍使睦者歌吾子乎
卫甯武子
甯武子名俞卫卿也践土之盟卫侯出奔元咺奉叔武入守及晋人复卫侯武子与国人盟于宛濮曰天祸卫国君臣不协以及此忧也今天诱其衷使皆降心以相从也不有居者谁守社稷不有行者谁扞牧圉不协之故用昭乞盟于尔大神以诱天衷自今以往既盟之後行者无保其力居者无惧其罪有渝此盟以相及也明神先君是纠是殛国人闻此盟也而後不贰初晋文公使医衍酖卫侯俞货医使薄其酖不死僖公为之请纳玉於王及晋侯皆十?王许之乃释卫侯三十一年冬狄伐卫迁于帝邱卜曰三百年成公梦康叔曰相夺予享公命祀相武子曰不可鬼神非其族类不歆其祀?鄫何事相之不享於此久矣非卫之罪也不可以闲成王周公之命祀请改祀命文公四年武子来聘公与之燕为赋湛露及彤弓不辞又不答赋使行人私焉对曰臣以为肄业及之也昔诸侯朝正於王王燕乐之於是乎赋湛露则天子当阳诸侯用命也诸侯敌王所忾而献其功王於是赐之彤弓一彤矢百玈弓矢千以觉报宴今陪臣来继旧好君辱贶之其敢干大礼以自取戾
秦子桑
公孙枝字子桑秦大夫也十三年冬晋荐饥使乞籴于秦秦伯谓子桑与诸乎对曰重施而报君将何求重施而不报其民必携携而讨焉无衆必败秦於是输粟于晋自雍及绦相继命之曰泛舟之役明年冬秦饥使乞籴于晋晋人弗与秦伯伐晋战于韩原获晋侯以归欲杀之子桑曰不可晋未可灭而杀其君祗以成恶且史佚有言曰无始祸无怙乱无重怒重怒难任陵人不祥乃许晋平遂归晋侯是岁晋又饥秦又饩之粟曰吾怨其君而矜其民且吾闻唐叔之封也箕子曰其後必大晋其庸可冀乎姑树德焉以待能者穆公之用百里孟明子桑之举也君子谓之能举善
秦孟明
百里孟明名视秦大夫百里奚之子也秦违蹇叔之言发师袭郑晋人与姜戎败秦师于殽匹马只轮无反者获百里孟明以归文嬴为之请於晋侯晋侯舍之及还秦伯素服郊次向师而哭曰孤违蹇叔之言以辱二三子孤之罪也不替孟明孤之过也大夫何罪且吾不以一眚掩大德秦大夫及左右皆言於秦伯曰是败也孟明之罪也必杀之秦伯曰孤实贪以祸夫子夫子何罪使复为政文公二年春孟明伐晋以报殽之役二月晋侯御之战于彭衙秦师败绩晋人谓秦拜赐之师秦伯犹用孟明孟明增修国政重施於民赵成子曰秦师又至将必辟之惧而增德不可当也诗曰无念尔祖聿修厥德孟明念之矣念德不怠其可敌乎三年秦伯伐晋济河焚舟取王官及郊晋人不出遂自茅津济封殽尸而还遂霸西戎用孟明也君子谓秦穆公之爲君也举人之周也与人之壹也孟明之为臣也其不解也能惧思也子桑之忠也其知人也能举善也诗曰于以采蘩于沼于沚于以用之公侯之事秦伯有焉夙夜匪懈以事一人孟明有焉诒厥孙谋以燕翼子子桑有焉
楚成得臣【字子玉】
成得臣字子玉楚令尹若敖之後也事成王晋公子重耳及楚楚子飨之曰公子若反晋国则何以报不谷对曰若以君之灵得反晋国晋楚治兵遇於中原其辟君三舍若不获命则左执鞭弭右属櫜鞬以与君周旋子玉请杀之楚子曰晋公子广而俭文而有礼其从者肃而寛忠而能力吾闻姬姓唐叔之後其後衰者也其将由晋公子乎天将啓之谁能废之违天者必有大咎楚子围宋明年春晋侯伐卫楚人又救卫楚子入居于申使申叔去谷使子玉去宋曰无从晋师晋侯在外十九年矣而果得晋国险阻艰难备尝之矣民之情伪尽知之矣天假之年而除其害天之所置其可废乎子玉使请战从晋师晋师退三舍楚衆欲止子玉不可复使请战曰请与君之士戏君冯轼而观之得臣与寓目焉晋车七百乘韅靷鞅靽晋侯登有莘之虚以观师曰少长有礼其可用也师陈于莘北楚师败绩晋师三日馆谷楚王使谓子玉曰大夫若入其如申息之老何及连谷而死
鲁公子遂
公子遂字襄仲庆父之子也曰东门氏文二年如齐纳币礼也凡君即位好舅甥修昬姻娶元妃以奉粢盛孝也孝礼之始也十六年公使襄仲纳赂于齐懿公故盟于郪邱明年如齐拜谷之盟复曰臣闻齐人将食鲁之麦以臣观之将不能齐君之语偷臧文仲有言曰民主偷必死宣元年书公子遂如齐逆女称族尊君命三月遂以夫人妇姜至自齐舍族尊夫人也八年六月如齐至黄乃复辛巳卒于埀是日有事于太庙壬午犹绎万入去龠
赞曰胥臣之举郤缺郤缺之废胥克庶乎爱而知其恶憎而知其善者也终之胥臣畜怨祸延三郤故知喜怒以类者鲜矣管仲夺伯氏得不为贤哉甯武子之守义执礼何其知也至卫侯之出而能屈身以全君此孔子所谓其愚不可及也子玉子反之丧师固有余责然孟明荀伯之败而秦晋宥之子玉子反之败而楚杀之此霸之所以分也邲殽之败以君勤远畧而将各有心非专二子之罪也然非子桑贞子之言亦无以收後效古之进贤受上赏不亦宜乎楚无二臣之言而加以子反子重之责祗足以速其死楚真蛮夷哉
春秋臣传卷八

[book_title]卷九
钦定四库全书
春秋臣传卷九　　　　　　宋　王当　撰僖公
鲁展禽【柳下惠】
展禽名获展无骇之後也食采于柳下諡曰惠二十六年齐人伐我北鄙臧文仲曰国急矣愿以子之辞行赂焉其可乎乃使展喜犒师受命于展禽曰寡君闻君亲举玉趾将辱於敝邑使下臣犒执事齐侯曰鲁人恐乎对曰小人恐矣君子则否齐侯曰室如悬罄野无青草何恃而不恐对曰恃先王之命昔周公太公股肱周室夹辅成王成王劳之而赐之盟曰世世子孙无相害也载在盟府太师职之桓公是以纠合诸侯而谋其不协弥缝其阙而匡救其灾昭旧职也及君即位诸侯之望曰其率桓之功我敝邑用不敢保聚岂其嗣世九年而弃命废职其若先君何君必不然恃此以不恐齐侯乃还海鸟曰爰居止於鲁东门之外三日臧文仲使国人祭之展禽曰越哉臧孙之为政也夫祀国之大节而节政之所成也故慎祭祀以为国典今无故而加典非政之宜也夫圣人之制祀也法施於民则祀之以死勤事则祀之以劳定国则祀之能御大灾则祀之能扞大患则祀之非此族也不在祀典昔烈山氏之有天下也其子曰柱能殖百谷百蔬夏之兴也周弃继之故祀以为稷共工氏之伯九有也其子曰后土能平九土故祀以为社黄帝能成命百物以明民共财颛顼能修之帝喾能序三辰以固民尧能单均刑法以仪民舜勤民事而野死鲧鄣洪水而殛死禹能以德修鲧之功契为司徒而民辑冥勤其官而水死文王以文昭武王去民之秽故有虞氏禘黄帝而祖颛顼郊尧而宗舜夏后氏禘黄帝而祖颛顼郊鲧而宗禹商人禘舜而祖契郊冥而宗汤周人禘喾而郊稷祖文王而宗武王幕能帅颛顼者也有虞氏报焉杼能帅禹者也夏后氏报焉上甲微能帅契者也商人报焉高圉太王能帅稷者也周人报焉凡禘郊宗祖报此五者国之典祀也及前哲令德之人所以为明质也及天之三辰民所以瞻仰也及地之五行所以生殖也及九州名山川泽所以出财用也非是不在祀典今兹海其有灾乎夫广川之鸟兽恒知避其灾也是岁也海多大风冬暖文仲闻柳下季之言曰信吾过矣季子之言不可不法也使书以为三筴跻僖公展禽曰夏父弗忌必有殃夫宗有司之言顺矣僖又未有明焉犯顺不祥以逆训民亦不祥易神之班亦不祥不明而跻之亦不祥犯鬼道二犯人道二能无殃乎孟子所谓圣之和是也
周王孙满
王孙满周大夫也三十三年秦师袭郑过周北门左右免胄而下超乘者三百乘满尚幼观之言於王曰秦师轻而无礼轻则寡谋无礼则脱入险而脱又不能谋能无败乎卒败于殽宣公三年楚庄王伐陆浑之戎遂至于雒观兵于周疆定王使满劳楚子楚子问鼎之大小轻重焉对曰在德不在鼎夏之方有德也远方图物贡金九牧铸鼎象物百物为之备使民知神奸故民入川泽山林不逢不若魑魅魍魉莫能逢之用能恊于上下以承天休桀有昬德鼎迁于商载祀六百商纣暴虐鼎迁于周德之休明虽小重也其奸回昬乱虽大轻也天祚明德有所底止成王定鼎于郏鄏卜世三十卜年七百天所命也周德虽衰天命未改鼎之轻重未可问也周公閲者周冢宰也与满同时三十年天王使宰周公来聘飨有昌歜白黑形盐辞曰国君文足昭也武可畏也则有备物之享以象其德荐五味羞嘉谷盐虎形以献其功吾何以堪之文公十四年阅与王孙苏争政讼于晋王叛王孙苏而使尹氏与聃啓讼周公于晋晋赵宣子平王室而复之
晋荀林父
荀林父字伯晋卿也是为中行桓子二十八年始将中行故以爲氏宣公十二年春楚子围郑三月克之郑襄公肉袒牵羊以迎请命左右曰不可许也王曰其君能下人必能信用其民矣退三十里而许之平六月晋师救郑林父将中军先縠佐之晋师在敖鄗之间楚子使求成于晋晋人许之盟有日矣楚许伯御乐伯摄叔为右以致晋师许伯曰吾闻致师者御靡旌摩垒而还摄叔曰吾闻致师者右入垒折馘执俘而还皆行其所闻而复晋逐之左右角之楚人左射马右射人角不能进赵旃怒失楚之致师者遂请战楚子为乘广三十乘分为左右右广鸡鸣而驾日中而说左则受之日入而说乙卯王乘左广以逐赵旃旃弃车而走桓子不知所为鼓于军中曰先济者有赏中军下军争舟舟中之指可掬也及昬楚师军于邲晋之余师不能军宵济故书曰晋荀林父帅师及楚师战于邲晋师败绩晋师归桓子请死景公欲许之士贞子谏晋侯使复其位十四年夏晋师伐郑为邲故也告於诸侯蒐焉而还桓子之谋也先是赤狄伐晋及清十五年六月林父败赤狄灭潞以潞子婴儿归晋侯赏桓子狄臣千室子庚嗣是曰宣子
晋阳处父
阳处父晋大夫也爲太傅三十三年晋侵蔡楚子上救之与晋师夹泜而军阳子患之使谓子上曰吾闻文不犯顺武不违敌子若欲战则吾退舍子济而陈迟速唯命不然纾我老师费财亦无益也乃驾以待楚子纾之阳子宣言曰楚师遁矣遂归楚师亦归文六年晋蒐于夷舍二军使狐射姑将中军赵盾佐之处父至自温改蒐于董易中军阳子成季之属也故党於赵氏且谓盾能曰使能国之利也是以上之贾季怨阳子之易其班也九月使续鞫居杀处父书曰晋杀其大夫侵官也初处父聘于卫反过甯甯嬴曰吾求君子久矣乃今得之举而从之阳子道与之语及温而还其妻问之嬴曰以刚商书曰沈潜刚克高明柔克夫子壹之其不没乎天爲刚德犹不干时况在人乎吾见其貌而欲之闻其言而恶之夫貌情之华也言貌之机也合而後行离则有衅今阳子之貌济其言匮非其实也华而不实怨之所聚也犯而聚怨不可以定身吾惧不获其利而罹其害是以去之
鲁公孙敖
公孙敖鲁卿也是为穆伯父曰庆父字共仲桓公庶长也故曰孟孙氏文公元年春天王使内史叔服来会葬公孙敖闻其能相人也见其二子焉叔服曰谷也食子难也收子谷也丰下必有後於鲁国文八年冬如周吊丧不至以币奔莒从已氏焉十四年卒初穆伯之从已氏也鲁人立文伯文伯谷也是为孟文子文公欲弛文子之宅使谓之曰吾欲利子於外之寛者对曰夫位政之建也署位之表也车服表之章也宅章之次也禄次之食也君议五者以建政爲不易之道也今有司来命易臣之署与其车服而曰将易而次为寛利也夫署所以朝夕?君命也臣立先臣之署服其车服为利故而易其次是辱君命也不敢闻命若罪也则请纳禄与车服而违署唯里人所命公弗取臧文仲闻之曰孟孙善守矣其可以盖穆伯而守其後於鲁乎
赞曰柳下惠之圣非孟子不能知而仲尼所以深责臧文仲者以文仲之知足以知其贤也若衆人则固不足责矣王孙满机虚发於奸齿从容片言杜问鼎之谋贤矣哉冢宰职谨四海而周公阅争权嚚讼下取决於诸侯之卿周室其卑矣处父以下干上亦足以杀其躯也
春秋臣传卷九

[book_title]卷十
钦定四库全书
春秋臣传卷十　　　　　　宋　王当　撰文公
晋范武子【士会】
范武子晋卿士会也字季士蔿之孙士蔿生成伯成伯生武缺武缺生士会佐文襄灵成景始以士爲氏及食邑於随故名字諡着随後受范更曰范氏文公七年赵宣子背先蔑立灵公败秦师于令狐先蔑奔秦士会从之士会在秦三年不见士伯其人曰能亡人於国不能见於此焉用之士季曰吾与之同罪非义之也将何见焉及归遂不见文十二年河曲之战秦伯谓士会曰若何而战对曰赵氏新出其属曰臾骈必实为此谋将以老我师也赵有侧室曰穿晋君之壻也有宠而弱不在军事好勇而狂且恶臾骈之佐上军也若使轻者肆焉其可十三年赵宣子曰随会在秦贾季在狄难日至矣若之何中行桓子曰请复贾季郤成子曰不如随会乃使魏寿余伪以魏叛以诱士会秦伯许之履士会之足於朝秦伯师于河西魏人在东寿余曰请东人之能与夫二三有司言者吾与之先使士会士会曰晋人虎狼也若背其言臣死妻子为戮无益於君不可悔也秦伯曰若背其言所不归尔孥者有如河乃行绕朝赠之以策曰子无谓秦无人吾谋适不用也既济魏人噪而还秦人归其孥其处者为刘氏灵公之杀宰夫也赵盾士季患之将谏士季曰谏而不入则莫之继也会请先不入则子继之三进及溜而後视之曰吾知所过矣将改之稽首而对曰人谁无过过而能改善莫大焉诗曰靡不有初鲜克有终夫如是则能补过者鲜矣君若有终则社稷之固也岂惟羣臣赖之又曰衮职有阙惟仲山甫补之能补过也君能补过衮不废矣卒不改宣三年晋成公伐郑及郔郑及晋平会入盟十二年楚围郑晋人救郑及河闻郑既及楚平荀桓子欲还武子曰善会闻用师观衅而动德刑政事典礼不易不可敌也楚军昔岁入陈今兹入郑民不罢劳君无怨讟政有经矣荆尸而举商农工贾不败其业而卒乘辑睦事不奸矣蒍敖为宰择楚国之令典军行右辕左追蓐前茅虑无中权後劲百官象物而动军政不戒而备能用典矣其君之举也内姓选於亲外姓选於旧举不失德赏不失劳老有加惠旅有施舍君子小人物有服章贵有常尊贱有等威礼不逆矣若之何敌之见可而进知难而退军之善政也兼弱攻昧武之善经也子姑整军而经武乎犹有弱而昧者何必楚彘子曰不可晋师终败于邲十六年春会帅师灭赤狄甲氏及留吁铎辰三月献狄俘晋侯请于王戊申以黻冕命士会将中军且为太傅於是晋国之盗逃奔于秦羊舌职曰禹称善人不善人远此之谓也诗曰战战兢兢如临深渊如履薄冰善人在上也善人在上则国无幸民谚曰民之多幸国之不幸也是无善人之谓也冬晋侯使会平王室定王享之原襄公相礼殽烝武子私问其故王闻之召武子曰季氏而弗闻乎王享有体荐宴有折俎公当享卿当宴王室之礼也武子归而讲求典礼以修晋国之法十七年武子请老郤献子为政宋之盟楚子木问於赵孟曰范武子之德何如对曰夫子之家事治言於晋国无隐情其祝史陈信於鬼神无愧辞子木归以语王王曰尚矣哉能歆神人宜其光辅五君以爲盟主也子燮鲂燮有传鲂是为彘季悼公以为卿曰武子之季文子之母弟也武子宣法以定晋国至於今是用文子勤身以定诸侯至於今是赖夫二子之德其可忘乎故以彘季平其宗初叔向告赵文子曰随武子纳谏不忘其师言身不失其友事君不援而进不可而退孔子亦谓子贡曰其事君也不敢爱其死然亦不敢忘其身谋其身不遗其友君谏则进而用之不谏则行而退盖武子之行也
晋韩献子
韩献子名厥晋卿也韩万之玄孙子与之子赵宣子言於灵公以为司马河曲之役赵孟使人以乘车干行献子执而戮之衆咸曰韩厥必不没矣其主朝升之而暮戮其车其谁安之宣子召而礼之曰吾闻事君者比而不党夫周以举义比也举以其私党也吾言汝於君惧汝不能也举而不能党孰大焉事君而党吾何以从政吾故以是观汝汝勉之苟从是行也长晋国者非汝而谁皆告诸大夫曰二三子可贺我矣吾举厥也而中吾乃今知免於罪矣成公六年晋人谋去故绦诸大夫皆曰必居郇瑕氏之地沃饶而近盬国利君乐不可失也献子曰不可郇瑕氏土薄水浅其恶易觏易觏则民愁民愁则垫隘於是有沈溺重膇之疾不如新田土厚水深居之不疾有汾浍以流其恶且民从教十世之利也夫山泽林盬国之宝也国饶则民骄佚近宝公室乃贫不可谓乐公悦从之四月丁丑晋迁于新田栾书中行偃之执厉公也召厥厥辞曰古人有言曰杀老牛莫之敢尸而况君乎二三子不能事君安用厥也中行偃欲攻之栾书曰不可其身果而辞顺顺无不行果无不彻犯顺不祥伐果不克乃止十八年悼公即位冬楚伐宋华元告急献子为政曰欲求得人必先勤之成霸安疆自宋始矣晋救宋楚子遂还襄公七年十月献子告老公族穆子有废疾将立之辞曰诗云岂不夙夜谓行多露又曰弗躬弗亲庶民弗信无忌不才让其可乎请立起也与田苏游而曰好仁诗曰靖共尔位好是正直神之听之介尔景福恤民为德正直为正正曲为直参和为仁如是则神听之介福降之立之不亦可乎庚戌使宣子朝献子遂老晋侯谓无忌仁使掌公族大夫献子虽老晋之大政从咨焉立赵文子厥之力也无忌卒子襄嗣为公族大夫
鲁季文子
季文子鲁卿季孙行父也季友之孙是为季孙十五年秋齐人侵我西鄙文子告于晋齐懿公谓诸侯不能也遂伐曹入其郛讨其来朝也文子曰齐侯其不免乎巳则无礼而讨於有礼者曰女何故行礼礼以顺天天之道也已则反天而又以讨人难以免矣诗曰胡不相畏不畏于天君子之不虐幼贱畏于天也在周颂曰畏天之威于时保之不畏于天将何能保以乱取国奉礼以守犹惧不终多行无礼弗能在矣十八年莒纪公生太子仆又生季佗爱季佗而黜仆且多行无礼於国仆因国人以弑纪公以其宝玉来奔纳诸宣公公命与之邑曰今日必授文子使司寇出诸竟曰今日必达公问其故文子使太史克对曰先大夫臧文仲敎行父事君之礼行父奉以周旋弗敢失坠曰见有礼於其君者事之如孝子之养父母也见无礼於其君者诛之如鹰鸇之逐鸟爵也先君周公制周礼曰则以观德德以处事事以度功功以食民作誓命曰毁则爲贼掩贼为藏窃贿爲盗盗器为奸主藏之名赖奸之用为大凶德有常无赦在九刑不忘行父还观莒仆莫可则也孝敬忠信为吉德盗贼藏奸为凶德夫莒仆则其孝敬则弑君父矣则其忠信则窃宝玉矣其人则盗贼也其器则奸兆也保而利之则主藏也以训则昏民无则焉不度於善而皆在於凶德是以去之昔高阳氏有才子八人苍舒隤敳檮戭大临尨降庭坚仲容叔达齐圣广渊明允笃诚天下之民谓之八恺高辛氏有才子八人伯奋仲堪叔献季仲伯虎仲熊叔豹季狸忠肃共懿宣慈惠和天下之民谓之八元此十六族也世济其美不陨其名以至於尧尧不能举舜臣尧举八恺使主后土以揆百事莫不时序地平天成举八元使布五敎于四方父义母慈兄友弟恭子孝内平外成昔帝鸿氏有不才子掩义隐贼好行凶德丑类恶物顽嚚不友是与比周天下之民谓之浑敦少皡氏有不才子毁信废忠崇饰恶言靖谮庸回服谗蒐慝以诬盛德天下之民谓之穷奇颛顼氏有不才子不可敎训不知话言告之则顽舍之则嚚傲狠明德以乱天常天下之民谓之檮杌此三族也世济其凶增其恶名以至于尧尧不能去缙云氏有不才子贪于饮食冒于货贿侵欲崇侈不可盈厌聚敛积实不知纪极不分孤寡不恤穷匮天下之民以比三凶谓之饕餮舜臣尧宾于四门流四凶族投诸四裔以御魑魅是以尧崩天下如一同心戴舜以爲天子以其举十六相去四凶也故虞书数舜之功曰愼徽五典五典克从无违教也曰纳于百揆百揆时序无废事也曰宾于四门四门穆穆无凶人也舜有大功二十而为天子今行父虽未获一吉人去一凶矣於舜之功二十之一也庶几免於戾乎成公二年行父帅师败齐师于鞌齐人归我汶阳田四年夏公如晋景公见公不敬文子曰晋侯必不免诗曰敬之敬之天惟显思命不易哉夫晋侯之命在诸侯矣可不敬乎六年二月文子以鞌之功立武宫非礼也听於人以救其难不可以立武立武由已非由人也齐侯败于鞌而归吊死视疾七年不饮酒不食肉晋侯闻之曰嘻奈何使人之君七年不饮酒不食肉请皆反其所侵地八年春晋侯使韩穿来言汶阳之田归之于齐文子饯之私焉曰大国制义以为盟主是以诸侯怀德畏讨无有贰心谓汶阳之田敝邑之旧也而用师於齐使归诸敝邑今有二命曰归诸齐信以行义义以成命小国所望而怀也信不可知义无所立四方诸侯其谁不解体诗曰女也不爽士贰其行士也罔极二三其德七年之中一与一夺二三孰甚焉士之二三犹丧配偶而况霸主霸主将德是以而二三之其何以长有诸侯乎诗曰犹之未远是用大简行父惧晋之不远犹而失诸侯也是以敢私言之鄢陵之战公出于坏隤晋侯不见公将执公行父曰臣有罪执其君子有罪执其父此听失之大者也今此臣之罪也舍臣之身而执臣之君吾惧听失之爲宗庙羞也九月晋人执文子于苕邱公还使声伯请季孙于晋范文子曰季孙於鲁相二君矣妾不衣帛马不食粟可不谓忠乃许鲁平赦季孙襄五年十二月卒大夫入敛公在位宰庀家器为葬备无衣帛之妾无食粟之马无藏金玉无重器备君子是以知季文子之忠於公室也相三君矣而无私积可不谓忠乎子宿嗣有传
晋解扬
解扬晋大夫也文八年晋侯使解扬归匡戚之田于卫且复致公壻池之封自申至于虎牢之境宣公十五年春公孙归父会楚庄王围宋宋人使乐婴齐告急于晋晋使解扬如宋使无降楚曰晋师悉起将至矣郑人囚而献诸楚楚子厚赂之使反其言不许三而许之登诸楼车使呼宋人而告之遂致其君命楚子将杀之使与之言曰尔既许不谷而反之何故非我无信女则弃之速即尔刑对曰臣闻之君能制命爲义臣能承命为信信载义而行之爲利谋不失利以卫社稷民之主也义无二信信无二命君之赂臣不知命也受命以出有死无霣又可赂乎臣之许君以成命也死而成命臣之禄也寡君有信臣下臣获考死又何求楚子舍之以归
鲁叔孙得臣
叔孙得臣鲁卿庄叔也祖叔牙是曰僖叔桓公之子叔牙赐酖死季友立其後爲叔孙氏也元年天王使毛伯卫来锡公命得臣如周拜公如晋及晋侯盟晋侯飨公赋菁菁者莪庄叔以公降拜曰小国受命於大国敢不慎仪君贶之以大礼何乐如之抑小国之乐大国之惠也晋侯降辞登成拜公赋假乐十一年鄋瞒伐我冬十月得臣败狄于咸获长狄侨如长狄兄弟三人泆宕中国瓦石不能害得臣最善射射其目身横九亩断其首而载之眉见于轼鄋瞒长狄之种防风氏之後宣五年卒子侨如嗣有传
晋狐射姑
狐射姑字季佗狐偃之子也食於贾亦曰贾季文公之出贾佗从焉文公以长事之为太师文六年初晋侯使射姑将中军赵盾佐之阳处父曰古者君之使臣也使仁者佐贤者不使贤者佐仁者今赵盾贤射姑仁其不可乎襄公乃使盾将中军以射姑佐之贾季怨阳子之易其班也乃使杀阳处父遂奔狄赵盾使臾骈送其帑夷之蒐贾季戮臾骈臾骈之人欲尽杀贾氏以报焉臾骈曰不可吾闻前志有之曰敌惠敌怨不在後嗣忠之道也夫子礼於贾季我以其宠报私怨无乃不可乎介人之宠非勇也损怨益仇非知也以私害公非忠也释此三者何以事夫子尽具其帑与其器用财贿亲帅扞之送致诸境文七年秋狄侵我西鄙公使告于晋赵宣子使因贾季问鄷舒且让之舒问於贾季曰赵衰赵盾孰贤曰赵衰冬日之日赵盾夏日之日冬日可爱夏日可畏
晋赵盾
赵盾字孟赵衰之子也是曰赵宣子文公六年为中军於是始为国政制事典正法罪辟狱刑董逋逃由质要治旧洿本秩礼续常职出滞淹既成以授大傅阳子与太师贾佗使行诸晋国以为常法十四年盾以诸侯之师八百乘纳捷葘于邾邾人辞曰齐出貜且长宣子曰辞顺而弗从不祥乃还晋襄公卒灵公少晋人以难故欲立长君赵孟曰立公子雍云云贾季曰不如立公子乐使先蔑士会如秦逆公子雍贾季亦召公子乐于陈赵孟使杀诸郫七年秦康公送公子雍于晋穆嬴日抱太子以啼于朝云云宣子乃背先蔑而立灵公云云败秦师于令狐宣二年灵公不君厚敛以雕墙从台上弹人而观其避丸也宰夫胹熊蹯不熟杀之寘诸畚使妇人载以过朝赵盾与士季见之问其故而患之士季谏不改宣子骤谏公患之使鉏麑贼之晨往寝门辟矣盛服将朝尚早坐而假寐麑退叹而言曰不忘恭敬民之主也贼民之主不忠弃君之命不信有一於此不如死也触槐而死秋七月晋侯饮盾酒伏甲士将攻之其右提弥明知之趋登曰臣侍君宴过三爵非礼也遂扶以下公嗾夫?焉明搏而杀之盾曰弃人用犬虽猛何爲宫中甲鼓而起提弥明死之初宣子田於首山舍於翳桑见灵辄饿问其病曰不食三日矣食之舍其半问之曰宦三年矣未知母之存否今近焉请以遗之使尽之而爲之箪食与肉寘诸槖以与之既而与爲公介倒戟以御公徒而免之问其故对曰翳桑之饿人也问其名居不告而退遂自亡也九月乙丑赵穿攻灵公於桃园宣子未出山而复太史书曰赵盾弑其君以示於朝宣子曰不然对曰子爲正卿亡不越境反不讨贼非子而谁孔子曰董狐古之良史也书法不隐赵宣子古之良大夫也爲法受恶惜也越境乃免
宋华元
华元宋卿也太宰华督之曾孙宣公二年郑公子归生受命于楚以伐宋元御之战于大棘宋师败绩囚元将战元杀羊食士其御羊斟不与及战曰畴昔之羊子为政今日之事我爲政与入郑师故败君子谓羊斟非人也以其私憾败国殄民於是刑孰大焉诗所谓人之无良者其羊斟之谓乎残民以逞宋人以兵车百乘文马百驷赎华元于郑半入华元逃归立于门外告而入见叔牂曰子之马然也对曰非马也其人也既合而来奔宋城元爲植城者讴曰睅其目皤其腹弃甲而复于思于思弃甲复来使其骖乘谓之曰牛则有皮犀兕尚多弃甲则那役人曰从其有皮丹漆若何元曰去之夫其口衆我寡成二年八月宋文公卒始厚葬用蜃炭益车马始用殉重器备椁有四阿棺有翰桧皆王礼也君子谓华元乐举於是乎不臣臣治烦去惑者也是以伏死而争今二子者君生则纵其惑死又益其侈是弃君於恶也何臣之爲
郑公子归生
公子归生字子家郑大夫也楚人献鼋於郑灵公公子宋与子家将见子公之食指动以示子家曰他日我如此必尝异味及入宰夫将解鼋相视而笑公问之子家以告及食大夫鼋召子公而弗与也子公怒染指于鼎尝之而出公怒欲杀子公子公与子家谋先子家曰畜老犹惮杀之而况君乎反谮子家子家惧而从之夏弑灵公书公子归生弑其君夷权不足也君子曰仁而不武无能达也
赞曰春秋之臣若范武子之德吾无间然矣其事上也忠其虑事也审其居家也理其临民也治使遇明主其功烈岂止如是而已哉韩献子之忠正亦亚也忠故不狥私正故不能?以非义是所以善始善终爲国之老而咨正焉季文子相三君家无私积可谓贤矣解扬受命不爲利回不爲威屈古之【阙】使也名以制义也晋侯克敌而名其子曰仇曰成师叔孙获敌而名其子曰侨曰虺亦足以兆乱也共仲之乱季友出疆而归讨贼春秋美之赵盾往而不反反而不爲正卿则已矣身为正卿反不讨贼又从而任使之赵穿之事盾不无憾焉不然胡爲莫敢谁何也春秋别嫌疑正名分岂以隐昧而加人以恶者哉盖原情得之矣
春秋臣传卷十

[book_title]卷十一
钦定四库全书
春秋臣传卷十一　　　　　宋　王当　撰宣公
鲁孟献子
孟献子孟文伯之子仲孙蔑也爲鲁卿九年春天王使来徵聘夏蔑聘於周王以爲有礼厚贿之楚子围宋献子言於公曰臣闻小国之免於大国也聘而献物於是有庭实旅百朝而献功於是有容貌采章嘉淑而有加货谋其不免也今楚在宋君其图之公说明年会楚于宋襄三年盟于长樗献子相公稽首知武子曰天子在而君辱稽首寡君惧矣献子曰以敝邑介在东表密迩仇雠寡君将君是望敢不稽首七年夏四月三卜郊不从乃免牲献子曰吾乃今而後知有卜筮夫郊祀后稷以祈农事也是故啓蛰而郊郊而後耕今既耕而卜郊宜其不从也十五年宋向戌来聘见献子之室尤之曰子有令闻而美其室非所望也对曰我在晋吾兄为之毁之重劳且不敢闲献子善观人郤錡来聘将事不敬知其必亡郑子耳一岁三用师知其必有灾既而悉如其言子它是爲子服氏季文子相宣成无衣帛之妾无食粟之马仲孙它曰子为鲁上卿相二君矣妾不衣帛马不食粟人其以子爲爱且不华国乎文子曰吾亦愿之然吾观国人其父兄之食麤而衣恶而我美妾与马无乃非相人乎且吾闻以德荣为国华未闻以妾与马文子以告献子献子囚之七日自是子服之妾衣不过七升之布马食不过稂莠文子闻之曰过而能改民之上也使爲上大夫
楚孙叔敖
孙叔敖楚令尹蔿艾猎也父曰蔿贾叔敖儿时出游而还忧而不食母问其故泣而对曰吾闻见两头蛇者死今日吾见两头蛇恐去死无日矣母曰今蛇安在曰吾恐他人又见已埋之也母曰无忧有隂德者阳报之德胜不祥仁除百祸人闻之皆喻其仁也虞邱子荐之以自代少焉虞邱子家干法叔敖执而戮之虞邱子喜入言於王曰叔敖果可使持国政奉法公平未治而人信之十一年城沂使封人虑事以授司徒量功命日分财用平板干称畚筑程土物议远迩略基趾具餱粮度有司三旬而成不愆于素十二年楚子围郑既及郑平晋人救郑楚子北师将饮马於河而归闻晋师既济王欲还嬖人伍参欲战敖弗欲曰昔岁入陈今兹入郑不无事矣战而不捷参之肉其足食乎参曰若事之捷孙叔爲无谋矣令尹南辕反斾王告令尹改乘辕而北之次于管以待之晋魏錡赵旃怒楚师乙卯王乘左广以逐赵旃晋人惧二子之怒楚师也使軘车逆之楚人望其尘亦惧王之入晋军也遂出陈孙叔曰进之宁我薄人无人薄我遂疾进师车驰卒奔乘晋军晋军大败叔敖爲令尹施敎道民上下和合民皆乐其生庄王以爲币轻更以小爲大百姓不便皆去其业敖言於王曰前日更币今市令来言市乱民莫安其处次行不定臣请遂令复如故王许之下令三日而市复楚俗好庳车王以爲不便马欲下令更之敖曰令数下民不知所从臣请敎闾里尽高其梱居半岁民悉自高其车此不敎而民从其化近者视而效之远者望而法之故三得相而不喜知其材自得之也三去相而不悔知非已之罪也时有优孟者敖知其贤善待之病且死属其子曰我死汝必贫困若往见优孟言我孙叔敖子也居数年其子穷困负薪逢优孟孟曰若无远有所之即为叔敖衣冠抵掌谈语岁余象叔敖楚王及左右不能别也以爲叔敖复生欲以爲相孟曰妇言愼无为楚相不足为也如孙叔敖之爲楚相尽忠爲亷以治楚国楚王得以霸今死其子无立锥之地贫困负薪以自饮食不足为也於是庄王谢优孟乃召叔敖子封之寝邱四百户後十世不絶
楚申叔时
申叔时楚之申大夫也夏徵舒之母曰夏姬陈灵公通之徵舒弑灵公十一年冬楚子伐之因县陈叔时使于齐反复命而退王使让之曰夏徵舒爲不道弑其君寡人以诸侯讨而戮之诸侯县公皆庆寡人女独不庆何故对曰夏徵舒之罪大矣讨而戮之君之义也抑人有言曰牵牛以蹊人之田而夺之牛牵牛以蹊者信有罪矣夺之牛者不亦甚乎诸侯之从也曰讨有罪也今县陈贪其富也以讨召诸侯而以贪归之无乃不可乎王曰善哉吾未之闻也反之可乎对曰可哉吾侪小人所谓取诸其怀而与之也乃复封陈楚子围宋不克将去之叔时仆曰筑室反耕者宋必听命从之宋人惧请成楚共王将北师叔时老矣在申闻之曰子反必不免信以守礼礼以庇身信礼之亡欲免得乎成十六年晋厉公伐郑楚子救之过申子反入见叔时曰师其何如对曰德刑详义礼信战之器也德以施惠刑以正邪详以事神义以建利礼以顺时信以守物民生厚而德正用利而事节时顺而物成上下和睦周旋不逆求无不具各知其极故诗曰立我烝民莫匪尔极是以神降之福时无灾害民生敦厖和同以听莫不尽力以从上命致死以补其阙此战之所由克也今楚内弃其民而外絶其好渎齐盟而食话言奸时以动而疲民以逞民不知信进退罪也人恤所底其谁致死子其勉之吾不复见子矣果败于鄢陵孔子读史至楚复陈喟然叹曰贤哉楚王轻千乘之国而重一言之信匪申叔之信不能达其义匪庄王之贤不能受其训
郑子良【去疾】
子良名去疾郑穆公之庶子也爲郑卿初文公有贱妾曰燕姞梦天与已兰曰予爲伯儵予而祖也以是爲而子以兰有国香人服媚之如是既而文公见之与之兰而御之辞曰妾不才幸而有子将不信敢徵兰乎公曰诺生穆公命之曰兰石癸曰吾闻姬姞耦姞吉人也后稷之元妃也今公子兰姞甥也天或啓之必将爲君其後必蕃穆公生十一子子然及子孔亡子羽不爲卿子罕子驷子良子国子印子丰子游是爲七穆灵公卒郑人欲立子良辞曰以贤则去疾不足以顺则公子坚长乃立襄公襄公将去穆氏而舍子良子良不可曰穆氏宜存则固愿也若将亡之则亦皆亡去疾何爲乃舍之皆爲大夫十年楚伐郑晋救郑郑败楚师于柳棼国人皆喜唯子良忧曰是国之灾也吾死无日矣自是晋楚交伐卒子子耳嗣襄十年子耳侵宋北鄙孟献子曰郑其有灾乎师竞已甚周犹不堪竞况郑乎有灾其执政之三士乎十月五族聚羣不逞之人因公子之徒以作乱杀子驷子国子耳
卫孙良夫【桓子】
孙良夫卫卿也是爲孙桓子成二年卫侵齐卫师败新筑人仲叔于奚救桓子桓子是以免卫人赏之以邑辞请曲县繁缨以朝仲尼闻之曰惜也不如多与之邑唯器与名不可以假人君之所司也名以出信信以守器器以藏礼礼以行义义以生利利以平民政之大节也若以假人与人政也政亡则国家从之弗可止也巳三年卫侯使孙良夫来聘且寻盟公问臧宣叔曰中行伯之於晋也其位在三孙子之於卫也位爲上卿将谁先对曰次国之上卿当大国之中中当其下下当其上大夫小国之上卿当大国之下卿中当其上大夫下当其下大夫上下如是古之制也卫在晋不得爲次国晋爲盟主其将先之丙午盟晋丁未盟卫礼也
楚公子婴齐
公子婴齐字子重楚庄王之弟也爲左令尹成二年晋伐齐楚救齐将起师子重曰君弱羣臣不如先大夫师衆而後可诗曰济济多士文王以宁文王犹用衆况吾侪乎且先君庄王属之曰无德以及远方莫如惠恤其民而善用之乃大户已责逮鳏救乏赦罪悉师王卒尽行师于蜀十一月公及诸侯之大夫盟婴齐于蜀卿不书匮盟也於是乎畏晋而窃与楚盟故曰匮盟蔡侯许男不书乘楚车也谓之失位君子曰位其不可不愼也乎蔡许之君一失其位不得列於诸侯况其下乎诗曰不解於位民之攸墍其是之谓乎是行也晋辟楚畏其衆也君子曰衆之不可已也大夫为政犹以衆克况明君而善用其衆乎泰誓所谓商兆民离周十人同者衆也
楚公子侧
公子侧字子反楚司马也楚子之围宋也华元夜登子反之床而起之子反曰子之国何如华元曰惫矣易子而食之析骸而炊之子反曰嘻甚矣惫吾闻之也围者柑马而秣之使肥者应客是何子之情也华元曰吾闻之君子见人之厄则矜之小人见人之厄则幸之吾见子之君子也是以告情於子也子反曰诺勉之矣吾军亦有七日之粮尔尽此不胜将去而归子反告於庄王王曰嘻甚矣惫虽然吾今取此然後而归子反曰不可臣已告之矣军有七日之粮尔庄王怒曰子曷爲告之子反曰以区区之宋犹有不欺人之臣可以楚而无乎是以告之也庄王曰诺乃许之平成十六年晋楚遇于鄢陵楚晨压晋军而陈旦而战见星未已子反命军吏察夷伤补卒乘缮甲兵展车马鸡鸣而食唯命是听晋人患之苖贲皇狥曰蒐乘补卒秣马利兵修陈固列蓐食申祷明日复战乃逸楚囚王闻之召子反谋子反醉而不能见王曰天败楚也乃宵遁王使谓子反曰子无以爲过不谷之罪也子反再拜稽首曰君赐臣死死且不朽臣之卒实奔臣之罪也王使止之弗及而卒赞曰孟献子忠足以事君辞足以应敌智足以虑事从容蹈礼终始无阙孟子称其有友五人信矣三桓之後孟氏多贤岂非习献子之礼邪申叔时一言而复陈国仁人之言哉然庄王亦贤矣子反知谋之而不能用宜其取败若申叔者所谓古之谋人也子良辞千乘之国不人亡而已存斯楚郑所以争得之也子重子反以贪效尤而灭其族岂怒以沮乱者乎适足召雠敌也春秋臣传卷十一

[book_title]卷十二
钦定四库全书
春秋臣传卷十二　　　　　宋　王当　撰宣公二
周单襄公
单襄公名朝王卿士也八年聘于宋遂假道于陈以聘于楚火朝觌矣道茀不可行也候不在疆司空不视涂泽不陂川不梁国无寄寓县无施舍民将筑台於夏氏及陈陈灵公与孔宁仪行父南冠以如夏氏留宾弗见单子归告王曰陈侯不有大咎国必亡王曰何故对曰夫辰角见而雨毕天根见而水涸本见而草木节解驷见而陨霜火见而清风戒寒故先王之敎曰雨毕而除道水涸而成梁草木节解而备藏陨霜而冬裘具清风至而修城郭宫室此先王所以不用财贿而广施德於天下者也今陈国火朝觌矣而道路若塞野场若弃泽不陂障川无舟梁是废先王之教也周制有之曰国有郊牧疆有寓望所以御灾也其余无非谷土民无悬耜野无奥草有优无匮有逸无罢今陈国道路不可知田在草闲民罢於逸乐是弃先王之法制也先王之令有之曰天道赏善而罚淫故凡我造国无从匪彞无即慆淫各守尔典以承天休今陈帅其卿佐以淫於夏氏是犯先王之令也周之秩官有之曰敌国宾至关尹以告行李以节逆之候人爲导卿出郊劳门尹除门宗祝执祀司里授馆司徒具徒司空视涂司寇诘奸虞人入材甸人积薪火师监燎水师监濯膳宰致餐廪人献饩司马陈刍工人展车百官官以物至宾入如归是以小大莫不怀爱其贵国之宾至则以班加一等益?至於王使则皆官正涖事上卿监之今虽朝也不才承王命以爲过宾於陈而司事莫至是蔑先王之官也居大国之闲而无此四者其能久乎十年陈侯杀於夏氏楚子入陈成公二年晋使巩朔献齐捷于周王弗见使襄公辞焉曰蛮夷戎狄不式王命淫湎毁常王命伐之则有献捷王亲受而劳之所以惩不敬劝有功也兄弟甥舅侵败王畧王命伐之告事而已不献其功所以敬亲昵禁淫慝也今叔父奸先王之礼余虽欲於巩伯其敢废旧典以忝叔父乎士庄伯不能对王以巩伯宴而私贿之使相告之曰非礼也勿籍十六年晋侯使郤至献楚捷于周见单襄公与之语且曰晋国之克也爲已实谋之曰微我晋不战矣襄公曰人有言曰兵在其颈其郤至之谓乎君子不自称也非以让也恶其盖人也求盖人其抑下滋甚故圣人贵让诗曰岂弟君子求福不回以吾观之不可久也明年郤至果死难十七年柯陵之盟襄公见晋厉公视远步高郤錡见其语犯郤犫见其语迂郤至见其语伐犯则陵人迂则诬人伐则掩人鲁成公见襄公曰敢问天道乎抑人故也对曰吾非瞽史焉知天道吾见晋君之容而听三郤之语矣殆必祸者也後悉如其言卒子顷公嗣晋孙谈之子周适周事襄公立无跛视无还听无耸言无远言敬必及天言忠必及意言信必及身言仁必及人言义必及利言智必及事言勇必及制言教必及辩言孝必及神言惠必及和言让必及敌晋国有忧未尝不戚有庆未尝不怡襄公疾召顷公而告之曰必善晋周将得晋国其行也文能文则得天地夫敬文之恭也忠文之实也信文之孚也仁文之爱也义文之制也智文之舆也勇文之帅也敎文之施也孝文之本也惠文之慈也让文之才也此十一者夫子皆有焉文王质文故天胙之以天下夫子被之矣其昭穆又近可以得国及厉公之乱召周子而立之是爲悼公顷公卒子靖公嗣晋羊舌肸聘于周发币于大夫及单靖公靖公享之俭而敬语说昊天有成命叔向曰异哉昊天有成命颂之盛德也其诗曰昊天有成命二后受之成王不敢康夙夜基命宥密於缉熙亶厥心肆其靖之是道成王之德也成王能明文昭能定武烈者也夫道成命者而称昊天翼其上也二后受之让於德也成王不敢康敬百姓也夙夜恭也基始也命信也宥寛也密宁也缉明也熙广也亶厚也肆固也靖和也其始也翼上德让而敬百姓其中也恭俭信寛帅归於宁其终也广厚其心以固和之始於德让中於信寛终於固和故曰成单子俭敬让咨以应成德单若不兴子孙必蕃後世不忘诗曰其类维何室家之壼君子万年永锡祚胤类也者不忝前哲之谓也壼也者广裕民人之谓也万年也者令闻不忘之谓祚胤也者子孙蕃育之谓也单子必当之矣襄王十年靖公爲王卿士以相王室曾孙穆公有传
周刘康公【荀伯】
刘康公周定王之季子也食采于刘宣公十年康公来报聘晋景公使赵同献狄俘于周不敬康公曰不及十年原叔必有大咎天夺之魄矣成十一年晋郤至与周争鄇田王命康公讼诸晋郤至曰温吾故也故不敢失刘子曰昔周克商使诸侯抚封苏忿生以温为司寇与檀伯达封于河苏氏即狄又不能於狄而奔卫襄王劳文公而赐之温狐氏阳氏先处之而後及子若治其故则王官之邑也子安得之晋侯使郤至勿敢争成十三年公及诸侯朝王成肃公受脤于社不敬刘子曰吾闻之民受天地之中以生所谓命也是以有动作礼义威仪之则以定命也能者养之以福不能者败以取祸是以君子勤礼小人尽力勤礼莫如致敬尽力莫如敦笃敬在养神笃在守业国之大事在祀与戎祀有执膰戎有受脤神之大节也今成子惰弃其命矣其不反乎五月成肃公卒于瑕刘氏世爲王卿士其後献公文公【阙】于王室
晋士贞子
士贞子名渥浊字伯晋大夫也邲之役晋师归中行桓子请死晋侯欲许之贞子谏曰不可城濮之役晋师三日谷文公犹有忧色左右曰有喜而忧如有忧而喜乎公曰得臣犹在忧未歇也困兽犹鬭况国相乎及楚杀子玉公喜而後可知也曰莫余毒也巳是晋再克而楚再败也楚是以再世不竞今天或者大警晋也而又杀林父以重楚胜其无乃久不竞乎林父之事君也进思尽忠退思补过社稷之卫也若之何杀之夫其败也如日月之食焉何损於明晋侯使复其位十五年晋师灭赤狄晋侯赏桓子狄臣千室亦赏士伯以瓜衍之县曰吾获狄土子之功也微子吾丧伯氏矣羊舌职说是赏也曰周书所谓庸庸只只者谓此物也夫士伯庸中行伯君信之亦庸士伯此之谓明德矣文王所以造周不是过也故诗曰陈锡哉周能施也率是道也其何不济赵婴通于赵庄姬原屏放诸齐婴梦天使谓已祭余余福汝问於贞伯贞伯曰不识也既而告其人曰神福仁而祸淫淫而无罚福也祭其得亡乎祭之之明日而亡成六年郑伯如晋拜成子游相授玉于东楹之东贞伯曰郑伯其死乎自弃也巳视流而行速不安其位宜不能久悼公即位士伯爲太傅子弱嗣
晋郤克
郤克字伯郤缺之子也爲晋卿是爲郤献子宣十七年春景公使克徵会于齐季孙行父秃郤克跛卫孙良夫眇曹公子首偻同时而聘于齐齐使秃者御秃者跛者御跛者眇者御眇者偻者御偻者齐顷公帷妇人使观之郤子登妇人笑於房献子怒出而誓曰所不此报无能涉河献子归请伐齐范武子将老闻之曰喜怒以类者鲜易者实多诗曰君子如怒乱庶遄沮君子如祉乱庶遄已君子之喜怒以巳乱也弗巳者必益之郤子其或者欲巳乱於齐乎不然予惧其益之也余将老使郤子逞其志庶有豸乎乃请老郤献子爲政将中军遂伐齐师陈于鞌齐师败绩晋师归郤克见公曰子之力也夫对曰君之训也二三子之力也臣何力之有焉范叔见劳之如郤伯对曰庚所命也克之制也爕何力之有焉栾伯见公亦如之对曰爕之诏也士用命也书何力之有焉
楚潘党
潘党字叔党楚大夫潘尫之子也邲之战晋败党曰君盍筑武军而收晋尸以爲京观臣闻克敌必示子孙以无忘武功楚子曰非尔所知也夫文止戈爲武武王克商作颂曰载戢干戈载櫜弓矢我求懿德肆于时夏允王保之夫武禁暴戢兵保大定功安民和衆丰财者也故使子孙无忘其章武有七德我无一焉何以示子孙其爲先君宫告成事而已武非吾功也古者明王伐不敬取其鲸鲵而封之以爲大戮於是乎有京观以惩淫慝今罪无所而民皆尽忠以死君命又何以爲京观乎祀于河作先君宫告成事而还鄢陵之役党与养由基蹲甲而射之彻七札焉
楚屈巫
屈巫字子灵楚申邑大夫也是曰申公巫臣成八年晋侯使申公巫臣如吴假道于莒与渠邱公立於池上曰城巳恶莒子曰僻陋在夷其孰以我爲虞对曰夫狡焉思啓封疆以利社稷者何国蔑有唯然故多大国矣唯或思或纵也勇夫重闭况国乎宣十二年庄王伐萧萧溃巫臣曰师人多寒王廵三军拊而勉之三军之士皆如挟纩楚之讨陈夏氏也庄王欲纳夏姬巫臣曰不可君召诸侯以讨罪也今纳夏姬贪其色也书曰明德愼罚文王所以造周也君其图之王乃止子反欲取之巫臣曰是不祥人也天下多美妇人何必是乎子反乃止巫臣遂娶夏姬以奔晋子反怨之杀巫臣之族而分其室巫臣自晋遗子重子反书曰余必使尔罢於奔命以死巫臣请使於吴晋侯许之吴子寿梦说之乃通吴于晋以两之一卒适吴舍偏两之一焉与其射御敎吴乘车敎之战陈敎之叛楚寘其子狐庸焉使爲行人於吴吴始伐楚伐巢伐徐子重奔命马陵之会吴入州来子重自郑奔命子重子反於是乎一岁七奔命蛮夷属於楚者吴尽取之是以始大通吴於上国
晋栾书
栾书晋卿也字伯是曰栾武子父曰盾成六年楚伐郑书救之晋衆欲战知庄子范文子韩献子曰不可或谓武子曰圣人与衆同欲是以济事子爲大政将酌於民者也子之佐十一人其不欲战者三人而已欲战者可谓衆矣武子曰善钧从衆夫善衆之主也从之不亦可乎从之果有功君子曰从善如流宜哉诗曰岂弟君子遐不作人求善也夫作人斯有功绩矣九年书伐郑郑人使伯蠲行成晋人杀之非礼也兵交使在其间可也明年复伐郑郑子罕赂以襄锺乃归郑伯
赞曰单襄公知识明悟将之以文有王臣之体焉虽才不见於用而世有贤德诗曰惟其有之是以似之单氏之谓乎士贞子明荀伯之贤身受其赏奕世载德荐贤之有後也明矣郤克不忍一笑之愤而暴二国之师迁怒之爲患如此三郤灭宗未必非隂祸也甚哉巫臣之罔也谏纳夏姬若正也反将以济其邪自知其非而躬蹈覆辙其罔乃所以自罔也
春秋臣传卷十二

[book_title]卷十三
钦定四库全书
春秋臣传卷十三　　　　　宋　王当　撰宣公三
晋知武子
知武子晋卿也名罃字子羽荀首之子邲之战楚获罃而囚之成公三年晋人归楚公子谷臣以求罃楚人许之王送罃曰子其怨我乎对曰二国治戎臣不才不胜其任以爲俘馘执事不以衅鼓使归即戮君之惠也臣实不才又谁敢怨王曰然则德我乎对曰二国图其社稷而求纾其民各惩其忿以相宥也两释累囚以成其好二国有好臣不与及其谁敢德王曰子归何以报我对曰臣不任受怨君不任受德无怨无德不知所报王曰晋未可与争重爲之礼而归之襄十年晋荀偃士匄请伐偪阳而封宋向戌焉荀罃曰城小而固胜之不武弗胜爲笑固请丙寅围之弗克【云云】宋公飨晋侯於楚邱请以桑林荀罃辞荀偃士匄曰诸侯宋鲁於是观礼鲁有禘乐宾祭用之宋以桑林享君不亦可乎舞师题以旌夏晋侯惧而退入于房去旌卒享而还及着雍疾卜桑林见荀偃士匄欲奔请祷焉罃不可曰我辞礼矣彼则以之犹有鬼神於彼加之晋侯有闲
晋伯宗
伯宗晋大夫也事景公厉公宣十四年楚子围宋公孙归父会楚子于宋宋使乐婴齐告急于晋晋侯欲救之伯宗曰不可古人有言曰虽鞭之长不及马腹天方授楚未可与争虽晋之强能违天乎谚曰高下在心川泽纳汚山薮藏疾瑾瑜匿瑕国君含垢天之道也君其待之乃止晋侯将伐狄诸大夫皆曰不可酆舒有三隽才不如待後之人伯宗曰必伐之狄有五罪隽才虽多何补焉不祀一也耆酒二也弃仲章而夺黎氏地三也虐我伯姬四也伤其君目五也怙其隽才而不以茂德兹益罪也若之何待之夫恃才与衆亡之道也商纣由之故灭天反时爲灾地反物爲妖民反德爲乱乱则妖灾生故文反正爲乏尽在狄矣晋侯从之遂灭潞杀酆舒成公五年梁山崩以传召伯宗伯宗辟重曰辟传重人曰待我不如捷之速也问其所曰绦人也问绦事焉曰梁山崩将召伯宗谋之问将若之何曰山有朽壤而崩可若何国主山川故山崩川竭君爲之不举降服乘缦彻乐出次祝币史辞以礼焉其如此而已虽伯宗若之何伯宗请见之不可遂以告而从之孔子闻之曰伯宗其无绩乎攘善也伯宗朝以喜归其妻曰子貌有喜何也曰吾言於朝诸大夫皆谓我智似阳子对曰阳子华而不实主言而无谋是以难及其身子何喜焉伯宗曰吾饮诸大夫酒而与之语尔试听之曰诺既饮其妻曰诸大夫莫子若也然而民不能戴其上久矣难必及子子盍亟索士憖庇州犂焉得毕阳十五年三郤害伯宗谮而杀之毕阳送伯州犂于楚韩献子曰郤氏其不免乎善人天地之纪也而骤絶之不亡何待初伯宗每朝其妻必戒之曰盗憎主人民恶其上子好直言必及於难子州犂有传
鲁臧宣叔
臧宣叔臧孙许也文仲之子成二年冬楚师侵卫遂侵我师于蜀使臧孙往辞曰楚远而久固将退矣无功而受名臣不敢楚侵及阳桥孟孙请往赂之以执斲执鍼织絍皆百人公衡爲质以请盟楚人许平
楚伯州犂
伯州犂晋大夫伯宗之子也成十五年奔楚爲太宰襄二十六年楚侵郑郑皇颉戍之出与楚师战败穿封戌囚皇颉公子围与之争之正於州犂州犂曰请问於囚乃立囚曰所争君子也其何不知上其手曰夫子爲王子围寡君之贵介弟也下其手曰此子爲穿封戌方城外之县尹也谁获子囚曰颉遇王子弱焉戍怒抽戈逐王子围弗及楚人以皇颉归明年向戌请弭兵楚人衷甲州犂曰合诸侯以爲不信无乃不可乎夫诸侯望信於楚是以来服若不信是弃其所以服诸侯也固请释甲子木曰晋楚无信久矣事利而已焉用有信太宰退告人曰令尹将死矣不及三年求逞志而弃信志将逞乎志以发言言以出信信以立志参以定之信亡何以及三昭元年公子围弑王杀州犂于郏
楚养由基
养由基楚大夫养叔也养叔善射鄢陵之战潘党与由基蹲甲而射之彻七札焉以示王曰君有二臣如此何忧於战王怒曰大辱国诘朝尔射死艺及战吕錡射共王中目王召由基与之两矢使射吕錡中项伏弢以一矢复命楚师薄於险叔山冉谓由基曰虽君有命爲国故子必射乃射再发尽殪晋师乃止襄十五年楚公子午爲令尹由基爲宫廏尹以靖国人君子谓楚於是乎能官人官人国之急也能官人则民无觎心昭公十四年令尹子旗有德於王不知度与养氏比而求无厌王於是杀子旗而灭养氏之族
晋赵同
赵同赵盾异母弟赵衰生原同屏括楼婴原屏楼三子邑也初骊姬之乱诅无畜羣公子自是晋无公族及成公即位晋於是乎有公族余子公行赵盾请以括爲公族大夫成八年晋杀赵同赵括十年晋侯梦大厉被发及地搏膺而踊曰杀余孙不义余得请於帝矣坏大门及寝门而入公惧入于室又坏户公觉召桑田巫巫言如梦公曰何如曰不食新矣六月晋侯欲麦使甸人献麦馈人爲之召桑田巫示而杀之将食张如厠陷而卒小臣有晨梦负公以登天及日中负晋侯出诸厠遂以爲殉
赞曰知武子资善而行闻义而服充此可以优天下而况晋国乎伯宗可谓邦之司直矣然处於昬君乱卿之间而以能尚人非保身之道也臧宣叔不敢以无功受名是能世其家也伯州犂智而不知正养叔艺而不尚德艺胜则下智胜则杀身矣
春秋臣传卷十三

[book_title]卷十四
钦定四库全书
春秋臣传卷十四　　　　　宋　王当　撰成公一
晋范文子
范文子名燮范武子之子也文子莫退於朝武子曰何莫也对曰有秦客廋辞於朝大夫莫之能对也吾知三焉武子怒曰大夫非不能也让父兄也尔童子何知而三掩人於朝吾不在晋国亡无日矣击之以杖折委笄鞌之战士燮佐上军代荀庚帅以功受三命之服晋师归文子後入武子曰无爲吾望尔也乎对曰师有功国人喜以逆之先入必属耳目焉是代帅受名也故不敢武子曰吾知免矣鄢陵之役文子不欲战曰吾闻君人者刑其民成而後振武於外是以内和而外威今吾司寇之刀锯日敝而斧钺不行内犹有不刑而况外乎唯圣人能外内无患自非圣人外宁必有内忧盍释楚以爲外惧乎范匄趋进曰晋楚唯天所授何患焉文子执戈逐之曰国之存亡天也童子何知焉及楚师宵遁晋入楚军三日谷文子立於戎马之前曰君幼诸臣不佞何以及此君其戒之夫德福之基也无德而福隆犹无基而厚墉也其坏也无日矣文子反自鄢陵使其祝宗祈死曰君骄侈而克敌是天益其疾也难将作矣爱我者惟祝我使我速死无及於难范氏之福也十七年卒子匄嗣
晋郤至
郤至字季子晋大夫也郤克之族子是爲郤昭子食於温又曰温季成十二年如楚聘楚子享之子反相爲地室而悬焉至将登金奏作於下惊而走出曰君不忘先君之好施及下臣贶之以大礼重之以备乐如天之福两君相见何以代此下臣不敢子反曰两君相见无亦唯是一矢以相加遗焉用乐曰诸侯闲於天子之事则相朝於是乎有享宴之礼享以训共俭宴以示慈惠共俭以行礼慈惠以布政政以礼成民是以息百官承事朝而不夕此公侯之所以扞城其民也故诗曰赳赳武夫公侯干城及其乱也诸侯贪冒侵欲不忌争寻常以尽其民略其武夫以爲已腹心股肱爪牙故诗曰赳赳武夫公侯腹心天下有道则公侯能爲民干城而制其腹心乱则反之今吾子之言乱之道也不可以爲法然吾子主也至敢不从遂入卒事归以语范文子文子曰无礼必食言吾死无日矣夫十七年厉公欲尽去群大夫而立其左右胥童以胥克之废也怨郤氏乃告公先去三郤郤氏闻之郤錡欲攻公郤至曰人所以立信知勇也信不叛君知不害民勇不作乱失兹三者其谁与我死而多怨将安用之壬午长鱼矫杀郤至尸之於朝
楚锺仪
锺仪楚郧大夫也楚伐郑郑囚锺仪献诸晋晋人以仪归囚诸军府九年晋侯观於军府见仪问之曰南冠而絷者谁也有司对曰郑人所献楚囚也使税之召而吊之再拜稽首问其族对曰伶人也公曰能乐乎对曰先父之职官也敢有二事使与之琴操南音公语范文子文子曰楚囚君子也言称先职不背本也乐操土风不忘旧也君盍归之重爲之礼使归求成十二月楚使公子辰如晋修好
齐鲍国
鲍国齐卿叔牙之後是曰鲍文子兄曰牵是曰鲍庄子夫人孟子怒牵公刖之仲尼曰鲍庄子之知不如葵葵犹能卫其足定九年阳虎奔齐请师以伐鲁齐侯将许之文子谏乃执阳虎文子时年九十余
齐国佐
国佐宾媚人也爲齐卿是爲国武子鞌之战齐侯使宾媚人赂以纪甗玉罄与地晋人不可曰必以萧同叔子爲质而使齐之封内尽东其亩对曰萧同叔子非他寡君之母也吾子布大命於诸侯而曰必质其母以爲信是以不孝令也诗曰孝子不匮永锡尔类若以不孝令於诸侯其无乃非德类也乎先王疆理天下物土之宜而布其利故诗曰我疆我理南东其亩今吾子疆理诸侯而曰尽东其亩惟吾子戎车是利无顾土宜其无乃非先王之命也乎反先王则不义何以爲盟主今吾子求合诸侯以逞无疆之欲诗曰布政优优百禄是遒子实不优而弃百禄诸侯何害焉唯是先君之敝器土地不敢爱子又不许请收合余烬背城借一敝邑之幸亦云从也晋人许之十八年庆氏之乱国佐以谷叛齐侯杀之书曰齐杀其大夫国佐
鲁叔孙侨如
叔孙侨如得臣之子也是曰宣伯得臣之获长狄侨如也因以名之十四年侨如以夫人妇姜氏至自齐舍族尊夫人也故君子曰春秋之称微而显志而晦婉而成章尽而不汚惩恶而劝善非圣人谁能修之侨如通於穆姜奔齐又通於齐声孟子又奔卫
卫孙林父
孙林父孙文子也父曰良夫襄七年来聘公登亦登叔孙穆子相趋进曰诸侯之会寡君未尝後卫君今吾子不後寡君寡君未知所过吾子其少安孙子无辞亦无悛容穆叔曰孙子必亡爲臣而君过而不悛亡之本也诗曰退食自公委蛇委蛇谓从者也衡而委蛇必折十四年卫献公戒文子及甯惠子食皆服而朝日旰不召而射鸿於囿二子从之不释皮冠而与之言文子怒公使子蟜子伯子皮与之盟于邱宫文子皆杀之公出奔齐子鲜从公及竟公使祝宗告亡且告无罪定姜曰无神何告若有不可诬也有罪若何告无舍大臣而与小臣谋一罪也先君有冢卿以爲师保而蔑之二罪也余以巾栉事先君而暴妾使余三罪也告亡而已无告无罪卫人立公孙剽林父甯殖相之以听命於诸侯会于戚谋定卫也二十六年甯喜弑其君剽林父以戚如晋书曰入于戚以叛罪孙氏也臣之禄君实有之义则进否则奉身而退专禄以周旋戮也
卫蘧伯玉
蘧伯玉名瑗卫大夫也初甯殖孙林父出献公及甯喜将纳之以告伯玉伯玉曰瑗不得闻君之出敢闻其入遂行从近关出吴公子札聘卫见而说之曰卫多君子未有患也孔子在卫往来主伯玉家孔子亦严事之与周老子齐晏平仲郑子产皆尝称之曰外寛而内正自极於隐括之中直已而不直人汲汲於人以善自终此盖蘧伯玉之行也夫
赞曰范文子释楚以爲外惧何其忧深而思远也圣人不畏多难畏无难矧厉公之骄虐邪鄢陵之胜爕归而祈死有先见之明焉其视栾书直以爲粪土矣武子之德不泯哉郤至仡仡轻勇虽暗於防患至戎马之闲有可观者焉不幸构於栾书死非其罪犹不忘恭哀哉栾书缉缉以覆郤宗至盈亦不免天理明矣锺仪幽而见其操君子哉鲍国耄期不倦宾媚人末路荒迷可以观所守矣侨如无往不淫林父终始悖缪死亡皆有余责蘧伯玉不与闻卫君之出入所谓邦无道卷而怀之也
春秋臣传卷十四

[book_title]卷十五
<史部,传记类,总录之属,春秋臣传>
钦定四库全书
春秋臣传卷十五　　　　　宋　王当　撰成公二
晋赵文子【武】
赵文子晋卿也名武字孟父朔是为赵庄子八年□讨赵同赵括武从姬氏畜于公宫以其田与祁奚是年韩厥言於晋侯曰成季之勲宣孟之忠而无後为善者其惧矣三代之令王皆数百年保天之禄夫岂无辟王赖前哲以免也乃立武而反其田赵文子冠见栾武子武子曰美哉昔吾逮事庄主华则荣矣实之不知请务实乎见范文子文子曰而今可以戒矣夫贤者宠至而益戒不足者为宠骄故兴王赏谏臣逸王罚之吾闻古之王者政德既成又听於民於是乎使工诵谏於朝在列者献诗听胪言於市辩妖祥於謡考百事於朝问谤誉於路有邪而正之尽戒之术也见郤驹伯驹伯曰美哉然而壮不若老者多矣见韩献子献子曰戒之此谓成人成人在始与善始与善善进不善蔑由至矣始与不善不善进善亦蔑由至矣如草木之产各以其物人之有冠犹宫室之有墙屋也粪除而已又何加焉见苦成叔子叔子曰抑年少而执官者衆吾安容子见温季子季子曰谁之不如可以求乎见张老而语之张老曰善矣从栾伯之言可以滋范叔之教可以大韩子之戒可以成物备矣志在子若夫三郤亡人之言也何称述焉知子之道善矣是先主覆露子也十八年悼公即位始命百官施舍已责逮鳏寡振废滞匡乏困救灾患禁淫慝薄赋敛宥罪戾节器用时用民欲无犯时使魏相士鲂魏颉赵武为卿凡六官之长皆民誉也举不失职官不易方爵不踰德师不陵正旅不偪师民无谤言所以复霸也襄二十五年重邱之盟赵文子为政令薄诸侯之币而重其礼穆叔见之谓穆叔曰自今以往兵其少弭矣二十七年宋向戌欲弭诸侯之兵如晋告赵孟遂约诸侯盟於宋西门之外晋楚争先文子以叔向之言乃先楚人宋公兼享晋楚之大夫赵孟为客子木与之言弗能对使叔向侍言焉子木亦不能对也子木语王曰宜晋之伯也有叔向以佐其卿楚无以当之不可与争郑伯享赵孟于埀陇子展伯有子西子产子大叔二子石从赵孟曰七子从君以宠武也请皆赋以卒君贶武亦以观七子之志子展赋草虫赵孟曰善哉民之主也抑武也不足以当之伯有赋鹑之贲贲赵孟曰牀第之言不踰阈况在野乎非使人之所得闻也子西赋黍苖之四章赵孟曰寡君在武何能焉子产赋隰桑赵孟曰武请受其卒章子太叔赋野有蔓草赵孟曰吾子之惠也印段赋蟋蟀赵孟曰善哉保家之主也吾有望矣公孙段赋桑扈赵孟曰匪交匪敖福将焉往保是言也欲辞福禄得乎卒享文子告叔向曰伯有将为戮矣诗以言志志诬其上而公怨之以为宾荣其能久乎幸而後亡叔向曰然巳侈所谓不及五稔者夫子之谓矣文子曰其余皆数世之主也子展其後亡者也在上不忘降印氏其次也乐而不荒後亡不亦可乎三十年三月晋悼夫人食舆人之城?者绦县人或年长矣无子而往与於食有与疑年使之年曰臣小人也不知纪年臣生之岁正月甲子朔四百有四十五甲子矣其季於今三之一也吏走问诸朝师旷曰鲁叔仲惠伯会郤成子于承匡之岁也七十三年矣史赵曰亥有二首六身下二如身是其日数也士文伯曰然则二万六千六百有六旬也赵孟问其县大夫则其属也召之而谢过焉曰武不才任君之大事以晋国之多虞不能由吾子使吾子辱在泥涂久矣武之罪也敢谢不才遂仕之使助为政辞以老与之田使为君复陶以为绦县师於是鲁使者在晋归以语诸大夫季武子曰晋未可媮也有赵孟以为大夫有伯瑕以为佐有史赵师旷而咨度焉有叔向女齐以师保其君其朝多君子其庸可媮乎勉事之而後可十月为宋灾故诸侯之大夫会以谋归宋财叔孙豹晋赵武齐宋卫郑小邾之大夫会于澶渊既而无归於宋故不书其人君子曰信其不可不慎乎澶渊之会卿不书不信也夫诸侯之上卿会而不信宠名皆弃不信之不可也如是诗曰文王陟降在帝左右信之谓也又曰淑慎尔止无载尔伪不信之谓也昭元年会于虢寻宋之盟也祁午谓文子曰宋之盟楚人得志於晋今楚重得志於晋晋之耻也子相晋国以为盟主於今七年矣再合诸侯三合大夫服齐狄宁东夏平秦乱城淳于师徒不顿国家不罢民无谤讟诸侯无怨天无大灾子之力也有令名矣而终之以耻午也是惧吾子其不可以不戒文子曰武受赐矣然宋之盟子木有祸人之心武有仁人之心是楚所以驾於晋也今武犹是心也楚又行僭非所害也武将信以为本循而行之譬如农夫是穮是蓘虽有饥馑必有丰年且吾闻之能信不为人下吾未能也诗曰不僭不贼鲜不为则信也能为人则者不为人下矣吾不能是难楚不为患天王使刘定公劳赵孟於颍馆於雒汭刘子曰美哉禹功明德远矣微禹吾其鱼乎吾与子弁冕端委以治民临诸侯禹之力也子盍亦远绩禹功而大庇民乎对曰老夫罪戾是惧焉能恤远吾侪偷食朝不谋夕何其长也刘子归以语王曰赵孟不复年矣十二月庚戌卒先是赵孟语多媮叔孙穆子刘子秦鍼皆知其将亡而医和亦以为然孔子谓子贡曰思天而敬人服义而行信孝於父母恭於兄弟从善而不违道赵文子之行也
曹子臧
子臧曹公子欣时也麻隧之战曹宣公卒于师负刍杀太子而自立子臧将亡国人皆将从之成公乃惧告罪且请焉乃反而致其邑十五年晋侯讨曹执曹伯诸侯将见子臧於王而立之子臧辞曰前志有之曰圣达节次守节下失节为君非吾节也虽不能圣敢失守乎遂逃奔宋曹人复请於晋晋侯谓子臧反吾归而君子臧反曹伯归尽致其邑与卿而不出
楚子囊
子囊楚庄王子公子贞也襄八年子囊伐郑讨其侵蔡也九年秦景公使士雃乞师于楚将以伐晋楚子许之子囊曰不可当今吾不能与晋争晋君类能而使之举不失选官不易方其卿让於善其大夫不失守其士竞於教其庶人力於农穑商工皁隶不知迁业韩厥老矣知罃禀焉以为政范匄少於中行偃而上之使佐中军韩起少於栾黶而栾黶士鲂上之使佐上军魏绦多功以赵武为贤而为之佐君明臣忠上让下竞当是时也晋不可敌事之而後可君其图之十三年楚子疾告大夫曰不谷不德以大夫之灵获保首领以殁於地唯是春秋窀穸之事所以从先君於祢庙者请为灵若厉大夫择焉莫对及五命乃许秋楚共王卒子囊谋諡大夫曰君有命矣子囊曰君命以共若之何毁之赫赫楚国而君临之抚有蛮夷奄征南海以属诸夏而知其过可不谓共乎请諡之共大夫从之明年秋楚伐吴楚师败冬子囊还自伐吴卒将死遗言谓子庚必城郢君子谓子囊忠君薨不忘增其名将死不忘卫社稷可不谓忠乎忠民之望也诗曰行归于周万民所望忠也
晋士匄【范宣子】
士匄士燮之子也是为范宣子襄八年宣子来聘公享之宣子赋摽有梅季武子曰谁敢哉今譬於草木寡君在君君之臭味也欢以承命何时之有武子赋角弓宾将出武子赋彤弓宣子曰城濮之役我先君文公献功于衡雍受彤弓于襄王以为子孙藏匄也先君守官之嗣也敢不承命君子以为知礼十年王叔陈生与伯舆争政王叔怒而出奔及河王复之晋侯使士匄平王室王叔与伯舆讼焉王叔之宰与伯舆之大夫瑕禽坐狱於王庭士匄听之王叔之宰曰筚门闺窦之人而皆陵其上其难为上矣瑕禽曰昔平王东迁吾七姓从王牲用备具王赖之而赐之騂旄之盟曰世世无失职若筚门闺窦其能来东厎乎且王何赖焉今自王叔之相也政以贿成而刑放於宠官之师旅不胜其富吾能无筚门闺窦乎惟大国图之范宣子曰天子所右寡君亦右之所左亦左之使王叔氏与伯舆合要王叔氏不能举其契王叔奔晋十三年晋侯蒐于緜上以治兵使士匄将中军辞曰伯游长请从伯游荀偃将中军士匄佐之使韩起将上军辞以赵武又使栾黶黶辞曰臣不如韩起起愿上赵武乃使赵武将上军韩起佐之栾黶将下军魏绦佐之晋国之民是以大和诸侯遂睦君子曰让礼之主也范宣子让其下皆让晋国以平数世赖之刑善也夫周之兴也其诗曰仪刑文王万邦作孚言刑善也及其衰也其诗曰大夫不均我从事独贤言不让也君子尚能而让其下小人农力以事其上是以上下有礼而谗慝黜远由不争也谓之懿德及其乱也君子称其功以加小人小人伐其技以凭君子是以上下无礼乱虐并生由争善也谓之昬德国家之敝恒必由之宣子与和大夫争田久而无成宣子欲攻之问於叔鱼叔鱼曰待吾为子戮之叔向闻之见宣子曰盍访之訾祏訾祏吾子之家老也宣子问之对曰吾子嗣范文子於朝无奸行於国无邪民於是无四方之患而无内外之忧赖三子之功而飨其禄位今既无事矣而非和於是加宠将何治为宣子说乃益和田而与之和二十三年尽杀栾氏之族党宣子为政诸侯之币重郑人病之子产寓书於子西以告宣子曰子为晋国四邻诸侯不闻令德而闻重币侨也惑之侨闻君子长国家者非无贿之患而无令名之难夫令名德之舆也德国家之基也有德则乐乐则能久诗云乐只君子邦家之基有令德也夫上帝临女无贰尔心有令名也夫象有齿以焚其身贿也宣子说乃轻币二十五年卒子鞅嗣
鲁公孙婴齐
公孙婴齐字声伯鲁大夫也父叔肸宣公簒立叔肸非之织屦而食终身不食宣公之食十六年声伯如晋请晋之释季文子也郤?欲与之邑弗受归鲍国谓之曰子何辞苦成叔之邑乎对曰吾闻之不厚其栋不能任重重莫如国栋莫如德夫苦成叔有三亡少德而多宠位下而欲上政无大功而欲大禄皆怨府也其身之不能定焉能予人邑十七年梦涉洹或与已琼瑰食之惧不敢占也十一月言之之莫而卒
晋郤犫【苦成叔】
郤犫晋大夫也郤克之从父兄是曰苦成叔十四年晋侯使犫送孙林父于卫卫侯享之甯惠子相苦成叔傲甯子曰苦成家其亡乎古之为飨食也以观威仪省祸福也故诗曰兕觵其觩旨酒思柔彼交匪傲万福来求今夫子傲取祸之道也十七年为胥童所杀郤錡郤克之子所谓驹伯也前十三年晋侯使錡来乞师将事不敬孟献子曰郤氏其亡乎礼身之干也敬身之基也郤子无基且先君之嗣卿也受命以求师将社稷是卫而惰弃君命也不亡何为厉公作难与犫至同见杀赞曰余考晋国之名卿若赵成子郤成子范武子韩献子知武子范文子赵文子魏献子可谓名卿终始者矣余悉不得为全人也美哉文子之烈也寛仁而有礼乐善而下士虽应变经远非其所长而至诚服义不吝改过有芘人之大德有事君之小心诗曰岂弟君子民之父母文子有焉子臧之辞国非好名也盖守志者也故君出非吾过君入非吾功归洁其身而已矣子囊生不误国死不怨君忠矣范宣子藉祖父之资操强晋之柄加之揖逊从事六卿辑睦有足道矣然不能察嬖妾亡子之诬私意以逞杀害忠良法峻而币重诸侯解体范氏之德始衰焉
春秋臣传卷十五

[book_title]卷十六
钦定四库全书
春秋臣传卷十六　　　　　宋　王当　撰成公三
晋魏庄子【绦】
魏庄子名绦晋卿也魏犫之子绦勇而不乱悼公以爲军司马晋侯之弟扬干乱行于曲梁绦戮其仆晋侯怒谓羊舌赤曰合诸侯以为荣也扬干为戮何辱如之必杀魏绦无失也对曰绦无贰志事君不辟难有罪不逃刑其将来辞何辱命焉言终绦至授仆人书将伏剑士鲂张老止之公读其书曰日君乏使使臣斯司马臣闻师衆以顺为武军事有死无犯为敬君合诸侯臣敢不敬君师不武执事不敬罪莫大焉臣惧其死以及扬干无所逃罪不能致训至於用钺臣之罪重敢有不从以怒君心请归死於司寇公跣而出曰寡人之言亲爱也吾子之讨军礼也寡人有弟弗能教训使干大命寡人之过也子无重寡人之过敢以为请晋侯以绦为能以刑佐民矣反役与之礼食使佐新军襄四年无终子嘉父使孟乐如晋因魏庄子纳虎豹之皮以请和诸戎晋侯曰戎狄无亲而贪不如伐之绦曰诸侯新服陈新来和将观於我我德则睦否则携贰劳师於戎而楚伐陈必弗能救是弃陈也诸华必叛戎禽兽也获戎失华无乃不可乎夏训有之曰有穷后羿公曰后羿何如对曰昔有夏之方衰也后羿自鉏迁于穷石因夏民以代夏政恃其射也不修民事而淫于原兽弃武罗伯因熊髠尨圉而用寒浞寒浞伯明氏之谗子弟也伯明后寒弃之夷羿收之信而使之以为已相浞行媚于内而施赂于外愚弄其民而虞羿于田树之诈慝以取其国家外内咸服羿犹不悛将归自田家衆杀而亨之以食其子其子不忍食诸死于穷门靡奔有鬲氏浞因羿室生浇及豷恃其谗慝诈伪而不德于民使浇用师灭斟灌及斟寻氏处浇于过处豷于戈靡自有鬲氏收二国之烬以灭浞而立少康少康灭浇于过后杼灭豷于戈有穷由是遂亡失人故也昔周辛甲之为大史也命百官官箴王阙於虞人之箴曰芒芒禹迹画为九州经啓九道民有寝庙兽有茂草各有攸处德用不扰在帝夷羿冒于原兽亡其国恤而思其麀牡武不可重用不恢于夏家兽臣司原敢告仆夫虞箴如是可不惩乎於是晋侯好田故绦及之公曰然则莫如和戎乎对曰和戎有五利焉戎狄荐居贵货易土土可贾焉一也边鄙不耸民狎其野穑人成功二也戎狄事晋四邻振动诸侯怀威三也以德绥戎师徒不勤甲兵不顿四也鉴于后羿而用德度远至迩安五也君其图之公说使绦盟诸戎修民事田以时晋楚交伐郑戏之盟晋侯归谋所以息民绦请施舍输积聚以贷自公以下苟有积者尽出之国无滞积亦无困人公无禁利亦无贪民祈以币更宾以特牲器用不作车服从给行之期年国乃有节三驾而楚不能与争襄十年戍郑虎牢十一年赦郑囚皆礼而归之纳斥候禁侵掠郑人赂晋侯以师悝师触师蠲歌锺二肆及其鏄磬女乐二八晋侯以乐之半赐绦曰子教寡人和诸戎狄以正诸华八年之中九合诸侯如乐之和无所不谐请与子乐之辞曰夫和戎狄国之福 也诸侯无慝君之灵也二三子之劳也臣何力之有焉抑臣愿君安其乐而思其终也诗曰乐只君子殿天子之邦乐旨君子福禄攸同夫乐以安德义以处之礼以行之信以守之仁以厉之而後可以殿邦国同福禄来远人所谓乐也书曰居安思危思则有备有备无患敢以此规公曰子之教敢不承命抑微子寡人无以待戎不能济河夫赏国之典也藏在盟府不可废也子其受之魏绦於是乎始有金石之乐礼也子舒嗣有传
晋祁大夫【奚】
祁大夫名奚晋祁邑大夫也十八年悼公即位知奚之果而不淫也使为中军尉襄三年奚请老晋侯问嗣焉称解狐其雠也将立之而卒又问焉曰午也可於是羊舌职死矣晋侯曰孰可以代之对曰赤也可於是使祁午为中军尉羊舌赤佐之君子谓祁奚於是能举善矣称其雠不为謟立其子不为比举其偏不为党商书曰无偏无党王道荡荡其祁奚之谓矣解狐得举祁午得位伯华得官建一官而三物成能举善也夫惟善故能举其类诗曰惟其有之是以似之祁奚有焉十六年平公即位以奚为公族大夫二十一年范宣子逐栾盈杀羊舌虎囚叔向人谓叔向曰子离於罪其为不知乎叔向曰诗曰优哉游哉聊以卒岁知也乐王鲋见叔向曰吾为子请叔向弗应出不拜其人皆咎叔向叔向曰必祁大夫室老闻之曰乐王鲋言於君无不行求赦吾子吾子不许祁大夫所不能也而曰必由之何也叔向曰乐王鲋从君者也何能行祁大夫外举不弃雠内举不失亲其独遗我乎诗曰有觉德行四国顺之夫子觉者也晋侯问叔向之罪於乐王鲋对曰不弃其亲其有焉於是祁奚老矣闻之乘馹而见宣子曰诗曰惠我无疆子孙保之书曰圣有谟勲明徵定保夫谋而鲜过惠训不倦者叔向有焉社稷之固也犹将十世宥之以劝能者今壹不免其身以弃社稷不亦惑乎若之何其以虎也弃社稷子为善谁敢不勉多杀何为宣子说与之乘以言诸公而免之不见叔向而归叔向亦不告免焉而朝子午嗣祁奚辞於军尉公问代孰可对曰臣之子午可人有言曰择臣莫若君择子莫若父午之少也婉以从令游有乡处有所好学而不戏其壮也强志而用命守业而不淫其冠也和安而好敬柔惠小物而镇定大事有直质而无流心非义不变非上不举若临大事其可以贤於臣也臣请荐所能择而君比义焉公从之没平公军无秕政
鲁叔孙穆子
叔孙穆子侨如之弟叔孙豹也亦曰穆叔穆姜淫于侨如将乱豹奔齐侨如事败亦奔齐乃召豹于齐而立之穆姜薨於东宫始往而筮之遇艮之随史曰随其出也君必速出姜曰亡易曰随元亨利贞无咎元体之长也亨嘉之会也利义之和也贞事之干也体仁足以长人嘉德足以合礼利物足以和义贞固足以干事然故不可诬也是以虽随无咎今我妇人而与於乱固在下位而有不仁不可谓元不靖国家不可谓亨作而害身不可谓利弃位而姣不可谓贞有四德者随而无咎我皆无之岂随也哉我则取恶能无咎乎必死於此弗得出矣襄四年穆叔如晋报知武子之聘也晋侯享之金奏肆夏之三不拜工歌文王之三又不拜歌鹿鸣之三三拜韩献子使行人子员问之曰子以君命辱於敝邑先君之礼藉之以乐以辱吾子吾子舍其大而重拜其细敢问何礼也对曰三夏天子所以享元侯也文王两君相见之乐也臣不敢及鹿鸣君所以嘉寡君也敢不拜嘉四牡君所以劳使臣也敢不重拜皇皇者华君教使臣曰必谘於周臣闻之访问於善为咨咨亲为询咨礼为度咨事为诹咨难为谋臣获五善敢不重拜十四年豹会诸侯伐秦及泾不济叔向见穆子穆子赋匏有苦叶叔向曰苦匏不材於人共济而已叔向退而具舟遂济二十四年春穆叔如晋范宣子逆之问焉曰古人有言曰死而不朽何谓也穆叔未对宣子曰昔匄之祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏其是之谓乎穆叔曰以豹所闻此之谓世禄非不朽也鲁有先大夫曰臧文仲既没其言立其是之谓乎豹闻之太上有立德其次有立功其次有立言虽久不废此之谓不朽若夫保姓受氏以守宗祊世不絶祀无国无之禄之大者不可谓不朽三十一年至自会见孟孝伯曰赵孟将死矣其语偷不似民主且年未盈五十而谆谆焉如八九十者弗能久矣孝伯曰人生几何谁能无偷朝不及夕将安用树穆叔出而告人曰孟孙将死矣吾语诸赵孟之偷也而又甚焉夏公作楚宫穆叔曰泰誓云民之所欲天必从之君欲楚也夫故作其宫若不复适楚必死是宫也六月辛巳公薨于楚宫昭元年虢之会楚公子围二人执戈先焉穆子曰天子有虎贲习武训也诸侯有旅贲御灾害也大夫有贰车备承事也士有陪乘告奔走也今大夫而设诸侯之服有其心矣夫服心之文也如龟焉灼其中必文於外若楚公子不为君必死是会也季武子伐莒莒人告於会楚请戮其使乐桓子相赵文子欲求货於叔孙而为之请焉弗与梁其踁曰货以藩身子何爱焉叔孙曰诸侯之会卫社稷也我以货免鲁必受师是祸之也何卫之为人之有墙以蔽恶也墙之隙坏谁之咎也卫而恶之吾又甚焉赵孟闻之曰临患不忘国忠也思难不越官信也图国忘死贞也谋主三者义也有是四者又可戮乎赵文子谓叔孙曰楚令尹刚而尚宠若及必弗避也子盍逃之对曰豹也受命於君以从诸侯之盟为社稷也若鲁有罪而受盟者逃鲁必不免是吾出而危之也若为诸侯戮者鲁诛尽矣必不加师请为戮也夫戮出於身实难自他及之何害苟可以安君利国美恶一也文子曰有人不难以死安利其国可无爱乎若皆恤国如是则大不丧威而小不见陵矣若是道也果可以教训何败国之有乃请诸楚而免之叔孙归曾夭御季孙以劳之旦及日中不出曾夭谓曾阜曰旦及日中吾知罪矣鲁以相忍为国也忍其外不忍其内焉用之阜曰数月於外一旦於是庸何伤贾而欲赢而恶嚣乎阜谓叔孙曰可以出矣叔孙指楹曰虽恶是其可去乎乃出见之穆叔善观人孙文子并登庆封之汜祭伯有之不敬悉前知其亡为竖牛所惑不食而卒四年十二月乙卯亡季札来聘见穆子说之曰子其不得死乎好善而不能择人吾子为鲁宗卿而任其大政不慎举何以堪之祸必及子卒如其言初襄十一年季武子将作三军告穆子曰请为三军各征其军穆子曰政将及子子必不能武子固请之穆子曰然则盟诸乃盟诸僖闳诅诸五父之衢昭四年叔孙卒季孙谋去中军明年正月舍中军使杜泄告於殡曰子固欲毁中军既毁之矣故告杜泄曰夫子唯不欲毁也故盟诸僖闳授其书而投之帅士而哭之
晋张老
张老名趯字孟晋大夫也悼公即位知张老之知而不诈也使为候奄始公使张老为卿辞曰臣不如魏绦之知能治大官若在卿位外内必平乃使为司马绦佐新军赵文子为室斲其椽而砻之张老夕焉而见之不谒而归文子闻之驾而往曰吾不善子亦告我何其速也对曰天子之室斲其椽而砻之加密石焉诸侯砻之大夫斲之士首之备其物义也从其等礼也今子贵而忘义富而忘礼吾惧不免何敢以告文子归令之勿砻也匠人请皆斲之文子曰止为後世之见之也其斲者仁者之为也其砻者不仁者之为也
鲁臧孙纥【武仲】
臧孙纥字武仲宣叔之子也襄十八年诸侯围齐十九年伐齐季武子以所得於齐之兵作林锺而铭鲁功焉武仲曰非礼也夫铭天子令德诸侯言时计功大夫称伐今称伐则下等也计功则借人也言时则妨民多矣何以为铭且夫大伐小取其所得以作彞器铭其功烈以示子孙昭明德而惩无礼也今将借人之力以救其死若之何铭之小国幸於大国而昭所获焉以怒之亡之道也二十一年邾庶其以漆闾邱来奔季武子以公姑姊妻之皆有赐於其从者於是鲁多盗季孙谓武仲曰子盍诘盗武仲曰不可诘也子召外盗而大礼焉何以止吾盗纥也闻之在上位者洒濯其心壹以待人轨度其信可明徵也而後可以治人夫上之所为民之归也上所不为而民或为之是以加刑罚焉而莫敢不惩若上之所为而民亦为之乃其所也又可禁乎季武子无适子公弥长而爱悼子欲立之访於纥纥为立悼子而以公弥为马正孟孙自是恶臧孙而季孙爱之及孟孙卒臧孙入哭甚哀多涕出其御曰孟孙之恶子也而哀如是季孙若死其若之何臧孙曰季孙之爱我疾疢也孟孙之恶我药石也美疢不如恶石夫石犹生我疢之美其毒滋多孟孙死吾亡无日矣孟氏闭门告於季孙曰臧氏将为乱不使我葬臧孙闻之戒季孙怒命攻臧氏纥出奔邾武仲自邾使告臧贾且致大蔡焉曰纥不佞失守宗祧敢告不吊纥之罪不及不祀子以大蔡纳请其可贾再拜受龟使为以纳请遂自为也臧孙如防使来告曰纥非敢私请苟守先祀无废二勲敢不辟邑乃立臧为臧纥致防而奔齐齐庄公将为臧纥田臧孙闻之见齐侯与之言伐晋对曰多则多矣抑君似
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:04-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>