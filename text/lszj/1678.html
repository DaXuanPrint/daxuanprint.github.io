<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,隆平集【标点本】全文在线阅读,隆平集【标点本】全文在线下载,大玄古籍书库">
<meta name="description" content="北宋曾巩撰。二十卷。记太祖至英宗五朝,凡一百零六年史事。卷一至卷三分圣绪、符应、都城、官名等二十六门,每门但分若干条,不具首尾,颇似随笔札记之体。卷四以下立传二百八十四篇,各以其官为类,亦无义例,不似成书。巩曾于元丰四年(1081)七月奉诏修《五朝国史》,至五年四月罢史任,从事编纂历时八月,曾献《太祖总论》一篇,因时间仓卒,未及撰成全书,此集当为《五朝国史》之底稿。此为《隆平集》标点本。_隆平集【标点本】_全文在线阅读_隆平集【标点本】_全文在线下载_大玄古籍书库">
<title>隆平集【标点本】_曾巩_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">隆平集【标点本】</span> <br/>
          作者： <span class="inputVal" id="bkauthor">曾巩</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]150478</span> <br/>
          说明： <span class="inputVal" id="bkdec">北宋曾巩撰。二十卷。记太祖至英宗五朝,凡一百零六年史事。卷一至卷三分圣绪、符应、都城、官名等二十六门,每门但分若干条,不具首尾,颇似随笔札记之体。卷四以下立传二百八十四篇,各以其官为类,亦无义例,不似成书。巩曾于元丰四年(1081)七月奉诏修《五朝国史》,至五年四月罢史任,从事编纂历时八月,曾献《太祖总论》一篇,因时间仓卒,未及撰成全书,此集当为《五朝国史》之底稿。此为《隆平集》标点本。</span> <br/>
          封面： <span class="inputVal" id="bkimg">Z_7145.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]隆平集【标点本】
[book_author]曾巩
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]150478
[book_dec]北宋曾巩撰。二十卷。记太祖至英宗五朝,凡一百零六年史事。卷一至卷三分圣绪、符应、都城、官名等二十六门,每门但分若干条,不具首尾,颇似随笔札记之体。卷四以下立传二百八十四篇,各以其官为类,亦无义例,不似成书。巩曾于元丰四年(1081)七月奉诏修《五朝国史》,至五年四月罢史任,从事编纂历时八月,曾献《太祖总论》一篇,因时间仓卒,未及撰成全书,此集当为《五朝国史》之底稿。此为《隆平集》标点本。
[book_img]Z_7145.jpg


[book_title]序
史官记录，其来尚矣，六史异名，职司殊事，螭头柱下，操觚载简，为记事之始，兰台东观，稽文责实，为勒撰之所。至于研精覃思，𬤊正得失，权舆纲纪之论，总括经纬之条，则必穷神于退食委蛇之间，夙兴夜寐之际，故凡为是官者，莫不家有注记，自备讨论，岂不以事重体大，君子之所尽心焉哉！厥自迁、固，各有家学，杨子山为郡上计，犹献《哀牢传》，得诏诣兰台，迺若陆贾、鱼豢、张璠、范晔，亦复身非史职，私撰国书，由是言之，一代成宪，必资草創于前，博采群言于众，迺能究当世之事，备后王之鉴，故知为史之说。
皇朝太祖开运立极，握符御天，圣神相继，缉熙文明之治，亮采惠畴，官得其人，通籍史馆，尤为慎选，凡预论著，皆命世大儒，博学通识，允所谓良史之才者也。南丰曾巩子固为左史日，尝撰《隆平集》以进，自太祖至于英宗五朝，圣君贤臣，盛德大业，文明宪度，更张治具之体，文武废置，军政大小之务，郡县户口，风俗贡职之目，柴燎祠祀，学校科选之设，宰相百官，降王外夷之事，分门列传，凡一百六年，为书二十卷，当时号为审订，颁付史馆，副存于家，虽非正史，亦草創注记之流也。世之学者，前古之事，靡不历览，至于皇朝典故，往往不知其源，或年代差舛，或名号错误，事辞失据，前后抵捂，盖其所传不审，而外之故事杂录，各附闻见，国史法禁，世莫得闻，每搢绅之士，涉典故则含毫犹豫，况于考着谱谍，载述碑颂，可使是非无准，厚诬当时，致惑来世？今斯集所载五朝之事，炳然在目，曾大父淄王，昔典宗正，尝授此书，不敢颛秘，庶几宦学君子，有所考质。呜呼！观皋陶益稷之言，知帝尧帝舜之事，学者岂不孜孜欤？
绍兴十二年四月　日淄国赵伯卫谨序

[book_title]卷一
圣宋，赵姓，帝高阳氏之后。自汉京兆尹广汉而下，世居涿郡。爰及唐季，僖祖生焉。燕蓟之俗尚武，时有僖祖以儒学显，终于县令，历永清、文安、武都三邑；顺祖即其子也，少博学，有时誉，终于御史中丞；翼祖即其子也，少年慷慨有大志，历营、蓟、涿三郡；宣祖即其子也，雅尚儒素，又勇智过人，仕周为将帅，终赠太尉。太祖皇帝以宋州节度使为始封，故国号大宋，以火德王，色尚朱赤。
太祖启运立极英武睿文神德圣功至明大孝皇帝，宣祖皇帝之第二子也，母曰昭宪皇太后杜氏。初后唐明宗即位，每夕焚香祷天，曰：“臣出戎狄，世乱为众所推，愿上天早生圣人，与中国为主。”天成二年二月十六日，太祖生。周显德七年正月三日，统师北征刘筠，次陈桥，军士推戴，势不可避。四日，周帝逊位，太祖登极，以生辰为长春节，改元建隆，追尊皇高祖府君谥文献皇帝，庙号僖祖，陵曰钦陵；皇曾祖府君谥惠元皇帝，庙号顺祖，陵曰康陵；皇祖府君谥简恭皇帝，庙号翼祖，陵曰定陵；皇考府君谥昭武皇帝，庙号宣祖，陵曰安陵。开宝九年十月癸丑，宫车晏驾，在位十七年，圣寿五十，葬永昌陵。孝明皇后王氏、孝章皇后宋氏〈【继孝明立】〉、孝惠皇后贺氏〈【即位后追赠】〉。
太宗至仁应道神功圣德文武睿烈大明广孝皇帝，宣祖皇帝之第三子，太祖同母弟，晋天福四年十月七日生。显德七年，从太祖北征，太祖既为诸军拥戴，师还，太宗叩马首告曰：“诸军将校，若恃功肆行剽略，使民肝脑涂地，非顺天应人之意，愿誓而后进。”太祖遂誓于众，诸将而下，翕然禀命，太祖嘉帝英略，友爱益至，传位之意始于此。开宝九年十月癸丑，即皇帝位，是年改元太平兴国，以生辰为乾明节，淳化元年改曰寿宁节。至道三年三月癸巳，宫车晏驾，在位二十三年，圣寿五十九，葬永熙陵。明德皇后李氏〈【即位后立】〉、淑德皇后尹氏、懿德皇后符氏〈【并即位后追册】〉、元德皇后李氏〈【真宗皇帝追尊】〉。
真宗膺符稽古成功让德文明武定章圣元孝皇帝，太宗皇帝之第三子。母曰元德皇后李氏，生帝于开宝元年十二月二日。至道三年三月癸巳，即皇帝位，次年改元咸平，以生辰为承天节。乾兴元年二月戊午，宫车晏驾，在位二十六年，圣寿五十有五，葬永定陵。章穆皇后郭氏〈【即位后册】〉、章献明肃皇后刘氏〈【继章穆立】〉、章怀皇后潘氏〈【即位后追册】〉、章懿皇后李氏、章惠皇后杨氏〈【并仁宗皇帝追尊】〉
仁宗体天法道极功全德神文圣武睿哲明孝皇帝，真宗皇帝之第六子。母曰章懿皇后李氏，生帝于大中祥符三年四月十四日。乾兴元年二月戊午，即皇帝位，次年改元天圣，以生辰为乾元节。嘉祐八年三月辛未，宫车晏驾，在位四十二年，圣寿五十有四，葬永昭陵。皇后曹氏〈【即位后立】〉、废后郭氏、温成皇后张氏〈【贵妃追册】〉
英宗体干膺历隆功盛德宪文肃武睿圣宣孝皇帝，太宗皇帝之曾孙，濮安懿王第十三子。母曰仙游县君任氏，生帝于天圣十年正月三日，嘉祐八年三月辛未，即皇帝位，次年改元治平，以生辰为圣寿节，治平四年正月丁巳，宫车晏驾，在位五年，圣寿三十有六，葬永厚陵。皇后高氏〈【即位后受册】〉
〈按此集真宗刘后俱作谥章献，李后俱作谥章懿。《新编》刘谥仝，李谥庄懿；《通鉴》二后俱作庄。盖旧制，后必冠帝号；真宗谥章圣，故俱易为章。〉
窦俨，周显德中，与杨徽之、卢多逊同在谏垣。常曰：“天地厌乱久矣，丁卯岁，五星聚会于奎，自此太平矣，恨不与二拾遗同见之也！”乾德五年丁卯，五星会于奎，俨果已卒。
师次陈桥，军中有苗训者，善占候，引亲吏楚昭辅，视日下复有一日。
晋天福中，两浙民间语，必以赵字为助，如饮曰赵饮，食曰赵食之类。宋兴，钱俶独先恭顺，盖悟此也。
蜀自孟昶袭位，民家质物者，必书门曰：“召主收赎”。及昶末年，命翰林学士幸寅逊书桃板，辞不工，昶自题云：“新年纳余庆，嘉节号长春”。及王全斌平蜀，朝廷以参知政事吕余庆，知成都府，而长春节太祖生辰也。
江南自晋汉以来，民间服玩侈丽者，或问之必曰：“此物属赵宝子。”又李煜宫女染碧，夜偶不收，得雨，色益鲜。自尔竞收雨水以染，谓之天水碧，天水赵姓郡号也。
东京城以宣武军节度使治所建，周世宗命韩通，以近甸丁夫增修。太祖建隆三年，命有司广皇城夸东北隅，按洛阳宫殿图营缮。太宗太平兴国四年，重立京城内外门名二十有五〈【外城门南薰而次十七，内城门崇明而次八】〉
西京，古洛邑，今与南北京并为别都。
南京，景德三年，升应天府建。
北京，庆历二年，升太名府建。
诸州置通判，始于建隆四年，命刑部郎中贾玭等，充湖南道诸州通判。乾德四年诏：“自今事无巨细，须长吏通判佥议连书，僚属方得奉行。”太宗朝，以宋琪为开封府通判，是后开封府不复置。
司寇参军，建隆间置，以及第进士、九经、五经并在铨选人为之，其后改曰司理。五代时，两京军巡、诸州马步院都虞候、判官，止以开封、河南及诸州牙校充选，至是改马步院为司寇，而两京军巡始选任京官。
转运判官，开宝六年，广南路初除徐泽一员。太平兴国三年，诸路并置。
以武德使副，为皇城。以闲厩使副，为崇仪，太平兴国中改。
文明殿学士，太平兴国五年，因殿名置。九年，殿灾，改建为文德殿，此职遂废。
以补阙为司谏，以拾遗为正言，太平兴国六年改。
内殿崇班左右侍禁太平兴国六年置。以供奉官殿直，有四十年不得迁转，故增此。三资崇班，在供奉官之上。殿直在持禁之下。又改殿前承旨，为三班奉职。
以天厩使副，为左右骐骥。雍熙间改。
宣政使，淳化中置。太宗曰：“宣徽使，执政之渐，非宦者所宜处。”以王继恩平李顺有功，故特置此职授之。
翰林侍读学士，咸平二年，参用旧制，禄秩次翰林学士。以侍读授杨徽之、夏侯峤、吕文仲，以侍讲授邢昺。唐开元有侍读，其后有翰林侍读学士，至五代废。太宗始命吕文仲侍读，寓直禁中，名秩尚卑，故复更制。
三司使，咸平六年复后唐长兴之制。长兴中，张延朗领其使，其后遂废，至是以寇凖尝执政故，以为使，兼总三部。卞衮盐铁查道度支，林特户部并副使，又以判官六员外掌政令奏事，又有更制使止书检余皆副使判官主之。
资政殿学士，景德二年因殿名置。殿在龙图阁之东序，时王钦若求罢政事，屡请不已，特置此职以宠之。殿学士在翰林学士之下，侍读之上。是冬又加钦若大学士之称，在翰林承旨之上。
龙图阁待制，景德初阁成，因置此职，以授戚纶、杜镐。大中祥符末，又以冯元直龙图阁待制，直阁之名盖始于此。
提点刑狱，景德四年置，在转运使副之下，而俸给同。每路二员，内一员武臣带同字，天禧四年，改曰劝农事，至是提点刑狱亦兼。
内殿承制，大中祥符二年置，在崇班之上。
景福殿使，大中祥符五年置，以授内臣刘承规。
发运都监，天禧间置。
天章阁待制，天圣中置，景祐间又添置侍讲。
崇政殿说书，景祐元年置，以授贾昌朝。
端明殿学士，景祐初复后唐长兴之制，以殿为名置此职。
观文殿大学士，庆历七年置。时宰相贾昌朝求罢政事，除右仆射，因以此职宠之，仍诏自今曾任宰相者方除。
紫宸殿学士，庆历八年因殿名置。以授丁度，是后不复置。
事材场，建隆间内臣阎承翰以八作司出纳积弊，建议于都城西置场治此而后授之世以为便。
绫锦院，乾德五年置。时已平蜀，所得锦工六百人隶焉。
内藏库，太祖所置，谓之景福内库。太宗新其名曰内藏，自淳化至景德，用兵及郊丘之费，不取于民。有司假内藏缗帛六千余万，每岁多或三百万，少亦不减百万，累年不能偿，诏即蠲除之。真宗景德中，命陈彭年作记，以示宰臣曰：“此库乃为计司备经费尔，苟非节用，能如是耶？”
以武德司为皇城司，太平兴国中改。
封驳司，太宗从魏羽请，遵故事复置，因命羽典领，自唐以来，凡制诏，皆经东台省审，有未便者许封驳以闻，主之者给事中也。咸平四年改曰门下封驳事则给事中之职
以匦院为登闻院，太平兴国六年改置。咸平四年，改登闻院曰登闻检院，改鼓司为登闻鼓院，自是匦函遂废。天圣间，于登闻检院、鼓院，各以匦函为检匣，凡言大事、朝政阙失或诉冤未辨者，悉令投检匣以进。即言涉奇邪，无得通问。
以天厩为左右骐骥院，雍熙初改。
三班院，雍熙四年置。先供奉官以下，隶宣徽院，其员寖多，故别置官，司考课而升黜之。
理欠司，雍熙四年诏诸路州郡置。
以军头司为殿前忠佐司，端拱元年改。
审刑院，淳化二年，于禁中置。以李昌龄知院事，凡具狱，案经大理寺刑部，方关审刑中覆，然后下相府，相府又以闻，始论决。
理检司，淳化三年，诏于乾元门西北廊置，复唐制也。天圣中，遂置理检使，以御史中丞领之。
审官院，淳化四年，改考课朝官院为之，其幕职州县官止曰考课院。
国信司，景德元年，因契丹修好始置，止以内臣阎承翰领其事。
谏院，明道初置。
都水监，嘉祐三年置。
三馆新修书院，太平兴国三年，诏赐名崇文院。唐武德中，初置修文馆，隶门下省，贞观中建史馆于禁中，专掌国史。开元五年，于乾元殿东廊写四部书，置刊定官，以丽正殿为修书史，十二年，诏学士张说等，宴于集仙殿，曰集贤即丽正殿也。以修书史为集贤殿书院三馆之名盖起于此，自是集贤、昭文置大学士，史馆置监修国史，皆以宰相兼领，又置学士、修撰、直馆、校理之职，以他官领之。昭文馆隶门下省，史馆寓于集贤。至梁迁都，始以今右长庆门东北小屋十数间，为三馆，湫隘喧杂。太宗即位，顾左右曰：“此岂所以待天下贤俊耶！”诏经度左升龙门东北车府为三馆，又敞园圃，植花木，引御沟水注其中，开便门西序，备行幸，尽迁文籍置焉。东廊为昭文书库，南廊为集贤书库，西廊分经史子集四部，为史馆书库。初乾德中，平蜀得书一万三千卷，开宝末平吴又得二万卷，参旧书为八万卷。
秘阁初隶京百司，淳化元年，秘书监李至等言藏书之府，汉麒麟天禄阁，在未央宫中，命刘向、扬雄典校，谓之中书，即内库书也，后汉东观亦在禁中，桓帝始置秘书监，掌图书秘记谓之秘书。魏分秘书为中书，而秘书监掌艺文图籍，后以秘书属少府，王肃为秘书监，论不应属少府，因是仍旧。而兰台亦藏书，故薛夏云兰台为外台，秘书为内阁，晋宋皆有秘书之号，晋孝武好览文艺，敕徐广料秘书阁四部三万卷。宋谢灵运为监，补秘阁之遗逸。齐末兵火，经籍散亡，隋炀帝写秘阁二书，分为三品，于观文殿廊贮之。唐开元中，于乾元殿东廊写四库书以充内库，命褚元亮、马怀素总其事。后以集仙殿为集贤殿，内置书院。今陛下建秘书阁，以藏奇书，愿颁明诏，俾与三馆同列，不隶京百司。诏自今秘阁宜次三馆，秘书省依旧属京百司。
《唐会要》百卷，建隆二年，宰相王溥进。德宗时，苏冕撰四十卷，武宗时，崔铉又撰四十卷，溥采宣宗以来故事广成百卷。
《开宝通义》二百卷，开宝四年，学士李昉进。唐朝开元中，徐坚、萧嵩等，删定古今五礼，百五十卷。昉等广以成二百卷。《开宝通义纂》一百卷，开宝六年，参知政事卢多逊进。
《太平总类》、《太平御览》、《太平广记》皆太平兴国中，儒臣李昉等编次。
《文苑英华》一千卷，雍熙三年，学士宋白等，奉诏以前世文章纂成。
《道藏经》大中祥符九年，枢密使王钦若删详，凡三洞四部共四千三百五十九卷，钦若言道德隆符乃老君圣祖所述，升于洞真部灵宝度人经之次又总为目录，表求御制序，诏从其请，赐名曰《宝文统录》。钦若又言三洞真经者，无上大罗天中玉京元都秘藏之所蕴也，元始命天皇真人像形模写名曰天书玉篆为文字之宗由是经录符图诸天录宝递相祖述故道经为首焉。洞真经、洞元经、洞神经总百九十二万四千三百八十卷，秘在玉京元都三十三天未尽降世间开辟后已降之经一万九千九百七十卷。梁简文帝时，有六千馀卷唐明皇所撰琼纲才三千馀卷，徐铉等尝校勘去其重复，得三千七百三十七卷，至钦若，又增五百馀卷焉。洞真、洞元、洞神谓之三洞，太清、太平、太真、正一谓之四部。钦若又于道藏中，检阅神仙姓国姓者四千人事迹以闻，诏图形景灵宫廊庑〈【愚按钦若矫诬上天，导君于邪，此闭门诵经之本领，而道君所由覆败也。先生敛道藏经而独详钦若之崇信，此即是宋史大关键处，亦删诗而存郑卫之意】〉
建隆三年，以青州北海县为北海军。
建隆四年，以秦州大潭县治成纪，开封府东明镇，为东明县，义州山寨镇为安化县〈【义州太平兴国初改为宜州】〉，潭州弘道县为营道县，又以潭州江华县隶道州。
乾德二年，以襄州阴成镇为光化军，以襄州榖城镇为乾德县，隶光化军，以朗州桃源乡为桃源县。以扬州迎銮镇，为建安军，割永正县隶焉。
乾德三年，以溧州常丰场为常丰县，衡州安仁场为安仁县，江陵府白洑巡为潜江县，白日[1]巡为建宁县，万庚巡为万庚[2]县，白沙院为玉沙县，以北海军为潍州，割营丘昌邑并北海县隶焉。
乾德四年，以灌口镇为永康[3]军，割成都府导江县、蜀州青城县隶焉。
乾德五年，以成都府金水县为怀安军，割汉州金堂县隶焉。
开宝元年，诏陇州置陇安县。
开宝二年，以合州浓洄镇为广安军。
开宝三年，以万州梁山县为梁山军，沧州无棣县为保顺军。
开宝四年，改密州辅唐县曰安丘，蜀州唐兴县曰江源，寿州盛唐县曰六安，同州奉仙县曰蒲城，广南恩唐州曰恩州，明州曰南雄州，又升扬州高邮县为高邮军。
开宝五年，以荆门镇为荆门军，割荆南长林县隶焉，又改邕州晋兴县曰乐昌，利州益昌县曰昭化，赵州昭庆县曰隆平。
开宝六年，以云安监为云安军。
太平兴国二年，以李继升筑潞州北乱柳九围中为威胜军，建镇州成堡寨为平定军，曹州定陶镇为广济军，改平南军为太平军，以芜湖繁昌县隶焉。
太平兴国三年，以庐州无为县为无为军，以建州邵武县为邵武军。
太平兴国六年，以定州保塞军为保州，易州太保寨为平寨军，梁门口寨为静戎军，是年改静戎曰静安，以霸州淤口为破虏军，改新镇军曰平戎。
太平兴国七年，以江州星子县为南康军，改关南曰高阳关。
太平兴国八年，以海门镇为太平军，以衢州开化场为开化县。
雍熙四年，以广德军郎步镇为建平县。
端拱元年，以黎阳县为通利军，以富国场为富国监。
淳化元年，以大庾县置南安军，以大庾南安上犹三县隶焉。
淳化四年，以耀州黎园镇为淳化县。
淳化五年，降成都府为益州，以李顺之乱故也。以抚州金豀场为金豀县，建州崇安场为崇安县，岳州王朝场为平江县，信州宝丰场为宝丰县，汀州长上杭场为上杭县，武平场为武平县，仍旧隶逐州；又以石保寨建威寨军，席鸡城寨建清远军，复为环州。
至道二年，建三泉县为大安军，以西县隶焉。降天长军依旧为县，隶扬州，以扬州六合县隶建安军。筑古原州为镇戎军，其谋出于节度李继隆，由蔚茹河路护灵州军粮，因师进壁而还。
咸平元年，改太平军为太平州。
咸平三年，以岚州静乐寨为静乐军。
咸平四年，以泾州长武镇为长武县，仍隶泾州。
咸平五年，改静乐军为宪州，以开封府通许镇，为咸平县。
景德元年，改威虏军曰广胜，静戎军曰安肃，破虏军曰信安，平戎军曰保定，宁远军曰永宁，定远军曰永静，定羌军曰保德，平虏城曰肃宁。
景德三年，升应天府为南京，以齐州章丘县为清平军，以洺州高苑县为宣化军，以河南府永安镇为永安县。
大中祥符二年，改浚仪县曰祥符，升建安军为真州。
庆历二年，升大名府为北京。
庆历八年，改贝州为恩州。
五代学校不修，学者多各从其师，是以庐山有白鹿洞书院，嵩阳、岳麓亦各有书院，国朝各赐以书籍。大中祥符初，应天府民曹诚即戚同文旧学之地造书舍，诏赐额曰“应天府书院”，命戚纶之子舜宾主之，其后庠序之教兴，而所谓书院者，未之或闻矣。
武学，庆历二年置于武成王庙。
建隆元年，诏诸道寺院，经显德二年已废者，不得存留，其佛像许移置见存留处。
开宝三年，改封禅寺为开宝寺，五年赐峨眉山新寺名光相。
太平兴国二年，改新造龙兴寺为太平兴国寺〈【因年号】〉，报光寺为乾明〈【因乾明节】〉。三年改庐山东林为太平兴国寺，西林为乾明寺，通玄寺为太平观。九年置启圣禅院，即太宗皇帝降诞之所。
大中祥符间，在京及仙源县寿丘，并建景灵宫，立圣祖殿。仙源县寿丘建太极观，立圣祖母殿，诏天下州军监置天庆观，仍并建圣祖殿，又改润州京江中金山曰龙游禅院，是山古谓之浮玉。唐贞元二十一年，江滨获黄金数镒，诏改为金山，有头陀自称裴氏，至山始创寺。咸通中曹礭以山名寺，伪唐李景保大间改寺名潭心云。
治平三年，诏一应无额寺院，屋宇及三十间以上者，并赐圣寿为额〈【因圣寿节】〉不及三十间者，并行拆毁。
建隆初，后宫止及二百八十馀人。开宝五年水灾，太祖遍谕之曰“愿归者以情言。”得五十馀人，赐白金帏账遣之。
太宗尝谓侍臣曰：“晋武帝平吴之后，后宫蓄数千人，朕以此为戒，宫中妃御掌事辈，不过三百人，犹以为多。”更差择之。后雍丘尉武程上疏，愿减后宫嫔嫱，上谓宰臣曰：“内庭给使亦分掌事有不可去者尔。朕固不作离宫别馆，取良家子充其中，如秦、汉之君也。”李昉请加黜责，以惩妄言，上曰：“朕曷尝以言罪人，但念程不能知尔。”
真宗即位，择宫中给事岁深者，出之。景德元年，又令籍宫中，止留年高者，馀悉放出，皆号泣愿留，上敦谕，令中使访良族聘之。宰臣李沆曰：“此盛德之事也。”大中祥符元年，又遣出百人，谓近臣曰：“亦节用之一端也。”
仁宗宝元二年，放宫人二百七人，谕辅臣曰：“不独矜其幽闭，亦省掖廷费也。”
英宗治平元年，放宫人一百三十五人，又明年放一百八十人，宫人及戚里有留内寺观为尼女冠不出者，上一日谓宰臣曰：“欲听从人可乎？”韩琦等对曰：“陛下哀怜及此，诚仁政之一端也。”遂听其从便。
[1]徐先生注：“日“，宋史八八作“旧“。
[2]徐先生注：庾
[3]徐先生注：安

[book_title]卷二
建隆元年，昭义军节度使李筠叛。五月，驾幸军前，六月，筠自焚，泽潞平。七月，车驾还京，时筠子守节据上党，闻筠死亦降。是年九月，李重进叛。十月，车驾还幸军前。十一月，重进自焚。十二月，车驾还京。重进，太原人，周祖之甥，在周为平卢军节度使、判扬州，至是以扬州叛。
开宝二年二月，亲征太原。五月，太常博士李光赞上言，遂诏班师。六月，车驾还京。
太平兴国四年二月，亲征太原，先询曹彬曰：“周世宗、太祖亲征，何以不能克？”对曰：“世宗以史超败于石岭关，人情惊扰，故师还。太祖屯兵于甘草地，军人多腹疾，遂中止。今兵甲精锐，翦孤垒犹拉朽尔。”上于是决计。四月，至太原。五月，堕其城，刘继元始降，诏释之。六月，车驾临范阳，七月，还京。
咸平二年，北虏入寇。十二月，驾幸河北。三年正月，王师告捷，车驾还京。
景德元年，北虏入寇。十一月，驾幸军前，次卫南县，大将李继隆奏：“今月二十四日，败虏于澶州城北，虏将顺国王挞览，为王师强弩所毙，其众遂遁。”时虏主及其母同入寇，因王继忠遂乞修好。二十六日，驾至澶州，虏使韩杞见于行在，十二月，车驾还京。
景德四年，驾幸永安，朝拜诸陵。二月，幸河南。三月，车驾还京。
大中祥符元年十月，驾幸泰山，行封禅礼。辛亥，享昊天上帝，以太祖、太宗配，三献毕，封金玉柜。壬子，禅祭皇地，祗于社首山。十一月，幸曲阜县，谒文宣王庙及孔陵，林木侵道，遂降舆，乘马至宣尼墓，设奠再拜，又加谥齐太公曰昭烈武成王，建庙青州，追封周公曰文宪王，建庙曲阜县，是月车驾还京。往还四十七日，未尝遇雨雪。
大中祥符四年，车驾幸河中府，亲祠汾阴。二月丁巳，至宝鼎县奉祗宫。辛酉，上服衮冕，祀后土祗，改奉祗宫曰太宁宫，以宝鼎县为庆成军，隶河中府，又改庆成军宝鼎县曰荣河县。三月，幸西京，至永安县，谒诸陵。四月，车驾还京。
大中祥符七年正月，驾幸亳州太清宫，奉加号册宝。丙午，至真源县奉元宫，上斋于迎禧殿。戊申，上服通天冠、绛纱袍，进大次。己酉，行朝谒礼。改真源县曰卫真，升应天府为南京。以新修圣祖殿为鸿庆宫。二月，车驾还京。
旧制，台阁近臣，每年得以抱文艺者，公荐于贡闱，知举官去取不能无所徇。建隆四年，诏禁止之。
开宝二年，诏西川、山南、荆湖等路所荐举人，并给往还券。
开宝六年，初殿试进士，自是为定制。故事，礼部放榜，敕下之日，醵钱为同喜饮于曲江，近世多于名园佛宇。太平兴国元年，吕蒙正等及第，始官为供帐，仍赐御诗。至道二年，张洎以儒行篇刻板印赐近臣，并新及第人。
隋大业中，始设进士科，至唐为盛，每岁不过三十人，咸亨、上元中增至八十人，既而复故。开成间，连岁放四十人，俄仍旧制。太宗即位，旬日之间放进士三十三人，经科百九十六人，并赐绿袍木简，未命官而释褐，新制也。咸平三年，放进士四百一十四人，并九经而下共一千五百四十六人。景德初，进士遂至七百八十三人，自是取人，日益盛矣。景德以前，进士导从过多，景德二年，贡院乞令状元用一节呵导，馀止双控马首，遇常参官敛马侧立，诏从之。
大中祥符八年，蔡齐殿试第一人及第，诏令金吾司差七人，许出节前引，遂为定制。
大中祥符五年，殿试题始赐印及草纸。
天圣中，初置武举，至皇祐罢，治平元年复置。
制举自乾德二年至治平，应诏人无定数。
道士澄隐，字栖真，常山人。兼通儒释典，太祖征太原还，幸其所居，问曰：“师年八十，容貌甚少，必能养生，宜以教朕。”对曰：“臣养生，不过精思炼气尔。帝王养生则异于是。老子曰：‘我无为而民自化，我无欲而民自正’，无为无欲，凝神太和，轩帝陶唐，享国永年，得此道也。”上悦厚赐之。
王昭素，酸枣人。笃学有至行，乡人有讼，不之官府，而诣诏素，为之辨折，无不敬服。开宝二年，召至，命讲易，年逾八十矣。居月余，求归，特授国子博士，自李穆而下，有闻于时者，皆其门人也。
陈抟，居华山灵台观。太平兴国间，两至京师，赐号希夷先生。上令引至中书，宰相宋琪问修养之道，抟曰：“不知也。今上言皆究治乱之大旨，诚有道仁圣之主，正君臣协心治天下之时，勤行修炼，无大于此。”时年近百岁，居华山四十年。端拱二年，豫言其卒，以表来上，云：“大数有终，圣时难恋。”〈【二语可破从来飞升之感】〉命弟子贾德升，凿石室于张超谷，室成而逝。抟能逆知人意，有华阳隐士李奇，自言开元中郎官，年数百岁，颜如婴儿，行数百里顷刻而至，常与抟酬唱，人以为神仙。〈【自言二字妙甚】〉
布衣潘阆，常卖药京师，好交结，上左右有言其善吟诗者，至道初，召对，赐进士出身，国子四门助教，未几追还所赐〈【潘君行径正是后来隐士宗派】〉。
真宗西祀，有言陕州魏野，河中李渎，皆隐居求志，上特召之，皆称疾不起。天禧四年，二人者继逝，各追赠著作郎，仍赐其家粟帛。
淳化中，夏州赵保忠献鹘，谓之海东青，上曰：“朕久罢畋游，无所用也。”还以赐之。
景德中，文州尚牧献白御马一，上曰进贡无名，命亟还之。
大中祥符间，蒲端国献昆仑奴，上曰：“异俗离去乡土可怜也。”命还之。
天圣元年乾元节，知宁州、职方员外郎杨及，以绣佛来献，上谓近臣曰：“及，佞人也！民安政举，乃守臣之职，安用此为。”命亟还之。
仁宗谕辅臣曰：“川路旧贡织绣佛像者，悉罢之。”宰相王曾曰：“臣恭闻德音，所谓不作无益害有益也。”
温鼎知广州，岁贡柑橘及蜜煎果实，又致其馀于大臣，谓之贡馀，宰相王曾请加禁止，上曰：“贡且劳矣，况其馀乎。”命亟罢之。
英宗即位，于阗国遣使贡独峰驼，上曰：“异物非朕所贵。”命还之。右赞善大夫陈世修献白马一，英宗赐帛五十段，仍还其马。
教坊使卫得仁以老乞外官，引唐庄宗朝故事，冀领郡，太祖谓宰相曰：“伶人为刺史，乱世事，焉可效！”宰臣欲以为上州长史司马，上曰：“此亦不当轻授。”止令与太常寺大乐令。
崇仪使尹继伦，端拱二年败北虏于唐河，杀其皮室相公，射虏将于越中臂，虏众大溃，相蹂践而死者，不可胜数。时李继隆护粮，虏骑行将及，因是获免，策功止加洛苑使、长州刺史。
唐制，郊祀行庆，止进勲阶。五代肆赦，例迁官秩。宋初因之，未暇革去，右司谏孙何、起居郎耿望，言其非制，真宗嘉纳，遂定三年磨勘进秩之法，郊礼止加散官勲爵。
景德初，李继隆、石保吉败北虏于澶渊，毙其骁将挞览，饮至行赏，继隆而下，止加勲阶食邑。
真宗尝语辅臣，欲省费用，减吏员，宰臣向敏中曰：“太祖、太宗朝阁门祇候，止三五员，今逾数百。除授未已，愿慎择焉。”上曰：“相承为例，当渐省之。”
鲁国长公主以医官使赵自化医术有效，请授尚食使兼医官，真宗曰：“元份尝有请，已谕其不可，今乃复尔。”命枢密院召自化戒之。
枢密副使张士逊，请以子友直为馆阁校勘，仁宗曰：“馆阁所以待英俊，可以恩丐乎？”上命友直于馆阁读书，遂诏校勘无得增员。仁宗谓辅臣曰：“图书之府，所以待贤俊而备讨论也。比来公卿之族，多以恩泽为请，殆非请延之意也。”其诏自今辅臣两省侍从，不得陈乞子弟亲戚为馆阁官，其进士及第三人以上亦考所进文召试入等始得除。
驸马都尉柴宗庆，求为使相，仁宗谓辅臣曰：“如何？”宰相王曾对曰：“先朝石保吉、魏咸信，皆历行陈有劳，晚方除使相。且将相之任系国重轻，岂容私请。”上曰：“朝廷名分，何可妄求，卿等可诏宗庆谕之。”
杜衍为宰相，凡内降与恩泽者，少积至十数，于上前面纳，仁宗语谏官欧阳修曰：“外人知杜衍封还内降邪？朕居禁中，有求恩泽者，每以衍不可为告，而止者多于所封还也！”【足见仁宗任相之专，然人主恩威由己，何必诿之臣下】
章懿太后弟李用和长子璋既为阁门副使，次子珣又求任通事舍人。仁宗谕之曰：“朝廷爵赏所与天下共也，戚里之家，兄弟迁补，皆如己欲，使朕将何以待诸勲旧乎？”
章惠皇后弟汝州兵马总管杨景宗，乞为郡。仁宗以其累犯法复起，曰：“朕于景宗何爱一郡，然贪虐之性，老而益甚，使为郡，则一方受弊矣！”
张尧佐为三司使，言者虑其遂大用也，力争攻之。上谕辅臣曰：“自今后妃之家，毋得用为执政，著以为令。”
翰林侍读学士张瑰，判吏部流内铨，其子郾城主簿庖民锁事未尝考功补考而又考限未至，同判铨翰林侍读学士范镇令用例以随身历为证而不取审状书考移令瑰虽碍亲不预其事，然知其故而弗止，英宗以问辅臣，皆言瑰可勿劾，上曰：“瑰私其子，可不顾铨法耶！”命特夺一官，降知濠州，镇亦坐赎金。
英宗皇帝患吏员猥多，乃诏待制以上六周年中书取旨转官至谏议大夫止京朝官并四周年与磨勘至前行郎中止少卿监以七十员为额于前行郎中先补官者补其阙，酬赏及特恩，不在此限。
五代以来，天下邮传皆役平民，建隆二年，始命以军人代之。五代时使臣往来及辇运，官司皆役侨居人户，谓之递夫，建隆三年诏禁止之。
五代承唐季乱离之后，国用窘蹙，故冬服止及将相、翰林学士、诸军大校。建隆三年，初赐文武常参官。太平兴国二年十月朔，诏赐百官、诸军校百夫长以上，及遣使赍赐藩镇州郡冬服，自是以为常。
五代以来，领节旄者多武夫，悍卒所至，必补亲吏代判，缘是为奸，民被其患。乾德三年，诏诸州长吏或藉人代判者，于宾幕内择公干官不得复任元从人。
五代以来，衣服旗帜止以彩缋。开宝四年郊禋，初易以绣衣卤簿。
内臣李承进逮事唐庄宗，太祖尝问庄宗时事，对曰：“庄宗好畋猎，每次近郊，卫士必控马首曰：‘儿郎辈寒冷，望陛下与救接。’庄宗随所欲给之，如此者非一。晚年萧墙之祸，由赏赉无节，威令不行也。”太祖叹曰：“二十年来夹河战争，不能以军法约束此辈，诚儿戏。”
开宝四年郊禋，优赏三班，殿直挝登闻鼓，援御马直例，上遣中使谓曰：“朕之所与，便为恩泽，岂有例邪！”尽戮挝鼓者四十人，馀配诸州骁健，自都指挥使尹进而下，并杖而降籍。初平蜀日，选孟昶亲兵一百二十人，隶殿前司，谓之三班殿直，至是遂废。
堂后官五代以来择用诸司人吏倚法徇私，莫可检察。开宝未始诏流内铨择选人令与升朝官判司簿尉与上县令俾充是选，其后止以诸科出身人充。
汉乾祐以来，天下令录判司簿尉并据所请俸折支物每一千分两户俾月输缗钱除二税外与免徭役，谓之俸户。开宝九年太祖即位始诏罢之。
亲从指挥使马翰，称京城有贼，愿自缉捕。真宗谓辅臣曰：“朕尹京日，闻翰以缉捕为名，颇为民害，未彰露，姑置之。自今捕盗，止委开封府可也。”
太祖尝阅孟昶宫中物，有宝装溺器，遽命毁之，曰：“以此奉身，不亡何待！”
太宗未尝御新衣，枢密使王显等侍，数视上袴，上怪而问之，对曰：“陛下袴纹缕皆倒。”上笑曰：“瀚濯频故尔。朕念机杼之劳，且欲化天下以俭也。”
油衣库言帘幕损弊者数万，请毁弃之。太宗命煮染杂色成旗帜数千。它日有司又以营缮弃材请给甄官薪，上命择其可用者，成什物数千，分赐宰相，李昉等咸相顾而叹曰：“富有天下而犹器微物于已弃之馀，则其大者可知矣。”
御马旧以织成帛覆鞍勒，至道二年，诏以黄绢代之，辅臣尝因奏事至福宁殿之西阁，见仁宗所御幄帘茵衾皆质素暗弊，自是大臣之家无复僭侈。
唐以侍中、中书令为真宰相。又言故事左右仆射各一人，侍中、中书令各二人为正宰相。武德初，李𪟝任左仆射，以南省务疏于北省，始命带中书门下三品并平章事者为真宰相，其宰相仆射不带同三品者，但釐尚书省务而已，贞观、至德间置左右相。又有知政事、参议朝政、参预朝政、参知政事、参知机务，皆宰相之称。高宗谓参知政事崔知温曰：“郭待举、岑长倩、郭正一、魏元同，历任尚皆浅，且令预闻政事，未可与卿等同名，待举等并与中书门下同受进止平章事，则是平章事亦或居参知政事之下，其后方镇遂有以恩授平章者，然而宰相谓之平章事，盖始于唐矣。乾德二年，太祖既以赵普为相，且欲用薛居正、吕余庆，询翰林学士陶榖曰：“下丞相一等何官？”榖对曰：“唐有参知机务、参知政事。”翌日，并命居正、余庆参知政事，不宣制，不押班，不知印，不升政事堂，凡上殿庭，别设砖位，居宰相后，敕尾列衔仍下押字。太宗始命与宰相更互知印，时议者谓榖之对为失，而下丞相一等，汉御史大夫是也。虽然唐参知政事固宰相之任，曾何以为百王不易之制。殆称谓适同尔宙制因睦轻重盖可见矣。仆射、侍中皆秦官，仆役于射，谓之仆射，缘所领之事，而立名者尔；侍中则丞相之史也。唐之以为宰相，名同而实异甚矣，枢密使唐特以宦者处之，朱梁改曰崇政院，始命敬翔为使，后唐同光，复其旧称，命宰相兼其任。石晋天福中，废枢密而置宣徽南北院，至开通初，复置枢密院，而宣徽之名，因以不废。宋兴，以平章事为宰相，以参知政事、枢密使、副、知院、同知院、签书院事，并为执政官，宣徽使居执政官之次，或以加前执政，或以待勲旧焉。
〈【并以先后为次出而复任者互存】〉
范质　王溥　魏仁浦　赵普　薛居正　沈义伦　卢多逊　右自建隆无年正月至开宝九年十月
薛居正子平　沈义伦　卢多逊　赵普　宋琪　李昉　赵普　吕蒙正圣功　李昉　张齐贤　吕蒙正　吕端　右自太平兴国元年十月至至道三年三月
吕端　张齐贤　李沆太初　吕蒙正　向敏中　寇准平仲　毕士安　王旦子明　向敏中　王钦若　寇准　李迪复吉　丁谓　冯拯　右自至道三年三月至乾兴元年二月
丁谓　冯拯　王曾孝先　王钦若定国　张知白月晦　张士逊　吕夷简　张士逊　李迪　王曾　王随子正　陈尧佐　张士逊　章得像　杜衍　贾昌朝　陈执中　文彦博　宋庠公序　庞籍　陈执中　梁适　富弼　刘沆冲之　韩琦　曾公亮　右自乾兴元年二月至嘉祐八年三月
韩琦　曾公亮　右自嘉祐八年三月至治平四年正月
薛居正　吕馀庆　刘熙古　卢多逊　右自乾德二年四月至开宝九年十月
窦偁　郭贽　宋琪　李昉　李穆　吕蒙正　李至　辛仲甫　王沔　陈恕　张齐贤　贾黄中　李沆　吕端　苏易简　赵昌言　寇准　向敏中　张洎　李昌龄　温仲舒　王化基　右自太平兴国元年十月至至道三年三月
向敏中　李昌龄　温仲舒　王化基　李至　李沆　向敏中　王旦　王钦若　毕士安　冯拯　赵安仁　丁谓　陈彭年　王曾　张知白　李迪　丁谓　任中正　王曾　右自至道三年三月至乾兴元年二月
任中正　王曾　吕夷简　鲁宗道　夏竦　薛奎　王晦叔　晏殊　王隋　蔡齐　盛度　韩亿　程琳　石中立　李若谷　宋绶　晁宗悫　王举正　贾昌朝　范仲淹　陈执中　宋庠　吴育　丁度　文彦博　明镐　高若讷　刘沆　梁适　程戡　王尧臣　曾公亮　张升　孙抃　欧阳修　赵概　右自乾兴元年二月至嘉祐八年三月
欧阳修　赵概　右自嘉祐八年三月至治平四年正月
吴庭祚使　赵普使　李处耘宣兼副　李崇矩使　王仁赡副　楚昭辅副升使　曹彬使　右自建隆元年正月至开宝九年十月
曹彬使加平章　楚昭辅使　石熙载签书并副又加使　柴禹锡宣兼检校　王显宣兼副升使　张齐贤签　王沔签升副　张宏副　赵昌言副　杨守一宣兼同知　张齐贤副　张士逊宣兼签　温仲舒副升使　寇准副改知　柴禹锡宣兼副　刘昌言同知　赵镕宣兼知　向敏中同知　钱若水同知　李惟清　右自太平兴国元年十月至至道三年三月
曹彬使平章　赵镕知　王显使　向敏中副　夏侯峤副　钱若水同知　李惟清同知　杨砺副　宋湜副　周莹宣兼知　王旦同知　王继英宣兼知升使　冯拯同知改签　陈尧叟同知改签加平章升使　丁谓使　王钦若同知加平章升使　韩崇训签　马知节宣兼签改副　寇准使加平章　王嗣宗副　曹利用副改知升使加平章又加侍中　张旻宣兼副　任中正平章副　马知节知　周起副　冯拯使加平章　曹玮签　钱惟演副　张士逊副　右自至道三年三月至乾兴元年二月
曹利用使仆射侍中　张士逊副　张旻使加仆射侍中，天圣七年改名耆　钱惟演使　张知白副　晏殊副　夏竦副　范雍副　姜遵副　张尧佐副　夏竦使　赵稹副　晏殊副　杨崇勋宣兼副升使　王晦叔使　王德用签改同知升知又加宣　李咨副改知　王曾使同平章　王随知　韩亿同知　蔡齐副　章得像同知　盛度知　王鬷同知　王博文同知　陈执中同知升知　张观同知　夏守同知　王鬷知　晏殊知升使加平章　宋绶知　王贻永同知改副升使加平章　杜衍同知改副升使　郑戬副　任师中副　任布副　韩琦　范仲淹副　富弼副　贾昌朝使　吴育副　庞籍副升使　丁度副　夏竦使　高若讷副升使　宋庠使　梁适副　王尧臣副　狄青副升使　孙沔副　田况副　王德用使同平章　程戡副　韩琦使　贾昌朝使　宋庠使　田况使　张昪副　孙抃副　曾公亮使　欧阳修副　赵概副　陈升之副　包拯副　胡宿副　吴奎副　王畴副　右自乾兴元年二月至嘉祐八年三月
张昪使　胡宿副　富弼使　吴奎副　王畴　陈升之副　文彦博使　吕公弼副　郭逵同签　右自嘉祐八年三月至治平四年正月
昝居润南　张美北　李处耘北改南兼枢　李崇矩北兼枢　曹彬南　潘美北改南　右自建隆元年正月至开宝九年十月
潘美南　王仁赡北　柴禹锡北检校枢　王显南兼枢　张德超北兼枢　郭守文北　杨守一北兼枢　张士逊北兼枢　柴禹锡北兼枢　赵镕北兼枢　右自太平兴国元年十月至至道三年三月
赵镕南兼枢　周莹南兼枢　王继英北兼枢　雷有终北　马知节签枢加北　张旻南兼枢　曹玮北兼枢　右自至道三年三月至乾兴元年二月
杨崇勲南兼枢　王德用知枢加南　夏守斌南[按：当为夏守赟]　李知用南加平章　夏竦南　程琳北　李昭亮北　郑戡北　张尧佐南　狄青南　吴育北　富弼南　曹佾南　程戡　右自乾兴元年二月至嘉祐八年三月其后不除

[book_title]卷三
唐腊用辰。宋兴，腊用戌。贞观以前，寅蜡百神，卯祭社宫，辰享宗庙。开元以后，三祭同用腊辰。建隆之制，祭百神、社稷、宗庙同用腊戌。
祠部令应先代帝王三年一享，牲用太牢。建隆四年，诏：“来年仲春，以羊豕代太牢致飨。”帝高辛庙在宋州；尧在晋州临汾，以稷、契配；舜在河中府，以皋繇配；禹在陕州夏县，以伯益配；汤在郾师，以伊尹配；文王在酆，旧配以太公望，唐封太公望武成王以庙食，今以师鬻熊配；武王在镐，以周公配；汉高祖在长陵，以萧何配；光武在南阳，以邓禹、吴汉、贾复、耿弇配；唐太宗在醴泉；以长孙无忌、房乔、杜如晦、魏徵、李靖配。乾德四年诏：“先代帝王各置守陵户，太皞葬长沙，黄帝葬长沙，高阳葬临河，帝高辛葬濮阳，帝尧葬城阳谷林，帝舜葬零陵九疑，女娲葬赵城，禹葬会稽，汤葬宝鼎，文王、武王并葬咸阳，汉高祖葬长安，世祖葬洛阳，唐高祖葬三原，太宗葬醴泉九鬷山，并五户，每岁春秋，长吏以羊代牛奉祀。商中宗至隋文帝十陵，并三户，岁一享。秦始皇至石晋高祖十五陵，并二户，三岁一享。周桓王至后唐清泰帝三十八陵，止禁樵采。”
淳化三年秘书监李至上言：“国初，举藏冰之法于司寒之祭常在四月行之。按《豳风·七月》四之日献羔祭韭，盖周以十一月为正，而四月者今之二月也。《春秋传》曰：‘日在北陆而藏冰。’谓夏十二月，日在虚危也，献羔祭韭，谓二月春分始开冰室也。火出而毕赋火星昏见，谓三月四月中也。又《月令》仲春天子献羔开冰先荐寝庙，详开冰之祭，当在春秋，而行之四月，乃有司之失也。”上然之，命正其理。
集贤校理胡宿言：“火正阏伯之祠在南京，乃国朝受命之地，自祖宗以来，未领于祠官。臣窃为朝廷惜之。”事下礼官，言阏伯为尧火正，实居商丘，主祀大火能宿其官，后世因之，祀为贵神，配火侑食，国家有天下之号，实本于宋，五运之次，又盛火德，谓其因兴王之地，商丘之旧作为坛兆秩祭大火配以阏伯，以辰戌出纳之月，诏留司长吏奉祭事，上是其议而行之。
皇祐间，上谓大臣曰：“前世礼神有祭玉、燔玉，今于祀典无乃阙乎？”文彦博对曰：“唐太常卿王起，以当时祀事，止有燔玉，因请下有司，求良玉，始造璧琮等九器，以祀神。已事则藏之，而燔玉止用珉。盖唐以来，礼神之玉已不备。”上曰：“朕奉事天地祖宗，岂于宝玉有所爱乎？”其令有司备制。制之时，沙州适贡玉，乃择其良者，制为璧琮等九器，其黝璜尤粹温，祭玉之备，盖始于此矣。
【原本第三卷欠一叶，自帝三十字起至玉有字止，又第九卷《弥德超传》阙尾，杨守一、张逊二传全阙，《曹彬传》阙首段，而谬附以王荆公事，舛错失伦，初刻注为阙文，不免遗憾。兹己丑季春，忽得六安州杨君希洛千里贻缄，从董氏万卷堂善本录示，遂补刻以成全书，隔地同心诚快事也】
有神降于终南山已为天书作俑，道士刘守真以为天之宗神，号黑杀将军。守真每斋戒祈请必至，则室中风肃然，声如婴儿，独守真能晓。开宝九年，太祖不豫，驿召守真令问焉，曰：“上天宫阙成，玉锁开矣！晋王有人心。”言讫不复降。太平兴国六年，封神为翊圣将军。
咸平四年，封剑州梓潼神，顺济王为英显王。王张亚子也，生越巂，仕晋战殁，《郡国志》云：“亚子常至长安见姚苌，谓之曰：‘别后九年，君入蜀梓潼，七曲山头有丛林，仆所居也，叩树当有应者。’及苻坚命苌入蜀，因此至七曲山，访得其处，举策叩树，有阍人出曰：‘此神君仙室也。’苌曰：‘神君可得见乎？’入白有顷，数吏前导，见堂宇壮丽，侍御拥神君出，乃张君也，叙旧设席张乐，酒酣苌辞，神敕左右授以一杖，曰：‘有兵革事所指如意’〈（汤云更荒唐得妙）〉，苌得之战无不克。唐明皇入蜀，神迎于万里桥，僖宗播迁亦有冥助，故封爵顺济王。”咸平三年，蜀寇王均叛，有登城指贼大呼曰：“梓潼神遣我来，九月二十日城陷矣！”贼射之不见，及期果验，帅臣以闻，故改是封焉。刘云梓潼神来历如此，其说已荒唐。况又增以文昌化书等乎即此所纪以武事者著闻并非文事也。《续文献通考》载倪文毅上正祀典疏略云：“按图志英显王庙在剑州，即梓潼，神姓张讳亚子，其先越巂人，因报母仇，徙居剑州之七曲山，仕晋战殁，人为立庙。唐玄宗西狩，追封左丞，僖宗入蜀，封顺济王。宋咸平中改封英显。又按文昌六星在北斗魁前，为天之六府。道家谓上帝命梓潼神，掌文昌府事及人间禄籍，元加号为辅元开化文昌司禄宏仁帝君，以二月初三日为诞生之辰，至于文昌之星与梓潼无干，今乃合而为一，诚出傅会，所有前见祭祀伏乞罢免。”原本亚作恶古通用
诸州大辟，旧皆藩臣专决，枉滥者众，时务姑息，不复究问。建隆三年诏，自今郡国断大辟，并录案朱书格律及禁勘月日官典名衔以闻，委刑部覆视。仁宗哀矜庶，狱官失入死罪者，终身不得改官。吏部尝引对选人，韩中正以失入人罪报罢，后刑部引为详断官，上见其奏，谓王钦若曰：“此岂常引对者耶？”钦若对曰：“然。”上曰：“既常用法不当，乃可以为法官乎？”诏劾引用者罪。
沈德妃之弟惟恭，乐安郡主之婿张承衍，同管句会灵观，观燔坐黜，惟恭蔡州、承衍汝州，并管库。妃、主交为言，乞留京师，仁宗曰：“已行之命，为贵戚所回，则法徒设矣。”命趣行。
酺饮起自秦法，三人会饮则罚金。故因事赐酺，吏民会饮，过则禁之。太宗尝谓辅臣曰：“朕读唐史书，每见睿宗以后，赐酺或连夜七日九日，亦或弥月，无乃太甚乎？娱乐不可过三日为得宜矣。玄宗令三百里内【此正诗书所谓沉湎于酒恒舞酣歌者，何太宗知之而复效尤也】，刺史、县令各率音乐集都下，能无劳扰耶”雍熙九年冬，南郊礼毕，诏赐大酺三日。丙申、自丹凤楼至朱雀门张乐，迁四市物货，会五方士女，旱车水船，往来御道，为鱼龙曼延之戏，又集开封县及诸军乐人，列御楼前，音乐间发，观者溢路，上御楼宴群臣，赐畿甸耆老酒食，列坐于下。大中祥符以后屡讲是制。
上元张灯，旧止三夜。乾德五年，太祖谓宰臣曰：“今朝廷无事，稼穑丰稔，当纵士庶，俾之行乐。”诏开封府，更增两夜，遂为定制。
故事，学士赴任，有敕设猕猴之戏，其礼久阙。张洎、苏易简除翰林学士，特命设教坊杂伎。枢密直学士、知制诰以上，咸与其集。太宗因谓侍臣曰：“学士清切贵重，朕常恨不得为之。”
圣祖降后，上谓王旦等曰：“先天，降圣节欲设斋醮，止刑罚屠宰。其日听士庶以延寿带续命缕保生酒更相赠遗，因示带缕一奁，皆金银朱翠缯采为之。”旦曰：“陛下制此，非止崇奉，盖欲均福众庶，臣等不胜大庆。”汤敦实曰此数语便是逢迎，岂待受美珠而后不敢谏耶
岭南既平，太祖因览桂阳监岁入白金数，谓宰相曰：“山泽之利虽多，颇闻采纳不易，自今减旧额三分之一以宽之。”
太平兴国二，年有司奏江南诸州，榷茶于沿江州军置八务，民有匿而不闻，许邻里告，给赏，诏从之。自唐建中四年，赵赞判度支，始税竹木茶漆，其后户部侍郎张滂，遂请移山茶根于茶园，旧茶悉焚弃，天下怨之。九年，王涯诛令狐楚，代涯请入其租于户部，人莫不悦。乾德后，遂禁民私卖，而茶之利尽入县官，民不以为扰。
太宗览福建版籍，谓宰相曰：“陈洪进以漳、泉二州，赡军数万，无名科敛，民所不堪，比朝廷悉已蠲削烦苛税名，吾民当小康矣。”
端拱二年，河北屯军乏粮，度支使李惟清发河南十七州民运送，上曰：“今已春深，农事正急，岂宜更兴此役？”惟清固请，乃遣左正言冯拯，乘传与转运使规度，止请发贝、冀州馀粮输边，它俟农隙。上因召惟清，语之曰：“掌邦计者，当以民为本。军食虽少，民力不任。计司须务变通，自今宜以利民为先，无致厚敛，且财货所以济用度，取不以道，岂朕爱民之意耶！”
淳化二年，许商人纳粟麦分江淮官茶以给其直，谓之折博仓，商人甚便之。国初，有折中仓，或言其弊而罢之。及端拱初，以折中仓罢，岁失国用百万之入，遂欲复置，以岁歉而止，至是始复，而更其名曰折博，公私以为便。
至道元年八月，知开封府县裴丽正言：“畿县见欠夏税、蚕盐，三司令折纳大麦。今已过时。”上曰：“三司害政甚矣，八月课民输大麦，价益踊贵。欠税皆下户，是重困小民也。”即日下诏，听从便杂输粟豆。以官盐货于民，蚕事既毕，即以丝绢偿，官谓之蚕盐。又有食盐即随租赋纳其直。
景德中，河北转运使李士衡奏：“方春民不足可给以钱，使至夏输绢，民甚便之。”诏推其法于天下谓之和预买。
景德中，有司言京师民僦官舍，居人获利多而输官少，乞增所输，许夺赁，若人重迁必自增其数。上曰：“岂不太刻耶！先帝屡常止绝。”其申戒之。
大中祥符五年，三司请民贩茶违法，许家人告，上曰：“是教犯义，非朝廷所宜言。”不许。
上封者言：“川峡官盐价贱，民间倍之，请增其直，免失厚利。”上曰：“官直贱民间尚贵上更增直，下益阙矣。”不许。
陕西转运使张像中言：“安邑县两池盐，见贮三亿馀万斤，尚虞遗利，请申条约。”真宗曰：“过求羡馀，当虑有时而阙。”不许。
蜀人以铁钱重，私为文券，谓之交子，以便贸易，既久而或不能偿，民讼不已。天圣中，知益州寇瑊请禁之，上曰：“蜀民用交子久矣，罢之可乎？”下使者，议以为官置务，则可以利民，而止其欺，上曰：“果利民，其行之。”
仁宗即位，以真宗时，常遣使江浙蠲放逋欠，因登极赦恩，命知制诰张师德，侍御史、知杂事蔡齐详定天下欠负，悉蠲除之。其后命官放欠负，盖自此始。
淄州东冶旧以衙前主之，冶久废，州请均其课于诸县，仁宗曰：“利出于冶，冶既废矣，他县力田之民，何预而使之输耶？”命罢之。
太平兴国中，编成方书赐诸道州郡，谓之《太平圣惠方》一百二十卷。
仁宗谓辅臣曰：“近时方伎之学废，故世无良医，人多横夭。”乃命太医校定《黄帝内经》、《素问难经》、《巢氏病源》等模以颁天下。
《铜人针灸图经》一节，合次于此，以脱落，今补于后
仁宗以福建奏狱，多蛊毒害人者。福建医工林士元能以药下之，诏录其方。又命太医集诸方之善治蛊毒者，为《庆历善救方》，命参知政事丁度序之，以颁天下，言者云：虽有方书，远方或阙药材，不能自致。”诏许以官钱，治善救方诸药以济民。
皇祐四年，上以方书虽多，或药品之众，昧者用之寡要，贫者困于无资，命太医集诸家已试之方，删去浮冗，而标脉证兼叙病源，名之曰《简要济众方》，且令崇文院分作上中下三册，印颁诸邑。
枢密院韩琦言：“朝廷虽颁方书以救民疾，而贫民力或不能及。请令诸节镇及益、并、庆、渭四州，岁赐钱二十万，馀州军监十万，委长吏，选官合药，以时给散。”上如琦奏，至今行之。
仁宗谓辅臣曰：“针砭之法，世传不同，腧穴稍差，或害人命。”其令太医王惟一，考明堂气穴经络之会，铸腧穴铜人式，一置医官院，一置大相国寺。惟一又纂集所闻，纠正讹谬，为《铜人针灸图经》以进，上命夏竦为之序，而模以颁天下。
乾德三年，宰相范质、魏仁浦同罢。翌日，制书以赵普为相，无宰相书敕，上召学士，问故事，陶榖曰：“自来辅相，未尝虚位，唯太和中甘露事，数日无宰相，命仆射令狐楚奉行制书。今尚书亦南省官，可以书敕。”窦仪曰：“榖所陈非承平之事，不足为比。今皇弟开封尹、同平章事，即宰相之任也。”上曰：“仪之言是。”即命晋王书敕。
故事，节度使不带平章事者，在大卿监下。乾德五年，始升节度使班在龙墀内，金吾上将军之上。太平兴国二年，诏常参官知节镇者借紫，馀绯，罢日仍旧。
淳化元年，益王元杰授扬润大都督府长史，学士张洎言：“唐以扬、益、潞、幽、荆五郡为大都督府，置长史司马为上佐，其大都督，非亲王不授，或亲王遥领，别命大臣领郡，除长史，副大使节度事。今益王正大都督之任，复为长史，乃是自为上佐也。”吕蒙正以为襄王、越王皆领长史矣，今吴王独领大都督非便，上曰：“业已差误俟，别除授并正之。”
淳化二年，诏百官次对。又御文德殿群臣入阁，复旧制也。来年五月群臣入阁，设黄麾杖新制也。
三班使臣，旧不免杖罚。户部尚书张齐贤编敕，始请以赎论。
咸平六年，诏河北东陕西转运使副按边经费劳于他路，其月俸共给实钱，至今行之。
大中祥符六年，陈世卿知广州，诏岁给添支钱七十万，公用钱五十万，遂著为令。
真宗谓宰臣曰：“何承矩尝请与藩臣封户，如何？”王旦对曰：“唐朝将帅，富贵骄蹇，往往陷于不道，良由事势强大，朝廷姑息太过，每移一帅，未有帖然奉命者。至于五代，馀风未殄，太祖制之有术，迄今藩臣有兼相印、提禁旅及久当边任者，诏旨亟召，则夙夜奔命。好谈古者，特思虑未至耳。”上然之。
王钦若言：“比见石普奏章，用新州观察使印。”上顾宰相问其事，王旦对曰：“普以河西节度使、知许州，此必许州观察之印耳，钦若之言谬矣。”凡节镇，有节度使印随本司，阙则州本吏用本州观察使印。又有州印文曰某州之印，昼则州录事参军掌用，暮则纳长吏所。节度使在本镇，兵刑甲仗，即节度判官、掌书记、推官连书，用节度使印，民田租赋事，即观察判官、支使、推官连书，用观察使印，州司下符用本州印，故命将必曰某军节度使，得专制其军旅也。曰某州观察使，得廉问其风俗也。曰某州刺史，得刺举其州军也。
天圣中，都官员外郎吴耀卿言：“景德中，江淮漕米，岁不过四百五十万石，其后增至六百五十万，故江淮之间，谷常贵而民益贫，请约咸平景德中数立为中制”上诏发运使岁减漕米五十万石。
仁宗谓辅臣曰：“日者，三司请以发运使漕事集否为升黜之法，意欲使修举其职，非诱之为聚敛也。迩闻贪冒之人，侥幸恩赏，肆为侵克，岂朝廷之意也！转运使考课法，其亟除之。”
梁惟吉知怀安军，其弟惟逊已任属官，惟吉母老，乞改任，仁宗命有司，自今如是者悉免，遂为定制。
至道元年，上问汴河疏凿之始，张洎上言曰：“昔大禹导河，自积石至于龙门，南至于华阴，东至于砥柱。又东至于孟津，东过洛汭至于大伾，即成皋是也，或云黎阳山。禹以大河流泛中国为害最甚，乃于顿丘郡界，疏二渠以分水势，一渠自阳武县东引入漯水东北流至千乘县入海，即今黄河是也。一渠疏畎引并西山，以山东地形高敞，穰束水势不使流溢夹右碣石入于渤海，书所谓北过洚水至于大陆，洚水即浊漳也，大陆即邢州巨鹿泽也，播为九河同为逆河入于海河自魏郡贵乡界为九道下至沧州，合为一河，言逆河者，谓与海水往复相承也，齐桓公霸塞河广田居惟一河水存焉，今贝冀东界王莽枯河是也。禹又于荥泽下分大河水为阴沟，引注东南以通淮泗至大梁浚仪县，西北复分二渠，一渠东经阳武县南中牟台下为官渡水，一渠始皇疏凿以灌魏都谓之鸿沟，莨菪渠汉明帝时乐浪人王景谒者王吴始作浚仪渠故又以浚仪为名。灵帝建宁四年，于敖城西北垒石为门，以遏渠口，故世谓之石门渠，水东合济与河渠浑涛东注至敖渠水至此又兼入邲，即春秋时，晋楚战于邲是也，邲又音汳，汳即汴字，古人避反，字故改从卞云，飰字亦去反从卞，同此义也。渠水又东经荥阳北旃然水自县东流入汳水郑州荥阳县西二十里三皇山上有二广武城相去百余步，汴水自两城间东流而去其济流自兹而绝唯汴渠首受旃然水谓之鸿沟，晋太和中，桓温北伐前燕，将通之不果。义熙十三年，刘裕西征姚秦，复浚此渠，始有湍流奔注，两岸渠溃塞，刘公更疏凿而漕运。隋炀帝大业二年，诏尚书左丞皇甫谊，发河南男女百万，开汴水起荥泽入淮千馀里仍自汴河为通济渠，又发淮南兵夫十馀万开邗沟，自山阳淮阴至扬子江三百馀里，水面广四十步而后行幸焉。自是天下利于转输。昔孝文时贾谊上言，汉以江淮为奉地谓鱼盐谷帛多出自东南也。五凤中，耿寿昌奏云故事，岁漕关东谷四百万斛以给京师，亦多自此渠漕运。唐初改通济渠为广济渠，开元中裴耀卿上言，江南租船自长淮西北溯鸿沟转相输纳于河阴获嘉太原等仓凡三年，运米七百万石，实利涉于此。开元末，汴州刺史齐浣以江淮漕运经淮水波涛有沉损，遂开广济渠下流，自泗州虹县至楚州淮阴县北八十里，合于淮逾时毕功既而水流迅急，行旅艰险，寻乃停废，复由旧河。德宗朝岁漕江淮米四十万石以益关中，时叛将李正已、田悦皆分军守徐州，临涡口，梁崇义阻兵襄邓，南北漕引皆绝，于是水陆转运使杜佑请改漕路由浚仪西十里，疏其南涯引流入琵琶沟，经蔡河至陈州合颍水，是秦汉故路，以官漕久不由此道，故填淤不通，若畎流培岸，则功用甚寡，又庐寿之间有水道而平冈亘其中，曰鸡鸣山，佑请疏其两端，皆可通舟，其间登陆四十里而已，则江湖黔岭蜀汉之粟，可方舟而下由白沙东关经庐寿浮颍涉蔡历琵琶沟入汴河，不复经扬楚沂淮之险径，于旧路二千余里功寡而利博，朝议将行，淮路通乃止。今天下甲卒百千万人，战马数十万匹，萃在京师，仍以七亡国之士民集于辇下，比汉唐京十倍其人矣，虽甸服，时有水旱不致艰歉者，惠民金水五丈清汴四渠派引脉分咸会天邑，舳舻相接，给赡公私，所以无匮乏也，唯汴横亘中国，首承大河漕引江湖利尽南海半天下之财赋，悉由此路而进。昔大禹疏凿以分水势，炀帝开畎以奉巡游，虽数堙废，而通流不绝，终为国家之用者，其天意乎。”
天圣初，右班殿直刘达言：“解州安邑县，自后魏正始中，都水校尉元清，平坑水西入大河，以运盐，号永丰渠。周、齐之间其渠遂废。大业中，都水监姚暹决堰浚渠自陕郊西入解县，民赖其利。唐末渠复湮没，请复浚之。”上下其议，转运使王博文以为利，遂命开浚，渠成公私便之。
建隆元年版籍之数，州百一十一，县六百三十八，户九十六万七千三百五十三。
开宝九年，州二百九十七，县一千八十六，户二百五十万八千九百六十五。
至道三年，户四百五十一万四千二百五十七。
大中祥符八年，户八百四十二万二千四百三，口一千八百八十万一千九百三十。夏秋税钱帛粮斛二千二百七十六万四千一百三十三，丝绵禾草二千二百八十三万六千六百三十六，茶盐酒税钱帛金银二千八百万二千。
宝元元年，户一千一十一万四千二百九十。
平蜀得铸印官祝温集，自言祖思言为唐礼部铸印官，世习籀篆，即《汉艺文志》所谓屈曲缠绕以模印章者也，遂命重铸中书门下枢密院省台寺监等印。
樊若冰初在江南，举进士不第，因常渔钓采石江上，以渔船载丝绳度江之广狭，上书言江南可伐之状，太祖用其计，下荆湖造大桥，联巨舰，江南不守采石，王师径度，遂破池阳。初除舒州推官，及计既行，遂领池州事，积官至给事中，太祖常问其名出何典记，对曰：“臣慕唐右丞倪若冰，故名焉。”上笑曰：“可改名知古。”盖上恶其声近弱兵也。唐右丞相乃倪若水，谓之若冰谬矣。
日本国奝然，太平兴国九年，自其国来，因得召见，言其国王传袭六十四世矣，文武僚吏，亦皆世官。太宗叹谓群臣曰：“朕不敢自逸，以冀运祚永久，更赖忠良辅朕，不逮无俾远夷独享斯庆。”
有宋大臣生享王封者，符彦卿、王景、钱俶。殁而追封者，孟昶楚王、慕容延钊河南郡王、王审琦琅邪郡王、钱俶秦国王、李继勲陇西郡王、刘继元彭城郡王、刘𬬮南越王、李煜吴王、赵普真定郡王、曹彬济阳郡王、钱惟浚邠王、魏仁浦齐王、石守信卫王、刘美魏王、李用和陇右郡王。
以时政记进御，自宰相李昉始。以起居注进御，自起居郎梁周瀚始。御史中丞得从游宴，自赵昌言始。集贤校理陪宴京师，许乘马入禁门，自李宗谔始。以执政判礼仪院，自丁谓始。将帅在外遇大礼赐赉，自王德用、程琳、李昭始。
董遵诲世居幽州，其母在契丹，太祖令人赂边民，使迎其母，送于遵诲。遣外弟刘综贡马以谢，上解所服真珠盘龙衣，命赍赐之，综曰：“遵诲人臣，岂敢当此。”上曰：“吾委以方面，不此嫌也。”
太祖尝命有司治第，将赐郭进，令盖以桶瓦。有司言旧制，非亲王公主之第，不用桶瓦，上曰：“郭进控扼西山十馀年，使我无北顾忧，我视进岂减儿女耶！”
高敞国，太平兴国六年入贡，其土即后汉戊己校尉之地，其俗好骑射戴油帽，谓之苏幕遮。

[book_title]卷四
范质，字文素，魏郡人。母梦人授以五色笔而质生。唐长兴中擢进士第，仕晋至翰林学士。周祖擢为宰相。建隆初，封鲁国公。乾德二年罢相，初和凝知贡举，爱质所试文，自以中第尝在第十三名故，亦以处质，其后质官及封国，皆与凝同，当时谓之传衣钵。质平居手不释卷，谓人曰：“尝有异人言吾当大任，无学术何以处之？”及司制诰，人服其该赡，奉行制敕，未尝破律，为相不受四方馈献，禄赒亲族，殁无馀财，太祖叹其清慎，曰：“真宰相也！”太宗亦言，近世辅弼，循规矩，慎名器，无与比者；特不能死周社稷，乃其短尔。子旻
魏仁浦，字道济，卫郡人。少为刀笔吏，隶枢密院，周祖为枢密使，问以中原卒乘数，对曰：“带甲者六万。”及隐帝遣人害周祖，仁浦教以易其语，云诛将士以激怒众心，遂长驱渡河，即位擢枢密承旨。复问郡邑屯兵数，仁浦详对，按籍无差。世宗即位，差枢密副使升使，继命兼相，对曰：“不由科第进。”曰：“顾才何如尔！”遂用之。世宗卞急轻杀戮，仁浦营救而免者，十常七八。从出征锋镝之下，无横死者。有郑元昭，诬仁浦妇翁李温玉之子，从李守贞叛，捕以告变，欲中伤仁浦，周祖力辨其诬，获免；及仁浦大用，元昭惧，卒以元昭继典五郡。又尝为贾延徽谮，几遇祸，总师出征，有得延徽以献者，仁浦曰：“因兵戈报私怨，不忍为也。”人称其长者。建隆初，不易其任。乾德二年罢相。卒，子咸信尚主，追封仁浦王爵。
王溥，字齐物，太原人。汉乾祐中登进士第。周祖镇蒲津，召置幕府，从征李守贞、王景崇，得朝臣交结书，周祖欲暴其事，溥力请焚之。周祖将大渐，趣草相制，闻宣毕，曰：“吾无恨矣！”世宗尝问：“汉相李嵩蜡丸书结北虏，有记其辞者否？”溥曰：“使嵩有此，肯以示人耶？逢吉辈构之尔。”世宗遂优赠其官。建隆初，不易旧任。乾德二年罢，卒谥文献，后改曰文康。父祚，仕至上将军，祚致仕，溥犹居相位，每公侯引觞为寿，溥侍侧如婴儿，人称其孝敬。祚徇货殖，溥亦获吝啬讥。孙贻永。贻永，字秀长。真宗以其故相家，选尚太宗第四女郑国长公主，除右卫将军、驸马都尉。明年主薨，即纳所赐宅。累擢节度使，历宣徽使、同知枢密院事，改副使加同平章事，以疾求罢，听免，兼侍中。至和初，复以疾，丐解职，除右仆射、检校太师兼侍中、邓国公。卒，年七十一，赠太师、中书令，谥康靖。子道卿。贻永为人慎约寡言，无绮纨声色之好，尝知徐州，河决滑台，作堤城南，水至不为患。王曾守南京，表其事，诏褒之。郓州咸平中徙城，而故治为通衢，密迩梁山泺，春夏多病涉。贻永知郓州，相地筑东南道二十馀里，至今人获其济【泺原作[氵晶]无此字，杨希洛云疑作泺，有朴音】
薛居正，字子平，开封人。父仁谦，《五代史》有传。居正，后唐清泰中登进士第，仕周至刑部侍郎。建隆初，知朗州，有亡卒数千为盗，军使疑城中释子为应，欲尽杀之；居正以计缓其事，生擒贼首，乃知释子千数无预谋者。乾德二年，初置参知政事，居正及吕馀庆，首当其选。开宝六年拜相，太平兴国初，进位司空。薨，谥文惠。无子，以同姓子惟吉为嗣。居正操行方重，不事苛察，好读书，为文敏赡，有集二十卷，诏李昉为之序。
沈伦，字顺宜，陈留人。名上一字，避太宗旧名，去之。太祖初，除同州节制，辟在幕府，属改命，皆从焉。及即位，擢枢密副使。开宝六年拜相，太平兴国四年罢。卒，谥恭惠。平蜀日，伦为计度制置使，诸将以贿败，伦归箧中唯图书数卷。在相位自守而已。
卢多逊，怀州人。父亿，有操行，仕至少府监。周显德末，登进士第。开宝中，累擢参知政事。九年拜相。多逊博涉经史，善伺人主意，太祖每遣取书，多逊伺知，即通夕阅视，诘朝问书中事，应答无滞，上益宠，待为翰林学士，时屡于上前毁赵普，及在相位，普之子及其亲属多为所抑。普再相，廉知多逊，常遣亲吏交通秦王廷美，因发其事，追削官爵，并其家配崖州。卒于配所。初王祐知制诰，多逊欲祐协力挤普。一日祐以宇文融排张说事示之，怒出祐知华州。及多逊败，士大夫服祐有明识。
赵普，字则平，蓟州人。父迥，徙常山，又迁洛阳，因占籍焉。刘词节制永兴，辟为从事，词遣奏称其才，授滁州判官。太祖以周世宗命，破皇甫晖，拔滁州，闻普决狱，多全活者，方出镇冯翊，遂表为从事，属改命，普在幕府，即位授谏议大夫，继除枢密副使。乾德二年，代范质相。久之罢。太平兴国初复相。堂帖之行，与诏敕无异，太宗命勿复行。八年，授邓州节制。端拱元年，复相。淳化元年，以疾罢，除河南尹，进位太师、魏国公。薨，追封真定王，谥忠献，卒年七十一，设卤簿葬，举唐制也。普初无学术，太宗勉之，晚年颇该博，在相位十年，独任政事，阁中设大瓦壶，中外章奏，不欲行者，掷壶中，既而焚去。性多忌克，太祖尝称冯瓒，欲大用，普遂请以知梓州，遣私奴从之郡，伺其过失，诣阙讼之，瓒配隶沙门岛十年。三司使赵玼廉其市木治第事，雷有邻又讼中书不法，太祖恶之，学士窦仪对，因访普所为，仪曰：“不知。”退而曰：“我必不大用，而必不之朱崖。”及询卢多逊，多逊乘间攻其短，亟进预政事。及普再相，多逊遂有朱崖之命。蜀人侯莫陈利用，以方术进至团练使，所为多不法，普力言之上，为黜利用，普言之不已，利用卒伏诛，闻者欣快。普在相位，士大夫有言人短长者，必命吏追录之，有事则引以为证，自是人无敢言。中书事益雍蔽，又尝建议以赵保忠镇夏台，俾图继迁，反通谋，几为边患，时论罪之。端拱复相，颇为同列所窥，郁郁不得志而去，虽然普遇事能断，知无不言，与夫循默者有间矣。
李昉，字明远，真定人。父超，仕至集贤学士。昉以门荫补斋郎。汉乾祐中，登进士第。在周为翰林学士。建隆初，迁中书舍人，卢多逊攻赵普短，太祖询昉，昉曰：“臣书诏之外，思不出位。”太祖征太原，过常山，赐羊酒，俾于居第燕集，丞相及藩侯，皆赋诗刻石。太平兴国八年，拜相。建议复时政记，先进御，后付史馆。端拱初罢。淳化二年，复相。在位循谨自守，临事多恕。为文慕白居易，所居有园亭，又葺郊外宴游之地，多蓄妓乐，娱乐亲友，与张洎、卢多逊善，薄张佖。上尝问多逊，昉颇为辨释，上曰：“多逊常毁卿不直一钱。”昉曰：“臣不敢诬。”罢相，张洎草诏深攻其短，张佖时时造其第，或问佖，佖曰：“我为廷尉，独李公未尝以私事见干。今虽退居，可见也。”昉薨，赠司徒，谥文正。子宗谔。宗谔，字昌武，昉第三子。七岁能属文，耻于父任，得官独由乡举。端拱二年登进士第，性谦谨，衣敝策蹇，人不知其宰相子也。献文召试，除集贤校理，太宗每有篇咏，多赐昉及宗讷、宗谔属和，世荣之。宗讷，宗谔之兄也。宗谔官至谏议大夫、翰林学士，卒年四十九。李浚与宗谔同岁同月，后一日生。其卒亦后一日。浚，字德渊，冀州人。父超，为禁卒，从潘美掌刑刀，美嗜杀戮，超常缓之，怒释多全活者，人以为有阴德。浚官至右司郎中、枢密直学士。宗谔博学晓音律，尤精于典章沿革，朝廷创制，损益莫不与闻。景德初，北虏请和，后一岁，生辰使至，首命宗谔馆伴，自郊劳至饯礼，有节适行。判太常寺，鼓吹工之谬滥者，无所容。风流文雅，内行纯至，事继母以孝称，二兄早卒，奉嫂字孤，人无闲言。友其弟宗谅甚笃，赏延所及，皆先诸侄，其卒也，子犹有未仕者，奖借后学，荐拔寒素，接人有礼，士大夫爱慕之。其书字势倾侧，后进多扰笔效之，罕有类者，为时之所贵如此。有文集六十卷，内外制集四十卷，又有家传、谈录行于世。
宋琪，字叔宝，范阳蓟人。晋天福中，在契丹举进士登第，幽帅赵延寿惜其自陷虏廷，辟为从事。建隆间，为开封府推官，太宗尹京，礼遇甚厚。即位累擢至参知政事。太平兴国八年，与李昉同相，因请卢多逊旧第，上恶而罢之。薨年八十，赠司空、谥惠安。琪有吏能，辩捷好恢谐，而寡学识。
吕端，字易直。其先燕人，父琦，《五代史》有传。兄名犯太祖讳下一字，字馀庆，太祖节制同州，馀庆为宾佐，及即位，累擢参知政事，蜀平，知成都府，不罢政事，以执政莅藩镇，自馀庆始，归朝复旧任，既而引疾求罢，除尚书左丞，卒年五十。太祖幕客，馀庆居其先，赵普、李处耘首大用，馀庆独不介意，及除执政，而处耘被黜，同列欲共排之，上问处耘，第以实对，普忤旨而罢，仍力为辨释。馀庆重厚有守，所至以宽简治，与弟端，俱以文官三品荫补千牛卫备身。端在周直史馆。建隆初，迁太常丞，历官四十年始大用。淳化四年，参知政事，至道初拜相。太宗尝恨任用之晚，端持重识大体，同列奏对，或多异议，一日内出手札，戒谕自今中书事，经吕端裁决，乃得闻奏。真宗即位，尤加体貌，见必拱揖。以其身体伟大，为纳陛，俾登殿所。咸平初，以疾罢。薨年六十六，赠司空、谥正惠。子荀、藩、蔚、蔼。李惟清自枢密改中丞，意端抑己，屡遣人讼堂吏过，又弹端久在病告，端曰：“吾直道而行，无所愧也。”端姿表瑰秀，器识和裕，屡遭摈斥，未始经意。尝使高丽，暴风折樯，舟人恐怖，端读书自若。两使绝域，后有往者，必问端为宰相未，其为远近所慕如此。
李沆，字太初，洺州肥乡人。父炳，仕至侍御史。沆好学，沉厚寡言，有精识。炳尝谓人曰：“此儿异日必致公辅！”太平兴国五年，登进士第，至王化基上书自荐，太宗曰：“李沆、宋湜皆佳士也。”命相府同召试，并除知制诰，沆官最下，特升于上。累擢给事中，参知政事。淳化四年罢。真宗升储，以为太子宾客，诏储君待以师傅礼。及即位，复参知政事，明年拜相。北虏入寇，车驾幸邺，沆留守东京不戮一人，辇下肃然。景德元年薨，年五十八，赠大尉、中书令，谥文靖。沆博学，内行修谨，居位慎重，门无私谒，终日危坐，望之俨然。上每议政，语天下安治，沆常以四方水旱螟蝗为言，上深慰纳，既薨，上对侍臣曰：“沆忠亮淳厚，始终如一。”言毕泣涕久之。王旦常自谓器节不能逮沆，世谓二人皆贤相也。弟贽、源、淮。子简。
毕士安，字舜举，代州人，徙居郑州。乾德四年，登进士第，累迁至知制诰、翰林学士。真宗尹京，士安为开封府判官，即位命擢知府，复入翰林为学士，又为侍读学士。景德初，参知政事，逾月拜相。二年，薨于位，年六十八，赠太傅、中书令，谥文简。士安端重有识度，善谈论，所至以公正称，年高目昏，读书不辍。有文集三十卷藏于家。
吕蒙正，字圣功，河南人。太平兴国三年，登进士第甲科，历官一纪，遂至相位。尝任知制诰、翰林学士、参知政事。端拱初相，淳化二年罢，四年复相，六年罢相。国朝以来，三居相位，唯赵普及蒙正。蒙正沈厚寡言，有器局，以正道自持。张绅知蔡州以赃败，有为绅营解于上，曰：“绅家富不至此，特蒙正贫时，有求不获，今报之耳。”上即复绅官，蒙正不辨，后考课院得其实，黜之，太宗复谓曰：“张绅果有赃。”蒙正亦不答。判江宁府，数遣中贵人将命，待之如在相位时不少减。近制宰相子起家，即授水部员外郎加朝散阶，蒙正固辞，止授九品京官，自是以为例。罢相归西洛养疾，有园亭，时会亲旧，环侍皆子孙，闲举寿觞，释然自得。真宗谒陵寝，祠后土，过洛汭，两幸其第，当世荣之。父龟图，仕至起居郎。初龟图黜妻刘，并弃蒙正，刘誓不改适，及蒙正莅官，迎二亲，同堂异室，奉养并至，时称其孝。累改封，以许国公薨，年六十八，赠太师、中书令。
张齐贤，曹州人，徙居洛阳。自言慕唐李大亮为人，故字师亮。乾德间，应科举，不中选。太平兴国二年，登进士第，累擢至签书枢密院、枢密副使、参知政事。淳化二年拜相。咸平初复相，屡进位至左右仆射。请老，以司空致仕，饮食素过人，执政后丁内艰，水浆不入口者七日，其后日一飦粥，既祥，方食脱粟饭。三年酒肉果菜不入门，世称其孝。平日颇以致君自任，言涉疏阔，前后治狱，全活甚众。未第时，依太子少师李肃家，及贵，岁时祭之。种放之用，其为荐也。尝为部使者，务存宽大，察诉牒多得其情。尝对太宗曰：“灵夏终为继迁所扰。”人谓其过，卒如所料。在相位，事有涉干请，辞连李沆，而齐贤独任其责，物论甚美，及再相，与寇准相倾，遂亏名节。归洛得唐裴晋公午桥庄，有池榭松竹之盛，日与亲旧觞咏其间，善教子孙，皆能自立。有文集、表疏集、杂编、小说各数十卷。
王旦，字子明，大名人。父祐，有文行，国史有传。旦沈厚好学，祐知其必致公辅，手植三槐于庭以为识。旦太平兴国五年登进士第，淳化初，献文，除直史馆，明年知制诰。祐久典书命，旦不十年继之。咸平初入翰林为学士，三年，枢密副使，四年，参知政事，景德三年拜相，在枢府一年，参知政事八年，任首相十二年。以疾恳求退不已，意不可夺，除太尉，仍诏礼官具上事仪，未上而薨，年六十一，赠太师、尚书令，谥文正。初旦与钱若水同在西掖，若水善人伦，常曰：“王君凌霄耸壑，栋梁才也！非吾所能及。”李沆以同年生，亦相厚善，谓为远大之器。旦端重介直，明达治体，接物虽和易，而风格峻整，当官临事，独不可犯。为相属罢兵之后，务在镇静，善于献纳，言简顺理，慎惜名器，叙进才品，不以私怨废公义，荐用人有终身不知者。不许子弟应举，以妨寒俊，亦不荐补诸子，居第湫隘，服器质素，与弟旭友爱甚至，敦奖名教，留意文雅，近世典章族氏尤极该洽。真宗初置天书刻玉使，以旦领之。国朝以来，居相位，天下无闲言者，唯旦及李沆云。
向敏中，字常之，开封人。父瑀，唯一子，教督甚严，常谓其妻曰：“大吾门者，此子也。”太平兴国五年，登进士第。久之，太宗飞白书敏中、张咏二名，付中书语宰相曰：“此二人，名臣也，朕将用之。”淳化四年，自广南转运使召还，除工部郎中，擢枢密直学士，与张咏并命。是年，同知枢密院事，自员外郎至是，凡百日耳。会曹彬除枢密使，改副使。咸平初，改参知政事，二年，兼枢密使。出安抚河北，以禁兵万人翼从。四年，拜相。五年，坐市薛居正第罢。大中祥符五年，复相。天禧三年薨，年七十二，赠太尉、中书令，谥文简。初太宗欲大用之，当路者有言，敏中在法寺时，皇甫侃监无为榷务，以贿败，尝求敏中从末减，下御史台，捕侃仆诘之，仆云有书，敏中不启封还之，书今瘗临江军传舍，遣索果得书，缄题如故，上惊异，遂登用焉。罢相出知永兴军，适驾幸澶州，密诏俾便宜从事，诏不泄，边境以安，故有复用之意。敏中沉毅寡私交，独为人主所知，多智善保身，识大体，相位门无私谒，诸子不使当事任，虽处大事若已不与，避远权势，慎于荐拔，大任几三十年，衰老犹不得谢，时[人]目为重德。
寇准，字平仲，华州下卦人太平兴国中，登进士第，器识文学，时鲜其比。初补归州巴东令，五年不得代，既又宰大名府成安，赋役期会，书乡里姓名，揭之县门，民无违者。巴东有秋风亭，准析韦应物一言为二句云：“野水无人度，孤舟尽日横。”识者知其必大用。后因言事，太宗深器之。淳化二年擢枢密副使，四年，罢知青州，太宗对左右数语及准，有闲言，至终不能移上意。五年，召参知政事，因奏对切直，上怒起，辄挽衣留，以俟处决，太宗叹曰：“真宰相也！”上欲建储，密询于准，对曰：“谋及妇人、中官、近臣，皆不可也。惟择所以副天下望者。”上屏左右问：“襄王可乎？”对曰：“非臣所知也。”及真宗为太子，人望翕然，上曰：“天下心属太子，将置我何？”准曰：“愿得所付天下之福也。”至道二年，罢政，知邓州。咸平六年，除三司使。景德元年，与毕士安同相。契丹入寇，上召群臣，问御戎策，毕士安请选将，王钦若劝幸金陵，陈尧叟以幸蜀为请，准曰：“非亲征不可。”上从准议，兵威大振，车驾及卫南，而捷书来上。三年，罢相。大中祥符七年，除同平章事充枢密使。八年，罢。天禧三年，复相。四年，真宗不豫，皇太后参议政，准请间曰：“丁谓，佞人也！不可辅少主，愿择方正大臣，羽翼太子。”上然之，准因命杨亿草太子监国制，且进亿以代谓甚密，诘朝准被酒自漏言，谓乘妇人车，诣曹利用第，谋逐准，遂发周怀政、朱能天书事，迁准以太子太傅，归班，请对不许，降太常卿、知相州，徙安州，贬道州司马。仁宗继位，再贬雷州司户，逾年，徙衡州司马，命未至卒，年六十三，诏许归葬西京，过公安，县民拥道设祭，立竹焚币，焚馀，竹无根株，逾月皆自生，邑民嗟赏，即生竹地立祠，岁时祭之，谓其竹曰寇公竹，岁久成林，人不忍伐。仁宗对辅臣曰：“哀准以忠贬死，赠中书令、莱国公。谥危身奉上曰忠，佐国遭忧曰愍，诏赐准谥忠愍。钱惟演素忌准，又谄附丁谓，作枢密直学士题名记，辄不列准，后蔡齐言于上，即命刊去。上又哀准无子，以从子随为后，乃擢其婿屯田员外郎张子皋直秘阁，俾赍诏河南，就赐其家祭酎之。初准至雷州，吏以图经献，视其四至，云东南门至海岸十里，准悟曰：“吾少时有诗云：‘到海祇十里，过山应万重。’岂偶然耶！”南行之初，过零陵，行橐为溪寇所掠，其酋闻而，趣还之，世言忠义足动犷俗，况气同者乎。准刚正，笃于自信，不能与世俯仰，故人多恶之。至道郊恩，以左正言冯拯为虞部员外郎，拯诉于朝，罢政事者七年，未始少抑，虽王旦亦以为，好人怀惠，又欲人畏威，皆大臣所宜避。准自以为已任，此其短也。恶之者或云在相位与张齐贤相倾，或云朱能为天书降乾祐县，准知而不言审如是。丁谓之拂须，固足以悦，讵致其媒孽耶。及谓道出雷州，欲见而不可得，其不能与世俯仰如此，而蔽以险诐庸回不其过欤。准知将逝，遣人取太宗所赐通天犀带于洛中，半年始致，沐浴具朝服，束带北面再拜，俄登榻而终，非达于死生之数，能如是欤。
王钦若，字定国，临江军新喻人。少孤，祖郁，尝曰：“吾历官五十馀年，慎用刑，活人多矣，后必有兴者，其吾孙乎？”淳化三年，登进士甲科，累迁知制诰、翰林学士。咸平四年，参知政事。景德初，契丹入寇，钦若请行，以参知政事判天雄军，上亲燕以遣之，还朝，累求罢政事，制特置资政殿学士宠之，既久又加大学士之名。景德三年，知枢密院事。大中祥符五年，除枢密使、同平章事。七年，兼同天书刻玉使。是年罢。八年，复枢密使、平章事。天禧元年，拜相。三年、商州捕得道士谯之易，畜禁书，能使六丁六甲神，而钦若赠之诗，故罢知杭州，逾年复资政大学士，资善堂侍读，进司空，既而除节制、检校太师、同平章事、判河南府。以疾不俟报赴阙，降司农卿、分司南京。仁宗即位，复秘书监，改太常卿、刑部尚书。天圣元年，复相，进司徒。三年，薨于位，赠太师、中书令，谥文穆，录亲属及门下吏二十馀人，前此宰相优恤，未有其比钦若。少时过圃田，夜视天文，有紫微字赤色，及使蜀，褒城道中有通刺，字未暇视，而与之见告钦若曰：“异日位至宰相”既去，视刺字乃唐裴晋公也。自是遂喜神异事，且撰文以记之。〈（按紫微赤字晋公通刺与丁谓之遇洞宾皆异人方有此异事也降天书时之宰相岂可无此等怪诞乎）〉真宗即位，钦若判三司理欠凭由司，奏蠲乾德至咸平逋负千馀万，释系囚三千馀人，以广惠泽。参知政事日，有讼钦若及洪湛贡举受赂，命邢昺鞠之，时上顾钦若方隆，故湛独流儋州，人以为冤。大中祥符间，与马知节同在枢府，知节恶其为人，不能相下，故两罢之。封泰山、祀汾阴，天下言符瑞，钦若皆与焉。朝廷有所兴作，必委曲迁就以合上意，与丁谓、陈彭年、林特及内臣刘承规交通，踪迹诡异，时论谓之五鬼。真宗作喜雪诗，误用旁韵，王旦白钦若，曰：“天子诗可校以礼部格耶？”它日上谓辅臣曰王钦若几为众所咍。与杨亿等同撰《册府元龟》，有褒诏则自为表谢，谴问则戒吏云，第言亿等。故马知节面斥其奸罔，其后仁宗亦谓王曾曰：“钦若所为真奸邪也！”五子皆夭，以从侄寅亮为后。钦若平日所撰，有《天书再降泰山祥瑞图》、《卤簿记》、《彤管懿范》、《天书仪制》、《翊圣传》、《圣祖事迹》、《罗天大醮仪》、《五岳广闻记、《迁叙图》、《列宿万灵庙真图》共数百卷。
丁谓，字公言，初字谓之，苏州人。尝袖文谒王禹偁，禹偁爱其文，即为诗赠孙何，及谓比之韩柳，名遂大振。淳化三年，登进士第，累擢知制诰、谏议大夫，两为三司使。大中祥符五年，参知政事。九年，除节制，知升州。天禧间，复参知政事，改枢密使。四年，与李迪同相，迪对上斥谓奸邪，同罢，而谓诏留。加司空，封晋国公。仁宗即位，进司徒、兼侍中，坐雷允恭移山陵皇堂事，罢少保，分司，再贬崖州司户参军，凡五年，徙雷州，又三年，徙道州，明道末，复秘书监致仕，居安州，又徙光州，卒年七十二，诏赐钱十万、绢百疋，谓淳化间，为福建路转运使，初置龙焙岁贡团茶数品供御。咸平初，峡路蛮扰边会分川峡为四路，谓领夔州转运使，措置蛮事，作誓刻石柱境上其后又入寇止委其酋领讨平之，居五年，诏许自举代，乃举薛颜。景德初，契丹入寇，谓知郓州，虏骑稍南，民大惊趋杨刘渡，舟人邀利不时济，谓斩死罪囚于河上，舟人惧，不复稽阻，又令广旗帜，击刁斗，声振百馀里，虏亟走遁。大中祥符初，议封禅未决，谓因言大计有馀，议遂定。谓机敏，有智谋，憸巧险诐，亦鲜其俦。文字经目，虽千百言无遗忘。至三司，案牍有差，老吏不能晓者，决于一言，皆中其理。朝廷营造，莫不兼领，凡奏祥瑞事，皆谓及王钦若与焉。少游江南，遇吕洞宾，洞宾语之曰：“君状貌同李德裕。”言讫不见，其后果验。弟诵、说、谏。子珙、珝、玘、珷。
冯拯，字道济，河阳人。太平兴国二年，登进士第。咸平中，擢枢密直学士，明年同知枢密院事。景德初，改签书，明年参知政事，久之，以疾丐，罢。大中祥符四年，知河南府。七年，除御史中丞，又以疾除户部尚书、知陈州。真宗问王旦曰：“拯屡求闲郡，何也？”对曰：“马知节常薄拯志在节旄，不敢请大藩也。”天禧四年，拜相。五年，进右仆射。仁宗即位，迁司空、兼侍中、判河南府。卒年六十六，赠太师、中书令，谥文懿。子用巳、恕巳、端巳、诲巳、称巳、勤巳、行巳、虚巳、洁巳。[按：此数巳疑应为己]初拯通判广州，在太常博士彭惟节之上，及郊祀覃恩，以正言迁虞部，惟节迁屯田，皆员外郎，而自谓与参知政事寇准有隙，上封言其事，上为罢准。乾兴初，与丁谓在相位，谓获坐，祈拯营免，时太后欲杀谓，拯言上初即位，诛大臣，骇天下耳目。谓得释死，拯严重中人，传宣中书，未常与坐。林特常诣第，累日不得通，既而令至中书，卒亦不见。

[book_title]卷五
王曾，字孝先，青州益都人。咸平中登进士甲科，所试《有物混成赋》，天下以为赋格。累擢知制诰、翰林学士。大中祥符九年，参知政事。时王钦若方挟祥瑞，迎合人主意，阴排异己者，以细故罢曾政事。天禧中，复参知政事，兼太子宾客。仁宗即位，以为宰相，忤太后意，罢知青州。景祐二年，复相，封沂国公，与吕夷简议论不协，求退，出判郓州，加资政殿大学士。卒年六十，赠侍中，谥文正，有文集五十卷。子纬幼，以侄绎为后。景祐初，契丹始修好，所致书以南北朝冠国号之上，曾时直史馆，言：“《春秋》外夷狄，爵不过子。今与抗，非外夷狄之意。”上嘉之。天书降，诏作玉清昭应宫，廷臣莫有言者，曾陈五害以谏。在翰林，一日上晚坐承明殿，召对，命谒者谕之曰：“思卿甚，故不及御朝服。”为上所敬如此。知审刑院，初违制之法无故失，率坐徒二年；曾请分故失，非亲被制书者，止以失论，上不悦，曰：“如是无复有违制者。”曾曰：“如陛下所言，亦无复有失者矣。”自是，违制遂分故失。天禧初，知应天府，民讹言，有妖若飞帽搏人，自京以南，皆惊恐，曾夜开里门，捕倡言者，民乃定。真宗晏驾，丁谓欲皇太后对近臣决政事，皇帝独朔望见群臣，庶务悉令入内押班雷允恭画可于禁中，曾曰：“两宫异处，柄归宦者，祸端兆矣！”乃奏请如东汉旧制，太后坐右垂帘，同听政焉。真宗不豫，有引唐汉事，讽皇后称制者，曾密语后戚钱惟演曰：“今太子决政资善堂，天下固已属望，可异议耶？”惟演悟，不敢异议。丁谓坐雷允恭改皇堂事，参知政事任中正言于上曰：“谓，被先帝顾托，请如律议功。”曾曰：“谓不忠，无足议者。”于是贬谓崖州，中正而下十馀人，随亦废黜，是时中外汹汹，曾正色立朝，奸邪惮焉。前后辅政十年，处天下事审而中理。性俭素，居家人不见其喜愠之色，入朝盛服进止如有尺寸，士大夫服其清修，莫敢干以私者，与王旦同谥，世皆谓之贤相。
李迪，字复吉，濮州人。少从柳开学为古文，开谓门人张景高弁曰：“此公辅器也！”景德二年登进士甲科。累擢知制诰、翰林学士。天禧元年，参知政事。东宫建，兼太子宾客。寇准罢相，上欲相之，迪固辞。一日对资福殿，皇太子出拜上前曰：“蒙以宾客为宰相。”上顾迪曰：“复何辞耶？”先丁谓拜相，而以丁谓为昭文馆大学士，位迪上。帝不豫，令皇太子总军国事，丁谓独请皇太后止决常务，他皆听旨，迪争不胜，谓益擅权，至除吏不以闻，迪语同列曰：“迪起布衣至宰相，能取容徇权臣耶！”时诏二府并进秩，乃迁迪中书侍郎兼尚书左丞。故事，宰相无作左丞者，谓欲以抑迪也，又欲进所善林特枢密副使兼宾客，迪执不可，因于待漏所大诟之，至上前斥谓擅权不法事，且言寇准无罪，不当黜。因格前制不下，出谓知河南府，迪郓州，谓入谢自陈无罪，复留。及仁宗即位，贬迪衡州团练使，谓使人逼之，至自裁不死。谓窜，迪稍复。及章献皇后崩，乃再相。景祐二年，范讽以罪贬，迪坐讽姻家，出知亳州，久之，除翰林侍读学士，留京师，奏吕夷简结荆王元俨为除门僧惠清守阙鉴义，鞠之，乃迪在中书时补，降太常卿、知密州，久之，复资政殿大学士、知兖州。元昊反乃上章请临边，除节制，判天雄军。康定元年，请老，以太子太傅致仕，卒年七十七，赠司空，谥文定，赐御篆碑额曰“遗直之碑”，子东之、徽之、辅之。初迪在翰林时，荐饥三司调用不给，上召迪问，迪对曰：“祖宗置内藏库，欲攻取西北且备凶年，今边无他费，以佐国用则民不加赋。”上为大发内库金缯赐三司。知秦州曹玮，数言唃厮罗【上文作唃罗厮，误。《清波杂志》卷十第4条作“唃厮啰“】欲内寇，请益兵，不遣，乃求罢，上问谁可代之者，迪曰：“非玮莫能制也。陛下重发兵，得非将上玉皇圣号耶？”上因问陕西兵数，对曰：“臣向在本道，以方寸小策，记兵及粮，以备调发，今犹佩囊中。”上令探取之，目小黄门取纸札，迪悉上，合存留及调塞下数，上曰：“不意颇、牧，复在吾禁中矣！”未几唃罗厮[误。《清波杂志》卷十第4条作“唃厮啰“]寇边，复召问，对曰：“玮必克。”后数日，捷报至，上曰：“卿何料之审也？”曰：“彼举兵远来此，坚壁待之，是以知其必胜尔。”垂帘日，迪知河南，许朝见，章献太后谓迪曰：“卿不欲吾与国事，吾今保养天子至此，如何？”迪曰：“不知太后有圣德也。”后喜。
张知白，字用晦，沧州人。端拱二年，登进士第，累迁龙图阁待制、御史中丞。大中祥符九年，参知政事。天禧二年，罢为侍读学士、知大名府，真宗赋诗饯之。仁宗即位，召为枢密副使。天圣三年，拜相。六年，薨于位，赠太傅、中书令，谥文节。无子。景德初，周伯星见，百官称贺，知白独以为：“人君当修德，以应天星之见，伏何所繋焉？”因极陈治道之要。又以朝廷重内官，轻外官，引唐李峤议，请选台阁分典藩郡，仍自请补外，真宗以知白居侍从，不许，及固请，乃以知青州。初知白参知政事，为宰相王钦若所排，及知南京，钦若谪分司南京，众谓必报之，而知白待之加厚。其在相位清约如寒士，慎重名器，人服其公。
吕夷简，字坦夫，寿州人。曾祖梦奇，后唐为工部侍郎。咸平三年，夷简登进士第，累擢知制诰、龙图阁直学士。仁宗即位，除参知政事。天圣六年，拜相。明道二年罢，是年复相。景祐二年，封申国公。四年罢，以使相判许州，徙天雄军，未几，复相。庆历元年，进封许国公，判枢密院，以判院太重，改兼枢密使。二年，以病特进司空、平章军国重事，上忧之，剪髭赐以疗其疾，夷简荐富弼等数人可大用，因再辞位，进司徒，固请老，以太尉致仕，卒年六十六，赠太师、中书令，谥文靖，赐御篆碑额曰“怀忠之碑”。子公绰、公𫗧、公弼、公著、公孺。始王旦尝谓王曾曰：“夷简器识远大，君其善交之。”后果与曾并相。夷简通判贝州，按河北水灾，请除田器之算以重本，因诏天下农器皆除算。寇准知永兴军，擿巨奸徙湖南，过关，有上变事者，夷简曰：“此必有使之者，宜勿问，益徙之远方。”上从之。权知开封，与鲁宗道同按雷允恭徙皇堂事，真宗既祔庙，太后欲神主复日，悉陈其平生服玩，夷简曰：“太后奉遗以保嗣君，非远奸进忠爱民钦天未足为报也。”故事，辅臣因郊恩迁官，夷简与同列豫辞之，遂著为式。章懿太后上仙，夷简因奏事帘前曰：“闻夜中有宫嫔亡者。”太后即起，有顷，独出谓夷简曰：“卿欲离吾母子也！”夷简曰：“太后他日不欲保全刘氏乎？”太后悟，乃发丧成服，备礼葬之。大内灾，宫门晨未辟，辅臣请对，上御拱辰门楼，百官拜楼下，夷简独不拜，上遣问其故，曰：“宫廷有变，愿一见上。”上为举帘见之。章献皇后崩，夷简手疏，请正朝纲，塞邪径，禁货赂，辨佞士，绝女谒，远近悉罢力役，节冗费，既又立州郡学校，授宗室环卫官，建睦亲宅，增教授官，置大宗正以总之。郭后废，上欲立民间女陈氏为后，夷简力止之。庆历初，契丹兵压境，夷简请都大名，示亲征之意，曰此囊瓦城郢计也，于是建北京。天圣初，太后临朝，内外无闲言，夷简之力为多。议者以其再相增北虏岁赐，授宗室环卫官，非计之得也。
张士逊，字顺之，光化军人。生百日始能啼。淳化中登进士第，屡从外补。当贡举，初用糊名法，士逊试诸科，为巡捕白主司，有亲戚在进士中，愿引避，不听，因自言，真宗是之，遂诏：“自今举人与试官有亲嫌者，皆移试别头后中书拟进。”江南转运使阙，帝自除士逊。大中祥符初，诏天下州郡置天庆观，士逊请因诸旧观以省营造，诏如其请。久之，选为寿春郡王友，及储宫建，迁谏议大夫、兼右庶子，又迁宾客。天禧五年，枢密副使。天圣六年，拜相，明年罢。明道元年，复相，次年罢。宝元元年，复相，封郢国公，七上章请老，进邓国公，优拜太傅致仕，以宰相谢事，前此所未有也。。就第十年方卒，年八十六，赠太师、中书令，谥文懿，赐御篆神道碑，额曰“旧德之碑”，上欲临奠，左右言其日庚戌，本命也，上曰：“朕以师臣，夫复何避？”士逊七岁丧母，养于其姑，姑亡，徒跣扶柩，特追封南安郡太君。陈尧佐罢参知政事，有挟怨上言尧佐欲反，复有诬谏官阴附宗室者，士逊置二奏上前，且言：“憸言动摇朝廷，若一开奸萌，则臣亦不能自保矣！”上悟，置告者于法，诬谏官事亦寝。在相位，曹利用凭宠自恣而不能正，时诮以为和鼓。恶程琳参知政事多异议，孔道辅御史中丞不附己，欲并逐之，郑戬发琳市第事，士逊讽道辅使营释之，道辅不知其卖己，遂言于上，上疑以朋党，琳及道辅俱被黜，道辅愤惋而死。杨偕尝弹士逊纳女口于宫中事。所著春坊弊帚等十集。子友直、友偁、友正。
王随，字子正，河南人。咸平五年，登进士第，累擢知制诰。仁宗为皇太子，选任右庶子。坐假周怀政白金，落知制诰，改给事中、知杭州。乾兴初，复降为秘书少监、知通州。久之，复给事中，迁龙图阁直学士、知戎州。戎人多畜逃卒，或忤意则执以求赏，故坐法众。随至，下令能自归者免，仍隶旧籍，多所全活。擢御史中丞。明道二年，参知政事。景祐二年，知枢密院事。四年，与陈尧佐动辄忿争，无大臣体，以灾异援东汉策免例，同请罢，除节制，判河阳。卒年六十七，赠中书令，谥章惠。子鉴、错、锜。初随除京西转运使，言父母在洛中，乃所部，真宗赐诗及羊酒束带帛，使过家为寿，时人荣之。在西掖，不善为制命，故出知应天府。外若方严，而所治常失于宽。善佛，慕唐裴休为人，仍学其书，世谓弗逮也。
陈尧佐，字希元，阆州人。父省华，国史有传。　　兄尧叟，字唐夫，端拱二年，登进士甲科，太宗常询其父，省华犹在常调，遂召用之。明年，父子同赐绯。尧叟累擢枢密直学士。咸平四年，同知枢密院事。丁父忧，起复。景德元年，改签书。三年，知院事。大中祥符五年，加平章事、枢密使、兼群牧使。七年罢。八年，复旧官职。九年，以疾出为右仆射、知河阳。疾甚求还至京，卒年五十七，赠侍中，谥文忠，有文集三十卷。尧叟有材略，多智术，久典机密，军马之籍，皆能记之，究心群牧马政，多立条约，公私以为便。常为广西转运使，其俗有疾不服药，唯祷神，尧叟以集验方，刻石桂林驿舍，是后始有服药者。岭外少林木井泉，尧叟为植木道傍，凿井置亭舍，至今为利。性俭素，事亲至孝，母冯性严，尧叟未尝忤其意。　　　尧佐，端拱元年登进士第，累擢知制诰、翰林学士。天圣七年，枢密副使，改参知政事。明道二年，罢。景祐四年，与王随同相，次年谏官论政事错谬，以宰相非其人，遂与王随同请罢，并除使相，尧佐判定州。康定元年，以太子太师致仕，居郑州。四年，卒，赠司空、兼侍中，谥文惠，后事皆豫备，自志其墓曰：“有宋颍川生尧佐，字希元，号知馀子，寿年八十二不为夭，官一品不为贱，使相纳禄不为辱，三者，粗可归息于父母栖神之域矣！”有文集三十卷，又有《潮阳编》、《野庐编》、《遣兴策》、《愚丘集》。子述古、求古、学古、道古、博古、修古、履古、游古、袭古、象古。初尧佐为开封府推官，以言事贬通判潮州，潮俗鄙陋，始至，为修宣圣庙，作韩吏部祠堂，人始知学。有张氏子，年十六，为其母浣衣恶溪，为鳄鱼所噬，尧佐慕韩吏部投文恶溪，因捕获以文戮之于市。为两浙转运副使，杭州江堤，旧以竹笼石，潮涛所啮，未几辄坏，尧佐议实薪土以易之，或言其不可，而丁谓执政，遂徙尧佐京西，其后堤久不成，遂用薪土。知滑州，河决，卷埽不能定，尧佐乃凿木如编齿，置于湍流，随水而下，谓之木龙，遂杀水势而堤，又护以长堤，郡人谓之“陈公堤”。在枢府日，太常博士陈诂，知祥符县，以法绳吏，吏悉遁去，章献太后怒，事下枢密院，诂连姻宰相吕夷简，有欲因诂中伤夷简者，尧佐以为：“罪诂，则奸人得计，而能吏沮矣！”诂遂获免。尧佐工为二韵诗，人多传之。性俭约，不事浮侈，当未第时，同父省华及伯季，访华山陈抟，抟谓之曰：“三子皆将相，然中子，伯季所不逮也。”卒如其言。　　　弟尧咨，字嘉谟，咸平三年，登进士甲科，累擢知制诰。景德三年，殿试进士，与刘几道于试卷中为密号，贬郓州团练副使。大中祥符九年，复知制诰，迁集贤院，又迁龙图阁直学士、知永兴军，所为多不法，上不欲穷治，止罢学士，徙邓州，复知制诰，常为人所倾，尧叟乞示以所犯，使知上保全之意，因诏切责之，乃引谢。久之，复职。仁宗即位，擢知开封府，除翰林学士、龙图学士，换观察使知天雄军，固辞不得已，受之，加留后，进武信军节度使，再知天雄军。卒年六十五，赠太尉，谥康肃。子敏古、宗古、昭古、荣古、垂古、本古、臻古。尧咨有文著治本十六篇、诸宫上下编。善射，性豪侈，在永兴置武库，建视草堂，开三门筑甬道出入，用刑惨刻，数陵陕西转运使乐黄，目黄目请徙以避之，其事遂达于上。
章得象，字希言，世居泉州，高祖任伪闽建州刺史，因家浦城，母梦登天得玉象，而得象生，既生父梦庭中积象笏如山，因名之曰得象。咸平五年，登进士第，累擢知制诰、翰林学士，加承旨。景祐三年，同知枢密院事。宝元元年，与张士逊同相。庆历五年，以使相判陈州，封邹国公，徙河南府，引疾守司空致仕，卒年七十一，赠太尉、兼侍中，谥文宪。性简重，翰林十二年，怡然自得，居相位八年，亲戚子弟皆抑而不得进。子泽之、介之、廷之、脩之。仁宗常谓得象曰：“先太后临朝，群臣邪正，朕皆默识之，卿独忠清无所附丽，故大用也。”
陈执中，字昭誉。父恕，字仲言，洪州人，少为小吏，俄而折节读书，王明知洪州，褐衣请见，剧谈时务，明叹曰：“奇士也！”太平兴国初，登进士第，擢至给事中。淳化二年，参知政事，坐以上意语樊知古，辨析上前，因罢政，自后屡迁，至尚书左丞、集贤院学士。景祐元年，卒五十九。子淳、执中、执古。恕长于吏事，在朝敢言。端拱初，为河北营田制置使，密奏曰：“戍卒皆惰游，仰食县官，一旦使冬被甲兵，春执耒耜，恐变生不测。”既得诏，罢营田，止葺堡壁而已。屡司金谷，检察甚峻，常言出入之任，所当慎者，起支定例，人以为当。时在三司，颇伤苛碎。知贡举，避嫌，凡江南贡士皆被黜落，又举行贡举非其人条被罪者皆怨愤。恕事亲至孝，居丧绝荤茹，哀毁过礼，以故得疾，不任治剧。执中以父任为正字，屡进文论，真宗称善，召至阙下，帝属疾，大臣无敢及建储，执中上言：“太子天下本，不可不早定。”明日，上袖所制《演要》三篇示大臣，徐曰：“更有一佳文字。”乃所陈建储议，因召见，擢右正言，坐公累，夺正言，出监岳、永、真三州酒税茶务，累擢天章阁待制、龙图阁直学士。宝元元年，知枢密院。康定元年，罢。庆历四年，参知政事。五年，与贾昌朝同相。皇祐初，以疾求罢，进吏部尚书、观文殿学士知陈州。久之，以使相判大名府。五年，复相，以笞小婢出外舍死，御史孙抃列其八事劾奏之，翰林学士欧阳修亦论列于朝。至和二年，罢，除使相判亳州，还上节钺，改右仆射，封黄国公，徙河南曹州，过京，以疾赐告，就第加司徒，祁国公致仕，卒年七十，赠太师、兼侍中，有司谥恭襄，诏谥曰恭。执中当国八年，人莫干以私，四方问遗无及门者。在中书，不欲外闻差除，每退朝即闭省东门，又罢三司百司句当公事，及三司所举场务官。皇祐末，贵妃薨，上常询之，不能考正典礼以对，遂至追黜，再论罪之。
晏殊，字同叔，抚州临川人，七岁善为文，景德初，李昉、张知白安抚江南，荐之，召试诗赋，进士出身，后二日，复试诗赋论，自言赋题已常为之，上喜其不欺，为改题，文成称旨，擢正字，秘阁读书，丁父母忧，皆特起复。仁宗封升王，为记室，升储，为太子舍人，累擢知制诰、翰林学士。天圣三年，枢密副使。五年，罢，既而除御史中丞，改资政殿学士、兼翰林侍读学士，除三司使，复枢密副使，未拜，改参知政事。章献太后崩，以礼部尚书，罢知亳州、陈州，复为御史中丞、三司使。康定初，知枢密院事，未几，除枢密使。庆历二年，加平章事。三年，与章得象同相。四年，谏官孙甫、蔡襄弹奏所撰李宸妃墓铭，不言上宸妃所生，及役兵治产事，除工部尚书、知颍州、应天府、许州，复观文殿学士、知永兴军、河南府，以疾，请归京访医，留侍经筵，提举万寿观。卒年六十五，赠司空、兼侍中，谥元宪。真宗常谓辅臣曰：“殊少年孤立，力学自奋，加以沉谨，京师赐酺，京官不预，会同辈召出观，不答。其弟颖，亦能属文，朕遣取所业，且戒殊勿为改窜，弟请润色，不之省，亦不言其故，周慎如此，信知其禀赋异也。”在三司时，元昊叛，陕西用兵，殊请罢监兵，仍不以阵图授诸将，及募教弓箭手，又请出宫中无用之物，以佐边费，由是悉罢他日之领财利者还度支。初为枢密副使，从幸玉清昭应宫，怒从者持笏后至，击折其齿，缘是遂出。性刚峻简率如此，虽少富贵，奉养若寒士，当世贤士大夫，如范仲淹、欧阳修、孔道辅辈皆出其门。其为文章赡丽，应用无穷，尤工风雅，才有馀思。子居厚、成裕、知止、明远、祇德、几道、传正。女适富弼、杨察。有文集二百四十卷，又有《临川集》、《二州集》、《二府集》，又取梁、陈至唐人文章为一集，既葬，御篆其神道碑云【刘云王介甫不得专临川矣】
杜衍，字世昌，越州人，大中祥符元年，登进士第，累擢天章阁待制，枢密直学士，御史中丞、龙图阁学士。康定元年，同知枢密院事，改副使，出为河东宣抚使。庆历三年，枢密使。四年，拜相，兼枢密使。五年，罢，明年，愿还印绶，以太子少师致仕，故相一上章得请，以三少致仕，皆非故事，议者以为贾昌朝疾之故也。谢事十馀年，累迁至太子太师，祁国公。卒年八十，赠司徒、兼侍中，谥文献。子沂。衍临终作遗疏千馀言，其略云：“勿以久安忽边防之戒，勿以既富轻国用之原。”又请早建储副，以安天下心。衍清介，旧无居第，既退，方葺舍南都，出入如平日，无轩冕意。好吟诗，晚喜草书。在相位，多栽抑侥幸，众所不悦。御史劾奏其婿苏舜钦集妓乐进奏院祠神事，又王益柔作傲歌语涉指斥，欲下御史按罪，衍谓罗织，狱今起都下矣！执不可，又谏官孙甫言丁度面求进用，请属吏，衍不为致对，范仲淹、富弼出宣抚，言者随攻之，上欲罢二人，衍又以为不可，遂疑其朋党，出知兖州，范仲淹常出衍门下，后数争事上前，衍无愠色，仲淹益敬服焉。
庞籍，字醇之，单州人，大中祥符八年，登进士第，累擢天章阁待制、龙图阁直学士。庆历四年，枢密副使。皇祐三年，拜相。五年，罢，以使相、观文殿学士、知并州，徙青州，请老，以太子太保致仕。卒年七十六，赠司空、兼侍中，谥庄敏。子元英、元中、元直。初籍为大理寺丞，预编天圣敕，累擢殿中侍御史。章献太后崩，籍下阁门，取垂帘仪制尽燔之。有欲造后苑珠玉奇巧物媚上者，籍言：“螟蛊为灾，民忧转徙，复有西北夷狄之患，苟非俭约，何以济用。”上嘉纳之。为开封府判官，尚美人遣内侍韩从礼称教旨，免工人市籍者。籍言于上，上为杖从礼，仍诏诸司，自今宫中传命无得施行。知延州，自五龙川之败，戎落民居，焚毁几尽，戍兵十馀万，未有营壁，籍按金明西北，有浑州水土平沃川尾有桥子谷，即虏出入之隘道也，命钤辖狄青，将万人筑招安寨于谷旁，募民耕垦，得粟甚多。凡故地为虏所据者，悉逐之，筑土城。久之，元昊遣牙校赍其亲信野利旺荣书求纳款，籍意其诈不受，后数日，果寇定川，既而复以旺荣书来，而元昊亦去僭号，籍不敢答，乃请于朝，朝廷厌兵，议招怀之，使籍答书，称旺荣为太尉，籍复请曰：“太尉，天子三公，使旺荣称之，则元昊不可得臣矣！其书自称宁令或谟宁令，皆虏中官，于义无嫌。”诏从之。逾年又遣使来，改名曰曩宵，称男不称臣，籍言名体未正，不敢以闻，其使求至京师，若天子不许，则更归议之，籍言：“虏辞理浸顺俟。”其使至，仍遣使同往申谕之，卒用其策，而元昊复臣。及为枢密副使，又请并省官属，徙兵就食，于是边费十省七八，其后又与中书议汰冗兵八万焉。在相日，侬智高叛，或言狄青不可专任，上以问籍，籍曰：“青起行伍，若以文臣间之，则号令不专，不如不遣也。”上然之，及捷书至，上谓籍曰：“非卿执议，岂得成功。”既而推恩，二广应举者六百九十一人，时以为僭。嘉祐中，皇嗣未建，上不豫，籍密疏，言之甚切。
刘沆，字冲之，吉州永新人。父素，不仕，以财雄乡里。曾祖景洪，事杨行密为江南牙将，有彭玕者，据州称太保，胁景洪附湖南，伪许之，复以州归行密，遂不仕，常谓人曰：“我不从彭玕，当活万馀人，后必有隆者。”因名所居山曰后隆山，山有唐牛僧孺读书堂故基，即其上筑台曰聪明台。沆母梦牛相公来而生沆。天圣八年，登进士第，累擢知制诰、龙图阁学士。皇祐三年，参知政事。至和元年，拜相。嘉祐元年，罢知南京，徙知陈州。卒年六十六，仁宗作挽诗赐其家，又篆其碑额曰“思贤之碑”。沆倜傥任气，所至有治声，决讼多中理，时论比之张咏。知衡州，有大姓尹氏，为伪券以欺邻人之孤，讼久不得直，沆至，其孤才二十，诘尹氏曰：“若券曾取证他邻否？其人当有存者。”尹氏辞诎服刑，而归其田。知潭州，有草寇黄捉鬼、邓和尚诱溪峒徭人扰湖湘，北军至多病死，沆募土兵，使保地分，贼稍困，乃令提点刑狱杨畋等八路入讨，斩首万馀级，遂顿兵开一路，榜曰：“贼由此路出降，敢杀者与擅杀同。”于是降者三四万人，贼平，召还，而馀党复叛，杀裨将，降知鄂州。其后权知开封府，有张彦方受富民金，伪为张贵妃母越国太夫人奏补助教敕，沆抵彦方死，不问越国，及参知政事，包拯论沆缘贵妃进，后追册贵妃为后，而沆为园陵使，既葬，赐妃阁金器百两，辞不受。在相位，疾言者，屡加裁抑，又举行御史迁次之格，满二岁者与知州。范师道、赵抃岁满求郡，独引敕出之，中丞张昪等，言沆挟私出御史，沆乃言台官将有不测之谋，论辨不已，遂罢知南京。子瑾、琢、琯。
贾昌朝，字子明，真定人，晋中书舍人纬之曾孙，天禧元年，献颂，召试，赐同进士出身。景祐元年，初置崇政殿说书以授昌朝，而天章阁置侍读亦自昌朝始，累擢知制诰、龙图阁直学士、权知开封府，御史中丞。庆历三年，参知政事。四年，枢密使。五年，拜相。七年，除使相，判大名府，王则平，加检校太师，封安国公，杨偕言贼发所部不当赏，弗听。皇祐元年，徙郑州，留以观文殿大学士，判都省，又求补外，除右仆射、使侍中、判郑州，辞仆射、侍中，改使相。二年，母丧去位。四年，除故官，召对经筵，讲《易》，出判许州，移大名。嘉祐元年，枢密使，仍同平章事。三年，谏官御史言昌朝别为客位以待宦官，又释其矫制者罪，虽无实，罢为使侍中、景灵宫使。七年，复判大名府。英宗即位，加左仆射、凤翔尹、魏国公。治平元年，求还使侍中，不许。二年，改观文殿学士，判都省。卒年六十八，谥文元。昌朝在经筵，善讲说，仁宗有所质问，皆记录删润以进，赐名《迩英延议二阁记注录》。太平兴国寺灾，以《易》、《春秋》进戒，因言可勿缮治以称顺天爱人之意。西域僧以佛骨、铜像献，请加赐遣还，勿示外，皆从之。铨法，县令俸钱满百二十千者乃注举县令人，昌朝判铨，以为如此则小县终不得善令矣，仍一等给俸。刘平、石元孙陷西虏，或诬以降，议收其族，昌朝为中丞，言事未可知，乃不果收。及在相位，元孙自西夏归，议赐死，昌朝独曰：“自古将帅被执，归不死。”元孙得不死。侍讲林瑀以天子即位年月傅会易算，推吉凶，昌朝疏出之。元昊反，昌朝请减不急费，诏令与三司合议，岁减百万缗，又言待夷狄六事，时皆用之。在大名，河决商湖，中书议归之六塔，昌朝力争之不已，其后河果不可塞振救濒河水灾之民，全活甚众。中人刘恢往还河上，言河决赵征村，与上姓名嫌为不祥，或谓昌朝使之，以摇当国者。昌朝博学，善议论，为一代名臣，及大用，不为正人所与，而数有攻其结宫人宦官者。有奏议文集各二十卷，通纪八十卷，本朝时令十二卷，群经音辨十卷。
宋庠，字公序，安州人，举进士，开封、礼部皆第一人。天圣元年，赐进士及第，与弟同有时名，以诗赋为学者所宗，谓之二宋。庠初名郊，李淑因对，言于上曰：“郊，交也。姓与国号同而名交，非所宜。”【淑称博学此，说何其鄙陋】仁宗语之，更焉。累擢知制诰、翰林学士。宝元二年，参知政事，出知扬州，加资政殿学士。庆历五年，复参知政事。八年，枢密使。皇祐元年，与文彦博同相。二年，罢为观文殿学士、知河南府，徙许州，河阳。嘉祐三年，同平章事、枢密使，封莒国公。五年，罢，以使相判郑州。英宗即位，移镇，加检校太师、郑国公、景灵宫使，屡请老不许，出判亳州，其请不已，乃以司空致仕。卒年七十，谥元宪。上篆其碑额曰“忠规德范之碑”。初制举人与武举杂试，庠建言六科待天下异士，宜设次具酒食礼之，武举人别试，上从其请。庆历中，仁宗召两府，资政殿亲策以时事，庠独以为：“两汉对策，本延嵓穴草莱之人，臣等备位大臣，自视遇如贱士，非所以尊朝廷，乃请归中书合议。”上奏从之，后又手诏以时事询，两府与庠同推庠为对。庠所至，以静镇为治，末年信爱幼子，颇致物议。性俭约，不喜声色，读书至老不倦，初在西掖，上欲以同知枢密院，故事无自知制诰除者，乃召入翰林而用弟祁。
宋祁，字子京，与兄庠同试吏部，会谅阴，止奏名祁为第一，章献太后云：“弟不可先其兄，可擢庠第一，而祁为第十人。”兄弟友爱甚笃，仍同签甲科。初释褐，授复州军事推官，累擢修起居注，次当知制诰，而庠参知政事，乃除天章阁待制。庠罢，除知制诰，历龙图阁直学士，翰林学士。庠复执政，改龙图阁直学士、枢密使，复翰林学士。当张贵妃制，祁欲以告进，问李淑，淑曰：“第进之，上意在册礼。”祁乃进告，遂落职，知许州，未数日，复侍读学士，又复龙图阁学士，御史言其子与张彦方游，出知亳州，徙成德军，加端明殿学士、吏部侍郎、知益州，代还，除三司使，中丞包拯言祁在益州多游燕，又其兄在政府，乃以龙图阁学士、知郑州，《唐书》成，进工部尚书，逾日，为翰林学士承旨，除群牧使。卒年六十四，赠刑部尚书。将终，亲草遗表，劝立皇嗣，戒其子勿请谥，勿乞遗恩，勿为铭志，勿修佛事。子定国、彦国、惠国、辅国、奉国、顺国、亮国、保国、俊国、广国。有文集一百卷，《广乐集》六十五卷，《唐书》列传一百五十卷。修《唐书》十馀年，虽外官，亦以稿自随，非特文章有见于世，其守边议兵，虽古之名将不能过也，章疏之达于上者，尤切世务，卒不能至大用，时论惜之。
〈（原本吕夷简重本上无以字讹时晏殊成裕下有知止字无宣礼崇让字查欧文晏碑子八人与此不同）

[book_title]卷六
刘熙古，字义淳，雎阳人。唐仆射仁轨十一代孙。少通经史，避祖讳，不应进士举。后唐长兴中，以三传赐第。太祖领宋州节制，熙古为节度判官；及受禅，累擢至参知政事。求退，授户部尚书致仕，卒年七十四。好学，明阴阳像纬书，虽通显，自奉养若寒素。有《历代纪要》五十卷行于世。子蒙叟。
窦偁，字日章。其先渔阳人，父禹钧，在周为谏议大夫，避乱徙居河南。禹钧五子：仪、俨、僖、偁、侃，皆有文学。中进士第，冯道尝赠诗曰：“燕山窦十郎，教子以义方，灵椿一树老，丹桂五枝芳。”世多诵之。　　仪，字可象，晋天福中，登进士第，在周为翰林及端明殿学士。建隆初，授礼部尚书、翰林学士，时御史台议，欲以左右仆射为表首，太常礼院以东宫三师合为表首，仪援典故，以仆射合为表首者六，而谓三师无所据，朝廷以仪之议为定。五代丧乱之间，仪、俨乃以文章学问自见于一时，所谓豪杰之士也。　　俨，字望之，建隆初，终于礼部侍郎，翰林学士。俨博物洽闻，通音律历数，宋兴，礼乐皆所裁定。周世宗观大水泗州记以问俨，俨以为天地有五德，曰润、曰暵，曰生，曰成，曰动，五德阴阳之使，阴阳水火之本，阴阳有常数，水火有常分，奇耦相半，盈虚有准，谓之通正羡〈（有伪）〉备过皇极无不至，谓之咎证阴之始主于渊献水之行纪于九六凡千七百二十有八岁为浩，浩之会虽尧舜在上不能免者，数也，若夫辟狂臣专乂昏不明苦雨数至不润下乃政之所致，非数也。唐贞元壬申之水，是以德宗暗蔽，笃于自疲，陆贽尽忠而斥远，裴延龄专利而信用，常雨之应夫岂虚生。　　偁，周广顺初，登进士第，其后，同与贾琰在开封府晋王席下，一日晋王燕射，偁、琰同预，而琰赞美偁，偁叱之曰：“贾氏子导谀，岂不自愧？”坐客皆失色，王亦不乐，因罢燕，寻白太祖出之。太平兴国四年，驾幸魏郡，召偁至行在，上方议北征，偁抗疏极谏而止，遂除枢密直学士。七年，参知政事，入谢，上曰：“汝何由至此？”偁曰：“陛下不忘藩邸之旧尔。”上曰：“乃赏汝面折贾琰也。”未几，薨于位，时明日燕群臣，以偁丧故罢。
李穆，字孟雍，开封人，与弟肃，皆中进士第，累擢知制诰、中书舍人、翰林学士。太平兴国八年，参知政事。雍熙元年，薨于位，年五十七，赠工部尚书，太祖曰：“非斯人不幸，乃朕之不幸也！”穆端谨自持，言行无玷，文学操履为上所知。太祖尝遣使江南谕朝旨，煜辞以疾，穆曰：“朝与否，惟自处之。朝廷繁富，兵甲精锐，不易当尔！”太祖谓其所谕切要。太平兴国七年，卢多逊窜朱崖，穆以同门生，罢制诰，责司封员外郎，明年，殿试预考较，上见其容貌，谓曰：“忧畏所致耶？”穆流涕，上为之动容，诏尽复旧官，命知开封府，豪右屏迹，权幸不敢干以私，是冬遂大用，上称曰：“名臣也！”弟肃，字恭叔，仕至左卫上将军，时以为有知人之鉴。【《新编》作字季雍】
贾黄中，字娲民，沧州人，唐相耽四世孙。汉乾祐初，年六岁，中神童选，十六进士甲科。建隆间，判太常礼院，累擢知制诰、翰林学士。淳化二年，参知政事。四年，罢，除礼部侍郎兼秘书监。卒年五十六，赠礼部尚书。上因念翰林无良医，诏天下并大臣各荐能医者，黄中在翰林，尝召询时政，对曰：“职当书诏，思不出位上。”益重其周慎。知京朝官考课，铨量平允，掌吏部选，品藻精当，拣拔寒俊，号为无私。性端重，守家法，多知台阁故事，朝廷典礼资以损益，当时知名士，皆出其门，谈论亹亹，听者忘倦。特常忧畏，而执政循嘿，时论少之。太宗尝召见其母，因谓侍臣曰：“朕念黄中终日忧畏，必先其母老矣。”及黄中卒，母果犹无恙，赐白金，仍官其三子。
王沔，字楚望，齐州人。太平兴国二年，登进士第。八年，签书枢密院。雍熙三年，改副使。端拱元年，参知政事。淳化元年，罢。卒赠工部尚书。沔辩慧苛刻，尚数多诈，视士大夫犹视吏卒，惟以甘言悦人，而进退皆非。物望初与张齐贤同，在枢府不协，及齐贤同参知政事，颇不自安，因王禹偁请中书本厅不得接见宾客，许于政事堂同见，沔喜即奏行，谢泌疏驳而止，上知沔意，因切责罢之。沔冒货，虽亲旧未尝毫末相及，唯声音清畅，上亲试举人，多命近臣读之，所读常得八九。
苏易简，字太简，梓州人。父协，仕至光禄寺丞。易简弱冠举进士甲科，累擢知制诰、翰林学士，加承旨。淳化四年，参知政事，与张洎不协，为洎所攻。至道元年，张洎进而易简罢，未几，卒，年三十九，赠礼部尚书。易简警悟，初属文未工，及掌诰命，能自刻励，在翰林，多振举故事，太宗为飞白，书院额曰“玉堂”，及以诗赐以御书宋玉大言赋赐玉堂词臣易简御笔煌煌，雄辞洋洋，环玮博达不可备详，诏易简升殿，躬指其理，且叹宋玉之奇怪也，因伏而奏曰：“恨宋玉不得与陛下同时。”帝曰：“噫！何代无人焉，卿为朕继之！”易简拜手稽首曰：“圣人兴兮告成功，登昆仑兮展升中，地为席兮飨祖宗，天作籁兮调笙镛，日乌月兔，耀文明也，参旗井钺，严武卫也，执北斗兮奠玄酒也，削西华兮为石[石感]也，飞云涌震腾[火奄]燔也，刳鹏脂鲸代牲鱼也，迅雷三发山神呼也，流电三激爟火举也，礼再献兮淳风还，君百拜兮三神欢，四时一周兮万八千年，泰山融兮沧海干，圆盖穴兮方舆穿，君王寿兮无穷焉。”时殿上皆呼万岁，太宗览而嘉之，赐手诏褒宠。易简嗜酒，上尝以诗戒之，入直虽不敢饮，在私第未尝不醉。子耆，仕至直集贤院。耆子，舜钦。　　舜钦，字子美，以父耆任太庙斋郎，景祐元年，登进士第，因范仲淹荐，除集贤校理，监进奏院用故纸钱祠神，召名妓乐会宾客，除名，后二年，得湖州长史，卒年四十。子泌、液、激。初杜衍爱其才，以女妻之，衍在相位，以直道自任，言者因舜钦连及衍，故衍遂罢政事。舜钦慷慨有大志，好学工文章，废居苏州，买水石作沧浪亭，时见其志于歌诗，又善书，酣醉落笔，人竞收以为宝，当时伟人如欧阳修辈，皆相友善，亦数尝上书论时事。
张洎，滁阳人。李景开贡，登进士第，景徙豫章，留洎掌李煜记室，累擢至清辉殿学士，参预机密。煜归朝，太祖责之曰：“汝教李煜不降，又草蜡丸诏，召上江救兵。”洎对曰：“臣所为也，犬各吠非其主，此特其一尔。”词色不动，释之，授太子中允。太宗即位，颇知其在江表谗毁善良，潘佑之死，与有力焉，待诏尹熙古因对，以为煜怒佑谏太直，非洎谮也，始进擢，历中书舍人，翰林学士，与苏易简同在北扉，易简被遇独厚，仍先大用，洎恶之，力排易简，遂代参知政事。至道三年，以疾求解职，为刑部侍郎，捧诏呜咽十馀日，卒年六十四，赠本曹尚书。洎旧字师黯，煜令改为偕仁。王师围金陵，与枢密使陈乔引符命劝勿降，又云苟有不虞，当先死社稷，及城陷，乔独死焉，洎语煜曰：“所以不死，将有报也。”煜归朝，贫甚，洎犹丐索之，而怒其所与之薄，煜子仲瑀死，亦不吊，始诌事寇准，准力推挽至大用，及上眷准稍衰，乃面奏准退有诽谤，准不辨，遂罢机务。上有所著述，必为文解释其旨以苟悦。
辛仲甫，字之翰，汾州人。初，从郭崇辟。建隆初，为右补阙，累擢至给事中。雍熙三年，参知政事。淳化二年，罢，以太子少保致仕，迁少傅，卒赠太子太保。子若冲、若愚。仲甫器局沉厚，数按诏狱，多伸雪非辜。尝知彭州，课种柳荫行路，郡人谓之“补阙柳”。奉使契丹，虏主问党进何如人，仲甫曰：“国家异人间出，党进何足言也！”知益州，政尚宽简，民有去思。及大用，自守而已。
李至，字言几，真定人。初为内臣李知审养子，太平兴国初，登进士第甲科，累擢知制诰、翰林学士。太平兴国八年，参知政事，以目疾，五表求罢，不许。雍熙三年，以礼部侍郎罢，疾愈，令复旧任，恳辞，迁吏部、秘书监。真宗升储，为左丞，与李沆并兼太子宾客，即位，并参知政事，逾年，除武胜军节度使，判西京。卒年五十五，赠侍中。子惟允、惟则。初至执政，太宗于禁中造阁，藏四库书数万卷，御书飞白题额制赞，亲书刻石，召近臣纵观驾临幸，至因荐潘慎修舒雅、杜镐、吴淑入充直馆校理，又请购逸书，命群官校正。时赐上尊酒大官珍膳，令召馆阁燕集，赐诗，间奉新书奏御，必便坐延见，恩顾甚厚。久之，兼判国子监，又荐杜镐、崔偓佺辈，充职西面，请直讲孙奭重校五经，孜孜忘倦。或谓至既贵，尽逐知审养子，而取其所积，似与其辞位不受俸之行相反，是岂或然。【孙奭字宗古，即疏孟子者】
李昌龄，字天赐，应天府人。太平兴国二年，登进士第，累擢枢密直学士、御史中丞。至道二年，参知政事。真宗即位，为户部侍郎，坐交结中人，贬许州行军司马。昌龄尝知广州，无廉誉，及起废，御史屡弹其宿负，除知梓州，改河阳，又改光州，以秘书监致仕。卒年六十二，子虞卿。
赵昌言，字仲谟，汾州人。太平兴国二年，登进士第。雍熙三年，知天雄军，曹彬岐沟之败，昌言请诛之，诏褒答，除御史中丞，驾幸金明池，召与焉。时河北用兵，枢密副使张宏循嘿，即除昌言谏议大夫、枢密副使，以宏代为中丞。坐胡旦、翟马周事责，久之，淳化四年，参知政事。蜀王小波、李顺之乱，命昌言为招安使，既行，或言其无嗣，鼻折山根，恐握兵难制，即诏知凤翔府。蜀平，改户部侍郎，罢政事。咸平三年，复为御史中丞，坐狱失实，又贬，既而起知鄂孟、天雄、河南、真定，从封泰山。卒年六十五，赠吏部尚书。子庆嗣。凡三莅天雄，初豪家有峙蒭茭者，时诱奸人穴堤，昌言廉知，一日堤吏告急，亟取豪家所积给用，自是遂绝其弊。淳化中，京城大水，请出厩马外牧，或云：“以马备胡，不可阙。”昌言谓：“塞下积水，胡必不至。”从之，果如所料。尝荐李沆，有公辅之量，又以女妻王旦，二人皆贤相也。昌言临事果断，无所顾避，虽屡摈斥，不少抑损，惟对僚吏倨慢，时论少之。
王化基，字永图，真定人。太平兴国二年，登进士第，累迁至左拾遗，抗疏自荐，太宗曰：“化基自结人主，诚可赏也！”召试知制诰，明年，除御史中丞，尝梦物一奁，启皆小柏树，俄有是命。上《澄清略》十事，知枢密院柴禹锡仆受人金，参知政事陈恕谕令及禹锡，而禹锡实不知，一日引囚诣便殿，上颇怒，化基降殿，令囚袒以见，其棰掠且遍，曰：“岂有受此而隐情不言？”太宗益以为长者，久之，出知杭州。至道三年，参知政事。咸平四年，罢守工部尚书，进礼部。卒年六十七，赠左仆射。化基不荫补子弟，其子举正、举元皆进士及第。善笔札，有文集三十卷，尝作南行诗百韵，好事者多传诵之。知杭州，书记张贺颇傲忽之，太宗知而面询，化基第荐其才，语不及它。居官俸多施及亲旧。
王举正，字伯中，幼重厚，嗜学寡言，化基以为类己，尤器爱之，以化基遗恩，补授校书郎。大中祥符八年，登进士第，仁宗即位，累擢知制诰，妻父陈尧佐为相，换龙图阁待制，尧佐罢，复知制诰，又为翰林学士。康定二年，参知政事，御史台举其女婿李徽之为御史，举正以亲嫌，格不行，徽之讼举正内不能制其悍妻，不可以谋国事。庆历三年，罢为资政殿学士、知许州。皇祐元年，除御史中丞，迁观文殿学士、礼部尚书兼翰林侍读学士，在经筵二年，以太子太傅致仕。卒年七十，赠太子太保，谥文简。有文集三十卷，中书制书集十卷。子诲、说。初举正除执政，入谢，上曰：“卿未尝干朝廷以私，故不次用卿。”时陕西用兵，吕夷简以宰相判枢密院，举正曰判名太重，不可不避也，乃改兼枢密使。张尧佐授淮康军节度使、宣徽使、群牧使、景灵宫使，举正任中执法，言尧佐庸人，缘妃家，一日领四使，贤士大夫无所劝，不报，因退朝，留百官班廷议，上闻而遣中使谕止之，寻罢尧佐宣徽、景灵二使，居半年复除宣徽使，举正家居七上疏论之，又言：“河北，朝廷之根本，雄州，河北之咽喉，先朝用何承矩，累年止迁刺史，李元则几二十年，亦不过引进使。今使用未尽得人，而克日得迁，何以懋有功者？”又言：“在许州应天府，六年更转运使十六人，数易如此，岂能究宣朝廷惠泽乎？”除狄青枢密使，力争不能夺，固请解言职，上称其风宪之体，赐白金三百两。侍读每及前代治乱之际，必再三以达讽谕之意。【原本中执上脱任字】
郭贽，字仲仪，开封人。应进士，为开封首荐，太宗任京尹，得侍读藩邸，即位，擢著作佐郎。七年四迁至参知政事。太平兴国八年，晨朝被酒，责授秘书少监，稍复积至礼部尚书。卒年七十六，赠左仆射。贽长者，喜延誉后进，宋白、赵昌言辈，皆所荐也。尝对太宗曰：“臣受遇不次，惟以愚直上报。”上曰：“愚直何益！”曰：“犹胜奸邪尔！”晚节颇以治生，为物论所惜。子昭度、昭升、昭用。
温仲舒，字秉阳，河南人。太平兴国三年，登进士第，尝摈废，久之，因言称旨进用，累擢谏议大夫。淳化二年，枢密副使，改同知院。四年，罢。至道二年，参知政事。咸平初，罢，久之，兼御史中丞，以户部尚书，判昭文馆。卒年七十六，赠左仆射。仲舒有应用才，屡与寇准同进，谓之“温寇”。始废黜，吕蒙正当路，力援进之，及骤用，反攻蒙正，为士论所薄。
陈彭年，字永年，建昌军。人幼好学，母惟一子，爱之，禁其夜诵书，彭年置灯密室，昼夜忘倦。尝私事徐铉为文，喜嘲诮，为宋白所恶，白知贡举，屡加黜落。雍熙三年，始登进士第，累擢至翰林学士。大中祥符九年，参知政事。天禧元年，卒于位，年五十七，赠左仆射。子佺期，孙彦先。大中祥符间，朝廷典礼无不参预，凡仪制沿革，刑名之学，皆所常练，虽谈笑间，属辞不废，当时制度，虽前世所未有，必推引依据以成就之，时政大小，日有咨访，应答该辩，一无凝滞，上之眷遇尤厚，加以慎密，外无知者。资性敏给，博闻强记，应举时，京城赐酺，与同学出游，自东华门构思至阙前，已成一赋。其后虽处通显，奉养无异贫约时，所得俸唯市书籍，幼而笃学，老亦不倦，左右给使之人，有弥年不知其姓名者。所著文集百卷，《唐记》四十卷。
赵安仁，字乐道，河南人。生而颖悟，十三岁通经传。雍熙初，登进士第，累擢知制诰、翰林学士。景德三年，参知政事。大中祥符五年，罢知礼仪院兼宗正卿，改御史中丞，宗正如故，积官至尚书右丞，卒年六十，赠吏部尚书，谥文定。子温瑜、良规、承裕，以遗恩各迁官。安仁七子各授以一经，居宗族以雍睦称，虽家人未尝见其喜愠，操履纯正，外晦内明，畏慎谦退，无事浮饰，有所献纳，退必焚稿，致身贵显，无改俭素。尤练达典故，近世衣冠人物、制度沿革，悉能记之。在翰林，从幸澶渊，北戎请和，令学士各进答书，上独用安仁所撰，亦以其能备记太祖朝书问规式，因获预闻通货之议，虏使至，首命安仁接伴，其觐见仪制，皆所裁定，敏于酬酢，仍切事机，时论以为得体。在宗正，请依唐故事，置修玉牒官，奏以刘筠、杨亿、夏竦、宋绶为之，又为《仙源积庆图》，皆统类精简。善议论，好诲诱后生，学士大夫，以清德宗之。有同学宋元与者，笃学而早卒，安仁力赒其后裔。
任中正，字庆之，曹州人。雍熙初，登进士第，历外官多效，翰林学士钱若水，尝荐其才，累擢至枢密直学士、知益州、并州、开封府。大中祥符九年，枢密副使，改同知院，又复为副使。天禧四年，参知政事兼太子宾客。仁宗继位，为兵部尚书，与丁谓善，谓败，力营救之，谓窜，降中正太子宾客、知郓州，复礼部尚书。丁母忧，哀毁过以疾，卒年六十六，赠左仆射，谥康懿。中正以孝行称于乡党，事亲尽敬，衣服简质，而饮食极于丰美，子易，弟中师。
任中师，字祖圣。大中祥符二年，登进士第，累擢至右谏议大夫，加集贤院学士，龙图阁直学士，枢密直学士。任布守河阳，数上书论塞下事，称旨，上欲用之，吕夷简素知中师，上前数称中师才不在布下。庆历初，遂并召为枢密副使，求补郡，三年，以礼部侍郎、资政殿学士、知永兴军，徙陈州，请曹州，逾年，遂请老，以太子少傅致仕，卒年七十七，赠太子少保，谥安惠。初益州税及薪蒭蔬果之属，中师知州，奏尽蠲之。性乐易，家财素丰，处通显，自奉甚约，其践历与中正多同。上数赐飞白书，归休于里中，建御书阁，乡人荣之。子昱拱之。
鲁宗道，字贯之，亳州人。少孤苦学，尝袖所为文谒戚纶，纶赏之。咸平二年，登进士第，遍历州县。天禧元年，诏两省置谏官六员，不兼它职，考所言以为殿最，宗道与刘晔同选，擢为正言。仁宗升储，除户部员外郎兼右谕德，逾年，改正左谕德，及即位，迁户部郎中、龙图阁直学士兼侍读。诏与吕夷简按视雷允恭擅移山陵皇堂事，还，是年，参知政事。天圣七年，薨于位，年六十四，赠兵部尚书，谥肃简，时太常礼院言礼无废朝，特辍视朝一日。宗道质直，遇事敢言，不为势所屈，为谕德时，真宗一日遣中人召之，至其家俟之，久方从酒家还，使者曰：“即上讶迟，将何以对？”宗道曰：“第直言之。”及宗道见，帝询其所之，对曰：“有乡人来，贫乏杯盘，就酒家饮之也。”帝善其无隐，而知其可大用。初为秀州海盐县令，疏治东南旧港口，导海水至邑下，人以为利，号“鲁公浦”。在谏垣时，谏章由阁门始得进，而罕尝赐对，宗道请得面谕事，而上奏通进司，自是为故事。因言：“守宰与民至近，而未见有区别能否，岂朝廷所以为民之意。今除一知州，补一县令，虽甚庸暗，有司无敢摈斥，举天下亲民之官，黩货害政，十常二三，介然自守，孳孳政事，殆未易得，尚何裕民美教化之可冀乎？昔汉宣帝除刺史守相，必亲见而考察之，今命知州、通判、知县，虽未暇亲见，宜令中书询以言，而察其应对，设以事而问其施为，才与不才，得以进退。县令则命流内铨，仿此施行，庶几得良守宰，助宣圣化。”真宗嘉纳之。宗道在选调久，颇患铨格繁密，而曲知铨吏之奸弊，判吏部流内铨，多厘革之，凡科条阙者，悉揭示庑下，人以为便。七年居政府，裁抑侥幸，不肯以名器私人，时枢密使曹利用，有所凭恃，肆为骄横，宗道屡折之于上前，凡贵戚近习莫不敛迹。子有功、有立、有开。（按亲民之官天子亲见考察法始于汉，而宗道继请于宋，至患铨格繁密，厘革奸弊，揭示科条，慎重名器，皆古今要务，鲁公真经济才也）〈（中书下原无询字从新编加）

[book_title]卷七
薛奎，字宿艺，绛州人。父化光，善命术，奎生，知其必至公辅。淳化中，奎登进士第，多历外官，向敏中荐其才，累擢至龙图阁待制、御史中丞、龙图阁学士、三司使。天圣七年，参知政事。章献太后崩，大臣皆罢，独留奎，欲以为相，而苦喘疾，数辞位，除资政殿学士判都省。卒年六十八，赠兵部尚书，谥简肃。奎持身端重，论不苟合，善知人，范仲淹、明镐、庞籍在下位时，奎皆以公辅许之，卒如其言。天禧初，自淮南转运副使，疏真扬漕河废三堰，舟楫便之。尝馆伴契丹使萧从顺，从顺言汉使至契丹，皆见太后，今请入见，奎曰：“皇太后垂帘听政，虽本朝臣僚，亦未尝见也。”乃不敢请。知益州，蜀人以张咏比之，仁宗尝谓辅臣曰：“臣之事君，多见有始而无终者。”奎曰：“保终始者，岂独臣下。如唐开元，励精为治而天下晏然，及其既久，放意荒侈，以至大乱，此不可不监也。”上深纳之。时边臣言伺知契丹将大入寇，辅臣俱言择将备边之策，奎独曰：“先帝与虏约和，岁遗为厚，彼必不敢轻背约，愿持重。”已而边报果妄。太后谒太庙，欲被黻冕，奎固执不可，及太后崩，上谓辅臣曰：“太后大渐，且不能言，数引衣示朕，殆意在黻冕乎？”奎曰：“然服之，何以见先帝也！”卒以后服敛。
蔡齐，字子思，其先洛阳人，曾祖为胶水令，凡九年而卒，其子孙因家焉。齐少孤好学，李迪尝见其所为文，谓有大志。大中祥符八年，登进士第甲科，真宗见其举止端雅，顾辅臣寇准等曰：“得人矣！”特诏金吾给驺从，因以为例。累擢知制诰、翰林学士加侍读、龙图阁学士、御史中丞，复为龙图阁学士。明道二年，枢密副使。景祐二年，参知政事，与宰相吕夷简论事不合，四年，罢，出知颖州。卒年五十二，谥忠肃。齐不自伐，善知人，庞籍、杨偕、刘随、段少连，皆所荐也。有子早卒，以从子延庆为嗣；其后有子曰延嗣。初，齐为侍御史知杂，河阳钱惟演请曲赐军士特支，齐言：“赏罚者，上之所操，非臣下所当请，天子新即位，惟演联姻太后，不宜私请一州，以售己惠，摇动众心。”上遂不许。在翰林，太后出阁中金，缯修景德寺，命为记，内侍罗崇勋，使人阴谓齐曰
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:48:20-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>