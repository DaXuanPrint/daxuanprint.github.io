<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●崇禎长编卷之一,●崇禎长编卷之二,●崇禎长编卷之三,●崇禎长编卷之四,●崇禎长编卷之五,●崇禎长编卷之六,●崇禎长编卷之七,●崇禎长编卷之八,●崇禎长编卷之九,●崇禎长编卷之十,●崇禎长编卷之十一,●崇禎长编卷之十二,●崇禎长编卷之十三,●崇禎长编卷之十四,●崇禎长编卷之十五,●崇禎长编卷之十六,●崇禎长编卷之十七,●崇禎长编卷之十八,●崇禎长编卷之十九,●崇禎长编卷之二十,●崇禎长编卷之二十一,●崇禎长编卷之二十二,●崇禎长编卷之二十三,●崇禎长编卷之二十四,●崇禎长编卷之二十五,●崇禎长编卷之二十六">
<meta name="description" content="记述明代末代皇帝崇祯朝史事的书籍,书为编年体例,作者汪楫。全书共68卷。前66卷叙述从1627年8月到1632年10月史事;后2卷叙述从1643年10月到1644年3月史事。_崇祯长编_全文在线阅读_崇祯长编_全文在线下载_大玄古籍书库">
<title>崇祯长编_汪楫_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">崇祯长编</span> <br/>
          作者： <span class="inputVal" id="bkauthor">汪楫</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]787425</span> <br/>
          说明： <span class="inputVal" id="bkdec">记述明代末代皇帝崇祯朝史事的书籍,书为编年体例,作者汪楫。全书共68卷。前66卷叙述从1627年8月到1632年10月史事;后2卷叙述从1643年10月到1644年3月史事。</span> <br/>
          封面： <span class="inputVal" id="bkimg">Z_6126.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]崇祯长编
[book_author]汪楫
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]787425
[book_dec]记述明代末代皇帝崇祯朝史事的书籍,书为编年体例,作者汪楫。全书共68卷。前66卷叙述从1627年8月到1632年10月史事;后2卷叙述从1643年10月到1644年3月史事。
[book_img]Z_6126.jpg


[book_title]●崇禎長編卷之一
果毅敦儉弘文襄武體仁致孝莊烈愍皇帝帝諱由檢光宗第五子母貞靖賢妃劉氏萬曆庚戌十二月二十四日卯時誕帝于東宮無何妃薨神宗命康妃李氏撫之即所謂西宮李選侍也泰昌元年九月移宮後熹宗改命莊妃李氏撫視居勗勤宮帝每晨起拜天即詣莊妃定省如禮莊妃于母道甚備所以成就聖德調習之功居多妃薨帝哀痛不異所生天啟二年九月乙卯封信王
【 綏寇紀畧作八月二十日封】 六年十一月二十五日出居信邸十二月初十日行冠禮七年二月初三日選南城兵馬司副指揮周奎女為信王妃時太監魏忠賢方擅政四方珍異之物畢致忠賢時以非時花木菓蔬之類獻帝帝輒受之厚犒其使若相得甚歡者先是帝在宮中常夢黑龍蟠殿柱以告莊妃妃異之又勗勤宮後園有二井相去遠帝戲汲于井有金色魚隨綆而上再一井得魚亦如之左右知其祥弗敢宣至是八月熹宗疾大漸十一日命召帝帝初慮不為忠賢所容深自韜晦常稱病不朝承召乃入問疾熹宗憑榻顧帝曰來吾弟當為堯舜帝懼不敢應良久奏曰臣死罪陛下為此言臣應萬死熹宗慰勉至再又曰善視中宮魏忠賢可任也帝益懼而與忠賢相勞若語甚溫求出二十一日甲寅熹宗崩忠賢猶豫不發喪翌日凶問彰露始宣皇后懿旨告外遣其党凃文輔王朝輔迎帝入宮群臣無得見者帝自袖■〈米冓〉糗以入不嘗宮中食夜秉燭坐見一閹持劍過索視之遂留置几上聞警夜擊柝聲自起問勞之顧謂左右曰安得酒食給若輩乎或對以問之光祿寺即下令旨傳取遍給之歡聲如雷
天啟七年八月
○天啟七年八月
天啟七年八月甲午朔
乙卯宣大行皇帝遺詔曰皇五弟信王由檢聰明夙著仁孝性成愛奉祖訓兄終弟及之文命紹倫序即皇帝位勉修令德親賢納規講學勤政寬恤民生嚴修邊備勿過毀傷內外大小文武諸臣恊心輔佐恪遵典則保固皇圖因布告中外
丙辰公候伯駙馬文武百官軍民耆老人等三上牋勸進第一牋答曰覽所進牋具見卿等憂國至意顧予哀痛方切継統之事豈忍遽聞所請不允第二牋答曰卿等為祖宗至意言益諄切披覽之餘愈增哀痛豈忍遽即大位所請不允第三牋答曰卿等合詞陳請至再至三已悉忠懇天位至重誠難久虛遺命在躬不敢固遜勉從所請
禮部進登極儀注翌日早大行皇帝几案前設酒菓上具孝服親詣祗告受命畢即于皇極殿前設香案酒菓等物上具袞冕服行告天禮隨赴奉先殿謁告祖宗畢詣皇祖宣懿昭妃前行五拜三叩頭禮畢詣皇后前行四拜禮畢詣中極殿餘如常儀
以登極遣寧國公魏良卿保定候梁世勛祭告南北郊駙馬候拱宸祭告太廟寧晉伯劉天錫祭告社稷
丁巳午時信王即皇帝位於中極殿受群臣朝頒詔天下曰我國家列聖纘承休烈化隆俗羙累洽重熙遠垂萬■〈礻冀〉我大行皇帝仁度涵天英謨憲古勵精宵旰銳慮安攘海宇怏覩維新疆土勤思恢復萬機搃覽六幕禔休方啟鴻圖忽賓龍馭爰膺顧命及予■〈耳少〉躬側聆憑儿之言凜念承祧之重文武群臣軍民耆老合詞勸進至于再三辭拒弗獲乃仰遵遺詔于八月二十四日祗告天地即皇帝位以明年為崇禎元年朕以沖人統承鴻業祖功宗德惟秪服于典章吏治民艱將求宜于通變毗爾中外文武之賢贊予股肱耳目之用光昭舊緒愈茂新猷朝時天鳴
陝西廵撫胡廷宴疏言臨鞏邊餉缺至五六年數至二十餘萬靖鹵邊堡缺二年三年不等固鎮京運自萬曆四十七年至天啟六年共欠銀十五萬九千餘兩各軍始猶典衣賣箭今則鬻子出妻始猶沿街乞食今則離伍潛迯始猶沙中偶語今則公然噪喊矣乞將前欠銀兩速發以奠危疆報聞
旌湖廣烈婦龐氏氏為熊于宣逼辱不從先殺二女然後自盡特旌之
山東廵撫李精白疏報歷城章丘長清長山齊東肥城鄒平泰安濟陽萊蕪海豊齊河利津東平汶上東阿嶧縣濟寧郯城沂州鉅野高塘福山蓬萊寧海文登棲霞即墨諸州縣六月以來淫雨漂沒田禾漡流廬舍渰死人畜無筭
戊午諭禮部議追遵生母光廟貞靖賢妃劉氏曰朕惟慶源有自禮必隆于所生孝思永言施必由於親始典関教眾誼切因心我皇妣貞靖賢妃芬降華宗躬傋令德徽音夙垂於女史婉懿早著于青緗在昔先考毓吾弟昆葢花萼共韡于連枝而顧腹各勤于離衷我皇兄纂承祧之重典既篤于濬源逮朕躬荷世及之休情亦深於眷暮欲酬罔極宜備追崇正儷体之鴻稱舉遷祔之上典庶求無窮之譽少申不匱之思爾部宜會官詳議以聞
戶部請出納公文仍用朱印以杜弊端
庚申廵按湖廣溫皋謨疏請顯陵祭四壇仍令守道代行
辛酉山西太監劉應坤以薊門餉缺五月聞戶部覆借漕折銀給發報可
命倉塲尚書蘓茂相祭太倉之神
壬戌發戶部太倉銀三十萬兩工部銀二十萬兩光祿寺銀三萬兩順天府稅契等項銀一萬兩為邊軍登極恩賚人二金

[book_title]●崇禎長編卷之二
天啟七年九月
天啟七年十月
○天啟七年九月
天啟七年九月
癸亥朔光宗皇帝忌辰祭奉先殿仍命豊城侯李承作詣慶陵行禮
西部都令乞侵歸于大清
鎮守宣大太監葛九思請以應接騎兵五千改為左右標營從之
東廠太監魏忠賢辭任溫旨不允
乙丑直隸廵撫汪裕報翻刻三朝要典成
兩廣搃督商周柞觧到紅衣銅銃二門鉄銃八門并鉄彈什物等項命貯戎政備用
奉聖夫人客氏出居私第
丙寅諭禮部擇日冊元妃周氏為皇后
命常朝定干三六九日
丁卯兵部武庫司督學主事李埏條列武學學政七欵一弘育飬一禁冒籍一分卷號一革代替一慎比射一嚴校試一重將材
遣官頒詔直省中書王道純陝西行人李世期浙江江西福建序班周王福廣東廣西寺副阮鼎鉉北直河南遼東評事李振雲南貴州行人申為憲湖廣四川甘學潤山西井陘直保顧光祖山東南直
戊辰大學士施奉來會同司禮監太監工部尚書侍郎科道掌印官禮工二部郎中欽天監監正等官相視大行皇帝山陵淂潭峪嶺擇日興工
以都察院右都御史管戶部左侍郎事曹爾禎督理邊餉鑄関防給之
戶部覆署理錢法侍郎曹爾禎疏言善理財者不加賦而國用饒故欲求其有利於國無損于民而行之不煩再計者自塩政榷稅外無如皷鑄矣今爾禎攝篆曾幾何時而即孳息銀一萬二千餘兩比其成効不可槩見乎然理財之法欲裕其流必先沃其根查寶泉局銅夲原派借輕齎改折事例榷稅等銀四十萬兩有奇買辦銅料鼓鑄錢成還本于太倉次年再借此舊例也今輕齎己題歸漕運改折已題准免免此外銅本無幾安望其佐軍需之緩急哉今議酌定鑄本四十萬兩臣部那凑永作鑄本利可用而本必不可動此四十萬者取給于各鈔関新舊額課及南京事例銀各管関主事并南戶部每年分作四季觧送銅務監督每季務足四分之一觧不如額者不准考核銅務監督召買銅斤每年亦分作四季運納寶泉局所運銅鉛每季務足十萬兩之数運不如額者不准考核寶泉局監督除鑄息另筭外亦將本銀每年分作四季歸還新舊兩庫每季務足銀十萬兩不如額者不准考核以分派取用鑄本言之南京戶部事例銀十萬兩滸墅関舊課銀二萬二千五百兩新增銀四萬二千五百兩九江鈔関舊課銀一萬二千五百兩新增銀三萬三千五百兩臨清鈔関舊課銀四萬一千九百兩原聽搜括銀一千四百兩河西鈔関舊課銀二萬三千兩北新鈔関舊課銀二萬兩新增銀四萬兩淮安鈔関舊課銀一萬一千五百兩新增銀二萬二千六百兩楊州鈔関舊課銀六千兩新增銀一萬二千六百兩崇文稅課舊課銀一萬兩共足銅本四十萬之数以寶泉局歸還兩課言之每年應還太倉庫銀十四萬七千四百兩應還新餉銀庫銀二十五萬二千六百兩所借之本貸之于本年之春者即還之於本年之冬至買運餉斤責之銅務監督不必給發官商四出採辦一切商人給批兌本盡為報罷從之
督師兵部尚書王之臣疏謝寧錦戰勝恩賚報聞
以登極恩給賞南京內外守備參贊機務尚書操江勛臣都御史鳳陽天壽山顯陵守備各處搃督提督搃兵廵撫副搃兵兵備參將遊擊守備等官
平遼縂兵官便宜行事右督督毛文龍言七年苦楚百戰勤勞有不平者五事招撫遼民挑其精壯入伍老弱屯種竟成一旅之師以抗強敵今使之食不充腹衣不遮體空拳赤足冒死生于鋒鏑之下較之內地逍遙自在高坐糜餉者其苦樂□分不平一也寧遠月餉一兩五錢內丁二兩四錢加以食米五斗又叨皇上恩賞不一而足乃海外南官七年以耒未徼半年之俸数百萬兵民取給于天津登萊二十萬之米其中多有漂失而浥爛者山東二十萬兩之銀復有侵剋手臂腹心雖肥瘠有分皆是血肉何獨于関上加厚而海外膜視乎不平二也旅順石城一帶為津登門戶設將嚴防尚有前車之覆都司徐敷奏煽惑軍心旅順參將李鑛燒□投械奪船以迯継而石城島遊擊高萬垂都司高應詔寬奠營遊擊鄭継魁與弟継武等亦遁不禠其魄而且復其官紀律之謂何不平三也臣孤忠自許可對君父而質鬼神乃有謂臣為安吏者臣生雖受之死豈瞑目不平四也今春攻鐵山西至雲從以死守死戰立功自幸可收桑榆之效乃又謂臣退居雲從不用一矢相加遺此何說乎不平五也帝以文龍遠戍孤懸傋嘗艱苦屡建捷效心迹自明東顧方殷豈得乞身求代還宜益奮義勇多方牽制以紓朕懷
天津五萬五千七百石而豆額已足鮮粮十萬石當聽倉塲掣簽預年先截鮮布二萬疋當請內部發銀預期置買亦事之不可緩者夫有召買則有召買粮價若順廣大真保可及霸州等處近在畿輔時值豊收豆價向至六錢以外今當以五錢五分為率薊永密雲原係陸運價值厚薄因時制宜俱當取之部金速行酌發其山東河南南直米價程途遼遠每米一石大畧運至津門非九錢不可應動加派鋃兩報開開銷夫粮料之数既定則海運之價當議縂計來年米至一百萬四千六百石豆至七十七萬五千七百石內除附関自買豆十萬薊永密陸運□四十萬免計腳價外其在津海運者共一百五十四萬三百石姑以抵関而言每石腳價二錢凈該銀三十萬八千六十兩鮮運截漕十萬每石價銀四錢一分該銀四萬一千兩額布二萬疋該銀四千五百兩原餼花紅蓆片等項該銀二千兩共銀四萬七千五百兩以上関鮮運價俱應取之新餉當聽內部擇發以濟急需者也至山東河南碾米一節據目前計之似乎有餘可充預計之額然道遠凍阻安濟春運之急又或邊警猝至增餉倍多難定嬴餘之数故臣不敢先入預內內如碾米全至邊警無聞不妨于山東河南召買內酌量减派可也帝命將定額行各省直撫按等嚴督有司極力儹運其召買價值與海運腳價亦湏擬定以便乘時料理至應截帶運并鮮粮二項咸與議覆
給寧國公及平平伯鐵券
司禮太監季永貞罷
陞翰林院編修孫之獬徐時泰為侍講
辛未大學士黃立極等上言臣等按累朝登極詔書列聖舊章意專及民而先帝大霈并在京文武諸臣另有賞賫以敕諭行之今臣等所擬詔書上尊列聖而加恩羣臣一節另擬敕諭以進其賞賫差等悉依舊貫仍採先帝登極詔欵列之今諭賞格之前以昭我皇上祖述憲章之羙帝是之
督師遼東太監劉應坤請發軍丁皮襖銀舊制每人六錢天啟六年数忠賢增為八錢共該十一萬二千兩下所司改兵部武庫員外郎管山海関同知事趙廣廕為職方司員外仍管関務以南部副搃兵麻登雲調補北部副搃兵而以龍武營副縂兵徐漣調補南部兼理海防俱從太監劉應坤請也
兵部右侍郎呂純如等疏報護送惠王就封荊州以八月初九日至國
廵撫山東李精白疏奏山東額定鑄息四萬兩自天啟七年六月止共得息銀八千七百五十九兩零未及部議二十分之一其難有四一曰買銅之難二曰差官之難三曰鼓鑄之難四曰樂用之錢難奏請停止章下所司
命工部尚書薛鳳翔縂督陵工孫杰專管石料吳淳夫專管磚料李飬德恊理督催侍郎張文郁督催錢粮張凌雲督監錢粮
工部疏言各陵惟長陵永陵定陵為壯麗而皆費至八百餘萬今議照慶陵規制可省錢粮数百萬查慶陵曾發內帑百萬謹援例以請帝允其半給貯節慎庫命工部同廵視科道登記支銷
壬申帝御門
諭在外在外方面官五品以上有司四品以上雖未考滿遇有正廌者亦與應得誥命先已給領者進本品勛階一等府佐州縣正官歷俸二年以上有正薦及傍薦合例者亦准並給
李師沆調騐封司主事趙恂如補稽勳司主事
諭廵城御史及宛大二縣通行萬曆泰昌天啟新舊錢
癸酉以秦士文仍為兵部添設右侍郎回部管事楊所修仍以右副都御史管南京通政司事
大行皇帝山陵興工遣官祭告各陵及后土天壽山司工之神
左中允孔貞運編修何吾騶蔣德璟江鼎鎮檢討姚明恭李若琳管理誥敕
甲戌宣大太監葛九思清核迯兵倒馬銀四萬一千四百七兩零帝嘉之仍著戶部速催京民二運銀委官買補缺額馬匹毋誤秋防
東江搃兵毛文龍疏奏海外兵民日多屡借?貸易米救濟?價積欠至五六十萬日望餉銀解到散給不意稽延三年毫無可償遂使各?坐困萬口怨嗟臣以前欠之餉兌作?價聽照数給發以尖耗晒颺之粮給兵兵得活命?得貿易實為兩便戶部覆言東江餉銀原止五十七萬八千餘兩增至一百萬兩常呼庚癸接濟無術請召?輸銀准抵積欠即與選官明註欽恤鮮?以皷舞之
乙亥天津督餉部院黃運泰以寧錦之間添設三帥兵馬頓增数萬截漕增運約至一百六七十萬請發部銀十二萬造海船六百隻濟運帝命戶兵工三部速覆
朝鮮國王李倧疏奏被兵情節帝報曰覽奏深惻朕懷通問往來權宜緩急非王本意至於君臣大義皎然日星王之忠藎朕所洞鑒邊情叵測王其益勵薪胆嚴加隄備朕亦申飭毛文龍俾其悉心牽制為王犄角彼此恊心冀收桑榆中朝属國共勉圖之先帝已棄羣臣朋嗣即皇帝位以明年為崇禎元年另有詔書頒諭尔國今先于批荅使王知之
以戶科給事中陳序為山西右參政禮科給事中盧時泰為陝西副使御史曾應瑞為陝西副使河南兵備道御史馬逄皋為河南副史大梁兵備道御史龐尚廉為河南僉事驛傳道
丙子廵撫福建朱一馮以漳泉兩郡各設路將一員南路參將駐銅山泉南遊擊駐中左汛地各分不相統属續因倭警欲重海外事權故假以泉南之節制衙門不殊体統頓異年來幾成爭府猜嫌日積悞事可虞請仍各保地方不相節制
贈原任貴州縂兵魯欽少保廕子宗文本衛指揮僉事世襲欽山東長清人天啟中官貴州縂兵安那彥亂觧貴陽之圍又功破賊羊雀等十五巢又破邦彥于黑石功岩頭大木囤皆有功遂抵盤江以通滇路深入地地織金虎埸衿錍者五閱月前後斬級七千以粮絕救不至力戰死至是加贈廕賜祭葬仍命特祠曰旌忠宗文後亦死墻子路之難
丁丑右副都御史管南京通政司事楊所修言皇上御極首崇聖母之封明乎以孝治天下也然孝親之心無分貴賤如近日丁憂兵部尚書崔呈秀工部尚書李飬德太僕寺卿陳殷延綏廵撫朱童蒙先帝因大工未完秋防正急各暫留在任料理今大工完矣秋防竣矣望皇上准令回籍終制以明萬古綱常語曰君使臣以禮又曰求忠臣于孝子之門願皇上之深之也也冡臣為用人之人吏部尚書周應秋當勉力肩荷何得漫無主持負恩寵而媿統均之任不聽
戊寅四川重慶岳池資縣南充保寧順慶等府州縣自四月以來不雨禾苖盡枯又茂州等處于本年六月十九日戌時二十日丑時各地震
工部以陸工需用浩煩軍需額辦束手遵照戶部餉司援遼事例議增新欵開列上請從之
南京戶部署部事吏部侍郎林欲楫言留計匱乏已極外觧怠玩日甚每歲應支上供錢粮如神帛堂供應機□織染等局并五十二衛所夏賞冬賞二月十月折銀水陸兵營大小教塲及神機奇兵等營逐月口粮塩菜及漕運水手行粮等一年有四十七萬之出而額入則四十二萬近日有司怠玩視南粮不足為緩急以故逋欠愈多如南直浙江江西湖廣等處共欠折色鋃九十三萬有餘請嚴考成處分從之
副都御史管太僕寺事事郭興治會同廵視京營科道查核常盈老庫及東西二庫存貯銀僅一萬八千三百二十一兩因言戶部各衙門借去銀一千三百四十八萬七千四百零一兩又今歲各該地方因三王之國扣留銀八萬三千五十五兩零拖欠銀南直隸二十一萬九千六百零四十二兩北直山東河南十一萬五千四百三十七兩合之節年拖欠南直隸共欠銀二十八萬七千九百一十兩濟南兗州河間等府共欠銀一十二萬四千九百三十六兩請嚴催立限完解從之
己卯加常州府知府曾櫻浙江右參政職銜仍留任從郡民公請也
兵部尚書崔呈秀因所修言疏請守制慰留不允
工部以營建大行皇帝陵寢條十欵上請一議建造一議工作住所并開井泉汲用一議錢銀先儘玄宮寶城明楼之用一議內外大小諸臣損■〈耳力〉各照殿工捐俸一議挭括州縣大者派二百二十兩中者派一百□十兩派者派一百兩一議戎政府撥營軍一萬五千人日給銀三分做工一議供應恊濟一議燒造磚■〈石瓦〉一議開道運木石一議給工食俱如議行
庚辰以藩封大典敘錄沿河效勞諸臣縂理河道都御史李從心加太子太師陞廕一級廵撫山東都御史李精白加兵部尚書縂督漕運都御史郭尚友加戶部尚書縂督薊遼都御史劉詔加兵部尚書廵撫保定都御史張鳳翼加兵部右侍郎密雲兵備道張継世加按察司薊州兵備道孫織錦加右參政
太僕寺卿管臺基廠事陳殷免
吏部尚書周應秋以楊所修疏論請罷慰留之
工部尚書李飬德三疏乞終制不允
吏部敘援師救錦功崔呈秀劉詔王之臣各廕子朱梅陞都督同知
原任大學士方從哲表賀登極報聞
癸未給鎮守四川遵義等處搃兵官劉超関防
以登極允直省貢生酈光祖等减年優選
大學士黃立極題熹宗神主
甲申上聖母貞靖賢妃劉氏為孝純淵靜慈順肅恭毗天鍾聖皇后遣官祭告南北郊太廟社稷及諸陵園
江西南昌新建豊城靖安高安峽江廣昌餘干諸縣水溢淹沒田禾
乙酉宣府部落宰生同子威靜台吉聚兵臨邊挾賞入永鎮墩守備張效祖勝之于鶯窩
丙戌國子監司業朱之俊疏紏監生曹代何陸萬齡儲寓奇借稱捐資搆地建祠詐騙請下法司提問從之
工部尚書李飬德免歸守制
丁亥工部題陵工開納事例二十六條一貢監生准納外府通判限一百名一貢監書吏候選不前或已選者准納京外職一候選官納銀准即選一納誥命准一年為止一准加納運副一副榜准納貢一已選州同州判縣丞主薄准加納各官一候選各官如見在選選京衛經歷挨選不前准加某衛經歷銜不支俸廩照見任三年考滿應得誥命一体陞轉一京衛經歷准改外任各官一王府長史以三年由本王保奏進階今准加納四品服色不支俸廩仍照例挨缺管事一京外衛經歷准加州同州判一增廣附學生員准納貢生限二百名一監儒廩增附青衣俊秀准納外府照磨徑選一監生附學等生准加州吏目徑選一王府官准加長史一民間俊秀子弟納銀二千六百兩准以試中書入試除中式外經兩試者實授一俊秀准納附例一凡應廕子孫已經列名二次再補者不許補廕今准加納銀三百兩仍許襲廕一詿誤陞王官者准改納凡係三年前者不准一恩貢已經考定職銜准加納經選一各府州縣佐貳官原因劣轉復經察處除貪酷不准外其不謹疲軟准納復一見任兩京鳴贊序班准改授州同州判縣丞經歷一凡選途品級職銜掣定者一年以上准照品納銀有差照外衛扣選領憑到任一告病官病痊起用除科目出身並正印官外其首領等項官年力精壯操守無玷不經察處斥逐者准納復原官一貢監儒士侯選未任州同州判准納長吏一候選運判提舉准加運副
以登極之初命停免兩京並各省直秋决
遣□□道御史王會圖廵視関門
戍子大學士黃立極等損助陵工人各二百兩
長蘆廵塩御史襲萃肅條議塩法六事一以天津同知廵塩一查銷引截角之弊一請于沿河津要處竪立禁牌盤訐私塩一查塩票一禁地虎牙稅一刊舡號免其運粮并請給天津大名兩道臣疏理塩法敕報可
准曹匡治襲豊潤伯
督師兵部尚書王之臣疏報西部能乞免合歹青等率眾來歸約六七千人內精壯者二千餘牛四百五十餘頭羊四千餘隻馬五百匹已而部覆言其部落夥眾不宜處之內地當置邊外安插給以都令舊賞或少加厚以示羈糜若後有邊警能聽調度并力東防方為可信另作區處從之
己丑陝西廵按御史袁鯨疏報寧遠縣四月初三雨水衝塌城垣四十餘丈房屋六百餘間渰死男婦三百餘名口頭畜三百餘頭石壓沙墊田地八千餘畝
又疏言陝自隴泰以西□硤鳥道一夫當関萬人俱廢過此而階文徽成等處番漢雜居礦流嘯聚又過此而河州之西即海部蘭州之北即松部松部自先樞臣田樂大創後日夜飲泣枕戈未嘗一日忘莊浪之松山也海部兄弟八枝兵数十萬而黃台吉與乞慶台吉為最黠黃台吉見住收西寧併吞部部木?召納亡叛数十年來生聚訓練志已非小火落赤臨死語諸子曰西寧一鎮我何難取苐欵賞市易如故姑且食乳存羊汝輩好為之今正其時矣臣于六月二十八日早發水泉驛偶見烽烟四起即整兵馳赴永昌而彼眾萬餘人已犯鎮番矣至七月上旬以來叛番黃明策前為引導又領騎数萬分為三營縱橫于大小松山鎮羌一帶賴道將堵截無失然收番而震漢其狂鋒不不可謂不熾也此即粮粮蓄稅猶恐不及及臣所在點閱見有兵而無馬者曰援遼倒死也有馬而無盔甲者曰援遼損失也有馬甲而尪羸者曰本色折色已缺数月也見在各軍庚癸呼天援遼家属悲號動地昨聞征調之令又下而強壯者爭思挈家亡矣昨固鎮援兵已蒙停免今甘鎮京運又蒙頻發乃臨洮靖魯洮岷等處兵粮俱係西安鳳翔平涼三府額編民運各兵有二年無餉者其次亦不下年餘每道欠至十萬金臨洮靖魯派兵秋防俱抗違不應此等戀熊憂不在海松而在蕭墻之內矣極知関中催科且費調劑然糧編有額兵變可虞非容臣不時指名查參將何以桭允玩之吏習而救倒懸之疲疆哉
庚寅立妃周氏為皇后先一日遣官告南北郊太廟杜稷是日命英國公張惟賢持節太學士黃立極捧冊大學士施鳳來捧寶禮成百官表賀命婦免
熹宗皇帝服闋帝御宣德門百官素服紗帽行禮
免派潛邸引塩
廕已故縂兵左輔子某正千戶
縂兵滿桂以援錦功廕子國棟錦衣衛指揮僉事世襲
辛卯廣西廵撫王尊德以右江兵廵副使潘應龍勤事而死疏請卹典章下所司
故新建伯王承勳男王先達以從兄先通奪世襲上控先通亦言先達本螟蛉子妄希爵廕下府部諸臣會訊
東廠太監魏忠賢疏請停止建祠允之
壬辰故貴陽府永赤同知王昌廕男監生世駿疏稱奢寅踞永寧州時昌廕血書三揭繳印誓死北拜自縊奢寅火焚其屍孫居易居恒女瑞英及家丁王貴朱氏等十三人同日被戮乞照何廷魁高邦佐張振德徐朝綱例賜卹章下所司
加張素飬右副都御史仍以太僕寺卿管少卿事陞姚祚端為太僕寺少卿朱太啟為太常寺少卿提督四譯舘陸文獻為太僕寺卿管太常寺少卿事加陳爾翼為太常寺少卿管吏科都給事中事
陞王祚遠為禮部右侍郎掌詹事府事補榆次知縣胡權為稽勳司主事
癸巳江西撫按楊邦憲等請為太監魏忠賢建祠
何宗聖加工部右侍郎仍管三山事
神機營左副將王承恩添住中軍督府府僉書宣大縂督標下中軍曹明堂添註南京右軍都督府僉書直隸江南副縂兵王應槐添註南京前軍都督府僉書
原任大學士孫承宗疏慰報聞
○天啟七年十月
天啟七年冬十月
甲午朔帝親享太廟是日免朝
給愽平伯郭振明父□□卹典
陞廣西副使馬人龍為湖廣布政司參政湖廣右參政莊廷臣為廣東按察司按察使
加□□王惟光太僕寺卿
孤山副縂兵王嘉春添註福建南路副縂兵
乙未命見在山陵任事諸臣充聖母遷祔督催督理官
宣懿昭妃從子在都督劉岱請給瞻地下部科議
以戶部庫餉匱乏免應借借帑銀十五萬五千四百五十一兩有奇
誅訐犯白友功山永年
丙申陞賈毓祥為太僕寺卿御史陳王庭仍以太僕寺卿管廣西道事
福建右參政惲厥初為湖廣按察司按察使
御史楊維垣河南廵塩
直隸塩城縣民笪通等疏保知縣楊世祿章下所司
甘肅廵撫張三杰疏言平鎮二千里長邊處處臨外以京運言之節年累欠至七十餘萬天啟六年年例尚該銀一十五萬餘兩西安等處欠銀自天啟元年至今共欠八十餘萬兩西兵利於馬戰而庫如懸罄乞借給十萬金以濟旨令帶運欠数著戶部上緊撥發民運欠数行撫按查催勒限完觧馬價銀兩併與確核
以拱衛勞如豊城候李承祚給
兵部言九月二十日
大清兵合都令千人入板城殺虎罕收獲壯丁掠其老幼牛羊東去臣部以馬上差人令各將嚴為防禦至于督師所請錢粮馬價船隻俱軍中急需之物懇嚴敕戶工二部奉行庶於危疆有済報可
丁酉帝御門獻海外捷獲烟吠等俘先期遣官祭告二郊太廟封陽和衛正千戶劉效祖為新樂伯継祖為錦衣衛都指揮同知□孝純皇太后弟也姪文炳文耀俱陞錦衣衛帶俸指揮同知
以藩邸隨侍功廕御前牌子太監王佐陳秉政齊本正張承慶王永年各弟姪一人錦衣衛百戶
又廕藩邸隨侍今乾清宮管事太監司之禮周世治?輔明各弟侄一人錦衣衛正千戶牌子太監曹文學張德宗李承恩徐延年?作霖黃一魁李添壽各弟侄一人錦衣衛副千戶俱世襲內牌子范壽寧廕弟侄一人錦衣衛正千戶常在王壽年谷春祥各弟姪一人錦衣衛副千戶
改陞皇后父南城兵馬副指揮周奎為都督同知
廕司禮監秉筆太監徐應元弟姪一人錦衣衛都指揮同知太監王文政王國泰王永祚各弟姪一人錦衣衛指揮使俱世襲
又以徐應元贊襄典禮廕弟姪一人錦衣衛正千戶王文政王國泰王永祚各廕弟姪一人錦衣衛百戶
戊戌工科都給事中郭興言疏陳五事開經筵勤召對慎起居補考選課職業從之
太常寺少卿管吏科都給事中事陳爾翼上言楊所修仰體聖孝一疏諸臣屡疏乞休皇上再四勉留君臣上下儘可相安於無事傳聞東林餘孽遍布長安欲為覆雨翻雲之事臣思群邪煽虐幸先帝擴清以有今日當此明聖継興倘不嚴禁禁緝恐死灰有復燃之念請敕下廠衛及五城廵緝衙門嚴加查訪是之
贈死黔難凌于儉太常寺少卿
太理寺右寺正許志吉報竊吳飬春家資共六十萬零五千有奇程夢庚家資十三萬
以上熹宗皇帝謚遣官祭告南北郊太廟社稷
銀庫太監凃文輔搜括太倉節省銀一萬二千兩上進旨嘉之
遣檢討師邪助等頒孝純皇太后謚詔於直省等處
己亥皇后千秋節百官具箋賀
督師兵部尚書王之臣安插西部來降諸眾五千七百餘人分發各將領統之兼請以南関遺裔中府縂兵王世忠與虎憨有姻宜敕至軍前相機欵撫以聯諸部從之
陞浙江副使吳元為湖廣左參政下荊南道
陞王継曾為太僕寺卿諸允修為光祿寺卿調騐封司主事黃近朱為考功司主事
以嗣統進輔臣黃立極太保施鳳來張瑞圖李國■〈木普〉各右柱國兼支尚書俸仍廕子中書舍人
差御史王大年廵甘肅
興安伯徐汝孝進太子太保
庚子上大行皇帝尊謚曰達天闡道敦孝篤友章文襄武靖穆莊勤悊皇帝廟號熹宗初本哲帝定為悊
戶部以河南布政司王從義及陝西布政司詹士龍遼餉輸解如期請旨優敘
寧遠前屯火燬民居六千三百餘間燒殺男婦二百人兵四十九名牛驢五餘匹火藥弓箭器械盔甲蕩然一空
陞李蕃賈継春各太僕寺少卿
裁河南內鄉縣縣丞一員
辛丑戶部進搜括節省銀以助大工旨令察收
禮科都給事中吳弘業疏言聖母遷祔伊迩凡搭盖席殿平治道塗點騐人夫備辦器物諸務各宜用心加謹至於奏遷之期應湏起止有節行步安詳儀衛整肅廵警周密庶上安聖母在天之靈慰皇上無窮之思旨是之
增武舉觧額二十名以登極恩也
給工部侍郎張文郁督催陵工錢粮関防
陞薛國觀刑科都給事中李覺斯戶科左給事中
廣東參議李芬為本省按察司副使
大學士黃立極等請開經筵及日講帝諭以經筵俟明春日講命於本月十六日舉行
壬寅兵部右侍郎趙紱等疏報護送瑞王就封陝西漢中府以九月初七日至國
大學士黃立極施鳳來張瑞圖李國■〈木普〉等各疏辭御極加恩立極允辭太保改正一品俸鳳來等准辭兼俸餘令祗受
朝臣各捐助陵工
歲給新樂伯劉效祖祿米一千石於中府帶俸
陞王瀠太僕寺少卿吳光義南太常寺卿趙恂如吏部稽勳司主事福建副使朱大典為本省右參政
先是縂督倉塲尚書蘇茂相言漕粮一年八截津門覬覦無已求覈實数以定將來之紛爭於是督餉部院黃運泰言関門運米歲以六十七萬三千八百石為額舊例頭運該發四十萬石天啟七年分見在之米只臨清食粮四萬津門存庫四萬而帶運一項入秋始至臣不得已於本年正月十八日乞暫借凍粮以帶運抵補奉先帝旨借十五萬以充春運至本年二月內遼撫袁崇煥以軍飢入告旨以六年分原派米粮尚少七萬行天津餉臣將新截凍粮限二月內開洋速運補還前項續該寧遠鎮臣紀用又以関外粮缺至急上請旨又令天津餉臣補還額米不拘何項米石刻期儹運臣仰奉嚴旨即查前借囤粮十五萬除補去六年七萬外是三十萬帶運僅得八萬尚缺二十二萬不得已再借囤粮二十二萬以濟関運俟帶運抵還又於三月初三日內閣傳出上諭前旨著天津餉臣速發七萬石尚係六年舊額再發三萬石以抵今年春運又因六十七萬三千八百石正額內尚缺五千一百九十三石虗懸未派而部議加增七年額米六萬餘石并補寧遠米七萬石共措米一十三萬一千五百石并應補倉塲扣除囤粮一萬七千石又鎮臣紀用題請蒙先帝旨命不拘何項截撥二十萬石速令刻期運至寧遠以上截漕共計八次皆本先帝特旨奉行而倉塲謂臣為覬覦豈其然乎旨以截漕既奉明旨不必置辯帶運照例應截尾幫著會同計臣議行
癸卯開聖母隧道遣官祭告各陵及天壽山司工后土諸神
都察院右都御史管順天府尹事李春茂言開納事例吏農一途由臣府轉送二部援納一歲不下十萬餘金推而廣之以至各直省之上納儘可充工餉乃各衙門動以勤勞為名朦朧題授捷徑一開倖門百出以致援納者寥寥無幾虧國課不下百萬似宜清覈分別罰治旨是之令吏部以後序題湏騐單查歷有飛跳等弊定治以罪至該府查對單外真假亦属防奸允行
陞姚士慎為大理寺左少卿雲南右布政使娄九德為本省左布政使湖廣副使林贄為浙江按察使
給衡王與清妃□氏誥命
陝西定邊副將侯一位為延綏東路孤山副縂兵大同副將張鴻績為甘州西路左副縂兵
張元勛填補吏部稽勳司主事
甲辰都察院左都御史房壯麗以老病乞休不允
工部尚書楊夢袞再疏乞假不允
輔臣黃立極等題補侍讀徐時泰檢討雷躍龍李若琳充日講官又進日講諸欵旨優答之
工部議大行陵寢經費三百餘萬旨令極力措處蚤襄大典以慰朕懷
陞曹履吉為光祿寺少卿田仰為太常寺少卿添註徐憲卿為南光祿寺少卿添註不為例
東廠太監魏忠賢司禮太監王體乾各疏辭登極覃恩俱優詔答之
乙巳陞劉宇烈為南光祿寺卿虞德隆為南太僕寺少卿
廣東按察使陳玄藻為本省左布政使
諭禮部追尊光宗莊妃李氏念撫育恩也
督師尚書王之臣乞歸不允
丙午陞浙江右布政董承詔為本省左布政使
丁未雲南道御史楊維垣疏紏兵部尚書兼左都御史崔呈秀立志卑污居身穢濁與舊輔馮銓爭權有隙餌吳淳夫攻之一郎官不数月已躋卿貳躁進者無不匍匐呈秀之門矣因惡夏之令而倪文煥為之報復故越十餘人而用掌河南道凡在煥前者盡数咨部而病痊起補之李應薦亦例之賜環之中不謂之欺君擅政可乎其弟崔凝秀為浙江縂兵我國家曾有兄為本兵於內而弟握兵權於外者設有功罪呈秀何所行其斥陟也尤可異者三殿工程原是吉祥善事而呈秀以不祥之人經理其間故經營垂畢而先帝龍馭遽升未必不由於此今又受事中樞豈九邊阨塞数萬甲兵自呈秀外再無辨之者乎當今邊鋒屡警債帥成風恐不宜以貪污呈秀再助之瀾也當大行皇帝崩逝次日百官聞皇上將御文華殿急自乾清門趋出而隆道閣前忽有数內臣招呼兵部尚書崔家聞者莫不錯愕夫所言公公言之天下事豈呈秀一人所可私語耶先帝信任廠臣甚專而廠臣亦孜孜竭力任怨任勞以?報稱此其所長也獨是誤聽呈秀一節乃其所短盖廠臣有王掌家者呈秀交結甚密以故譽言日至而穢狀未彰廠臣遂誠信而賢之而呈秀方且內諛廠臣外擅朝政見今吏兵二部革去文書房常例方為先帝第一羙政而不知無骨大臣乃私為呈秀居奇地指缺議價懸秤賣官其狀可勝道乎懇皇上急正兩觀之誅或薄示三禠之典旨以維垣率意輕詆不問呈秀隨具疏辯并求守制亦不允
陞武選司郎中江士英為浙江提舉副使職方司郎中劉嘉遇為湖廣副使騰冲兵備道周士昌為雲南右布政使
陞山西廣武營副縂兵陳九經為大同副縂兵
戊申帝不御殿
陞廣東參議胡其俊為福建副使
給東寧伯焦夢熊妻□氏靖遠伯王承恩妻□氏各祭二壇并葬
給定遠侯鄧遠熅祭四壇并葬
浙江提學副使樊良樞以病致仕
己酉御文華殿日講講臣講大學及堯典首節與帝鑑圖說一則越三日命以祖訓通鑑易圖說
起陞溫體仁為南京禮部尚書李飬冲為都察院右僉都御史廵撫宣府地方贊理軍務
陞山東按察使周泰峙為福建右布政使
廵撫朱童蒙免歸守制
河工積逋銀天啟元年至六年止共二十七萬六千八百三十兩太監崔文昇疏聞旨令勒限嚴追仍令以後徵收椿草等銀縂觧一庫歲終會同縂督細加查覈並立考成法以殿最有司
庚戌裁山東丘縣主簿訓導慱平縣訓導朝城縣訓導觀城縣訓導日照縣主簿昌樂縣丞招遠縣主簿各一員
陞四川參政謝渭為廣東按察使浙江按察使孫枝芳為本省右布政使
以山陵經始昌平供應繁多循例以七千兩協濟之從工部請也
辛亥太僕寺卿仍管河南道事倪文煥因楊維垣疏指及具辯報聞
督師尚書王之臣疏言今山海有滿桂寧遠有杜文煥塔山有侯世祿錦州有尤世祿前鋒有朱梅各奉專敕旗鼓相望可謂極一時之選矣然權不歸一令出多門未見其便文煥家世將種久歷西陲亦將中之白眉也而遼左情形非其所長滿桂邊事瞭然胸中去春寧遠之守嬰城决策振從前未振之威今歲寧遠之戰率先諸將力摧強鋒故彼中亡不知有滿將軍者文煥雖有經理之名而尤侯諸將原係鄉里各奉敕印誰甘相下滿桂晉秩宮保名位已崇且原奉敕劍得以節制四鎮者今調文煥於関內滿桂於寧遠俾節制如故則上下人情允恊而軍聲自振無難收臂指之功也下所司速議
陞江西副使謝璉為廣東參政廣西按察司劉康祖為本省右布政使浙江按察司僉事虞大復為江西提學副使工部尚書吳淳夫以言求罷不允
壬子御史楊維垣再疏糾崔呈秀通內凡急於仕進者靡不趋之故當楊左之時人皆以不參廠臣為罪當呈秀之時人又以不譽廠臣為罪故不知者謂呈秀於廠臣為功首於名教為罪魁臣謂呈秀毫無益於廠臣而且若為廠臣累盖廠臣公而呈秀私廠臣不愛錢而呈秀貪廠臣尚知為國為民而呈秀惟知恃權納賄其可恨也至矣今呈秀乃以臣明目張胆之舉為挾忿洩怨之事乎旨令靜聽處分
工部尚書李飬德免歸守制
癸丑夜戌時南京地震始於西南迄於東北而止隆隆有聲
陞山東副使勞永嘉為本省按察使山西按察使仙克謹為本省右布政使雲南副使龍為光為本省參政
甲寅兵部尚書兼左都御史崔呈秀免歸守制
戶部言迩來省直有司但遇錢粮不完輒謀更調既有更調可以脫身誰復肯力任勞怨迨調者去而以未完属之來者來者至而以未完付之帶徵一遇稽查互相推諉更有甚者以速脫地方為快寧甘參處而調簡以去人人此心則罷困地方何時整頓逋欠餉額何時報完且官所重在給由請封今奉恩詔以俸薦為頒給則催觧為第二義矣伏乞敕下撫按以後更調官員比照給由之例請下臣部覈查任內果無逋欠方許咨會吏部至於請封入覲各官尚湏以錢粮足額為急務毋使法窮復議法致恨臣部之喋喋也從之
工部上言新陵規制取法慶陵但今之石料與慶陵不同者有四一慶陵所需青白石料比有陵園二處凑用今新陵並無別石可凑一皆見辦於石窩一慶陵所取石料正當王門興舉撤乾塘水之時今方水滿撤水揭盖不易一慶陵限十月完工今止限三月夜作之費不資一殿工給工匠之費頗重今一旦核省恐難以集事帝令會同經管內外諸臣議覆勿失樽節至意
給崇王生母封號
惠王疏請給瞻田下撫按嚴催有司撥給
陞山東濟南府知府樊時英為福建提學副使刑部郎中姚誠立為四川參議
乙卯吏部覆順天府尹疏言吏農一途雖係末品我祖宗必令九載始考其蹟盖欲老於世事以膺一命之榮故在外吏農歷過兩考起文到部方赴封司鬮撥在內吏農歷過京考騐封查回方赴功司冠帶若遇工程大典效勞員役俱各衙門開名題請下部議覆不謂迩來徑竇易開一遇題請紛紛呈乞移送且槩乞品官濫冒天寵極矣舊例吏農鬮撥及冠帶上卯原以長單為據故自納以迄京考中間歷役緣由備填單格盖以所役衙門印信誠吏農之左券也今朝而吏農暮而乞恩只據順天一扎無論無單并不知單為何物臣謂今日莫若另刻新單一式分別省直序編字號用堂印於年月鈐司印於號次文考騐稽四司分貯號簿每省直歲發長單各千張以待填給吏農之起送者庶考單到部便於查對號數以別真膺仍限崇禎元年正月為始其坐派南部省直聽南封功二司將發去號簿比對單印如無新單及單印不合者俱坐以假官之律至順天府上納農民多係流移借籍捐金買扎便於營求今後務查真正土著里老保結到所属州縣州縣起送到府方准上納一以本部新單為主此又遏流塞源之意也從之
起岳和聲為都察院右副都御史廵撫延綏贊理軍務
以拱衛勞加工科右給事中陳維新從二品服俸照舊管事以大工買木加王廷試山東副使
陞編修孔貞運為左春坊左諭德
丙辰工部都水司添註主事陸澄源疏言四事首曰正士習言比來士氣漸降士節漸卑日以稱功頌德為事如廠臣魏忠賢服事先帝贊籌邊務拮据大工亦大臣分內事朝廷論功行賞自有典常何至寵逾開國爵列三等錦衣遍宗親京堂濫乳臭也先帝聖不自聖詔旨批答必歸功廠臣而廠臣居之不疑外庭奏疏不敢明書忠賢姓名盡廢君前臣名之禮至祝釐遍於海內奔走狂於域中譽之以皋夔尊之以周孔身為士大夫者首上建祠之疏以至市估儒梟在在效尤士習漸降漸卑莫此為甚又如欽差內臣搃理庫藏不過稽查出入之數原與別項部務無干而乃體統相臨偃然在堂官之上竟使戶工二部官羅拜堂下至如外鎮內臣其待方面有司之體更有甚於此者士未嘗負朝廷朝廷何苦以奴隸待士臣所謂正士習者此也紏官邪者言路之責也乃近來言官緘默置奸佞於不問如兵部尚書崔呈秀貪橫無恥僅臺臣楊維垣畧悉其概呈秀之惡罄竹難書即以奪情一事言之其在先帝時猶可藉口曰大工未完也今大工竟矣尚復竊據本兵意欲何為耶且從來九列未有兼官呈秀初以御史監工帶左都衘猶之可也今已晉司馬矣尚不棄舊衘更何意乎臣切料之不過欲藉三臺之威重壓制言官耳既窃兵權復擅紀綱兇鋒可嚮迩耶且奪情之制原以墨??袁視事况熹宗皇帝在殯百官常朝猶然素服而呈秀公然紅袍玉帶入署安忍無親一至於此推其心又何事不可為夫天下有綱常而后朝廷有法紀三綱絕矣安望法紀之立乎臣所為紏官邪者此也何謂安民生則莫如慎刑罰祖宗設三法司專理刑獄凡自徒流以上必復審詳讞而後定罪盖重之也今立枷之法罪狀未明爰書未定而三四日內命已斃矣豈朝廷初意乎又如設五城緝事衙門原為京師五方雜處奸宄易生欲以防奸安民乃一經廠衛捕追株連靡竟其嚴刑酷拷更甚立枷之慘目今聖主當陽無幽不燭謂宜亟照先朝舊制以緝事專責五城臣所謂安民生者此也至於國用告匱議助議捐加派窮民皆非長策語云省費不若省官今之勛廕冒濫極矣因一殿工成廕及百執事邊一小勝賞及中朝今之藉金吾而佩銀黃者充街塞路此不甚費乎又如士大夫献諛忠賢倡生祠之說海內效尤在在創立計其費不下百萬忠賢既以身許國何苦以有用之財靡之無用之役及今變賣尚可得数十萬金臣為忠賢計决宜出此臣所謂定國用者此也不從
陞四川副使徐禎稷為浙江副使王國相為山西布政仍管冀南道
丁巳時呈秀已去而猶奉溫旨于是貴州道御史吳尚默再疏紏之言呈秀靦顏愧心徼朝廷優禮大臣之意馳驛以去臣恐罪狀未列顯戮未加無以服諸臣橫被削奪之心而杜諸臣橫遭追沒之口旨以呈秀已去不問
提督學政御史賈継春疏言保聖躬正疏体重爵賞敦名義課職業罷祠費開言路矜廢臣八事報聞
銀庫太監凃文輔求罷不允
承天太監李希哲南京太監楊國瑞太和山太監馮玉天壽山太監馬進寶壩大馬房太監張九卿田德潤九門太監金良輔張有功俱罷
太監吳濱梁進俱乞罷不允
以登極恩賜大長公主禮物
戊午新陞兵部武選司主事錢元愨疏紏東廠太監魏忠賢言呈秀之敢於貪橫無忌者皆藉忠賢之權勢呈秀雖去忠賢猶在臣窃以為根株未凈也忠賢出身微細目不識丁不明上下之定分不知禍害之倚伏威權所在群小蟻附稱功頌德布滿天下幾如王莽之妄引符命列爵三等昇於乳臭幾如梁冀之一門五侯遍列私人分置要津幾如王衍之狡兔三窟輿珍輦寶藏積肅寧幾如董卓之郿塢自固動輒傳旨鉗制百僚幾如趙高之指鹿為馬銖鋤士類傷殘元氣幾如節甫之鉤党株連陰飬死士陳兵自衛幾如桓溫之壁後置人廣開告訐道路以目幾如則天之羅鉗吉網書不云乎臣有作威作福兇於而家害於而國賴天佑國家誕啟聖明廓然反正然羽翼未除陰謀未絕山禹涕泣之謀吉祥狂逞之變可漫焉不加意乎茲外議紛紜妄相揣度有謂皇上恐割股之傷肌徐?而未發者有謂皇上念先帝付托之恩欲曲全其所信者夫割股固足以傷肌而飬癰又足以貽患利害所倚有若發機願皇上决之而已彼魏良卿輩既非開國之勛又匪從龍之寵安得玷茲茅土污此彛章亦宜速令觧組禠紳長為農夫以沒世至如告訐獲賞之張体乾煆煉驟貴之楊宏夫頭乘轎之張凌雲委官開棍之陳大同號稱乾兒之田尔耕寧國契友之白太始龔翌明等俱令廷臣明暴其罪或加誅殛或行屏放令奸党肅清九流澄徹報聞
陞參政胡惟霖為浙江按察使雲南副使孫同倫為本省參政廣西參政胡萬祚為本省按察使
己未廵按直隸提學御史賈継春直紏不忠不孝之臣崔呈秀以聽勘御史寅緣廵視大工未及二年躐陞司空復兼縂憲晉階宮保又廕金吾說事賣官家累百萬聚名娼而宣淫穢此非在京在外所共傳乎以母喪蒙卹已荷異恩禮部復為其父覆請在天之靈何語部司豈不知忌諱乃尔以苫塊方新之人竟正樞卿帷幄之席吏部娓娓擁戴知有佞而不知有君呈秀惘惘喪心知有官而不知有母天下豈有三綱廢絕人禽不辨而可望以安攘之猷可責以君臣之義者至若田吉殿試而被懷挾之參得全已幸乃二載曹郎而尚書極品單明詡作令乏簠簋之餙獲轉為榮乃踰期主政而督撫侍郎應聽自裁無汙白簡報聞宗道隨具疏請罪不問
兵科都給事中許可徵疏劾崔呈秀崔凝秀兄弟濟惡請敕下所司從實勘奏將凝秀立賜罷斥從之
寧國公魏良卿免
兵部尚書田吉以人言求歸不允
織造太監梁棟罷
陞廣東副使沈惟毘為江西參政
庚申插漢西攻擺言台吉哈剌慎諸部諸部潰散多攔入邊求避者宣府縂兵黑雲龍請飭邊備
閻鳴泰以少師兼太子太師兵部尚書回部管事
給朱梅征遼前鋒將軍印辛思齋專理省直遼餉津淮粮務関防
寧遠太監紀用私家閒住
太監魏忠賢罷改寧國公魏良卿為錦衣衛指揮使東平侯魏良棟為錦衣衛指揮同知安平伯魏鵬翼為錦衣衛指揮僉事
辛酉欽差兵部尚書管右侍郎事邵輔忠疏報桂王分封衡州於九月初六日至藩邸
太僕寺卿加服俸一級管營繕司事湯齊言詞臣姜曰廣科臣王夢尹向使朝鮮堅其歸附之心且有清節之譽歸而復命不聞酬勞旋皆幽黜請亟為賜環以服朝鮮之觀聽從之
命司禮監秉筆太監王敏政徥督蘓杭織造兼管三省歲改事務
工部尚書吳淳夫罷
銀庫太監凃文輔以病求觧職旨准其辭倉庫之仕銀庫仍舊
御史倪文煥免
陞方仲淵尚寶司卿
以外私家間住長陵神宮監監丞趙和中為內官監太監提督太岳太和山兼湖廣行都司等處地方南京孝陵神宮監太監王應朝為南京司禮監太監與梁進協同守備兼掌內官監印外私家間住司禮監大監高湧為內官監太監守天壽山尚衣監掌印右少監魏相為內官監太監守備湖廣承天府地方外私家間住內官監太監范吉祥為正陽等九門并永定等七門及皇城四門正提督廵視點單
壬戌先是督師王之臣有更調滿桂杜文煥一疏督師遼東太監劉應坤力言不便於是之臣疏言関寧咫尺之地儼然設四大將矣又置三督師皆假之便宜皆賜以尚方劍使專予奪生殺人各一劍無乃太屑越乎若果能嚴明軍律宣暢皇威即三尺佩刀用之有餘亦無藉尚方為矣巳而帝御日講畢召閣臣入便殿出之臣疏示之曰王之臣自云贅員文云虗拘非內臣牽制之乎師克在和事權貴一各邊鎮守內臣當一槩撤回其戰守機宜俱付督撫諸臣肩任令擬敕以上
刑部廣東司員外郎史躬盛疏紏魏忠賢列其澌滅廉恥剝削元氣紊亂官方魚肉生靈銷耗物力諸罪報聞
戶科都給事中叚國璋疏紏吏部尚書周應秋言為御史楊維垣暗剌其無骨柔媚而應秋佯為不知乞亟行罷斥應秋因乞罷不允
浙江嘉興縣貢生錢嘉徵疏言東廠太監魏忠賢十罪一曰並帝夫天無二日而阿附諸臣凡有封章必先関白忠賢至頌莽功德必以上配先帝及奉俞旨必曰朕與廠臣從來有此奏体否滔天之罪一也二曰蔑后夫中宮天下臣民之母后也皇親張國紀未罹不赦之條聞先帝令忠賢宣皇后而忠賢滅旨不傳致皇后當先帝御前面斨逆奸遂羅織皇親多方欲致之死幾危中宮滔天之罪二也三曰弄兵祖宗朝不聞有內操之制忠賢外脅臣民內逼宮闈操刀剸刄砲石雷擊謀圖不軌滔天之罪三也四曰無二祖列宗高皇帝垂訓中涓不許干預朝政乃忠賢軍國重事一手障天凡錢穀衙門邊腹重地漕運咽喉多置腹心意欲何為滔天之罪四也五曰剋削藩封三藩庄田賜賚合之不及福藩之一而忠賢封公侯伯之上田楝選膏腴不下萬頃是祖宗百世之親反不若一豪悍之家奴滔天之罪五也六曰無聖夫至聖先師為萬世名教主忠賢何人而敢建祠太學之側滔天之罪六也七曰濫爵祖宗朝封公除魏國定國英國成國黔國外雖開平之偉績尚止一侯今忠賢公然襲尚公之封滔天之罪七也八曰掩邊功袁崇煥功未克終席不及煖而忠賢虗冒邊功封侯封伯致豪傑為短氣滔天之罪八也九曰朘民夫國課歲額不過四百幾十萬况經連年水旱東西交訌以致司農卬屋而天下府州縣之請建祠不下百餘所計一祠之費不下五萬金是豈民所樂輸皆敲骨剝膚而出之者滔天之罪九也十曰通同関節貼出之名復上賢書寅緣結要不可勝数滔天之罪十也先是嘉徵具疏赴通政司封進通政使呂圖南以字畫稱謂不如式命重謄嘉徵即疏紏圖南党奸阻抑圖南疏辯并言昔封駁監生陸萬齡曹代何等請建祠文廟之疏及監生李映日等疏引周公用天子禮樂太公得專征伐郭汾陽封王等語皆參駁不准封進夫不附忠賢於勢焰薰天之日而附於臺省夾攻之時党奸者固如是乎旨是之令以原駁二疏呈覽
恊理戎政兵部尚書閻鳴泰以本兵重寄疏辭不允
以鳳陽守備內官監太監劉慎為乾清宮近侍隨堂辦事尚寶司卿魏撫民効免
陞兵部員外潘曾綋為河南提學僉事彰德府知府李曄然為湖廣副使
錦衣衛指揮使田爾耕乞去不允
廵捕京營提督張体乾錦衣衞□□楊宏俱被劾去
以南京吏部侍郎林欲楫掌詹事府印
癸亥太僕寺少卿仍管河南道御史李應薦疏紏薊遼縂督劉詔屈膝喜容之前大帽行邊之後五經掃地貢媚堪羞原任遵化道耿如杞不申建祠不拜忠賢像致忤勒令出疏依期輒至殺人媚人以躐富貴兵道胡士容以騷擾驛遞亦坐極刑乞加罷斥
禮科都給事中吳弘業疏劾南京兵部左侍郎潘汝禎首建生祠宜與孫如冽陸萬齡等同罪崔呈秀之子崔鐸貼出復中宜加覆試旨削汝禎籍命覆試鐸
太僕寺卿白太始劾罷

[book_title]●崇禎長編卷之三
天啟七年十一月
○天啟七年十一月
天啟七年十一月
甲子朔欽天監進崇禎元年大統曆頒行天下因御極更定年號故改是月
安置太監魏忠賢於鳳陽諭曰朕聞去惡務盡御世之大權人臣無將有位之烔戒逆惡魏忠賢先帝以左右微勞稍假恩寵忠賢不思盡忠報國以酬隆遇專務逞私植黨盜竊威福革奪成妃李氏位號含冤未雪威偪裕妃張氏立致捐生借旨將敢諫忠直之臣羅織削奪又勾同心腹酷刑嚴栲誣捏賍私立斃多命他若蹇諤斃於杖下柔良殞於立枷臣民重足道路以目而身受三爵位崇五等極人臣未有之榮通同客氏表裡為奸先帝彌留之時猶叨恩晉秩亡有紀極賴祖宗在天之靈天厭其惡神奪其魄罪狀畢露本當寸殛念梓宮在殯姑置鳳陽二犯家產籍沒入官其濫冒宗戚俱烟瘴永戍初帝神明自操忠賢党盛莫發其奸楊維垣首紏崔呈秀始自相携貳猶未剌忠賢也陸澄原錢元愨直罪忠賢至錢嘉徵十大罪疏上乃詳盡忠賢不勝憤哭訴于帝不動知信邸內監徐應元為帝所任忠賢屈身事之餽以異寶結為兄弟告以辭東廠印應元果為間至是始謫之并籍其家未幾并安置應元於顯陵
革冒濫委官張凌雲陳大同任
令拆毀魏忠賢建祠變價助邊
浙江道御史龔萃肅言曩歲白蓮妖賊爭黃河而渡扼河陳兵俾賊兵不敢南向陵寢無虞江淮間獲有寧宇者乃徐州知州江心淵之功崔呈秀索賄未遂竟蔑其功而加之罪兒童走卒悉為呼冤乞加湔雪旨令所司覈奏
下逆生李映日等法司擬罪
陞直隸真定府知府蔡官治為湖廣提學副使
工部進新崇禎通寶制錢式
司禮監太監王體乾疏辭督理東廠事務不允
乙丑兵部尚書田吉劾免
外私家閒住太監鄧吉祥張秉元俱陞御馬監太監吉祥搃督壩大馬房秉元提督壩大馬房
丙寅留先差廵塩御史楊維垣與掌河南道御史事安伸共襄計典
以登極恩給諸臣誥命
工科都給事中郭興言疏言枚卜関係政本會推諸臣務秉虗公確擇真才以勸泰運旨令速行
丁卯司業朱之俊請國子監監生鄉試觧額又請停止陵工監生折納從之
河南布政使司右參政兼按察使司僉事提督學政潘曾紘疏陳三事一曰開錮士以正文体往者詞臣陳子壯方逄年科臣周之綱熊奮渭名士艾南英諸人一槩以誰謗鐫秩罰科於是上言德政之風遍天下矣乞將陳子壯等賜環艾南英等准與會試庶不失祖宗直言求士本旨一曰嚴貢謏以正士習夫諸生上書有禁載在令甲况鷹犬權門比之生民未有之聖乎乃司寇奉廠臣之風指疾于雷霆而皇上久下之明旨□如充耳敢于辟不媚灶之耿如杞而不敢致法于媚灶之惡生臣愚以為封汾陽王用天子禮樂諸疏悉宜參送刑部將為首者悉麗於法一曰改淫祠以正祀典天下之諛權祝釐者多矣臣鄉杭州實為始禍盖夾関壯繆岳武穆而建祠縉紳子衿微有反唇守祠者輒毒拳相加名紳黃汝亨竟以此殞身可涕也臣以為與其撤之不若易祠開國之劉基宋濂有社稷功之于謙王守仁百折不回九死靡悔之方孝孺孫燧俾士子聞風興起所禆名教不淺是之
錦衣衞田爾耕劾免
原任大學士朱延禧疏賀登極報聞
忠賢既謫鳳陽而途中猶盛輿衞自擁護於是帝再諭兵部曰逆惡魏忠賢本當肆市以雪眾冤姑從輕降發鳳陽豈臣惡不思自改輒敢將畜亡命身帶兇刄環擁隨護勢若叛然朕心甚惡著錦衣衞即差的當官旗前去扭觧押赴彼處交割明白所有跟隨群奸即擒拿具奏勿得縱容貽患若有疏虞責有所歸時官旗方出京忠賢初六日至阜城縣聞之即自縊於旅店其黨李朝欽同縊焉
復熹宗成妃李氏位號
戶部四川司主事劉鼎卿疏劾首輔黃立極阿媚忠賢票擬曲從忠賢煽先帝擅開內操皇城禁地佩刀執戟者出入無忌至仰廑先帝墜河失馬驚悸不一而足未聞立極痛哭一陳伏乞亟罷之以為萬世人臣容容厚福者戒不聽
戶科左給事中李覺斯疏薦原任兵部尚書王永光詞臣蕭命官賀逄聖庶吉士楊汝成劉垂寶馬之驥閔仲儼皆以忤璫罷黜乞酌用從之
戊辰諭兵部曰朕惟軍旅國之大事也必事權一而後號令行人和協而後勝筭得先帝於宣雲関薊寧遠東江等處督撫而外分遣內臣協同鎮守一柄兩操浸尋滋弊比來內外督臣意見參商嫌隙陰搆淂且相蒙□且相卸封彊事其能堪此宦官觀兵古未有戒朕今於各處鎮守內臣一槩撤回一切相度機宜約束吏士無事修備有事卻敵俱聽督撫便宜調度無復委任不專体統相軋以藉其口各鎮督撫諸臣及大小將領務殫精竭忠以副朕懷各內臣都著回京將原領軍械馬匹如数交與督撫官分給諸將以備戰守毋阻又諭関薊寧錦等處內外文武吏士并力一心益圖後效毋懷私意致悞軍機
釋刑部繫獄臣耿如祀胡士容李柱明
太監徐應元疏報三殿工完收支目且
九百五十八兩有奇旨令內庫查收
命節慎庫給修琉璃橋梁工銀一十一萬五千兩
呈秀既歸攻之者益眾懽不免一日盡出其寶器與寵妾蕭氏縱飲已而相對泣盡碎諸器自縊死蕭氏亦自剄廵撫順天單明詡疏聞
己巳上林苑典薄樊維城疏言魏忠賢鬓專擅多年羽翼牢固比曹吉祥劉瑾罪更倍之顧瑾之蓄謀未久而吉祥之反則因石亨之誅而危疑决裂者也今首附忠賢之崔呈秀已逐矣而如呈秀者不止一人諸臣攻忠賢者章滿公車復忠賢之心必不能傾刻安也夫吉祥之所與友者止一曹欽耳而忠賢則親姪襲爵假兒遍金吾皇上不立賜誅夷使得徐為布置臣誠恐其一旦憤奪爵之多失職之速與夫親姪假兒邪謀非望用其敵國之財敢死之士將有吉祥之變倉卒而發也報聞
給故大學士魏廣微祭九壇并葬
以外私家間住太監金忠調南京司禮監太監與王應乾協同守備
庚子工科左給事中陳維新再劾刑部尚書薛貞貞具疏求罷不允
太僕寺卿仍管刑科左給事中事楊文岳言今日最急者無如清刑一事自魏忠賢擅權以來監謗之門一開告密之風日熾死者長恨於原野生者含冤於圜扉觸目傷心神人共憤伏望皇上將二三年來所問罪人所定罪案凡經廠衞緝拿者敕下三法司從公會審依律具奏如實係無辜株連冤欝者願早賜開釋以普好生之仁從之
刑部主事耿應昌疏言四事一曰釋纍臣耿如杞胡士容方震孺惠世楊李柱明請釋以信恩詔一曰遵法律諸與律不合而為忠賢所冤者盡赦之一曰重詔獄凡有罪者勿輕付錦衣獄一曰禁告密忠賢既已正法則番役事件亦當永革以杜弊端帝以東廠緝事原與告密不同應昌逞臆妄言責令回奏應昌隨具疏云臣所言者嚴禁羅織告密之番役非謂東廠可以不設也旨仍以其妄議鐫職三級調外
戶部因関門缺餉額觧將竭請視天啟七年預徵十分之三隨征隨觧近者限二月到部遠者限三月到部臣部仍以徵觧之先後為殿最如州縣署印官催徵能先期到部者臣部即請紀錄以為急公之勸從之
吏部尚書周應秋劾免
復撫寧侯朱國弼俸及原加宮衘
兵部請給撫夷縂兵官王世忠関防敕書旗牌并犒賞銀二千兩以重事權報可
大學士黃立極以病求退不允
錦衣衛理刑孫雲鶴劾罷
旌表孝子王錫光等
復太監劉克敬原官
御史楊維垣請籍魏良卿肅寧家產有僧俗光者亦以奸党名在捕中光維垣故籍以通忠賢者也光乃自見維垣維垣引咎謝過不復敢問
辛未太僕寺卿仍管浙江道御史張文熙疏劾南操江都御史劉志選垂涎要津之地操戈母后之家是可忍也孰不可忍也至若兵馬錢粮國家重寄皇上各邊內鎮盡令撤回至於李明道崔文昇亦宜併撤拔本塞源莫要於此旨削志選職餘報聞
戶科都給事中叚國璋再疏紏冡臣周應秋會推樞臣疏插入崔呈秀一叚逄迎献煝不難破二百餘年之例兩擁戴一無君無親之人報聞
廵按直隸三會圖疏糾崔呈秀妾弟蕭惟中本倡家濫任都司乞拿究正罪惟中遁死
通政使呂圖南言國子監祭酒林釬因陸萬齡具疏責以誦法詩書之義與詞臣姜曰廣莊際昌胡尚英朱継祚丁進同日並處科臣虞廷陛以不往建祠并被斥今陸萬齡等既定其辜則林釬諸臣宜亟為賜環虞廷陛亦當還其故物故吏部尚書王紹徽公清端亮居銓宰不数日而崔呈秀擠之使去原任工部尚書黃克纘以駿花斑石冒破忓忠賢踉蹌以去乞并恤錄帝曰所薦諸臣黃克纘著即與起用王紹徽准予贈恤林釬等六臣及虞廷陛俱著各復原官前來供職朕受言雖廣用才必核不特核所薦之人亦將核其薦人之人諸臣慎之
調寧遠縂兵杜文煥經理関門山海搃兵滿桂經理寧遠從督師王之臣請也
欽依援蜀參軍副縂兵江起龍疏陳九事一曰慎名器忠賢公候伯諸廕及呈秀本兵之旨當先帝彌留之際宜究所自來二曰慎賜環宜速宜慎三曰消閹焰指番後及內操也四曰重史官為陳仁錫文震孟等訟冤五曰除魏党清查當日建祠之疏類編一冊九有名者不問而知為莽大夫也六曰厚邊功為袁崇煥頌功并為霍維華請起用七曰御餘閹請以忠賢定案詔示中外八曰毀私第請變賣忠賢私第以充陵工九曰還國用請查房田稅契銀兩旨以其出位妄言不從
順天廵撫單明詡劾免
禮部主事劉夢潮疏糾順天府尹李春茂首稱尚公具媚權貴旨免春茂官以深冬風寒暫停日講
壬申戶部廣西司員外郎王守履言崔呈秀罪狀可殺者四借鑄錢之說敢於毀太常寺之彛鼎是毀皇上之宗器矣先帝大漸之時忽而兵部尚書兼左都御史是假傳聖旨矣子鐸既帖復登賢書是蔑視祖制矣呈秀既無其毋又欲禁李飬德等不聽守制與已同之是壞亂綱常矣有一於此已干大辟光招權納賄諸惡備極天下所共慣乎楊所修首言呈秀聞者無不稱羙而陳爾翼甘為鷹犬疏請禁止煩囂欲鉗天下之口使不敢復言及見皇上採納忠讜奸謀無用乃復上聖治天新一疏以反前疏而掩之顧左言他語無俺次豈非實係奸党故難倒戈耶臣謂爾翼亦當罷黜者也旨以呈秀罪狀明悉先行削籍俟會勘定奪陳爾翼三疏矛盾是非反覆鐫其秩
北鎮撫司許顯純劾罷
下魏良卿鎮撫司獄
貴州廵按陸献明言安位雖以水西為巢穴面貴陽城地綿亘千里謂之木外皆是仲苖賊三過河入犯仲苖群起應之在滇則安效良雖死可渡等處遺党猶足聲勢相倚在粵西則四城等州火藥米塩賊倚之為外府而滇之鎮雄等四土司為賊後勁每欲過河搶刦必往借兵一聞我兵??鳥巢且走遁鎮雄芒部盖東西南北皆賊之應援以故安邦彥等桀騖難馴跳梁愈甚若蜀以兵五六萬分扼於永寧遵義滇以兵五萬進蹙於沾益為撤黔亦以兵七萬分布設奇於思腊三盆鴨池陸廣之東西一時並進則重兵壓境賊不坐困而授首亦必乞命而請降今滇蜀既無此項粮餉兩省又無明旨貴成黔兵合省不過五萬止可分布一面安能困賊使窮且滇蜀濟黔之額餉艱於呼應無以供待哺之員役紅黑西江九股諸苗之猖獗刦殺日甚又無以飬捍禦之飢兵雖楚餉陸續而來僅僅移東助西有何力量為募兵殺賊之舉所謂黔官孤撐難済者此也旨是之
癸酉吏科都給事中陳爾翼因戶部員外王守履疏論具辯守履再紏之定制御殿時鴻臚寺贊奏事後諸臣方出班奏守履於外班行禮時遽出疏奏帝以守履紊亂朝規鐫秩三級調外
山東道御史吳尚默疏言四事其一曰冒濫當裁坐堂卿於郎署擁爽鳩於諫垣則冒濫而兼以淆亂今司郎之尚書已守制去而工科之尚書猶然就列也在科則不成科在部則不成部靦焉諸科臣之上能無媿心所當聽其自裁以明位分旨是之
÷命熹宗陵為德陵
刑部侍郎陳九疇劾免
諭部院曰巨惡魏忠賢竊先帝之寵靈擅朝廷之威福密結群奸矯誣善類稍有觸忌肆行慘殺数年來衊誣削奪不知幾許幽圄蔽日況累彌天今天刑已殛臣民之憤稍舒而詔獄遊魂猶欝銅籍譽髦未伸豈所以昭朕維新之治著該部院并九卿科道將已前斥害諸臣從公酌議採眾定評有非法禁死情最可憫者即與褒贈廕恤其削奪牽連者即與復官起用尚有身故捏賍難結家属波累猶羈者俱與開釋勿致久淹傷朕好生之意
通政使管右參議事楊紹震請籍崔呈秀賍私以充軍餉從之
太監施大用請恤故太監王安旨准復原官仍賜祭名其祠曰愍勞
又復太監王國賢原官并賜祭國賢亦忠賢所殺也
發御前銀五十萬兩與戶部先凑銀三十萬兩為登極賞賚邊軍之用
遣太僕寺卿賈毓祥等齎熹宗謚詔往山東等處
甲戌革濫加匠役郭守仁杜大盈侍郎寺卿衘
戶部郎中劉應遇言天下有六大苦一曰諸臣逮繫之苦為楊漣高攀龍訟冤二曰諸臣獄死之苦言繆昌期周順昌及李應昇等之枉三曰諸臣追賘之苦四曰仕途去就之苦不獨被譴者無樂生之意雖陳列者亦無安枕之情刀山劍海魂夢皆驚三年來四方孔道民間無敢偶語者驛使停驂即臥榻間無敢提一魏字者京華往來無敢寄一家書者去國諸臣蕭條狼狽全無士氣一傳削奪門無敢謁郊無敢餞雖師生戚友之誼亦蕩焉掃絕豈僅道路以目之世乎五曰新進禁錮之苦請起用文震孟陳仁錫姚希孟鄭鄤六曰廷臣被刦之苦旨是之令免諸臣未完之賍家属盡與釋放所薦諸臣分別錄用以□□鄭其心提督京城內外廵捕
都察院添註照磨曾昌暘疏請雪故工部郎中萬燝之冤伸故都察院左都御史鄒元標之氣各請恤錄贈廕從之兵部武選司員外郎王新命言臣家黔南作令西蜀辛酉十月適有藺酋之変樊龍發難重慶奢寅圍困成都墮名城殺廵撫改元應順建號大梁刻丞相六部都督之印一時望風而降者四十二郡邑皆置偽官西南半壁岌岌乎不可知矣賴朝廷威靈諸臣戮力或扼賊吭或断賊援或分賊勢以散賊党然後戰勝攻取重瀘漸次恢復擣巢洗穴三年暴露而蜀難平因敘功疏內未及歸功逆璫遂奉俟黔事全結方敘之旨夫滇南西蜀分野不同域黔賊蜀賊起釁不同事經理黔事者業已廓清文武將吏又自不同案忠賢竊權擅制高下在手竟束之高閣六年來忠臣義士半皆零落直欲見天而無日矣今幸皇上明並日月断若雷霆伏乞將三川功案敕下本部立加查議分別具覆從之
己亥廣西道御史梁炳疏薦原任太常寺少卿白儲玿原任御史田唯嘉原任禮部侍郎李標糾薊州副使孫織錦納賄崔呈秀營陞薊州道帝令起用李標削孫織錦籍
雲南道御史楊維垣言群言淆亂已有其象群臣惟知用人而所薦者如傅櫆等附孫慎行以王張三案者也楊鶴等擁戴熊廷弼等以断送遼左者也孫必顯等衣鉢趙南星鄒元標以背公死党者也大哉王言曰核所薦之人亦將轉核其薦人之人今所薦者之姓名已達天聽矣薦人之人其肺肝不已畢露乎故言路中勁節深心者調既以票擬歸內閣猶當以議論歸言官凡非與有言責者勿復紛囂臣尤謂臺省臣即各舉所知亦宜從國家起見若乃孫党熊党趙党反鄒党無復入之啟事然後仕路可清久安長治可致旨是之
戶部尚書管右侍郎事張我續疏言從孫後府經歷張汶以醉飽之語言忤奸借事下錦衣衞杖斃而波及戶部主事馮任遠以題差山東典試削奪乞加褒卹敘用下所司確奏
浙江搃兵官崔凝秀革任
戶部尚書張我續劾罷
命曹思誠署掌吏部事
兵部覆延鎮修邊功加搃督王之來廵撫張九德各一級搃兵楊肇基進太子太保
上林苑典薄樊維城再疏言忠賢黨類五虎五彪之徒呈秀之下尚有田吉田爾耕吳淳夫張體乾楊宏孫雲鶴高守謙許顯純等皆應誅其人籍其產何皇上僅僅罷歸且吉爾耕淳夫更令馳驛同於錦旋何損其毛髮而云斥去也臣前劾張体乾蒞殺劉鐸乃以武夫辱戮四品文官自関國体旨下兵部議覆而職方司郎中王登三置之不問乞究登三黨庇之罪不從
戶部廣西司主事陳此心疏言十二事一曰撮會勘之大指魏忠賢崔呈秀共窃兵權陰謀不軌宜正其大逆之罪至招權納賄猶其小者二曰信祖宗之大法忠賢非一謫可蔽厥辜宜械之與其子姪駢斬於市呈秀亦宜速勘速逮毋令日久機洩將國寶名器轉匿他所三曰釐正偽旨以昭大忿忠賢既妄自誇羙致先帝有以君頌臣之名又妄自尊大辱先帝與廠臣並稱垂之史冊何以為後世訓亟宜宣諭史臣悉行釐正四曰搃核逆祠以寔估報五曰彙次廢臣以待聖裁六曰覆定要典以觧禁錮七曰量恤冤臣以廣新恩八曰禁苛索以甦觧役設禁止紅牌于該監之門不使橫索外觧錢粮得以早完九曰革陋規以恤?困十曰責成樞督以期廓清十一曰嚴核虗冒以裕中外十二曰公明賞罰以示鼓舞旨令採行
丙子薊遼搃督劉詔劾免
以援錦功廕搃兵尤世祿男尤人龍錦衣右衛正千戶世襲
丁丑以都察院左都御史房壯麗為吏部尚書仍兼太子太師壯麗疏辭不允
太僕寺卿仍管刑科左給事中事楊文岳言故事考選推知須俟計典完後截取其評慱中行原以俸滿四年四月者咨送吏部自奸惡擅權于是評慱等官有積俸至五六年或七八年者偏滯若此深為可憫宜視舊例將評慱中行見在都門俸滿者先行考選以備班行其推知等官仍俟明春舉行庶通融有法而目前不至缺乏矣報可
命鄭士毅掌錦衣衞事提督東司房官旗
戊寅冬至祀天於南郊遣保定侯梁世勛代行禮祀太廟遣英國公張惟賢代行禮
督餉尚書黃運大言津門督餉一役乃邊軍命脉所関內地安危所繫查得帶運三十萬源因州縣召買零星延緩故議於南浙江楚動支新餉買米付漕舡帶運累年來俱截尾幫收之于冬發之于春以済関寧缺乏至鮮粮十萬乃毛帥自行請截亦於冬收春運接濟急需臣巳于本年九月初旬額計來歲関內関外并鮮運粮料疏中酌派明晰祗因部覆未定并遵奉明旨有倉塲掣簽之說不敢遽自截留以取爭執昨聞漕舡盡数過津並無遺剩竊思帶運三十萬鮮粮十萬係明春二三月必需發運之物刻不可悞者倘稍稽瞬息則呼籲頻至誤餉之罪臣何以堪即使河西務上下猶有守凍可剝而身?光延時日其與州縣召買之零星何異萬一軍興不継変起脫巾臣肉其足食乎伏乞亟敕戶部速將臣預計前疏即為題覆并將帶運鮮粮二項漕舡已過無可截留作何區處以無悞明春頭運從之
遣御史龔萃肅廵按真定
辛巳鎮守雲南黔國公沐啟元表賀登極及冊立中宮
命刑部侍郎李若王?主掌部事
大興縣知縣饒可久訟故副都御史楊漣之冤且乞改三朝要典不從疏內誤以献皇帝為憲宗大不敬鐫職二級乳媼客氏赴浣衣局笞死太監王文政訊得宮人妊身者八人盖出入掖廷多携家侍媵覬如呂不韋故事也子侯國興下詔獄
壬午直隸廵按卓邁疏報籍沒崔呈秀資產銀七萬一千二百四十七兩五錢金三百四十三兩二錢箱櫃三百零七件書箱十三隻房二十六所討七百四十九間田三百三十六頃盖先期隱慝所籍僅十之一
王應豸陞都察院右□都御史整飭薊州等處邊務兼廵撫順天
起陞袁崇煥為都察院右都御史管兵部添設右侍郎事陞賈継春為都察院左僉都御史恊理院事秦士文為兵部左侍郎管右侍郎事李若珪為刑部左侍郎費兆元為刑部右侍郎張維樞為工部右侍郎
給駙馬萬煒冉興讓肩輿
給慱平侯郭振明母匡氏第宅一區
准副使梁廷棟終養
工部尚書薛鳳翔以人言求去不允
錦衣衞指揮方弘瓚疏陳本衞利弊并薦原任北鎮撫司劉僑原任南鎮撫司徐本高及慎詔獄起廢籍清濫投革冒支四事令議覆
監生山陰胡煥猷疏劾閣臣黃立極施鳳來張瑞圖李國■〈木普〉言祖宗設立政府首端揆席朝綱國事惟所弼承豈容鹿鹿漫無主持而聽寺人橎惡於眾竊見忠賢弄權專政排陷忠良甚至顧命重臣不踰朝而斃於詔獄斯時人心惶惑海內震驚內外臣工未有一刻安於位者而輔臣宴處其間不惟不能力為匡救猶恐一言相左獲罪兇璫党邪言正若此豈可一日容於聖明之側跡其噓連腹党冒濫猶可言也甚至爵其諸孽封公封伯借竊無度尊之為廠臣為尚公夫宦官乃朝廷之奴婢百官迺朝廷之臣子以奔走於宮闈者而與引翼於殿陛者固一稱謂可乎且尚者無以尚之稱明與聖尊相侔以是而加忠賢其又何居盖但知有忠賢不知有先帝矣党逆無君若此其罪不减於二兇皇上嗣位之初眷注大臣示以優容四相自宜免官去國不待再計而貪位難割多方餙說自謂並未輔奸臣敢以一言誥之台鼎何地參知何事甘與逆璫同朝数載鉗口結舌並無一字指摘浙直等處題建生祠四相各為撰逑碑文稱功頌德靡所不至律以縱奸逄奸之罪將安迯乎至若建生祠之督撫張撲王點姚宗文楊邦憲李精白郭增光按臣卓邁盧承欽許其孝劉弘先黃憲卿謟佞奸逆鼓惑士民望皇上痛加斥奪直道雖自難容清議豈因漸减如忤璫之輔臣韓爌憲臣劉宗周詞臣林釬文震孟顧錫疇方逄年鄭鄤科臣沈惟炳郝土??貝章允儒熊奮渭臺臣王心一望皇上特為簡用先帝在位七年忠賢憑藉靈寵植邪誣正事事悖舛一忠賢擅權於上百忠賢附和於下成岌岌之勢矣諸臣之奏章具在御前心術難掩皇上取閱則正邪立判臣不避斧鉞不畏權奸瀝血上陳倘蒙皇上不鄙小臣之言?序右位免相削奸簡賢三事行而中興之謨可立奏矣旨謂煥猷么麼下士劾薦多官逞臆妄言輕詆大臣難邊出位亂政之咎著大小九卿科道從公會審依律定罪
同時文有太學生沈原淳者亦上書大學士施鳳來言今兒童走卒無不踴躍抃舞仰見大聖人作為但幽繫者業已釋之囹圄之中而遷謫者尚未還之瘴竊之域今賢奸之辨早已燎於胸中愚生蒭蕘之献不過断之一字而已聖主獨断於上祖公其断於下應昭雪者断昭雪應椎轂者断推轂毋榣惑於二三毋起見於兩可俾天下義士早得生還共輔中興之治関係世道良非小補原淳鳳來同邑人也
吏部尚書房壯麗條議銓政四事一督撫方面之久任宜行一官員陞遷論俸宜定一撫按之舉劾宜嚴一人才之錄用宜公俱如議行
太僕寺少卿仍管河南道御史事毋伸陳計典八事一禁鑽營一禁科歛一禁交際一禁飛揭一核院報一核實政一核監司一核卓異
癸未命許宗禮掌都察院事
僉都御史李夔龍免
甲申大學士黃立極施鳳來張瑞圖李國■〈木普〉奏云臣等近因監生胡煥猷疏論杜門省咎伏蒙聖恩不即罷斥遣寺臣宣諭令入閣辨事瘡???微軀過施剪拂然從來大臣被論者有矣未有為縫被書生所数如臣等者負此辱以去臣等雖填溝壑終不瞑目伏惟皇上少垂覽焉煥猷責臣等阿意為忠賢碑文不知臣等實未嘗作也彼其食客遊士能為忠賢效筆札工諛言者何限且假先帝之嚴命索臣等官衘臣等能不與乎與之亦臣等之罪然忠賢當日取旨如响而謂臣等敢借其微衘以攖隅虎之怒乎至擬旨褒贊則亦往日一二文書官稱上傳使依樣票之一字不合必今改票甚則嚴旨切責此其為日已久臣等不盡受罪也臣等不敢浮談妄援即如皇上龍潛之時本支則天子之介弟名分則近属之親王捐租賊以佐軍國此皇上之大羙而忠賢且公然欀之又何論臣等矣臣等票擬不能舉其職計惟有見欀之作而彼且操虺蝎之螫以隨臣等之後盖彼不惟視臣等之去就輕而視臣等之死生亦輕也宮闈之內睚眦之毒猶無不至在臣等可知矣且夫以去就死生爭之而有益於國猶若可為也虎狼之性愈觸愈怒楊左諸臣其效可見矣不得已徘徊其間冀有毛髮之益於國則亦少盡臣等之心焉夫晦而不向者心也明而可覆按者迹也皇上未察臣等之心試畧核臣等之迹逆璫之啣恨懿安皇后也府亟劉志選承其意而誣衊戚臣張同紀當日自重處之傳臣等爭之以為君之于后猶父之于母世安有為人子而佐父以構母者志選所言非臣子之道也國紀乃得以回籍承天守備太監李希哲有為忠賢告廟令史臣撰逑功德藏之金匱之疏文書官稱上傳即與舉行是日臣鳳來瑞圖奉命分献南郊臣立極國■〈木普〉爭之不敢縱也明日上傳改票臣鳳來瑞圖再爭之不敢縱也孫如冽建祠四臣不捐一錢伯爵之封臣等原票止指軍使上傳改票臣停筆不下自朝至日日?亥終不可回此亦中書官所共見也至於先帝大漸忠賢矯有遺旨儼然以忠賢為顧命首臣等相與計柰何使先帝亂命示四海不得正其終乎故削去之陛下龍飛臣等擬登極詔書便以照雪起用為第一義皇上暫去此欵示忠賢以不疑而默採此意卒收忠賢于不測此則皇上神聖群臣莫及然臣等之苦心微意亦可槩見矣大抵臣等之所委曲者往還套数之文而所維持者實地方大計朝廷大体或正而卻之或婉而導之或間而得之或終不能得也其中不能得之者忠賢固深恨臣等之逆耳即其間得之者忠賢亦未嘗為臣等遜心也嗟夫臣等不幸而當忠賢兇燄已成之後亦幸而當忠賢罪惡貫盈之日不然臣等未知所稅駕而不免於引繩批根之言此臣等所為仰天拊心而控籲者也即以皇上在潛邸之時推之爾時為濬哲文明之極思而在廷諸臣則為曖晦不白之心事亦可悲也淂旨覽卿等所奏中外諸事卿等堅意主持善為調劑足徵丹赤終始心迹朕悉鑒知國事紛紜東西未靖正賴卿等竭力劻勷安心料理以副朕懷已而立極鳳來瑞圖國■〈木普〉各具疏求罷旨諭立極曰卿居首輔為國宣猷委曲調剤朕巳洞悉矧國家多事之秋正賴主持腐儒胡煥猷逞臆狂吠觸忤大臣有傷國体已敕九卿科道勘議定罪卿為股肱何得以菲言介意票擬勿密豈可推避致悞政機卿即入閣劻勷以副朕延中之意其答鳳來等優旨皆同
工部尚書孫求??劾免
起陞魏照乘為吏科都給事中
陞范鑛戶部山東司郎中管新餉
追封光宗恭懿忠惠莊妃李氏遣駙馬都尉萬煒告內殿陽武候薛濂捧節并祭禮部尚書來宗道題主
令原任左都督張國紀以原官至京奉朝請
廵視南城御史王會圖疏舉楊國棟閃伸儼張潑劉策四人請與考選從之
乙酉給縂兵趙率教父□□祭葬旌表節婦李氏吳氏孝子曾魁先是南兵部員外郎曾化龍疏稱高祖母李氏曾祖母吳氏苦節撫祖魁成立魁事兩祖母備極孝愛教授生徒以養母病恃藥衣不觧帶籲天願减年以益壽疾竟愈又十年而卒乞旌節孝以勵末俗于是下撫按覈實允之
陞覃有功薊遼縂督中軍副縂兵革縂兵郭欽回衞
丙戌鴻臚寺卿魏持衡劾免
陞林欲楫為禮部尚書掌詹事府事馬之騏羅喻義俱為禮部右侍郎恊理詹事府事調邢大忠為吏部文選司主事季寓庸填補稽勳司主事
丁亥都察院司務許九皋疏紏田爾耕冒濫錦衣榮及僕隸鯨吞霸產慘害生民且侵占故相李時故宅擅毀聖旨御碑旨削爾耕籍籍其家
命查禮科吳弘業川功
大學士李國■〈木普〉再疏乞休言年來權奸薰燎不可嚮邇臣待罪台司上之不能如申屠嘉之囚鄧通韓琦之斥任守忠次之不能如蕭望之死於弘恭陳蕃死於王甫悱惻城社薰灌力窮即臣妻死經年歸骨下里絕不敢徼求卹典擬遠權竪之私憐其情事可知也帝優詔遣鴻臚寺堂上官慰留焉
工部都水司主事范珍疏言四川監軍道盧安世以廣文獨守危城迨力不支而城陷旋提兵復之倉庫獄囚無失其功最著至搃督張我續者受專門?因之寄栖遲保寧不向錦官渝州間一步且師無節制淫掠較賊更慘輦金權璫起用司農如陞宮保誰非餉蜀之帑金侵而輸之也報聞
戊子刑部擬胡煥猷以妄談朝政詆毀夫臣坐城旦折贖
己丑命撤蘓杭織造諭工部曰連年加派絡繹水旱頻仍?困民擾苦不聊生朕甚憫馬今將蘓杭織造暫行停止朕不忍以被組綉工重困此一方民稍加軫念用示寬仁
授惠安伯張慶臻弟張慶長等為散騎舍人
工科左給事中陳維新疏言逆璫擅權摧殘言路即如科臣原額五十員茲現在并奉差者僅十餘員臺額一百十員其缺数亦然仗乞敕下該部速將奉旨評慱中行並註部諸臣一應俸滿在京候考先行咨訪廣為拔置仍計算來歲所考椎知若干通融酌量報可
革原任司禮秉筆太監徐應元王國泰等弟姪冒濫錦衣官
再發御前庫貯銀八十萬兩與九發銀五十萬兩共一百三十萬兩并先派各部銀八十四萬兩充賞賚之費其未敷四十萬兩著戶兵工三部各出十萬兩太僕寺六萬兩光祿寺三萬兩順天府一萬兩星速措發
陞孔貞運為□春坊左庶子
廵視南城御史王會圖執魏忠賢從女夫左都督楊六奇于蘆溝橋下法司擬罪
庚寅戶科左給事李覺斯上言魏忠賢客氏崔呈秀冒濫弟姪親属俱已遠戍中外咸歌舞之矣然其十孫兒五虎造惡較弟姪尢甚不盡置於重典尚令揚揚而歸內官李實下手殺人余文輔奸欺橫索宜一体究遣旨從之因令指五虎自崔呈秀田吉吳淳夫李夔龍外一為何人覺斯言係御史倪文煥旨令法司一併議奏
陞賀自鏡為山東副使仇時古為廣西副使吳光龍為尚寶司卿管少卿事
加三邊搃督都御史史永安兼兵部侍郎
授死難主事徐天鳳男徐欽為錦衣衞千戶
雲南道御史楊維垣上言今之提衡君子小人者勿以門戶為案亦勿徒以崔魏為案惟以有無通內為案盖以威力迫脅人建其祠於生前者不問知為權璫而以頤氣指使人祖其說於死後者恐亦不得為賢璫藉忠賢之勢以進退予奪天下者不問知為通內而希王安之指以號召天下者豈得不謂之通內也旨是之
倉塲縂督蘓茂相上言京軍歲支漕米約計所入每年嘗侵放六十五萬石目前猶以舊積支吾不出三年舊粮已盡新粮未至庚癸之呼必不能免伏願皇上念積貯為天下大命以後除鮮運外断断不得分外請截凡漕折輕賫等銀悉貯為多放折色之用不得那借一毫作邊餉庶乎日積月累猶有續命之膏否則倉廩一竭民無粒食將來京師岌岌之勢有不可言者然京中兄食之大蠹莫甚于錦衣衞文思院臣據主事趙建極查下粮廳冊萬曆四十八年錦衣衛官旗等項僅一萬七十七百六十餘員名自逆璫亂政以來三四年間增至三萬六千三百六十餘員名此前增一萬八千六百餘員名歲多支米二十二萬有奇文思院匠官冊載僅有七百五十二名今增至五千二百八十八名歲多支米三萬餘右夫歲入之粮稀微若此歲出之粮冒濫若彼伏祈遂一清覈庶乎漏卮杜蠹孔清所繫於國計非澉小矣下所司議
辛卯南京工部右侍郎張維樞陳法祖八事一曰勤召對一曰恒政學一曰核名實一曰舉忠貞一曰除奸慝一曰恤民勞一曰節財用一曰飭武備令採行
大學士黃立極施鳳來張瑞圖李國■〈木普〉合疏請枚卜閣臣以光新政言祖宗以來閣臣有至六七人者先帝登極之初亦有八九人今在朝在籍俊義非之惟皇上下九卿科道從公慱議推擇数員以聽簡任從之
戶部尚書曹思誠仍以大子太保改都察院左都御史倉塲縂督戶部尚書蘇茂相仍以太子太傅改刑部尚書
起原任太子太保兵部尚書霍維華以原官恊理京營戎政
陞保定廵撫都察院右都御史張鳳翼以原官兼兵部右侍即搃督薊遼等處軍務兼理粮餉經畧禦倭
陞廣東韶州府知府吳兆元為本省副使山西參政鄭國昌為四川按察使
壬辰陞陝西按察使関守箴為陝西右布政使管莊浪兵備道四川保寧府知府王橋為貴州按察司副使
裁山東日照縣主薄等官
搃督倉場蘓茂相疏言漕白二粮車戶水腳等役煩若及草?重報之累命豁之
是日樂安公主省冠
盜殺山西黎城縣縣丞萬景淳
吏部覆臺省諸臣請行考選事言考選額数三年一舉內外等官共取充科道六十八人後僅限四十則以窃柄者欲折言路以擅威之故明春考選臣意謂此係皇上登極首咨宜合南北內外一併取考以彰得人之盛本評慱中行既已考矣所選諸臣似宜准補前咨不及之数明春考選則准作崇禎改元新咨仍照舊例選取六十八人庶先後無爭而言路益廣矣從之
原任錦衣衞正千戶王元善疏為兄故太監安訟冤言安由本監讀書歷陞奉御蒙皇祖簡任東宮伴讀侍皇考於青宮張差挺擊之變臣兄懇皇考親賫奏疏明皇祖之仁慈達皇考之純孝疏入皇祖喜甚因詢草疏何人皇考以臣兄對遂蒙宣召立賜王帶迨皇考嗣位一月聖政疊疊海內稱為堯舜天子斯皆断在聖聪而一心力者臣兄也迨龍馭賓天臣兄蒙顧命之重消媒孽於宮中先帝執臣兄手曰王司禮惟尔是賴于是傅守禦進廷臣掖先帝以躋大寶仰見龍体孱弱私以為憂即定選婚之期嚴女謁之禁痛劉朝等誘損皇考精神憤忠賢客氏宣淫怙寵結党要君又欲逐忠賢而出客氏烏知不密害成朋謀假旨發臣兄充海子凈軍旋遭兇害削臣等官并籍資產今值聖明乞賜恤錄不允仍令驅元善等回籍無得潛住京師致生事端
中書舍人李不伐疏訟故兵部尚書李化龍開泇之功言其議開泇也廟廊之議紛如臣叔化龍以一力担當於上郎中梅守相以勤渠拮据於下决百年未定之議于一旦以二十萬之估省三四百萬之金錢以二百六十里之安流代二百六十里之險道不半年而鍚圭告成所謂計便一時永賴百世者也至今未蒙錄敘懇乞皇上敕下所司核實覆奏庶勞臣之功不至湮沒從之
癸巳陞薊遼縂督標下中軍董用文為神樞營左副將山西參將袁信為神機營右副將
是日禮部會同禮科覆試崔鐸文成校對原卷字迹亦同禮部疏請上裁禮科都給事吳弘業言不孝不廉之父安得有孝廉之子雖関節無可吹求断宜禠革送法司究擬方見積惡之餘殃不爽好還之天道旨令鐸與呈秀冒濫錦衣之子查名槩從禠革仍送法司究擬
允大學士黃立極乞休仍加太保廕子尚寶司司丞遣行人護送乘驛歸加賜白金百兩彩段四表裡大紅生蟒一襲仍月給夫米以示優異立極具疏謝並辭太保衘允之吏部等衙門會勘崔呈秀罪狀上聞帝令法司桉律確擬暴著其罪以垂永久
予故廵撫廣西都察院右副都御史兼工部侍郎林欲廈祭一壇造墳安葬欲廈福建晉江人由進士起家部郎出知饒州擢備兵九江累陞廣西左布政使至今官少矜名行刻勵宦績為人和平誠懇邊徼夷落信奉要東焉

[book_title]●崇禎長編卷之四
天啟七年十二月
○天啟七年十二月
天啟七年十二月
甲午朔帝不御殿
修理南京奉先殿工完奉安神主命參贊守備官行禮
瑞王以河東水陸阻隔食塩驛費煩重求改支川省?課從之
山海太監劉應坤疏報修完山海邊墻營堡因請敘在事勤勞諸臣命下所司議覆
己未武英殿中書房辨事監生王芝鼎疏言大理寺副許志吉憑借權璫營查吳飬春黃山慘虐萬家毒遍桑梓乞召回志吉下撫按佑買薪木從之
工科左給事中陳維新疏言近緣起廢之舉輒欲翻三朝不朽之案彼亦知三朝要典為闡明慈孝而作者乎今欲為覆定之說者不過藉口纂修在逆党用事之日而不知三案定論在逆璫未用事之先或者謂冤況當恤廢弃當庸似恐于論議有碍不知人才國是原不相蒙為人才計尺寸皆可兼收瑕瑜不妨互見為國是計則慈孝巳光青簡琬琰垂之白日况當日諸臣或為偶激之鳴或有隨聲之和政不妨加與新?偕之大道以收聖世多才之用報聞
旌表直隸合肥縣故民龔銓妻王氏龔濂妻陸氏兩世貞節從其曾孫龔萃肅請也
太僕寺少卿管廣東道御史劉徽疏薦原任寺臣彭鯤化南京光祿寺卿潘士良科臣周士樸玄默董承業臺臣田唯嘉劉廷佐馬鳴世劉其忠劉大受原任吏部司官徐大相道臣耿如杞胡士容并請革中官徐應元等世廕從之允刑部右侍郎李若珪病歸
戶部尚書曹思誠縂督倉塲尚書蘓茂相疏辭縂憲司寇之任俱不允
命兵部侍郎秦士文署掌京營戎政
起陞原任吏部騐封司郎中張檉芳為文選司郎中調騐封司主事李師沆為考功司主事
江西道御史周昌晉提督直隸學政湖廣道御史曾谷提督南京廬鳳等處學政
左副都御史許宗禮乞罷不允
禮部疏言楊以成捐軀報國闔家死難情事甚慘其葬贈謚廕與建祠立坊乞照例賜給以慰忠魂楊以榮并楊定等同時死難宜附祠春秋致祭從之
應天廵撫李待問疏言吳中一歲三災吳江尤甚請并災重地方漕粮均行改折下所司議仍令多方賑卹以保遺黎
丙申左都御史曹思誠疏言臺綱八事一定差序一明職掌一正疏体一公舉劾一省煩文一禁私揭一革饋遺一抑囂競又言外吏入覲在邇請旨嚴飭禁約饋遺以肅覲典皆報可
巡青戶科左給事中李覺斯言祖宗建設各塲以燕都近迫強敵其形勢左虗右實用是特設此二十四馬房以為左翼護衞神京今其地間亦堞雉巍然而有城無人是豈設險守國之意乎今無如盡令飬馬之軍俾之室廬其中漢徙民塞下置豪五陵猶將為之况以場軍居場地事属因勢利導体則居重馭輕何憚而不為者至于修造廬舍之費亦不須外求查各場額設籽粒歲八千九百有奇請以備修葺之用下所司
戶部尚書郭允厚疏言九邊額支兵餉歲該(下文缺)代工部六七兩年硝磺等項二十四萬督師出関又那餉以充賞五萬寧錦告急先後又措發五萬今且另奉嚴旨那餉為賞四十萬矣雖題明一賞之發可當數月之餉不知此貧軍春早肯如臣部題明之旨否也臣又何得不憂然憂也而非臣之欝也至若祖宗朝京軍四十萬漕粮四百萬石用之日見其不足京軍支本則不支折支折則不支本固未見其超距投石関門內外本折兼支亦屡告夫枵腹鳩形九邊軍士月支米一石或銀四錢不曾見比例別求近関軍士有月支銀一兩二錢者時時比例請討毋亦為関門軍士每月額支銀一兩六錢米五斗有餘耶鳴呼全遼之封疆俱在歲餉五十萬今遼之一隅僅存歲餉逾六百萬幅■〈巾員〉曾不加廣增餉日多而取辨何從戍守未有已時增之極而数將何底三十萬粮與糟米而俱來不與漕米而俱凍数十萬漕米止見指帶運而抵還各鎮告急之文似謂臣部題發愆期實忘乎臥沙眠雪之三軍各省直告急之文又似謂臣部守催查參實忘乎殫地竭廬之萬姓臣低回再四求一內不取之百姓外可飽乎三軍之法而不可得夫安得不欝甚者一營軍士才一千餘名而迯故者將及一半則扣存者見今何在其又甚則請旨會議奉旨俞允請查虗冒屯田塩課等項咨行邊鎮省直巳十越月題催至再而曾不以片紙隻字回臣部臣又安得不欝伏乞皇上憐臣積苦之心查臣部積難之事而放臣積病之身俾臣得奉身飬疴有餘榮矣旨今其悉心料理不必求去
保定廵撫張鳳翼疏辭薊遼縂督新命不允
起補劉光春禮科左給事中
令法司等衙門究治罪人按律用本等刑具大枷著永革不用
南京吏部侍郎林欲楫疏辭掌詹新命不允
丁酉督師尚書王之臣疏劾搃兵趙率教言其專事彌縫任情漁獵蠅營狗苟虎視狼貪聞大敵則驚蟲伏鼠死不出門弄大權則野鳥羣鸞專能欺主乞將率教逮赴廷尉倉場搃督蘓茂相言在京官員支領祿米鴻臚寺帶俸序班自天啟四年十二月冊載一百七十三員至魏忠賢辭政遂增至五百二十七員每歲費米四千有奇冊開魏田客崔李諸姓甚眾其為奸党冒濫無疑請賜查汰從之
以孝純皇后祔葬慶陵遣崇信伯費天澤提督護送
蔭原任大學士孫如游子中書舍人習字出身
加山西提學道吳時亮右參議仍管學政事
西寧侯應龔宋裕龔西寧侯爵
大學士張瑞圖引病乞歸優旨留之
陞楊爾繩為鴻臚寺卿
戊戌直隸廵按賈継春疏陳五事一曰真正奸黨之難寬都察院右副都御史李夔龍太僕寺卿梁夢環刑部尚書薛貞大理寺右寺正許志吉一曰非類之禠當嚴仕版之垢當洗魏忠賢之族人親戚都督都指揮等官尚自多人豈可不為之處分使去而令反側子不自安乎一曰死冤之當恤生罪之當酌原任御史張慎言直節正氣卓然于時而橫被曹欽程之誣陷硬坐以作令日無名之賘致令永或覆盆允為可悲一曰起廢之路當公党錮之禁當觧一曰考選之當速塲闈之當飭旨是之
初翰林院檢討丁乾學天啟四年典試江西以程策觸怒忠賢與方逢年等八人鐫級調外旋削藉為民追奪誥命舊門客高守謙詐稱緹騎索詐之乾學以兇毆而斃至是其弟諸生丁乾復疏冤旨令法司從公勘實具報
中軍都督府帶俸少師兼太子太師武清侯李誠銘疏陳魏忠賢威奪勢迫勒疏建祠立逼主婚以三歲之女與良卿之子聯姻今冒爵將正典刑理應絕婚允之
給故隆平侯張囯彥祭七壇仍如二壇并造墳安葬豊潤伯曹以忠祭二壇造墳安葬定遠侯鄧治熅母曹氏祭二壇開壙合葬
以少保兼太子太保李從心改戶部尚書縂督倉塲
都察院右副都御史許宗孔仍以右都御史管吏部右侍郎事□□楊景辰改吏部左侍郎兼翰林院侍讀學士
陞觧經傳為都察院右僉都御史廵撫保定等府提督紫荊等関兼理海防軍務謝文錦為南京都察院右僉都御史兼管廵江劉澤深為順天府府尹
任中英徐鎮都俱著以原官充縂兵官中英鎮守浙江地方鎮都鎮守居庸昌平等處地方
惡生陸萬齡候决
己亥浙江道御史張文熙疏薦郭尚賓程紹奐憲時李成名王大智周延光吳國華吳之仁吳甡周文煥晏清余大成練國事胡永順葉燦姜逢元曾楚卿并請旨豁遣戍之張慎言報聞
原任大名府通判蕭文中先以不庭謁宣府鎮守中軍太監被誣下詔獄至是恩釋疏請復職下所司
耿如杞既釋廷臣多論薦者遂起陞如杞太僕寺卿如杞疏辭曰恭繹明綸一則曰具見風節再則曰以勵風節臣即不拜逆璫生祠止不過女子守貞不為強暴所汙亦何風節文有如南通政使楊所修忠孝一疏御史楊維垣賈継春首發崔魏之奸皆絕世風節也非微臣區區強項者比皇上欲勵風節宜自三臣始不允辭
工部尚書楊夢袞免
以登極恩晉禮部尚書來宗道為太子太保侍郎孟紹虞為禮部尚書仍管尚書侍郎事二臣疏辭不允
以干日昇提督錦衣衞西司房官旗管廵捕營事
庚子廣東道御史晏春鳴言粵東自正德中用兵增餉故以江右之南安贛州吉安三府行粵塩以充之業巳吏習民安矣自崔呈秀將言安一府請行淮塩謂淮商先納四萬金以助大工又年輸十四萬以充國課隨奉允行乃人情大有不便者何也粵塩行於江右接年增减不一而十二萬兩其舊額也銷引于吉安者十之七八銷引于南安贑州者十之二三割吉以予淮則南贑何以克粵餉乎且行塩之地已去而額課之数未减則粵商困吉安食塩于粵每斤不過七厘改而食塩于淮每斤必需一分五厘奪其所甚輕而強以所甚貴則吉民困粵合江右三府得餉十二萬兩而淮南一府議餉十四萬餘兩為空言以取旨易為實事以輸將難而淮商亦困况乎軍餉不足而封疆受之則全粵危責用不堪而瞑目語難則吉民危強人不安而自取爭地則淮商亦危盖萬難之計此淮商之所以卻步而不前也伏乞敕下戶部將吉安一府仍行粵塩庶事体一而封彊有賴下所司
南京畿道御史徐卿伯疏紏戶部尚書張我續援黔逗遛盜餉冒銷家居而叼捷功之敘半年而登六卿之座縂由大璫姪女為我續小星故欺君速化一至於此報聞
陞苖進忠為山西右布政使
加工部營繕司郎中鮑國忠為光祿寺卿仍管司事
予死事□□□□袁善祭二壇造墳安葬
辛丑削間住工部主事門洞開籍為民先是洞開疏紏工部尚書薛鳳翔遣其子門拱極于十一月二十一日齎投通政司太僕寺卿沈自彰洞開鄉同年也貽書止之通政使呂圖南二十六日循次為封進矣而洞開疑鳳翔有所託于自彰圖南故為泥止遲封再疏紏圖南自彰因并及張文郁徐四岳范鉁等于是圖南疏辯封章循次之例而鳳翔文郁四岳及自彰等皆具疏辯帝俱令照舊供職以洞開肆詈挾持非禮削其籍
下罪弁張體乾于獄
革襄陽倉副使一員
陞吏部稽勳司主事胡權為騐封司主事□□□□石維屏為陝西按察使□□□監軍道□□徐從治為山西參政兼按察司副使
壬寅孝紀皇后遷祔慶陵命侯王天瑞為奠獻使禮部尚書來宗道監察駙馬都尉侯拱宸祭告后土都督評濬祥祭告天壽山侯陳光裕薛濂顧肇迹朱國弼徐錫育??李弘済柳昌祥伯陳偉焦夢熊吳遵周劉孔昭祭告長慶等陵
癸卯戶部尚書郭允厚引病工部尚書薛鳳翔以門文?司開疏論俱求罷不允
陞浙江按察使孫穀為山西布政使
予故光祿寺卿楊松年祭葬
補廕故禮部尚書李長春孫克光
後軍都督府帶俸少師兼太子太師永寧侯王天瑞言臣姑孝靖皇祖妣篤生皇考誕有聖躬此千古之奇逄而臣門之大幸也臣母太夫人沈氏侍奉孝和皇太后篤生先帝侍奉　聖母孝純皇太后篤生皇上三朝開聖俱出臣門此又千古之所罕有而他戚之所莫比者也恭逄皇考登極先一日命內臣王安召臣見慈慶宮追念皇祖妣淚下沾襟慰問再三豈臣門衰祚薄雖荷有賜給莊田第宅之旨未蒙頒給遽爾升遐甫封一爵而權奸魏忠賢監執國命包藏禍心慮有史丹仗蒲之諫故于戚臣極其慘酷如張國紀李承恩王仲良王昇等重則嚴刑斃命輕則疏竄喪家故截番偵卒密日?闘暗桃至今思之尚魄戰而魂驚也茲幸宗社有靈天開明聖臣脫兇鋒載遊聖世臣祖父王朝寀祖母葛氏為孝靖皇祖妣父母臣父王道亨為孝靖皇祖妣兄例得優卹臣于先帝御極之初領過祖父母墳價一半僅僅藁葬荒塋無異平民至臣父分毫未沾也適慱平侯郭振明為父請卹蒙皇上給與臣查得武清侯李偉為孝宣皇太后父其長子李文奎為孝宣皇太后兄俱如例給賜造葬伏乞皇上廣孝推恩給臣祖父卹典外有護墳地土為教無幾均乞一体給與再查勛戚封爵例給第宅歷朝舊例或工部折價盖造或撥給沒官屋臣雖叨封爵未蒙賜第伏乞俯念懿親原同一体遵照前例給賜旨下所司覆奏准給第一區所請護墳田土不允
甲辰
大清遺書遼鎮督撫搃兵官滿桂以聞
吏部考選部属各官授給事中十一員劉漢儒吏科鍾炌楊時化戶科閆可陛仇維禎禮科彭祖壽張鼎延兵科曹師稷刑科祖重曄顏継祖工科陳堯言南戶科試御史十四員甘學濶范良彥宋景雲俱浙江道張養林棟隆俱江西道李應期福建道羅元賓河南道楊中極四川道黃仲曄廣東道李遵雲南道韓光先貴州道朱純南福建道主事十一員
遷孝純皇后神主奉安慶陵
加山海督師標下副搃兵徐應垣署都督同知
廕督餉尚書黃運泰孫廷纘為錦衣衞指揮僉事
大學士張瑞圖引病求歸不允
予貴州貴陽府同知王廕昌贈卹仍立祠建坊如張振德例其女孫家丁等俱附祠
保定巡撫張鳳翼疏報任丘縣籍沒田爾耕賍私銀十八萬四千八百六十兩金花首飾杯盤等一百二十三兩銀器等一千三百兩銅錢二十四萬八千八百文玉帶五十一備金帶三條金錢帶三條質庫任丘七所鄭州二所住宅一所五犀琥珀瑪瑙盃盤一百二十二件珠冠一項
陞郭存謙為光祿寺卿戶部郎中方岳貢為直隸松江府知府起補陝西布政使唐嗣羙為山西左布政使
立五寨蠻夷長官司學
給惠安伯等五府宗人戎政掌印官肩輿
乙巳起補翰林院編修陳仁錫檢討楊世芳工科給事中三梦尹戶科右給事中黃承昊各原官
陞雲南道御史楊維垣太僕寺少卿仍管道事
甯三翰為山東副使管門內道河南副使祁承業為江西右參政錦衣衞□□□方弘瓚管非銀撫司掌刑事
海運粮艘抵南海口以不即起駁致驟風壞船二十四隻失米一萬一千餘石戶部請議處各員役從之
戊申直隸巡按何可及以漕運事竣疏陳四事一催空般一速兌運一查河道一查限單下所司
陞貴州參議劉應遇為陝西副使
是日□時月食
己酉初天啟中奸細武長春詐言娶南禮部郎中洪敷教女坐落職至是疏辨下所司議復
光祿寺少卿岳駿聲疏言光祿寺白粮每年收蘓松常嘉湖五府所觧正耗米共六萬八千九百八十餘石而每年支放內外衙門米共四萬三千七百二十餘石此定額也萬曆五年積有餘米三十萬六千餘石科臣劉魯條陳米多積久慮陳議改全折仍議以後本折輪年徵運萬曆十年因存積数少寺臣蕭廩疏請上粳糯米每十分止折二分中粳米每十分止折一分至萬曆十七年又積有上白粳米五萬二千餘石該寺臣盧維禎疏請上白米顆粒圓凈蒸溼易侵議于原折二分加折三分大約謂白粮由粗致精由南致北率滿三石而致一石與其取盈以待浥不若寬政以飬民也今臣躬親綜理遂積有餘米十萬八千六百三十餘石兼以本年新收六萬八千九百八十餘石各倉實在米共十七萬七千六百一十餘石許每年支放之数足供三年有餘此米久貯倉廒祇供無益之朽蠹而蘓松常嘉湖五府今年夏秋間淫雨吳江南北一望皆為大浸撫臣李待問潘汝楨二疏備言滔天沈溺之患已經奉旨下部况本寺存積較倍往年乞如例改折以甦民困下所司
兵部尚書閻鳴泰言寧錦之捷袁崇煥功最大本兵諸臣均蒙陞廕即以臣不肖亦叨波予而崇煥僅加一級且并其廕而靳之臣抱愧實甚此霍維華所以拊心不平而有移廕之請七今崇煥既蒙起用則前功明矣伏祈聖慈垂念崇煥功高被抑之苦特沛明綸補給陞廕下部議
原任兵部尚書管右侍郎事霍維華疏辭恊理戎政尚書新命不允薦郭鞏黃克纘王永光周道登等報聞
又疏陳五事一曰勤聖學以親萬民一曰嚴宮闈以杜假竊一曰執中道以簡遺賢一曰殛党惡以謝幽魂一曰釋縲繫以平刑獄是之
復故熹廟裕妃張氏位號仍令礼部具喪葬事宜
兵部覆欵貢卜石兔有勞諸臣賞搃督宣大等處地方兵部侍郎兼都察院右都御史張曉銀三十兩仍陞聀一級大同廵撫張翼明宣府廵撫秦士文賞銀三十兩山西廵撫年志夔前任巡撫曹爾禎各陞服俸一級前任山西廵撫王點賞銀二十兩直隸巡撫御史汪裕山西巡按御史劉弘光宣大巡按御史李燦然各陞職一級守廵兵備等官李飬冲仙克謹李楨宁蔣覲各陞職一級張宗衡項夢原楊弘備宋統殷張耀采各陞服俸一級徐克讓塗應選李樹初劉士璉魏大本王履亨薛一鵾常三錫鹿獻陽王家雲各紀錄賞銀十兩搃兵渠家楨楊應瑞黑雲龍張鴻功各陞一級賞銀十五兩餘副參游守等官各陞賞有差起陞原任貴州副使來斯行為廣西按察使
陞檢討文安之為南京國子監司業吏部文選司主事簡欽文為考功司員外
革冒濫官匠光祿寺寺丞孫惟等八百二十一員
以康妃弟李國安為錦衣衞千戶
起補原任參將李滿倉仍以原官管延綏遊擊事
大學士施鳳來李國■〈木普〉疏辭錦衣之廕允之
復故建文死難臣練子寧官從其裔孫練一魁請也
庚戌廵按浙江監察御史徐吉疏紏戶科給事中李魯生附炎亂政以中貴票擬之中為堯舜執中之中海內傳為笑柄劉詔范濟世窮諛獻媚一唱百和以至稱功誦德尊寺人于堯舜建祠設廟比閹宦如周孔乞盡法追究報聞魯生隨疏辯
雲南道御史楊維垣疏紏太監李永貞劉若愚言永貞以不第諸生憤而自宮粗知歷來諸臣進退之故魏忠賢目不識下倚之為左右手故不数年而疏至秉筆凡一功章奏盡付永貞永貞又轉付之若愚若愚又不過司禮監一廢間官而崔呈秀時入與之商確具稿畢取裁永貞永貞乃始白忠賢行之凡一切凌虐縉紳荼毒忠直盜竊名器廣植逆党變亂舊章專擅朝政濫徼溫旨皆永貞若愚輩為之其惡更出忠賢上也報聞
陞河南按察司副使周詩為山東右布政霸州兵備道四川布政司參議盧安世為本省按察司副使萬如驎為陝西按察司副使河東兵備道
以月??蜀論部院陳言時政缺失
起補原任翰林院編修傳冠簡討謝德漙張四知各原官禁預洩章奏須批紅已下方許發抄
原任大學士顧秉謙疏辭殿工加衘允之
辛亥為民兩淮塩運使汪承爵自言以不建魏忠賢生祠誣參坐賍乞賜昭雪下所司勘奏
陞陝西按察司僉事錢天錫為廣東布政司右參議
晉巡撫四川都御史尹同皋廵撫廣西都御史王尊德各兼兵部右侍郎
太監王文政王承祐各疏辭登極世廕允之
太監郝隱儒疏辭殿工邊工二廕允之
加管工虞衡司郎中劉鍊太僕寺少卿
復為民工部主事徐石麒原官
甲寅裁南京兵部添註左侍郎并停補各衙門添設官
帝妹樂安公主下降駙馬都尉鞏永固先是賜永固冠服是日駙馬永固捧誥至府成婚
給還撫寧侯朱國弼誥命及卹典
刑部等衙門論上逆奄魏忠賢及妖婦客氏罪狀帝曰忠賢串通客氏恣威擅權逼死裕妃馮貴人矯旨革奪成妃名號慘毒異常神人共憤其戕害縉紳盜匿珍寶未易枚舉皆由崔呈秀表裡為奸包藏禍心謀為不軌仰賴祖宗有德陰謀隨破二兇天殛人心差快乃五虎李夔龍等陞權驟擢機鋒勢焰赫突逼人五彪田爾耕等受指怗威殺人草菅幽圉纍囚沈獄莫白其元兇客氏魏忠賢崔呈秀早定爰書虎彪俱照各官前後所劾著法司并行依律擬罪以伸國法
乙卯錦衣衞掌衞事左都督鄭士??殳疏糾本衛指揮許夢麟侵盜庫衣及婪賍奸淫狀下法司吏部尚書房壯麗疏辭殿二廕子允之
諭吏兵二部文臣自部院正卿武臣非公侯伯駙馬及縂兵實有功者俱不得如保傳等衘
吏部右侍郎許宗禮辭免舊加左都御史御
工部尚書薛鳳翔以孝純皇后祔典事竣乞歸不允
廵視廠庫工科都給事中郭興治以陵工浩費疏陳便宜事一拆變魏忠賢生祠可省数十萬金一郭王二后陵園所遺磚石并皇城內外大工餘剩石料神木山西臺基廠餘剩木料敕部委官查明報数搬運陵工應用可省数萬金一聖母祔葬各處梓宮棚殿每座動費幾千金今宜只柝去席面木架仍舊來春先帝發引一加整飭為力甚易可省数萬金一各省直應觧大工銀未觧者俱著盡数起觧可省数十萬金從之
光是遼東鎮撫嚴雲從搃兵趙率教私女??也疏紏寧遠摠兵滿桂桂具疏辯言雲從謂臣西裔孽種冒建高牙臣原籍山東兗州府嶧縣以祖職世居宣府前衞初任古北路中運二任潮河川守備三任石塘路游擊四任喜峯口參將五任督師閣臣孫承宗副縂兵管中軍事時河西初失將領無一人音出関者臣獨挺身創守寧遠拮据三(下文缺)六十三匹十二月乾粮坨大戰斬級五十餘顆又零斬三十餘顆如都督僉事陞縂兵官仍鎮寧遠六年正月敵攻寧遠三晝夜臣督率將士戰守斬級二百六十餘顆火炮打死者不可勝数隨蒙經督二臣題敘及兵部題覆陞廕誣衊不情臣所不能受者一也又謂不遵撫臣約束夤夜逃歸今春三月內寧遠鎮臣趙率教有搗巢之舉臣聞之先發官兵曹文詔三百員名徑到河上探聽緩急臣隨領兵三千盡夜至錦州面會以泥濘率教不果往以此俱各領兵回矣臣若夤夜逃歸內外當事諸臣豈能無一言乎又曰敵圍錦州逗遛觀望敵至寧遠隱身家丁臣于五月十一日聞敵兵已至閭陽即帶領標下并馬步軍三營官丁星馳出関策應隨接撫臣袁崇煥二次手書初令臣守前屯再令臣守中前所臣所收歛中前所軍民並安插官兵已定隨聞敵圍報急于十四日到寧時蒙兵部劄副奉旨令臣駐劄前屯臣以救援為急不敢退回撫臣面云彼兵数萬我兵萬餘寡不敵眾只在相機觧圍臣帶官兵在笊籬山朱家窪冲砍二陣將敵兵破敗因無後兵未敢窮追兩見錦州圍困消息不通密差二丁劉孟詔張志明冒險入城偵信知內乏火藥硝磺即差家丁黃進等二十五名各帶火藥硝磺送入二次又差內丁劉官等二十四名分為二次驚擾敵營敵兵穿甲吶喊一夜不定其三次放炮驚營之丁止回三名二十八日寅時敵從灰山分五股圍城臣聞信即親督催官兵與敵大戰自卯至酉彼兵大衄又火炮打死数多有令不許割級皆城上官兵軍民人等眾目所視者六月初四日敵又攻錦州臣差守備曹文詔等官丁在錦州協力射打一日敵兵傷亡無数陳亡我兵吳國志等四十七名即于初五日四更退去錦圍方觧錦州萬眾誰不知見後督撫科道按臣敘疏無不以臣為首豈無灼見今誣臣圍錦三日始微服至城下何其謬哉旨褒慰之令法司提雲從究問定罪
丙辰戶工二部進崇禎新錢式帝令每錢一枚重一錢三分務令寶色精彩不必刊戶工字樣其工料准動支事例銀兩
陞陝西副使陳奇瑜為河南右布政使河南副使賈鴻淶為陝西布政司參政提督學政甘肅副縂兵隅洪範仍以原衘留守西恊
枚卜閣臣廷推孟紹虞錢龍錫楊景辰薛三省來宗道李標王祚遠蕭命官周道登劉鴻訓房壯麗曹思誠共十二人是時召廷臣及吏科都給事中魏照乘河南道御史安伸于乾清宮拜天訖卜之遂九諸臣名納于金瓶??助夾之得錢龍錫李標來宗道楊景辰名閣臣以時艱求益復得周道登劉鴻訓二人王祚遠已夾得為風所墮覓之不得事訖則落施鳳來衣後也于是晉龍錫景辰各為禮部尚書兼東閣大學士宗道以原官兼東閣大學士俱入閣同首輔施鳳來等辨事龍錫標道登鴻訓差官行取來京時俱在籍
李精白仍以太子太保戶部尚書管右侍郎事張惟樞陞工部左侍郎郭增光陞工部右侍郎費兆元陞刑部左侍郎丁啟濬陞刑部右侍郎楊所修陞都察院右副都御史協理院事林釬陞國子監祭酒張九德陞工部尚書兼都察院右副都御史縂理河道提督軍務
魏良卿侯國興伏誅客光先客璠楊六奇等永戍
丁巳萬壽聖節帝御殿文武官行慶賀禮衍聖公及方面諸司官俱于先一日面恩衍聖公進馬二疋
南京國子監祭酒羅喻義疏紏請建璫祠監生樊元修汪猶龍蕭鳴鶚下南京法司擬罪
御史陳朝輔等辭免新加衘允之
戶部請將所属各州縣七年分以前錢粮有無完過勘合未繳者順附進表官進繳允行
加□□王世威左都督添註右府僉書
釋原任人聖寺右少卿惠世揚御史方震孺獄
吏科都給事中魏照秉條上考察事宜一曰詳操守一曰核真不三曰化藩籬四曰察民情五曰禁私揭六曰禁餽遺七曰值署官八曰察監司九曰嚴水程十曰防改節下所司嚴飭行
魯府長史劉曰顯疏訟從子故楊州府知府鐸之冤并請其遺骸歸殮從之
戊午刑科都給事中薛國觀疏紏原任祥符縣知縣季寓庸陞任楊州府推官許其進原任滦州知州劉繩祖太僕寺卿梁夢環陝西巡撫喬應甲旨令季寓庸許其進劉繩下所司議處梁夢環罷職喬應甲聽議
吏部左侍郎兼翰林院侍讀學士楊景辰疏辭大學士新命不允
工部尚書姚思仁加太子太傅廕子入監讀書
加寧遠副縂兵都督僉事祖大壽為搃兵官仍管副蔣事
己未保定標下聽用副將吳自勉以署都督同知職衘充五軍營左副將
張如椿為錦衣衞北鎮撫司掌理刑事
大學士張瑞圖疏辭邊功廕子允之
應天廵撫李待問言黃山一事為徽州一大苦海內所知也部臣原開二千四百畝每畝以五十兩作價此豈有訐步之實不過揆度地形可若干畝而巳其價豈真有高下比擬之實不過責買若干約銀若干而已頃責休寧認派致休寧民情洶洶以歙縣之山而派之休寧以明旨不許波累無辜之事而責之異縣之民情自不甘勢亦難強况徽州一府條編每年十六萬兩而觧京錢粮每年正五萬餘兩黃山一盜動以百萬為言竟是何等物力何等誅求始足以畢此成数亮聖心之所隱也伏乞照原值十二萬派價庶地方尚可勉力帝令從寔估計具奏
庚子禮部尚書求宗道疏辭人閣新命溫綸不允
督理邊餉尚書曹爾楨疏辭宮保及廕子從之
大理寺卿張九□疏辭搃河新命不允
吏科左給事中張惟一兵科左給事中李魯生工科右給事中潘士開各辭少卿職衘許之
戶部尚書郭允厚疏辭宮衘恩廕旨准辭殿工二廕以登極恩改廕郭如秦寧錦未承廕改補郭如儀其官銜仍舊刑部尚書蘓茂相疏辭宮御不允
辛丑戶科給事中楊時化陳五事曰儲邊才裕軍需恤窮民課臣職挈政要其言軍需者曰邊軍首亟粮餉次則兵械硝磺之物今運餉関外者半將米豆折乾無論徤兒得

[book_title]●崇禎長編卷之五
崇禎元年正月
○崇禎元年正月
崇禎元年春正月
癸亥朔帝御皇極殿受廷臣及朝覲官四方貢使賀宣讀表文
永年縣大風雨晝晦
延綏邊外旗牌部眾入犯以捷聞
戊辰順天府大興縣民戴恩等以知縣馮福謙廉惠為巡按御史倪文煥誣劾合疏訟冤
戶部言行伍之中本色為重銀非餉也米豆乃真餉也米則從江浙湖廣山東南直不遠数千里輓運而來豆則從山東北直貽累十百州縣辦納而至草束則近畿道府餉司又實董之諸臣終歲之經營心力交疲而軍中缺餉之檄時復見告臣考其故則運官委官折乾為之也折乾無鼠耗無腳費豈不甚便但主計之運籌轉輸之趲督一切皆本色非折色也則此折乾者皆私也縱使諸委官盡属奉公錙銖盡入軍手乃五斗褁粮可飽匝月以五斗褁粮而折銀不過三四錢取以市脯沽酒不兩三日而畢矣米安淂不少軍安淂不饑乎旨是之因下所司嚴禁
己巳兵部疏言擦部擁眾而來薄我宣雲邊外蚕食七慶等今又入我市口多方要挾其勢甚急邊臣雖在講讋切恐不遂其求或啟戎心苟狥其欲又啟濫端應令邊臣一面諭我恩威一面厲兵秣馬嚴加防範但餉係三軍司命硝磺為戰守急需乞勑工戶二部作速觧發從之
兵部又覆大同巡撫張翼明疏請器械錢粮及在関兵丁報可
工部疏言內府各監局匠官帶文思院副使衘俸搃計二千二百五十有奇請令各監局備造年貌文冊聽本部覈實清汰
郭興治准辭右副都御史職衘以太僕寺卿管工科事
巡按直隸御史宋禎漢請復給原任禮部尚書李思誠御史吳甡誥勑言二臣各有本末在李思誠為崔呈秀嫁禍誣衊公論昭然在吳甡于壬戌考選入臺甫及数月即告終飬忽因推陞年例便以門戶削奪皆明旨所謂有可原者也庚午浙江道監察御史甘學濶疏陳五要清化原飭臣工固邦本酌澄汰羅貞才旨是之
江西道御史林棟隆陳六事一曰重票擬一曰伸公論一曰惜爵賞劾朱國盛躐登八座徐四岳濫窃清卿一曰嚴覈實一曰慎言路三月先考者正月截俸八月考選者五月截俸仍遇急缺風憲具題行取不必拘定三年一曰審機權下所司酌覆
翰林院編修倪元璐言今世界已清而方隅未化邪氛已息而正氣未伸臣近見諸章奏凡攻崔魏者必引東林為對案一則曰邪党再則曰邪党何說乎夫東林則亦天下之才藪也其所宗主者大都稟清挺之標而或繩人過刻樹高明之幟而或持論太深此謂之非中行則可謂之非狂狷不可也其所引援為用者亦每多氣魄之儔才幹之傑而中則又有淡然無營翛乎自遠謝華膴其若凂付斥陟于不聞而徒以聲氣心期遙相獎借此其人尤所謂澹泊寧靜純乎君子者也今而曰邪党則無不邪党者矣夫天下之議論寧涉假借而必不可不歸於名義士人之行已寧存矯激而必不可不凖諸廉隅自後之君子以假借矯激深咎前人于是乎彪虎之徒公然起而背叛名義毀裂廉隅矣于是乎連篇頌德匝地生祠矣夫頌德不已必且勸進生祠不已必且呼嵩而人猶寬之曰無可奈何不淂不然耳嗟乎充一無可奈何不淂不然之心又將何所不至哉然而今之議者能以忠厚之心曲原此輩而獨持已甚之論苛責吾徒亦所謂悖也以今大獄之後湯大僅存如西江西秦三吳三楚之間什九名賢决無沉埋之理而近者任事諸臣猶以道學封疆四字持為鉄案未肯力引同陞夫原諸臣之心或亦深防報復而臣以為此過計也水落石出正人相見搃為崔魏之異已即可化牛李為同心况乎年來借東林以媚崔魏者其人自敗群不需東林報復若其附崔魏又能攻而去之者其人既已喬嶽矣雖百東林烏能報之哉事理甚明疑者不悟臣所謂方隅未化者此也臣伏讀聖旨有韓爌清忠有執朕所鑒知之諭深仰知人則哲如此而近聞廷臣之議殊有異同可為大怪爌之相業光偉他不具論即如紅丸議起舉國沸騰爌獨侃侃條揭明其不然夫孫慎行君子也爌且不附况他人乎迨權奸表裏逆焰大張爌以申救抵觸岸然投劾讀其陛辭三疏字字秋霜而今推轂不及點灼橫加則徒以其票擬熊廷弼一事耳夫廷弼固自當誅在爌不為無說封疆失事累累有徒而當時之議乃欲獨殺一廷弼豈平論哉此爌之所以閣筆也又如詞臣文震孟正學疆骨有古大臣之器其鄉人之月旦比于陳寔王烈三月居官昌言獲罪人以方之羅倫舒芬而當其去國飄然聳身天際臣等自視猶糞土也而今起用之旨再下謬悠之譚不已豈以其兄文從龍坐累乎夫人知有從龍之不逞以為之兄而不知有文徵明之特行文彭之互德以為之祖父且賢愚相越舜象已然世不聞柳下惠膺盜跖之誅司馬牛受向魋之罰震孟何罪遭此嫌諷將無諱言門戶聊用更端以相遮抑乎臣所謂正氣未伸者此也伏乞皇上申諭諸臣凡書院奉拆毀者併宜令葺復如故盖書院生祠相為貞勝生祠毀書院豈不當復哉不從
辛未戶科給事中鍾炌疏言五事一急先務以定模一專責成以任相一議分別以起廢一優節義以風世一去忌諱以程士旨是之
工科給事中祖重曄疏紏原任閣臣顧秉謙交結忠賢献媚固寵備諸醜態手撚白鬚呼兒認孫官箴盡裂廉恥已亡肅寧封伯逄迎恐後遼東鎮守阿承作俑忌同官則詬丁紹軾害同鄉則逐李白春謫考官則顧錫疇丁乾學等舉子艾南英等俱不免矣戕多命則楊漣等五日一比之中旨惟權逆所頤旨矣阿權党則吳中偉推順天巡撫已奉明旨因崔呈秀不喜隨出揭請換橫鄉閭則閔心鏡強項不阿偶疏迴避票以不及處此等罪狀過于孔光張禹乞加顯黜不問
壬申禮科給事中閆可陛疏陳保聖躬恤民困復遼疆起廢官核吏治廣制額六事下所司
大學士來宗道楊景辰同知經筵日講
以邊情允兵部請補永平道張春為関內道仍令督臣張鳳翼速赴関門與張春恊心綢繆以桿嚴疆撫臣王應豸移駐喜峰一帶適中之處先期設防
工科給事中顏継祖言三殿肯構竭萬方之物力藉百靈之呵護豈臣子敢貪天之功乃工曹一署肩輿腰金者印纍綬若甚至賢書而陟鄉貳之列京秩而寄藩臬之衘中外兩無著落堂属不便周旋成何事体夫竹頭木屑之必親日省月試之匪懈自是服官本分即議賞酬勞國有彛典營繕一司足矣而他司何與正郎一員足矣而外員何與實有奔走拮据者足矣而閒曹何與且門工已敘而皇極殿又敘中建二殿復敘幸而不日成矣若猶未也恐冬官之堂皆曳尚書之履矣奈何恬然居之不疑致煩明旨之澄汰也哉下所司
兵部尚書閆鳴泰疏薦原任職方司郎中余大成武選司郎中鹿善継以京堂起用原任職方司郎中陞薊州兵備道王継謨原任職方司主事沈棨以原官起用下吏部
癸酉以上元節准百官假五日
甲戌帝御文華殿講讀畢復令輔臣施鳳來等及講官孟紹虞等侍班于講幄召部院大臣至諭之以月食修省各令陳言
以魏良卿第留待東西底定有功之臣命曰策勳府
工部尚書薛鳳翔免
戒諭廷臣曰邇者逆惡罪樞表裡為奸招搖群狐盜竊國柄上累先帝之明下結萬民之怨幸天厭巨奸早正國法蠹孽盡洗內外廓清即爾諸臣才品各有短長立身各有本末殷鑒不遠其可忽諸自今為始務灑濯肺腸各修職業勿得苟懷私圖致憤國事昔動委之權奸掣肘不得自行其志今大奸既除職掌還之各司而猶不致忠竭節亦非所以事朕也至內外各衙門積年獘竇向未清釐著該部院自行檢舉陳奏痛加洗剔勿事虛文以佐朕平明之治
陞大理寺右少卿蔣一驄為太常寺卿翰林院檢討陳盟為國子監司業
工科右給事中潘士聞巡視庫藏戶科給事中鍾炌巡視太倉銀庫
大學士施鳳來乞歸溫旨留之
下革職寺正許志吉于獄追賍正罪
禮科給事中仇維禎疏紏給假騐封司郎中周良才狐媚其心狼貪其行借奸党為奧援而遂其貪饕之私保定府同知王象復一外吏耳舉劾憑之撫按未聞有從中革職者因象復署新城縣不拜魏璫祠又璫遣內監夜半呼門不啟隨星夜投揭疾呼冡臣周應秋責以署官貪縱該部不言冢臣方在推委良材隨具稿促堂題參削籍矣夫以太宰大臣而題參外吏從來有此例否其一為工部郎中加太僕寺卿徐四岳紈袴任子以田爾耕女??戚驟獵冏卿乞并加罷斤旨下所司議奏
湖廣道試御史梁天奇疏言六事內言都民窳惰成風奢僣成習無職之婦賤役之妻袍服適体金銀橫腰宜令巡城嚴禁從之
乙亥直隸巡按御史卓邁觧到崔呈秀藉沒賍銀七萬一千七百七十七兩金三百四十三兩充戶部邊餉
廣東道御史黃仲曄疏言杜漸六事重皇言以杜媟褻之漸謹入告以杜激薄之漸課實政以杜僥倖之漸定官守以杜倒置之漸擴虛懷以杜疑畏之漸嚴邊功以杜决裂之漸實邊儲以杜匱耗之漸旨是之
督師兵部尚書王之臣疏報安插投降西部一千三十五名口
午時四川石泉縣地震丑時復震
丙子巡撫順天右僉都御史王應豸疏言薊門缺餉六月積欠至四十三萬乞敕戶部多方設處刻期觧發以固封疆
夜月食
戊寅吏部大計天下官貪酷者革職下所司究問餘間住降調有差
四川道御史楊中樞疏陳三綱九目一曰務實學以禆聖政二曰崇禮制以期功化三曰理財用以裕國脉講春秋覽綱目遵祖制實學也器使久任慎賞罰禮制也汰冗員冗費清屯田塩法察加派逋欠理財也帝是之
己卯
大清復移書寧遠搃兵祖大壽縂兵滿桂上聞
右中允何吾騶補左春坊左中允
庚辰浙江道御史宋景雲請廣會額旨令視萬曆己未科以三百五十人為額
江西道御史張飬疏言四事重政本核議論儲邊才定廟筭是之
辛巳兵部尚書閆鳴泰言遼左之勢関門居首東江居尾而南衛則其脊也盖南衛居遼之中西接関寧東連鴨綠萬山盤結河海交環魚塩礦稻之利向為全遼所仰給此樞鈕之區而腹心之處也臣前欲毛文龍移駐此套說者輒執守廣寧之議不知廣寧四面受敵無險可據盖套則據山為閫依海為家左呼則寧遠應右呼則東江應進可以戰退可以守我惟共此腹心遂致首尾懸絕今日不將此中断一著緊急粘接而欲求恢復必不淂之数也今必淂以大將由覺華島合登萊之師進取南衛據盖套而居東聯毛帥西應関寧則首尾一心合為一体敵欲東則寧遠陳兵河上以牽其後盖套因出銳師以襲之敵欲西則毛帥耀兵江上捲甲疾趋以跋其尾盖套亦出銳師以襲之敵欲南則盖套扼塞以守相機以戰而寧兵毛帥各出銳師以襲之敵左顧右盼腹背受敵方且自救不暇尚敢離巢以窺我哉然後我徐由盖州而海州而遼陽漸窺漸北便可復吾舊疆而廣寧一帶皆我囊中物矣疑之者曰旅順尚且不寧况進之盖套不知旅順依太海而盖套獨障群山古盖蘓文恃之以拒唐而我國初馬雲葉旺用之以勝倭者皆此地也水程不過三百餘里舟楫往來最為便捷即轉粮運器較之登萊何啻天淵陰聯毛帥密約師期島師由東而北寧兵由西而東使敵兵力兩分然后從中抽取然非得一智勇兼全之將如劉綎喬一琦其人未克堪此任然有中樞調度之人即不可無関門接手之人今督師王之臣雄才大畧與臣共事最久仍宜移督師于関上以節制薊遼至寧遠撫臣則無如道臣畢自肅者有督臣在関以為之轂有撫臣在寧以為之軏而臣居後以為之軫視其轍之險夷而左右幹旋之中粘之著不断恢復大計其可望乎旨曰屡年禦敵師老財匱結局無期每軫朕懷這說盖套形勢信属制勝長策但敵所必爭湏宿重兵統以重將卿前疏欲移毛文龍于盖套著以內外大小諸臣商酌行移督師于関門以畢自肅撫寧遠併與議覆
遼東縂兵滿桂遣守備張守印出邊至上榆林過河襲掩以捷聞
吏科都給事中魏照乘河南道御史安伸紏拾原任関內道山東按察使僉事劉詔貪四川敘州府知府羅大冠罷軟原任廣西蒼梧道副使邢祚昌原任分守金衢嚴道參議孫之芳俱不及江西左布政使王道元浮躁道元外冊首聞卓異者又紏拾有司浙江寧波府通判趙壁等十人吏部覆劉詔革職聽勘餘分別為民閒住降調有差
壬午尊熹宗后張氏為懿安皇后移居慈慶宮
兵部覆督師王之臣疏言趙率教有錦州觧圍之功謂其以屯田啟釁然未屯田敵何嘗不來昔人不以二卯棄干城奈何以一眚失壯士乎姑且停推俟論定之日再為起用從之
御史甘學濶巡按雲南范良彥淮揚宋景雲湖廣張飬兩淮巡塩
太僕寺少卿管雲南道事楊維垣疏斥倪元璐有四謬謂璐盛稱東林而大貪極橫之李三才東林輒尊之為盟主破壞封疆之熊廷弼東林輒護之如嬌兒一謬也盛稱韓爌二謬也又盛稱文震孟三謬也又盛稱鄒元標之講學四謬也今之忠直原不當以崔魏為對案向之受抑於崔魏者固為以燕伐燕今欲取案于崔魏者猶恐以病益病報聞
癸未戶部題覆廵按直隸監察御史何可及轉運告成疏言年來新運遲滯皆因回空不早而回空不早又因守凍致遲今如御史議交兌專責本舡官旗押空仍責該縂務令一搃尾一搃之舡照依水陸官督南下再有遲滯即于過淮日分別參處至于津関借搜塩以留難誠宜禁止而滿載無忌者似宜聽該搃檢舉如匿不聞所在官司騐實即罪及該搃此速回空之一法也兌運不速則開兌無期自撤監兌部官歸併于粮儲道則監督不專其職而又委用通判遂多因循今如御史議每歲開倉已完即專委推官親歷盤騐先呈樣米于搃漕巡漕而後漕儲粮道官即于回空舡到親歷江廣等地兌收而巡漕御史躬歷蘓常一帶水次督查兌運不惟兌緩有司攬收積棍拖欠粮里折乾奸旗有所悚愓而各官軍之刁難遲滯亦可禁戢也河道通塞漕運遲滯所関祖宗設有搃河專理于上部道府佐諸臣分治于下誠重之也但以地遠界分遂爾心力不恊致河道淤塞縴路殘缺如馬湖之决黃河之溜廢米可為永鑒河臣原以治河當粮盛行之時正河臣盡職之日所宜止宜河干使洪夫閘夫溜夫淺夫一一各効其力無敢偷安而後金錢淂有實用即于漕運可無阻滯至于專官查理即于沿河推官內遴委一員查騐內有怠惰委官督修不力者究治庶兌官立濟固即御史之所議及而酌其便者如此限單之設原為粮運稽遲而官旗以夾帶營利之故浸以不遵若淂徐淮濟寧樂昌天津道臣逐處嚴查按期責成則有重臣彈壓其間而各官旗誰敢復以遷延從事况滄州一帶猶係各官旗回空載塩之薮此處但一嚴查則不惟兌運速而回空亦速猶當照議單申飭行之者也報可
兵科給事中張鼎延疏訟父通政使司右通政張論川功及漏而未敘或敘而未備者如王伉周宇劉継禮陳琦張似渠倪斯蕙卞承憲馮名世等皆有堵賊辨餉之功若王養羅三才倪天和等十数人功雖未成志則已盡又加衘都司亢自 安望隴在川殺賊有功督臣調取援黔戰于水西罵賊而死皆一時草澤之雄不容磨滅旨令疏內諸臣及張論俱著優議具覆
天下卓異官二十四人寧前道畢自肅河南布政使王從義陝西布政使詹士龍副使耿好仁山東布政使熊膏廣西布政使鄭茂華河南布政使張夢鯨山西布政使王所用淮徐道唐煥蘓松兵備道張孝湖廣布政使劉廣生山西布政使張宗衡河南按察使蔣士忠陝西按察使王順山西按察使劉榮嗣浙江按察使許如蘭四川參政焦源清江西參政陸之祺大名道丁魁楚河南副使祁承■〈火業〉韶州府知府吳兆元福州府知府陸文衡平陽府知府劉餘祐歸德府知府薛玉衡賜宴禮部仍令不次擢用
吏部尚書房壯麗等遵諭條奏六事一貪吏之紏劾宜嚴一用人之方隅宜化一被劾之妄辨宜禁一奉差部司宜并舉劾戶工二部司官奉差在外宜令撫按復命之日一体舉劾一進表司府官宜註考語一聞曹之遷轉宜酌教職與任子幕官宜歷俸二年以平政体
南直隸諸郡大水常州府蟊賊為灾田禾食盡于是常郡官京師都察院右副都御史仍管工程事楊惟和等請折漕以救子遺下所司議
准御史韓光先復姓甯
御史李思啟巡視京營
加冉悅孔左都督
乙酉兵部題覆薊遼搃督張鳳翼安插降眾疏言山海係遼左咽喉三屯又薊門胸腹若令襍處其間不特兵民不便且恐奸細難防此督臣鰓鰓過計欲移他鎮即督師由寧遠而內移之深意也伹宣大逼近陵京関係甚重以関薊不欲者而強付之宣大其誰便之惟延寧甘固沿邊数千里發彼零星安插即有他虞不難議處若関薊大宣則断乎必不可留也如議行
南京福建道御史朱純疏言明講讀嚴邊事究匱乏清內体裕財源復程文平刑獄培元氣八事報聞
【 內体二字疑誤】
遣司禮監管文書內官監太監左輔守備鳳陽奉侍皇陵兼管廬淮徐揚滁和等處地方
丙戌禮科都給事中魏照乘言年例三八月陞轉科一道二內外相凖自魏忠賢鋤抑言官乃于外轉獨加一倍請復舊規以遵祖制河南道御史安伸亦言之旨下吏部議覆部言年例京堂內外兼舉但京卿缺少需次實難故神宗朝俱淮添註今應仍遵舊制添註除科道吏部三衙門二八月推陞外餘不淂引以為例從之
禮部條陳會闈十事一復房考萬曆丙辰更十八房為二十房己未因之乙丑裁為十五房較閱不備請仍復二十房之舊一重本經春秋禮記當遴選專經以服士心一重試錄往者依墨作程防觸忌也今請仍令主司摻觚以式多士一正文体將時刻中怪誕濫惡字句摘刻刷印人付一紙襲用者即行塗擲一詳批閱請塲後查閱落卷如手眼未涉咎在房考一重謄對毋使差落潦草一剔獘端專責外簾関防一嚴分卷掌卷官就主考前信手派定固封分授一速題紙以息呌號一禁餽食以免嫌疑一肅塲規照鄉塲搜檢之例淂旨允行
原任閣臣劉一燝仍以少傅兼太子太傅吏部尚書中極殿大學士致仕韓爌仍以光祿大夫少師兼太子大師吏部尚書兼中極殿大學士致仕馮銓仍以太子太保禮部尚書兼文淵閣大學士致仕俱補給誥命從南戶科給事中陳堯言請也
陞陝西左參政彭克濟為河南按察使戶部郎中陳調鼎為浙江按察司僉事
原任湖廣道御史方震孺既出獄因上言宋臣有言天地能盖載之而不能容之於度外父母能生育之而不能出之于死中逾天地而超父母則皇上之于微臣也臣中萬曆癸丑進士以縣令蒙先帝拔置西臺甫五月而值有遼陽之變臣孤忠所激自請槁師以激天下忠臣義士東向之氣臣巡歷已完至前屯衛造冊而河西失事雖事經屡勘無不錄臣之微勞悲臣之奇遇而要之臣既忝巡方遠不能效虞允文挽江左之戈近不能如梅國禎底寧夏之績此則臣之俯仰古今而無觧于良友之相規也惟是臣請告里居業已三載而逆璫魏忠賢矯旨遣逮雖借端于言官祗因逆璫疑臣為楊漣同調左光斗同里魏大中同咨周順昌同門揣摩風影遂生怨毒臣巡視南城時適大璫張燁先劉朝先後為人告發忠賢曾遣內官求臣從寬免題而臣竟據實奏聞此則傷心之恨臣雖避禍里居久已知其不免比臣逮至忠賢又矯旨必欲加臣以死賴臺臣練國事王業浩等執爭由擬戍擬永戍擬絞已無可加矣而逆璫猶未快心因劉鐸之事無端羅織而加斬此臣加罪之奇冤也至前年六七月間不知何故而忠賢殺臣之意愈甚日遣東廠理刑太監楊宗等偵臣獄中動定又時遣番役逼臣自裁臣答之云震孺曾備員侍從必欲見殺願見尺一之詔是時秋審已迫于是逆璫始决意殺臣于市矣講官之旨賴閣臣合爭力觧嗟夫臣之一身當逆璫之世一刻之內萬死萬生今日遭逢聖主湯網弘開使八旬病母再見垂死孤兒臣惟有子子孫孫朝夕焚香頂祝天恩而已更何言哉雖然臣有請言年來逆璫秉政最喜深文即不經廠衛者冤苦亦復不少且恩詔減等在庶民淂之甚易而縉紳淂之甚難亦非律法之平也臣請一切諸獄不論衛司似宜如前日科臣之請在京者勑諭法司在外勑諭巡按御史盡数公審以答月食之儆而信脩刑之諭旨下所司確議
丁卯科副榜貢生王璘以御極首科求准同中式舉人一体會試具疏投通政司司以非例不為封進璘等遂自于會極門投入通政使呂圖南以違制亂法紏之并請申飭接本內臣以遵祖制從之
命原任兵部職方司郎中余大成以五品京堂用
丁卯刑部尚書蘓茂相因月食陳言三事一曰官選宜公刑部舊為清曹近來大選推陞先以刑部為避此其視刑部甚輕故属官志少振作臣稽成化十一年刑部尚書董象芳言本部專理刑名非得通曉律例者無所稱欽恤之意乞依正統間例選諸司辦事進士同本部官問刑待半年後主事有缺以可用者敘補詔從之於是選進士楊茂元等二十人刑部問刑臣以為宜倣此意今科刑部辦事進士悉同各司開列大選之時戶刑工三部均選有才品超卓者或調吏部或陞提學悉如舊例不惟銓法均平而人不輕刑曹則刑曹之自待亦不輕矣一曰官職宜修刑部以刑名為職必律例精熟敬慎獄情夙夜在公乃為修職近來視刑曹為傳舍有到部未及一年而即討差回家矣有不先白本部徑與別部借差矣到部未数月即營外陞矣官無勤勵之心故吏書多奸宄之竇刑獄舛錯法度廢弛臣以為皇上勵精於上諸臣宜何如竭蹶承休于下以後刑部未及一年者不許別差如有不先白本部而借差別部及優遊里門玩日愒月者特疏參處庶官各勤其職政平訟理一曰錦衣衛刑具宜汰拷訊自有常刑必強盜妖賊異常惡逆方加嚴訊獨錦衣衛刑具慘酷異常如條例所載腦??巾匝?烙鉄一封書鼠彈箏攔馬棍燕兒飛等項名色皆立抽人筋立断人骨立綻人皮肉言之令人酸鼻昔太祖高皇帝取其刑具悉焚之願皇上將該衛非法刑具一概焚燬概不許用俱報可
為民南兵部左侍郎岳元聲疏言臣事皇祖神宗皇帝四十餘年于皇考毓祥儲宮之日矢護國本力爭三王並封之說蒙神宗皇帝容納特諭停封以需冊立已因沈惟敬以東倭封貢蠱惑樞臣大傷國体抗疏三上復與樞臣相忤以致落職而歸跧伏草野二十六年復蒙先帝垂察孤忠天啟三年以太僕寺卿歷陞前職四年七月同南京兵部尚書陳道亨公疏劾忠賢罪狀以是橫觸忠賢之怒道亨稱病歸田臣適遇坐營都司陸超以剝軍激變臣置陸超于法不意以消彌禍亂之苦心供權党報復睚眦之辣手未幾御史曹應瑞徐復陽之疏入削籍追奪誥命矣在忠賢固啣抨彈矢在必報而為忠賢效力者何至借職掌以橫誣臣之生平而後為快乎旨令復原官誥命另議起用
大學士張瑞圖引疾求去溫旨慰留
陞□□□劉廷宣為大理寺左少卿四川副使李一公為本省參政湖廣右布政使閔宗德為本省左布政使
陞禮部左侍郎孟紹虞為禮部尚書兼翰林院學士掌部事劉廷元為工部尚書許宗禮為吏部左侍郎王祚遠為吏部右侍郎兼翰林院侍讀學士潘士良為大理寺卿周維京為南京通政使司通政使賀逄聖為南京國子監祭酒丘兆麟為都察院右僉都御史廵撫河南王從義為都察院右副都御史巡撫山東督理屯田提督軍務畢自肅為都察院右僉都御史巡撫遼東贊理軍務
贈故登萊監軍道譚昌言太僕寺卿并給祭葬昌言浙江嘉興人萬曆二十九年進士令常熟民輸稅金不啟封即以上納改知婺源栾城咸有廉惠稱入為南京兵部主事丁毋艱四十五年補車駕郎中時撫順既失四路出師昌言策其必敗果如其言出為福建督學天啟初廣寧失吏部尚書崔景榮以昌言知兵擢今官至則盡撤江淮客兵安插遼民以萬計毛文龍鎮東江請得舉劾文吏昌言揭爭非制文龍憾之乃造蜚語中司餉同知翟棟棟被逮昌言發憤嘔血卒至是其子進士貞默訟其勤事而死加以贈恤昌言次子貞良以五經成進士死于閩
錢中選為搃兵官鎮守陝西尹啟易充掛印搃兵官鎮守廣西侯世祿為搃兵官鎮守臨洮
原任禮部右侍郎李標疏辭枚卜新命優旨不允
戮魏忠賢客氏崔呈秀尸于市刑部以忠賢客氏爰書上帝降旨曰逆璫魏忠賢掃除廝役憑藉寵靈睥睨宮闈荼毒良善非開國而妄分茅土逼至尊而自命尚公盜帑弄兵陰謀不軌串同逆婦客氏傳逓聲息把持內外崔呈秀委身奸閹無君無親明攘威福之權大開縉紳之禍無將之誅國有嘗刑既會議明確著行原籍撫按魏忠賢于河間戮尸凌遲崔呈秀于薊州斬首其客氏尸亦著查出斬首示眾仍將爰書刊布中外以為奸惡亂政之戒
直隸崇明縣民李沛等上疏乞留知縣熊開元下部議覆兵部尚書邵輔忠免
復為民工部營繕司員外郎吳期昌官議用
戊子冊封故成妃李氏
廕原任搃督侍郎王之采男王烈錦衣衛指揮僉事
原任兵部尚書劉遵憲辭宮衘允之
刑部等衙門會議五虎彪罪案李夔龍吳淳夫倪文煥田吉准文職官受錢枉法至滿貫絞罪者發附近邊衛所充軍仍行各原藉撫按追賍文煥五千兩淳夫三千兩夔龍吉各一千兩觧助邊餉完日遣戍田爾畊許顯純准律依官故勘平人因而致死者斬崔應元楊宏孫雲鶴准同僚官知情共勘者與同罪至死減等杖一百流三千里爾畊顯純原藉監候處决應元宏雲鶴原藉撫按發戍從之
太常寺卿管光祿寺少卿事岳駿聲以管凉楼太監崇進喜勒索辦膳行戶銀兩具疏特紏旨令申飭
己丑時閔寇鄭芝龍猖獗海上閩人多言閩帥俞咨皋實致之于是工科給事中顏継祖疏紏咨皋并副將陳希范兼為死難把搃洪應斗請恤言銅陵之戰應斗忿不顧身手刄賊級数十顆賊以火攻應斗應斗還舉以攻賊希范揚帆遠遁降將楊六楊七坐視不救應斗自知不免抱銅銃自溺于海賊鉤其尸而寸斬之希范既以自免猶誣應斗以不死將誰欺乎南路副搃兵趙廷不愛錢不怕死先年為閩都閫曾以雙箭射猿負鷹揚之望宜築大將之壇聽其便宜行事漳守臣施邦曜懲接濟而絕勾引行保甲而練鄉兵奸民稍戢龍巖知縣余應桂一清如水慷慨任事區區巖邑不足盡其掀揭之才宜調補海澄庶咽喉淂藉鎖鑰而鸞鳳可作干城也旨以閩寇縱橫皆各帥積玩所致俞咨皋觧任陳希范作何處分趙廷元應與調補前缺兵部星速咨會撫按確議具奏
翰林院編脩倪元璐因楊維垣疏斥復言頃臣冒陳世界巳清一疏此原為臺臣楊維垣而發也維垣疏辯臣言甚力夫臣之于維垣非敢苛求之也臣竊讀維垣入告諸疏深訝其不能仰副聖心且若與皇上相反者盖皇上之諭一則曰分別門戶已非治徵一則曰化異為同一則曰天下為公而維垣之言則曰孫党趙党熊党鄒党皇上之于韓爌文震孟曰清忠有執曰已著起用而維垣于爌震孟曰非賢曰不簡是皇上之于方隅無所不化而維垣之于方隅實有未化皇上之于正氣無所不伸而維垣之于正氣實有未伸皇上事事虛公而維垣言言我見臣于是深懼維垣折臣盛之心坐墮成績不圖維垣之以臣為甚謬也據維垣折臣盛稱東林盖以東林之尊李三才而護熊廷弼也然亦知東林中有首參魏忠賢二十四罪之楊漣及提問崔呈秀欲追賍擬戍之高攀龍乎且當時之議三才也特推其揮霍之畧而未嘗不指之為貪於廷弼也特未即肆市之刑未嘗不坐之以辟則猶未為失論失刑也若以今日之事言之以魏忠賢之窮兇極惡積賍無筭而維垣猶且尊之曰廠臣公廠臣不愛錢廠臣為國為民而何况於三才乎以五虎五彪之交結近侍法當處斬奉有嚴綸而初擬止于削奪維垣不聞駁正又何尤于昔人之護廷弼者乎而以臣為謬臣不受也維垣又折臣盛稱韓爌夫舍韓爌照然抗疏嬰禍之蹟而加以說情罔利莫須有之言已為非論矣即廷弼一事爌特票免一梟未嘗赦而用之也至廷弼行賄之說自是逆璫借此為楊左諸人追賍地耳維垣奈何尚守是說乎至不附紅丸與孫慎行君子之說臣意原非矛盾盖慎行清望較與王之寀不同議雖刻深亦不失春秋書趙盾之法夫董孤不為賣直趙盾未嘗貶賢而以臣為謬臣不受也維垣又折臣盛稱文震孟夫震孟臣不更論即如王紀清正著稱臣不知其與冤死之周朝瑞踪跡何如而但其以參沈■〈氵隺〉忤逆逆璫而遭折震孟則以薦王紀而降削盖均之淂罪逆璫者也至以破帽策驢傲蟒玉馳驛此說何可全非夫刑賞出于朝廷而榮辱因之若王紀之時已半是魏忠賢之刑賞矣維垣試觀数年來破帽策驢之輩較之超階躐級之儔誰為榮辱不特此也宮保蟒玉之劉詔何如桎梏械縶之耿如杞自此義不明而于是乎畏破帽策驢者遂相率而為頌德生祠而希蟒玉馳驛者遂呼父呼九千歲而不顧可勝嘆哉維垣又折臣盛稱鄒元標夫元標之為兩截人者以其前半峭直後半寬和耳若詆之為要錢多藏則又是廠臣不愛錢之轉語臣雖暫首穴胸不敢奉命也且當日逆璫之所以驅逐講學諸人而毀書院者其意正欲以箝學士大夫之口而恣其無所不為之心自元標以偽學見驅而逆璫遂以真儒自命學宮之席儼然楫先聖為平交使講學諸人而在豈遂至此哉維垣又極力洗發臣矯激假借四字夫臣之所言正為人之詆真狂狷為假名義發也當崔魏之世人皆任真率性為頌德生祠使有一人矯激假借而不頌不祠豈不猶賴此人哉而曰臣大謬臣益不受也乃若維垣之持論臣心所未安者有三維垣以為真小人待其貫滿可攻而去之而臣以為非計也必待小人之貫滿而己不知壞天下多少世界殺天下多少正人雖攻而去不以晚乎維垣到底以無可奈何之時為頌德建祠觧嘲而臣以為非訓也假令崔呈秀一人舞蹈稱臣于逆璫以兵刦諸臣使從逆而諸臣亦畏而從之以為適值無可奈何之時乎維垣又言今日之忠直不當以崔魏為對案而臣謂正當以崔魏為對案也夫人意見不同而議論偶異縂不足以定貞邪惟大閑一失遂分霄壤夫品節試之于崔魏而定矣故有東林之人為崔魏所惡恨其抵觸畏其才望而必欲殺之逐之者此正人也有攻東林之人雖為東林之所借而勁節不阿或逐或遠者此亦正人也以崔魏定邪正譬之以鏡別奸媸不取案于此而別為中途溫觧之喻將無維垣所稱鄉愿之属乎搃之東林之取憎于逆璫獨深受禍獨酷在今日搃當曲原其高明之概不當毛舉其纖介之瑕而揚揚焉徒與逆璫以首功反代逆黨而分謗斯亦為不善立論者矣若么麼胡煥猷臣何至拾其唾餘然而下士一言偶合亦豈必盡廢而反之古人有師馬師蟻者惟是魏忠賢之餘論崔呈秀之故智則必不可奉以為經守之不失耳淂旨朕搃覽人才一秉虛公諸臣亦宜消融意見不淂互相詆訾
工部侍郎何宗聖劾免
贈故大學士沈鯉太師廕其孫沈試為中書舍人
陞姚士慎為南京太常寺卿原任刑科給事中傅櫆補兵科給事中原任御史張爌補江西道監察御史
吏部題覆西部卜石兔欵貢敘錄諸臣搃督張曉加太子太師巡撫張翼明李飬冲各加兵部侍郎秦士文加兵部尚書仍各照舊管
庚寅工部右侍郎張文郁請罷以陵工未竣不允
兵部尚書閆鳴泰遵諭陳言條上懲貪弁斥奸猾嚴罪弁之起用補武職之官評禁鎖剌核兵数借武當之香稅以應黔餉慎武弁之兼衘以辨等威嚴咨留以杜變缺稽年限以杜越次十事著申飭行
禮部左侍郎孟紹虞疏辭尚書新命不允
陞河南按察使蘓光泰為本省右布政使山西參政陳序為河南按察使起補杜齊芳刑科給事中陞尚寶司司丞沈大藩為尚寶司卿
御史楊中極巡視漕儲
刑科都給事薛國觀再疏劾吏部主事季寓庸買陞銓部及作令婪賄下所司看議
江西道御史林棟隆疏紏督臣王之臣以重賄交通魏廣微崔呈秀魏忠賢欲以邊功為忠賢封王之地并劾閩師俞咨皋通賊首禍禠斥不足蔽辜下吏兵二部詳議之臣隨具疏辯并言樞臣相傾相戹因乞去旨慰留之
辛卯巡按山西御史李燦然言自崔呈秀為改納腳色之例而名器之濫極矣如臣属塩運司副使邵士垣原即部?邵元以硝銅為業今倏而腰銀三品之堂矣乞敕部嚴查汰黜報可
南京尚寶司卿葛寅亮請將年來陞廕加衘各官釐其尤甚者下該部酌議
陞□□□黃錦為應天府府尹
壬辰禮科給事中閆可陛疏紏福建中式舉人陳晃関節下撫按官勘奏
陞浙江參政許如蘭為河南按察使河南右布政使張夢鯨為本省左布政使
大學士張瑞圖以人言求免不允
犯官孫如冽候决
先是天啟中陝西靖邊兵備楊述程監軍蜀郡觧新都之圍又率所部再救重慶獲樊龍妻所寄鞋帖遺龍者遣參謀王延賞更数字示龍令賊輸誠賊果單舸乞降為眾兵搶裂以死因恢復重慶奢酋恨述程令賊党煆其家誥命悉付灰燼継母宋氏為賊拷死至是因覈敘川功乞與諸臣分別優從之

[book_title]●崇禎長編卷之六
崇禎元年二月
○崇禎元年二月
崇禎元年二月
癸巳朔陞陝西左布政詹士龍為南京光祿寺卿管少卿事兵部郎中鹿善継為尚寶司卿管司丞事湖廣按察使劉廣生為本
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:42:57-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>