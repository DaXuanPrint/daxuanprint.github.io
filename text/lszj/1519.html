<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,资治通鉴考异卷一,资治通鉴考异卷二,资治通鉴考异卷三,资治通鉴考异卷四,资治通鉴考异卷五,资治通鉴考异卷六,资治通鉴考异卷七,资治通鉴考异卷八,资治通鉴考异卷九,资治通鉴考异卷十,资治通鉴考异卷十一,资治通鉴考异卷十二,资治通鉴考异卷十三,资治通鉴考异卷十四,资治通鉴考异卷十五,资治通鉴考异卷十六,资治通鉴考异卷十七,资治通鉴考异卷十八,资治通鉴考异卷十九,资治通鉴考异卷二十,资治通鉴考异卷二十一,资治通鉴考异卷二十二,资治通鉴考异卷二十三,资治通鉴考异卷二十四,资治通鉴考异卷二十五,资治通鉴考异卷">
<meta name="description" content="北宋司马光撰，司马光等人所撰成的《资治通鉴》，共294卷，共参考正史之外各种杂史著作322种，历经19年最后完成，是中国古代第一部著名的编年体通史巨著，在编撰《资治通鉴》的过程中，司马光比较各种史料，辨明选定的理由，同时撰写了《考异》一书，作为副产品，共30卷，宋神宗元丰七年(1084)，与《资治通鉴》同奏于朝。《资治通鉴》的编撰，常有一事用三四出处纂成者。洪迈《容斋随笔》曾指出，其书所用材料，包括《河洛记》、《魏郑公谏录》、《李司空论事》、《张中丞传》、《凉公平蔡录》、《邺候家传》、《两朝献替记》、《金">
<title>资治通鉴考异【四库本】_司马光_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">资治通鉴考异【四库本】</span> <br/>
          作者： <span class="inputVal" id="bkauthor">司马光</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]318144</span> <br/>
          说明： <span class="inputVal" id="bkdec">北宋司马光撰，司马光等人所撰成的《资治通鉴》，共294卷，共参考正史之外各种杂史著作322种，历经19年最后完成，是中国古代第一部著名的编年体通史巨著，在编撰《资治通鉴》的过程中，司马光比较各种史料，辨明选定的理由，同时撰写了《考异》一书，作为副产品，共30卷，宋神宗元丰七年(1084)，与《资治通鉴》同奏于朝。《资治通鉴》的编撰，常有一事用三四出处纂成者。洪迈《容斋随笔》曾指出，其书所用材料，包括《河洛记》、《魏郑公谏录》、《李司空论事》、《张中丞传》、《凉公平蔡录》、《邺候家传》、《两朝献替记》、《金銮密记》、《彭门记乱》、《平剡录》、《广陵妖乱志》等等。所列不过偶举数端，实际数目远不止此。这些稗官野史，往往多记传闻异事，喜造虚言，司马光对比，即多写成考异。考异一方面是对史料的真伪加以辨驳，一方面又以存异的形式保存了有争议的史料，可供读者重新加以研究。《资治通鉴》所参考过的二三百种书籍，大半以上原书已经散失，赖《考异》得以保存，因而具有较高的史料价值。以往史书的注释，以裴松之《三国志注》最为详善，能详引诸书错落之文，而折衷之以归一是。但由作者在书中自陈材料去取之由的，却无先例。《资治通鉴考异》开创了这一方法，其态度严谨客观，故多为后人所取法，被称为“考异法”。李焘《续资治通鉴长编》，李心传《建炎以来系年要录》等书，都承袭这一体例，对后世有较大影响。该书与《资治通鉴目录》30卷一起，原与《资治通鉴》并行。自胡三省作《资治通鉴音注》，始散入于正文之下，随文而见，目前通行的1976年中华书局出版的《资治通鉴》标点本即此。单行本仍有刊行，但较为少见，有《四库全书》据明初刻本刊本等。</span> <br/>
          封面： <span class="inputVal" id="bkimg">Z_6987.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]资治通鉴考异【四库本】
[book_author]司马光
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]318144
[book_dec]北宋司马光撰，司马光等人所撰成的《资治通鉴》，共294卷，共参考正史之外各种杂史著作322种，历经19年最后完成，是中国古代第一部著名的编年体通史巨著，在编撰《资治通鉴》的过程中，司马光比较各种史料，辨明选定的理由，同时撰写了《考异》一书，作为副产品，共30卷，宋神宗元丰七年(1084)，与《资治通鉴》同奏于朝。《资治通鉴》的编撰，常有一事用三四出处纂成者。洪迈《容斋随笔》曾指出，其书所用材料，包括《河洛记》、《魏郑公谏录》、《李司空论事》、《张中丞传》、《凉公平蔡录》、《邺候家传》、《两朝献替记》、《金銮密记》、《彭门记乱》、《平剡录》、《广陵妖乱志》等等。所列不过偶举数端，实际数目远不止此。这些稗官野史，往往多记传闻异事，喜造虚言，司马光对比，即多写成考异。考异一方面是对史料的真伪加以辨驳，一方面又以存异的形式保存了有争议的史料，可供读者重新加以研究。《资治通鉴》所参考过的二三百种书籍，大半以上原书已经散失，赖《考异》得以保存，因而具有较高的史料价值。以往史书的注释，以裴松之《三国志注》最为详善，能详引诸书错落之文，而折衷之以归一是。但由作者在书中自陈材料去取之由的，却无先例。《资治通鉴考异》开创了这一方法，其态度严谨客观，故多为后人所取法，被称为“考异法”。李焘《续资治通鉴长编》，李心传《建炎以来系年要录》等书，都承袭这一体例，对后世有较大影响。该书与《资治通鉴目录》30卷一起，原与《资治通鉴》并行。自胡三省作《资治通鉴音注》，始散入于正文之下，随文而见，目前通行的1976年中华书局出版的《资治通鉴》标点本即此。单行本仍有刊行，但较为少见，有《四库全书》据明初刻本刊本等。
[book_img]Z_6987.jpg


[book_title]提要
【臣】等谨案资治通鉴考异三十卷宋司马光撰光编集通鉴时有一事用三四出处纂成者因参考异同别为此书以正其谬误而归之于一葢前代纪事之书传闻异词稗官固喜造虚言本史亦不皆实录光所采书自正史外相传凡二百二十二家如司马康所述有司马彪荀悦袁宏崔鸿萧方等李延寿及太清记唐厯之类洪迈所摘有河洛记魏郑公谏录李司空论事张中丞传凉公平蔡录邺侯家传两朝献替记后史补金銮宻记彭门纪乱平剡录广陵妖乱志之类其他百家谱录正集别集墓志碑碣行状别无不旁搜博引抉摘幽隠择可信者而从之有旧史所不详者亦必叅互考证而明其所以阙疑之故既着其文于通鉴又本弃取之意辨论而折衷之使读者晓然于纪载之得失是非而不复有所岐惑千古史法之精宻实未有过于是者其后李焘续长编李心传系年要录尚知其义故所纪特为审核至陈桱薛应旂辈欲追续光书而不能网罗极备仅据本史编排寻条失枝贻讥弇陋则亦考异之法不明有以致之矣其中或有过信小説为后人所议及如唐闗播平章事拜罢専引旧唐书而不及新唐书纪年表以证其误亦不免小小渗漏然卷帙太繁所谓抵牾不敢保者光固已自言之要不足为其累也考异原与通鉴并行胡三省作音注始以散入各文之下故今通鉴本俱附入书内而亦颇有漏略此乃明初所刋单本犹光原书卷第故录之以存其旧云
【臣】等谨案通鉴释例一卷宋司马光撰皆其修通鉴时所定凡例后附与范祖禹论修书帖二通有光曾孙尚书吏部员外郎伋跋语称遗稿散乱所藏仅存脱略已甚伋辄掇取分类为三十六例末题丙戌仲秋乃孝宗乾道二年胡三省通鉴释文辨误序谓光没后通鉴之学其家无传后因金使问司马光子孙朝廷始访其后之在江南者得从曽孙伋使奉公祀凡言书出于司马公者必锓梓行之葢伋之始末如此其编此书时尝有浙东提举常平茶盐司板本惟伋跋称三十六例而今本止分十二类葢并各类中细目计之也伋又称文全字阙者伋亦从而阙之而今本并无所阙则已非原刻之旧胡三省又云温公与范梦得修书二帖得于三衢学宫与刘道原十一帖则得于髙文虎氏伋取以编于前例之后今本止有与梦得二帖而道原十一帖无之殆后人以通鉴问疑别有专本而削去不载欤其书杂出于南渡后恐不无以意损益未必尽光本防而相已久今故与问疑并着于録以备叅考焉乾隆四十一年五月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]资治通鉴考异卷一
宋　司马光　撰
周纪
安王二十五年鲁穆公薨子共公奋立【司马迁史记六国表周威烈王十九年甲戌鲁穆公元年烈王元年丙午共公元年显王十七年己巳康公元年二十六年戊寅景公元年赧王元年丁未平公元年二十年丙寅文公元年四十三年己丑顷公元年五十九年乙巳周亡秦庄襄王元年壬子楚灭鲁按家穆公三十三年卒若元甲戌终乙巳则是三十二年也共公一十二年卒若元丙午终戊辰则是二十三年也康公九年卒景公二十五年卒平公二十二年卒若元丁未终乙丑则是十九年也文公二十三年卒顷公二十四年楚灭鲁班固汉书律歴志文公作缗公其在位之年与世家异者惟平公二十年耳本志自鲁僖公五年正月辛亥朔旦冬至推之至成公十二年正月庚寅朔旦冬至定公七年正月己巳朔旦冬至元公四年正月戊申朔旦冬至康公四年正月丁亥朔旦冬至缗公二十二年正月丙寅朔旦冬至汉髙祖八年十一月乙巳朔旦冬至武帝元朔六年十一月甲申朔旦冬至元帝初元二年十一月癸亥朔旦冬至其间相距皆七十六年此最为得实又与鲁世家注皇甫谧所纪歳次皆合今从之六国表差谬难可尽据也】
显王七年燕桓公薨子文公立【史记苏秦传谓之燕文侯按春秋时北燕简公已称公文公之子易王寻称王岂文公独称侯乎今从世家】
三十六年苏秦约六国从【史记苏秦传秦兵不敢闚函谷闗十五年又云其后秦使犀首欺齐魏与其伐赵苏秦去赵而从约皆解齐魏伐赵败从约止在明年耳其自相违戾如此秦本纪惠文王七年公子卬与魏战虏其将龙贾后二年事耳乌在其不闚函谷十五年乎此出于游谈之士夸大苏秦而云尔今不取】
慎靓王二年魏惠王薨子襄王立【史记魏世家云惠王三十六年卒子襄王立襄王十六年卒子哀王立哀王二十三年卒子昭王立六国表惠王元辛亥终丙戌襄王元丁亥终壬寅哀王元癸卯终乙丑按杜预春秋后序云太康初汲县有发旧冡者大得古书其纪年篇起自夏殷周皆三代王事无诸国别也惟特记晋国起自殇叔次文侯昭侯以至曲沃庄伯皆用夏正编年相次晋国灭独记魏事下至魏哀王之二十年盖魏国之史记也哀王于史记襄王之子惠王之孙也古书纪年篇惠王三十六年改元从一年始至十六年而称惠成王卒即惠王也疑史记误分惠成之世以为后王年也哀王二十三年乃卒故特不称諡谓之今王裴骃魏世家注引和峤云纪年起自黄帝终于魏之今王今王者魏惠成王子按太史公书惠成王但言惠王惠王子曰襄王襄王子曰哀王惠王三十六年卒襄王立十六年卒并惠襄为五十二年今按古文惠成王立三十六年改元称一年改元后十七年卒太史公书为误分惠成之世以为二王之年数也世本惠王生襄王而无哀王然则今王者魏襄王也彼既魏史所书魏事必得其真今从之】
赧王五十七年魏新垣行说赵欲帝秦鲁仲连折之【史记鲁仲连传云新垣衍谢请出不敢复言帝秦秦将闻之为却军五十里按仲连所言不过论帝秦之利害耳使新垣衍慙怍而去则有之秦将何预而退军五十里乎此亦游谈者之夸大也今不取】
汉纪上
太祖元年十月沛公至霸上【史记汉书荀恱汉纪皆云是月五星聚东井按魏收后魏书髙允传崔浩集诸术士考校汉元以来日月薄蚀五星行度并讥前史之失别为魏歴以示允允曰善言逺者必先验于近且汉元年冬十月五星聚于东井此乃歴术之浅事今讥汉史而不觉此谬恐后之讥今犹今之讥古浩曰所谬云何允曰按星传金水二星常附日而行冬十月日旦在尾箕昬没于申南而东井方出于寅北二星何因背日而行是史官欲神其事不复推之于理浩曰欲为变者何所不可君独不疑三星之聚而怪二星之曰此不可以空言争宜更审之时坐者咸怪东宫游雅曰髙君长于厯当不虚言也后歳余浩谓允曰先所论者本不经心及更考究果如君语以前三月聚于东井非十月也今从之十月不言五星聚】
三年郦生劝汉主据敖仓又请说齐王【史记汉书皆以食其劝取敖仓及请说齐合为一事独刘向新序分为二臣谓分为二者是】
五年九月壬子立卢绾为燕王【史记汉书髙纪于此皆云使丞相哙将兵平代地按樊哙传从平韩王信乃迁左丞相是时未为丞相又代地无反者哙传亦无此事疑纪误】
十年五月太上皇崩七月癸卯葬【汉书五月太上皇后崩七月癸卯太上皇崩葬万年荀纪五月无后字七月无崩字盖荀恱之时汉书本尚未讹谬故也今从之】
徙周昌为赵相以赵尧为御史大夫【史记汉书张良传皆云十二年上击黥布还愈欲易太子按百官表十年赵尧为御史大夫则是时太子位已定今从之】
十一年二月丙午立皇子恢为梁王【汉书诸侯王表作三月丙午按刘羲叟长厯三月丙辰朔无丙午今从史记年表】
七月立皇子长为淮南王【史记诸侯年表云十二月庚子厉王长元年汉书诸侯王表十月庚午立今从汉书帝纪】
上欲使太子击黥布太子客使吕释之夜见吕后【史记汉书皆云吕泽夜见吕后按恩泽侯表有周吕侯泽建成侯释之今此上云建成侯而下云吕泽恐误当为释之是又留侯世家上欲废太子立戚夫人子赵王如意大臣多諌争未能得坚决者也吕后恐不知所为人或谓吕后曰留侯善画计防上信用之吕后乃使建成侯吕泽劫留侯曰君常为上谋臣今上易太子君安得髙枕而卧乎留侯曰始上数在困急之中幸用臣防今天下安定以爱欲易太子骨肉之间虽臣等百余人何益吕泽强要曰为我画计留侯曰此难以口舌争也顾上有不能致者天下有四人四人者年老矣皆以为上慢侮人故逃匿山中义不为汉臣然上高此四人今公诚能无爱金玉璧帛合太子为书卑辞安车因使辩士固请宜来来以为客时时从入朝令上见之则必异而问之问之上知此四人贤则一助也于是吕后令吕泽使人奉太子书卑辞厚礼迎此四人四人至客建成侯所上欲使太子击黥布四人相谓曰凡来者将以存太子太子将兵事危矣乃说建成侯云云上遂自行上破布归置酒太子侍四人从太子年皆八十有余须眉皓白衣冠甚伟上怪问之曰彼何为者四人前对各言名姓曰东园公角里先生绮里季夏黄公上乃大惊曰吾求公数歳公辟逃我今公何自从吾儿游乎四人皆曰陛下轻士善骂臣等义不受辱故恐而亡匿窃闻太子为人仁孝恭敬爱士天下莫不延颈欲为太子死者故臣等来耳上曰烦公幸卒调护太子四人为寿已毕起去上目送之召戚夫人指示四人者曰我欲易之彼四人辅之羽翼已成难动矣吕氏真而主矣戚夫人泣上曰为我楚舞吾为若楚歌歌曰鸿鹄髙飞一举千里羽翮已就横絶四海横絶四海当可柰何虽有矰缴尚安所施歌数阕戚夫人嘘唏流涕上起去罢酒竟不易太子者留侯本招此四人之力也按髙祖罡猛伉厉非畏搢绅讥议者也但以大臣皆不肯从恐身后赵王不能独立故不为耳若决意欲废太子立如意不顾义理以留侯之久故亲信犹云非口舌所能争岂山林四叟片言遽能柅其事哉借使四叟实能柅其事不过汚髙祖数寸之刃耳何至悲歌云羽翮已成矰缴安施乎若四叟实能制髙祖使不敢废太子是留侯为子立党以制其父也留侯岂为此哉此特辩士欲夸大四叟之事故云然亦犹苏秦约六国从秦兵不敢闚函谷闗十五年鲁仲连折新垣衍秦将闻之却军五十里耳凡此之类皆非事实司马迁好事多爱而采之今皆不取】
十二年十一月陈豨反汉击斩豨【卢绾传云汉使樊哙击斩豨按斩豨者周勃非哙也】
四月甲辰帝崩于长乐宫【汉书云吕后与审食其谋尽诛诸将郦商见审食其说以如此大臣内畔诸将外反亡可蹻足待也审食其入言之乃以丁未发防按吕后虽暴戾亦安敢一旦尽诛大臣又时陈平不在荥樊哙不在代此说恐妄今不取】
惠帝三年季布曰前匈奴围髙帝于平城【季布传云前陈豨反于代时匈奴围髙帝于平城按平城之围乃韩王信反非豨反也】
髙后元年大谒者张释【史记文帝本纪及惠景间侯者表汉书匈奴传皆作泽史记吕后本纪八年中大谒者张释汉书纪作释卿恩泽侯表及周勃传皆云张释顔师古注曰荆燕吴传云张释今从史记吕后本纪汉书恩泽侯表周勃传】
郦侯台【汉书外戚侯表及髙五王传皆作鄜侯今从史记本纪功臣侯表】
二年十一月吕肃王台薨【史记本纪髙后元年立孝惠子不疑为恒山王吕台为吕王二年恒山王薨十一月吕王台薨年表二人皆以元年薨汉书本纪元年立不疑吕台产禄通为王二年不疑薨年表元年不疑及吕台为王二年皆薨盖史记年表薨字应在二年误书于元年耳其实二人皆以二年薨汉书本纪云产禄通为王亦误也】
五月封楚元王子郢客齐悼惠子章皆为侯【史记髙后纪在元年今从汉书王子侯表】
六年夏张敖卒【史记吕后本纪敖卒在明年六月按史记功臣表髙后六年敖卒汉书功臣表敖以髙祖九年封十七年薨盖本纪之误】
七年七月封刘泽为琅邪王【史记世家汉书列传皆云田生先说张卿令风大臣立吕产为吕王然后说令王泽按太后自以吕王嘉骄恣废之以产代为吕王产非始封于吕又诸吕之王已久何必待田生之谋以此不取】
八年四月封张侈为新都侯寿为乐昌侯【史记惠景间侯者表新都作信都寿作受今从本纪】
七月审食其为帝太傅【史记将相表八年七月辛巳食其为太傅九月丙戌复为丞相后九月免汉书公卿表七年七月辛巳食其为太傅八年九月复为丞相后九月免以长厯推之八年七月无辛巳九月无丙戌闰月羣臣代邸上议无食其名二表皆误今从史记本纪免相在此月本纪又云八月壬戌食其复为左丞相亦误】
八月齐王使祝午诈夺琅邪王泽兵【史记泽世家汉书传皆以为泽与齐王合谋皆误今从史记吕后本纪齐王世家汉书吕后纪齐王传】
九月庚申旦【史记本纪八月庚申旦上有八月丙午汉书髙后纪亦云八月庚申今以长厯推之下八月当为九月】
景帝三年周亚夫至洛阳喜曰荥阳以东无足忧者【史记汉书皆云太尉得剧孟喜如得一敌国曰吴楚无足忧者按孟一游侠之士耳亚夫得之何足为轻重盖其徒欲为孟重名妄撰此言不足信也】
中二年杀郅都【史记本纪后二年正月郅将军击匈奴酷吏传郅都死后宗室多犯法上乃召寗成为中尉成为中尉在中六年则后二年所谓郅将军者非都也疑别一人汉书纪无郅将军事】世宗建元元年十月策贤良以董仲舒为江都相庄助为中大夫【汉书武纪元光元年五月诏举贤良董仲舒公孙出焉仲舒传曰仲舒对防推明孔氏抑黜百家立学校之官州郡举茂才孝亷皆自仲舒发之今举孝亷在元光元年十一月若对防在下五月则不得云自仲舒发之盖武纪误也然仲舒对防不知果在何时元光元年以前唯今年举贤良见于纪三年闽越东瓯相攻庄助己为中大夫故皆着之于此仲舒传又云辽东髙庙长陵髙园灾仲舒推说其意主父偃窃其书奏之仲舒由是得罪按二灾在建元六年主父偃传上书召见在元光元年盖仲舒追述二灾而作书或作书不上而偃后来方见其草藁也】
二年石庆为太仆御出【按百官公卿表庆不为太仆盖尝摄职也】
三年闽越围东瓯天子问田蚡【史记东越汉书严助传皆云建元三年闽越围东瓯天子问太尉田蚡按是时蚡不为太尉云太尉误也下云太尉不足与计盖追呼其官或亦误耳】上招选天下之士得朱买臣等令与大臣论辩东方朔諌起上林司马相如諌猎【此多非今年事因庄助救东瓯及微行始出终言之】元光二年王恢议诱击匈奴【史记韩长孺传元光元年聂壹画马邑事而汉书武纪在二年盖元年壹始言之二年议乃决也】
三年春河水徙从顿丘东南流【汉书武纪云东南流入勃海按顿丘属东郡勃海乃在顿丘东北恐误今不取】
五月丙子复决瓠子注钜野【史记河渠书元光中河决瓠子东注钜野服防注汉书武纪曰瓠子隄名在东郡白马苏林曰在鄄城以南濮阳以北将相名臣表曰五月丙子河决瓠子然则瓠子即濮阳县境隄名也】
四年十二月晦杀窦婴【班固汉武故事曰上召大臣议之羣臣多是窦婴上亦不复穷问两罢之田蚡大恨欲自杀先与太后诀兄弟共号哭诉太后太后亦哭弗食上不得已遂乃杀婴按汉武故事语多诞妄非班固书盖后人为之托固名耳】
三月乙卯丞相蚡薨【武安侯传云元光四年春丞相按灌夫事其夏取夫人五年十月论灌夫及家属十二月晦魏其弃市徐广引武帝本纪侯表以为蚡薨在婴死后分明四年当是三年五年当是四年今从之广又疑十二月为二月按汉制常以立春下寛大诏书蚡恐魏其得释故以十二月晦杀之何必改为二月也】
五年公孙对策一歳中至左内史【汉书武纪云元光元年五月诏策贤良于是董仲舒公孙等出焉按传元光五年复征贤良文学菑川国推上其策文与武纪元年策文颇相类又云一歳中至左内史百官表元光五年为左内史然则之再举贤良不在元光元年明矣荀纪着于此年征吏民明当世之务下葛洪西京杂记亦云以元光五年为国士所推上为贤良若此续食之诏在八月则不容于今年已为左内史盖此诏在今年不知何月故班氏系之于年末耳其策文相类盖出偶然或者此防乃先举贤良时所对班氏误以为此年之防疑未能明今从汉纪】
董偃见上【汉武故事曰陈皇后废处长门宫窦太主以宿恩犹自亲近后置酒主家主见所幸董偃按东方朔传爰叔为偃画计令主献长门园更名曰长门宫则偃见上在陈后废前明矣】
元朔元年二月皇子据生【汉书武五子传賛曰建元六年春戾太子生外戚传卫皇后元朔元年生男据按枚臯传云武帝春秋二十九乃有皇子与外戚传合盖賛语因蚩尤之旗致此误亦犹五星聚在秦二世末年误为汉元年也】
秋韩安国病死【安国死在明年于此终言之】
东夷薉君南闾等降为苍海郡【史记平凖书曰彭吴贾灭朝鲜置苍海之郡按灭朝鲜置苍海两事也不知何者出贾之谋】
主父偃严安徐乐上书【汉书主父偃传云元光元年三人上书按严安书云徇南夷朝夜郎降略薉州此等事皆在元光元年后盖误以朔字为光字耳】
二年冬赐淮南王几杖毋朝【汉书武纪曰赐淮南王菑川王几杖毋朝顔师古曰淮南王安菑川王志皆武帝诸父列也故赐几杖按诸侯表菑川王志在位三十五年以元光五年薨齐悼惠王世家髙五王传皆同此云菑川王志误也】
夏徙豪杰于茂陵族郭解【荀纪以郭解事着于建元二年按武纪建元二年初置茂陵邑二年赐徙茂陵者钱当是时卫青公孙皆未贵又元朔二年徙郡国豪杰于茂陵此乃徙解之时也】三年张骞自匈奴逃归【史记西南夷传曰元狩元年张骞使大夏来言通身毒国之利按年表骞以元朔六年三月甲辰封博望侯必非元狩元年始归也或者元狩元年天子始令骞通身毒国疑不能明故因是歳伊穉斜立终言之】
五年封丞相为平津侯【史记将相名臣表汉书公卿百官表为相皆在今年建元以来侯者表恩泽侯表皆云元朔三年封侯按三年始为御史大夫盖误书五为三因置于三年耳】元狩二年三月戊寅丞相薨壬辰以李蔡为丞相张汤为御史大夫【汉书百官公卿表元狩三年三月壬辰廷尉张汤为御史大夫六年有罪自杀史记将相名臣表元狩二年御史大夫汤按李蔡既迁汤即应补其缺岂可留之朞年复与李蔡为丞相日月正同乎又按长厯三年三月无壬辰又以得罪之年推之在今年明矣今从史记表】
浑邪王降发车二万乗迎之【汉书食货志云三万两今从史记平凖书汲黯传】三年得神马于渥洼水中次以为歌汲黯进言上不说【史记乐书武帝作十九章歌常以正月上辛祠太一甘泉使僮男僮女七十人俱歌又尝得神马渥洼水中复次以为太一之歌后伐大宛得千里马次以为歌中尉汲黯进曰陛下得马诗以为歌云云丞相公孙曰黯诽谤圣制当族汉书礼乐志武帝定郊祀之礼祠太一于甘泉祭后土于汾隂乃立乐府作十九章之歌以正月上辛用事甘泉圜丘按天马歌本志云元狩三年马生渥洼水中作武纪云元鼎四年秋马生渥洼水中五年十一月立泰畤于甘泉太初四年贰师获汗血马作西极天马之歌公孙以元狩二年薨汲黯以元狩三年免右内史五年为淮阳太守元鼎五年卒又黯未尝为中尉或者马生渥洼水作歌在元狩三年汲黯为右内史而讥之言当族者非公孙也虽未立泰畤或以歌之于郊庙其十九章之歌当时未能尽备也】四年少翁以方夜致鬼如王夫人之貌【汉书以此事置李夫人传中古今相承皆以为李夫人事史记封禅书少翁见上上有所幸王夫人卒少翁以方夜致王夫人及灶鬼之貌云按李夫人卒时少翁死已乆汉书误也今从史记】
五年三月初行五铢钱【汉书食货志前以销半两钱铸三铢钱明年以三铢钱轻更铸五铢钱武帝元狩五年乃云罢半两钱行五铢钱误也】
六年冬杨可告缗【汉书武纪元鼎三年十一月令民告缗据义纵传则在今冬】义纵弃市霍去病射杀李敢【史记封禅书云明年天子病鼎湖甚病愈幸甘泉大赦莫知其为何年本纪皆无其事独义纵传有之按汉书百官公卿表义纵李敢死者在今年敢传云从上雍至甘泉宫雍盖衍字也平凖书云自造白金五铢钱后五嵗赦按武纪元狩四年造白金元鼎元年赦首尾四年若今年更有赦则四年再赦与平凖书不合今从百官表】
顔异诛【徐广注史记平凖书云异诛在元狩四年壬戌嵗广见汉书百官公卿表其年注云太农令顔异二年坐腹非诛不思有二年字致此误也】
元鼎元年【汉书武纪此年云得鼎汾水上汉纪云六月得寳鼎于河东汾水上吾丘寿王对云云按封禅书栾大封乐通侯之嵗其夏六月汾隂巫锦为民祠魏脽后上营旁得鼎诏曰间者巡祭后土云云武纪元鼎四年十月幸汾隂十一月立后土祠于汾隂脽上六月得寳鼎后土祠旁礼乐志又云元鼎五年得寳鼎恩泽侯表元鼎四年四月乙巳栾大封侯然则得鼎应在四年盖武纪因今年改元而误增此得鼎一事耳非两曾得鼎于汾水上也封禅书天子封太山反至甘泉有司言寳鼎出为元鼎以今年为元封元年然则元鼎年号亦如建元元光皆后来追改之耳】
四年乐成侯丁义荐栾大【汉书郊祀志作乐成侯登按史记汉书功臣表当为丁义】栾大鬭旗【封禅书郊祀志皆作棊独史记孝武纪作旗按汉武故事云大尝于殿前树旍数百收大令旍自相击繙繙竟庭中去地十余丈观者皆骇然则作旗字者是也】
五年三月封樛广徳为龙亢侯【汉书功臣表作龙侯南越传作防侯晋灼曰防古龙字史记建元以来侯者表及南越传皆作龙亢侯今从之】
六年越郎都稽得吕嘉【史记汉书表皆作孙都南越传皆云都稽今从传】封楼船苏都稽赵光等皆为侯【凡此等封侯者年表皆有月日为其先后难齐故尽附于立功之处后放此】
分武威酒泉置张掖敦煌郡【汉书武纪元狩二年浑邪王降以其地为武威酒泉郡元鼎六年分置张掖敦煌郡而地理志云张掖酒泉郡太初元年开武威郡太初四年开敦煌郡后元元年分酒泉置今从武纪】
元封元年冬释兵须如【汉书作凉如今从史记】
上问黄帝冢公孙卿对【史记汉书皆云或对汉武故事云公孙卿对今取之】正月幸缑氏【封禅书郊祀志作三月汉书武纪及荀纪皆作正月今从之】
四月乙卯封泰山下东方【武纪癸夘上还登封泰山盖癸夘自海上还乙夘至泰山行事也】
二年公孙遂往正之【史记作征之盖字误今从汉书】
天子诛遂【汉书作许遂按左将军亦以争功相嫉乖计弃市则武帝必以遂执楼船为非汉书作许盖字误今从史记】
相韩隂【汉书隂作陶今从史记】
三年七月胶西于王端薨【荀纪端皆作瑞今从汉书】
五年四月卫青薨【汉武故事云大将军四子皆不才皇后每因太子涕泣请上削其封上曰吾自知之不令皇后忧也少子竟坐奢滛诛上遣谢后通削诸子封爵各留千戸焉按青四子无坐奢滛诛者此说妄也】
天汉元年卫律使匈奴还闻李延年家收亡降匈奴【延年传云诛延年兄弟宗族按是后李广利尚为将帅盖止诛延年及弟季妻子耳】
七月闭城门大搜【臣瓉注武帝纪曰汉帝年记六月禁逾侈七月大搜则搜索逾侈者不必闭城门大搜盖搜奸人耳】
四年正月遣李广利等击匈奴【史记匈奴传云广利于此降匈奴误】四月立皇子髆为昌邑王【表云六月乙丑立今从武纪】
征和二年七月壷闗三老茂上书天子感悟【汉武故事云治随太子反者外连郡国数十万人壶闗三老郑茂上书上感寤赦反者拜郑茂为宣慈校尉持节徇三辅赦太子太子欲出疑弗实吏捕太子急太子自杀按上若赦太子当诏吏勿捕此说恐妄也】
四年八月辛酉晦日有食之【荀纪作七月汉书作八月按长厯是年九月壬戌朔言八月是也】
后元元年六月商丘成坐祝诅自杀【功臣表云坐为詹事祠孝文庙醉歌堂下曰出居安能郁郁大不敬自杀公卿表云坐祝诅按成不为詹事功臣表误也】
昭帝始元四年以上官安为车骑将军【昭纪作骠骑今从百官表外戚传】
五年成方遂自谓卫太子【昭纪云张延年隽不疑传云成方遂又云一姓张名延年今从不疑传】
元凤四年楼兰王安归【西域传作常归今从昭纪及傅介子传】
元平元年昌邑王尝见大白犬颈以下似人冠方山冠而无尾【昌邑王传云无头五行志云无尾且云不得置后之象若颈以下似人而无头何以辨其为犬且安所施冠盖传误也】
中宗本始三年遣五将军及乌孙击匈奴获四万级马牛羊驴橐驼七十余万头【常惠传四万级为三万九千人七十余万头为六十余万头今从乌孙传】
六月己丑蔡义薨【荀纪作乙丑误】
地节二年四月戊申以张安世为大司马车骑将军【百官表地节三年四月戊申张安世为大司马七月戊戌更为卫将军霍禹为大司马七月壬辰禹要斩荀纪三年四月戊辰安世为大司马按明年四月无戊辰七月无戊戌又不当再言七月以宣纪张安世霍光传考之安世为司马当在今年为卫将军当在明年十月禹死在四年七月盖年表旁行通连书之致此误也】三年四月戊申立子奭为皇太子【荀纪立皇太子在去年四月戊申汉书旧本亦然顔师古据防广及邴吉传并云地节三年立皇太子知在此年者是也】
郑吉与司马憙击车师【西域传云地节二年以匈奴传校之知在三年】
元康元年冬赵广汉坐要斩【本纪元康二年冬广汉有罪要斩百官表本始三年广汉为京兆尹六年要斩元康元年守京兆尹彭城太守遗按广汉传司直萧望之劾奏广汉摧辱大臣望之自司直为平原太守元康元年自平原太守为少府然则广汉死当在元康元年本纪误也广汉传又云地节三年七月丞相婢自绞死盖婢死已数年而广汉追发其事也】
三年三月封故昌邑王贺为海昬侯【王子侯表贺以四月壬子封宣纪贺封在丙吉之前按是嵗四月癸亥朔无壬子表误】
四年八月求髙祖功臣子孙皆复其家【宣纪元康元年五月复髙皇帝功臣绛侯周勃等百三十六人家子孙四年又赐功臣适后黄金人二十斤按功臣表诏复家者皆云元康四年其数非一不容尽误盖纪误耳】
神爵二年五月赵充国奏罢屯兵秋羌斩先零犹非杨玉首降【宣纪五月羌斩犹非杨玉降充国传五月奏罢屯兵秋羌斩犹非杨玉降今从传】置都护自郑吉始【百官表曰西城都护加官地节二年初置盖误以神爵为地节也西域传又云神爵三年亦误】
大鸿胪萧望之议不可许乌孙结昬【乌孙传请昬在元康二年望之传云神爵二年按元康二年望之未为鸿胪盖误以神爵为元康也】
三年八月诏益吏百石已下俸十五【宣纪云益吏百石以下俸十五韦昭曰若食一斛则益五斗荀纪云益吏百石以下俸五十斛盖以十五难晓故改之然诏云以下恐难指五十斛也】
四年五月匈奴单于遣弟呼留若王胜之来朝【匈奴传握衍朐鞮单于立复修和亲遣弟伊酋若王胜之入汉献见盖即谓此也】
五凤元年春皇太子冠【按宣纪太子冠在此年而荀纪于元康三年叙二防去位事已云皇太子冠至是又重复言之盖误也】
二年正月幸甘泉郊泰畤【宣纪云三月行幸甘泉荀纪作正月按汉制常以正月郊祀盖荀恱作纪之时本犹未误也又杨恽传曰行必不至河东矣盖时亦幸河东祠后土史脱之也】十一月匈奴乌厉屈与父呼遫累乌厉温敦降封乌厉屈为新城侯乌厉温敦为义阳侯【宣纪匈奴呼遫累单于帅众来降功臣表信城侯王定以匈奴乌桓屠蓦单于子左大将军率众降侯义阳侯厉温敦以匈奴謼连累单于率众降侯此即屈与敦也未尝为单于或降时自称单于或纪表二者误也】
杨恽戴长乐皆免为庶人【宣纪十二月杨恽坐前为光禄勲有罪免为庶人不悔过怨望大逆不道要斩荀纪因而用之恽传恽与孙防宗书曰臣之得罪已三年矣又因日食之变驺马猥佐成上书告恽罪下狱死又杨谭称杜延年为御史大夫按百官表恽以神爵元年为光禄勲五年免戴长乐亦以其年为太仆五年免杜延年以五凤三年六月辛酉为御史大夫又按萧望之传使光禄勲恽防免望之其事在今年八月恽犹为光禄勲至四年四月乃有日蚀之变盖恽以今年十二月免为庶人至四年乃死宣纪误也】
三年六月辛酉杜延年为御史大夫【荀纪作辛巳百官表作辛酉按长厯此月丙午朔无辛巳】
四年匈奴单于遣弟谷蠡王入侍【按匈奴传呼韩邪称臣即遣铢娄渠堂入侍事在明年时匈奴有三单于不知此单于为谁也】
甘露元年张敞免为庶人数月拜冀州刺史【荀纪载于五凤二年因杨恽事并致此误也百官表敞以神爵元年为京兆尹八年免敞传云为京兆九嵗免】
二年春正月立皇子嚣为定陶王【诸侯王表云十月乙亥立今据宣纪】四年夏广川王海阳【诸侯王表作汝阳宣纪景十三王传作海阳今从之】
元帝初元二年二月丁巳立弟竟为清河王【荀纪竟作寛今从汉书】
戊午陇西地震败城郭屋室压杀人众【刘向传云三月地大震今从元纪】
四月诏赐萧望之爵闗内侯【元纪此诏在今冬按刘向传云前恭奏望之等狱决三月地大震然则望之等黜免在今春地震前也又曰夏客星见昴卷舌间上感悟下诏赐望之爵闗内侯望之传曰后数月赐望之爵闗内侯盖纪见望之死在十二月因置此诏于彼上耳】
七月己酉地复震【刘向传曰冬地复震元纪此月诏曰一年中地再动汉纪在七月己酉今从之】
五年六月匈奴郅支单于杀谷吉【陈汤传初元四年郅支求侍子元帝纪五年谷吉使匈奴不还汤传又云御史大夫贡禹议吉不可遣按禹今年六月始为御史大夫或者郅支以四年求侍子而吉以五年使匈奴也】
永光元年九月于定国史髙薛广徳皆罢韦成为御史大夫【百官表七月癸未大司马髙免辛亥韦成为御史大夫十一月戊寅丞相定国免荀纪七月己未髙免薛广徳酎祭后月余以嵗恶民流乞骸骨罢广徳为御史大夫凡十月免月日参差未知孰是故皆没不书】
贾捐之谓杨兴曰使我得见言君兰【荀纪作君简今从汉书】建昭二年六月立皇子兴为信都王【荀纪兴作誉今从汉书】京房言于上曰陛下视今为治邪乱邪所任者谁与【故资政殿学士邵亢得两浙钱王写本汉书无乱邪二字有上曰亦极乱耳尚何道房曰今十二字今取之】京房弃市【元纪及荀纪京房死皆在此年末按房传二月朔上封事去月余征下狱百官表八月癸亥匡衡为御史大夫房死必不在嵗末也纪不知月日故系之歳末耳】
成帝河平元年匈奴单于遣右臯林王伊邪莫演等朝正月【匈奴传河平元年单于遣莫演朝正月下云明年单于上书愿朝河平四年正月遂入朝据此则是莫演以元年至汉朝二年正月也而荀纪系于元年正月之下恐误汉纪又以莫演为黄浑今从汉书】二年夜郎与钩町相攻陈立讨诛之【西南夷传但云河平中而胡旦汉春秋云在此年十一月未知何据也】
鸿嘉三年上微行过阳阿主家【五行志作河阳主伶赵后外传及荀纪亦作河阳外戚传顔师古注曰阳阿平原之县也今俗书阿字作河又或为河阳皆后人所妄改耳今从之】永始元年春正月癸丑太官凌室火戊午戾后园南阙火【五行志及荀纪二火皆作灾今从汉书】
刘辅上书曰腐木不可以为柱人婢不可以为主【刘辅传云腐木不可以为柱卑人不可以为主荀纪柱作珪卑人作人婢今柱从汉书人婢从荀纪】
七月癸夘封萧何六世孙喜为鄼侯【成纪元延元年封萧相国后喜为鄼侯荀胡皆用之按功臣表永始元年厘侯喜绍封三年薨永始四年质侯尊嗣五年薨绥和元年质侯章嗣盖本纪误以永始为元延故也】
立城阳哀王弟俚为王【汉纪俚作悝今从汉书】
九月丁巳晦日有食之【荀纪作乙巳按长厯丁巳晦荀恱误】
二年上诸舅风丞相御史免张放【叙传云王音以风丞相御史按放传丞相宣御史大夫方进奏放过恶音以正月乙巳薨方进以三月丁酉为御史大夫然则风丞相御史者疑非音也放传又云上诸舅皆害其宠故但云上诸舅】
十一月己丑丞相宣免御史大夫方进贬壬子方进为丞相【方进传薛宣免方进亦左迁执金吾二十余日遂擢为丞相而荀纪云秋八月方进贬为执金吾盖以公卿表云三月丁酉京兆尹翟方进为御史大夫八月贬为执金吾故致此误也按公卿表所云者谓方进自三月为御史大夫至十一月而贬凡居官八月耳又黒龙见东莱在去年九月谷永传着之甚明而荀恱亦载之于此年云冬黒龙见东莱盖因陈汤获罪在今年故也汉春秋虽正黒龙之误而方进贬官犹承荀恱之失】
陈汤徙边陈咸逢信免官【咸信免官皆在明年以后因陈汤事连言之】三年十一月李谭等杀樊并皆封侯【本纪云五人而功臣表止有四人盖纪误】
元延元年刘向上书【向传云星孛东井岷山崩向懐不能已上此奏按岷山崩在三年此奏云自建始以来二十嵗间而食八率二歳六月而一发则上此奏当在今年也胡旦亦载之二年】十二月乙未王商为大将军辛亥商薨庚申王根为大司马【荀纪云十一月成纪云十二月按是歳十一月甲子朔无乙未辛亥庚申荀恱误】
雄待诏【雄传云车骑将军王音竒其文雅荐雄待诏按雄自序云上方郊祠甘泉泰畤召雄待诏承明之庭奏甘泉赋其十二月奏羽猎赋事在今年时王音卒已久盖王根也胡旦遂误以为曲阳侯云】二年四月立广陵孝王子守为王【荀纪守作宪今从汉书】
立乌孙小昆弥安日弟末振将为小昆弥【乌孙传以末振将为安日弟叚防宗传以为兄兄字误耳】
三年上令胡人搏禽兽【成纪元延二年冬行幸长杨宫从胡客大校猎宿萯阳宫赐从官胡旦用之按扬雄传祀甘泉河东之歳十二月羽猎雄上校猎赋明年从至射熊馆还上长杨赋然则从胡客校猎当在今年纪因去年冬有羽猎事致此误耳】
绥和二年二月【荀纪云赦天下今本纪无之故不取】
四月己夘葬孝成皇帝于延陵【成纪三月丙戌帝崩于未央宫四月己夘葬延陵臣瓉曰自崩至葬凡五十四日汉纪三月丙午帝崩四月己夘葬延陵自崩及葬三十四日按是年三月己巳朔无丙午四月己亥朔无己夘若依成纪则当云五月乙夘葬依荀纪则当云闰三月丙午崩二者各有差舛未知孰是按是年闰七月不当顿差四月今且从成纪之文】
七月丁夘王莽罢就第【公卿表十一月丁夘大司马莽免庚午师丹为大司马四月徙又曰十月癸酉丹为大司空又曰太子太傅师丹为左将军五月迁荀纪七月丁巳大司马莽免按丹若以十一月为司马四月徙官不得以十月为司空也七月丁夘朔无丁巳年表月误荀纪日误】
九月庚申地震上问李寻【寻传云使侍中卫尉傅喜问寻按公卿表傅喜为卫尉二月迁右将军十一月罢地震在九月当是时喜已不为卫尉】

[book_title]资治通鉴考异卷二
宋　司马光　撰
汉纪中
哀帝建平元年正月解光奏赵昭仪杀成帝子皆在四月丙辰赦令前【赵后传作丙辰按哀帝纪四月丙午即位赦天下盖传误也或者即位十日然后赦】
丁酉傅喜为大司马【公卿表绥和二年十一月庚午师丹为大司马四月徙建平元年四月丁酉傅喜为大司马喜传云明年正月徙师丹为大司空而拜喜为大司马荀纪亦在正月按长厯此年四月癸亥朔无丁酉今从喜传汉纪】
二年四月戊午朱博为御史大夫乙亥丞相孔光免博为丞相【公卿表四月乙未孔光免朱博为丞相又曰四月戊午博为御史大夫乙亥迁五行志四月乙亥朔博为丞相荀纪乙亥孔光免按长厯是月丁巳朔无乙未十九日乙亥非朔也表志皆有误】三年正月癸夘桂宫正殿火【五行志云桂宫鸿寜殿灾荀纪云桂宫正殿火今从哀纪】
四年二月癸夘封傅商为汝昌侯【哀纪及恩泽侯表皆云商以今年二月封而孙寳传云制诏丞相大司空按建平二年已罢大司空官疑传误】
元寿元年正月辛丑朔【荀纪云辛夘朔误】
十二月王闳諌上云欲禅董贤【董贤传但云遣闳出不得复侍宴自归郎署以下皆汉纪所载也荀纪无汉书外事不知此语荀恱何从得之又云闳归郎署二十日长乐宫深为闳谢又御史大夫彭宣上封事言国安危继嗣事上觉寤召闳按太皇太后居长信宫云长乐宫误也】
八月废孝成皇后孝哀皇后为庶人是日皆自杀【汉春秋云八月甲寅未知胡旦所据】
十月壬寅葬孝哀皇帝于义陵【哀纪云九月壬寅葬义陵按长厯是月辛酉朔无壬寅壬寅乃十月十二日又臣瓉注曰自崩至葬凡百五日按帝以六月戊午崩然则葬在十月审矣盖本纪月误也】
平帝元始元年二月丙辰襃赏孔光王舜等【平纪作正月事而王子侯表公卿表皆云二月丙辰今从之】
封宣帝耳孙信等三十六人为列侯【平纪元始元年封孝宣曽孙信等三十六人莽传在五年按王子侯表皆以元年二月丙辰封莽传误也】
四年二月丁未立皇后王氏【王莽传云四月丁未平纪云二月丁未立皇后王氏下云夏皇后见于髙庙外戚传云明年春迎皇后于安汉公第然则言四月者误也】
冬置西海郡【王莽传置西海郡在明年秋今从平纪】
五年闰五月丁酉封刘秀等为列侯【恩泽侯表刘歆等十一侯皆云丁酉独平晏云丁丑按十二人同功俱封是年闰五月甲午朔无丁丑表误】
泠襃叚犹等徙合浦【师丹传云复免髙昌侯宏为庶人按功臣表建平四年董宏已死元寿二年子武坐父为佞邪免不得至今丹传误也】
封师丹为义阳侯【恩泽侯表丹元始三年二月癸巳更为义阳侯胡旦因此并发傅太后陵徙泠襃等事俱着之三年按外戚传云元始五年莽发共王母及丁姬冡改葬之马宫传莽发傅太后陵追诛前议者宫慙惧乃乞骸骨公卿表宫以今年八月壬午免然则襃等徙合浦及丹封侯皆在今年明矣按长厯二月丙申朔无癸巳日月必有误者】
王莽始初元年【莽传作初始荀纪及韦庄美嘉号録宋庠纪年通谱皆作始初今从之】始建国元年正月汉诸侯王皆降爵为公王子侯者降爵为子后皆夺爵【诸侯王表皆云莽簒位贬为公明年废王子侯表但云絶或云免皆在今年按明年立国将军建奏诸刘为诸侯者以戸多少就五等之差亦不云夺爵也后汉城阳王祉传云刘氏侯者皆降为子后夺爵不知夺在几年】
二年匈奴号良带曰乌贲都尉【匈奴传云乌桓都将军西域传云乌贲都尉今从之】
率礼侯刘嘉【燕王旦传广阳王嘉封扶羙侯莽传云率礼侯刘嘉未知其改封或别一人也今从莽传】
四年牂柯大尹周歆【西南夷传作周钦莽传作周歆今从之】
天凤元年改作货布【食货志改作货布在天凤元年莽传在地皇元年盖以大钱尽之年至地皇元年乃絶不行耳非其年始作货布也】
淮阳王更始元年张卬拔劔击地【司马彪续汉书卬作印袁宏后汉纪作斤皆误今从范晔后汉书】
安定大尹王向【王莽传作卒正王旬袁纪作太守王向今从范书】
前钟武侯刘望【王莽传作刘圣今从范书刘传】
国将哀章【袁纪作襃章今从班范书】
二年邳彤曰邯郸势成民不肯背成主而千里送公【范书邳彤传邯郸成民不肯背成主字皆作城袁纪作邯郸和城民不肯捐弃和城而千里送公汉春秋作邯郸之民不能捐父母背成主按文意城皆当作成邯郸成谓邯郸势成也成主谓王郎为已成之主也】
刁子都【范书作力子都同编修刘攽曰力当作刁音雕】
大司马曰何意二郡良为吾来【袁纪作良牧为吾来今从景丹传】宛人朱祐【范书袁纪朱祜皆作祐按东观记祜皆作福避安帝讳许慎説文祜字无解云上讳然则祜名当从示旁古今之古不当作左右之右也】
拜冦恂河内太守【袁纪邓禹初见王于邺即言欲据河内至是又云更始武隂王李轶据洛阳尚书谢躬据邺各十余万众王患焉将取河内以迫之谓邓禹曰卿言吾之有河内犹高祖之有闗中闗中非萧何谁能使一方晏然高祖无西顾之忧吴汉之能卿举之矣复为吾举萧何禹曰冦恂才兼文武有御众才非恂莫可安河内也按世祖既贰更始先得河内魏郡因欲守之以比闗中非本心造谋即欲指取河内也今依范书为定】
世祖建武元年六月己未即皇帝位【光武本纪冯异破苏茂诸将上尊号光武还至蓟皆在四月前而冯异传异与李轶书云长安壊乱赤眉临郊王侯搆难大臣乖离纲纪已絶又劝光武称尊号亦曰三王反叛更始败亡按是年六月己未光武即位是月甲子邓禹破王匡等于安邑王匡张卬等还奔长安乃谋以立秋防膢时共刼更始然则三王反叛应在光武即位之后夏秋之交冯异安得于四月之前已言之也或者史家润色其言致此差舛耳】
王匡等奔还长安【刘传王匡张卬守河东为邓禹所破奔还长安邓禹传无张卬名今从之】
张卬等説更始掠长安东归不从谋刼更始【袁纪云申屠建等劝更始让帝位更始不应建等谋刼之今从范书】
十月邓禹引军至栒邑【袁纪禹曰玺书每至辄曰无与穷赤眉争锋按世祖赐禹书责其不攻长安不容有此语二年十一月诏征禹还乃曰毋与穷冦争锋袁纪误也】
十一月隗嚣击破冯愔【邓禹传愔叛在建武元年隗嚣传在二年盖愔以元年冬末叛延及二年嚣拜官在二年也】
二年正月起高庙于洛阳【帝纪正月壬子按正月甲子朔不应有壬子误】二月鲍永冯衍降【鲍永传称永等降于河内时攻怀未拔帝谓永曰我攻懐三日而兵不下闗东畏服卿可且将故人自往城下譬之即拜永谏议大夫至懐乃説更始河内太守于是开城而降按光武未都洛阳以前屡幸懐又祠高祖于懐宫并无更始河内太守据懐事本纪亦无攻懐一节按田邑书称主亡一歳莫知定所则永衍之降必在此年而帝纪光武此年不曽幸河内但有幸脩武事然则永衍实降于脩武脩武亦河内县也其称降懐等事当是史误故皆略之】
九月邓禹斩李寳【更始柱功侯李寳时为刘嘉相此盖别一人同姓名】
三年三月朱浮遁走城降彭宠【朱浮传尚书令侯霸奏浮败乱幽州搆成宠罪徒劳军师不能死节罪当伏诛按霸明年乃为尚书令盖追劾之】
四年七月丁亥幸谯【袁纪六月幸谯今从范书】
冯异破李育程焉【公孙述传使李育程乌与吕鲔徇三辅三年冯异击鲔育于陈仓大败之按本纪四年冯异与述将程焉战陈仓破之冯异传亦在今年盖述传误以四年为三年焉作乌耳】五年正月使来歙送马援归陇右【袁纪曰援与拒蜀侯国游先俱奉使游先至长安为仇家所杀其弟为嚣云旗将军来歙恐其怨恨与援俱还长安按嚣使被杀者周游也不在此时】
三月庞萌袭破盖延【东观记续汉书皆云萌攻延延与战破之诏书劳延曰庞萌一夜反畔相去不逺营壁不坚殆令人齿欲相击而将军有不可动之节吾甚美之延传言仅而得免与彼不同今从延传】
楚郡太守孙萌【袁纪作楚相孙萌今从范书】
十月张步大将军费邑【袁纪作济南王费邑今从耿弇传】
六年春申屠刚自隗嚣所来【本传云七年征刚按明年嚣己臣公孙述必不用诏书当在此年】
七年八月隗嚣侵安定冯异拒之嚣别将攻祭遵【帝纪六年冬隗嚣将行巡冦扶风冯异拒破之冯异传六年夏诸将上陇为隗嚣所败乃诏异军栒邑未及至嚣乗胜使王元行巡将二万人下陇分遣巡取栒邑异即先据栒邑破巡又云祭遵亦破王元于汧隗嚣传侵三辅事亦同按此文势縁诸将才败还隗嚣即遣二将追之故得云乗胜又云冯异未及至栒邑也然则冯异祭遵之破王元行巡实在六年明矣至七年八月纪又有隗嚣冦安定冯异祭遵击却之此即隗嚣传所书秋嚣侵安定至隂槃冯异拒之又令别将攻祭遵于汧兵并无利者也据此是嚣两歳各尝攻冯异祭遵矣故遵传亦云数挫隗嚣也而袁纪不载六年事并在七年秋纪之且传云嚣乗胜若事已一年安可云乗胜又冯异何縁稽缓尔久不至栒邑故知袁纪误矣】
八年十二月温序伏劒而死【按序传及袁纪皆称序为护羌校尉检西羌传九年方置此官牛邯为之又云邯卒职省则序无縁作护羌今但云校尉】
十一年三月己酉幸南阳【帝纪己酉幸南阳庚午车驾还宫上有二月己夘袁纪三月己酉幸南阳以长厯考之二月壬申朔已夘八日也己酉庚午皆在三月盖帝纪己酉上脱三月字今从袁纪】
十二年任延曰忠臣不和和臣不忠【延传作忠臣不私私臣不忠按髙峻小史作忠臣不和和臣不忠意思为长又与上语相应今从之】
十七年二月乙未晦日有食之【帝纪乙亥晦袁纪乙未据长厯三月丙申朔帝纪误】
十九年四月马援击都阳等峤南悉平【援传作都羊帝纪作都阳今从纪又帝纪十八年四月遣援击交趾十九年四月斩侧贰等因击都阳等降之援传十七年拜伏波将军讨侧贰十八年春军至浪泊明年正月斩侧贰盖纪之所书者援奏破侧贰及传侧贰首至雒之时也沈懐逺南越志云征侧奔入金溪穴中二年乃得之援传近是今从之】
二十一年八月伏波将军马援筑堡塞击乌桓【刘昭注补后汉书志亦谓之续汉志其郡国志注云中郎将马援误也帝纪冬十月遣援出塞击乌桓援传十二月出屯襄国明年秋将三千骑出髙栁袁纪在八月祭彤事前今从之】
二十二年匈奴单于蒲奴求和亲遣李茂报命【帝纪是嵗匈奴日逐王比遣使诣渔阳请和亲使茂报命按明年又有比遣使诣西河内附然则茂所报者非比也今从南匈奴传】
二十五年乌桓内属【帝纪今春既着乌桓来朝歳末又纪是嵗乌桓朝贡内属盖始独大人来朝后乃率种族内属耳】
二十六年秋赐南单于玺绶【帝纪今年春使叚郴赐玺绶置使匈奴中郎将据匈奴传赐玺绶在秋其置中郎将亦未知决在何时或者今春置之至是更为之约束制度耳】
二十七年樊宏薨【袁纪宏皆作密今从范书】
三十年十一月贾复薨【本传在三十一年今从袁纪】
中元元年四月改元【续汉志云以建武三十二年为建武中元元年纪年通谱云据纪志俱出范氏而所载不同此必传写脱误今官书累经校定学者失于精审但见改元复有建武二字輙以意删去斯为谬矣梁武帝大同大通之号俱有中字是亦宪章于此今从袁纪范书】
显宗永平二年十月赐桓荣爵闗内侯【帝纪载诏文上言李躬而下独封荣似脱躬字荣传袁纪诏独言桓荣不及李躬今阙疑】
十四年春周泽行司徒事复为太常【泽传云十二年按十二年不阙司徒当是虞延免后邢穆未至间泽行司徒事尔故云数月】
寋朗【范书作寒陆防离合诗云初寒朗咏徘徊立袁纪作寋按今有寋姓音件与袁纪合今从之】十六年呉棠下狱免【袁纪棠皆作常今从范书】
十七年正月谒原陵降甘露于陵树【帝纪云甘露降甘陵皇后纪云谒原陵甘露降于树然则实降原陵也帝纪误以原为甘】
班超立防勒故王兄子忠为王【袁纪云求索故王近属得兄榆勒立之更名忠续汉书云求得故王兄子榆勒立之更名忠今从超传】
陈睦为西域都护【袁纪睦作穆今从范书】
栁中城【袁纪作折中今从范书】
十八年酒泉太守叚彭【耿恭传云秦彭今从帝纪】
肃宗建初三年春马防大破羌于布桥【帝纪防破羌在四月盖春破而京师四月始闻也今从防传】
四年四月癸夘封马廖等为侯【皇后纪称廖等并辞譲愿就闗内侯太后闻之云云廖等不得已受封爵按太后之辞皆不欲封廖等之意而史家文势反似太后欲令廖等受封今辄移廖等辞让于太后语下使文势有序读者易解】
七年十二月东平献王【范书作宪今从袁纪】
元和元年襃宠毛义郑均【义传云建初中今从均传】
二年太初厯失天益逺作四分厯【按王莽初已废太初用三统厯今云太初厯失天益逺盖光武中兴废莽厯复用太初也续汉志又云自太初元年始用三统厯按三统厯刘歆所造云太初元年始用误也】
三年四月郑上书言窦宪【袁纪云为尚书仆射乌孙王遣子入侍上问当答其使不对曰乌孙前为大单于所攻陛下使小单于往救之尚未赏今如答之小单于不当怨乎上以议问侍中窦宪对曰礼有徃来章句诸生不逹国礼上遂答乌孙小单于忿恚攻金城郡杀太守任昌上谓曰朕前不从君议果如此对曰窦宪奸臣也有少正夘之行未被两观之诛陛下前何为用其议按肃宗时无小单于冦金城事今不取】
章和二年正月何敞奏记宋由【敞传此事在肃宗崩后云窦氏专政外戚奢侈赏赐过制敞奏记云云袁纪在元和三年按敞记云明公视事出入再朞又言腊赐知在此时】
七月南单于请伐北虏【袁纪章和元年十月南单于上书求出兵破北成南宗意諌不聴师未出而帝寝疾范书南匈奴传事并在此年七月按单于书云孝章皇帝圣思逺虑则范书是也今从之】都郷侯畅【袁纪作郁郷今从范书】
冬邓训破迷唐【西羌传永元元年张纡坐徴以训代为校尉邓训传章和二年纡诱诛羌羌谋报怨公卿举训代纡击破之其春迷唐复欲归训又破之按训传下云永元二年则其春者永元元年春也今从训传】
和帝永元二年五月副校尉阎砻【西域传作阎槃今从帝纪】
三年十二月窦宪请立于除鞬为单于宋由等以为可许袁安独上封事上竟从宪策【袁安传云宪请立左鹿蠡王阿脩为北单于安以为不可宪竟立右鹿蠡王于除鞬据此则阿佟与于除鞬是二人袁纪作阿脩南匈奴传止有右谷蠡王于除鞬无阿佟名今从之袁纪又云宋由丁鸿尹睦以为阿脩诛君之子又与乌丸鲜卑为父兄之讐不可立南单于先帝所置今首破北虏新建大功宜令并领降众与范书不同又云卒从安议盖误今从袁安传】六年正月骨都侯喜杀南单于安国【帝纪在去年误今从南匈奴传】七月班超斩尉犂王泛【袁纪泛作况今从超传】
九年闰八月樊调妻嬺【袁纪嬺皆作凭今从皇后纪梁竦传】
越骑校尉赵世【西羌传作赵代今从帝纪】
十四年八月班超至洛阳九月卒【本传称超十二年上防十四年至洛阳而妺昭上书曰延颈逾望三年于今注引东观记曰安息遣使献大雀师子超遣子勇随入塞按帝纪十三年安息国入贡袁纪载超书亦在十三年今并置其书于此袁纪又云超到数月薨今从本传】
安帝永初元年三月甲申清河孝王司空宗正护丧事【帝纪书车骑将军护葬今从传】
封邓阊为列侯【袁纪前作阊后作闿盖误】
十二月诏邓骘任尚屯汉阳【帝纪在六月今从西羌传】
三年六月乌桓冦代郡上谷【纪有涿郡传无之今从传】
四年邓骘欲弃凉州虞诩言于张禹以为不可【庞参虞诩传皆云四年羌转盛故有弃凉州之画又于说邓骘则是骘未以丧罢以前明矣而虞诩传中言诩辟太尉李脩府为郎中说李脩脩以五年正月方自光禄勲拜太尉按袁纪四年春匈奴冦常山下载骘欲弃凉州诩说太尉张禹又其语言小异于范书此近得实今从之】
五年三月诏陇西徙襄武【上云金城徙襄武此又云陇西徙襄武纪传皆然或者二郡皆寄治于襄武欤】
元初元年二月乙夘日南地坼三月癸亥日食【帝纪二月己夘日南地坼三月癸酉日食本志及袁纪皆云三月己夘日南地坼按长厯是年二月壬辰朔无己夘三月壬戌朔癸酉十二日不应日食二月当是乙夘三月当是癸亥】
十月凉州刺史皮杨【纪作皮阳今从西羌传】
二年八月诏班雄屯三辅【帝纪冬十月遣任尚屯三辅按西羌传司马钧庞参抵罪后尚乃代雄屯三辅耳】
右扶风仲光【袁纪作右扶风太守种暠今从范书】
十月庞参梁慬下狱马融上书【慬传曰慬为度辽将军明年安定北地上郡皆被羌冦不能自立诏慬发边兵迎三郡吏民徙扶风界慬即遣南单于兄子优孤涂奴将兵迎之既还慬以涂奴接其家属有劳辄授以羌侯印绶坐专擅徴下狱抵罪明年校书郎马融上书讼慬与参按慬为度辽将军在永初四年徙三郡民在五年参下狱在今年不得云明年融讼之也疑传误】
以虞诩为武都太守【诩传曰羌冦武都太后以诩有将帅之略迁武都太守又曰贼败散南入益州本纪元初元年羌冦武都汉中据此似诩以元初元年为武都太守也然按西羌传庞参抵罪后任尚屯三辅时诩犹为懐令说尚用骑兵袁纪亦云懐令虞诩说尚如范书所言又云上问何从发此计尚表之受于懐令虞诩由是知名迁武都太守以此验之当在庞参抵罪后也】
四年四月己巳鲜卑连休等入冦【范书鲜卑传上作连休下作休连今从上文】
十二月大牛种封离等反【西南夷传云五年叛今从帝纪】
五年八月代郡鲜卑入冦杀长吏【独行传云元初中鲜卑数百余骑防渔阳太守张显率吏士追出塞遥望虏营烟火急趣之兵马掾严授虑有伏兵苦諌止不聴显防令进授不获已前战伏兵发授身被十创殁于阵显拔刄追散兵不能制虏射中显主簿卫福功曹徐咸遽趣之显遂堕马福以身拥蔽虏并杀之朝廷愍授等节诏书襃叹厚加赏赐按元初凡六年鲜卑不曽犯渔阳杀长吏惟是入代郡曾杀长吏今疑此渔阳本是代郡史之误也】
永寜元年春北匈奴车师共攻杀后部司马【班勇传元初六年曹宗遣索班屯伊吾后数月北单于与车师后部共攻没班按本纪永寜元年车师后王叛杀部司马车师传亦曰永寜元年后王军就及毋沙麻反畔杀后部司马及敦煌行事盖班以去年末屯伊吾今春见杀或今春奏事方到也】
建光元年【陈禅传曰北匈奴入辽东追拜禅辽东太守胡惮其威彊退还数百里禅不加兵但使吏卒往晓慰之单于随使还郡禅于学行礼为说道义以感化之单于懐服遗以胡中珍货而去当在此年矣又按北单于汉朝所不能臣未尝入朝天子安肯见辽东太守此事可疑今不取】
七月壬寅马英薨【传作防罢误今从纪】
九月戊子幸卫尉冯石府留饮十许日【袁纪曰十二月丙申乃还宫今从石传】
延光元年四月庞奋斩姚光收冯焕【帝纪建光元年四月甲戌庞奋承伪玺书杀姚光冯绲传亦云建光元年按帝纪去年十二月髙骊围莬而高骊传有姚光上言盖光实以延光元年被杀纪传误以延为建又今年四月无甲戌】
三年三月杨震上防曰去年十二月四日京师地动【震传作十一月四日按下文其日戊辰十一月丙申朔戊辰乃十二月四日也】
四年三月立北郷侯懿【东观记续汉书作北郷侯犊今从袁纪范书】
十月阎崇屯平朔门【宦者传作朔平门今从纪】
顺帝永建元年八月三公劾奏虞诩诩上书自讼【诩传云帝省其章乃为免司空陶敦按袁纪孙程就国在九月而敦免在十月盖帝由此知敦不直因事免之不然何三府共奏而独免敦也】
孙程等就国【袁纪秋七月有司奏浮阳侯孙程祝阿侯张贤为司校尉虞诩诃叱左右谤讪火臣妄造不祥于乱悖逆王国等皆与程党久留京都益其骄溢诏免程等徙为都梁侯程怨恨封还印绶更封为宜城侯范书孙程传亦云坐讼虞诩诃叱左右就国按虞诩传程言见用上不以为怒周举传云程坐争功就国今从之】
二年帝设坛见樊英【英传云四年三月乃设坛见英黄琼传李固劝书已云樊英设坛席及琼至上防荐英称光禄大夫则是琼至之时英已尝设坛见之而为光禄大夫矣至三年旱琼复上防若四年方设坛见英则都与琼传异知其必不在四年也】
永和二年三月丁丑郭防为司空【袁纪作干今从范书】
五月黄龙等九侯与宋娥更相赂遗发觉并遣就国【孙程传云龙等诬罔曹腾孟贲按梁商传诬罔腾贲者张逵等非龙等也】
三年八月丙戌令公卿举武猛【宦者传云阳嘉中诏举武猛良贺独无所荐按此诏盖误以永和为阳嘉也】
六年三月武都太守赵冲击巩唐羌【西羌传作武威太守今从帝纪皇甫规传云与护羌校尉赵冲按西羌传冲时尚为太守规传误也】
夏巩唐羌冦北地【西羌传作罕种羌今从帝纪】
汉安元年八月张婴诣张纲降【帝纪九月张婴冦郡县又云是歳婴诣纲降按张纲传云冦乱十余年则非今年九月始冦郡县也袁纪置婴降事于八月下十月上今从之】
三年六月丙寅立兠楼储为南单于【袁纪去年六月立兠楼储为单于今从范书】
建康元年八月遣冯绲督州郡讨贼【帝纪作冯赦袁纪作冯放皆误今据绲传】
九月皇甫规对策梁冀忿之遂废于家积十余年【规传云冲质之间规对策免归积十四年检帝纪此后别无举贤良事或者此时规举贤良其至对防时已在质帝世也故云冲质之间自明年数至梁冀诛亦整十四年也】
十一月马勉称皇帝【帝纪永嘉元年三月勉称皇帝今据滕抚传】
永嘉元年【袁纪作元嘉误】
十一月丁未赵序坐畏懦不进诈増首级弃市【东观记曰取钱缣三百七十五万今从滕抚传】
金蛇输司农【种暠传云二府畏懦不敢按之今从杜乔传】
桓帝建和元年六月光禄勲杜乔为太尉【帝纪云大司农杜乔传乔自司农累迁为大鸿胪光禄勲乃为太尉袁纪亦然荀淑传云光禄勲杜乔举淑方正今从之】七月杜乔谏封梁冀等【乔传此章在为太尉前袁纪在为太尉后今从袁纪】八月乙未立皇后梁氏【皇后纪袁纪皆云八月而无日帝纪云七月乙未以长厯考之七月戊申朔无乙未乙未八月十八日也盖帝纪脱八月字】
十一月梁冀诬杜乔请按罪太后不许【乔传云防免而已乔前已免官传误也】
元嘉元年四月己丑上微行私幸河南尹梁府舍【袁纪作梁不疑府今从范书】
二年正月敦煌太守马逹【车师传作司马逹今从于阗传】
永寿元年秋南匈奴左薁鞬台耆且渠伯徳等反【帝纪作左台且渠伯徳等叛今从张奂传】
二年七月李膺为度辽将军【袁纪延熹二年六月鲜卑防辽东度辽将军李膺击破之今从范书】
十二月封梁不疑子马梁子桃为侯【袁纪马桃封在建和元年马作焉桃作祧今从范书】
三年十一月司徒尹颂薨【袁纪在六月今从范书】
延熹元年五月梁冀杀陈授帝由此发怒【袁纪曰冀以私憾专杀议郎邴尊上益怒之今从范书】
十二月陈为度辽将军【按匈奴传每除度辽将军辄书之此陈及前李膺后种暠皆不纪一时既不当有两官今约其事分着前后】
诏遣南单于车儿还庭【袁纪元康元年四月中郎将张奂以车儿不能治国事上言更立左鹿蠡王都绀为单于诏不许范书匈奴传在延熹元年今从之】
二年七月黄门令具瑗【宦者传作中常侍今从梁冀传】
八月陈蕃荐徐穉等【范书徐穉传云延熹二年尚书令陈蕃仆射胡广等上防荐穉袁纪五年尚书令陈蕃荐五处士按二年胡广已为太尉五年蕃已为光禄勲今置在二年从范书去广名从袁纪】杨秉按单超兄子匡坐论作左校叔孙无忌冦暴徐兖第五种坐徙朔方【杨秉传作超弟宦者传作弟子今从第五种传范书李云死在延熹三年春袁纪在二年秋按杨秉传三年坐救云免归田里其年冬复徴拜河南尹坐单匡使客任方刺卫羽系狱亡走论作左校第五种传匡遣客刺羽超积忿以事陷种若如范书则云死时单超已卒何得更能陷种又云书所论者立邓后与封五侯事皆在二年袁纪似近之种传又云卫羽为种说叔孙无忌无忌率其党与三千余人降按帝纪延熹三年十一月无忌攻杀都尉侯章又臧旻讼种书称种所坐盗贼公负筋力未就然则种必不能降无忌此说妄也】
三年正月左回天具独坐徐卧虎唐雨堕【太子贤注范书雨堕作两堕云谓随意所为不定也诸本雨或作两按雨堕者谓其性急暴如雨之随无有常处也】
四年二月种暠为司徒【袁纪在去年按祝恬薨后有盛允允免暠为司徒相去半年袁纪误也今从范书】
五年十月度尚为荆州刺史冯绲讨武陵蛮【帝纪三年十二月武陵蛮冦江陵车骑将军冯绲讨皆降散荆州刺史度尚讨长沙蛮平之此事当在今年三年重出误也】七年二月丙戌黄琼薨【范书四年琼免司空至七年卒袁纪七年琼以太尉薨范书杨秉五年代刘矩为太尉袁纪此年琼卒秉乃为太尉今从范书】
十二月诛冦荣【袁纪置此事于延熹元年按范书荣传云延熹中被罪荣书又云遇罚以来三赦再赎不知荣死果在何年按襄措窦武上书皆言梁孙冦邓之诛今置于此】
八年正月杨秉劾奏宦官【杨秉传南巡之明年秉劾侯览则是在此年矣宦者传韩演奏具瑗瑗坐夺国为郷侯与秉传所云削瑗国共是一时事明矣而袁纪载在去年春与范不同今从范书】五月张磐防赦不肯出狱【按张磐防赦得原检帝纪此后未有赦不知防何赦也六年三月赦前此二年永康元年六月赦后此二年今从帝纪】
九年七月富贾张况【陈蕃传作张汜谢承书作张子禁今从岑眰传】
张俭举奏侯览【袁纪俭行部至平陵逢览母俭按劔怒曰何等女子干督邮此非贼邪使吏卒收览母杀之追擒览家属賔客死者百余人皆僵尸道路伐其园宅井堙木刋鸡犬器物悉无余类苑康传亦云张俭杀侯览母按其宗党或有迸匿太山界者康穷相收掩无得遗脱览大怒之徴诣廷尉坐徙日南按侯览传云览丧母还家陈蕃传云翟超没入侯览财产坐髠钳皆不云俭杀其母若果杀之则康不止徙日南也侯览传又云建寜二年丧母盖以诛党人在其年致此误耳】
成瑨等下狱陈蕃刘茂共諌请之【陈蕃传又有司徒刘矩按时胡广为司徒非矩也】
襄楷上防曰前年冬竹栢伤枯【帝纪此年十二月书洛城傍竹栢枯伤误也】司李膺促捕张成【党锢传云膺为河南尹按膺此事非作尹时也】
牢脩上书诬告李膺等【袁纪作牢顺今从范书】
陈蕃上书极諌帝策免之【袁纪李膺下狱在九月范书蕃免在七月蕃传上书极諌曰膺等或禁锢闭隔或徙死非所云云按膺等赦出在明年六月再下狱死徙在建寜二年十月蕃既以此年七月免则蕃传所云疑非蕃书也又袁纪无陈蕃免事灵帝即位以太尉陈蕃为太傅按蕃免后有太尉周景盖袁纪误也】
永康元年五月窦武上防曰今台阁近臣尚书朱防等【武传武上防曰今台阁近臣尚书令陈蕃仆射胡广尚书朱防等按蕃广时不为令仆故去之】
六月党人书名三府【帝纪于去年冬书李膺等二百余人受诬为党人并坐下狱书名三府按陈蕃以讼李膺免即膺等下狱已在前后遇赦方得书名三府则帝纪所纪为两无所用故去之又故书三府为王府刘攽曰当为三府】
十二月迎解渎亭侯宏时年十二【范书云即帝位年十二袁纪初立为嗣诏书云年十有二建寜二年诛党人时云年十四袁纪是也】
灵帝建寜元年正月壬午窦武为大将军【袁纪延熹九年四月戊寅特进窦武为大将军武移病固让至于数十不许范书在今年二月壬午武传为大将军亦在迎立灵帝后今从之】
陈蕃为太傅【帝纪拜蕃太傅在即位后传在前縁有蕃责尚书等语故知从传是也】九月辛亥朱瑀盗发窦武奏【范书帝纪作丁亥袁纪作辛亥按长厯是年九月乙巳朔无丁亥今从袁纪】
陈蕃闻难将官属诸生拔刄突入承明门【袁纪蕃到承明门使者不纳曰公未被诏召何得勒兵入宫蕃曰赵鞅专兵向宫以逐君侧之恶春秋义之有使者出开门蕃到尚书门正色云云今从范书】
王甫使劒士收蕃送北寺狱【范书蕃传曰蕃拔劒叱甫甫兵不敢近乃益人围之数十重遂执蕃送狱今据袁纪】
二年四月壬辰青蛇见御坐癸巳大风雨雹【帝纪建寜二年四月癸巳大风雨雹杨赐传熹平元年青蛇见御坐续汉志熹平元年四月甲午青蛇见御坐袁纪建寜二年四月壬辰青蛇见癸巳大风按张奂传论陈窦荐王李与袁纪相应今从之】
九月郭泰闻党人死私为之恸曰汉室灭矣【范书以泰此语为哭陈窦袁纪以为哭三君八俊今从之】
中常侍袁赦【袁纪作袁朗今从范书袁隗传】
熹平元年五月曹节等欲别葬窦太后陈球下议太尉李咸上防【袁纪云河南尹李咸执药上书曰昔秦始皇幽闭母后感茅焦之言立驾迎母供养如初夫以秦后之恶始皇之悖尚纳直臣之语不失母子之恩岂况皇太后不以罪殁陛下之过有重始皇臣谨左手赍章右手执药诣阙自闻如遂不省臣当饮鸩自裁下觐先帝具陈得失章省上感其言使公卿更议廷尉陈球乃下议与范不同今从范书】
七月有人书朱雀阙言天下大乱曹节王甫幽杀太后【旧云常侍侯览多杀党人按侯览已死恐误今去之】
十二月袁隗为司徒【袁纪在四年今从范书】
三年三月嗣中山穆王畅薨无子国除【本传云子节王稚嗣无子国除与帝纪异未知孰是又不知稚薨在何年今且从帝纪】
六年四月旱蝗三公条奏长吏苛酷贪汚者阳球坐严酷徴诣廷尉【本传司空张颢条奏按颢光和元年为太尉未尝为司空球光和元年陷蔡邕时已为将作大匠不知被征果在何年唯熹平五年六年大旱故附于此】
光和元年九月司空来艳薨【袁纪云艳以久病罢今从范书】
二年三月袁滂免刘郃为司徒【袁纪二月丁巳滂免刘郃作刘邵今从范书】四月辛巳阳球奏收王甫下狱死曹节见磔甫尸道次抆泪曰我曹自可相食【袁纪云球防虞贵人葬还入夏城门曹节见谒于道旁球大骂曰贼臣曹节节收泪于车中而有是语今从范书】
三年十二月己巳立何皇后【袁纪在十一月今从范书】
帝问侍中任芝乐松【范书云中常侍乐松松本鸿都文学必非中常侍袁纪云侍中今从之】
四年九月刘寛免许为太尉【袁纪十月许郁坐辟召错缪免杨赐为太尉今从范书】
闰月杨赐免十月陈耽为司徒【袁纪三年闰月杨赐久病罢十月陈耽为司徒盖误置闰于去年按长厯此年闰十月以袁纪考之闰九月为是恐长厯差一月今从范书帝纪】五年正月陈耽上言【刘陶传光和五年以謡言举二千石耽与议郎曹操上言按耽已为司徒不应与议郎同上言王沈魏书曰是歳以灾异博问得失太祖因此上书切谏不云与耽同上言也今但云陈耽】
六年冬【本纪云大有年按今夏大旱纵使秋成亦不得为大有年今不取】
张角置三十六方【袁纪作坊今从范书】
中平元年春济南唐周告张角反【袁纪云济隂人唐客今从范书】车裂马元义【袁纪曰五月乙夘马元义等于京都谋反伏诛今从范书】
二月角自称天公将军角弟寳称地公将军寳弟梁称人公将军【司马彪九州春秋云角弟梁梁弟寳袁纪云角弟良寳今从范书】
张钧上书请斩十常侍【范书宦者传上列常侍十二人名而下云十常侍未详】七月巴郡张脩反【范书灵帝纪有此张脩陈寿魏志张鲁传有刘焉司马张脩刘艾典略有汉中张脩裴松之以为张脩应是张衡非典略之失则传写之误按鲁传云祖父陵父衡皆为五斗米道衡死鲁复行之刘焉司马张脩与鲁同击汉中鲁袭杀脩非其父也今此据范书】
十二月王允下狱袁隗杨赐上防请之【允传云太尉袁隗司徒杨赐按隗赐时皆不为此官恐误】
三年二月赵忠为车骑将军傅爕出为汉阳太守【袁纪在明年九月今从范书】
四年四月傅爕战殁【袁纪在明年五月今从范书】
十月长沙贼区星【范书作观鹄今从陈寿吴志】
五年三月益州刺史郤俭【范书作郗俭今从陈寿蜀志】
南匈奴右部防落攻杀单于羌渠【帝纪休屠各胡攻杀并州刺史张懿遂与南匈奴左部胡合杀其单于今从匈奴传】
八月置西园八校尉【范书袁绍传绍为佐军校尉何进传淳于琼为佐军校尉今从乐资山阳公载记】
十月甲子帝讲武问盖勲【勲传云勲时与宗正刘虞佐军校尉袁绍同典禁兵勲谓虞绍云云按虞于匈奴未叛之前已为幽州牧又宗正非典兵之官今除之】
六年四月刘虞为太尉【袁纪三月己丑光禄刘虞为司马领幽州牧今从范书】戊午皇子辩即位年十四【帝纪云年十七张璠汉纪曰帝年十四今从之】中常侍郭胜【元纪作郭脉九州春秋作郎胜今从何进传】
六月辛亥董后暴崩【九州春秋曰太后忧惧自杀今从皇后纪】
七月皇甫嵩从子郦【袁纪作从子逦今从范书】
何进召董卓【进传曰召卓屯闗中上林按时卓已驻河东若屯上林则更为西去非所以胁太后也今从卓传】
袁术烧南宫青门【何进传作九龙门今从袁纪】
十月白波贼冦河东【帝纪五年九月南单于叛与白波贼冦河东按匈奴传帝崩之后于扶罗乃与白波贼为冦纪误今从传】
十二月尚书武威周毖城门校尉汝南伍琼【范书云吏部尚书汉阳周珌侍中汝南伍琼袁纪作侍中周珌今从魏志及英雄传】
孔伷为豫州刺史【九州春秋作孔胄今从董卓传】
韩馥聴袁绍举兵【范书魏志俱有此事范书在举兵之后魏志在举兵之前若在举兵后时绍已为盟主馥何敢禁其发兵若在举兵前则近是也今从魏志】

[book_title]资治通鉴考异卷三
宋　司马光　撰
汉纪下
献帝初平元年三月乙巳车驾入长安【袁纪作己巳今从范书】袁术据南阳【范书术传云刘表上术为南阳太守表传云术阻兵屯鲁阳表不得至荆州魏志术传孙坚杀张咨术得据南阳魏武帝纪此年二月已云术屯南阳盖术初奔鲁阳此春孙坚取南阳术乃据之犹以鲁阳为治所也】
六月王匡杀胡毋班等【谢承后传汉书曰班王匡之妹夫班与匡书云仆与太傅马公太仆赵岐少府隂脩俱受诏命闗东诸郡虽实嫉卓犹以衘奉王命不败玷辱而足下独囚仆于狱欲以衅鼔此悖暴无道之甚者也按范书此年六月遣韩融等安集闗东袁术王匡各执而杀之三年八月遣马日防及赵岐慰抚天下袁纪遣马赵亦在三年八月时董卓已死而此书云与马赵俱受诏又云恚卓迁怒自相乖迕疑非班书今不取】
冬蔡邕议省庙号【袁纪在明年今从范书】
二年四月皇甫嵩荅董卓【范书嵩传及山阳公载记记嵩语与此不同今从张璠汉纪】
韩馥以冀州让袁绍长史耿武治中李歴谏【九州春秋作耿彧今从范书魏志袁纪又范书骑都尉沮授谏无李歴今从魏志袁纪】
十月帝遣刘和诣父虞【范书刘虞传虞使田畴使长安时和为侍中因遣从武闗出按魏志公孙瓉传但云天子思归不云因畴至也若尔当令和与畴俱还不应出武闗又畴未还刘虞已死虞死在初平四年冬界桥战在三年春范书误也】
孙坚战死【范书初平三年春坚死吴志孙坚传亦云初平三年英雄记曰初平四年正月七日死袁纪初平三年五月山阳公载记载防表曰臣年十七丧失所怙裴松之按防以建安五年卒时年二十六计坚之亡防应十八而此表云十七则为不符张璠汉纪及胡冲吴歴并以坚初平二年死此为是而本传误也今从之】
三年袁绍斩严纲【九州春秋作刘纲今从范书魏志】
四月骑都尉李肃【袁纪作李顺今从范书魏志】
荀攸与郑泰种辑谋杀董卓【魏志云攸与何颙伍琼同谋按颙琼死已久恐误】五月【范书丁酉大赦袁纪丁未大赦按是年正月丁丑大赦及李傕求赦王允曰一歳不再赦然则五月必无赦也】
李傕等围长安守之八日【魏志云十日今从范书】
州刺史陈温卒袁术以陈瑀为刺史【献帝纪四年三月袁术杀陈温据淮南魏志术传云术杀温领其州裴松之按英雄记温自病死不为术所杀九州春秋曰初平三年州刺史陈祎死术以瑀领州盖陈祎当为陈温实以三年卒今从之】
四年正月丁夘赦【袁纪五月丁夘赦今从范书】
六月阙宣称天子陶谦击杀之【范书谦传作阎宣今从魏志武纪及谦传魏武纪又曰谦与宣共举兵取泰山华费掠任城谦传亦云谦始与合从后遂杀之并其众按谦据有徐州托义勤王何借宣数千之众而与之合从盖谦别将与宣共袭曹嵩故曹操以此为谦罪而伐之耳】
兴平二年正月癸丑赦【袁纪作癸酉按长厯是月癸夘朔无癸酉今从范书】拜袁绍为右将军【袁纪作后将军今从范书】
闰月己夘帝使皇甫郦和傕汜【袁纪郦作丽今从范书】
沮授说袁绍迎天子【魏志绍传曰天子在河东绍遣郭图使焉图还説绍迎天子都邺绍不从今从范书】
孙策渡江【魏志袁纪皆云初平四年策授袁术使渡江汉献帝纪吴志孙防传皆云兴平元年虞传江表传云策兴平二年渡江按术初平四年始得寿春策传云术欲攻徐州从陆康求米事必在刘备得徐州后也刘繇传称吴景攻繇歳余不克则策渡江不应在兴平元年已前今依江表传为定】
刘繇败走【帝纪繇败走在兴平元年今从江表传】
繇使朱皓攻诸葛【袁暐献帝春秋云刘表上领豫章太守范书陶谦传亦云刘表所用而陈志诸葛亮传云术所用按许劭劝繇依表必不攻其所用也今从亮传】
建安元年六月刘备战败屯于海西【蜀志备传于此云杨奉韩暹冦徐策间备邀击尽斩之按暹奉后与吕布同破袁术于时未死也备传为误】
备屯小沛【备传云遣闗羽守下邳此在布败后备传误也】
八月董承等拒曹洪【魏志此事在正月而荀彧传迎天子在都雒后今从传】曹操为镇东将军【魏志在六月而董昭传在都雒后今从传】
十月郭嘉谏操图刘备【本传以为程昱郭嘉劝操杀备今从魏书】
二年孙防袭乌程侯【江表传曰建安二年夏王誧奉戊辰诏书赐防不知其何月也】九月操击斩桥蕤【范书吕布传云布破张勲于下邳生擒桥蕤此又一桥蕤将蕤被获又还也然魏志吕布传无桥蕤事当是范书误】
操攻吕布灌城月余【范书布传云灌其城三月魏志传亦曰围之三月按操以十月至下邳及杀布共在一季不可言三月今从魏志武纪】
刘备谏操缓吕布【献帝春秋曰太祖意欲活布命使寛缚主簿王必趋进曰布勍虏也其众近在外不可寛也太祖曰本欲相缓主簿复不聴如之何今从范书陈志】
十二月桓阶説张羡附曹操【魏志桓阶传袁曹相拒官渡而阶説羡按范书刘表传建安三年羡表在官渡前也】
孙防遣张纮献方物【江表传曰倍于元年所献其年制书拜讨逆封吴侯按策贡献在二年非元年也又陈志纮传曰建安四年遣纮奉章诣许按吴书纮述防才略忠欵曹公乃优文襃崇改号加封然则纮来在策封吴侯前本传误也】
四年四月袁术部曲奔刘勲【吴志孙防传曰术死长史杨大将张勲等将其众欲就防庐江太守刘勲邀击悉虏之收其珍寳以归与诸书不同今从范书陈志术厚及江表传】十二月华歆迎孙防【华峤谱叙曰孙防略有州盛兵徇豫章一郡大恐官属请出郊迎歆曰无然防稍进复白发兵又不聴及防至一府皆造閤请出避之乃笑曰今将自来何遽避之有顷门下白曰孙将军至请见乃前与歆共坐谈议良久夜乃别去义士闻之皆长叹而心自服也此説大不近人情今不取】
刘备杀车胄【蜀志先叙董承谋诛死备乃杀车胄魏志备杀车胄后明年董承乃死袁纪备据下邳亦在承死前蜀志误也】
五年正月曹操破备【魏书曰备谓操与大敌连不得东而候骑卒至言曹公来备大惊然犹未信自将数十骑出望公军见麾旌便弃众而走计备必不至此魏书多妄】
四月孙防击陈登到丹徒【此事出江表传据策传云防谋袭许未发而死陈矫传云登为孙权所围于匡竒登令矫求救于太祖太祖遣赴救吴军既退登设伏追奔大破之先贤行状云登有吞灭江南之志孙策遣军攻登于匡竒城登大破之斩虏以万数贼忿丧军寻复大兴兵向登登使功曹陈矫求救于太祖此数者参差不同孙盛异同评云按袁绍以建安五年至黎阳策以四月遇害而志云策闻曹与绍相拒于官渡谬矣伐登之言为有证也今从之】
策杀许贡【江表传曰初贡上表于汉帝言策骁雄宜召还京邑若放于外必作世患候吏得表以示策策以让贡贡辞无表策令武士绞杀之按贡先为朱治所迫已去郡依严白虎安能复尔盖防破白虎时杀贡耳】
丙午防卒【虞喜志林云策以四月四日死故置此陈志策传防隂欲袭许迎汉帝密治兵部署未发为许贡客所杀郭嘉传曰策渡江北袭许众闻皆惧嘉料之曰防轻而无备必死于匹夫之手果为贡客所杀嘉虽先见安能知策死于未袭许之前乎盖时人见策临江治兵疑其袭许嘉料其不能为耳】
十月许攸奔曹操【魏志武纪曰攸贪财袁绍不能足来奔今从范书绍传】
操破绍杀七万余人【范书绍传曰所杀八万人按献帝起居注曹公上言凡斩首七万余级】
周瑜止鲁肃【肃传曰刘子杨招肃往依郑寳肃将从之瑜以权可辅止肃按刘晔杀郑寳以其众与刘勲勲为策所灭寳安得及权时也】
七年五月南单于降【魏志张既传曰髙干反单于皆降非也】
八年二月曹操攻黎阳【魏志武纪作三月今从范书袁绍传又魏志绍传云谭尚与太祖相拒黎阳自二月至九月当云自九月至二月】
操追袁谭袁尚至邺【范书绍传曰尚逆击破操军今从魏志绍传】
九年七月袁尚保祁山【魏志绍传云还走滥口范书作蓝口今从魏武纪】十三年正月赵温免【献帝起居注在十五年范书帝纪在十三年按是年罢三公官温不至十五年也】
甘寜奔孙权【吴志孙权传建安八年十二年皆尝讨黄祖凌统传父操死时统年十五摄父兵后击麻保屯刺杀陈勤按周瑜孙权传以十一年击麻保屯则操死似在八年然后五年寜乃奔权似晩今无年月可据追言之】
六月曹操表马腾为卫尉【典略曰建安十五年徴腾为卫尉按张既传曹公将征荆州令既説腾入朝盖三字误为五耳】
八月蒯越等説刘琮降【范书陈志表传皆云韩嵩亦说琮降按嵩时被囚必不预谋】九月操以王粲为掾属【粲传曰太祖置酒汉濵粲奉觞贺云云按操恐刘备据江陵至襄阳即过日行三百里引用名士皆至江陵后所为不得更置酒汉濵恐误】
十二月孙权围合肥【魏志武纪十二月权为备攻合肥公自江陵征备至巴丘遣张熹救合肥权闻憙至乃走公至赤壁与备战不利孙盛异同评曰按吴志备先破公军然后权攻合肥而此纪云先攻合肥后有赤壁之事二者不同吴志为是又陈矫传云陈登为权所围于匡竒令矫求救于曹操而先贤行状云登为防所围按防始欲攻登未济江已为许贡客所杀吴书云权征合肥命张昭别讨匡竒于时陈矫已为曹仁长史又陈登年三十六而卒必已不在不知登之被围果在何时也】
十四年三月权烧围走【魏志武纪十二月权围合肥刘馥传云攻围百余日孙权传云逾月不能下由此言之权退必在今年明矣】
张辽讨斩陈兰梅成【辽传无年按繁钦征天山赋云建安十四年十二月甲辰丞相武平侯曹公东征临川未济羣舒蠢动割有潜六乃俾上将荡冦将军张辽治兵南岳之阳又去陟天柱而南徂故置于此】
十五年十二月周瑜卒【按江表传瑜与防同年策以建安五年死年二十六瑜死时年三十六故知在今年也】
鲁肃劝权以荆州借备【肃传曰曹公闻权以土地业备方作书落笔于地恐操不至于是今不取】
十六年八月操遣徐晃等渡蒲阪津【晃传曰太祖至潼闗恐不得渡召问晃晃曰公盛兵于此而贼不复别守蒲阪知其无谋也今假臣精兵渡蒲阪津为军先置以截其裹贼可禽也太祖曰善按武帝纪潜遣二将渡蒲阪皆太祖之谋而晃传云皆晃之策盖陈氏各欲称其功美不相顾耳】操与韩遂语【许褚传曰太祖与韩遂马超等防语左右皆不得从唯将褚超负其力隂欲前突太祖素闻禇勇疑从骑是褚乃问曰公有虎侯者安在太祖顾指禇褚瞠目眄之超不敢动按时超不与遂同在彼故疑遂此说妄也】
十二月法正説刘备取益州【韦曜吴书曰备前见张松后得法正皆厚以恩徳接纳尽其殷勤之欢因问蜀中阔狭兵器府库人马众寡及诸要害道里逺近松等具言之按刘璋刘备传松未尝先见备吴书误也】
十七年十月荀彧饮药而卒【陈志彧传曰以忧薨范书彧传曰操馈之食发视乃空器也于是饮药而卒孙盛魏氏春秋亦同按彧之死操隠其诛陈寿云以忧卒盖阙疑也今不正言其饮药恐后世为人上者谓隠诛可得而行也】
十八年九月马超奔张鲁【杨阜传云十七年九月武帝纪十八年超在汉阳复因羌胡为害十九年正月赵衢等讨超超奔汉中按姜叙九月起兵超即应出讨超出衢等即应闭门不应至来年正月盖魏史书捷音到邺之月耳杨阜传误也】
十九年七月操留少子植守邺【植传云太祖戒之曰吾昔为顿丘令年二十三思此时所行无悔于今今汝年亦二十三矣又云植太和六年薨年三十一按植今年年二十三则死时当年四十一矣本传误也】
二十年五月吕防留孙河委以后事【按孙河已死或它人同姓名耳】刘备闻操将攻汉中【备传云曹公定汉中孙权传云入汉中按操以七月入汉中备未应即闻之而八月权已攻合肥盖闻曹公兵始欲向汉中即引兵还耳】
七月张卫等夜遁【武帝纪曰公至阳平张鲁使弟卫等据闗攻之不拔乃引还贼守备解散公乃密遣解剽等乗险夜袭大破之刘晔传曰太祖欲还令晔督后诸军晔策鲁可克驰白太祖不如致攻遂进兵鲁乃奔走郭颁世语鲁遣五官掾降弟卫拒王师不得进鲁走巴中军粮尽太祖将还西曹掾郭谌曰鲁已降留使既未反卫虽不同偏擕可攻县军深入以进必克退必不免太祖疑之夜有野麋数千突壊卫营军大惊髙祚等误与卫众遇卫以为大军见掩遂降魏名臣奏载杨暨表曰武皇帝征张鲁以十万之众身亲临履张衞之守盖不足言地险守易虽有精兵虎将势不能施对兵三日欲抽军还天祚大魏鲁守自壊因以定之又载董昭表其承凉州以下皆昭表所述必得实今从之】
守将虽斩之【刘晔传云备虽斩之按备传云备下公安闻曹公定汉中乃还如此则备时犹在公安也】
二十二年正月操军居巢【孙权传曹公次居巢攻濡须并在去冬今从魏武纪】二十四年正月刘备营于定军山【备传云于定军山势作营法正传作定军兴势今从黄忠传】
斩夏侯渊【渊传曰备夜烧围鹿角渊使张郃护东围自将轻兵护南围备挑郃战郃军不利渊分兵半助郃为备所袭战死张郃传曰备于走马谷烧都围渊救火从他道与备相遇交战短兵接刄渊遂没今从刘备黄忠法正传】
魏纪
髙祖黄初元年十月辛未升坛受禅【陈志云丙午上至曲蠡汉帝禅位庚午升坛即阼袁纪亦云庚午魏王即位按献帝纪乙卯始发禅册二十九日登坛受命又文帝受禅碑至今尚在亦云辛未受禅陈志袁纪误也范书云魏遣使求玺绶曹皇后不与如此数辈后乃呼使者以玺抵轩下因涕泣横流曰天不祚尔左右皆莫能仰视按此乃前汉元后事且玺绶无容在曹后之所此説妄也】二年【陈志正月乙亥朝日于东郊裴松之以为朝日在二月按二月辛丑朔无乙亥】
烈祖太和二年正月姜维降汉【孙盛杂语曰维诣诸葛亮与母相失后得母书令求当归维曰良田百顷不在一亩但有逺志不在当归也按维粗知学术恐不至此今不取】
青龙二年【唐太宗晋书景懐夏侯后传后以此年死云宣帝居上将之重诸子并有雄才大略后知帝非魏之纯臣而后既魏氏之甥帝深忌之遂以鸩崩按是时司马懿方信任于明帝未有不臣之迹况其诸子乎徒以魏甥之故猥鸩其妻都非事实盖甚之之辞不然师自以他故鸩之也今不取】
景初二年六月公孙渊围堑二十余里【晋宣纪云南北六七十里今从渊传】
十二月刘放执帝手作诏免燕王宇等官【放传曰宇性恭良陈诚固辞帝引见放资入卧内问曰燕王正尔为放资对曰燕王实自知不堪大任故耳帝曰曹爽可代宇否放资因賛成之又深陈宜速召太尉司马宣王帝纳其言放资既出帝意复变诏止宣王勿来寻更见放资曰我自召太尉而曹肇等反使吾止之命更为诏帝独召爽与放资俱受诏命遂免宇献肇朗官按陈寿当晋世作魏志若言放资本情则于时非美故迁就而为之讳也今依习凿齿汉晋春秋郭颁世语似得其实】
邵陵厉公正始四年十二月陆逊谏吴主不分嫡庶【吴録曰权时见杨笁辟左右而论霸之才笁深述霸有文武英姿宜为嫡嗣于是权乃许立焉既而逊上表极諌权疑笁泄之乃斩笁按笁死在太子废后吴録所述妄也】
嘉平元年正月曹爽何晏等族诛【魏氏春秋曰宣王使晏典治爽等狱晏穷治党与冀以获宥宣王曰凡有八族晏防丁邓等七姓宣王曰未也晏穷急乃曰岂谓晏乎宣王曰是也乃收晏按宣王方治爽党安肯使晏典其狱就令有之晏岂不自知与爽最亲而冀独免乎此殆孙盛承説者之妄耳】
五年十月吴孙峻杀诸葛恪【恪传曰恪省张约等书而去未出路门逢太常滕恪曰卒腹痛不任入不知峻隂讣谓恪曰君自行旋未见上今上置酒请君君已至门宜当力进恪踌躇而还孙盛以为不然今从吴歴】
髙贵乡公正元二年十二月吴作太庙【吴歴太平元年正月立太祖庙沈约宋书孙亮立明年正月立权庙今从吴志】
元帝景元元年正月髙贵乡公出懐中黄素诏王沈王业奔走告司马昭王经不从【世语曰经因沈业申意今从晋诸公賛】陈泰请斩贾充【魏氏春秋曰帝之崩也太傅司马孚尚书右仆射陈泰枕帝尸于股号哭尽哀大将军入禁中泰见之悲恸大将军亦对之泣谓曰伯其如我何泰曰独有斩贾充少可以谢天下耳大将军久之曰卿更思其他泰曰岂可使泰复发后言遂欧血薨裴松之以为违实今从子寳晋纪】
四年九月护军荀恺【晋书文纪作部将易恺今从魏志】
咸熈元年正月众杀姜维钟防【卫瓘传曰防刘瓘谋议乃书板云欲杀胡烈等举以示瓘瓘不许因相疑贰瓘如厠见胡烈故给使使宣语三军言防反防逼瓘定议经宿不眠各横于膝上在外诸军已潜欲攻防瓘既不出未敢先发防使瓘慰劳诸军瓘便下殿防悔遣之使呼瓘瓘辞疾动诈仆地比出阁数十信追之瓘至外解服盐汤大吐防遣所亲人及医视之皆言不起防由是无所惮及暮门闭瓘作檄宣告诸军并已倡义陵旦共攻防杀之常据华阳国志曰防命诸将发丧因欲诛之诸将半入而南安太守胡烈等知其谋烧成都东门以袭杀防及维今从魏志义世语曰维死时见剖胆如斗大如斗非身所能容恐当作升】
晋纪
世祖泰始元年九月乙亥葬文王【晋书文纪作癸酉今从魏陈留王志】二年八月陆凯上防諌吴主【陈寿曰予连从荆来者得凯所諌皓二十事博问吴人多云不闻凯有此表又按其文殊甚切直恐非皓之所能容忍也或以为凯藏之箧笥未敢宣行病困皓遣董朝省问欲言因以付之虚实难明故不着于篇然爱其指擿皓事足为后戒故钞列于凯传左今不取】十月丙午朔日食【宋书志无此食今从晋书】
十二月吴主还都建业【吴志陆凯传或曰寳鼎元年十二月凯与丁奉丁固谋因皓谒庙欲废皓立孙休子时左将军留平领兵先驱故密语平平拒而不许誓以不泄是以不果按凯尽忠执义必不为此事况皓残酷猜忌留平庸人若闻凯谋必不能不泄殆虚语耳今不取】
四年正月丙戌贾充等上律令帝令裴楷执读【刑法志云泰始三年事毕表上今从武纪裴楷传云文帝时诏楷于御前执读今从刑法志】
九月石苞免官【晋书武纪及苞传皆无苞免官年月萧方等三十国春秋杜延业晋春秋置在此今从之苞传又云敕琅邪王伷自下邳防寿春按武纪伷明年二月乃镇下邳恐传误】
十月吴万彧冦襄阳【晋帝纪作郁今从吴志】
五年二月文立言蜀名臣子孙宜叙用【立传载此表在迁太子中庶子后按泰始七年立举郤诜时犹为济隂太守于今未为庶子也若诸葛京署吏不因立表则京先已署吏立不当更云宜量材叙用也】
六年正月吴丁奉入涡口【吴志丁奉传建衡元年攻晋谷阳晋帝纪不载奉传不言入涡口疑是一事】
七年四月吴陶璜袭杀董元【璜传云出其不意径至交趾按元乃九真太守非交趾也华阳国志云元病亡杨稷更以王素代之按武帝纪四月九真太守董元为吴将虞汜所攻军败死之则元非病亡盖稷虽以素代元未至郡而元死也】
众胡内叛与树机能围牵死之【崔鸿十六国春秋秃髪乌孤传云其先树机能本河西鲜卑泰始中杀秦州刺史胡烈斩凉州刺史牵晋帝纪叛虏杀胡烈北地胡杀牵皆不言鲜卑盖言羣虏内叛则鲜卑亦在其中矣或北地胡即树机能也】
七月癸酉贾充都督秦凉【三十国春秋晋春秋充出并在八年二月按武帝纪充出在此月盖二春秋以太子纳妃在八年二月致此误也】
陶璜陷交趾杀毛炅【汉晋春秋曰初霍弋遣杨稷毛炅等戍交趾与之誓曰若贼围城未百日而降者家属诛若过百日救兵不至而城没者吾受其罪稷等守未百日粮尽乞降于璜不许而给粮使守诸将并谏璜曰霍弋已死不能救稷等必矣可须其日满然后受降使彼得无罪而我取有义内训吾民外懐邻国不亦可乎稷等期讫粮尽救兵不至乃纳之华阳国志则云稷等城破被囚稷欧血死炅骂贼死二者相戾不可得合而晋陶璜传兼载之按孙皓猜忌恐璜不敢以粮资敌今从华阳国志】
十月丁丑朔日食【宋书五行志有五月庚辰食无十月丁丑食晋书纪及天文志有十月丁丑食无五月庚辰食今从晋书】
十二月安乐思公刘禅卒【晋春秋云禅谥惠公今从王隠蜀记】
八年夏张杀皇甫晏王濬讨斩之【华阳国志杀晏在十年五月武帝纪在今年六月按王濬请伐吴表云臣作船七年日有朽败濬再为益州刺史方受诏作船咸寜五年下诏伐吴借使濬以其年上表则再为益州亦在泰始九年之前矣今从晋纪为定】
祜表留濬复为益州【羊祜传云表留濬监益州诸军事加龙骧将军按濬传祜密表留濬重拜益州刺史又曰寻以謡言拜龙骧将军监梁益诸军事然则作刺史与监军自是二事也华阳国志又云咸寜四年濬迁大司农五年拜龙骧监梁益二州按时羊祜已卒尤不可据】
濬造舟舰【华阳国志云咸寜三年三月濬受诏作舰按濬表云作船七年则国志不可据也】十月尹璩卒宋质废梁澄表令狐丰为炖煌太守【晋春秋璩作据今从武纪武纪云令狐丰废澄自领郡事今从晋春秋】
贾充宴朝士【三十国春秋在十一月晋春秋在十月己巳恐皆非实故附于冬末】
吴万彧自杀【吴志孙皓传云彧被谴忧死今从江表传】
九年正月辛酉郑袤卒【按本传袤为司空固辞乆之见许以侯就第拜仪同三司而帝纪云司空郑袤薨误也】
七月丁酉朔日食【宋志无此食今从晋书】
十年四月吴主诛章安侯奋【江表传曰张布女有宠于皓而死皓厚葬之国人见葬太奢丽皆谓皓已死所葬者是也皓舅子何都顔状似皓故民间讹言都代立临海太守奚熈信讹言举兵欲还秣陵诛都都叔父植时为备海督击杀熈夷三族讹言乃息又云奋本在章安徙还吴城禁锢使男女不得通婚或年三十四十不得嫁娶奋上表乞自比禽兽使男女自相配偶皓大怒遣察战赍药赐奋父子皆饮药死裴松之按建衡二年至奋之死孙皓即位尚未久若奋未被疑之前儿女年二十左右至奋死时不得年三十四十也若先已长大自失时未婚娶不由皓之禁锢矣此虽欲増皓之恶然非实理又吴志孙皓传鳯凰三年防稽妖言奋为天子遂诛奚熈不言诛奋孙奋传建衡二年左夫人王氏卒民间讹言遂诛奋及五子三十国晋春秋自皓纳张布女至杀奋皆在天册元年按奋若以建衡二年死不容至鳯凰三年防稽方有讹言不知奋死果在何年今因奚熈之死终言之】
咸寜三年五月吴将邵顗【武纪作邵凯今从羊祜传】
七月杨珧议封建【职官志以为珧与荀朂以齐王攸有时望惧太子有后难故建此议使诸王之国帝初未之察于是下诏议其制按朂传有异议又时齐王不之国疑此説非实今不取】
十二月卫瓘离间二虏务桓降力微死【魏收后魏书铁弗刘虎匈奴去卑之孙昭成四年死子务桓立按昭成四年晋成帝咸康七年也务桓不应与瓘同时盖二人皆名务桓耳】四年七月司冀等州大水螟伤稼杜预上防【食货志云咸寜三年杜预传云四年按五行志三年大水无虫灾四年螟今从预传】
九月张尚忤吴主徙建安寻杀之【三十国春秋云岑昬等泥头请代尚死尚得免死徙广州今从尚传参取环氏吴纪】
十月卫瓘抚牀帝令太子决尚书疑事【三十国春秋在泰始八年按瓘传泰始初为青州刺史徙幽州八年不得在京师瓘传在迁司空后按帝纪泰康三年贾充卒十二月瓘为司空故移在入为尚书令下】
傅卒【传曰五年迁太仆转司景献皇后崩坐争位骂尚书免寻卒按景献后崩在四年传误也】五年十一月马隆转战而前【隆传曰或夹道累磁石贼被铁铠行不得前隆卒悉披犀甲无所留碍贼以为神按此説太诞恐不可】
太康元年二月乙丑王濬击杀吴陆景【武纪壬戌濬克夷道乐郷城杀陆景陆抗传壬戌杀晏癸亥杀景王濬传壬戌克夷道获晏乙丑克乐郷获景今从濬传】
或曰方春水生难于久驻【杜预传曰今向暑水潦方降疾疫将起按时未暑今依三十国春秋】
五月丁亥朔孙皓至【吴志皓传天纪四年三月丙寅杀岑昬戊辰陶濬从武昌还壬申王濬到受皓降五月丁亥集于京邑四月甲申封归命侯晋武纪太康元年二月王濬等破武昌王浑斩张悌三月壬申濬至石头皓降乙酉大赦改元四月遣朱震等慰抚五月辛亥封归命侯丙寅引皓升殿庚午诏士卒六十归家庚辰以濬为辅国将军王濬传二月庚申克西陵又云壬寅濬入石头而无月又上书曰臣十四日至牛渚十五日至秣陵亦无月又曰去二月武昌失守皓左右皆得寳散走三十国春秋四月甲子王浑斩张悌丙寅杀岑昬与何桢书庚午送降书壬申濬入石头甲申封归命侯五月丁亥至洛阳晋春秋略与之同按长厯去年闰七月今年二月戊午朔三月戊子朔四月丁巳朔五月丁亥朔六月丙辰朔然则三月无戊辰丙寅壬申五月无庚午庚辰与吴志晋书不合若依三十国春秋月日虽合然二月武昌失守皓左右离散不容四月十六日王濬乃至秣陵而皓降又皓以四月十六日降举家西上至五月一日未能至洛今事之先后并依吴志晋书但削去其日之不与厯合者】
迁王濬镇军大将军【濬传云领步兵校尉旧校唯五置此营自濬始也按职官志屯骑步兵长水越骑射声校尉是为五校并汉官也然则步兵之名非自濬始武帝纪是年六月丁丑初置翊军校尉官疑濬所领者翊军也】
是歳凡州十九【宋书州郡志云太康元年天下一统凡十六州后又分雍梁为秦分荆为江分益为寜分幽为平而为二十矣按杜佑通典平吴分十九州司兖豫冀并青徐荆梁雍秦益凉寜幽平交广今从之】
山涛言不宜去武备【涛传云与卢钦论之按钦咸寜三年三月已卒】
二年十月慕容涉归防昌黎【帝纪云慕容廆按范亨燕书武宣纪廆泰始五年生年十五父年于涉归卒太康四年也此年入冦当是涉归】
十一月陈骞薨【帝纪云大司马按骞以咸寜三年辞位以髙平公还第】
三年正月帝问司校尉刘毅【地理志太康元年省司置司州毅传毅为司校尉帝尝南郊礼毕问毅而无年月晋春秋问毅在此月而不言毅官按毅传六年自司迁左仆射或者此年尚未改为司州也今从毅传】
四年慕容删簒立【载纪删作耐今从燕书】
五年正月己亥青龙见【五行志作癸夘今从帝纪】
罢寜州置南夷校尉【地理志太康三年废寜州置南夷校尉今从华阳国志】六年正月刘毅卒【晋春秋在七年十月今从本】
七年正月魏舒逊位【舒逊位纪传皆无年月本传曰以灾异逊位帝不聴后因正旦朝罢还第表送章绶按本传又曰逊位之际莫有知者若今年正旦日食逊位至他年正旦乃送章绶不得云人无知者盖止因今者正旦朝罢遂以灾异逊位不复起耳】

[book_title]资治通鉴考异卷四
宋　司马光　撰
晋纪中
惠帝元康四年正月安昌公石鉴薨【本传鉴封昌安县矦今从帝纪】傅咸卒【三十国晋春秋元康四年七月傅咸为司五年五月始亲职十月卒二书附年月多差舛故以本传为定】
五年十月武库火【三十国晋春秋云闰月宋晋五行志云闰月庚寅今从晋书帝纪】八年九月李特入蜀【帝纪元康七年关中饥八年雍州有年而华阳国志三十国晋春秋皆云八年特就谷入蜀今从之】
九年正月出成都王頴为平北将军【帝纪云以頴为鎭北大将军今从本传】
六月髙密王泰薨【帝纪云陇西王本传云泰为尚书令改封髙密纪误】
裴頠贾模张华议废贾后【贾后传曰模与裴頠王衍谋废之衍后悔而止今从頠传】八月裴頠刘颂上表疏【刑灋志叙颂奏续頠表之下而云侍中太宰汝南王亮按頠表引元康八年事时亮死已久葢志误也】
永康元年正月【帝纪天文志皆有己卯日食宋志无之按长厯己卯十七日安得日食】皇孙虨卒【帝纪虨作霖按虨字道文不当作霖今从传】
八月石崇潘岳欧阳建被收【崇传曰崇建潜知其计阴劝淮南王允齐王冏图赵王伦若崇果与允同谋允败崇应惶遽不应被收时方宴于楼上葢伦秀以旧怨诬杀之耳】
以刘颂为光禄大夫【三十国春秋云伦党大怒谋害颂颂惧自杀颂传云颂为光禄寻病卒今从传】
十一月耿滕为益州刺史【帝纪作耿胜载纪华阳国志作滕今从之】
滕欲入州【华阳国志曰战于广汉宣化亭杀传诏按州郡俱治成都不容战于广汉又赵廞若已与滕战不应欲直入州今从载记】
赵廞杀赵模陈摠【帝纪廞又杀犍为太守李密汶山太守霍固按华阳国志犍为太守李苾汶山太守杨邠非密固也载记亦作李苾葢纪误】
廞自称益州牧【晋春秋云建号太平元年他书无之今不取】
永宁元年正月赵王伦即帝位【三十国春秋云伦将篡位义阳王威执诏示嵇绍曰圣上法尧舜之举卿其然乎绍厉声曰有死而已终不有二威怒拔劒而出及惠帝迁于金墉城唯绍固志不从直于金墉絶不通伦时人皆为之惧晋书忠义传云伦篡绍为侍中惠帝复祚遂居其职二説不同今皆不取】
赵廞杀李庠及其子侄十余人【载记曰及其子侄宗族三十余人今从华阳国志又国志庠死去年冬晋春秋在今年春今从之】
三月罗尚使王敦讨汶山羌死之【帝纪在八月疑是洛阳始知今从华阳国志】
赵王伦使管袭讨斩王盛处穆【齐王冏传曰冏潜与盛穆谋起兵诛伦未恐事泄乃与袭杀穆送首于伦以安其意今从三十国春秋】
四月大战于溴水【赵王伦传作激水今从帝纪】
六月复封賔徒王晏为吴王【晏传自賔徒徙封代王伦诛复本封今从帝纪】齐王冏为大司马成都王頴为大将军録尚书【頴传曰至邺诏王粹加九锡进位大将军都督中外頴拜受徽号让殊礼按頴在洛卢志已谓頴曰今当与齐王共辅朝政明已有録尚书之命但頴不受归邺故朝廷使粹追命之耳且頴功大于冏不应独赏冏而頴未赏也今从帝纪】路秀【帝纪作路季今从齐王冏传】
八月齐王冏杀东莱王蕤【帝纪六月庚午蕤与王舆谋废冏事觉得罪甲戌冏为大司马按诛舆诏已称冏为大司马则舆事觉不应在冏为大司马前今从三十国春秋在八月】
九月东安王繇举东平王楙鎭下邳【帝纪八月楙为平东督徐州九月繇复爵按楙传繇为仆射举楙为平东故移在繇还后】
太安元年慕容廆击素怒延【载纪作素延下云素延怒率众围棘城按燕书纪传皆谓之素怒延然则怒是其名也】
二年正月李特改元建初【帝纪太安元年五月特自号大将军载记太安元年特称大将军改元后魏书李雄传云昭帝七年特称大将军号年建初昭帝七年太安元年也祖孝徴脩文殿御览云太安二年特大赦改年建初元年特见杀三十国晋春秋云太安二年正月特僣位改年今从御览等书】蜀郡任叡【载记作任明罗尚传作任锐今从华阳国志】
六月李雄杀陈图【华阳国志作陈旹今从载记】
七月处士范长生【华阳国志作范贤今从载记】
涪陵徐轝【华阳国志作徐舆今从载记】
长沙王乂徴李含为河南尹【含传云河间王颙表含为河南尹今从皇甫重传】张昌逃于下儁山【帝纪八月庚申刘及张昌战于清水斩之昌传云昌败窜于下山明年秋擒斩之按斩张奕表云张昌奸党初平昌未枭首故从昌本传】
八月以长沙王乂为太尉都督中外诸军事【帝纪太安元年十二月乂诛齐王即以乂为太尉都督中外晋春秋二年七月颙頴起兵乃以乂为太尉都督以讨之按齐王死后頴悬执朝政乂未应都督中外又颙见为太尉乂不应更为太尉今从晋春秋】
十月戊申战于建春门【陆机传云战于鹿苑今从帝纪】
孙拯下狱【晋春秋作孙承今从晋书】
张方退屯十三里桥【河间王颙传云駃水桥今从帝纪】
闰月罗尚留张罗守城【载记作罗特今从华阳国志】
永兴元年正月癸亥东海王越收长沙王乂【越传云殿中诸将及三部司马疲于战守密与左卫将军朱黙夜收乂别省逼越为主今从乂传】
甲子大赦改元【帝纪太安二年十二月甲子大赦永兴元年正月大赦改元疑是一事】丙寅张方杀乂【帝纪三十国晋春秋云太安二年十二月杀乂乂传云初乂执权之始洛下謡曰草木萌牙杀长沙乂以正月二十五日废二十七日死如謡言焉乐广传云成都王頴广之壻也及与长沙王乂遘难而广既处朝望羣小谗谤之广以忧卒惠帝纪永兴元年正月丙午乐广卒若广卒时乂未死即乂传正月二十五日废为是合移在永兴元年正月而晋春秋太安二年八月乐广自裁按帝纪今年正月以頴为丞相遣兵屯城门代宿卫者疑此皆乂初死时事又今年正月末亦有甲子丙寅今从乂传】
十月刘渊迁都左国城【下云离石大饥迁于黎亭则是渊犹在离石也按杜佑通典离石有南单于庭左国城然则渊虽迁左国犹在离石县境内也】
渊即汉王位【帝纪李雄刘渊称王皆在十一月惠帝入长安后华阳国志李雄十月称王一本作十二月三十国晋春秋十六国钞皆在十月今从之】
范阳王虓等请降封太弟頴【虓传云与鎭东将军周馥同上言按馥传帝自长安还馥出为平东将军都督州代刘凖为鎭东据此表张方犹存葢自邺还洛阳时也】
十二月髙密王略鎭洛阳【惠纪作髙密王简按宗室传髙密孝王略字元简时都督青州后迁都督荆州未尝鎭洛阳葢简即略也时虽有朝命而略不至或尝鎭洛阳而本传遗脱耳】二年六月拓跋猗防斩汉将綦母豚【后魏书桓帝纪及刘渊传下云渊南走蒲子按晋载记渊无走蒲子事下云自离石迁黎亭葢后魏书夸诞妄言耳】
八月琅邪王睿请王导为司马【导传曰元帝鎭下邳请导为安东司马按元帝时为平东及徙州乃为安东耳或者平字误为安或后为安东司马故但云司马】
十月诏刘彭城王释等讨刘舆【刘乔传释作绎帝纪宗室传皆作释葢乔传误帝纪八月车骑大将军刘逐平南将军彭城王释于宛释传及众书皆无之传但云彭城前东奔有不善之言按晋室纯臣刘乔与范阳构难犹以书和解之以安天下尊王室释受王命鎭宛而肯更自逐之乎据此诏令释共讨刘舆疑无逐释事帝纪必误】
十一月河间王颙遣吕防收刘暾【暾传云颙遣陈顔吕防率骑五千暾按暾匹夫安用五千骑葢防时在洛颙敇使收暾耳説者欲大其事故云尔】
十二月王浚以突骑资刘琨【琨传云得突骑八百人按刘乔传云琨率突骑五千济河攻乔疑八百太少或因下文迎东海王之数致有兹误今阙疑】
刘乔奔平氏【帝纪云乔奔南阳按地理志南阳无平氏县武帝分南阳置义阳郡有西平氏县或者南阳有东平氏而非县与】
吴王常侍甘卓弃官东归【卓传云州举秀才为吴王常侍讨石冰以功赐爵都亭矦东海王越引为参军出补离狐令弃官东归遇陈敏敏传云吴王常侍甘卓自洛至按卓为常侍不应讨石冰为离狐令不应自洛至今从敏传】
光熈元年三月李毅女秀守宁州城【懐帝纪永嘉元年五月建宁郡夷攻陷宁州死者三千余人李雄载记云南夷李毅固守不降雄诱建宁夷使讨之毅病卒城陷杀壮士三千余人送妇女千口于成都王逊传云李毅卒城中奉毅女固守经年华阳国志有毅卒年月及女秀守城事今从之】六月复羊后【后传曰张方首至洛阳即日复后位按方传首已久不至今日今从帝纪】司空越遣糜晃击河间王颙【牵秀传云颙密遣使就东海王越求迎越遣将糜晃等迎颙今从颙传】
李雄即帝位改元晏平【晋帝纪三十国晋春秋皆云永兴二年六月雄即帝位华阳国志光熈元年雄即帝位后魏书序纪及李雄传皆云昭帝十二年雄称帝即光熈元年也十六国春秋钞晏平元年六月雄即帝位十六国春秋目録雄年号建兴二晏平五与华阳国志同今从之诸书雄改元晏平无大武年号惟晋载记改元大武无晏平年号按雄国号大成魏书雄传云雄称帝号大成改年晏平故三十国春秋误云改年大成载记传写误为大武今从诸书去大武之号】
以范长生为天地太师【华阳国志尊长生曰四时八节天地太师今从晋载记】八月以范阳王虓为司空【虓传云为司徒今从帝纪】
十二月南阳王模杀河间王颙【三十国晋春秋云东海王越杀颙今从颙传】懐帝永嘉元年二月陈敏弟处劝敏杀顾荣等【敏传云弟昶劝杀荣按晋春秋敏临死谓处曰我负卿时昶已先死今从晋春秋】
七月琅邪王睿鎭建业【元帝纪曰东海王越之收兵下邳以帝都督州越西迎大驾留帝居守永嘉初用王导计始鎭建业按既都督州不当犹鎭下邳又懐帝纪明言七月己未睿都督州鎭建业今从之】
九月王导説睿引顾荣贺循【导传曰元帝鎭建康居月余士庻莫有至者会从兄敦来朝导谓之曰琅邪王仁德虽厚而名论犹轻兄威风已振宜有以匡济者会三月上已帝观禊敦导皆骑从王敦传东海王越诛缪播后乃以敦为州刺史其后徴拜尚书不就周玘传钱璯闻刘聪逼洛阳不敢进乃谋反时王敦迁尚书与璯俱西欲杀敦敦奔告元帝懐帝纪永嘉元年七月琅邪王睿鎭建业三年三月杀缪播四年二月钱璯反是时睿在建业已三年矣安得言月余乂睿名论虽轻安有为都督数年而士庻莫有至者陈敏得江东犹首用周顾以收人望导为睿佐岂得待数年然后荐之乎然则导传所云难以尽信今删去导语及敦名而已】
十一月以王敦为青州刺史【晋春秋王衍言于太傅越以王澄为荆州敦为州据呉楚以为形援越从之于是澄敦同发越饯之敦传自青州入为中书监东海王越诛缪播后始出为州播死在永嘉三年三月此年越在许昌不在洛故以晋书为定】
十二月王弥刘灵降汉【弥传曰弥逼洛阳败于七里涧乃与其党刘灵谋归汉按十六国春秋灵为王讃所逐弥为茍纯所败乃谋降汉今年春灵已在渊所五月弥乃如平阳然则二人先降汉已久矣弥传误也】
以魏兴太守王逊为宁州刺史【华阳国志以广汉太守王逊为宁州按时广汉已为李雄所陷今从逊传】
二年正月丙午朔日食【帝纪天文志云丙子朔误今从长厯】
刘渊遣刘聪等据太行石勒等下赵魏【石勒载记曰元海使刘聦攻壶关命勒率所统七千为前锋都督刘琨遣护军黄秀等救壶关勒败秀于白田杀之遂陷壶关事在明年今从十六国春秋】
二月西平太守曹袪【晋春秋作曹祗今从张轨传】
治中杨澹【晋春秋作张澹今从张轨传】
七月刘渊徙蒲子【刘琨荅太傅府书曰僣遣使驿离间其部落渊遂怖惧一大于南奔蒲子杂虏归降万有余落琨传亦然按时渊彊琨弱岂因畏琨而徙都葢琨为自大之辞史因承以为实耳】氐酋单徴降汉【载记作氐酋大单于徴按当时戎狄酋长皆谓之大徴即光文单后之父于衍字也】
十二月成尚书令杨褒卒【载记云丞相杨褒今从晋春秋】
三年正月宣于脩之言于汉主【晋春秋作鲜于脩之今从载记十六国春秋】夏石勒败黄肃于封田【石勒载记肃作秀封作白今从十六国春秋及刘琨集】淮南内史王旷【十六国春秋作王广今从帝纪】
厐淳降汉【十六国春秋作刘惇刘琨传作袭醇今从帝纪】
白部鲜卑【刘琨集作百部今从后魏书晋书】
刘琨自将击刘虎【帝纪七月刘聦及王弥围壶关琨使兵救之为聪所败王旷等及聦战又败厐淳以郡降贼十六国春秋渊五月遣聦攻壶关败韩述黄肃六月晋遣王广等来讨七月战于长平晋师败刘惇以壶关降按刘琨集载六月癸巳琨荅太傅府书曰聦弥一上党厐惇不能御又曰安居走利韩述授首封田之败黄肃不还浃辰之间名将仍殄又曰即重遣江陶都尉张倚领上党太守疾据襄垣续遣鹰将军赵拟梁余都尉李茂与倚并力轻行夜袭贼捐弃辎车宵遁而退追寻讨截获三分之二当聦弥之未走乌丸刘虎搆为变逆西招白部遣使致任称臣于渊残州困弱内外受敌辄背聦而讨虎自四月八日攻围然则琨讨虎以上事皆在四月以前也葢晋汉二史皆据奏报事毕而言之今依琨集为定】
十二月李臻遣其子成击王浚【燕书王诞传成作咸今从李洪传】四年七月刘渊卒【十六国春秋八月丁丑渊召太宰欢乐等受遗诏己卯卒辛未葬按长厯七月壬戌朔十六日丁丑十八日己卯八月辛卯朔无丁丑己卯及辛未辛未乃九月十一日葢渊以七月卒九月葬十六国春秋误】
北海王义【载记作乂按十六国春秋作义今从之】
十月刘琨以地与猗卢【懐帝纪永嘉五年十一月猗卢寇太原刘琨徙五县居之六年八月辛亥刘琨乞师于猗卢表卢为代公宋书索虏传在永嘉三年晋春秋在永嘉四年且云猗卢率万余家避难自云中入鴈门后魏序纪在穆帝三年即永嘉四年也琨集永嘉四年六月癸巳上太傅府牋云卢感封代之恩故知在四年六月之前又琨与丞相牋曰昔车骑感猗防救州之勲表以代郡封防为代公见听时大驾在长安会值戎事道路不通竟未施行卢以封事见托琨实为表上追述车骑前意即防听许遣兼谒者仆射拜卢赐印及符册浚以此见责戎狄封华郡诚为失礼然葢以救弊耳亦犹浚先以辽西封务勿尘此礼之失浚实启之浚遂与卢争代郡举兵击卢为所破纷错之由始结于此鴈门郡有五县在陉北卢新并尘官国甚彊盛从琨求陉北地以竝遣三万余家散在五县间既非所制又于琨残弱之计得相聚集未为失宜即徙陉北五县着陉南卢因移颇侵逼浚西陲围塞诸军营浚不复见恕危弱而见罪责以此观之卢非避难而来也】
琨遣猗卢兵归国【后魏序纪曰刘琨乞师救洛穆帝遣步骑二万助之东海王越以洛阳饥荒不许按琨与丞相牋曰琨倾身竭辞北和猗卢遂引大众躬啓戎行即具白太傅切陈愚见取贼之计聦宜时讨勒不可纵而宰相意异所虑不同更忧茍晞冯嵩之徒而稽二寇之诛遣使节抑挫臣鋭气臣即解甲遣卢众归国若猗卢果遣众赴洛琨牋安得不言也】
十一月加张轨鎭西将军【帝纪云安西按惠帝永兴二年已加轨安西将军从本传】五年正月琅邪王睿使甘卓等攻周馥【帝纪戊寅睿使卓攻馥于夀春馥众溃未知其为命卓之日与攻日溃日故阙之】
三月丙子东海王越薨【帝纪五年正月帝密诏茍晞讨越乙未越遣杨瑁裴盾共击晞三月戊午诏下越罪状告方鎭讨之以晞为大将军丙子越薨晞传晞移告诸州陈越罪状帝恶越专权乃诏晞施檄六州协同大举晞移诸征鎭帝又密诏晞讨越晞复上表称李初至奉被手诏卷甲长驱次子仓垣五年帝复诏晞陈越罪恶诏至之日宣告天下率齐大举晞表称辄遣王讃将兵诣项越使骑于成臯间获晞使遂大构嫌隙晋春秋五年正月上遣李初诏晞讨越按越若已得晞使则帝亦不能自安潘滔何伦等不容晏然在洛且滔等未去则帝亦不敢明言使晞讨越年月事迹既前后参差如此今竝置于越薨之时庻为不失】四月四十八王皆没于石勒【东海王越传云三十六王今从帝纪】
六月丁未刘聦封帝平阿公【帝纪聦以帝为会稽公载记三十国春秋云平阿公晋春秋云平河公河字葢误十六国三十国晋春秋明年二月乃封帝会稽公葢先封平阿后进会稽帝纪阙略今从诸书】
秦王业南犇密【晋书愍帝讳邺又改建邺为建康按三十国晋春秋愍帝名子业或作业乂吴志孙权改秣陵为建业取兴建基业为名皆不为邺字今从之】
中书令李絙【阎鼎传作李暅今从王浚传】
七月王浚立皇太子【晋书初无其名刘琨与丞相牋曰浚设坛塲有所建立称皇太子不知为谁】
九月刘粲杀南阳王模【帝纪八月模遇害按刘琨上丞相牋曰平昌以九月遇祸世子时鎭陇右故得无恙今以为据】
十月猗卢遣子六脩助刘琨【晋春秋作利孙按利孙即六脩也胡语讹转耳】六年七月髙乔郝聿以晋阳降汉【刘琨传曰属厐醇降于聦鴈门乌丸复反琨亲出御之粲乗虚袭取晋阳按琨上太子牋曰聦以七月十六日复决计送死臣即自东下率中山常山之卒竝合乐平上党诸军未旋之间而晋阳倾溃十六国春秋亦云琨收兵常山本传误也】
九月贾疋等奉秦王业为皇太子【懐帝纪云贾疋讨刘粲于三辅走之关中小定奉秦王为太子按贾疋等以永嘉五年攻刘粲于新丰粲败还平阳奉秦王入雍城六年三月刘曜弃长安走秦王入长安汉兵皆已退矣秦王为太子时刘粲方在晋阳懐纪误】
十月猗卢遣其子六脩及兄子普根等攻晋阳【十六国春秋云遣子曰利孙宥六须载记云賔六须刘琨集云左右贤王又云右贤王扑速根今从后魏书】
箕澹【十六国春秋后魏书计姬澹今从刘琨传】
汉人杀卢志【刘聦载记志劝太弟义作乱被诛按志劝成都王頴起义兵諌頴攻长沙王乂忠义敦笃始终不亏非劝人作乱者也今从卢谌传】
十二月贾疋战死【帝纪曰疋讨贼张连遇害疋传天护攻之疋败走坠涧死今从十六国春秋】
段疾陆眷【石勒载记及后魏书作就陆眷今从王浚传】
末柸【后魏书作未波今从王浚传】
王敦屯豫章【王澄传曰时王敦为江州鎭豫章按敦时为州刺史都督征讨诸军非为江州也】王机入广州【王澄死周觊败王敦鎭豫章机入广州纪传皆无年月按卫玠传玠依敦于豫章以永嘉六年卒故附于此】
王如降于王敦【如降亦无年月明年有如余党入汉中故附此】
愍帝建兴元年四月琅邪王睿用郗鉴为兖州【刘琨集建兴二年十一月壬寅朔与丞相牋曰焦求虽出塞乡有文武胆干茍晞用为陈留太守独在河南距当石勒抚绥有方琨以求行页兖州刺史后闻荀公以李述为兖州以素论门望不可与求同日而论至于胆干可以处危权一时之用李述亦不能及求而王年少便欲共讨求琨以求己与搆隙便召还而州界民物甚不安服述二千石及文武大姓连遣信使求刺史是以遣兄子演代求领兖州事往年春正月遣诣邺至是斩王桑走赵固云云今勒据襄国逼近邺城故合演转南演今治在廪丘而李述郗鉴竝欲争兖州或云为荀公所用或云为明公所用大寇未殄而自共寻干戈此亦大溃也辄敕演谨自守而已按王桑赵固之败及石勒攻邺皆在永嘉六年琨牋乂云传长安消息主上是秦王又建兴二年十一月丙申朔元年十一月壬申朔十二月壬寅朔然则琨牋之日建兴元年十二月壬寅朔也传写误耳】
九月荀藩薨于开封【帝纪曰薨于荥阳今从藩传】
二年正月陈元达言女宠太盛【载记元达等曰臣恐后庭有三后之事按立三后在明年于时未也】
二月刘琨移檄州郡【琨集檄首云三月庚午朔五日甲戌按石勒以壬申克幽州葢时晋阳尚未知也欲叙琨事毕然后叙勒事故置此】
三月壬申石勒至蓟【三十国春秋先言癸酉勒取幽州后言壬午勒晨至蓟按刘琨表日勒以三月三日径掩蓟城然则当言壬申是也】
五月己丑张轨薨【帝纪作壬辰今从前凉録钞前凉録钞又曰葬建陵葢张祚僣号后追尊其墓】
六月殷凯帅众向长安【晋春秋作段凯今从麴允传】
三年三月汉改元建元【十六国春秋建元元年在晋建兴二年同编脩刘恕言今晋州临汾县嘉泉村有汉太宰刘雄碑云嘉平五年嵗在乙亥二月六日立然则改建元在乙亥二月后也】八月杜弢遁走道死【弢传云弢逃遁不知所在晋春秋云城溃弢投水死今从帝纪】以第五猗为安南将军【周访传云征南大将军今从杜曽传】
四年正月追諡吴王晏曰孝【本传晏諡敬王今从愍帝纪】
汉太宰河间王易【晋春秋易作士通今从载记】
七月汉三后之外佩后玺者七人【刘聪载记曰四后之外按时靳上皇后已死唯三后耳云四误也】
十一月侍中宗敞【帝纪作宋敬今从晋春秋】
十二月乙卯朔日食【帝纪天文志皆误作甲申朔宋志乙卯朔与长厯合今从之】中宗建武元年五月壬午日食【帝纪天文志皆云五月丙子日食按长厯是月壬午朔无丙子今以长厯为据】
十一月己酉朔日食【帝纪天文志皆云十一月丙子日食按长厯十月十二月皆己卯朔是月己酉朔二十八日丙子晋书元帝纪十一月有甲子丁卯若丙子朔则甲子丁卯乃在十月又刘琨集是年三月癸未朔八月庚辰朔皆与长厯合今以为据】
太兴二年蒲洪降赵【三十国晋春秋洪降刘曜在太兴元年按元年曜未都长安晋书洪载记无年但云曜僣号长安洪归曜故置此年】
三年六月阎涉赵卯等杀张寔【晋书寔传作阎沙赵仰又云寔知其谋收刘杀之据晋春秋作阎涉赵印又死在寔被杀后今从之】
四年十二月以慕容廆为车骑将军平州牧【燕书云车骑大将军平州刺史按晋书载记先拜平州刺史寻加车骑州牧今从之】
永昌元年十月王敦以王谅为交州刺史【谅传永兴三年敦以谅为交州按永兴三年即惠帝光熙元年也谅传误】
肃宗大宁元年四月王敦移鎭姑孰屯于湖【晋春秋及后魏书僣晋传云屯芜湖晋书明帝纪云敦下屯于湖今从之】
六月阮放卒【放传云成帝防冲庾氏执政放求为交州下乃云逢髙宝平梁硕还非成帝时也放传误】
二年六月温峤与右将军卞敦守石头【敦传云王敦表为征虏将军都督石头军事明帝讨敦以为鎭南将军假节今从明帝纪】
诏有能杀钱凤送首封五千户矦【晋春秋此诏在王导为敦防前故云有能斩送敦首封万户矦赏布万疋按此诏云敦以陨毙是称敦已死也不应复购其首今从敦传】七月王含等水陆五万【敦传及晋春秋皆云三万今从明帝纪】
周光斩钱凤【晋春秋云戴渊弟良斩凤今从敦传】
三年二月宇文乞得归遣兄子悉拔雄拒慕容仁【燕书征虏仁传作悉拔堆后魏书宇文莫槐传作乞得悉拔堆载记亦作燕书武宣纪作乞得归悉拔雄今从之】四月石瞻攻兖州杀檀斌【帝纪作石良今从石勒载记】
显宗咸和三年二月后赵改元太和【晋春秋云勒即帝位改元太和按勒建平元年始即帝位今从勒载记】
四月温峤从弟充【晋春秋作从兄今从晋书峤传】
五年六月赵以翟斌为句町王【晋书春秋作翟眞按秦亡后慕容垂诛翟斌斌兄子眞北走故知此乃斌也】
九月赵王勒即帝位【载记云自襄国都临漳即邺也按建平二年四月勒如邺议营新宫三年勒如邺临石虎第勒疾虎诈召石宏还襄国至虎建武元年九月始迁邺是勒未尝都邺也】封彭城王子浚为髙密王【宗室传作俊今从帝纪】
十月杨谦退保宜都【帝纪作阳谦今从李雄载记】
七年正月赵主勒大飨羣臣【晋春秋云陶侃遣使聘后赵赵王勒飨之按侃与勒必无通使之理今不取载记云勒因飨髙句丽宇文屋孤使今但云飨羣臣】
九年十一月石虎称居摄赵天王【三十国晋春秋虎即位改元永熙陈鸿大统厯云石虎即位改建平五年为延兴明年改建武按三十国晋春秋不记改元延熈虎之立实延熈元年也故误云永熈既号延熈虎安肯称永熈陈鸿云虎改建平五年为延兴即是逾年不改元也恐二説误】咸康三年赵庭燎油灌下盘死者二十余人【载记云七人今从三十国春秋】
七月赵王虎杀太子防【燕书文明纪云咸康四年四月石虎至燕城下会邺使至太子防在后恣酒入宫杀害石主大恐狼狈引还又云初帐下吴胄使邺还説四月浴佛日行像诣宫石太子防骑出迎像往来驰骋无有储君体王曰古者观威仪以定祸福此子虎之副二而轻佻无礼将不得其死然及石主东归留防监国荒败内乱以致诛戮按十六国晋春秋杀防皆在咸康三年燕书恐误今从十六国晋春秋】六年九月燕王皝袭赵略三万余家【燕书云略燕范阳二郡男女数千口而还今从后赵燕载记】
八年正月己未朔日食【天文志作乙未今从帝纪及长厯】

[book_title]资治通鉴考异卷五
宋　司马光　撰
晋纪下
康帝建元元年七月桓温率众入临淮【帝纪温入临淮下云庾翼为征讨大都督迁鎭襄阳按翼传翼先表移鎭安陆至夏口上表云九月十九日武昌二十四日达夏口始请徙鎭襄阳始诏加都督征讨诸军事故知不在此月】
八月燕王皝遣世子隽等击代【后魏宇纪八月慕容元眞遣使请荐女无用兵事今从燕书】
二年正月宇文涉夜干【慕容皝载记作涉奕千今从燕书】
燕王皝杀慕容翰【三十国春秋云永和二年九月杀翰燕书翰传翰尝临陈为流矢所中病卧嵗时不出入后渐差试马按自讨宇文后翰未尝预攻战自建元二年正月至永和二年九月已逾年矣三十国春秋恐误今从载记翰传】
孝宗永和三年七月赵王虎遣将击张重华遂城长最【晋春秋作上最今从重华传】
五年四月拜慕容儁幽平二州牧【儁载记云幽冀并平四州牧从帝纪】五月石遵封世为谯王废刘氏为太妃【晋春秋及十六国春秋钞皆云废大后为昭仪今从载记十六国春秋及载记又云世立三十三日按四月己巳至五月庚寅凡二十二日】燕王儁讲武戒严【燕景昭纪集兵在四月时石虎方死诸子未争十六国春秋在五月故从之而燕书载封奕慕舆根言俱指冉闵按是时闵未簒赵葢撰史者附会耳故削去】
八月禇裒退还河北遗民二十余万死亡略尽【裒传云为慕容皝及苻健所掠死亡咸尽按是时慕容皝卒已逾年矣永和六年慕容儁始率众南征石鉴即位后蒲洪始有众十万永和六年洪死健始嗣位皆与裒不相接今不取】
六年闰月【帝纪正月后云闰月三十国晋春秋皆云闰正月按长厯闰二月帝纪闰月有丁丑己丑按是嵗正月癸酉朔若闰正月即无丁丑己丑今以长厯为据】
三月赵新兴王袛即帝位【晋帝纪袛即位在闰月三十国晋春秋皆在三月按十六国春秋祗称帝拜姚弋仲苻健官而不言苻洪洪三月死故疑祗以三月即位】
七年十一月乐陵太守贾坚【燕书贾坚传烈祖问坚年对以受新命始及三载烈祖恱其言拜乐陵太守按坚以去年九月获于燕至明年始三年若未为乐陵太守岂能安集诸县告谕逢钓故知坚先已为乐陵太守非因问年而授】
八年正月冉闵杀刘显【闵杀显晋帝纪在正月十六国春秋钞在二月燕书在三月己酉未知孰是今从帝纪】
升平二年八月郗昙为荀羡军司【帝纪谢万为豫州下云郗昙为北中郎将督五州军事徐兖二州刺史昙传云荀羡有疾以昙为军司顷之羡徴还除昙北中郎将都督刺史按帝纪十二月北中郎将荀羡及慕容儁战于山茌王师败绩燕书十二月荀羡冦泰山杀太守贾坚载纪荀羡杀贾坚下云败羡复陷山茌次知八月昙未为徐兖二州恐始为军司耳】
哀帝兴宁元年闰八月张天锡弑靓【帝纪天锡杀靓自立在七月今从晋春秋】
十月朱斌克许昌【燕书作朱黎今从晋帝纪】
二年八月慕容恪将取洛阳【帝纪慕容暐冦洛阳上云苻坚别帅侵河南按明年恪拔洛阳坚亲将以备潼关是未敢与燕争河南也十六国春秋坚传亦无此举帝纪恐误】
三年二月桓冲监江州及荆豫【帝纪云冲领南蛮校尉按江左唯荆州领南蛮冲传亦无葢纪因桓豁重出字不取】
海西公太和二年正月庾希免官【帝纪是月希有罪走入海按本传海西废后希始逃于海陵此时才坐免官耳】
五月秦使曹毂使如燕朝贡郭辩副之【燕建熙八年皇甫眞为太尉燕书及载记眞传郭辩至燕皆在眞为太尉下晋春秋在建熙十年八月恐皆非是故附于曹毂降秦下】四年十二月王猛攻洛阳【燕少帝纪此年十二月王猛攻洛明年正月拔洛十六国秦春秋十一月王猛伐燕遗慕容纪书纪请降十二月猛受降而归今按献庄纪云慕容合之奔还邺建熙元年二月也时王猛犹在洛又猛遗纪书云去年桓温起师故从燕书】
五年八月慕容评将兵三十万拒秦【载纪四十万今从晋春秋】太宗咸安元年十一月桓温使刘亨收东海王玺绶【帝纪三十国春秋亨皆作享后魏书僣晋传作亨今从之】
十二月庚寅东海王封海西公【海西公纪云咸安二年正月降封今从简文帝纪】
孝武帝太元元年五月苻坚伐张天锡周虓曰戎狄以来未之有也【虓传曰吕光征西域坚出饯之戎士二十万旌旗数百里问虓曰朕众力何如虓曰戎夷以来未之有也按建元十八年二月虓谋夕徙朔方十九年正月吕光长安故知在伐凉州时今从十六国春秋】
四年二月秦彭超据彭城【谢传云何谦进解彭城围又云于是罢彭城下邳二戍帝纪及诸传皆不言此年彭城陷没而十六国秦春秋云超据彭城又云超分兵下邳留徐襃守彭城至七月以毛当为徐州刺史鎭彭城王显为州戍下邳是二城俱陷也】
安帝隆安五年九月吕隆降秦【姚兴载记姚平伐魏与姚硕德伐吕隆同时魏书天兴五年五月姚平未来侵晋元兴元年秦始四年也晋帝纪晋春秋皆云隆安五年降秦十六国西秦春秋云太初十四年五月归随姚硕德伐凉南凉春秋云建和二年七月姚硕德伐吕隆孤摄广武守军以避之皆隆安五年也按秦小国既与魏相持岂暇更兴兵伐凉葢载记之误也今以晋帝纪晋春秋十六国西秦南凉春秋为据】
义熈十二年二月姚兴卒【晋本纪三十国晋春秋皆云义熈十一年二月姚兴卒魏本纪北史本纪姚兴姚载记皆云十二年按后魏书崔鸿传太祖天兴二年姚兴改号鸿以为元年故晋本纪三十国晋春秋凡始后事皆在前一年由鸿之误也】
宋纪上
髙祖永初元年正月乞伏炽磐立其子暮末为太子【晋书作慕未宋书作乞佛茂蔓从十六国春秋】
二年九月杀零陵王【宋本纪九月己丑零陵王薨晋本纪九月丁丑据长厯九月丙午朔无己丑丁丑今不书日】
营阳王【宋本纪髙氏小史皆作荥阳臧后谢晦蔡廓传作营阳营阳南方郡名也今从之】景平元年正月魏叔孙建入临淄【索虏传云虏又遣楚兵将军徐州刺史安平公涉归幡能健越兵将军青州刺史临淄矦薛道于陈兵将军淮州刺史夀张子张模东击青州所向城邑皆奔走本纪亦云安平公涉归防青州按后魏书无涉归等姓名葢皆胡中旧名即叔孙建等也】四月己巳檀道济军于临朐【裴子野宋略作乙巳按长厯是月丁卯朔无乙巳必己巳也】
五月魏主还平城【后魏帝纪五月庚寅还次鴈门庚寅车驾至自南巡必有误今皆不取】太祖元嘉元年正月【宋本纪正月癸巳朔日有食之宋纪二月己巳宋略二月癸巳李延夀南史二月己卯朔皆误也按长厯是年正月丁巳二月丁亥朔后魏书纪志是年无食今从之】六月癸丑徐羡之等杀庐陵王义眞【宋南史本纪二月废义眞徙新安之下即云执政使使者诛义眞于新安宋义眞传六月癸未羡之等遣使杀义眞于徙所羡之传亦云废帝后杀义眞于新安杀帝于吴县按长厯六月庚寅朔无癸未葢癸丑也】
八月魏世祖自将轻骑讨柔然【后魏本纪云赭阳子尉普文率轻骑讨之虏乃退走李延夀北史纪云帝帅轻骑讨之虏乃退走今据蠕蠕传从北史】
二年十月魏长孙翰等出黒漠【翰传云与娥清出长川今从蠕蠕传】蛾清出栗园【清传云与长孙翰出长川今从蠕蠕传】
十一月以杨为北秦州刺史【宋本纪癸酉南史庚午按十一月壬午朔无癸酉及庚午今不书日】
三年十一月夏东平公乙斗【奚升传作乙升今从帝纪】
五年二月魏安颉擒赫连昌【十六国春秋钞云奉光三年五月战于黒渠为魏所败昌与数千骑奔还魏追骑亦至昌河内公费连乌提守髙平徙诸城民七万户于安定以都之四年二月魏军至安定三城溃昌奔秦州魏东平公娥清追擒之送于魏与后魏纪传不同今从后魏书】
三月赫连定擒奚斤等【宋索虏传元嘉五年使大将吐伐斤西伐长安生擒赫连昌于安定封昌为公以妹妻之昌弟定在陇上吐伐斤乗胜以骑三万讨之定设伏于陇山弹筝谷破之斩谷伐斤尽坑其众定率众东还复克长安焘乂自攻不克乃分军戌大城而还今从后魏书】
十月徐州刺史王仲德伐魏【后魏纪云淮北鎭将按南史仲德时为安北将军徐州刺史宋书仲德传阙又宋书南史本纪北史本纪及宋魏诸臣列传魏刘裕传宋索虏传皆无是年王仲德等伐魏事唯后魏本纪有之今从之】
七年十月崔模降魏【宋书云模抗节不降投堑死按后魏书模仕魏为武城男宋书误也】乞伏暮末东如上邽【后魏乞伏国仁传云为赫连定所以遣乌讷等求迎宋氐胡传云茂蔓閴赫连定败将家　及兴国东征欲移居上邽今从十六国春秋】
八年六月益州刺史慕利延宁州刺史拾防【十六国春秋作没利延拾虎今从宋书】
十一月北部敇勒【后魏书北史本纪皆作敇勒邓渊传皆作髙车按髙车即敇勒别名也】九年十二月魏李顺使凉【后魏书顺初奉册拜沮渠防逊为凉州牧即有防逊不拜及顺使还论牧犍事南史顺册拜防逊还拜都督四州长安鎭都大将开府徴为四部尚书加常侍延和初使凉始有不拜等事今据顺云不复周矣明年防逊死帝曰卿言防逊死验矣故从南史】
十年三月萧思话为梁南秦二州刺史【思话传云杨难当冦汉中乃用思话按本纪及氐胡传难当冦汉中皆在十一月】
凉王防逊立牧□为世子【宋书十六国春秋作茂防后魏书纪传作牧犍今从之】十一年三月魏于什门还平城【后魏书节义传云什门在燕厯二十三年按后魏本纪神瑞元年八月遣于什门招谕冯跋至此年二十一年矣若二十四年乃在太延三年而太延二年冯氏亡矣】
十二年五月焉入贡于魏【后魏书皆作乌耆云汉时旧国也按汉书作焉耆今从之】
十一月杨难当使杨保宗鎭童亭【后魏书作薫亭宋书作童今从之】十三年四月燕尚书令郭生【后魏古弼传作大日古泥今从十六国春秋钞】十六年九月沮渠牧犍兄子万年降魏【宋书氐胡传曰茂防兄子万年为虏内应茂防见执今从后魏书】
牧犍弟宜得安周【宋书宜得作仪德安周作从子丰周今从后魏书】
十月魏徙凉州吏民三万户于平城【十六国春秋钞云十万户今从后魏书】
十七年四月刘湛言天下艰难讵是防主所御【南史以为义康有此言湛景仁并不荅按义康虽不识大体岂敢自为此言湛常欲推崇义康岂肯闻而不荅今从宋书及宋略】
五月湛以母忧去职【南史云湛伏甲于室以俟上临吊谋又泄竟弗之幸宋书无此事按湛若谋泄当即伏诛岂得尚延半嵗今从宋书】
十八年十二月诏裴方明等讨杨难当【氐胡传作十九年正月遣方明等今从帝纪】
十九年七月以刘眞道为雍州裴方明为梁南秦二州方明不拜【眞道传此事在胡崇之殁后氐胡传崇之殁在明年二月即眞道传误】
魏安西将军古弼【宋索虏传作吐奚爱弼氐胡传作吐奚弼盖其旧姓今从后魏书】唐契攻阚爽【宋氐胡传作阙爽今从后魏书】
九月沮渠无讳将卫兴奴【宋书卫兴奴作卫寮今从后魏书】
封无讳为河西王【宋本纪封爵在六月传在九月末今从传】
二十年四月魏河间公齐杀杨保宗苻达等立杨文德为主【宋氐胡传云拓跋齐闻兵起遁走达追击斩齐因据白崖按后魏河间公齐传云文德求援于宋宋遣房亮之苻昭啖龙等率众助文德斩龙禽亮之氐遂平以功拜内都大官卒然则宋书误也】
文德自称秦河梁三州牧【宋书在三月魏书在四月今从之】
十一月魏主令太子副理万机【宋索虏传晃与大臣崔氏冦氏不睦崔冦譛之髙道人有道术晃使祈福七日七夜佛狸梦其祖父并怒手刃向之曰汝何故信谗欲害太子佛狸惊觉下伪诏曰王者大业纂承为重储宫嗣绍百王旧例自今已往事无巨细必经太子然后上闻事节小异今从后魏书】
二十一年正月己亥借田大赦【宋略辛酉借田大赦下有戊午又有辛酉误也今从宋书】
二十二年八月鄯善王眞达降魏【本纪作眞达兴今从西域传】二十三年二月魏人冦兖青冀三州【宋文帝纪三月索虏冦兖豫青冀刺史申恬破之魏太武纪二月永昌王仁至髙平禽刘义隆将王章略金乡方与迁其民五千家于河北髙凉王那至济南东平陵迁其民六千余家于河北葢宋魏各据奏到之月书之耳宋索虏传又云虏破掠太原得四千余口葢魏人夸张其数故不同耳】
五月檀和之等破林邑【本纪在六月传在五月当是六月赏檀和之等今从传】八月魏破葢吴传首平城【宋索虏传云屠各反吴自攻之为流矢所中死吴弟吾生率众入木面山寻皆破散今从魏书】
二十四年十二月魏晋王伏罗卒【宋索虏传曰焘所住屠苏为疾雷所击屠苏倒见压殆死左右皆号泣晋王独不悲焘怒赐死此出于传闻今从后魏书】
二十七年二月辛亥魏主至南顿【宋书是月辛丑南平王铄进号西平辛巳索虏冦汝南按长厯二月壬辰朔十日辛丑二十日辛亥巳当作亥】
三月参军刘泰之【后魏纪作刘拒之今从宋书】
七月乙亥魏王买德弃城走【宋略云虏济州刺史王淮败走虏支解王淮传示列戍今从宋书】
王谟围滑台【宋略九月庚申谟前军次白马与虏兖州刺史歌舒跋战破之谟进攻滑台从宋书】
南平王铄遣梁坦出上蔡【铄传作到坦之今从宋略】
十一月辛卯魏主至邹山【宋略云戊子至邹山今从后魏书】
魏洛州刺史张是连提【宋略作张是连提今从宋书】
魏永昌王仁追及刘康祖于尉武【宋略及南平王铄传皆作尉氏按康祖传云去夀阳裁数十里然则非尉氏也今从康祖及索虏传作尉武】
康祖众溃【康祖传云大战一日一夜又云虏死者大半今从宋略】
十二月己未魏兵至淮上【魏本纪云丁卯至淮按宋略己未虏至淮西宋本纪乙丑胡崇之等败今从之】
臧质使臧澄之营东山【序传作臧证之今从帝纪质传作澄之】
质营于城南【宋略云质屯盱眙北今从宋书】
魏主设氊屋于步山【魏帝纪云癸未车驾临江起行宫于步山葢谓此也今从宋书】
魏主求婚不成【魏帝纪云甲申义隆使献百牢贡其方物又请进女于皇孙以求和好帝以师昏非礼许和而不许昏使散骑侍郎夏矦野报之诏皇孙为书致马通问焉此皆魏史夸辞今从宋书】二十八年二月魏主赦卢度世【宋栁元景传元景从祖弟光世先留乡里索虏以为折冲将军河北太守封西陵男光世姊夫为司徒崔浩虏之相也元嘉二十七年虏主托跋焘南冦汝颍浩密有异图光世要河北义士与浩应接谋泄被诛河东大姓坐连谋夷灭者甚众光世南奔得免太祖以为振武将军与魏事不同今从后魏书】
四月以鲁秀为颍川太守【宋略云荥阳太守今从宋书】
六月魏太子晃以忧卒【宋索虏传云焘至汝南步晃私遣取诸营卤获甚众焘归闻知大加搜捡晃惧谋杀焘焘乃诈死使其近习召晃迎防于道执之及国罩以铁笼寻杀之萧子显齐书亦云晃谋杀佛狸见殽宋略曰焘既南侵晃淫于内谋欲杀焘焘知之归而诈死召晃迎防晃至执之罩以铁笼捶之三百曵于丛棘以杀焉又索虏传云晃弟秦王乌奕盱与晃对掌国事晃疾之诉其贪暴焘鞭之二百遣鎭抱罕此皆江南传闻之语今从后魏书】
二十九年二月甲寅魏主被弑【宋书作庚申今从魏书】
五月诏萧思话等北伐【索虏徐爰张永传并云王谟亦北伐谟传中不曽行葢脱误魏纪载六月刘义隆将檀和之冦济州梁坦及鲁安生军于京索厐萌薛安都冦恒农都不言萧思话等而宋纪亦无此数人者至七月云韩元兴讨之和之退梁坦安生亦走不言思话之归宋略有臧质遣柳元景徇蒲阪元景传亦有之今从宋书宋略】
七月张永等至碻磝【宋略七月壬辰永师及碻磝下又冇乙酉壬辰按长厯此月丁丑朔四日庚辰六日壬午十六日壬辰疑永以庚辰或壬午至碻磝非壬辰也】
潘淑妃生始兴王濬【太子劭传云濬母卒使潘淑妃养之濬传及文九王传皆云濬实潘子南史亦云淑妃养为子淑妃爱濬濬心不附今从濬本传】
十月魏皇孙濬即位改元兴安【宋索虏传焘以乌奕旰有武略用以为太子会焘死使人嬖宗爱立可博眞为后宗爱博眞恐为奕旰所危矫杀之而自立号年承平博眞懦弱不为国人所附晃子濬字乌雷直懃素为焘所爱燕王谓国人曰博眞非正不宜立直懃嫡孙应立耳乃杀博眞及宗爱而立濬为主号年正平与后魏书不同又云在二十八年皆宋书之误也】
十二月戊午魏陆俟进爵东平王【魏纪云戊申按上有丁巳下有癸亥不当中有戊申葢戊午字误耳】
三十年正月东宫实甲万人【宋元防劭传云二十八年彗星入太防扫帝座二十九年十一月霖雨连雪太阳罕曜三十年正月风霰且雷上忧有窃輙加劭兵众东宫实甲万人按二十九年劭濬巫蛊事已岂有因十二月及明年正月灾异而更加劭兵今从宋略】
癸亥夜劭为逆【劭传云二十一日夜按长厯是月甲辰朔宋略云癸亥夜乃二十日也今从之】三月劭杀新渝懐矦玠【劭传作球今从长沙王道怜传】
辛卯臧质子敦等逃亡【宋略庚申武陵王戒严辛亥臧敷逃按长厯是月甲戌朔无庚申辛亥又宋略上有甲申下有癸巳此必庚寅辛卯字误也宋书敷作敦今从之】
庚子武陵王移檄四方【宋略移檄亦在庚申日按谢庄传曰奉三月二十七日檄然则檄在庚子日也】
四月癸亥柳元景至新亭【宋略云壬戌元景次新林依山为垒按本纪癸亥元景至新亭元景传元景至新亭经日劭乃水陆出军今从之】
五月甲戌鲁秀等攻大航【元凶传云其月三日按宋略甲戌乃二日也】七月南海太守邓琬【萧简传作刘玩今从本纪】
世祖孝建元年正月鲁爽举兵【宋本纪二月庚午爽臧质南郡王义宣徐遗宝举兵反义宣传云其年正月便反宋略云二月义宣等反按爽之反帝犹遣质收鲁则非同日反明矣又按长厯是月戊辰朔然则庚午三日也义宣传起兵在二月二十六日但不知爽反在正月与二月耳】三月己亥内外戒严【宋本纪宋略皆作癸亥下有辛丑按长厯是月戊戌朔癸亥二十六日辛丑乃四日也当作己亥】
四月薛安都等斩杨胡兴【安都传作胡与今从宗越传】
李延夀诛鲁爽【此语本出沈约宋书呉喜黄回传賛而延夀取之以约施用失所故绌其名】柳元景进屯姑熟【垣护之传作南州葢南州即姑熟也】
五月胡子反等守梁山西垒西南风急【义宣传曰五月十九日西南风猛宋略曰己亥质遣尹周之攻梁山西垒陷之按长厯是月丁酉朔三日己亥八日甲辰十八日甲寅宋略于己亥上有甲辰下有甲寅然则决非十九日与己亥或者是己酉与辛亥也今不书日阙疑】
六月义宣至江陵鲁秀北走【宋略云秀自襄阳败退将及
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:47:32-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>