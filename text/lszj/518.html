<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="諭,表,凡例,总目,职名,卷一。太祖嘉裕皇帝寔录,卷二。熙宗孝文皇帝寔录,卷三　神宗孝昭皇帝寔录,卷四。太宗孝哲皇帝寔录上,卷五。太宗孝哲皇帝寔录下,卷六。英宗孝义皇帝寔录,卷七。显宗孝明皇帝寔录上,卷八。显宗孝明皇帝寔录下,卷九。肃宗孝寧皇帝寔录,卷十。世宗孝武皇帝寔录,卷十一。睿宗孝定皇帝寔录上,卷十二。睿宗孝定皇帝寔录下,大南寔录前编全文在线阅读,大南寔录前编全文在线下载,大玄古籍书库">
<meta name="description" content="《大南实录》（越南语：Đại。Nam。thực。lục/大南实录。·。大南寔录），是越南阮朝历代皇帝的编年体实录、官修编年体史书，由阮朝国史馆编修，584卷，采用汉文文言文写成。大南实录前编（十二卷），载自阮潢至阮福淳约二百多年间历代阮主在越南中、南部经营管治的历史。由于《大南实录》是紧接着阮朝的历史发展而进行编修，因此整个编修过程可说是与阮朝相始终，时间相当漫长。。《大南实录》编纂的开始，是嘉隆十年（1811年），阮世祖下令由侍中大学士范适负责撰修“国朝实录”。其后，在明命年间，编修实录的事业得到充份的">
<title>大南寔录前编_张登桂_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">大南寔录前编</span> <br/>
          作者： <span class="inputVal" id="bkauthor">张登桂</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]88395</span> <br/>
          说明： <span class="inputVal" id="bkdec">《大南实录》（越南语：Đại Nam thực lục/大南实录 · 大南寔录），是越南阮朝历代皇帝的编年体实录、官修编年体史书，由阮朝国史馆编修，584卷，采用汉文文言文写成。大南实录前编（十二卷），载自阮潢至阮福淳约二百多年间历代阮主在越南中、南部经营管治的历史。由于《大南实录》是紧接着阮朝的历史发展而进行编修，因此整个编修过程可说是与阮朝相始终，时间相当漫长。 《大南实录》编纂的开始，是嘉隆十年（1811年），阮世祖下令由侍中大学士范适负责撰修“国朝实录”。其后，在明命年间，编修实录的事业得到充份的支持，这是由于阮圣祖即位之初，即已考虑到编写书籍之事，他设置了国史馆，专司编修国史。 由阮文仁、郑怀德等多位官员负责编撰工作。其后经过历代史官的续编，至20世纪时，已编成至启定帝（1916年-1925年）时期历代阮朝帝王的实录。因避圣祖明命皇帝皇后之讳，书名“实录”写作“寔录”。</span> <br/>
          封面： <span class="inputVal" id="bkimg">Z_5986.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]大南寔录前编
[book_author]张登桂
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]88395
[book_dec]《大南实录》（越南语：Đại Nam thực lục/大南实录 · 大南寔录），是越南阮朝历代皇帝的编年体实录、官修编年体史书，由阮朝国史馆编修，584卷，采用汉文文言文写成。大南实录前编（十二卷），载自阮潢至阮福淳约二百多年间历代阮主在越南中、南部经营管治的历史。由于《大南实录》是紧接着阮朝的历史发展而进行编修，因此整个编修过程可说是与阮朝相始终，时间相当漫长。 《大南实录》编纂的开始，是嘉隆十年（1811年），阮世祖下令由侍中大学士范适负责撰修“国朝实录”。其后，在明命年间，编修实录的事业得到充份的支持，这是由于阮圣祖即位之初，即已考虑到编写书籍之事，他设置了国史馆，专司编修国史。 由阮文仁、郑怀德等多位官员负责编撰工作。其后经过历代史官的续编，至20世纪时，已编成至启定帝（1916年-1925年）时期历代阮朝帝王的实录。因避圣祖明命皇帝皇后之讳，书名“实录”写作“寔录”。
[book_img]Z_5986.jpg


[book_title]諭
紹治四年三月十一日，上諭：茲據奉充史館總裁之太保文明殿大學士領兵部尚書充機密院大臣綏盛子張登桂、東閣大學士領吏部尚書武春謹、署協辦大學士領戶部尚書充機密院大臣何維藩、禮部尚書充機密院大臣兼管翰林院阮忠懋、充纂修之翰林院直學士杜光、太僕寺卿蘇珍、光祿寺卿范鴻儀、鴻臚寺卿武范啓等奏敘，修《列聖寔錄前編》告成，請行刊刻。覽奏深慰朕懷，且昭代信史，所以垂示將來，事體最爲關重。我國家受天眷命，太祖嘉裕皇帝肇基南服，神傳聖繼，二百餘年，厚澤深仁之浹洽，宏綱大用之恢張。以敷遺後人，庥既深且遠。惟締造云初，記載闕略，年代經久，典籍散漫。奉我皇祖世祖高皇帝，大定之後，祗仰前徵，訪求故典，史局之設置，嘗有意而未暇焉。我皇考聖祖仁皇帝賁守文之業，殷繩武之思。明命初年，詔求遺書。二年，開設史館，命官欽修《列聖寔錄》，定爲前編、正編，再特命文武大臣阮文仁、鄭懷德、范登興等奉充總裁，以時纂輯，編年紀事，採從舊史，而指意義例，裁自聖心。節次史臣編纂進呈，欽奉裁定，固已典謨昭著，條目井然。而精益求精，詳益加詳，聖心良有待也。朕光紹鴻圖，率循大卞，深惟繼志述事爲念。嗣統之初年，博求遺書，首開史局。爰簡命儒臣，在館纂修以専其責，又特派總裁諸大臣，時加訂正，以要其成。凡中外地方，閒有上進書籍，輒交館稽查，俾資參訂。節次據史官所進樣本，朕上遵聖訓，下採群書，而加商酌裁正，務臻周妥。茲書而事核，綱舉而目張，雖天高地厚，固難得而形容，而日絢星陳，已燦然其炳蔚。遡自明命二年，開設史局，迄今紹治四年，經二十五年之閒，纂輯成編，臻此詳備，誠足彰神功聖德，亙古之崇鴻，堪慰朕揚烈覲光情懷之景仰矣。允宜先行壽之梨棗，嗣奉世祖高皇帝、聖祖仁皇帝寔錄正編纂輯告成，以次敬謹付梓剞劂，登諸冊府。用增光我大南重熙累洽之隆，而垂示大法大經於億萬年之有永也。其此次欽修《列聖寔錄前編》成書若干卷，應行鐫刻。著即由太史諏吉于館內，開局起辦，仍交該纂修等員詳加檢核字畫款式，務得一一周妥。該總裁大臣亦須時加檢照，用期早完鉅典，傳播來茲。所有應需工料，著有司各行敬謹應辦。欽此。

[book_title]表
表一
奉充國史館欽修總裁、副總裁、纂修臣等謹奏，為欽修《列聖寔錄前編》書成，請行刊刻，用昭懿爍事。竊惟國之有史，所以信諸今而傳諸後。自古帝王之興，代有制作，莫不著於載籍，歷歷可考。寔錄之作，蓋兼編年、紀傳之法，而正史之所由出也。洪惟我國家受天眷命，太祖嘉裕皇帝肇基南服，列聖相承，顯揚光大。其間禮樂征伐，制度文為，自有立國之規模體統。惟豳岐初服，史文尚闕如也。粵我世祖高皇帝再造輿圖，一統海宇，大定之後，追念前徽，訪求故典。史局之議，蓋嘗留意而未暇焉。奉我聖祖仁皇帝運聖文之經緯，廑世德之作求。明命元年，詔求遺書。二年，開設史館，命官欽修寔錄。十四年，復申纂輯之命，欽定寔錄各紀，自太祖嘉裕皇帝至睿宗孝定皇帝為前編，世祖高皇帝中興之後為正編。凡義例指意，悉奉權衡而折衷之，節次編輯呈覽，欽奉裁定。猶念當初記載，尚須細加考訂，以致其周，所以遲告厥成，聖心良有待也。欽惟我皇上祗若前猷，遹追先志，以覲光揚烈為念。紹治元年，首開史局，特命臣等欽修《寔錄》前編、正編，繼修《聖祖仁皇帝寔錄正編》。既準定章程，以専其責；復時加訓敕，以要其成。誠以昭代信史，尤當詳慎也。臣等學識粗淺，受命以來，日夜兢惶，胥相策勵，先於前編各紀原本敬謹檢閱，考之在館故典誌錄，及諸地方所獻書籍，詳加搜采，有應補載改載者，逐款登載，繕具樣本進呈，欽奉御覽裁定。就中事蹟間有未明備者，經奉勅下，旁搜增補，仰見宸思宥密，精益求精，誠如此其周至也。臣等祗奉綸音，罄殫心力，所有應行潤補各款，業已遵奉辦理矣。伏思國初締造二百餘年，前作後述，積德累功，遡追帝業所自，其來遠矣。雖年代經久，典籍散漫，其中不無缺略之處。惟自明命年間，至茲節次纂輯就編，簡之所存更歲月之研究，其於盛德大業大經大法，固已炳然於方冊中，允宜壽之梨棗，登之冊府。以揭芳徽，而昭來許。輒敢恭摺具奏，請恭將《列聖寔錄前編》先行擇吉起工刊刻，嗣奉世祖高皇帝、聖祖仁皇帝寔錄正編纂輯告成，續請刊刻。各奉裝成寶帙，于以表揚我大南神傳聖繼，顯謨承烈之隆，而益昭我皇上繼志述事之孝於無窮矣。臣等不勝翹仰之至。謹奏。
紹治四年三月初六日題
臣張登桂
臣武春謹
臣何維藩
臣阮忠懋
臣杜光
臣蘇珍
臣范鴻儀
臣武范啓
表二
奉充國史館欽修總裁、副總裁、纂修臣等謹奏，為欽修苞符啓秘，簡牒揚庥。臣等誠懽誠忭，謹奉表隨進者。伏以景命申重，永永金甌之壯；前庥敷賁，煌煌寶帙之徽。美媲球圖，光流琬琰。臣等竊惟帝王得天之統，有開必先；聖人經世之規，明徵定保。蓋引乎前，翼乎後，以介茲景福，亶惟悠久而益徵；故纂其事，紀其寔，以傳之來茲，式表功勤之所自。洪惟我國家世德隆厚，禔祉厖鴻。太祖嘉裕皇帝肇啓炎方；列聖皇帝率修緒業，竝受上天之眷命，克開方夏之輿圖。聖武初興，愛子江應綠衣之助；靈貺既啓，天姥山徵神母之符。帝謂聖人作邦，對民歸有德，成邑成都。自葛營遷福安、金龍，以卜于春京，奠社稷山河之固；踰碑嶺取泰康、平順，以訖于東浦，奄版章土宇之歸。築屯壘、置營府、畫州野、協民居，疆理之規模畢具；設職官、立軍伍、制貢賦、定閱選，經綸之法度以詳。前作後述之相承，建篤基勤其來也遠；厚澤深仁之浹洽，親賢樂利在人不忘。迪惟前光，藹巍皇之莫狀；昭茲來許，宜纂述於無疆。粵我世祖高皇帝再造穹圖，誕膺駿命。道隆惇敘，纂世系以揭芳徽；義大推崇，追帝號以敭懿典。方天下大定之始，萬幾經畫，史局猶未暇於舉行；經載籍散漫之餘，故典訪求，聖志蓋已深於垂裕。奉我聖祖仁皇帝以天縱之聖，受心法之傳。祗若前猷，繼顯揚而光大。首開史館，時訓敕以編摩。義例裁自聖心，發書契以來之要典；記載徵諸信史，合簡編可攷之遺文。惟成書尚俟於致詳，亶嗣服克追夫來孝。欽惟皇帝陛下，道心澄晰，聖學高明。總乾綱而省度勅幾，穆穆緝熙之敬；法祖武以覲光揚烈，惓惓繼述之思。當鈞臺嗣政之初，申史局欽修之命。群書參訂周詳，益謹于旁搜；樣本重釐清燕，時廑于乙覽。乃者凝思靜默，體道精微。秘閣睿裁，式闡明于帝訓；熙朝寶錄，先欽定于前編。遡國初締造以來，二百餘年，永仰詒謀之遠；自史館開設于茲，二十五稔，迄揚冊府之光。纘述乎事功，始終備矣；推求乎制作，次第森然。聖聖相傳，一道一心之契合；明明有典，大經大法之昭垂。成十二卷之瑤編，壽諸梨棗；揭千萬世之寶訓，炳如日星。繼今恭纂正編，揚謨烈顯承之景爍；于以光昭簡冊，弘聖明作述之徽猷。寔皇天啓大南之興，巍乎獨盛；攷越史自鴻厖以降，未之前聞。偕典謨雅頌以同垂，蔚文物聲名之大備。臣等尋常學識，遭際盛明。幸備列于章縫，勉加砥礪；凛受成于指教，殫述見聞。叨美命以對敭，覩就編而歡慶。伏願德音時懋，聖敬日躋。率惟敉功，思其艱以圖其易；監于成憲，尊所聞而行所知。駿惠篤之，繼序皇之，光十一世肇培之祉；受命長矣，純嘏常矣，衍億萬年昌大之基。臣等不勝瞻仰忻忭之至，謹將此次恭鐫《寔錄前編》十二卷，目錄一卷，合十三卷上進，竝奉表隨進以聞。
紹治四年八月初七日題覽。
臣張登桂
臣武春謹
臣何維藩
臣阮忠懋
臣杜光
臣蘇珍
臣范鴻儀
臣阮祥永

[book_title]凡例
大南寔錄前編凡例
一，國初自肅宗孝寧皇帝以前，稱公，世宗孝武皇帝以後，稱王，今從帝制，俱稱上；
一，國初年紀用黎年號，今遵欽定萬年書，各于繼統之明年起書元年，而黎與明、清年號，分注其下，以徵世代，明統紀；
一，繼統之年未紀元，其年奇零之月，所行政事，各于本紀之首，按月書之；
一，紀事以月繫時，時繫年，其或無事可書，則缺時月，而紀年次，凡事不書日，惟大事則謹而日；
一，國初開拓疆宇，富安以南，以次漸入版圖，今凡用兵進克某地、立某營府，則書初，誌其始也；
一，諸紀中，列聖皇帝生日皆書，尊帝統也，帝后賓天皆書崩，從帝制也，惟帝爲皇子時，則后書薨，統于尊也；
一，國初南北分疆，我列聖扶黎制鄭，故凡黎鄭之事，與我相關者，悉書之諸紀中，黎帝皆書崩，鄭氏皆書卒，惟鄭於黎有犯弑逆者，則書死，正其罪也；
一，諸紀凡書鄭事於首見處，皆繫以黎，不與其僭也，惟北兵入境，則專書鄭，明其非黎帝意也；
一，國初皇子稱公子，尊室皆明著國姓，今從尊譜，以皇子、尊室書之，惟洽、澤、渶、忠、惠、聰等，俱犯叛逆大罪，已附錄於尊譜後，今於他惡未彰之前，仍書尊室，及犯罪，則只書其名，懲亂賊也；
一，故事誌錄諸臣，多稱爵銜而缺姓名，今就可考者備其姓名，其不可考者存其爵號；〈如楊山、春山之類。〉
一，真臘、順城在國初皆爲我屬國，故其傳襲世次，及山川風物，有可考者，皆備書，其他諸國因事乃見；
一，人名缺姓，及地名更改隸屬，俱於首見處註明，後不復贅；
一，地名遇廟諱諸尊字，或從今名，或缺一筆，至於人名皆改別字，示敬謹也。
大南寔錄前編凡例止

[book_title]總目
大南寔錄前編總目
卷一
太祖嘉裕皇帝〈在位五十六年〉
戊午元年〈黎正治元年，明嘉靖三十七年〉 己未 庚申 辛酉 壬戌 癸亥 甲子 乙丑 丙寅 丁卯〈明隆慶元年〉 戊辰 己巳 庚午 辛未 壬申〈黎改元 洪福〉 癸酉〈黎嘉泰元年，明萬曆元年〉 甲戌 乙亥 丙子 丁丑 戊寅〈黎改元光興〉 己卯 庚辰 辛巳 壬午 癸未 甲申 乙酉 丙戌 丁亥 戊子 己丑 庚寅 辛卯 壬辰 癸巳 甲午 乙未 丙申 丁酉 戊戌 己亥 庚子〈黎慎德元年，冬十月，改元弘定〉 辛丑 壬寅 癸卯 甲辰 乙巳 丙午 丁未 戊申 己酉 庚戌 辛亥 壬子 癸丑
卷二
熙宗孝文皇帝〈在位二十二年〉
甲寅元年 乙卯 丙辰 丁巳 戊午 己未〈黎永祚元年〉 庚申〈明泰昌元年〉 辛酉〈明天啓元年〉 壬戌 癸亥 甲子 乙丑 丙寅 丁卯 戊辰〈明崇禎元年〉 己巳〈黎改元德隆〉 庚午 辛未 壬申 癸酉 甲戌 乙亥〈黎改元陽和〉
卷三
神宗孝昭皇帝〈在位十三年〉
丙子元年 丁丑 戊寅 己卯 庚辰 辛巳 壬午 癸未〈黎福泰元年〉 甲申〈清順治元年〉 乙酉 丙戌 丁亥 戊子
卷四
太宗孝哲皇帝〈在位三十九年〉
己丑元年〈黎改元慶德〉 庚寅 辛卯 壬辰 癸巳〈黎改元盛德〉 甲午 乙未 丙申 丁酉 戊戌〈黎改元永壽〉 己亥 庚子 辛丑 壬寅〈黎改元萬慶，清康熙元年〉
卷五
太宗孝哲皇帝
癸卯〈黎景治元年〉 甲辰 乙巳 丙午 丁未 戊申 己酉 庚戌 辛亥 壬子〈黎陽德元年〉 癸丑 甲寅〈黎改元德元〉 乙卯 丙辰〈黎永治元年〉 丁巳 戊午 己未 庚申〈黎改元正和〉 辛酉 壬戌 癸亥 甲子 乙丑 丙寅 丁卯
卷六
英宗孝義皇帝〈在位四年〉
戊辰元年 己巳 庚午 辛未
卷七
顯宗孝明皇帝〈在位三十四年〉
壬申元年 癸酉 甲戌 乙亥 丙子 丁丑 戊寅 己卯 庚辰 辛巳 壬午 癸未 甲申 乙酉〈黎永盛元年〉 丙戌
卷八
顯宗孝明皇帝
丁亥 戊子 己丑 庚寅 辛卯 壬辰 癸巳 甲午 乙未 丙申 丁酉 戊戌 己亥 庚子〈黎改元保泰〉 辛丑 壬寅 癸卯〈清雍正元年〉 甲辰 乙巳
卷九
肅宗孝寧皇帝〈在位十三年〉
丙午元年 丁未 戊申 己酉〈黎永慶元年〉 庚戌 辛亥 壬子〈黎龍德元年〉 癸丑 甲寅 乙卯〈黎永佑元年〉 丙辰〈清乾隆元年〉 丁巳 戊午
卷十
世宗孝武皇帝〈在位二十七年〉
己未元年 庚申〈黎景興元年〉 辛酉 壬戌 癸亥 甲子 乙丑 丙寅 丁卯 戊辰 己巳 庚午 辛未 壬申 癸酉 甲戌 乙亥 丙子 丁丑 戊寅 己卯 庚辰 辛巳 壬午 癸未 甲申 乙酉
卷十一
睿宗孝定皇帝〈在位十二年〉
丙戌元年 丁亥 戊子 己丑 庚寅 辛卯 壬辰 癸巳 甲午
卷十二
睿宗孝定皇帝
乙未 丙申 丁酉
大南寔錄前編總目止

[book_title]職名
大南寔錄前編
奉勅開載諸臣職名
總裁
太保文明殿大學士領兵部尚書充機密院大臣管理欽天監兼領國子監兼管漕政印篆綏盛子臣張登桂
太子太保東閣大學士領吏部尚書兼管刑部印篆兼領國子監事務臣武春謹
副總裁
署協辦大學士領戶部尚書臣何維藩
禮部尚書充機密院大臣兼管翰林院臣阮忠懋
原署刑部尚書今補授定安總督臣潘伯達
纂修
翰林院直學士臣杜光
太僕寺卿臣蘇珍
光祿寺卿臣范鴻儀
原鴻臚寺卿今改授翰林院侍讀學士參辦內閣事務臣武范啓
鴻臚寺卿臣阮祥永
編修
翰林院侍讀學士臣范芝香
翰林院侍講學士臣阮𠈅
翰林院侍讀臣范文誼
翰林院侍讀臣黃仲𤔲
翰林院侍讀臣楊惟清
考校
翰林院編修臣杜輝琰
翰林院編修臣阮輝璠
翰林院編修臣范鄰
翰林院檢討臣宋文萬
謄錄
翰林院檢討臣黎文輝
翰林院檢討臣阮公瑞
翰林院典簿臣阮輝璜
翰林院典簿臣黃文粲
翰林院待詔臣裴文隆
翰林院待詔臣阮文瑾
翰林院供奉臣阮德效
翰林院供奉臣劉廷增
收掌
翰林院典簿臣黎光詅
翰林院供奉臣黃德治
翰林院供奉臣阮廷遶

[book_title]卷一 太祖嘉裕皇帝寔錄
太祖肇基垂統欽明恭懿謹義達理顯應昭祐耀靈嘉裕皇帝，姓阮氏，諱潢，清華河中府宋山縣嘉苗外庄人，聖誕乙酉年〈黎統元四年，明嘉靖四年〉秋八月丙寅，肇祖靖皇帝第二子也。母靖皇后阮氏，〈黎特進輔國上將軍署衞事阮明辨之女。〉先世爲清華望族。祖澄國公，諱文溜，八歲能文，十五歲嫻習武藝。黎憲尊時，爲沱江經略使。逮威穆帝無道，乃西歸，輔黎瀠起兵於清華，圖安社稷。瀠立〈是爲襄翼帝〉，封太傅澄國公。考肇祖靖皇帝，諱淦，澄國公長子，初仕黎爲右衛殿前將軍、安清侯。丙戌，莫登庸篡黎；丁亥，黎亡。肇祖憤莫僭逆，志圖匡復，乃率子弟避于哀牢國，其王乍斗以岑州地居之。於是招納豪傑，有眾數千人，象三十匹，謀求黎氏子孫立之。庚寅，將兵出清華，莫登瀛〈莫登庸長子〉使其將玉軸〈人名，缺姓〉拒之，戰于雷陽〈縣名〉，玉軸敗走。辛卯，擊破莫將阮敬於東山〈縣名〉，斬首千餘級，進至嘉遠〈縣名〉恬水渡，又與莫將黎伯驪連戰，大破之。會霖雨洪水漲溢，莫多以舟師繼進，遂引兵回哀牢岑下冊。癸巳，迎立黎昭尊之少子寧為帝，紀元元和，是為莊尊。〈初，黎亡，莊尊年尚幼，其臣鄭惟悛、黎闌等奉之，避居哀牢，混迹民間，人莫之知。至是，肇祖遍求得之，立以為帝。〉以功封尚父太師興國公，掌內外事。時有永福〈縣名，即今永祿〉槊山〈社名〉人鄭檢〈後為鄭氏之祖〉來謁，肇祖奇之，妻之以長女玉寶，使知馬軍，表封將軍。庚子，將兵據乂安，豪傑多歸之。壬寅，徇清華，軍聲大振，遠近咸服。癸卯，奉黎帝進兵，出西都〈即清華〉，討莫正中〈莫登庸第二子，又名登昌〉，晉太宰都將節制水步諸營，分道竝進，每戰克捷。乙巳夏五月辛巳，莫降將名忠〈缺姓〉進毒，肇祖崩，壽七十有八。〈先是，莫見王師大振，深憂之，密令閹人名忠詐降，將毒黎帝，不果，乃邀請肇祖，陰置毒于瓜中以進。〉黎帝痛惜不已，贈昭勳靖公，厚禮葬于天尊山。〈在宋山縣。相傳穴開龍口，安梓宮時，穴口適合，俄而迅風雷雨，人各驚散，及霽跡之，則山石連接，草木青葱，已無識認其玄宮所矣。至今有事，但望山祭之。明命二年，封其山為肇祥山。〉國初上尊諡曰惠哲顯祐宏休濟世偉績昭勳靖王。世宗孝武皇帝追尊為貽謀垂裕欽恭惠哲顯祐宏休濟世偉績昭勳靖王，妃為慈信昭懿德妃。嘉隆五年，追尊為貽謀垂裕欽恭惠哲顯祐宏休濟世啓運仁聖靖皇帝，廟號肇祖，陵名長原，妃為慈信昭懿弘仁淑德靖皇后。〈傳聞與肇祖合葬。〉
上麟肩虎背，鳳眼龍顏，神采魁偉，聰明才智，識者知其非常。肇祖避莫，赴哀牢時，上年甫二歲，留養於太傅阮於己〈字無事，時稱威國公〉家，於己盡心保護，既長，常以樹立功業勸之。初仕黎，封夏溪侯，領兵討莫福海〈莫登瀛長子〉，斬其將鄭誌於玉山〈縣名〉凱還，黎帝獎勞之，曰：“真虎父無犬子也！”黎中尊順平間，以軍功進封端郡公。時黎右相鄭檢〈時稱諒國公〉典兵，事皆專制，左相浪郡公汪〈肇祖長子〉為檢所害，檢又以上功名日盛，深忌之。上內不自安，與阮於己謀，遂稱病，深自韜晦，以釋鄭疑。聞阮秉謙〈海陽中庵人，莫狀元，以太保致仕〉精於術數，密使人往問之。秉謙目庭前假山，浪吟曰：“橫山一帶，萬代容身。”使者歸以告，上會其意。時順化初平，黎雖設置三司〈都司、承司、憲司〉、府縣治之，而人心未一，檢方以為憂。上乃托姊玉寶言於檢，求領順化之地。檢利其險遠，許之。英尊即位，檢表言：“順化形勝之地，兵財所出，國初資以成大業。今人心尚懷反側，浮海從莫者多，恐或引賊入寇者，非得良將鎮撫之不可也。端郡公將家子，有才略，可令往鎮，與廣南守將互為犄角，庶無南顧之憂。”黎帝從其請，授以鎮節，凡事一以委之，歲徵貢賦而已。
戊午元年〈黎正治元年，明嘉靖三十七年〉冬十月，上初鎮順化，時年三十四，宋山鄉曲及清華義勇皆樂從之。建營於愛子〈社名，屬武昌縣，即今登昌〉，凡黎所設三司官吏皆從上節制。上撫循軍民，收用豪傑，輕徭薄賦，人心悅服，時稱僊主，帝業之興寔基於此。
己未二年秋八月，清乂大水，流民多南歸焉。時庶事草創，上夙夜憂勤，思固根本，阮於己與宋福治〈時稱倫郡丞〉、莫景貺等同心協力，多方規畫，上皆推誠任之。
庚申三年冬，置沿岸海汛防。〈黎時莫兵嘗從海道寇清乂，故先備之。〉
辛酉四年。
壬戌五年。
癸亥六年秋七月甲辰，皇六子〈即熙宗孝文皇帝〉生。
甲子七年。
乙丑八年。
丙寅九年。
丁卯十年〈黎正治十年，明隆慶元年〉。
戊辰十一年春三月，廣南總鎮裴佐漢〈時稱鎮郡公〉卒，黎帝以阮伯駉〈時稱元郡公〉為總兵代守其地。
己巳十二年秋九月，上如清華，謁黎帝於科場行宮。
庚午十三年春正月，上自西都移營於茶鉢〈社名，屬登昌縣〉，黎帝召總兵阮伯駉還鎮乂安，上遂兼領順化廣南二處〈黎順化二府九縣三州，先平〈古新平〉府領縣三：康祿、麗水、明靈，州一：布政；肇豐府領縣六：武昌、海陵、廣田〈古丹田〉、香茶〈古金茶〉、富榮〈古思榮〉、奠磐，州二：順平、沙盆。廣南三府九縣，升華府領縣三：黎江、河東、熙江；思義府領縣三：平山、慕華、義江；懷仁府領縣三：蓬山、符籬、綏遠。〉，佩總鎮將軍印，置軍號曰雄義營。時莫茂洽使其將敬典等侵掠清乂、乂安，守將阮伯駉望風遁走，賊勢猖獗，人心搖動。上素有威名多機略，明約束、嚴守備，以故賊不敢犯境，順廣二處獨得案堵。
二月，黎鄭檢卒，次子松〈玉寶所生〉襲，上遣使往弔之。
辛未十四年秋七月，康祿〈即今豐祿〉人美良、文闌、義山〈三人名俱缺姓〉作亂，討平之。先是美良與弟文闌、義山俱以進粟得官，專徵租稅有功；黎封美良為參督，文闌、義山為署衛。鄭檢因密令襲武昌營，約事成重賞之，至是美良使文闌、義山將兵伏于明靈，自率兵暗自由山路赴海陵瓦橋處設伏，刻日夾攻〈一云時莫舟師寇乂安順化，美良等謀襲武昌以降于莫。〉上知其謀，乃命副張茶〈時稱茶郡公〉攻義山，自將兵潛至瓦橋，襲美良焚其寨，美良遁走，追斬之。茶進至福市〈社名〉與賊戰，為義山射死，其妻陳氏〈靈場社人〉聞之激憤，男服督戰軍前，射義山殺之；文闌軍敗逃歸于鄭，賊黨悉平。上還師，封陳氏為郡夫人。
時廣南亦有土目作亂，互相殺掠，命屬將枚廷勇討平之，因命留守其地，收撫餘眾。
壬申十五年〈黎洪福元年，明隆慶六年〉春正月，黎帝改元洪福。
秋七月，莫將立暴〈缺姓，自稱郡公〉以北布政州〈今平政縣〉人鄉導，率舟師六十艘越海入寇，從胡舍〈社名〉道列寨于閬苑〈社名〉清湘祠。賊勢方熾，上親率師禦之，次于愛子江，夜聞江湫鳴瓜瓜之聲異之，祝曰：“江神有靈，當助我破賊。”是夜夢見綠衣婦人手持紈扇前白曰：“明公若除賊黨，宜定美計誘至沙灘，妾請助力。”既覺，沈思曰：“夢中婦人告以宜定美計，得非當用美人計歟！”侍女有吳氏〈字玉琳，世賴人，一作氏茶。〉者美色有機辯，上遣齎金幣，往誘立暴，就聞爪爪處除之。吳氏至立暴寨，言：“我主公聞將軍遠來，委妾奉不晪物，請相和好，毋事爭戰為也。”立暴心悅吳氏之色，而徉怒曰：“汝來欲餌我耶！”吳氏婉辭對，立暴信之，留之幕中。吳氏因邀至江岸，與上會盟，立暴許之；吳氏先以事密報，上即於江岸聞爪爪處構茅祠為盟，所穴地設伏。至期，立暴與吳氏駕小舟，僕從止數十人，至江次，望見上亦僅數十人，立暴袒然不疑，遂登岸徐行至祠前。伏兵猝起，立暴驚止下舟，舟去岸矣，跳身從之，乃落于水。我軍射殺之，乘勝進清湘寨。大風起，賊船盡覆，賊兵相率降附，居之僊墟〈即今沛恩總〉，置三十六坊。上班師賞勞吳氏，召天武衛副斷事武允忠嫁之，又封江神為爪爪靈湫普澤相佑夫人，立祠祀之。
冬十一月，遣使如西都報捷，黎帝遣潘公績〈時稱萊郡公〉來慰勞將士。上與之宴會甚歡，及歸厚遺之。是時上在鎮十餘年，為政寬平，軍令嚴肅，民若安居樂業，市無二價，人不為盜，諸國商舶湊集，遂成一大都會焉。
癸酉十六年〈黎嘉泰元年，明萬曆元年〉春正月，黎帝為鄭松逼縊而弒之於雷陽，而立次子維潭為帝，改元嘉泰，是為世尊。自是松日益陵僭，黎帝加以王爵，其後遂世襲。
二月，黎帝遣使齎勅晉上為太傅，令貯粟寔邊，其羨餘錢歲代白金四百斤、帛五百疋。
甲戌十七年。
乙亥十八年。
丙子十九年夏四月，皇長子河薨，贈太保河郡公。
丁丑二十年冬十一月，彗星見于東南，黎帝改元光興。
戊寅二十一年〈黎光興元年，明萬曆六年〉。
己卯二十二年。
庚辰二十三年。
辛巳二十四年。
壬午二十五年。
癸未二十六年。
甲申二十七年。
乙酉二十八年，時西洋國賊帥號顯貴者〈顯貴為番酋所推尚以為號，非人名。〉乘巨舟五艘泊越海口劫掠沿海，上命皇六子領戰船十餘艘直抵海口，擊破賊船二艘，顯貴驚走。上大喜，曰：“吾兒真英傑也！”厚賞之，自是海賊屏息。
丙戌二十九年春三月，黎帝遣憲察使阮造來勘見耕田，土徵其租。〈時顯廣二處田租未有定額，每歲收成但使人照見，耕田土徵租而已。〉造至，上推誠以待，造深感之，遂不復勘度，聽府縣各自修簿，簿成以歸。
丁亥三十年秋九月朔，日有食之。
戊子三十一年。
己丑三十二年，是時比歲豐稔，百姓殷富；黎帝連年征伐，軍用不繼，上令徵輸租稅以佐軍費，未嘗缺乏，西都賴之。
庚寅三十三年秋七月朔，日有食之。
辛卯三十四年。
壬辰三十五年春正月，黎帝命鄭松大舉討伐莫茂洽〈莫源之子〉，克復東都〈即今河內省蒞〉。
癸巳三十六年夏四月，黎帝遷東都。
五月，上率舟師往見黎帝，慰之曰：“公鎮二處，民賴以安，其功最大。”乃晉封中軍都督府左都督掌府事太尉端國公。上還清華，謁告尊陵。
時莫將建、義〈二人名，俱缺姓，自稱郡公〉各聚眾數萬，建據建昌〈府名〉築土壘于江岸；義據青蘭〈縣名，即今青關〉植木樁于黃江口以拒黎。黎將裴文奎、陳百年攻之不克，上總督本營將士，統領各處水師戰船三百艘，繼進以火器大礮擊破之，斬建、義於陣，俘馘萬數，山南〈今南定〉悉平；莫敬章〈自稱壯王〉又與其黨據海陽，上移師討平，俘獲不可勝計。
初山南之役，皇二子漢〈仕黎，以軍功為左都督莅郡公。〉從上討賊，力戰薨于陣。黎帝追贈莅仁〈一作忠〉公。〈嘉隆三年從祀原廟。〉蔭其子潶，後官至太傅。〈其子孫在清華支派繁衍，嘉隆元年賜其系姓阮祐氏。〉
甲午三十七年五月，莫玉輦據安子山攻掠永賴〈縣名〉，上帥水師進至海陽擊破之，玉輦敗走，死於萬寧州。
秋九月，莫敬用〈自稱威王〉使其黨文、春〈二人名，俱缺姓，自稱國公〉襲太原，上統大兵攻莫眾于武崖〈縣名〉平之。
冬十月，黎叛將武德恭擄掠山西諸縣，又驅東蘭、西蘭〈二縣名，即今雄關、西關〉居民移入大同〈地名〉。上帥水師與黎太尉阮有僚率步兵竝進，直至大同夾攻大破之，德恭奔義都〈地名〉乃引兵還。
乙未三十八年春三月，黎試進士，上為提調，取合格阮曰壯等六名。
丙申三十九年夏四月，上扈黎帝如諒山。先是莫敬用奔明龍州，詭告于明曰：“今稱黎氏者鄭氏也，非黎之子孫。”明人信之，遣左江兵巡道按察司副使陳惇臨往鎮南關，移書約以會勘黎帝，先遣侍郎馮克寬等齎舊墨印兩顆、黃金一百斤、白金一千兩，與國內耆老數十人同赴關。陳惇臨復牒邀黎帝訂日到關，至則明使托故不如期。上乃扈黎帝還。
丁酉四十年春二月，明又使者委官王建立赴關報以會勘，上復扈黎帝至關，與王建立、陳惇臨行會勘，交接禮相見甚歡，自此南北復通。
冬十一月，海陽土匪水、禮、瓊、瑞〈四人名，俱缺姓，自稱郡公〉等結黨數千，襲殺守將，掠水棠、宜陽、先明諸縣。皇四子演〈一作沔，仕黎，為左都督、豪郡公〉與黎將裴文奎領舟師五十艘戰于虎芒河，演率所部兵船四艘先入衝擊，薨于陣，黎帝追贈太傅。
戊戌四十一年春二月，上帥水師略定海，大破土匪于水棠山峙，俘獲匪黨以歸。
己亥四十二年秋八月，黎帝崩，次子維新立，改元慎德，是為敬尊，晉上為右相。
庚子四十三年〈黎慎德元年，冬十一月改元弘定，明萬曆二十八年〉夏五月，上遷自東都。時上留東都八年，征伐四克，以功高見忌於鄭，會黎將潘彥、吳廷峩、裴文奎反于大安海口〈今屬南定〉。上因將兵進討，遂率所部將士船艘由海道駛回順化，留皇五子海、皇孫潶為質，事聞，人心搖動。鄭松疑上入據西都，遂擁黎帝奔還西都，以固根本。行至安山〈縣名〉，皇子海等邀言：“上還順化，但思保守境土，誠無異心。”黎帝慰撫之，仍命海等管兵如故，未幾黎帝復還東都，上既至順化，移營於愛子營之東〈時稱葛營〉。黎帝遣僉都御史黎義澤齎勅慰諭，仍令留鎮，歲徵貢賦，鄭松亦附書勸以修貢；上厚款來使，乃遣使陳謝。黎帝又致書于鄭松，約以結姻。
冬十月，上以女玉秀適鄭梉〈鄭松長子〉，自是不復如東都，黎臣屢以處置為言，鄭松憚於用兵不敢動。
辛丑四十四年夏六月，置順化倉。初建天姥寺時，上歷觀山川形勝，見河溪〈社名，屬香茶縣〉平原突起，高岡如龍首迴顧之狀，前瞰長江、後臨平湖，景致最為佳勝。因問諸土人，皆言岡甚靈異，相傳昔有人夜見一老嫗紅衣綠裙，坐于岡上言曰：“當有真主來立寺于此，聚靈氣以固龍脈。”言訖，嫗忽不見，時因號為天姥山。上以其地有靈氣，乃建寺焉，名天姥寺。
秋七月辛亥，皇孫〈即神宗孝昭皇帝〉生。
壬寅四十五年秋七月，修榮化寺。上因中元節幸天姥寺，設齋施舍。舟過霑恩〈社名，屬富榮縣〉，江望東北岸樹林陰森，群鳥翔集，甚愛之，停舟賞玩，因見其處有古寺尚留遺址，乃令修之，名榮化寺。命皇六子為廣南營鎮守，廣南土沃民稠，物業饒裕，稅課所入視順化為最多，而兵數亦居太半。上嘗留意經略其地，至是幸海雲山，見一帶峰巒延袤數百里，橫互海岸，嘆曰：“此順廣咽喉之地也。”乃踰山歷觀形勢，建鎮營于勤旭〈社名，屬濰川縣〉造府庫廣儲積，命皇六子鎮之。又建龍興寺于鎮之東，時懷仁府〈今屬平定〉勘理陳德和〈時稱貢郡公，廣南營副將楊潭侯陳玉奇之子〉來謁，上厚待之，遂還順化。
是年占城來通好。
癸卯四十六年春三月，月中有黑子三點。
夏四月朔，日有食之。
甲辰四十七年，以肇豐府奠磐縣置為奠磐府，管五縣〈新福、安農、和榮、延慶、富洲〉，隸廣南處；改先平府為廣平府、思義府為廣義府、升華〈今改升平〉府黎江縣為醴陽縣、熙江縣為濰川縣。
乙巳四十八年。
丙午四十九年。
丁未五十年，建寶珠寺于查嶠〈地名，屬廣南〉。
戊申五十一年，歲大熟，斗米三錢，時乂安以北大旱米貴，流民多歸之。
己酉五十二年，建敬天寺于順宅〈坊名，屬廣平麗水縣〉。〈明命七年改為弘福寺。〉
庚戌五十三年。
辛亥五十四年，初置富安府。時占城侵邊，命主事文封〈缺姓〉領兵討克之，乃置府，一以同春、綏和二縣隸焉，因命文封留守其地。
壬子五十五年。
癸丑五十六年夏五月戊午，上不豫，召皇六子自廣南入侍。
六月庚寅，大漸。召皇六子及親臣就榻前，謂親臣曰：“予與諸公久同甘共苦，欲成大業。今乃遺大投艱于我嗣子，諸公同心修輔，以卒圖功。”又執皇六子手，謂曰：“為子止孝、為臣止忠，兄弟以友愛為先，汝能謹守此言，我無遺憾矣。”又曰：“順廣北有橫山𤅷江之險，南有海雲碑山之固；山產金鐵，海出魚鹽，寔英雄用武之地。若能訓民厲兵，與鄭氏抗衡，足建萬世之業，縱勢力弗敵，當保守境土，以俟時機，毋壞我寡命。”皇六子與諸親臣泣拜受命，是日上崩，在位五十八年，壽八十有九；初寧陵于石捍〈社名，屬海陵縣〉山，後改寧陵于羅溪〈社名，屬香茶縣〉山〈明命二年封其山為啟運山。〉國初上尊諡曰謹義達理顯應昭祐耀靈嘉裕王；世宗孝武皇帝追尊為烈祖肇基垂統欽明恭懿謹義達理顯應昭祐耀靈嘉裕太王；妃為慈良光淑懿妃。嘉隆五年，追尊為肇基垂統欽明恭懿謹義達理顯應昭祐耀靈嘉裕皇帝，廟號太祖，陵名長基；妃為慈良光淑明德懿恭嘉裕皇后，陵名永基。
大南寔錄前編卷一〈止〉

[book_title]卷二 熙宗孝文皇帝寔錄
熙宗顯謨光烈溫恭明睿翼善綏猷孝文皇帝，諱源，聖誕癸亥年〈黎正治六年，明嘉靖四十二年〉，太祖嘉裕皇帝第六子也。母嘉裕皇后阮氏，初為皇子時，嘗擊破西洋賊帥于越海口，太祖異之，後命為廣南鎮守。時皇長子河、二子漢、三子、四子演皆先薨，五子海北質，上年長且賢，平日與諸將論兵，料事多奇中，太祖知其可付大業，遂屬意焉。癸丑夏六月庚寅，太祖崩，群臣奉遺命尊為統領水步諸營兼總內外平章軍國重事太保瑞郡公，時年五十一。黎帝遣使，齎勅贈太祖為謹義公，晉上鎮撫順化廣南二處加太保郡公。上嗣位，修城堡、設關汛、撫循軍民，中外莫不悅服，時稱佛主，自是始稱國姓為阮福氏。
甲寅元年〈黎弘定十五年，明萬曆四十二年〉，初置三司在內正營，曰舍差司，掌詞訟文案、都知紀錄領之；曰將臣吏司，掌徵收錢粟、支發諸道軍餉該簿領之；曰令史司，掌祭祀諸禮節，支給正營軍餉衙尉領之；其屬各勾稽三人、該合七人、首合三人、司吏四十人。又置內令史司，兼知諸稅；左右令史二司，分收二處歸隸內府差餘錢。在外諸營有止置令史一司，有兼置舍差將臣二司，有兼置舍差令史二司，管知軍民詞訟、丁田簿籍、徵收所在田租，其員數各隨繁簡為增減焉。
夏四月，陞皇長子掌奇淇為右府掌府事鎮守廣南營，淇至鎮，務施恩惠，撫恤軍民，境內晏然。
乙卯二年春三月朔，日有食之。初定府縣職制，知府知縣掌詞訟，其屬有提吏、通吏專司查勘；訓導、禮生專司祭祀，所在租稅又設別官屬徵之。
丙辰三年冬十一月，尊室海薨于東都。海質黎，官至左都督錦郡公，及薨，黎帝贈太傅。〈其子孫在清華，嘉隆元年賜其系姓阮祐氏。〉
丁巳四年春正月，初置圖家收貯貨項，以內令史司領之。〈順化富榮縣浮漚湶及南浦下社土山，其地產金，歲嘗令民採納。廣南諸山尤多產金，有淘金戶日鎌戶屬人，歲納生金三錢或二錢。又魯東湶歲納七十兩，秋盆湶歲納三十八兩三錢一分，廣田縣安春潭歲納白金八十兩，廣義府諸湶歲納一百八十兩。富榮縣符牌社、布政州福典庄山多產鐵，歲納二千塊或五百塊，塊各二十五斤；餘如香油、黃蠟、象牙、藤席、鐵藤、蜂蜜、沉香、油漆、橄欖脂各隨所產輸納。順廣二處惟無銅礦，每福建廣東及日本諸商船載紅銅來商者，官為收買，每百斤給價四五十緡；又富榮縣茂才社能鍊作鍮線鐵線，每紅銅百斤製，入白鉛四十斤，成鍮線九十斤；每鐵二十五斤成鐵線一斤；金湘匠司每金十兩鍊成金薄九萬葉，均于國家諸庫收貯之。〉
戊午五年夏五月，度二處民田。時鄉里豪右多侵占以為私利，至是命官寔度，見田徵租，民始息爭，各安其業。
冬十一月，彗星見東方，月餘始減。
己未六年〈黎永祚元年，明萬曆四十七年〉夏五月，黎鄭松弒黎帝，而立其子維祺為帝，改元永祚，是為神尊。〈時松子椿陰謀弒松而奪其位，事發鞫問辭連黎帝，松乃使其子梉與內監裴仕林逼帝絞弒之，廢椿為庶人。〉
庚申七年〈黎永祚二年，明泰昌元年〉春，掌奇洽、澤〈太祖第七、第八子〉謀作亂，密書請鄭發兵，自為內應，約事成分鎮其地。鄭梉遣都督阮啟將兵五千屯於日麗〈屬豐祿縣〉以待，洽、澤畏掌奇尊室宣〈和郡公尊室河之第四子〉未敢動，上與諸將議拒鄭，洽、澤佯進曰：“宣智勇過人，若使領兵，必能破敵。”宣知其謀，言於上曰：“臣若離營恐有變。”上乃命掌營尊室衛〈尊室河之第二子，時稱郡公〉將兵禦啟，洽、澤見謀不濟，遂發兵據愛子庫，築壘于沙墟以叛。上使人告諭，終不肯從，乃以宣為先鋒，自統大兵討之；洽、澤敗走，宣追擒以獻。上見流涕曰：“二弟奈何悖逆棄倫常！”洽、澤俯首伏罪，上欲貸之，諸將皆以法不可貸，乃命繫於獄，洽、澤慙愧發病死，阮啟聞之引兵還。上以鄭無故興兵，自是不輸貢賦。
夏六月乙丑，皇孫〈即太宗孝哲皇帝〉生。
辛酉八年〈黎永祚三年，明天啟元年〉夏四月，哀牢六丸〈即樂丸〉土目縱兵過孝江抄掠邊民，命尊室和〈時稱郡公〉討之。和分兵伏諸要路，使商人販賣以餌之。蠻眾果來趕掠，引入谷口，伏兵猝起，盡獲俘以歸。上欲以恩信柔懷荒，令悉解其縛，給以衣廩戒諭，蠻眾感服，自是不復叛矣。
壬戌九年，上以甘露〈社名，屬登昌縣〉孝江界，哀牢六丸、萬象鎮寧歸合諸蠻落皆有路通於此，乃命設營募民為六船兵守之，曰哀牢營。
癸亥十年夏六月，黎鄭松病篤，松次子椿作亂，縱火燒東都，逼松遷于青春館〈在青威縣〉。松道死，長子梉襲，立其妃玉秀為西宮。上聞松死，謂諸將曰：“松無君、椿無父，天道好還，信不誣也。”命放礮發喊三聲。文職阮有鎰出班言曰：“鄭松已死，其子初立，欲攻則攻，欲守則守，今令放礮發喊何也？”上笑曰：“有鎰少年負氣，見理未明。”因遣歸，令其父朝文〈宋山嘉苗外庄人，時為參將，有鎰年十六，以文學補文職。〉訓誨之，復謂：“我欲乘此機會大舉義兵以扶黎帝，但伐人之喪不仁，乘人之危不武，況我與鄭有姻親之義，莫若先使致賵，以覘其勢，然後徐為計耳。”諸將拜服，乃遣使往賵焉。以阮福喬〈本姓阮，賜從國姓，後改為阮久〉為該隊，率馬奇隊。喬自東都受鄭妃玉秀密書來獻，上大喜，特授是職，尋尚公主玉鼎。
甲子十一年，黎鄭梉遣工部尚書阮維時、內監潘文治來索地賦，上召二人，謂曰：“順廣二處比年不登，民間乏食，以此不忍徵催；異時豐稔，輸納未晚。”鄭使無以對遂辭還。
乙丑十二年冬，陶維慈來歸。維慈清華玉山花齋〈社名〉人也，博通經史，尤精象緯術數之學。是年清華秋試，有司以維慈倡優子削之，不得入試，維慈忿悒而返；聞上愛民好士，豪傑歸心，決意從之，遂孑身而南居武昌月餘，人未知之也。聞懷仁勘理陳德和有智謀，為上所信任，乃如懷仁托叢洲〈社名〉富翁家牧牛。富翁見其人博洽多聞，言于德和，德和與語，無不通達，甚器之，妻以女。維慈嘗吟《臥龍岡》一篇以自況，德和見之曰：“維慈其今之臥龍乎！。”
丙寅十三年春三月，移營于福安〈社名，屬廣田縣〉，稱御所為府，加掌奇尊室溪〈太祖第十子〉為總鎮祥郡公。時上年高，軍國庶事多令溪裁決，惟死囚重案然後詳覆，竢上裁斷。
夏六月，召阮有鎰復入文職，有鎰自得譴歸，深自刻勵，至是入參機務，練達政體，上尤愛重之。
秋八月，鄭梉遣太保阮啟、少保阮名世將兵五千屯河中〈社名，屬奇英縣〉為南侵計。
冬十月，鄭梉遣兵科給事中阮有本奉黎帝勅諭來徵甲子以後租稅，復邀上詣東都。上對使者笑曰：“此出鄭氏私意，黎皇帝仁慈，豈忘功臣之裔乎？且二處兵民財賦視同四鎮，為何如此貪求若此！倘念我祖宗之功，合割乂安與我，況順廣乎！”諸將多請伐之。上曰：“鄭既忘恩修怨，我復以戚為仇，寧不貽天下笑。”顧謂使者曰：“為我致辭鄭王，勿以小嫌介意。”厚款其使遣還。
丁卯十四年春正月，鄭梉欲舉兵南侵，又恐無辭，乃遣黎大任奉黎帝勅來諭，以遣子入侍，且索雄象三十匹，海導船三十艘，以供明朝貢例。上笑曰：“明朝貢例只有黃金琦𪻳而已，今鄭氏額外徵求，未敢聞命。吾兒方繕軍器、修邊防，假以數年來覲未晚。”使者又致鄭王妃意，求洽、澤之子。上不許，鄭遂發兵。
三月，鄭梉挾黎帝，以省方為名水步竝進，鄭將阮啟列營于日麗之北。上命尊室衛為節制文職、阮有鎰監戰，領步兵禦之；命皇四子忠節制水師，以為策應。兩軍對壘，鄭先鋒黎珪率騎軍掠陣，我軍放大礮，鄭兵辟易，是夜我水師又乘潮放礮逼阮啟營，鄭兵驚亂。鄭梉繼至，兵勢甚盛，我軍與戰不利，鄭兵乘勝爭取貸物；我軍出象兵橫衝之，鄭兵潰死者甚眾。有鎰又與張福𡶐〈時稱良郡公〉謀使間諜，縱流言鄭嘉、鄭岳兄弟謀作亂，鄭梉聞而疑之，遂引去。
陳德和聞捷，自懷仁入賀，上問廣南百姓苦樂何如，對曰：“主上廣施恩惠，號令嚴明，百姓莫不安居樂業。”上悅，德和從容出袖中《臥龍岡》吟以進，曰：“此臣家塾師陶維慈所作。”上覽而奇之，促令召見；居數日，德和與維慈來謁時，上著白衣出掖門以待，維慈卻立不進；上即整衣冠召人，維慈趨拜。上與語大悅，曰：“卿來何晚也！”即授衙尉內贊爵祿溪侯，管知內外軍機，參理國政。嘗召入內談論，維慈展盡底蘊，知無不言，上以德和為知人優賞之。
戊辰十五年〈黎永祚十年，明崇禎元年〉秋九月，鄭正妃玉秀修隆恩寺〈明命二年改為榮恩寺，紹治元年改為弘恩寺。〉於廣布坊〈屬懷德府〉，追述我肇祖、太祖功德，立碑誌之。
增募驍勇為親兵，時典兵自掌營掌奇以至該隊，專用尊室及清華人為之，子孫年長者充諸營該隊從軍。至是上增募順廣二處有勇力諳武藝者補入，諸奇隊親兵有功者亦與錄用。
己巳十六年〈黎德隆元年，明崇禎二年〉夏四月，黎帝改元德隆。
冬十月，鄭梉復議大舉南侵，其臣阮名世曰：“今南方君臣輯睦，國富兵彊；我比年饑歉，軍需不備莫若遣使晉爵國公，委鎮二處，仍令率師以伐高平。若聞命即來取之甚易，倘不如命，我兵出師有名矣。”令吏部尚書阮克明齎勅晉封上為節制順化廣南二處水步諸營兼總內外平章軍國重事太傅國公，促詣東都進討高平。使者至，上召群臣議，有言：“黎帝勅命，不可不受。”有言：“我國家奄有疆宇，世世相承，豈待討乎。”陶維慈進曰：“此鄭氏假黎帝之命以餌我也，受而不來則彼有辭；如其不受彼必動兵。邊隙一開，非生民之福；況我城廓未固、軍士未練，敵來何以禦之？莫若姑受之，使之不疑，我得以專意封守，然後用計還勅，彼將無奈我何矣。”上善之，厚款鄭使遣還。
富安文封以占城叛，副將阮福榮〈莫景貺長子，尚公主玉蓮，賜從國姓，後改為阮有〉討平之，立鎮邊營〈拓展之初凡介首者，名為鎮邊〉，以功特賜朱印。
庚午十七年春三月，築長育〈社名，屬廣平豐祿縣〉壘，初陶維慈嘗勸上勿輸貢賦於鄭，上曰：“先王才智蓋世，猶且往來通好，今藐躬斷不逮，先王境土甲兵，復不能當東都之什一，若不輸貢賦，何以保境土而承先業乎？”對曰：“臣聞難有智慧，不如乘勢。以先王之英武睿謀，非不能據有其地然。是時三司屬將皆自鄭差除，〈黎世尊時枚秋為順化總兵，黎敬尊時武真為順化憲察。〉一有舉動為彼牽，所以隱忍至此。今主上專制方面，官僚皆自辟署，一言出口，誰敢復違。臣願獻一策，則無事歲賦，而能保守境土，大業呵成矣。”上問其策對曰：“夫圖王霸之業者，要在萬全，古稱不一勞、不久佚、不暫費、不永寧。臣請獻圖式，發二鎮軍民築作長壘，上自長育山，下抵沙海渚。因地設險以固邊防，敵兵雖來無能為也。”上從之，遂大發兵民築長育壘，月餘而完。上又問維慈以還勅之計，對曰：“宜鑄疊底銅盤，藏勅其中，再具金幣儀物，以將臣吏文匡〈缺姓〉充謝恩。使臣請預擬問答十餘條，授之以往，隨機應對，因進于鄭，乘間便去，則鄭人墜其計矣。” 上從之，遣文匡奉命如東都。既至，鄭梉召見問曰：“南主久不見納，何也？”文匡曰：“象船非明貢例，恐傳者失寔，故不敢問命。”曰：“何不遣子往質？”曰：“南北義同一家，誠信相與，何用質為？”曰：“皇帝召南主伐高平，何故不至？”曰：“高平窮寇，中都兵力取之有餘。吾主鎮順廣二處，南拒占城，北防逆莫，深惟不能安保境土是懼，是以不敢遠來。”曰：“其築長育壘，欲拒命乎？”曰：“受命守土，封疆之備不可不固，何謂拒命。”曰：“南方將佐何如？”曰：“才兼文武，如陶雅慈、阮有鎰者不啻數十人。”曰：“人言南主英雄豪傑，乃不思討賊呈功，何耶？”曰：“吾主不嗜酒色，不喜絃歌。嘗欲恩惠撫黎，庶威信懷遠人。東則瑪糕、勒伽〈皆西洋屬國〉，西則萬象、哀牢，莫不畏服。徜有莽操之徒僭干名義，戕害生民，則仗義而往，建功立業莫此為大。”梉默然，顧謂其臣曰：“南使應對如流，非北人所及。”厚款之。文匡奉銅盤盛金幣以獻，梉納之；文匡即日間出都門，由海道駛去。鄭人見疊底盤異之，劈見內有藏勅與一帖，云：“矛而無腋，覔非見跡，愛落心腸，力來相敵。”以白梉，梉問其臣皆莫能辨。少尉馮克寬曰：“此予不受勑之隱語也。”梉大怒，令人追文匡不及。即欲舉兵而南，會高平海陽有警遂止。文匡回，上喜曰：“維慈今之子房孔明也！”重賞之，陞文匡為該合。
秋九月，取南布政州〈即今布澤縣〉。時鄭將阮克勘〈時稱郡公〉守北布政州，知州阮籍守南布政州，陶維慈勸上先取籍，據𤅷江以因南圉。
上從之，乃命阮廷雄〈阮於己之孫，時稱郡公〉領兵襲擊，兩軍相拒，廷雄出力鏖戰，斬籍于陣，遂據有其地，立為布政營〈時稱元營〉。籍民為兵，置二十四隊船，而以張福奮〈又名昆，張福𡶐之子，時稱奮郡公〉鎮之。
冬十一月甲申，王妃阮氏〈莫敬典之長女，初敬典敗亡，隨季父景貺隱于藍山寺。進侍潛邸，賜姓阮氏。〉崩，壽五十有三，贈盈姬，諡雅節，寧陵于瞻山〈社名，屬廣南濰川縣，即永衍陵〉。
辛未十八年夏六月，皇長子右府掌府事淇薨。淇在廣南恩威兼著，及薨士民咸痛惜之，加贈少保慶郡公，葬以公禮。命皇三子渶為廣南鎮守，皇八子泗為參將；上慮渶驕縱，欲擇文臣以監之，文職範〈缺姓〉請行，即授為記錄。時皇二子仁祿侯〈即神宗孝昭皇帝〉與範素相厚，往送之，範拜別曰：“範在此，明公高枕無慮矣。”自是渶之動息，仁祿侯無不知之。
秋八月，日麗壘〈即今廣平長城〉成。先是上命陶維慈、阮有鎰往廣平相視山川形勢，維慈等至縣知高低廣狹之狀。及還，維慈言於上曰：“臣觀自日麗海口至兜鍪山外，有澗水泥濘深淤，因之為濠塹，內築新壘，其險勝長育十倍。”上難之，維慈因稱疾托諸吟詠以諷，辭甚激切，上乃許之，命與有鎰董其役。維慈既至，程功鳩民起築長壘，壘高一丈五尺，外豎鐵木，內寔土為階，五級象馬可行；依山傍澗，延袤三千餘丈，丈設過山礮，一三丈或五丈間立一，礮臺置巨門礮一藥彈山。積數月壘成，遂截然為南北一大阨塞處，又於日麗、明靈諸海布鐵鎖橫截之。上與陶維慈日夜謀制鄭氏，維慈思得賢才引為輔佐，一日夢見黑虎從南方入，促軍圍捕，忽生兩翼騰空飛舞，既覺，整服以待。有清華玉山雲齋〈社名〉人阮有進〈表名順義〉者從外來，黑服羽扇謁拜階下，維慈見其采貌不凡，問之以姓名，對問其年。曰：“生年壬寅。”維慈心喜，以為暗與夢合，乃留與談論。有進聰敏有勇略，維慈器之，妻以女，因薦於上，授隊長，率內水迪勤船；有進常夜演軍，軍有違律者，立斬旗長以狥，一軍皆驚。維慈聞之駭愕，馳入待時上方閒坐觀國策，因與之談古今兵法；維慈從容語及孫武子吳宮教戰斬愛姬事，上盛稱吳王之斷、孫武子之嚴，故能成霸。維慈因以有進斬旗長事請罪，上曰：“兵不齊者殺之，又何罪焉？”尋陞有進該隊，自是士卒莫不畏服。
置內礮匠司及左右礮匠二隊，以潘舍、黃江〈二社名，屬豐祿縣，善鑄礮〉民充補之。〈內礮匠司首合一人，司官一人，匠三十八人；左右礮匠二隊司官十二人，匠四十八人。鑄大礮每位用鐵十五塊、鋼十斤、炭錢三緡五陌；鑄烏槍每十杆用鐵三十塊、鋼三十斤、炭錢十緡。〉
壬申十九年夏六月，令括買胡椒、琦𪻳、燕窩諸產物，召陶維慈平其價；維慈欲幾諫商服以入，上悟其意，乃罷之。
初行閱選法，從陶維慈之請也。其法略依黎洪德規例，六年一大選，三年一小選；選期正月差官令各總社攢造戶籍，分為正戶、客戶，戶分壯軍民老疾雇窮逃等項。以六月閱選香茶、廣田、富榮三縣一場，武昌、海陵、明靈三縣一場，康祿、麗水二縣、南布政州各一場，升華、奠磐、廣義、懷仁、富安五府各一場。月內選完照項定收稅例有差。〈稅法有差餘錢：順化正戶壯項人二緡，軍項一緡五陌，民項八陌，老項一緡，疾項雇項各五陌，窮項三陌，逃項二陌；客戶壯項一緡，軍項七陌，民項老項各五陌，雇窮逃疾等項俱免。廣南正戶壯項二緡，軍項一緡七陌，民項八陌，老項九陌，顧項分為三項，一項一緡五陌，二項一緡三陌，三項七陌，疾項六陌，窮項三陌，逃項二陌；客戶壯項一緡二陌，軍項一緡，民項老項各六陌，疾項四陌，窮逃者免。又有嘗新錢、節料錢、腳米代納錢，隨項徵收多寡不同，惟正戶之窮逃二項與客戶俱免。要之正戶稅重，客戶稅輕，此其大略也。〉兵丁有缺則照軍項選補，每屆大選期，令各縣士子齊就鎮營考試，一日用詩一首、策問一道，限日完卷，以知府知縣初考記錄覆考；中者准為饒學，免五年差餘稅，謂之春天郡試。又試華文字體，中者補舍差令史將臣吏三司，三司有缺，捐納者亦與充補。
以尊室俊〈尊室演之子〉為廣平營鎮守。
冬十月，宋福通〈時官該奇〉逃歸鄭。初福通女宋氏適皇長子淇，生三男，福通喜，以為後必光顯，迨淇薨，福通大失望，乃挈眷間出渜海口〈今順安海口〉遁去，惟宋氏在焉。
癸酉二十年春三月，鄭梉遣乂安鎮守鄭柞領水師屯於奇羅海口〈屬奇英縣〉，鄭棣領步兵屯于北布政州。
秋八月，召廣平鎮守尊室俊還，以阮福喬代之。俊在廣平號令嚴明，吏民案堵，時渶在廣南陰懷異志，欲出鎮廣平以便通鄭，乃密使人謀於廣平文職理明〈缺姓〉。理明集管內不逞之徒誣訴俊侵刻百姓，願移俊他鎮，以渶代之。上初信其說，乃罷俊而召渶；渶遠出遊畋旬餘不返，上大怒遂以喬代。喬至鎮撫恤軍民，人皆悅服，於是渶失望，復使計於理明。理明密書報曰：“阮福喬初來民方愛慕，況是椒房戚屬，勢難搖動。然其人怯懦，若得北兵壓境，彼必先奔，此時謀之蔑不濟矣。”渶喜，即修書使人納款于鄭。
冬十二月，鄭梉挾黎帝，自統水步大兵直抵日麗海口。上命大將阮美勝督戰，阮有鎰將兵禦之；鎮守阮福喬請植木捍海口，阮有鎰請築長沙壘以衛正壘，上皆從之。鄭兵放礮為號，不見渶來應，梉疑之，退兵隔壘以待；旬餘鄭兵懈弛，我軍突出大戰，鄭兵潰走，死者太半，梉乃以阮克埒〈阮克堪之子〉守北布政州，自引兵還。
甲戌二十一年冬十月，內贊陶維慈病篤，上親臨視維慈，泣曰：“臣遭遇聖明，涓埃未報，今病至此，尚復何言。”尋卒，時年六十三。上悼惜不已，贈協謀同德功臣，特進金紫榮祿大夫，歸葬叢州〈其父陶佐漢、母阮氏後各封贈〉。維慈有文武才略，凡所籌畫動中機宜，贊襄國政雖止八年，而勳業炳然，為開國功臣之冠。〈嘉隆五年從祀太廟，明命十二年封弘國公。〉所著有《虎帳樞機集》 行世。
鄭將阮克埒密遺心腹人通款，約以叛鄭歸附，上許之，要克埒來會。克埒親往結約既歸，遂增築佛岡堡，分兵守橫山。鄭梉聞之，慮其急則生變且置之，克埒自以為得志，日益驕恣，上由是不之信。
乙亥二十二年〈黎陽和元年，明崇禎八年〉冬十月，黎帝改元陽和。
尊室潶薨于東都，黎帝贈太宰。
丁亥，上不豫，召世子仁祿侯及尊室溪入侍，謂曰：“我承先業，志在上扶帝室，下救蒼生。今世子閱歷未周，軍國大事一委賢弟裁決之。”溪頓首泣曰：“臣敢不竭駑駘之力，以圖報效。”上復曰：“克埒背叛小人，我曩與之約，亦一時招納之計，汝等勿可深信，以遺後患。”世子及溪拜泣受命，是日上崩，在位二十二年，壽七十有三。世子嗣位，率群臣上尊諡曰大都統鎮南方總國政翼善綏猷瑞陽王[1]，寧陵于廣田山，後改寧陵于海葛〈坊名屬香茶縣〉。世宗孝武皇帝追尊為宣祖顯謨光烈溫恭明睿翼善綏猷孝文王；妃為徽恭慈慎順妃。嘉隆五年，追尊為顯謨光烈溫恭明睿翼善綏猷孝文皇帝，廟號熙宗，陵名長衍；妃為徽恭慈慎溫淑順莊孝文皇后，陵名永衍。
大南寔錄前編卷二〈止〉
1 慶應大學本缺諡，據漢喃古籍文獻典藏數位化計畫本補。

[book_title]卷三　神宗孝昭皇帝寔錄
神宗承基纘統剛明雄毅威斷英武孝昭皇帝，諱　，聖誕辛丑年〈黎弘定二年，明萬曆二十九年〉，熙宗孝文皇帝第二子也。母孝文皇后阮氏，初封副將仁祿侯，辛未夏皇長子淇薨，立為世子，開順義營。乙亥冬十月丁亥，熙宗孝文皇帝崩，上時三十五，群臣奉遺命尊為節制水步諸營兼總內外平章軍國重事太保仁郡公，時稱上主。上既親政，以恩惠撫黎庶，是時雨暘，時若國富民殷，藹然有太平之象焉。
廣南鎮守渶反伏誅，初熙宗命渶鎮廣南，渶至鎮陰懷異志，欲奪儲位，私蓄勇士數百人密記姓名，號同心向順簿，常密書降鄭不果。至是聞上立，渶即發兵反，與記錄範謀築俱低壘為固守計，而列水軍于沱㶞海口以拒王師，範潛回。以反狀聞，上召尊室溪泣曰：“渶不孝不恭，罪所當問。予小子方在哀戚中，推刃同氣於心，誠有不忍，且以一人之故累及生靈，亦仁人之所隱也。予欲讓位以息爭鬭，叔父以為如何？”溪對曰：“渶罪在必誅，神人共憤，豈可隱忍以傷大義乎！臣請以義斷恩昭國憲。”上拭淚從之。於是命裴雄良、宋朝芳領水師進茶山澳；尊室燕、宋文雄領步兵進；該隊楊山〈缺姓〉與尊室宣將兵從間道直擣廣南，楊山先入其營得同心簿，宣繼至放火焚其柵，渶驚走望大占海遁去，宣追獲之械送以歸。渶伏庭哀訴，上猶不忍殺，溪及諸將請曰：“渶反逆罪大，宜寘諸法，以為亂賊者戒。”上乃從之，命溪按同心簿悉捕誅之；上厚賞尊室宣，宴勞將士，尋陞裴雄良為掌營鎮守廣南、楊山為該奇、範為內贊，餘各陞秩有差。上以尊室溪有大功，賜之黑轎銅印。
十二月，遷公府于金龍〈社名，屬香茶縣〉。先是熙宗自葛營移福安，地頗逼狹，上以金龍山川形勝，乃令修宮室、治城郭，至是徙居之。
以宋有大為舊營〈即愛子營〉鎮守。
丙子元年〈黎陽和二年，明崇禎九年〉春正月，遣使報訃于黎。
二月，黎帝命吏科給事中阮光明、兵科給事中阮秩齎金銀來賻，光明等至，備儀弔祭，及還，上厚遺之。
丁丑二年夏，順化大饑，上命開倉賑之。
戊寅三年，以內左、外左、內右、外右為四大柱臣。
己卯四年春二月，故尊室淇之妾宋氏入見。宋氏有姿態善應對，嘗因事進謁以妻苦狀訴，遂穿百花串以進。上憐之，賜出入宮府侍臣，有諫者，不聽。
賜參勘陳文灃祀田一頃〈在明豐縣富期社〉，蔭其子陳文道為知府。
給掌太監阮廷貴寓祿民一坊〈廣田縣祿民坊〉。
庚辰五年秋八月，我師克北布政州，黎鄭梉殺其將阮克埒。初克埒輸款於我，熙宗因而撫之，及上即位，克埒心懷疑懼，復擾南布政州。邊史以聞，上大怒，會諸將議，阮有鎰進曰：“克埒背叛小人，鄭梉外雖信用，內寔疑忌。臣請為間計拋書于鄭，言克埒與我相約，佯為不和；我兵襲擊則佯敗走回，誘梉來而殺之，以激梉怒。我因遣兵潛渡𤅷江，邀克埒會復申前約，乘其無備而襲擊之。克埒不為我擒，則為鄭所殺矣。”上用其計，鄭梉得書果大怒，即遣太尉鄭橋領兵五千入北布政擒克埒，至則克埒已為我將阮福喬、張福奮等擊走；鄭橋以為克埒佯敗，執送鄭梉殺之，我師遂取北布政州之地。上聞報笑曰：“鄭墜吾術中矣。”即陞有鎰為監戰，大饗將士，遣人詣東都陳克埒侵暴之罪，鄭梉復書敘累世情誼，且請還北布政地。 上令還之。
時上以邊境無虞，頗事宴樂，修治宮室，工役不息，內贊範〈時稱雲軒侯〉諫曰：“臣聞王者用賢為棟，以德為城，從容垂拱，安若泰山。昔堯舜茅茨不剪，樸桷不斲，而諸侯感其仁德，四夷慕其德，豈興高堂廣廈為安適哉？今鄭氏上挾黎帝，下脅公卿，久有窺窬之意。主上正宜憂勤惕勵，相機乘時開拓境土，不此之思而惟土木，是務臣未知其可也。”上為之改容曰：“是皆眾人媚進，非予意也。”即令罷役。
辛巳六年夏五月，旱禾穀焦，枯米斗值六十錢，民多饑死。上齋戒密禱尋得雨，歲復豐收，百姓皆安其業。
壬午七年夏五月，上以國家豐富，有北伐之志，嘗簡閱步軍操演陣法一日。上御龍舟幸渜海，見水師不整，乃命茶香、廣田、富榮三縣作演水師場於弘福〈社名，即今洪福，屬富榮縣〉。築土山，高三十餘尺，廣一百五十餘尺，以七月為期，操飛棹放礮之法，中者賞金帛，於是水師莫不精鍊。
癸未八年〈黎福泰元年，明崇禎十六年〉春二月，黎鄭梉遣太保鄭柞、鄭棣統領大軍，侍郎阮光明、寺卿范公著、阮名壽參贊軍務，犯我南布政州；守將裴公勝力戰死之，鄭兵遂犯日麗海口。
三月，鄭梉挾黎帝次於安排〈社名，屬北布政州〉。
夏四月，鄭梉使鄭檮攻中和壘，我軍防守甚固，檮攻之不克。時暑氣太盛，鄭兵多病死者，梉遂引還。
冬十月，黎帝禪位於太子維祐，改元福泰，是為真尊，尊黎帝為太上皇。
甲申九年〈黎福泰二年，清世祖順治元年，明後福王弘光元年[1]〉夏四月，建熙宗廟于福安舊營，上數幸觀之。
世子勇禮侯〈即太宗孝哲皇帝〉擊破烏闌賊於渜海口。時烏闌賊船站洋劫掠商客，巡海以聞，上方議攻討，世子即密報掌奇尊室忠〈熙宗第四子〉約率水軍擊之；忠以未稟命猶豫未決，世子率所屬戰船直進，忠不得已率兵船隨之至海口。世子船已出洋外，忠招之以旗，世子不顧，忠乃催兵船隨進，前後戰船馳驟如飛，賊見之大驚，望東而走。一巨舶落後，世子督令圍射，賊將窮蹙，縱火自焚死，世子遂收兵還。上初聞世子獨往大驚，親督大兵策應，纔至海口遙見黑烟沖天，急令諸軍前進，及見捷報，上大喜還師海亭以待。世子至拜謁，上怒責之曰：“汝為世子，何不慎自保重！”又切責忠不禀命之罪，忠叩謝良久，因盛言：“世子威風英邁，非人所及。”上笑曰：“昔我先君嘗破海賊，吾兒亦復如是，吾無憂矣。”遂重賞之，命駕還宮。
乙酉十年〈黎福泰三年，清世祖順治二年，明後唐王隆武元年[2]〉冬十一月，以阮朝文為廣平水營〈時稱湛營〉參將。
丙戌十一年秋七月，總鎮尊室溪薨。溪以懿親輔政前後四十一年，敭歷三朝碩德大勳，為時倚重，及薨年五十有八，上悼惜之，贈佐理尊臣平章軍國大事祥郡公，諡忠誼。〈嘉隆五年從祀太廟，明命十二年封義興郡王。〉
定九年一試法令、正途、華文，士子齊就公府應試。正途試三日，第一四六、第二詩賦、第三策問；以文職、知府、知縣初考，該簿、記錄、衙尉監考，內左、外左、內右、外右監試。中者彙冊以進定甲乙丙三項：甲項為監生，補知府、知縣；乙項為生徒，補訓導；丙項亦為生徒，補禮生或准饒學滿代。華文試三日，各寫詩一律；中者亦分三項，補舍差、令史、將臣史三司及准饒學，謂之秋圍會試。
丁亥十二年〈黎福泰五年，清順治四年，明後永明王永曆元年〉秋八月，初開試科，去正途中格七人，華文中格二十四人，皆擢用之。
戊子十三年春正月，鄭人來侵，上命世子勇禮侯擊破之。先是宋氏既得入侍宮府，逢迎請托，貨寶山積，掌奇尊室忠謀除之；宋氏懼，因其父福通為鄭梉所信任，乃作密書及穿珍珠百花串，遣人往遺福通以投于鄭，且請梉舉兵，願以家貲助軍餉。梉得書遂有南侵之議，至是遣都督鄭檮統領水步諸道兵來襲。
二月，鄭水兵犯日麗海口，守將宏禮〈缺姓〉拒戰敗走，求援于鎮守阮福喬，喬令參將阮朝文率戰船來援；朝文懦弱不進，泊于涸海，鄭兵乃進逼廣平營。該隊張朝良、張朝毅率屯兵四百餘人力戰死之，記錄盛會〈缺姓〉戰不利，潛波江回。鄭兵進屯武舍〈社名〉，布政鎮守張福奮戰不能克謂之。奮固持，上聞報命世子勇禮侯、節制諸營尊室祿、舊營鎮守宋有大、監戰阮有鎰領步兵，參將阮朝文領水兵分道竝進。上親督大兵列寨于中址〈社名，屬登昌縣〉；有老媼者進長紅豆，上問曰：“我兵討賊能必勝乎？”對曰：“十全必勝！”上喜厚賞之，因名其寨曰全勝。〈一云立石社有婦人名勝者，能覘鄭兵虛寔，馳報官軍，乘其無備攻之，鄭兵大敗，因名其地為全勝寨。〉
戊辰，上不豫，命世子代將。時前鋒諸軍至安代〈社名〉，會逆風大起，尊室祿欲按兵因守；有鎰仰見離方紅雲如蓋，閃爍光明，坎方有白雲，散落如雪，喜謂祿曰：“驗此天象，南方大勝之兆也，何以守為？”祿猶以為疑，有鎰曰：“彼軍雖眾，沿山而行，未識地形險易。我選敢戰之士扼險衝擊，取之必矣。”遂整軍齊進，遇鄭步兵急攻破之，軍勢大振。
世子至廣平營，鎮守阮福喬請據長育壘以為固守之計，記錄盛會曰：“彼深人我地，兵驕無備，我併力攻之，必獲全勝焉。”世子喜謂諸將曰：“鄭兵雖多，能戰者少，行無隊伍，屯札不擇地勢；我若乘夜以象陣衝之，彼必奪氣奔北，然後大兵攻之，一舉可擒矣。”即遣朝芳代朝文領水軍，設伏于錦羅江左，夜令掌奇阮有進率雄象百餘五更初直入敵營襲擊之，世子董諸軍躡其後。時鄭兵不意，我軍猝至驚走，大軍繼進大破之；北走者遇水軍斷截皆溺死，鄭將陣沒十餘人，俘獲嘉、李、美〈三人均缺姓〉及餘眾三萬人。鄭檮在南布政屯，聞之棄軍走。世子率大軍追至𤅷江而還，留有進領兵三千屯武舍，號留屯道〈時稱十營〉以備至。自南北疆以來，兩軍互有勝負，未有如此大克捷者，此舉為武功第一。
世子詣行在獻俘，上命設宴賞世子及諸將士有差。鄭俘嘉、李等皆泣拜求活，獨美慷慨不屈，願赴海死；上壯而許之，仍命收葬以表其節。
上與將佐議區處俘獲餘眾之宜，或以為賊人反覆，留之恐或生變，不如徙之深山海島之間，以絕後患；或以戮其將校，餘縱之北還。上曰：“今升〈即升平府〉奠〈即奠磐府〉以南皆占獠故土，人烟稀曠，若以之安插其地，給以耕牛田器，部分鄉曲計口授糧，令開墾閒田，則數年之間稅課所供足資國用二十年。後生齒浸，繁可以益兵，何後患之有。”乃放嘉、李等及偏裨六十餘人北還而散處其兵，以五十人為一邑，給以半年之糧，又令富家出粟貸之，聽得採取山澤之利以資生理。於是自升奠至富安邑里相望，其後遂為編戶。
庚寅，上班師，疾大漸；辛卯還至三江海兒崩于御舟，在位十三年，壽四十有八；世子泣謂掌奇尊室忠曰：“今龍馭上賓，小子弗堪負荷，願叔父繼位以寧邦家。”忠固辭曰：“父子相傳，古今常道，世子宜承大統以順天人。”於是世子即位，率群臣上尊諡曰大元帥統率順化廣南等處掌國政威斷神武仁昭王，寧陵于安憑〈社名，屬香茶縣〉山。世宗孝武皇帝追尊為神祖承基纘統剛明雄毅威斷英武孝昭王；妃為貞淑慈靜惠妃。嘉隆五年，追尊為承基纘統剛明雄毅威斷英武孝昭皇帝，廟號神宗，陵名長延；妃為貞淑慈靜敏睿惠敬孝昭皇后，陵名永延。
大南寔錄前編卷三〈止〉
1 此處紀年有誤，應為明崇禎十七年。
2 此處紀年有誤，應為明後福王弘光元年，並唐王隆武元年。

[book_title]卷四 太宗孝哲皇帝寔錄上
太宗宣威建武英明莊正聖德神功孝哲皇帝，諱瀕，聖誕庚申年〈黎永祚二年，明萬曆四十八年〉，神宗孝昭皇帝第二子也。母孝昭皇后段氏，初封副將勇禮侯，嘗擊破烏闌賊于渜海口，神宗孝昭皇帝深嘉之。戊子春二月，晉封節制諸軍，大破鄭兵於于𤅷江；辛卯，神宗孝昭皇帝崩，上時二十九，群臣尊為節制水步諸營兼總內外平章軍國重事太保勇郡公，時稱賢主。以掌奇尊室忠、尊室祿、阮福喬、宋有大、尊室義為掌營；該奇宋福康〈宋福治之孫〉、楊山、沛橋〈二人均缺姓〉為掌奇；阮有鎰為該奇；領布政營記錄花封〈缺姓〉為該簿副斷事；餘文武官員進秩有差。
夏五月，黎鄭梉使其將鄭檮開左鎮軍營，將兵一萬屯河中〈時稱梂營，即今河清府莅〉，黎有德開石鎮軍營，統兵五千屯橫山，范必仝為北布政州守將，屯三號〈時稱三屯〉以備我師。
秋八月，召廣平水營參將阮朝文還。先是日麗之戰朝文恇怯不進，諸將多以為言，至是召還，以尊室壯〈掌營尊室洮之子，時稱雲龍侯〉代之。壯既至，修器械、訓士卒，邊備益嚴。
己丑元年〈黎慶德元年，清順治六年，明後永明王永曆三年〉秋八月，黎真尊崩，無嗣。
冬十月，黎神尊復位，改元慶德。
十一月，遣使如東都，鄭參從阮惟時言於鄭梉曰：“南主與我兩世姻親，今當因其來使而慰納之。”梉乃厚待我使遣還。
十二月甲辰，皇二子〈即英宗孝義皇帝〉生，次妃宋氏〈掌奇宋福康之女〉所出也。
庚寅二年春二月，布政營記錄阮有鎰嘗令將士裝作北河衣帽幟，謀亂鄭兵，再作詐降書投于鄭約為內應，未及以聞。參將尊室壯與有鎰有隙，因譖有鎰將謀北歸。上命逮之獄，有鎰乃述明時《英烈誌》，作《花雲郜氏傳》以明其志，因司獄以進，上覽而赦之，復以為正營文職，寵遇如初。
辛卯三年，改懷仁府為歸寧府〈後改歸仁〉。
壬辰四年，上躬勤政，不事宴樂。時有乂安歌姬氏承〈缺姓〉姿色艷麗納入宮，上因覽《國語》至吳王寵西施事忽悟，即遣氏承捧御衣賜掌營阮福喬，而藏書衣帶中，命喬沈殺之。
癸巳五年〈黎盛德元年，清順治十年，明後永明王永曆七年〉春二月，黎帝改元盛德。
三月，大閱于安舊〈社名〉，以兵杖刓利定賞罰。〈中侯奇十船三百人，內步六十隊船，三千二百八十餘人；左中右中二奇奇十四船各七百餘人，內水五十八船，六千四百人；左中堅奇十二船六百人，右中堅奇十船五百人；左中步右下步二奇奇十船各四百五十人，前中步奇十二隊隊五船，共二千七百人。左翼右翼前翼後翼四奇奇五船共一千一百餘人；前水後水左水右水四隊隊五船各五百餘人；左內步右內步前內步後內步、左銃右銃前銃後銃八奇奇六船，共二千一百餘人；左步營十船共四百五十餘人。前柄後柄左柄右柄四隊隊四船各二百餘人，左水奇五船二百餘人。〉
初置泰康營，時占城國王婆抋侵富安，命該奇雄祿〈缺姓〉為統兵、舍差明武〈缺姓〉為參謀，領兵三千伐之；軍至富安，諸將皆欲按兵以誘敵，雄祿曰：“出其不意，攻其無備，兵之善也。今我師遠來，利在速戰，何以誘為？”乃進兵諭石碑山、虎揚嶺直擣其城，乘夜縱火急攻大破之。婆抋遁走，略地至潘郎江，婆抋遣子壳婆恩奉書請降雄祿以聞。上許之，命以潘郎江為界，江之東至富安界首分為泰康〈即今寧和〉、延寧〈即今慶和〉，以雄祿鎮之；江之西仍還占城，使修職貢。
夏六月，群臣上尊號為太傅國公，朝賀畢賞賚有差。
築沙觜壘〈在日麗海口，時稱錐鋒壘〉。
甲午六年春正月，召布政營鎮守春山〈缺姓〉往鎮泰康，以扶陽〈缺姓〉代之。扶陽至鎮，修理城池，撫恤士卒，眾心悅服。
夏四月，掌營忠有罪下獄。先是宋氏驕肆，忠欲除之，宋氏懼，乃曲意媚忠。忠與之私，宋氏因勸忠反，忠遂密結黨羽，將圖不軌，其屬名勝怖者以告，捕治具伏。上不忍加誅，繫獄尋死，乃戮宋氏，以其家產散給軍民；賞授勝怖為廣平營該隊軍吏，獲偽籍以進，上令焚之，人心大安。
乙未七年春二月，鄭將鄭檮嘗遣北布政州守將范必仝縱兵過界河，侵掠布政營，鎮守扶陽以事聞，上大怒議北征。時南北用兵，上思得賢才委以邊事，夢神人以詩遺之，曰：“先結人心順，後施德化昭，枝葉堪搉落，根本也難搖。”上以順義昭武之應〈阮有進，時稱順義侯；阮有鎰，時稱昭武侯〉，故凡兵事必與二人謀之。
三月，命阮有鎰行邊，有鎰至布政營，盡得邊狀以歸。上召問有鎰，對曰：“臣有一計，取鄭檮如反掌耳。”上問何如，對曰：“近來連歲用兵，我軍末嘗北渡，今臣請分兵三道，上道先攻必仝；中道繼進以為聲應，鄭檮在河中聞之，將謂我兵之來其意，惟在必仝而已，必空壘赴援；下道兵因進橫山襲黎有德，乘虛奪河中營，是調虎出林、引蛇入穴之計，一舉可獲全勝矣。”上喜曰：“卿論兵有鬼神不測之妙，子房、伯溫亦不是過。”有鎰又請於廣平諸海口設火號臺，以敏邊報；及修長育倉運粟貯之，仍令廣平布政諸營將士各整軍需，以待徵發，上皆從之，乃授阮有進為節制、阮有鎰為督戰。庚午，有進、有鎰率水步諸營渡𤅷江，先遣舊營鎮守宋有大出屢登〈社名〉市，擊走鄭參督鄧明，則奪其營；扶陽出芙蒥破三號營，必仝走入巄芃〈地名〉。鄭檮聞三號失守，果悉其眾從山路赴援日暮，宋有大等復引兵回依江畔駐札，有進分遣春山為下道先鋒；阮福喬與該奇高伯福〈都督國公高伯葩之子〉、宋威、阮義分兵四隊焉。有進自率壯捷軍為中道，該奇朝義、扶才〈二人名，俱缺姓〉為左右衛陣，有鎰領前統奇兵後接，約以翌日齊到河中營；扶陽為上道先鋒，宋有大接應將兵追擊必仝。辛未，下道春山等出奇兵據洊海口以禦有德，屬將弼忠〈缺姓〉而自引兵直進橫山，遇有德擊破之，有德敗走樂川〈社名〉收獲象馬器械無算，乘勝直抵河中營。鄭檮椑將蓁沛、紀紹〈二人名，俱缺姓〉悉力拒戰，春山退磐石溪，有進大兵繼至斬蓁沛，紀紹遁走，我師克河中營；上道扶陽追必仝，及於巄芃，必仝以州降，鄭檮從橫山後走至白石岡，初有鎰度檮敗必由山路走，先引所部于此設伏，及檮至，顧謂其屬曰：“此處如有伏兵，我輩無去路矣。”言未已，伏兵已猝起，有鎰手射檮左臂，檮遂棄象馬器械與有德走回安場〈社名，即今乂安省莅〉。有鎰欲乘勝長驅，有進不可，乃會兵合中以捷聞。上喜曰：“有進、有鎰真虎將也！”遣將臣吏至軍賞勞將士，又密諭有鎰按兵招撫，以俟機會勿輕進，凡軍事當與有進商議，不可自專，於是有進、有鎰立招安牌以收眾心。鄭參督鄧明則與朝蘇、秀龍、鑽武、寧祿〈四人名，俱缺姓〉皆詣軍門降，有進分隸諸營將籍新降將士兵民之數以獻有鎰，又修書招鄭檮降，不聽。即密遣阮文芳及其弟阮文祥齎金寶縱間諜，以鄭檮失利欲降之狀託鄭都督崇〈缺姓〉言於鄭梉，梉信之，令執檮以歸，檮創中道死。事聞，上大悅，賞有進黃金三十兩、白金一百兩，有鎰黃金三十兩、白金八十兩；又加賞有鎰錦衣一、寶劍一，餘諸將賞賜各有差。
夏五月，鄭梉遣太保鄭杖為統領，陪從阮從濯、給事中阮性為正副督視，領十八將收復河中營；武文添領戰船五十艘次奇羅海口；阮有進聞之，請阮有鎰問計，有鎰曰：“彼眾我寡，難與爭鋒，且暫還𤅷江示之以弱，密遣步兵伏于巄芃，水兵駐洊海口以待之。杖等見我師南還，必謂我怯不為備，因而攻之，杖等必為我擒，文添不攻而自破矣。”有進然之，乃遣該奇張福雄〈張福奮之子，時稱雄威侯〉領兵伏于巄芃，尊室壯領戰船出洊海口，而自撤兵還𤅷江。及杖等至河中營疑不敢進，召文濯問計，文濯曰：“有進、有鎰智勇之將，北渡以來乘勝遠鬬，銳氣益壯，今無故撤兵必誘我也。不如左次樂川，水步相接，隨機應變，此兵法也。”杖如其言，退屯樂川下〈社名〉，遣兵五百人巡遊河中營以為聲勢，有進、有鎰聞之上，言曰：“昔者曹兵百萬見挫東吳，郝昭三千能拒諸葛，多寡非所論也。今鄭杖領兵南來踰月未嘗一戰，乃棄奇華〈縣名，今改奇英〉之地退據樂川，是兵雖多而無鬬志，臣等請發兵擊之，大軍隨後策應，且列水兵于𤅷江以為聲援。”上許之。
秋八月，阮有進、阮有鎰令駐將分道竝進，正道張福雄、扶陽、純德、奎勝〈三人名，俱缺姓〉等率先鋒兵攻鄭，遊兵走之直抵樂川下，破鄭杖營；上道宋有大、春山、扶才、貢覺〈三人名，俱缺姓〉等聞樂川下已破，即進攻鄭將才、迪〈二人名，俱缺姓，時稱郡公〉於樂川上〈社名〉，皆破之，收獲器械象馬不可勝計。有鎰領水兵入奇羅海口攻武文添，文添退駐丹涯口，我水兵又入南界口；鄭將阮有勅、黎仕厚皆望風遁走，鄭杖與駐將退保安場，我師乘勝進至彬舍〈社名〉，北河為之震動。有進遣人獻捷，而將兵屯樂川。
九月，鄭梉遣其子柞率大兵次于安場。
冬十月，鄭梉復遣鄭寧〈梉季子，時稱郡公〉為統領、陶光饒為督率、武文添為水軍督率，進至奇華，我師退屯河中營。
十一月，鄭寧、陶光饒回復安場，鄭柞北還，留文添為鎮守、光饒為屯守、楊湖潘興造為督視，各領所部駐安場。申文觥、閔文蓮屯接武〈社名，屬天祿縣〉，賴世時、祥忠〈缺姓〉屯明良〈社名〉，恆、漢〈二人名，俱缺姓，時稱郡公〉屯平朗〈社名〉，山文添屯驅犢江，各領鄉兵控禦。
十二月，鄭將祥忠等以鄉兵入奇華，驅人民之降者以歸，阮有進會諸將于雲葛〈社名〉市，分遣留延、添榮〈二人名，俱缺姓〉為正副先鋒、張福雄為衛陣，將兵出石河〈縣名〉邀擊，大破之；雄果敢善戰，北人憚之號為雄鐵。
時阮有鎰欲得外應以分鄭兵，乃遣文祥、黃生等齎密書潛往北河諸鎮招諭豪傑，約同舉事；高平莫敬完、海陽名奮〈缺姓，時稱郡公〉、山西范有禮皆領命曰：“王師若過藍江，願發兵應之。海陽不輸租稅以絕其糧，高平進據團城〈即今諒山省莅〉以分其勢，山西願為內應奪其城。”文祥等回報有鎰，喜謂有進曰：“人情如此，願早定計以卒大功。”
丙申八年春正月，我師襲接武，鄭將申文觥等敗走，遂乘勝追擊鄭水兵於三制江，武公桄、黎仕厚併力合戰，我師稍却。
二月，阮有鎰進兵至鴻嶺，遇鄭遊兵擊破之，會日暮駐軍有鎰督令急進平明至敏牆〈地名〉，遇鄭將武文添率水兵登岸，先鋒延略〈缺姓〉急攻之，文添退據籐底〈社名〉；有鎰督兵衝擊射殺其將祥忠，文添大驚走回安場。有進率正道兵至明良，宋有大率上道兵至平朗山，陶光饒分兵拒戰，會鄭兵為我將登瀛〈缺姓〉所敗，鄭諸將皆遁去，光饒亦棄壘回安場。有鎰乃收兵回雲葛以捷報，上遣使齎金帛賞賚將士有差。
鄭梉聞陶光饒、武文添俱失利，遣鄭寧統諸將鎮撫乂安，光饒、文添皆屬焉。
三月，山西范有禮遣人以書達阮有進、阮有鎰請行三策：一縱反間，以疑其心；二結和好，以求其助；三用豪傑，以收其功。有進、有鎰得書大喜。時又有海陽人文諭來〈缺姓〉，言海陽與山西豪傑亦皆起兵待王師，過藍江為之接應。
夏五月，阮有進、阮有鎰聞鄭兵至，乃遣弘榮、楊智、文純〈三人名，俱缺姓〉等領水軍至南界口攻鄭將椿〈缺姓，時稱郡公〉，鄭寧使屬將李〈缺姓，時稱郡公〉救之；有鎰督兵交射列旗為號，楊智在洋外望見疾進射之，獲椿及戰船三十艘，李敗走。駙馬程〈缺姓〉率戰船接戰，我師乘風發礮，烟焰蔽天，鄭兵潰亂，黎仕厚、裴仕良、阮有勅、蔡伯秩皆敗，棄船而走；寧聞之大驚，退據恬渡，有鎰引兵圍之，已而撤回南界，與楊智水軍相衛。寧復出大奈屯，有鎰、楊智率水陸諸軍進至藍江，水師副將阮福喬、參將尊室壯復率兵抵丹涯口，攻鄭水師大破之，武文添棄船走；宋福康、扶陽率上道兵奄至香僕〈社名〉圍陶光饒軍，寧督諸軍赴援，扶陽等兵敗退還河中，喬彼創尋卒。〈贈特進輔國上將軍左軍都督府左都督義郡公，立祠于陽春，給祀夫五十人。〉有進聞寧進至三弄〈社名〉，乃列水師于浮石、三岐、越安諸津，次遣弘信〈缺姓〉領戰船伏于明良；有鎰率步兵伏于南岸〈社名〉以截寧歸路。寧聞有鎰軍南岸，笑曰：“彼孤軍深入如網中魚，供吾與諸將一鱠！”遂使其將漕岩、演壽〈二人名，俱缺姓，時稱郡公〉突出南岸浮墟與我軍戰遇伏，漕岩、演壽皆為我將都信〈缺姓〉所殺；寧將兵過平湖〈地名〉，弘信率水師射之，鄭兵死者甚眾，寧乃退屯安場。
六月。上駕幸廣平。初上聞我軍累勝，自將出北布政扶路〈社名〉欲與接應，及聞諸將退河中，乃駐蹕于安宅〈社名〉。阮有鎰詣行在謁見，上問以兵事，有鎰對悉其狀，因復進言於上曰：“二年來用兵始能略定乂安，七縣之地得之甚難，而所費甚廣。今勢未可乘，請于藍江南界築壘為守。以俟機會；且用兵在先，論將今典者多是親舊，或有不閑紀律、進止乖宜，亦有縱軍擄掠，以失民望，此非全勝之道也。昔者韓彭英布俱以智勇為漢將立功業，豈皆豐沛人乎？臣願精選諸將有方略者，不拘疎戚皆使典兵；其親故而不知兵者厚與俸祿以終其身，毋使得司兵柄，如是則任使各當其才，而戰無不勝矣。”上善之，賜黃金白金寶劍，復就令軍。
遣文祥、黃生、世良〈缺姓〉復齎密書諭山西范有禮，有禮得書即遣其子鳳密諭豪傑以應之。
丁酉九年春正月，山西范有禮遣其子鳳偕文祥、黃生等諧河中軍，有進、有鎰使人引詣廣平行在拜見，上厚賚遣還，復以世良為次隊長、文祥為該合，從阮有鎰之請也。
夏四月，黎鄭梉死，子柞襲。
五月，上駕至乂安，駐蹕于雲葛〈社名，屬石河縣〉。駐將以鄭有變，皆請乘機進取；上不忍伐人之喪，遂遣使往弔，尋命迴鑾，留諸將屯藍江以南，築壘自山頭至海口，以備禦之勢。
鄭寧屯兵廣勸〈社名，屬天祿縣〉，令諸軍浚濠築壘分守要處。〈橫山上石壘相傳鄭寧所築，時稱寧郡壘。〉又多散金玉，厚撫將士。鄭柞疑有異謀，乃召還而以鄭根〈柞之子〉代領其眾。寧麾下鄭槃張得名，詣阮有進降；寧既還，尋織以逆謀下獄死，於是鄭諸將皆解散，多來歸附。
六月，宜春〈縣名〉福洲〈社名〉人攀鱗〈缺姓〉來降，因言於阮有鎰曰：“鄭將黎時憲、黃義膠、鄧世功約以二十四日分為三道渡清潭〈縣名〉江諭踰南華襲擊宋有大軍，鄭根率大兵接應以掩我後。”有鎰即密報有大列陣以待，已而鄭兵登岸未數里，遇大兵與戰；有大佯走，時憲等追之，扶陽伏兵猝起，鄭兵亂，各自奔潰，我軍追至河邊而返。捷聞，上命賞賚有差，以攀鱗為該隊。
秋九月，阮有鎰攻同昏壘，破之時鄭根以勝巖〈缺姓〉屯同昏，其地卑濕秋潦，時恐為我軍所襲，議將屯于上山下，諜者聞之以有鎰。有鎰謂有進曰：“吾已推算二十五日癸亥軫星值日，必有暴風疾雨；又黑氣串於北斗之次，白雲掩於震宮西北，必有水潦。可乘此時襲勝巖，屯破之矣。”至日，風雨果大作，江水漲溢；有鎰引兵直擣同昏，乘潦攻破之，勝巖上土山遁走，我軍收獲器械甚眾。有進喜謂有鎰曰：“君可謂神算矣。”有鎰曰：“上賴主上之靈，下賴諸將之力，有鎰何能焉。”
戊戌十年〈黎永壽元年，清順治十五年，明後永明王永曆十二年〉春正月，黎帝改元永壽。
二月，上以糧道修阻，擡運艱勞，乃立選場于乂安。命官閱取壯軍民三項，徵其身稅以備給百姓。私相謂曰：“王師初來，我等日望寬政，何身稅反重於往年？”阮有鎰聞之，使人行鄉邑告諭之曰：“今師旅未解，權取以濟軍需，非有加賦之意。”人情始安。
時鄭將都督麟署衛，昭德、該隊、纘武、潛雲、弼鄰、朝剛〈六人名，俱缺姓〉各率所部來降，上厚加慰撫，自是北河將士吏民歸附者眾。
夏六月，阮有進等謀襲鄭師，以瓊瑠〈縣名〉仲洽、冊郎、公瑾為嚮導，由山路進至陽洽〈社名，屬東城縣〉，鄭根迎擊之；公瑾為其所虜，我師稍卻。
秋七月，我師進攻美裕〈社名，屬興元縣〉，鄭守將阮有佐棄寨走，黎時憲率兵來援，我師與戰不利，乃引還。
八月，我師復渡河，次于白塘〈社名，屬南塘縣〉，與鄭將陶光饒相拒。
命選擇北布政州及乂安七縣才智文學之士設官，分職使按捕盜、勘理、詞訟，於是士夫皆樂為用。
命徵乂安七縣寔耕田租以給軍餉，民皆應期輸納，自是軍有餘糧。
九月，真臘〈本名高棉〉國王匿螉禛侵邊鎮營以聞，上命鎮邊副將尊室燕、該隊春勝、參謀明祿〈二人名，俱缺姓〉率兵三千至興福城〈時稱每吹，今屬邊和省福正縣〉大戰破之，擒匿螉禛以歸。上赦其罪，遣護送回國，令為藩臣，歲供職貢。
范鳳詣阮有進軍言去年鄭將勝巖守同昏壘，為督戰所敗，鄭根使參督雲可〈缺姓〉領兵代守；雲可為人貪暴，願急定取之。有進命鳳往言於阮有鎰，有鎰喜曰：“昨者我觀天象黑雲掩於魁星，十一日戊辰六龍日也，必有雨潦，乘水漲而攻之，蔑不破矣。”遂約有進以兵會。至日果大雨，有鎰先率舟師奄至同昏壘急擊，鄭兵驚潰，雲可逃同安場，有鎰引還；鄭根復遣其將冕〈人名，缺姓，時稱郡公〉守同昏壘。
十二月，我師與鄭將陶光饒戰於循禮〈社名，屬香山縣〉，我師失利。
己亥十一年年春正月，乂安人司天監朱有才、占候衮良、護兵祚隆〈二人名，俱缺姓〉來降，皆言北河黎庶翹望王師。阮有進、阮有鎰以聞且請出師，上報曰：“閫外之事委卿二人，宜刻日進兵，我亦大舉接應。”有進、有鎰乃令諸將各修戰備，而遣祚隆等北還招集以應師期。
朱有才上樞機三條，其一論天時、〈謹按《春秋》、《左傳》云歲星所在，其國有福，可以伐人，人不可致伐，且以邊事驗之。甲子七年歲星在鶉首未度，丁卯九年歲星在壽星辰度，乙未三年歲星在兌位，此皆南方得歲之象，故鄭兵屢犯邊皆敗衂，此其驗也。茲歲星見干寔沈之申度，攷之《綱目》曰：“參墟得歲，必有真人起於其地。”天象之應昭昭然矣。〉二論地利、〈鴻嶺之地，山川襟帶，請駐營於此。以羅山為左角、宜春為右角、孤犢為前鋒；又於清漳設左奇兵、羅山設右奇兵，應歲星之所在、擊歲星之所衝，此必爭之地最不可失也。〉三論人和，〈君臣大義，根之人心。今鄭氏弒逆，天下之所共怒，願為洛陽之師，聲江中之罪，則逆賊無所逃矣。〉，又言用人理財二事，請立武舉、鄉科，以收才學之士；均丁田、寬稅例，以安新附之眾。上覽之曰：“此人博學多文，可備顧問。”即授參政監護軍。
秋八月，鄭柞以師徒屢敗深憂之，謀欲誘致阮有鎰，乃遣人齎珍珠一封、馬蹄金五塊，竝密書遺之誘使降；有鎰得書大怒，佯應之曰：“次月請王自提兵接我於江上。”鄭使既去，有鎰即取鄭柞來書餽物以聞，且曰：“臣事主上恩猶父子，敢有異圖，今欲將計就計以擒此賊，惟恐此意不白，罪莫大焉。”上報曰：“我固知卿忠誠，鄭人所餽姑且受之，勿以嫌疑介意。”有鎰大喜。
九月，鄭柞知范有禮陰謀內應，收鞫殺之，阮有進、阮有鎰聞之悼惜不已，為之設壇致祭。鄭又潛令人過藍江，以前者徵收稅賦之事反間，以惑民心。
冬十一月，祚隆自北來謁阮有鎰，言北人皆云兵貴神速，而諸將疑惑不進，機會可惜。有鎰厚待而遣之，乃詣阮有進議出師，且述祚隆語。有進問：“祚隆何在？”有鎰曰：“已遣歸矣。”有進默然不悅。尊室壯、宋有大、扶陽等皆曰：“大兵征伐，令在元帥，督戰私遣，祚隆何也？況前者密書虛寔未詳，今祚隆之言何可輕信？莫若按兵以待時。”有進曰：“善。”有鎰勃然起曰：“僕與諸將奉命出師，志在報國，曩者鄭書密誘即似事聞，正欲將計就計以成大事，諸公不必相疑。”有進曰：“我等受國厚恩，但須同心報效，有何疑焉？然諸將俟時之言亦有理，督戰從之可也。”由是有鎰鬱悒不樂，憂憤成疾。
降將范必仝復謀歸鄭，事覺伏誅。初必仝歸降，嘗使為先鋒，鄭柞使人遺密書，且餽之金三塊，必仝復謀北歸；標下竊其書以告阮有進，輷之盡得其狀，收捕必仝及同謀二十餘人以事聞，上命悉誅之。
庚子十二年春三月，開試科，取正途中格五人，華文中格十五人。
時我師久駐思歸，乂安新降卒亦多亡去，而阮有鎰銳志進兵，諸將多與不協，阮有進亦以有鎰數蒙獎賞，心忌之。扶陽言於有進曰：“有鎰白面書生，以言語得用，自比管樂，我等嘗恥之。又聞鄭使密與往，恐有他意。”有進陽斥之曰：“公言過矣，人臣之道忠愛為先，忠以事君、愛以結友，豈可互相疑忌以負朝廷之委乎！”
秋八月，阮有進引兵渡三制江攻鄭將闌〈缺姓，時稱郡公〉于由芽〈社名〉，乂安新降卒皆無鬪志，多遁去，有進遂撤兵，退屯于江之南岸，闌引兵據同昏壘。有進初與諸將會兵，不令阮有鎰知之，及有鎰聞礮聲，使仁馳問有進，趣令有鎰進攻同昏壘。有鎰即率所部進與闌戰，闌敗走，守將冕復引兵遶出山後突攻之，會有進復率大兵繼至，冕不敢拒戰，走回安場，於是有進督兵悉渡藍江屯札。有鎰屯兵自同昏至朗溪〈社名〉以為犄角之勢，令軍造浮橋過江之南岸，兵威益震。鄭根聞之大駭。欲棄乂安退保清華，又度我兵必不久留，乃止。有進、有鎰以捷聞，且請大兵接應，上報曰：“用兵大事，當先察天時，次觀地利，後度人心。今秋冬之交，風雨寒濕，一不利也；軍次于江北，前無城郭，後阻大河，二不利也；兵行五載，人有歸心，若舉兵速戰，眾寡不敵，人情不免驚訝，三不利也。不若且回舊壘以安眾心，待來春再舉未晚。”於是有進令解去浮橋，回兵藍江南岸，屯舊壘以固守。
九月，鄭根恥同昏失守欲報之，令作浮橋過藍江。遣都督耀〈缺姓，時稱郡公〉領兵過驅犢營，衝擊橫壘石峽，參督恆領戰船從朗溪橫港以襲其後。阮有鎰知其謀，乃令裨將張文雲伏兵於石峽林中，朝蘇、秀明〈二人名，俱缺姓〉屯于橫港高阜以禦之；耀夜至橫壘林中，伏兵忽起，鄭兵首尾不能相顧，死者甚眾平明，耀復引餘眾馳至牛坡壘，我守將張福雄與戰不利敗走。鄭將恆引水軍至朗溪，我師射擊之，恆棄船走。
時我師阻河，與鄭相持。鄭根會諸將問計，陳公栢對曰：“吝山〈在宜春縣〉乃必爭處也，先得吝山則易以取勝。”根曰：“我嘗登勇決〈社名〉山熟觀形勢，每留心於此，今公此言正掌中火字也。”公栢因請先鋒，根許之，即分兵二道，遣黃義膠、潘兼仝由陰功〈社名，屬興元縣〉渡河，黎時憲由左澳〈社名，屬宜春縣〉渡會統海口，俱以夜半進發。黎明根自提大兵登勇決山接戰，鄭將義膠等先渡河直抵安樂〈社名〉山，陳公栢深入奪據吝山，遇有鎰伏兵自林中突出，公栢與丁德潤皆力戰死，屬將武百福、黎文暿、劉世賡望風而逃。我師四而合圍，聲勢大振，根遣陳俊朝悉出戰士夾擊，又遣水兵進過江岸連射之，我師乃卻；時憲等至左澳，我師奮擊之，枚文孝、范晟、楊瓊、鄭世卿皆敗，閔文蓮戰死，時憲復督兵急攻至花園〈社名〉，我師退保宜春。
冬十月，阮有進自張福雄敗後探知乂安新降將士各懷異心，乃會諸將問計。宋有大曰：“兵事尚嚴，請究出軍中謀叛者戮殺其一二，以警其餘。”尊室壯亦從傍勸之。阮有鎰避席言曰：“二公所言乃行兵之法也，若夫用兵之要在於人和，人心和則戰無不克；但當結之以恩、感之以信，則人自樂用，何以殺為？”參謀武廷芳曰：“今降卒懷二敵勢方堅，莫若回兵更圖後舉。”有進以眾議不一，乃密定班師之計，然終以有鎰之言為憾焉。
十一月，鄭根遣黎時憲、黎仕澈由海岸經剛澗〈社名〉而進，黃義膠、阮能紹由陸道經巄鄒、幔長〈二社名〉而進；我師與戰與安恬、芙蒥〈二社名〉俱失利，於是阮有進遂決歸計，聲言令諸將水步齊進。又報阮有鎰引兵接應，約次日三更直抵安場破鄭營，而私囑諸將夜回南布政州，獨不令有鎰知之。是夜有鎰披甲坐待，及知有進退師，則鄭兵已過河進逼營外；有鎰乃佯作歌唱為樂，而密令諸軍撤退。鄭根在外聞絲竹之聲，疑不敢近，有鎰徐引兵回橫山與有進兵合；鄭兵倍道追及之，兩軍交戰，鄭兵傷死甚多，鄭根乃退二十里屯札，有進亦退屯日麗。有鎰在後密令人於林中拽柴揚塵，又多懸旗樹上，以為疑兵；鄭將阮有悌見之，果疑不敢進，諸將全師回南布政州。以事聞，上命分屯諸要害以備禦之，自是乂安七縣復歸北河。
辛丑十三年正月，以阮有鎰為掌奇，鎮守布政營。有鎰既受命，繕修城堡，安撫軍民，邊備益固。
二月，鄭根引兵還，留陶光饒為乂安鎮守，兼鎮北布政州；黎仕澈、胡士楊、鄭時濟為督視，領諸將屯于奇華。
初監護軍朱有才以通術數得用，至是乂安降將多叛，上頗疎之，有才遂與衮良乘夜遁去。
夏五月辛卯，皇母段氏〈即孝昭皇后，石郡公段公雁之女〉崩，寧陵于瞻山上谷雄岡〈即永延陵〉。
秋八月，上命阮有鎰移屯福祿〈社名〉築壘，自安裊〈社名〉口至朱市〈社名〉山，接洞洄大壘，造礮臺、治道路，為守備計。
冬十二月，鄭柞復挾黎帝幸扶路，使鄭根督諸軍分三道來侵，以陶光饒為統率，黎時憲、黃義膠為督率，黎仕澈、鄭時濟為督視；水軍次日麗口，步兵渡𤅷江屯于福寺〈村名〉，與安裊對壘。鎮守阮有鎰令張文雲與雲澤〈缺姓〉分兵拒守，鄭參謀懽忠〈缺姓〉引兵舁桌子、張傘蓋，向雲澤壘門大呼曰：“有黎天子勅命。”雲澤應之曰：“去年我兵退回橫山，汝等追擊至此時，寧有天子勅命耶？欲戰則戰，何得如此欺弄！”因射懽忠殺之，鄭兵棄桌而走。光饒大怒，令時憲縱兵急擊，終日不能克，乃回福寺。有鎰以事聞， 上以我軍獨據孤城，命退入大壘。有鎰遂為清野計，令護南布政民入壘固守，陶光饒遂據布政營。
壬寅十四年〈黎萬慶元年，清康熙元年〉春正月，阮有鎰移兵屯武舍，上遣使謂曰：“北兵遠來，勢難久駐，我堅守勿與戰，乘其蔽擊之，此萬全策也。”
二月，鄭兵列寨于鎮寧、正始〈二社名〉，日數挑戰我師，不動月餘，鄭兵糧匱。陶光饒為書以激之阮有鎰，遂定計令張文雲領兵，裝作鄭兵乘夜潛出洞洄〈社名〉溪，直至光饒營發射，擊殺鄭兵百餘人，諸將各終城中虛射鼓噪以應之；光饒大驚，以為大兵奄至，棄營北走平明。有鎰率水步竝進，鄭根亦棄營走，我師追至𤅷江，盡獲其象馬器械，鄭柞挾黎帝還。有鎰以捷聞，上謂左右曰：“我始不許出師，所以畜銳氣；今有鎰能破大敵，真將材也！吾復何憂哉！”令齎金銀賞賚將士。
秋九月，黎帝改元萬慶。
阮有進、阮有鎰請築鎮寧壘以禦海道，與沙埠壘〈時稱同葛〉相對為犄角之勢；上許之，數月壘成。
黎帝崩，太子維䄔立，改元景治，是為玄尊。
大南寔錄前編卷四〈止〉

[book_title]卷五 太宗孝哲皇帝寔錄下
癸卯十五年〈黎景治元年，清康熙二年〉夏五月，上以日麗之戰我師射藝未精，欲效太祖習射之法，命築垜于弘福〈高三十餘尺，廣一百三十餘尺〉，面布射侯，令水師往來較射，以中否定賞罰，自是士皆奮勵，射發益精。
冬十二月，西北風起，飛沙折屋，人畜多損傷
甲辰十六年夏六月，掌營節制留屯道阮有進病，上表乞歸。上難其代，與諸將謀之；尊室燕以阮有鎰對，上命召有進回鎮舊營調養，陞有鎰為掌營節制留屯道，以張福雄為掌奇，鎮守布政營。
上以葦野江水衝激，命發三縣民築垻堰塞之。
乙巳十七年春三月，命正營、舊營、廣南營諸將及諸州縣鄉官修整軍器，以四月大閱于東池府〈時稱府泑，今東池上邑〉，留屯、廣平、布政諸營會閱于正營，以兵仗刓利定賞罰。又命文臣及三司習騎射法，中者賞之馬，落者罰之。
夏六月，霖雨潦溢，葦野江垻堰圯，命再築之。
秋七月，修天姥寺。
大有秋。
冬十月，大風雨，葦野江垻堰復壞，命罷其役。
丙午十八年春三月。胡舍地震。
夏四月，甘露〈地名〉山崩。長十丈。
石捍將雨血，水赤三日乃清。
秋七月，舊營鎮守阮有進卒。有進病篤，謂屬將曰：“吾受國厚恩，鄭氏未除，此吾遺恨也。”言終而卒，卒年六十五。訃聞，上甚悼之，贈協謀佐理功臣特進左軍都督府掌府事節制順郡公，賜錢銀錦帛，以公禮葬之。有進為將，累立戰功，北河號為虎威大將，與阮有鎰齊名，竝為開國功臣云。〈嘉隆五年從祀太廟，十二年封英國公。〉
冬十二月，以參將尊室壯為舊營鎮守，該奇才禮〈缺姓〉為參將。
丁未十九年春二月，開試科，取正途中格五人，華文中格十四人，皆擢用之。
夏四月，上幸和榮寺。先是上幸思容〈舊名思客，即今思賢〉海口見龜山〈即今靈蔡山〉景致可愛，山巔有古塔稔著靈異，命守簿陳廷恩督軍民移塔所，以其地營建佛寺；工成，名和榮寺，至是上臨幸，設大伽法會七日夜。
六月朔，日有食之。
冬十月，畿內蝗，上命設壇禳之，蝗赴海死，歲復大稔。
戊申二十年冬十月，開胡舍港。上以胡舍舊港壅塞，運道不便，欲仿傚黎洪德開港故事。〈胡漢蒼嘗開港道自水蓮至胡舍，沙泥噴起，隨開隨塞，用功不成。黎聖尊征占城時發兵開之，其港始成，後復培塞。〉乃命審察地形低濕之處畫圖以進，上親督諸軍及三縣民開浚，以通舟船；數月培沙復塞，令沿港民隨勢疏導，歲以為常。
大旱，上命禱之，旬日大雨降。
己酉二十一年春正月，初行延寧、泰康二府閱選，命文職胡光大往焉。
夏四月，度民田、定租稅。時記錄武丕承上言：“臣聞兵財國之大，政府庫充則財用足，財用足則兵甲彊。今民間多有占耕漏田而不納稅者，請命官包度寔耕田土，為公田徵收稅例，以資國用；是謂農出穀以養兵，兵出力以衛農，古之制也。”上善之，命文臣胡光大等分行包度各縣社民寔耕田土定為三等，及秋田、枯土各項徵納租粟有差。公田許民分耕納租，如有墾闢林麓耕作成田者，聽徵為本幅私田連耕別納，社民不得妄相占奪，自是民息爭端，各安生業。其後墾田多復設農吏司監徵其租。〈一等田畝徵粟四十升、米八合；二等田粟三十升、米六合；三等田粟二十升、米四合，又粟一升附錢三文。秋田、枯土不分等第畝徵三陌，不及畝者徵一陌；惟官屯田、官庄田與新開荒田及花洲土分給寓祿，餘各別徵別納再定量法，以十撮為一勺，十勺為一合，十合為一升，十升為一斛，十斛為一桶；其收稅斛則斛五十升再加二十五升，一斛共七十五升，以五百升為一桶；其發軍糧斛則三十三升五合，發內府斛則減軍斛三升，升亦差減。〉
庚戌二十二年夏四月，香茶、廣田雨鹹水，五六日始淡。
黎鄭柞遣黎得仝、陳春榜齎書至日麗海口，言奉黎帝命來問貢賦之事，布政鎮守朝信以聞，上為諸將曰：“禮樂征伐皆非出自黎帝，此必鄭氏矯命也。”拒而不納。得仝等還，鄭柞議欲發兵，其臣都督通〈缺姓〉諫曰：“兵法云知彼知己，百戰百勝不殆。竊聞南河上下輯睦，兵甲精彊，未可輕動也。”柞乃止。
六月，玉盞山崩，長六七丈，廣七尺，命官禱之。
秋七月，畿內火，延燒七百餘家。
九月壬申，異氣見于申方，長似疋絹，色黃赤光，竟夜至十二月始滅。上曰：“我當以災異為憂，惟思躬修德以弭之耳。”
辛亥二十三年秋七月朔，日有食之。
九月，颶風雨下如注，平地水深三尺，人畜多傷。
冬十一月，黎帝崩，弟維禬立，改元陽德，是為嘉尊。
壬子二十四年〈黎陽德元年，清康熙十一年〉春二月壬辰，兩日竝出，摩盪如相鬬狀，俄而一落一光耀如故。
夏四月朔，日有食之。
六月，鄭兵大舉來侵。鄭根為水軍元帥，黎時憲為步軍統率，領兵十萬，號十八萬分道竝進。鄭柞挾黎帝接應，布政鎮守朝信以聞，上為諸將曰：“鄭柞不戒前年之敗，更興憤兵。兵憤者滅顧我所以，禦之者必先謀帥。”諸將皆曰：“皇四子協〈又名淳，時為掌奇協德侯〉雄略蓋世，可令為元帥。”上然之，命協為元帥、衙尉枚富嶺〈嶺一作潤〉、記錄武丕承為參謀；掌奇張福崗〈張福奮之子〉、阮德寶為左右先鋒；將臣吏督運來格、安宅、長育三倉糧米以備給發。〈運道有二，有水運有陸運：陸置車一車二二隊，隊五十人，設隊長四人。給公車三十七、牛七十四，一車駕二牛，一人驅七車，一車載米一千二百鉢，轉運最為便捷。〉又令五象奇調象一百五十匹先屯扶尊〈社名，今改扶正〉。
秋七月，皇四子協出師至廣平新勝府，諸將悉集，分遣列寨屯守。阮有鎰屯沙埠壘，廣平鎮守阮美德守正壘，布政鎮守朝信守洞洄壘，舊營鎮守純德〈缺姓〉守兜鍪壘，該奇順忠〈缺姓〉守每耐橋，參將才禮率戰船植木柵捍日麗海口，水步聯絡為犄角之勢。諸將受命相語曰：“元帥今令明肅，真將才也。”
閏八月，鄭兵至北布政州分道竝進，留監察阮寵為布政督視，收合鄉兵；鄭根率兵渡𤅷江，駐于東高、清河〈二社名〉。
九月，朝信與鄭兵列壘相對，分兵擊之不克，乃護州民入洞洄壘固守。時鄭兵列自正始至山頭，自富舍至鎮寧，又築壘自山頭達海岸，列戰船千艘于𤅷江及日麗海口，以接步兵，聲勢震薄。元帥協聞之，遣參將才禮率水師築礮臺于鎮寧壘，參謀桐江〈缺姓〉募沿山民為兵守湶汛諸要路，以防鄭兵侵軼。
上以鄭兵勢大召群臣會議，謂曰：“敵眾我寡，其勢弗敵，卿等宜各陳戰守之宜。”該奇宋德明進曰：“鄭兵深入，利於速戰，我但深溝高壘以老其師；且攻城是兵之災，鄭兵進戰不克，糧食不繼，必宵遁。我乘勢攻之，一舉可破矣。”上猶以為難，陳廷恩密進曰：“臣料鄭兵不滿十萬，號十八萬者詐也。兵有先聲而後寔，兩國交兵必有間諜，請聲言我兵十六萬，而增選彊壯十萬，號二十萬，自將親征，使諜者歸相告語。所謂兵不厭，權者也。”上善之，即命官分往二處選兵，且戒之曰：“不及師期，當從軍法從事。”
乙未，上親率大軍水步齊進，遣三水奇右柄隊守思容海口，後水隊守渜海口，後水奇守明靈海口。盡起五縣鄉兵列屯于長沙海岸，由是軍聲大振，人情始安。
御舟進至金堆，乘南風直抵舊營，駐蹕于全勝府〈舊全勝寨，改為府〉，定水陸驛例。〈水驛給船四艘，每艘掉夫六人，分十六次一起。褒榮至雲窟，二堈澗，三三江，四雲程，五塔館，六芳榔，七瓦橋，八安暹，九銅鑑，十會門，十一珥下館，十二安美，十三鈎阜，十四渡市，十五州市，十六至胡舍起陸。陸驛給馬四匹，分十七次一起。榮光至橋末，二涇市，三州市，四胡舍，五河岐，六佛官，七蓮館，八葛館，九波月，十霪鄉，十一茶館，十二市館，十三貝阜，十四壯健，十五廟蔑，十六渠河，十七至沙阜壘。褒榮、雲窟、堈澗、雲程、芳榔、安暹、銅鑑、會門、珥下、安美、州市、胡舍、榮光、河岐、波月、渠河均社村名，餘皆其地俗名。〉
冬十月，鄭上道參督文祿〈缺姓〉嘗將兵間行過密𦛋山，伺探洞洄壘，朝信於壘上望見曰：“此敵兵來窺我也，可伏兵擒之。”該奇張文雲請行，朝信許之。弘芳〈缺姓〉乃言於朝信曰：“伏詭道也，須於林莽中潛匿聲跡，今密𦛋孤山，四面平坦，非伏兵之地，況雲勇而無謀，必誤大事。願得一支兵潛其後，以備接應。”是夜雲屯兵密𦛋山上，文祿果引兵圍之，縱火急攻；雲戰敗走，芳率兵來接戰，鄭兵稍退，雲僅以身免。朝信欲按以軍法，上以雲前在乂安有功，降該隊勒還家，歲給寓祿錢百緡終其身。
鄭使人至鎮寧壘外，邀我將出壘對話，元帥協使該合秀明出見。鄭使曰：“往年黎帝有勅，拒不納，為此而來。”秀明曰：“子言謬矣。昔我先王翊扶帝室，天下共知。今鄭氏專權，號令由己，正治、弘定之事所不忍言。往年拒使，拒鄭也，非拒黎也。今既提兵至此，能戰即戰，何苦稽延日月為也？”鄭使不能辯，致辭而去。秀明回，協嘉之曰：“秀明能以正辯屈人，與白金二十兩。”有鎰曰：“鄭使回報，彼必乘怒動兵，請申戒諸將繕甲以待。”協從之。
十一月，鄭將黎時憲引兵鎮寧壘，元帥協統大兵屯于渠河，遣諸將分屯沙觜煲、日麗海口以分其勢，鄭兵攻之不克。鄭柞召諸將讓之，時憲復督三千薄壘下，填壕夷塹併力急攻，我軍於壘上列礮射之；鄭兵蟻附而登，我軍叢鎗刺之；鄭兵穴地坎壘，或飛紙鳶乘風放火心彈，一日之間壘將陷者數四。守將張福崗棄鎮寧，退保每耐壘，協報曰：“我軍一退，彼乘勢追之不能制矣。勉力固守，我即赴援。”乃遣人馳至沙埠，趣令有鎰將兵援鎮寧，有鎰曰：“我職守沙埠壘，鎮寧非吾分事也。我不敢往。”登壘望之，遙見火焰蔽天，礮聲不絕，知鄭兵攻鎮寧甚急，乃復念曰：“我若不行，元帥必親往矣！吾豈可以敵遺元帥哉？”即引兵前進，又度元帥已行，稟報不及，乃於途間榕樹斫白書云：“有鎰已赴鎮寧，請元帥移兵代守沙埠壘。”及至壘，已缺陷三十餘丈，幾不能支。時夜氣昏黑，咫尺不相辨，有鎰令結薪草為炬，燃火放光照耀如晝，鄭兵疑有伏不敢近。有鎰急使軍士樹木板為柵，以竹筐寔土補壘之缺陷者。詰旦，鄭兵悉銳進攻，則壘已完固不可拔矣。先是協聞有鎰辭不赴援，即親率大軍直夜兼行，途間見有鎰斫樹書，始知有鎰已往，乃移兵守沙埠壘。又聞鄭參督勝〈缺姓，始稱郡公〉將戰船三十餘艘從海口入，欲扼鎮寧江津以斷我援兵，即令該奇堅禮〈缺姓〉乘夜直至沙觜堡，築沙臺置大礮，同勝船至射之。復遣參將材禮率戰船出日麗海口，上下夾攻，已而鄭水兵果為堅禮所襲，而鎮寧又有有鎰來援，鄭步軍亦無能為。我軍與鄭兵累日鏖戰，鄭兵死者堆積，我軍亦傷亡甚眾。上駐蹕全勝，聞鎮寧危急，遣使馳赴軍中問以兵事，有鎰對使者言：“昔在乂安深入客地，鄭兵猶不敢犯，今高壘深池以主待客，又何懼焉。”即具表曰：“臣願出力固守破賊以報國恩，倘有疎虞，請以軍法正臣。”使者齎表以進，上覽之曰：“有鎰自登壇以來畫計獻謀，戰無不勝，今復聞此言，吾無患矣。”
十二月，鄭柞以連月攻鎮寧，且地濕寒凍，士卒難久留，乃請黎帝回駐扶路，使黎時憲留屯正始，時憲乃會諸將復攻鎮寧。元帥協遣該奇吳勝林調象六十餘匹從長沙海渚迴遶而行，出入沙埠壘，又令水隊兵船四艘飛棹出洋，對洊海口朝往夕返，以疑鄭兵。時憲連日攻壘，有鎰悉力固守，銳氣十倍；時憲不能克，又聞鄭根率水師至𤅷江，感惡風疾篤北回，時憲益懼，夜半撤兵還。我兵追至棣弟山，鄭兵已過河矣。鄭柞復挾黎帝還東都，時鄭將乂安鎮守陶光饒死，柞復遣黎時憲代之駐河中營，分兵屯北布政州諸要路，嚴設守備，以𤅷江爲界〈江之南為南河，江之北為北河〉，自是南北休兵。
元帥協引兵回石舍以捷聞，上命齎金帛賞賜將士及宴勞諸軍，駕還良福府。
癸丑二十五年春二月，元帥協凱還至良福府謁見，上大悅，賞黃金一百兩、白金一千兩、錦五十疋。上駕還金龍正府，祭告天地宗廟，加封諸靈神、大饗將士、策勳頒賞有差。免布政州竝康祿壘外民三年租稅，復免康祿、麗水二縣嘗新節料稅，百姓莫不喜悅。
秋九月，颶風壞民廬舍，潦水漲溢平地三尺。
甲寅二十六年〈黎德元元年，清康熙十三年〉春二月，命官行閱選大典，一如舊制。
命泰康營牙莊道該奇阮揚林〈統率廣平營義郡公阮文義之子〉將兵救真臘。先是真臘匿烏苔謀反，作浮橋鐵鎖，築南榮城，猶畏其主匿嫩未敢動，乃陰求援于暹羅，聲言暹王發步兵二萬、水兵二千、象馬一千來問匿嫩拒命之罪。匿嫩大懼，奔泰康以聞，上曰：“匿嫩藩臣，有急不可不救。”乃命楊林為統兵、將臣吏首合阮延派為參謀、文崇〈缺姓〉為視戰，將兵討之。
楊林等分兵二道，夜襲破柴棍〈今嘉定省莅〉、碧堆諸壘，斷其浮橋鐵鎖，直進圍南榮城；匿烏苔惶懼走死，匿秋詣軍門降。捷聞，朝議以匿秋嫡派，封為正國王，莅龍澳城；匿嫩為二國王，莅柴棍城，同理國政，歲奉朝貢，真臘遂平。
延派、文崇卒于軍。延派沒後有靈應，人多祈禱，真臘立祠于美湫〈今屬定祥〉海口祀之。
夏五月癸酉，日暈三重。
六月，統兵阮楊林凱還，陞為泰康營鎮守經理邊務。
秋七月，雨雹。
冬十月，黎帝改元德元。
十一月朔，日有食之。
乙卯二十七年春二月，太白經天。
夏四月，黎帝崩，弟維袷立，改元永治，是為熙尊。
開試科，取正途中格四人，華文中格十七人。其試法一日問以兵民情狀，及黎鄭之事，中者補舍差司，探訪之試始此。
五月丙子，皇孫〈即顯宗孝明皇帝〉生，祥光滿室。初甲寅秋九月甲戌，西南方天開一竅，彩雲繚繞，中有圓光從空而下，識者以為嘉瑞，曰：“此必有真主降生。”至是果騐云。
六月，皇四子元帥協薨。初協受命出師，帳下嘗用甲士侍左右，有廣平人以其女姿色絕美進之。協大怒，又憐其窮乏，賜錢遣還，聞者皆服其德量。迨平賊歸，屏絕女謁，構小庵奉佛，時出遊焉談玄說法以自樂，至是出痘薨，年二十三。上甚悼之，曰：“協為國靖難，有大功于社稷，何壽之嗇耶？”贈明義宣力功臣開府輔國上將軍錦衣衛左軍都督府掌府事少尉郡公，葬于賢士〈社名〉，立祠于雲梯〈社名〉。〈嘉隆五年從祀太廟，士二年封國威公。〉
秋九月，鄭柞遣其將右都督鄭柳鎮守乂安，兼鎮北布政州。
丙辰二十八年〈黎永治元年，清康熙十五年〉春二月，雨潦平地，水深四尺。
畿內蝗，禾穀損傷，民多餓殍。
三月朔，日有食之。
秋八月壬戌，彗星見東北。至十月乃滅。
衙尉枚富嶺訴將臣吏文教〈缺姓〉偽造讖詩，有“猴到雞鳴還聖駕，兔居藍上馬龍飛”之句，文教坐誅；未幾富領嘔血而死，人以為挾怨誣搆之報。〈文教妻乃富嶺女姪，文教出之，以此搆怨。〉
丁巳二十九年春二月，命官行閱選小典。
夏五月朔，日有食之。
歲大熟，米斗三錢。
冬十二月，以記錄武丕承為衙尉。
戊午三十年春二月，命舊營及武昌、海陵二縣民作安暹府。
夏四月朔，日有食之。
秋九月，廣南蝗。
己未三十一年春正月，故明龍門總兵楊彥迪、副將黃進，高雷廉總兵陳上川、副將陳安平，率兵三千餘人、戰船五十餘艘，投思容沱㶞海口，自陳明國逋臣，義不事清，故來願為臣僕。時議以彼異俗殊，猝難任使，而窮逼來歸，不忍拒絕；真臘國東浦〈嘉定古別名〉地方沃野千里，朝廷未暇經理，不如因彼之力，使闢地以居，一舉三得也。上從之，乃命宴勞嘉獎，仍各授以官職，令往東浦地居之；又告諭真臘以示無外之意，彥迪等詣闕謝恩而行。彥迪、黃進兵船駛往雷巤〈今屬嘉定〉海口，駐札于美湫〈今屬定祥〉；上川、安平兵船駛往芹蒢海口，駐札于盤轔〈今屬邊和〉，闢閒地、構舖舍，清人及西洋、日本、闍婆諸國商船湊集，由是漢風漸漬于東浦矣。
二月，命官行閱選大典。
試饒學，命止試正途士子，華文不得預試。首合陳廷恩諫曰：“國朝試士，儒吏竝取，均為國家之用。今不許華文預試，恐非先朝廣育人才之意。”上不聽。
夏四月，海雲山崩。
冬十月，羅渚〈社名〉山崩。
十一月，大水潦。
庚申三十二年〈黎正和元年，清康熙十九年〉春正月，命內左宋德明、內右張福崗查檢順化諸縣官錢。
三月，甘露地陷。
秋七月，武昌、海陵二縣雨鹹水雨灰，禾稼枯瘁。
八月，颶風洪水漲溢，平地水深丈餘，人畜多傷死。
冬十月，黎帝改元正和。
十二月，建張舍、新安〈二社名，一屬登昌，一屬明靈〉二倉。時諸縣公田租粟，所在各設倉庫收貯，又別有官田庄、官屯田以給戚勳貴臣及列將之有功者為寓田祿。〈戚勳貴臣十畝，掌奇五畝，該奇四畝，該隊三畝，內隊長三畝半，外隊長兩畝半。〉餘皆許民借耕，穀熟收穫以充內府之用，至是上命置倉貯之。
辛酉三十三年春正月甲戌，西南方有二星搖蕩如鬬狀，移時乃沒。
三月，掌營節制留屯道阮有鎰卒，年七十八，有遺表，辭甚激切，上覽之嘆息，贈贊治靖難功臣特進輔國上將軍錦衣衞左軍都督府掌府事昭郡公。有鎰為人明達有才略，初以文職監戰，名望素善；及為將屢建大謀，時倚為重，比之孔明、伯溫。卒後廣平民思之，號為菩薩，立祠于石舍祀之。〈嘉隆五年從祀太廟，明命十二年封靖國公。〉
以內右掌奇張福崗統率留屯道。
夏五月，開忠丹港。上幸觀之，及還至青偈館駐蹕，令內隊長競馬角勝，各立馬於朝山西館，聽令一齊放轡，至萬春〈社名〉射場為止。上謂使臣曰：“兵所恃者馬力，居常演習，是亦講武也。”命修治官路，自萬春至青偈館築御馬臺，令文武及左右馬隊時習之，由是騎射咸精其能。
秋八月，浚枚舍〈社名〉港。時上畋於古林〈地名〉，舟過市門港，土人言此處風濤不測，商船多覆沒。上欲開新港，有枚舍人名世〈缺姓〉畫圖以進，請自開枚舍至珥下館津；上從之，命諸軍及武昌、海陵二縣民開浚，以外右宏禮〈缺姓〉董其役，一月港成，商旅便之。上厚賞名世，又命度所開港土，除枚舍、臨春〈二社名〉稅額。
壬戌三十四年夏四月，諜者自東都還，言北河高平、海陽有警，鄭柞分兵拒敵，東都空虛；上欲議北征，尋以軍儲未備，乃止。
六月，安彥〈社名〉地陷數十丈，水色如藍，嘗有黑氣上沖如烟霧之狀，人不敢近，四五年後乃涸。
秋八月壬午，有雙星犯月角，常隨月而行。
黎鄭柞卒，子根襲。
癸亥三十五年春三月，開試科，取正途中格四人，華文中格三十四人，探訪中格四人。
秋七月辛巳，妖星犯月，至九月乃滅。
冬十一月戊寅，旗星見東南，色赤白，相半長，約三十餘尺，次年乃滅。
疫作，軍民死者甚眾，上命備禮禱諸神祗，乃安。
甲子三十六年春正月壬午，白虹賞天。
二月，命官行閱選大典。
罷選場饒學，試法令、正途，士子有文學者待科期應舉，群臣請遵舊制，上不聽。
夏五月壬申，太白經天，至六月乃滅。
冬十月，皇長子演〈又名漢〉薨。演初立為世子，封掌營福美侯，至是薨，年四十五。上悼惜之，贈佐理揚武功臣上柱國掌府事少師福郡公，葬于竹林〈社名，屬香茶縣〉山，立祠于世賴〈社名〉。
十一月癸亥，群鴉千餘集鳴于府內南樓，射之不散。
辛巳，元妃朱氏崩，壽六十，贈贊國正夫人，寧陵于安寧〈社名，屬香茶縣〉山〈即永興陵〉。
以首合陳廷恩為該合。
乙丑三十七年夏五月，甘露地震。
時境內無事，禾穀登稔，上益修政治，不崇臺榭，不邇聲色，輕徭薄賦，百姓歡洽，咸稱太平盛世。
六月乙未，有流星自東方飛至辛方，光芒四徹。
秋八月，皇三子掌奇溱〈又名玄〉薨，贈純信功臣左軍都督府掌府事少保綱郡公，葬于世賴，立祠祀之。
冬十月，大風折木，發屋潦水，漲溢平地深四五呎。
十二月，良福山崩，命官禱之。
丙寅三十八年春正月丁卯，日出微缺一邊，辰刻復圓，忽大風起，沙石皆飛。
三月，廣義茶曲〈社名〉江水竭。
麗水水蓮〈社名〉庾庾潭水竭見底，頃之復涌出如故。
秋七月庚子，白虹見自辰方至申方，色白如絹。
八月，武昌上度〈社名〉地陷。
冬十月，開河岐港。上幸觀之，駐蹕新安舊府，以其地勢偏窄，且逼于江津，命擇地移築新府，尋罷。
丁卯三十九年春三月，上不豫。丁酉，召皇二子弘恩侯謂曰：“我生平出入艱險，保有家邦。汝繼之宜修仁政，以安境土。文武諸臣皆我所擢用，當推心委任，共圖庶政。勿令群小間之。”復召諸大臣謂曰：“我與卿等志氣相期，而圖功未卒，吾兒年少，尚賴卿等同心協輔，以光祖宗之業，勿忘此言。”群臣皆請如周公納冊金滕故事。上笑曰：“卿等愛我，奈天數何。”言訖而崩。在位三十九年，壽六十有八。皇二子嗣位，率群臣上尊諡曰大元帥總國政功高德厚勇哲王，寧陵于海葛山。世宗孝武皇帝追尊為毅祖宣威建武英明莊正聖德神功孝哲王；元妃為慈敏昭聖莊妃，次妃為慈僊惠聖靜妃。嘉隆五年，追尊為宣威建武英明莊正聖德神功孝哲皇帝，廟號太宗，陵名長興；元妃為慈敏昭聖恭靜莊慎孝哲皇后，陵名永興，次妃為慈僊惠聖貞順靜仁孝哲皇后，陵名光興。
大南寔錄前編卷五〈止〉

[book_title]卷六 英宗孝義皇帝寔錄
英宗紹休纂業寬洪博厚溫惠慈祥孝義皇帝，諱溙，聖誕己丑年〈黎慶德元年，清順治六年〉，太宗孝哲皇帝第二子也。母孝哲皇后宋氏，初皇長子演早薨，太宗孝哲皇帝以上年長且賢，封左水營副將弘恩侯，治邸於左水營。丁卯春三月丁酉，太宗孝哲皇帝崩，上時三十九，群臣奉遺命尊為節制水步諸營兼總內外平章軍國重事太傅弘國公。上嗣位，寬刑薄賦，百姓莫不欣悅，時稱義主。
夏四月，封境內靈神，賞文武百官白金有差。
陞廣南鎮守阮德寶為鎮撫留屯道；掌奇張福崗為掌營統率；舊營鎮守尊室壯、廣平鎮守宋有慎、掌奇尊室達〈又名泩，尊室溪之子〉、宋德明、平祿〈缺姓〉為掌營；布政鎮守阮久應、尊室芳、該奇吳勝林為掌奇；該簿阮有祫為參政；斷事阮德昭為參勘；衙尉武丕承為參議；都知阮無敵為正詹事；掌太監枚福和為總督；太監吳新為掌太監；該合陳廷恩為勾稽兼知簿；首合阮科名為該合；文渭〈缺姓〉為首合，餘各陞秩有差。
免己酉年新增田租之半。諭之曰：“天道神運上之機，必布陽和使物。咸遂人君，謹在初之政宜宣惠澤，與民維新。我國家堂堂啟運、念念在民，自皇祖岐下鳳鳴，赤子相孚就日，越神宗蜀中虎踞，蒼生咸慰。望雲于前素，鑒元龜在後，足貽燕暨予小子。祇若鴻猷，承祖功宗德之傳誕，膺駿命應天與人歸之際，丕嗣鴻圖命是勅。惟時惟幾言用告多方多士，凡朝郡之職毋瘠民以肥家，暨府縣之司勿舉枉而錯直；獄訟要宜公正，賦役務在寬平，吏既安官，民皆樂業，特廣推惠，以慰輿情。”令下，遠近大悅。
以舊屬文仍、嘉猷〈俱缺姓〉充文職；丁德峻充占候；司內書寫阮曰智、呂有寧充將臣吏司；令史十八人充令史司；防差十二人為舍差司，又以廣南營首合和信〈缺姓〉為正營文職。
五月，將臣吏司官舍火，延燒官民房屋八百餘家。
六月，定喪服制，文職勾稽小祥，軍民中元釋服。時中外臣庶聞國哀，雖深山窮谷、白叟黃童莫不奔走號哭，漁者拋舟、樵者投斧、耕者忘畔、牧者放牛，悲痛之聲震于遠近。上性至孝，每祭祀必誠必敬，以至珍禽奇獸悉備焉。
秋七月，以舊府為太宗廟，移建新府于富春〈社名，屬香茶縣，即今京城〉，以前山〈即今御屏山〉為案，築垣牆、治宮殿，前鑿大池栽樹花，木體製壯麗，又以江水上流衝注其右，令築塔於江岸鎮之。
冬十一月，真臘正國王匿秋、二王匿嫩遣其臣屋牙瀝多施那來進香。
戊辰元年〈黎正和九年，清康熙二十八年〉春正月，大風雨潦水，漲溢平地水深三尺。
三月，尊室信〈楊之子〉乘舟釣于香江，至海葛山陵〈即長興陵〉前，笑語自若，忽聞喝聲如雷，信驚悸尋死。
夏五月，修順安寺。
六月，龍門副將黃進殺其主將楊彥迪於美湫海口，自稱奮勇虎威將軍，統龍門餘眾移屯難溪〈今屬定祥健和縣〉，據險築壘、鑄大礮、繕戰船，縱兵擄掠。真臘正國王匿秋怨之，與其臣屋牙貢沙謀，乃絕職貢，築碧堆、求南、南榮三壘，貫鐵鎖于江口為固守計。二王匿嫩知其謀，馳告鎮邊營副將枚萬龍驛，上其書。上怒，召群臣議出兵，掌營宋德明曰：“匿秋癬疥小蠻，不必勞朝廷大將。鎮邊該奇阮勝龍〈阮楊林之子〉有智略，習知真臘水土，可使為統兵以伐之。黃進擅殺主將，擁兵難溪，其心亦未可測，請令進為先鋒，以觀背向。倘心懷猶豫，即進擊之，匿秋阻其前，大兵逼其後，進可擒矣。既勝進，乘勢直擣真臘，此萬全計也。”上從之。有隊長張添祿者，萬龍甥也，為人貪利，知真臘地多貨寶，欲得萬龍將而已隨之，乃入朝請於上。上曰：“萬龍年老，我不欲勞以軍事。”添祿對曰：“昔馬援年逾七十尚能披甲躍馬，今萬龍年未六十，而統兵之任反出偏禆，竊以為恥。”上乃許之，以萬龍為統兵，阮勝龍、阮新禮為左右衛陣，首合文渭為參謀，將兵討真臘；令黃進為先鋒，受萬龍節制。
己巳二年春正月，枚萬龍軍至美湫海口，次于岑溪〈今屬定祥建登縣〉，遣人赴難溪召黃進率所部詣軍。
閏正月，分命文武官閱選，復令正途及華文士子就選場應試。國初選期合試正途、華文，謂之饒學；太宗晚年只許正途應試，華文不得預，其後併罷焉。上欲培人才，復申舊制，於是多士聞風莫不鼓勵。
匿秋聞我兵壓境大懼，與其臣屋牙、加呈謀緩兵，乃擇美女有口辯者名占遙律，使齎貨寶詣黃進營說曰：“將軍居真臘地已有年矣。古人一飯必報，今聞將軍受命伐真臘，竊為將軍不取也。”進曰：“萬龍召我非其誠心，益欲先取我而後滅匿秋耳，我豈為他所賺耶！歸語汝主勿疑。”進遂駐兵據險，萬龍屢促之不至，知進果有異志，深以為憂。麾下文通〈廣義人，缺姓〉有機辯，素諳諸國言語，因說萬龍曰：“統兵如欲取進，非要他離險不可。僕聞龍門人有張老爺者聲名籍甚，進素重其名而未識其面，僕請扮作張老爺往說利害，誘以相會統兵，因掩擊之，擒進必矣。”萬龍喜而遣之，文通遂易裝自稱張老爺詣進軍求謁，進喜延之坐，文通從容言曰：“僕自龍門兵敗，落魄南來，蒙天王授為該隊，今從鎮邊統兵調遣，故來相見敘州里之情。”進信之，文通因謂進曰：“將軍受命伐真臘，何故許久不與統兵相會？”進曰：“念我流落，先王畀居此地，何忍忘恩？顧我衣食所資皆真臘出，今率兵攻之是不義也，為真臘而拒君命是不忠也，進退兩難，將欲按兵自守，徐觀其勢耳。”文通曰：“不義過小。不忠罪大，將軍何擇焉？為將軍計，莫如親與統兵一會以釋其疑，然後徐為之計則善矣。”進曰：“先生既教我與統兵會，相會之日統兵能出郭以迎我乎？能與我分左右坐乎？能聽我以兵會而不之疑乎？”文通曰：“避席待士，統兵本心。僕歸以告統兵必如約幸，將軍毋失信耳。”遂辭去。進諜士霍生謂進曰：“僕聞張老爺寡言，今此人言語便捷，莫是萬龍說客，願勿信之。”進不聽。文通歸告萬龍，萬龍復遣文通往請進，而伏兵要處以待。進果乘舟出江相會，伏兵卒起四面攻之，進棄舟走，潛向雷歡巤海口遁去；萬龍入其壘，獲進妻子皆斬之，招集龍門餘眾，使楊彥迪部將陳上川管領為先鋒，乘勝進攻匿秋，燒斷橫江鐵鎖，連克碧堆、求南、南榮三壘。匿秋退保龍澳城，該隊阮勝權輕敵貪進，為秋所敗；該奇阮勝山引兵救之，衝陣力戰。匿秋退走入城固守，會雷雨大作，萬龍欲駐兵大江，勝山曰：“真臘地多林莽，江水湍流。我駐兵於此，倘彼結筏從上流而下，何以制之？不若撤回本營，畜威養銳，彼見我師既退必自懈弛，乘其無備攻之，一舉可滅矣。”萬龍從之。我兵既退，匿秋與諸將校謀，乃使勒沙齎禮詣萬龍軍求緩兵，萬龍怒囚之；復遣女使占遙律以金幣來獻，萬龍詰之曰：“汝國不輸歲貢，又治城壘、繕戰船，欲何為者？”占遙律曰：“小國前日修貢，皆為黃進所奪，又苦其侵擾，故謀自備耳，豈敢反乎？”萬龍信其言，乃遣遙律與勒沙齎檄回報匿秋責令修貢；遙律多以金幣賂諸將，既歸月餘貢不至，萬龍疑焉。會諸將議，阮新禮曰：“王師進討，以服叛為先，今江水奔湍，逆流不便，未可輕進。況我軍不服水土，姑按兵以待其來，此為上策。萬龍稱善。勝山曰：“真臘反復多詐，不如急擊之，豈可坐以待老王師乎！”萬龍曰：“將以恩信為尚，非以殺伐為威，吾欲以誠信服蠻人，彼既降服，又安用戰鬬為也。”於是令諸將分兵闢地而耕，不為戰備。
夏五月，上視朝〈時國孝全吉，受賀〉，宴文武于府堂，賞錢銀有差。
加封境內靈神。
六月，左水奇一船軍舍火。
秋七月乙巳，白虹貫天。
八月，召留屯道統率張福崗還鎮舊營，以布政營鎮守阮久應〈阮福喬之子〉為掌營統率留屯道，掌營平祿為布政營鎮守，該奇阮久千、宋有清、宋福智等為掌奇。
廣平水營參將黎恩德卒，贈掌營，以阮楊林為掌奇，領廣平水營參將。
以知簿陳廷恩為該簿副斷事，文職禮才〈缺姓〉為都知，該合明進〈缺姓〉為勾稽兼知簿，阮科名為勾稽。
時鎮邊將士久駐無功，統兵枚萬龍惑於遙律之言，頓兵不進，眾情由是憤怨；該奇阮勝山舉狀以聞，上大怒曰：“匹夫貪利，罪不可貰！”即召群臣擇他將代之。掌奇弘略〈缺姓〉薦該奇阮有豪〈有鎰之子〉智勇可任，上乃命有豪為統兵、文職和信為參謀、首合曜德〈缺姓〉為視戰、阮勝山為先鋒，增揀富安、泰康、潘里兵進討真臘；免萬龍為庶人、降文渭為將臣吏。
冬十一月，旱，禱諸靈祠，旬餘不雨，上乃命諸船隊競渡。上御小舟，屏傘蓋空中密禱，翌日雨下如注，上立雨中望空而拜，御袍盡濕。駕還，命官備禮謝于諸靈祠。是年禾穀豐收，遠近驩合。
庚午三年春正月，兩日竝出〈上日淡而缺，下日圓滿光輝，片時缺日始散〉。
阮有豪進次碧堆，分別列營壘，水步相接，為犄角之勢。軍令嚴肅，諸將皆稱其能。
夏四月，演水師定優劣，賞銀錢有差。
五月，遣中使諭阮有豪曰：“真臘匿秋如欲贖罪，須獻雄象五十匹、黃金五百兩、白金二千兩、犀角五十座，具禮陳謝方可還師，不然宜急進剿。有豪使人宣示匿秋，匿秋復遣遙律以牛羊金幣來獻，有豪見之笑曰：“爾今又欲作說客耶？我非萬龍比語，匿秋早自獻貢，不然大兵進至爾城邑為墟矣。”遙律曰：“以小事大，如子之事父，敢有異心？曩者小國，方修職貢，適天使徑來，致未備耳。願將軍假以旬日，敢不應命。”有豪欲許之，和信、勝山皆言：“真臘詭詐多端，勿可深信。萬龍之鑒不遠，不如擊之。”有豪曰：“彼既歸命，而我攻之，是乘人之危，不武也。況今匿秋如兔之墮坑、鳥之投網，尚憂其詐乎？”乃放遙律回，匿秋尋使屋开阿勒施以小象二十匹、黃金一百兩、白金五百兩來獻，有豪納之。自是匿秋數遣遙律就軍哀訢，有豪信之，在軍中日與諸將酣歌為樂，自謂：“不亡一簇，而真臘自服，自古名將亦不是過。”諸將皆暗笑之。視戰曜德曰：“金銀犀象皆真臘地產，今所獻止此，非真情也，不如擊之。”有豪曰：“綏遠懷人貴禮而不貴物，古者包茅之貢，豈以物耶？”曜德無以答，於是有豪與諸將不協。匿秋又遣遙律搶以小象十匹、犀角六座、黃金五十兩、白金百兩來獻，阮有豪又納之。和信曰：“我等成師以出，惟敵是求，臨敵不戰，將復何待。”勝山及諸將亦請先斬遙律，後取匿秋，不可為彼所弄。有豪厲聲曰：“閫外之事責在大將，我自少隨父歷行陣，今豈畏此小蠻哉！但我已有成算，諸君勿可雷同。”乃令各撤兵回婆地〈今屬邊和〉駐札，尋引還。和信、勝山密以事聞，上大怒曰：“有豪罪與萬龍等，姑待回軍，明正其罪。”
秋八月，師至，和信等具言阮有豪逗留誤軍之狀，上命奪有豪官，黜為庶人。
改泰康府為平康府。
冬十月朔，日有食之。
有異鳥棲于柑府，鳴聲如哭，旬餘始去。
辛未四年春正月甲申，上不豫。召世子祚長侯謂曰：“我承先緒，深以繼志述事為念，吾兒繼之，宜紹祖宗之成德，求賢待士，愛民恤兵，勿信讒言，勿斥直士，以敉圖功，是大孝也。”世子拜泣受命；又召諸親臣，囑以輔相世子。是日上崩。在位四年，壽四十有三。世子嗣位，率群臣上尊諡曰大元帥總國政紹休纂業弘義王，寧陵于金玉山〈在香茶縣定門社〉。世宗孝武皇帝追尊為紹休纂業寬洪博厚溫惠慈祥孝義王；妃為慈節靜淑憲妃。嘉隆五年，追尊為紹休纂業寬洪博厚溫惠慈祥孝義皇帝，廟號英宗，陵名長茂；妃為慈節靜淑慧敏憲順孝義皇后，陵名永茂。
大南寔錄前編卷六〈止〉

[book_title]卷七 顯宗孝明皇帝寔錄上
顯宗英謨雄略聖文宣達寬慈仁恕孝明皇帝，諱淍，聖誕乙卯年〈黎德元二年，清康熙十四年〉，英宗孝義皇帝第長子也。母孝義皇后宋氏。先是甲寅秋，西南方天開一竅，彩雲繚繞，中有圓光從空而下，其光燭天，當母后所居之室，識者以為聖瑞。次年，上應期降誕，異香滿室；及長好學工書，兼文武才略。初封左柄營副將祚長侯，治邸於左柄奇。辛未春正月甲申，英宗孝義皇帝崩，群臣奉遺命尊為節制水步諸營兼總內外平章軍國重事太保祚郡公，時年十七，號天縱道人。上嗣位，望拜敬天臺，是日天氣清祥雲見，人以為太平景象云。
三月，封境內靈神。
免是年田租之半。
陞廣南營鎮撫阮德寶為左軍都督府左都督掌府事，進郡公；布政營鎮守掌營平祿為鎮撫；掌奇才智為掌營；該奇尊室潤〈尊室協之子〉為掌奇，餘文武百官各進秩有差。
賜阮德寶銅印黑轎以表元勳，閫臣賜銅印黑轎自始此。
夏四月，建新府，令宮室殿宇一如太宗舊制，毋事壯麗。
秋八月，廣平營鎮守宋有慎卒，以布政營鎮撫平祿代之；陞掌營才智為布政營鎮守，內左掌奇宋有清為掌營，率左步營該奇宋福壯為內左，該奇阮有威〈阮有進之子〉為掌奇，駙馬該奇信德〈缺姓〉率左中奇，該奇欽明〈缺姓〉率右中奇；復阮有豪為該奇，率右銃奇。
閏八月，驟雨潦溢。
上初親政，招賢待士，求賢納諫，去奢省費，薄賦輕徭，簡刑平獄，百姓莫不喜悅。
壬申元年〈黎正和十一年，清康熙三十一年〉春正月，修文廟。上嘗幸朝山觀廟宇，欲增廣舊制，乃命修之。
修美庵山〈即今翠雲山〉寺。
命官行閱選小典。
夏四月朔，日有食之。
以掌奇阮有威為平康營鎮守。
秋八月，占城國王婆爭反，聚兵築壘殺掠延寧府居民，平康營以事聞，上命該奇阮有鏡〈阮有鎰之子，時稱禮才侯，才一作成，又作和〉為統兵，文職阮廷光為參謀，領正營兵及廣南平康兵伐之。
冬十二月，以黎宏講、阮科占為正營首合。
癸酉二年春正月，統兵阮有鏡等擊占城大敗之，婆爭棄城走。
三月，阮有鏡擒獲婆爭及其臣左茶員繼婆子、親屬娘楣婆恩以歸，上命改其國為順成鎮。
乙卯，上視朝〈時國孝全吉，受賀〉，群臣稱賀，晉尊太傅國公，復上尊號為國主，自是勅令竝稱國主。
加封境內靈神。
夏四月庚辰，五色雲見西南，如繖蓋。
五月，開忠丹港。
秋七月，阮有鏡詣闕獻占俘婆爭等，上令數其罪，囚于玉盞山，月給錢米絹布以贍之，命該隊阮智勝守庯諧、該奇阮新禮守潘里、該隊朱兼勝守潘郎〈庯諧、潘里、潘郎，今均屬平順〉，以備順城餘黨。
命修葺公府，府之內外諸門軍店始用瓦蓋。
八月，改順城鎮為平順府，以左茶員繼婆子為勘理，婆恩子三人為提督提領該府，易衣服從漢風，遣之還以撫其民。
冬十月丁丑，兩日竝出。
十二月，清任阿班與順城右茶員屋牙撻作亂。
初阿班投居順城，素與屋牙撻相厚，婆爭既擒，皆奔于大同。阿班改名吳朗，自言有呼風喚雨之術，刀劍不傷；順城人制榮嘯聚蠻眾從之，至是率黨寇庯諧，該隊阮智勝率兵拒戰。阿班佯敗，智勝追之，為伏兵所殺；婆地營該隊翊、書記枚〈俱缺姓〉引兵來援皆死之，阿班遂入潘里患。該奇阮新禮力不能制，令順城民女置毒於芭蕉食新禮，新禮聲啞，阿班又多散錢銀陰結新禮軍為內應；及戰，新禮為叛兵刺殺，營寨財貨燒掠殆盡，阿班復引兵至潘郎。該隊朱兼勝以兵少不出，閉壘自守，會勘理繼婆子適至，兼勝令縛於門外示將斬之；屋牙撻恐為所害，言於阿班撤圍去，兼勝乃放繼婆子還。
甲戌三年春正月，掌奇惠、聰〈少師尊室演第三、第四子〉謀作亂，掌奇尊室潤與小差德仁〈缺姓〉以狀告，逮捕入獄鞫盡其狀，惠、聰及同謀七人俱伏誅，賞尊室潤與德仁等食邑金錢職品有差。
追給節制阮有進、阮有鎰祀田祀民。〈有進祀田十九畝，在蒲堤、叢珠二社，祀民一百人，在義安社；有鎰祀田三畝，在榮光社，祀民一百人，在包羅社。〉
婆爭死，賜錢二百緡竝錦綺厚葬之。
阿班復圍潘郎，該隊朱兼勝告急于平康，鎮守阮有威、留守潤〈缺姓〉進兵上道以援之，阿班遂退回泡落，潘郎圍解。有威尋病卒。
二月，阿班進據烏鎌壘，留守潤與該奇宋遵、阮城分兵夾擊，阿班走回庯針，我兵進薄之，賊復走上野〈地名，接真臘地界〉，潤乃還。事聞，上復命該奇阮有鏡、文職禎祥〈缺姓〉便宜該奇阮勝虎率兵進討，賊黨悉平。
陞阮有鏡為掌奇領平康營鎮守。
命官行閱選大典。
試饒學，取正途中格百三十三人，華文九十二人。
演象陣，令各奇兵分番操演陣法日一次，賞錢有差。
夏六月朔，日有食之。
秋七月，宴群臣于府堂，賜金帛有差。
廣南鎮撫左都督阮德寶卒。德寶輔佐歷朝，夙有重望，上悼惜之，贈佐理功臣特進柱國上將軍錦衣衛開府掌府事少保，諡勤慎，賜銀絹錦綺厚葬之。
八月，復平順府為順城鎮，時勘理繼婆子自陳先代位號，一經改革以來饑饉相仍，民人疾疫者眾。上憫其意，命復為順城鎮，仍以繼婆子為左都督以統之。
癸卯，石捍湶潦，水赤三日乃清。
戊申，驟雨雷震，正府瓦盡解，右廈角二柱皆折，廣田縣山崩凡五處。
九月，命文職檢覈廣南丁民窮逃漏簿及諸府縣衙隱漏官錢。
冬十月，增建府內行廊三座，各五十間，令順化諸縣民採名木為之。
十一月，封繼婆子為順城鎮藩王，撫集兵民，歲輸職貢。〈貢例雄象二、黃犢二十、象牙六支、犀角十座、白布巾五百幅、黃蠟五十斤、魚皮二白斤、沸沙四百簍、白簟五百葉、烏木二百株、長舟一艘。〉所獲印劍鞍馬及諸人口悉歸之。
乙亥四年春正月，朔至十一日不雨，命官禱之，越二日乃雨。
三月朔，日有食之。
開試科，取正途中格監生五人、生徒八人、饒學十五人，華文中格二十二人，探訪中格十人。監生補文職知縣，生徒補訓導，饒學補禮生，華文補將臣吏司、令史司，探訪補舍差司。
秋八月，試文職三司于庭。文職試第一四六、第二詩賦、第三策問；舍差司試問以一歲錢穀出入及決獄之數；將臣吏、令史二司試寫詩一律，庭試始此。
置安定衙坊〈屬廣治明靈縣〉廟〈明命四年改建隆福寺。〉祠丞。國初諸府立廟以祀列聖先王沛恩，總安定衙、安向、安春三坊；民感慕太祖德澤，立廟于安定衙奉祀。上聞而嘉之，命官奉神御袍陳設于廟，又令置祠丞，賜朱示。
九月朔，日有食之。
廣義商人名靈〈缺姓〉聚黨百餘人，自稱靈王，造戰船、鑄兵器，與歸寧人廣富〈缺姓〉黨合出沒山間，肆行劫掠，地方官不能制。百姓驚怖馳告，上命廣南營與廣義歸寧二府合兵討之，諸道兵突至山寨，靈已死，廣富大驚，竄入富安，蠻民擒獲以獻，上命誅之并其黨羽二十人，厚賞蠻民。
丙子五年春二月朔，日有食之。
三月，起礮場于後府。召文武及隊長文職三司會演，中者賞錢有差，連中三者賞紅縐紗一疋，自是歲以為常。
戊寅，皇母宋氏〈即孝義皇后，少傅宋福榮之女〉崩，壽四十有四，追尊國太夫人，寧陵于定門〈社名，屬香茶縣，即永茂陵〉。
冬十二月甲辰，皇長子〈即肅宗孝寧皇帝〉生，異香滿堂。
丁丑六年春正月，免是年閱選小典。故事丑年小典，卯年大典，至是上以明年戊寅行大典，故免之。
陞掌太監阮增知為總督。
三月，富榮縣浮甌、興𤭸二湶有阿羅、阿插、阿祿、阿萌、阿蘇虞五冊惡蠻，潛下射殺商民、劫掠諸稅蠻。上命舍差登〈缺姓〉領屬堅七船討之，諸冊蠻竄入，阿羅、阿插二蠻請降供輸賦稅，命等受其降。
秋八月，命正營兵演習礮手，以內左內右外左外右該簿監其事。
初置平順府，以潘里、潘郎以西之地分為安福、和多〈今禾多〉二縣隸焉。
戊寅七年春正月，命官行閱選大典。
黎鄭根遣其將鄭楦為乂安鎮守，兼鎮北布政州。
二月，命水軍該奇阮有慶、阮久萬守禦諸海口。
初置嘉定府，命統率阮有鏡經略真臘分東浦地，以鹿野處為福隆縣〈今陞為府〉，建鎮邊營〈即今邊和〉；柴棍處為新平縣〈今陞為府〉，建藩鎮營〈即今嘉定〉。營各設留守、該簿、記錄及奇隊船水步精兵，屬兵斥地千里，得戶逾四萬；乃招募布政以南流民以寔之，設立社村坊邑區別界分，開墾田土定租庸稅例，攢修丁田簿籍。又以清人來商居鎮邊者立為清河社，居藩鎮者立為明香社〈今明鄉〉，於是清商居人
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:41:47-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>