<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="总序,元年,二年,三年,四年,五年,六年,七年,八年,九年,十年,十一年,十二年,十三年,十四年,十五年,十六年,十七年,十八年,附录,朝鲜王朝实录【太宗实录】全文在线阅读,朝鲜王朝实录【太宗实录】全文在线下载,大玄古籍书库">
<meta name="description" content="朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[太宗实录]。李芳远（1367年6月13日－1422年5月30日），即朝鲜太宗（조선。태종），字遗德，朝鲜王朝第三代君主（1400年—1418年在位），也是第一位受中国册封的朝鲜国王。朝鲜太祖李成桂第五子，母亲为神懿王后韩氏。李芳远文武兼备，于洪武十六年（1383年）科举及第，在李成桂建立朝鲜王朝的过程">
<title>朝鲜王朝实录【太宗实录】_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">朝鲜王朝实录【太宗实录】</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]1350127</span> <br/>
          说明： <span class="inputVal" id="bkdec">朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[太宗实录]。李芳远（1367年6月13日－1422年5月30日），即朝鲜太宗（조선 태종），字遗德，朝鲜王朝第三代君主（1400年—1418年在位），也是第一位受中国册封的朝鲜国王。朝鲜太祖李成桂第五子，母亲为神懿王后韩氏。李芳远文武兼备，于洪武十六年（1383年）科举及第，在李成桂建立朝鲜王朝的过程中功劳颇大，他所策划的最重要的行动就是暗杀郑梦周。李成桂即位后，李芳远被封为靖安君。洪武三十一年（1398年）后，他以两次王子之乱的方式铲除异己，进而于建文二年（1400年）十一月十三日即位于寿昌宫。李芳远在位期间，锐意改革，政绩卓著。永乐十六年（1418年）八月八日，李芳远传位于朝鲜世宗。 永乐二十年（1422年）五月十日，在汉城泉达坊新宫去世，在位十八年，在上王位四年，享年五十六岁。明朝赐谥号为“恭定”，朝鲜为李芳远上谥号为恭定圣德神功文武光孝大王，庙号太宗，葬于献陵 。</span> <br/>
          封面： <span class="inputVal" id="bkimg">Z_6413.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]朝鲜王朝实录【太宗实录】
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]1350127
[book_dec]朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[太宗实录]。李芳远（1367年6月13日－1422年5月30日），即朝鲜太宗（조선 태종），字遗德，朝鲜王朝第三代君主（1400年—1418年在位），也是第一位受中国册封的朝鲜国王。朝鲜太祖李成桂第五子，母亲为神懿王后韩氏。李芳远文武兼备，于洪武十六年（1383年）科举及第，在李成桂建立朝鲜王朝的过程中功劳颇大，他所策划的最重要的行动就是暗杀郑梦周。李成桂即位后，李芳远被封为靖安君。洪武三十一年（1398年）后，他以两次王子之乱的方式铲除异己，进而于建文二年（1400年）十一月十三日即位于寿昌宫。李芳远在位期间，锐意改革，政绩卓著。永乐十六年（1418年）八月八日，李芳远传位于朝鲜世宗。 永乐二十年（1422年）五月十日，在汉城泉达坊新宫去世，在位十八年，在上王位四年，享年五十六岁。明朝赐谥号为“恭定”，朝鲜为李芳远上谥号为恭定圣德神功文武光孝大王，庙号太宗，葬于献陵 。
[book_img]Z_6413.jpg


[book_title]總序
太宗恭定大王實錄
○太宗恭定聖德神功文武光孝大王諱芳遠，字遺德，太祖第五子，恭靖王之母弟也。妣神懿王后韓氏，以元至正二十七年高麗恭愍王十六年丁未五月十六日辛卯，誕生于咸興府歸州私第。韓氏問諸卜者文成允，答曰：「此命，貴不可言，愼勿輕問卜人。」南誾每見太宗，必謂人曰：「斯人蓋天英氣。」太宗生而神異，稍長，英睿絶倫，好讀書學日進。皇明洪武十五年壬戌，登高麗進士試，越明年癸亥，中丙科第七人及第。自僞姓竊國以來，姦臣執命，政散民離，太宗慨然有濟世之志，而能折節下士。太祖待之異於諸子，顯妃康氏亦奇愛之，太宗又盡孝誠。太祖隆準龍顔，而太宗貌類焉。河崙與驪興府院君閔霽，爲同志之友。崙素好相人，謂霽曰：「吾相人多矣，未有如公之二甥者。吾欲謁見，請公道之。」霽謂太宗曰：「河崙欲見君。」太宗乃見之，崙遂傾心事焉。庚午，恭讓王進官密直司代言，常置近密。辛未，遭母后之喪，廬于陵側。每爲覲太祖入京，於道上雨泣不絶，至太祖邸，遇有所感，輒痛哭，太祖左右莫不感愴，太祖常稱其孝。壬申秋七月，密與將相定策，勸進開國，趙浚喜慶，謂同列曰：「今日之事，功在一人。」指太宗也。甲戌夏，高皇帝命親男入朝，太祖卽遣太宗應命。臨別揮淚曰：「帝如有問，非汝不能對。」及其至也，敷奏稱旨，帝優禮遣還。己卯秋九月，太宗在松都楸洞潛邸，一日，天欲曙而星稀，有白龍見于寢室之上，大如椽有鱗，光彩燦爛，尾蜿蜒，頭正向御在所。侍女金氏坐簷下見之。金氏，敬寧君𰨅之母也。走告執饌人金小斤等八人，小斤等亦出見之。俄而雲霧翳塞，不知所之。恭靖王無嗣，以謂開國定社之策，皆出於靖安君，遣都承旨李文和，白太祖冊爲王世子。初，太祖封顯妃康氏出芳碩爲世子，鄭熙啓妻言於顯妃曰：「靖安君爲世子，甚合人望。今立芳碩，終必不好。」熙啓妻，鷲山君辛克禮之妹，顯妃三寸姪也。冬十一月，恭靖王素患風疾，退居別宮，禪位于太宗。太宗涕泣辭之不獲，遂卽位于壽昌宮。太祖喜曰：「剛明之君，權必不下移。」永樂十六年戊戌八月，禪位于我殿下，優游頤養，至于五年。壬寅五月十日丙寅薨，享年五十六，在位十有九年。皇帝賜諡曰恭定，本國上諡曰聖德神功文武光孝大王，廟號太宗。

[book_title]元年
（辛巳）元年大明建文三年（1367年）
春正月
1月1日
○辛酉朔，上朝太上殿，又至上王殿行賀禮。太上王適幸神巖寺，故但進綺絹表裏而還。
○上幸康安殿基，冕服率群臣賀帝正，受朝宴群臣。賀帝正，年例也。以壽昌宮災，故設宴於康安殿基。上將軍李膺在班失次，憲司劾之。上聞之曰：「此必閔無咎嗾憲司爲之也。」初膺納交無咎、無疾，因獲於上，乃構無咎等曰：「寵極矣，宜抑之。」上召無咎等而責之，故至是有是言。翌日，群臣乃行賀禮于中宮。
1月6日
○丙寅，放侍衛京牌老與貧者。
1月7日
○丁卯，設帝釋禮懺于乾聖寺，水陸齋于津關寺。
1月8日
○戊辰，慶尙道都觀察黜陟使全伯英進寫本《尙書》。
1月9日
○己巳，演福寺井沸，有魚滿井，或有死者。
1月10日
○庚午，封貞嬪閔氏爲靜妃。上服冠袍御正殿，命太尉參贊門下府事權近，賜冊寶。冊曰：
王化之基，必始閨門之正；宗祀之統，實關配匹之尊。爰擧彝章，載揚顯冊。惟爾貞嬪閔氏，幽閑貞靜，誠一端莊。自結髮而同牢，夙著宜家之德；能決策而提甲，弼成宗社之功。玆獲紹於丕圖，亦多資於內助。肆不忘糟糠之舊，用以崇褕翟之儀。於戲！室家萬年，式衍昇平之祚；本支百世，永貽垂裕之謀。
妃子受冊寶，賜表裏各一於權近等，上亦賜近馬一匹。與宗親宴于涼聽極歡，妃子亦與宗室命婦，宴于中宮。妃當戊寅倉卒之際，先備兵仗布置，應變之策，定社之功，內助居多。後太宗覽《高麗史》，謂我殿下曰：「汝母后之功，比之柳氏提甲，尤重矣。」及我殿下卽位，廷臣獻尊號曰彰德昭烈。
○月犯畢星。
1月11日
○辛未，御正殿受賀。群臣上箋，賀封妃也。
1月13日
○癸酉，晋陽屬縣岳陽麞灘大石，自移九十餘尺。
○檢校參贊門下府事權鈞卒。鈞，安東世家，無毁無譽。
1月14日
○甲戌，靑城伯沈德符卒。德符字得之，靑鳧縣人，典理正郞龍之子也。以門蔭，始受左右衛錄事參軍，累遷少府尹。恭愍王十三年甲辰，出守水原府，廉使至府，德符納謁，見使不裩便退，使命吏讓之，對以服不如儀，使謝不敏。其端介如此。丙午，丁母憂，以哀毁聞。僞主元年乙卯，以禮儀判書，充江界都萬戶。才堪將帥，名聲益彰，擢爲密直副使、義州副元帥。丁巳，爲西海道副元帥，戊午，除密直使，奉使如京，專對敏給。庚申，倭寇我南鄙，其勢甚張。德符將樓船四十艘往討之，寇不復跳梁。乙丑，東北面有寇警，授德符節鉞討之。丙寅，以門下贊成事朝京師，旣還，封靑城府院君。戊辰，從我太上王至威化島，唱義旋旆。恭讓君元年己巳，陞爲門下左侍中、京畿左右道、平壤道都統使。庚午，中飛語，謫兔山縣，未幾徵還。辛未，復拜左侍中，從恭讓君世子奭朝京師。壬申，遷判門下府事。及我太上王踐祚，追錄回軍功爲第一，封靑城伯，上王元年己卯，復拜左政丞。庚辰辭，以靑城伯就第，至是病卒，年七十四。訃聞，輟朝三日，遣中使致祭，賜賻米豆各百石，贈諡定安。德符溫良廉謹，忠勤積善，及卒，國人惜之。有子七人：仁鳳、義龜、道生、澄、溫、淙、泟。淙尙太上王第二女慶善公主。
○門下府郞舍上疏。疏曰：
前月二十六日，特下敎書，中外臣僚，各陳所見，實封條上。臣等謹以愚衷，仰瀆天聰。一，凡宗親大小臣僚，非有命召，不得擅入。其被召而進者及中官內竪凡在闕內者，皆着禮服。一，士大夫聚會崇飮，遂構閑話，變亂是非者，或有之。自今令憲司，痛行糾理，以杜朋比之弊。一，頃者，殿下特令兩府百司，各擧所知。是欲使人才不遺也，今其所擧，皆不見用，守令政最者，考滿擢用，已有著令，今或無故見罷。乞令尙瑞司，將各司所擧及政最考滿者，敍用無遺。且各郡敎授官勤於敎訓，人才有成者，依守令例，除拜朝官，以示勸學之意。一，國家更設辨定都監，定限決折，欲絶爭端。今淹延歲月，過限未罷，分于各司，各司廢職，專爲聽斷，無有紀極。請罷都監，將其未畢事，悉送都官，使庶官各供其職。一，《周官》司寇，掌邦禁詰姦慝，我朝刑曹，卽其職也。今也旣有刑曹，又有巡軍，是一職而二官也。巡軍所屬螺匠都府外，其數幾於千五百，皆以圻甸之民充之，守令不能差役，其餘民戶，不堪勞苦。今刑曹旣以掌刑，而府兵足以巡綽，請革巡軍，將其百戶令史螺匠，分送各司，其都府外千餘人，各還其州，以供戶役。一，京畿，王化所先，宜加存恤，以安民生。今馬草柴炭，多般雜貢，倍於外方。願自今馬草柴炭，量減節用，其餘雜貢可除者及可移外方者，下議政府擬議詳定。一，州縣其人，實是前朝之弊法，國家因循未革。其屬各殿司饔房，掌器皿者，或失或破，督令充納，貧寒外吏，多貸錢物，因以破産，其弊不小。如宮司倉庫之奴，則充闕內差備者，皆其族類，必能相資，無失破之患矣。願自今，以倉庫宮司奉書局奴代之，以革積年之弊，其人皆屬繕工，以供其役，其倉庫宮司奉書局提調官員騶從，不過一二，餘皆除之。一，前朝府兵，專爲侍衛備患，及其衰季，其法廢弛，自中郞將至于隊副，不供職事，徒費其祿。我國家痛革其弊，庶幾近之，而猶未復古。上、大將軍領其五員十將，私遣放牧，且以隊副爲騶從，使之如奴隷，有乖設兵備患之意。自今悉皆禁斷，俾專宿衛之任。且十司放牧群馬，踏損禾穀，弊固不小，請幷罷之，以便民業。一，武備不可不預，然軍器監置屯田於近州，以爲供億衆工之費，奪民之田，取民之牛，聚民而耕穫之，近州之弊，莫甚於此。願自今給田收租，以充其用，罷屯田悉還本主。一，前朝王氏統一三韓，積德累仁，垂五百年，民受其賜。臣等伏見上王卽位敎旨，以箕子、王太祖俱有功於東民，屬之土田，以時祭享，實聖朝忠厚之意也。今之人，或以父母之屍，葬于先王先后陵塋，甚爲非道。願自今王太祖顯陵，定屬戶以守之，給柴地復賦役，使之禁樵牧，其餘陵室，凡人臣同穴而葬者，悉皆拔去，以明古今君臣之義。一，佛氏之敎，以淸淨寡欲爲宗，辭親割愛，遊方之外。今之僧徒，背其師敎，牽於利欲，務得寺社，紛紜爭望。願革五敎兩宗，各其寺社土田奴婢，悉屬於公，以杜僧尼爭利之心。
疏上，用人材、罷辨定、移京畿雜貢、代其人、罷軍器監屯田等事，允之。
○參贊門下府事權近上書。書曰：
伏覩去月二十六日開讀敎旨，爲因壽昌宮失火，以八事自責，欲聞讜言，以消災變。夫災異之興，恒由人作，或先事而示警，或後事而降罰。天意幽遠，固難窺測，然觀人事，可以推知。自古天心，仁愛人君，彰示譴告，必欲保佑而全安之。其有英明之資，可以有爲之主，循襲故常，不肯振奮有爲，則天必降以非常之孼以警告之，使之恐懼修省以有爲也。故桑、穀生朝，而高宗中興；大木斯拔，而周成以治；鄭有火災，子産修政，災不復生。近日，大明雷震謹身殿，其變極矣，而帝勤謹守法，不貳其心，故能在位三十餘年，享壽七十餘歲。此修德弭災，變妖爲吉之效也。惟我主上殿下，天性之英明，學問之精敏，近古以來時君世主，罕見其匹。以大有爲之資，當大有爲之任，然其施措安於故常，尙循近世之轍，未見非常之效。天之啓佑，民之注望於殿下者，豈期止此而已哉！當卽位甫閱一月，未有過擧之時，先降災咎，此必所以警告殿下以大有爲，天心所在，昭然可知。殿下痛自刻責，以求直言，應天之道，可謂得矣。臣近敢不精白一心，罄竭底蘊，以陳狂瞽之言！臣觀八事，所謂動作失當，而己德虧者，尤吾自責痛切之辭。苟能如此修省，使動作皆當，而厥德無虧，則其餘七事之病，皆勿藥而自愈矣。故臣姑置他事，唯卽此首一節而敷陳之，伏惟上鑑裁察焉。夫人君動作，非止一身言行而已，凡命令之出納，政治之施措，皆動作也。殿下自初留神經學，愼修言行，一身動作，豈有失德？若以政令言之，則一日萬機，安知其有未盡得宜者乎？謹陳政治因循故常，未盡合宜，殿下所當勉力修擧者一二事件，條列于後，伏望垂察焉。一曰篤誠孝。臣聞昔者文王之爲世子，朝於王季日三。殿下嘗在東宮，奉事太上，誠敬備至，可謂孝矣。然視文王三朝之事，有不逮焉。今旣卽尊，萬機至繁，日日親朝，誠所難爲。宜於每日，三次遣臣，致膳問安，每旬一次親詣覲省，不須備法駕，但率禁衛，以從簡便。每事必竭誠敬，務悅其心，雖日盡誠，不敢自以爲至，必欲如舜、文王之事親。其事上王，亦循是道。二曰勤聽政。古者人君，每日昧爽，坐朝聽政，自秦二世，深居宮中，令宦者傳命，隋煬帝又爲五日一視朝，此皆亡國之政也。前朝之季，遵用是法，五日一朝，謂之衙日。或居中不出，遙受朝禮，或受禮而不聽政，或幷與其禮而廢之，徒有其名而無其實，日就陵夷，以至失國，此殷鑑也。盛朝開國，三聖繼作，而此弊法尙循舊轍，誠可恨也。殿下卽位之初，欲革其弊，特下衙日聽朝之命，百司之臣，以無舊規，莫能進稟，遂使美意，竟以不行，亦可恨也。夫人主深居宮中，宦寺傳命，是將內外擁蔽，姦慝肆行之漸也。遠則秦、隋之亡，近則前朝之季，覆車之轍，可爲永戒。臣嘗入朝京師，淹留數月，隨班文淵閣中，親見皇帝每日昧爽，坐朝聽政，百官奏事之禮。臣今請依其法，撰進儀注，伏望殿下擧而行之。每衙日昧爽，上出坐正殿，百官以次排班如常儀，四拜訖，東西相向分立。判閣就庭中心，北面立曰：「各司啓事。」次引政丞以下兩府應陞殿者，就殿上啓事訖，殿上分坐。各司以次，各將啓本就前，跪讀啓聞，以啓本授都承旨，進呈御案。各司啓訖，判閣跪白啓事畢，都承旨進啓上前，上起入內。政丞以下，以次引出。其各司所啓之事，毋令只錄已決事目，必將未決擬議之事，備錄本末，進稟上旨，或卽斷，或留中擬議，五承旨以《六典》分掌，稟受施行。雖非衙日，上亦出坐正殿，凡啓事者，皆令親稟，毋使中官傳命，以防擁蔽。凡肅拜者，早朝則前夕，各報閣門，具錄姓名，開寫啓本，引就殿庭，跪讀啓訖，進呈然後，肅拜者一時行禮。午朝晩朝則其日報閣門，竝如上儀，一日不過三次。毋敢似前漫無節次，私自獨進，依附中官，私通肅拜，以煩啓聞，以紊朝儀，違者罪之。三曰接朝士。君臣之分，其禮雖嚴，其情當親。古者人君，親近大臣，接見朝士，一日之內，見卿士大夫之時多，而親宦官宮妾之時少，故讒邪無自而進，欺罔無自而生，君臣之道交孚，上下之情不蔽，人主得察忠邪之心，人臣得盡啓沃之益。後世人主，深居宮中，朝見之臣，虛拜而退，君臣情意，邈不相接，以致憸邪罔上，愚弄蒙蔽，外庭得失，民間利害，懜不聞知，以至亂亡，此古今之通患也。願自今，常坐正殿，終日接見卿士，其有出外辭行者，自外來朝者，無論官品貴賤，皆賜接見，溫言以慰，淸問以聽，則群臣皆有感激之心，殿下周知民間之事，其益豈不弘哉！四曰勤經筵。帝王之道，由學而明；帝王之治，由學而廣。自古王者，必設經筵，以講聖學，良以此也。殿下卽位以來，雖設經筵，停講之日，蓋亦多矣。殿下天性英明，學問精博，儒臣進講，豈能有所發揮者哉？然而殿下御於經筵，凝神講究，方寸之天，義理昭著，必有異於燕居無爲之時，聽政多務之際者矣。聖學豈不由是而益進哉！且進講之臣，雖皆庸儒，然殿下所號學焉者也，輪日更進，以候進止，不報而退者屢矣，崇儒嚮學之意，不已輕乎？昔傅說告高宗曰：「惟學遜志。」伏望殿下，毋恃天資之明，毋謂儒臣之陋，日御經筵，虛心遜志，孜孜講明，毋敢一日或輟，其有他故停講之日，亦宜引見講官，面諭而罷。五曰褒節義。自古有國家者，必褒節義之士，所以固萬世之綱常也。王者擧義創業之時，人之附我者賞之，不附者罪之，固其宜也。及大業旣定，守成之時，則必賞盡節前代之臣，亡者追贈，存者徵用，竝加旌賞，以勵後世人臣之節，此古今之通義也。惟我國家，應運開國，三聖相承，文致太平，而褒賞節義之典，尙未擧行，庸非闕歟！竊見前朝侍中鄭夢周，本以寒儒，專蒙太上王薦拔之恩，以至大拜，其心豈不欲厚報於太上！且以才識之明，豈不知天命人心之所歸，豈不知王氏危亡之勢，豈不知其身之不保！然猶專心所事，不貳其操，以至殞命，是所謂臨大節而不可奪者也。韓通死於周，而宋太祖追贈之，文天祥死於宋，而元世祖亦追贈之。夢周死於高麗，獨不可追贈於今日乎？光山君金若恒，在前朝爲司憲執義。當太祖開國之初，推戴之臣，多其親友，誘以建義之謀，乃守臣節，固執不應。及皇明假以表辭不恭，將罪我國，受太上王命，入朝京師，被其鞫問，榜掠甚苦，終不屈服，帝用嘉之，以釋其罪。後以他故，竟不得還，是其節義，亦可尙也。此二人者，宜加封贈，錄其子孫，以勵後人。前注書吉再，苦節之士。殿下在東宮，不忘舊要，且嘉篤孝，白於上王，授以爵命，再乃自以嘗仕僞朝，不欲臣於今日，殿下聽還鄕里，使遂其志。再之所守，雖曰過中失正，然在革命之後，尙爲舊君守節，能辭爵祿者，惟此一人而已，豈非高士哉！宜更禮召，以加爵命，苟守前志，尙不克來，卽令其州，旌門復戶，以光盛朝褒賞節義之典。六曰行厲祭。自古凡有功於民及以死勤事之人，無不致祭，無祀之鬼，亦有泰厲國厲之法。今《洪武禮制》，其法甚備。我國家朝祭之禮，皆遵皇明之法，惟此厲祭一事，獨不擧行，冥冥之中，豈無或抱冤抑，或懷憤恨，結而不散，餒而求食者乎？此足以積怨氣而生疾疫，傷和氣而致變怪者也。且令禮曹，追錄前朝以後至于國初，有功可祀之人，詳定致祭之法，州郡守令有遺愛者，亦聽其州立祀以祭，凡無祀之鬼、厲祭之法，一依《洪武禮制》施行。右件數事，非有高遠難行之事，乃以殿下英明果斷不世出之主，而反循前代因襲之弊，不能修擧而行之可乎？苟在殿下而不爲，是永無可爲之時矣。豈不甚可惜哉！且此數事，爲之非甚難，而行之甚有益。八事之病，萬機之政，無一不得其道，可以感人心，可以格天意，可以召和氣，可以消災變，可以興至治，可以延景祚。伏望殿下斷然行之，以幸萬世。
○南陽君洪吉旼上言：
古者言無官，自公卿至於庶人，莫不進言。況今降敎書曰：「寡躬之闕失，左右之忠邪，政令之臧否，民生之利病，指陳無諱。」痛感之至，不敢默默，仰瀆天聰。一，都邑者，宗廟社稷之所在，四方貢賦之所湊，不可不重也。恭惟太上殿下，開國之初，定都漢陽，經營數載，宗社宮闕城市閭閻，赫然有成，不數年間，朝巿荒蕪，閭巷凋廢，觀者莫不慘慼。且當宗廟祭享之時，兩都往來之弊，亦不爲小，是豈爲孝之道！伏惟殿下，善繼太上王開國建都之志，以定萬世無疆[1]之業。一，大小臣僚，雖有志於言事，天威嚴重，非在言責者，不敢進言。願自今奉使出入之臣，以至奉香復命者，親自引見，邦國之利害、民生之休戚、祀奠之潔否，事無鉅細，溫言親問，其言有中，卽以施行，雖或不中，亦不罪之，則凡有志者，必得盡言。
1月15日
○乙亥，雨。木氷。
○錄佐命功爲四等。敎曰：
往者逆臣朴苞，包藏[2]禍心，陰挾懷安父子，謀害我骨肉，遂至稱兵向闕，肆爲兇逆，宗社安危，間不容髮。上黨侯李佇、門下左政丞李居易、右政丞河崙、判三軍府事李茂、門下侍郞贊成事趙英茂、左軍摠制李叔蕃、中軍摠制閔無咎、左軍同知摠制辛克禮、驪城君閔無疾等九人，協心徇義，應機決策，戡定禍亂，載安宗社。盡忠佐命一等稱下，父母妻超三等封贈，直子超三等蔭職，無直子，甥姪女壻超二等，田一百五十結，奴婢十三口，白銀五十兩，表裏一段，廐馬一匹，丘史七名，眞拜把領十名，許初入仕。藝文春秋館學士李來，徇義忘私，聞變首告，盡忠佐命；義安公和、完山侯天祐，聞變赴急，以濟禍亂。翊戴佐命二等稱下，父母妻超二等封贈，直子超二等蔭職，無直子，甥姪女壻超等，田百結，奴婢十口，白銀二十五兩，表裏一段，廐馬一匹，丘史五名，眞拜把領八名，許初入仕。昌寧伯成石璘、完川君淑、門下贊成事李之蘭、開城留後黃居正、知三軍府事尹柢、金英烈、右軍同知摠制尹坤、刑曹典書朴訔、都承旨朴錫命、上將軍馬天牧、判殿中寺事趙希閔、奉常卿柳沂等十二人，推誠勠力，累曾効忠。翊戴佐命三等稱下，父母妻超一等封贈，直子超一等蔭職，無直子者，甥姪女壻蔭職，田八十結，奴婢八口。二品以上，白銀二十五兩，三品以下銀帶一腰，表裏一段，廐馬一匹，丘史三名，眞拜把領六名，許初入仕。參贊門下府事趙璞、三司左使趙溫、參贊門下府事權近、三司右使李稷、參知三軍府事柳亮、中軍摠制趙卿、左軍摠制金承霔、右軍同知摠制徐益、前同知摠制洪恕、兵曹典書尹子當、左承旨李原、右承旨李升商、漢城尹金鼎卿、右副承旨徐愈、上將軍李從茂、李膺、沈龜齡、大將軍延嗣宗、韓珪、金宇、文彬、前中軍將軍尹穆等二十二人，輸誠協贊，久勤調護，翊戴佐命，軍資少監宋居信，當危救患。翊戴佐命四等稱下，父母妻封贈，直子蔭職，田六十結，奴婢六名。二品以上，白銀二十五兩，三品以下，銀帶一腰，表裏一段，廐馬一匹，丘史一名，眞拜把領四名，許初入仕。竝皆立閣圖形，樹碑紀功，嫡長世襲，不絶其祿，子孫則記于政案曰，佐命某等功臣某之後，雖有犯罪，宥及永世。
上之在潛邸也，田於漢山之西，遇怒豹墜馬，居信躍馬而過，豹逐之，上得脫。至是，俾參佐命之列。門下左政丞李居易等上箋，請辭佐命功臣賞賜物件云：「臣等嘗於戊寅定社之時，伏蒙主上殿下推奬之恩，濫受賞賜，今又伏蒙殿下特稱佐命功臣，令議政府備辦賞賜，臣等不敢疊受。」
不允。
○革奴婢辨定都監。命都監將未畢事，計數以聞。
1月17日
○丁丑，木稼。
○設水陸齋於觀音窟。上謂侍讀金科曰：「國行佛事，予已罷之，宮中婦女，冀其子延壽，用私財，或設禮懺，或行水陸，欲禁而未能耳。」
1月20日
○庚辰，祈穀于圓壇。
1月21日
○辛巳，賜崔潤馬一匹。潤爲聖節使，李至書狀官，還啓：「皇帝待慰甚厚，且謂戊辰年振旅之功莫大，使禮部主事陸顒、鴻臚行人林士英等，齎捧詔書賞賜，已過鴨綠江。」上喜，有是賜。
1月22日
○壬午，夜，四方有赤氣。
1月23日
○癸未，日珥。
1月24日
○甲申，日珥日直日包日暈。夜，東南有赤氣。
○改各道都觀察黜陟使爲按廉使：安魯生慶尙道，趙休全羅道，李垠忠淸道，李之直江原道，鄭渾京畿左道，柳珦京畿右道，李揚豐海道。
1月25日
○乙酉，演福寺井水沸，遣左承旨李原祭之。
○以趙浚爲判門下府事，李舒贊成事，郭樞藝文館太學士，鄭矩藝文館學士，李至政堂文學。大司憲金若采、中丞全順，仍除本職，其餘臺官皆補外。柳斗明密陽府使，李灌知襄州事，安從約黃州判官，許稠完山判官。初，稠爲司憲雜端，罷仕夜歸，有鷹坊人十數騎，臂鷹過行，稠令所由，執其奴，囚于典獄。鷹人以聞，命召稠。稠率吏七人入闕門，把門甲士止之，只令一吏隨入。上問稠曰：「囚鷹人奴，久不放，何也？」稠對曰：「所司常奉命而行，此輩埋沒所司，故囚其奴。近無齊坐，臣適有疾不仕，故未放。」稠又囚門者奴，累日不放，上聞之，命巡軍囚稠奴十口。中丞全順啓曰：「臺員常奉王命，故辟道而行，所以尊王命也。今鷹人騎馬過行，門者執退從吏，豈尊王命之道乎？稠之振綱，所以尊王命也，請放稠奴。」上曰：「鷹人，將予所授牌者也。門者禁其出入之煩，乃其職也。且予見中國之制，雖公卿不得多率人入闕門。卿等以爲鷹人、門者埋沒所司，予以爲卿等埋沒寡人也。又古法，臺省員有失，則雖同僚輒劾之，今則不然，反以予爲非可乎？所囚稠之奴，當終月不放矣。」順退，侍史柳斗明、李灌、雜端安從約等，劾大司憲金若采、中丞全順。上疏，略曰：
上召稠數罪，囚其奴十名，若采一不諫諍，殊無憲臣之義。乞削職竄外，以勵後來。中丞全順，抗言獨啓，未蒙兪允，則還家不仕可也，任然行公，有乖憲司之職。乞罷職不敍。雜端許稠多率根隨，有違定制，受辱門者，任然出仕，乞幷罷職。憲官，衣冠丘史，異於常員，行路易避，非畏其人，畏上命也。雜端許稠，罷仕還家，李丕、文天奉等十餘人，任然犯馬，稠使執從人，反見凌辱，非唯埋沒所司、不畏上命，狂暴太甚。殿下反責憲司之臣，臣等恐秉筆之士直書于策，以貽後世聖德之累。左右諫臣悉知其非，囁嚅不言，皆非愛君也。伏望殿下，優容讜直，特命攸司，將李丕、文天奉等，收其職牒，竄逐外方，以杜後人狂暴之端。
疏上，忤旨坐貶。
○對馬島沙彌靈鑑，使人獻馬六匹。
○革公侯伯之號。以不可僭擬中國故也。義安公和、益安公芳毅、懷安公芳幹，皆改封府院大君，奉寧侯福根、寧安侯良祐、完山侯天祐及上黨侯李佇、靑原侯沈淙，皆改封君，平壤伯趙浚、上洛伯金士衡、醴川伯權仲和、昌寧伯成石璘、驪興伯閔霽、西原伯李居易、晋山伯河崙，皆改封府院君，丹山伯李茂，改爲丹山君。
○命巡軍分置降倭于州縣。
1月26日
○丙戌，門下府郞舍左散騎常侍李復始等，劾金若采、全順。上疏曰：
賞罰，爲政之大本，不可不愼。賞罰無章，何以勸懲！今密陽府使柳斗明、知襄州事李灌、黃州判官安從約等，爲憲官，將大司憲金若采、中丞全順不顧掌務得罪，公然視事之狀，完山判官許稠爲雜端，再辱君命，任然出仕之故，與李丕、文天奉凌犯所司之罪，具疏以聞。其言讜直，實合於理。殿下不卽兪允，反加貶黜，皆授外官，是使人臣直氣摧折，雖有可言之事，將囁嚅而莫敢進言也。臣等伏覩殿下求言之敎，有曰：「欲修弭災之道，宜求讜直之言。」未幾而斗明等以讜言見貶，其於初政示信於人之義，如何，賞善罰惡之道如何？伏望殿下，以柳斗明、李灌、安從約等，置之顯秩，將其所啓之事，兪允施行，以明賞罰，公道幸甚。
上不允。郞舍退取憲司疏，觀其辭連諫官，皆辭職。上召復始等，問其故，對曰：「憲司以臣等，爲不能盡職故耳。」
1月27日
○丁亥，火在房上相西，隔一寸許。
○復以金若采爲司憲府大司憲，以金自粹、全順爲左右散騎常侍，崔咸左諫議大夫，朴淳司憲中丞，李蟠內史舍人，鄭安止、崔直之左右拾遺。
1月29日
○己丑，月犯畢。熒惑犯房星上相。
○大司憲金若采辭，不允。以屢被彈劾呈辭也。
二月
2月1日
○庚寅朔，上朝太上殿。
2月2日
○辛卯，流檢校工曹典書金寶于靑州。憲府上疏：
軍資監宋希靖奉使入朝，檢校典書金寶，欲奸希靖之妻，令從者把截其戶，直入閨內，希靖妻逃歸于其弟前中郞將崔桂之家。寶任然留居，擅用財物，無異强盜，且詐稱王旨。請收職牒，鞫問科斷。
上以寶太上王元從功臣，又與定社之功，只收職牒流之。
○命檢校參贊門下府事金仁貴等二十六人，外方自願安置。司憲府上疏，略曰：
上王殿下，天性孝友，深念社稷長久之計，以功以賢，封殿下爲世子，以定國本，夙有微痾，乃厭萬機之勞，遂禪位于殿下。殿下辭至再三，天命民心，固不可違，纉承丕緖，一國臣民，莫不歡慶。上王舊臣判恭安府事鄭南晋、檢校參贊門下府事金仁貴、恭安府尹趙珍、前密直提學盧龜山、戶曹典書裵仲倫、禮曹典書盧弼、前典書李臣彦、判司僕寺事鄭漸、壽寧府司尹黃侃、尹思禮、前判事池淸、朴有孫、朴倚、前大將軍盧元湜、司農卿李之實、前監嚴有溫、崔遂安、前少監黃象、前將軍張仁悅、崔石、前判事朴元富、恭安府少尹李原常、將軍車承遐、朴得年、前將軍咸湜、趙賢、李仲亮、元胤、鄭倫、孫洽、朴仁賛，昧[3]於大體，多徇私意，陰懷憤惋，造言離間。臣等以爲，天地變怪，亦由於此。自古生事，多由無賴之徒。願殿下，收其職牒，竄于遐方，以杜亂萌。
上命鄭南晋、趙珍、盧弼、池淸、李之實等更勿擧論，其餘自願安置。
○以鄭南晋判原州牧使事，趙珍晋陽大都護府使，盧弼海州牧使，李之實藍浦鎭兵馬使。
○放鷹人金從南于靑州。以門下府上疏請凌辱許稠之罪也。
2月6日
○乙未，朝廷使臣禮部主事陸顒、鴻臚行人林士英，奉詔書來，設山棚結綵儺禮。上率百官，以朝服迎于郊，至議政府。以壽昌宮災，而時坐殿隘故也。宣詔。奉天承運皇帝詔曰：
中國之外，六合之內，凡有壤地之國，必有人民，有人民，必有君以統之。有土之國，蓋不可以數計，然唯習詩書知禮義，能慕中國之化者，然後朝貢于中國，而後世稱焉。否則雖有其國，人不之知，又或不能事大，而以不善聞于四方者，亦有矣。惟爾朝鮮，習箕子之敎，素以好學慕義，聞中國。自我太祖高皇帝撫臨萬邦，稱臣奉貢，罔或怠肆，曁朕祗受遺詔，肇承丕緖，卽遣使弔賀。時在諒陰，不遑省答，及玆除服，會北藩宗室不靖，軍旅未息，懷綏之道，迨今缺然。惟爾權知國事李曔，能敦事大之禮，以朕生辰，復修貢篚，心用嘉之。今遣使齎賜建文三年《大統曆》一卷、文綺紗羅四十匹，以答至意。爾尙順奉天道，恪守藩儀，毋惑于邪，毋怵于僞，益堅忠順，以永令名，俾後世謂仁賢之敎，久而有光，不亦休乎！故玆詔示，宜體眷懷。
讀訖，上受賜，設宴慰使臣。使臣就太平館，上至館慰安，還宮。
○賀聖節使藝文春秋館太學士李至回自京師。
2月7日
○丙申，太上王如太平館，見使臣而還。
○上宴使臣于議政府。上曰：「前日迓勞，不敢請留，今日庶幾奉歡。」顒曰：「惟賢惟德，可以得民。有命，安敢不從！」士英曰：「厭厭夜飮，不醉無歸。」遂歡甚夜罷。
○安置李朝、李伯溫于私莊。司憲府上疏曰：
完平君李朝，匿上妓淑眞，雖於迎詔及使臣禮宴，亦不出焉，今也反捶慣習都監之差人，擅奪所徵之布。昔在庚辰芳幹動兵之時，其弟伯溫亦與其事，幸蒙寬宥，得保首領。誠宜小心，悔罪自新，乃於楊州農舍，影占良人，任然率行。朝與伯溫，自以籍連宗室，恣行不法，至於如此，願收職牒，竄于遐方。
2月8日
○丁酉，使臣至王宮。謝前日之宴也。
2月9日
○戊戌，太上王邀使臣于德壽宮，設宴。
○檢校漢城尹卞南龍及子渾棄巿，籍沒家産。南龍，河崙之外親。奉由智，南龍之壻，完川君淑之妻兄。淑與寧安君良祐、完山君天祐飮于家，旣醉，良祐曰：「天變屢彰，何哉？社稷歷年，其久長乎？右政丞河崙與判三軍府事李茂善。且茂多子，而一子有非常之命。」由智與弟由道聞之。由智言於南龍，南龍率子渾告于崙曰：「良祐、天祐到淑家言：『公與李茂同心，恐有不測之變。然吾等挾太上王以出，誰敢當也！』」崙啓於上，上召南龍父子細問，乃曰：「良祐、天祐，雖欲挾太上王，太上王豈從之哉？此必南龍構飛語，欲要功以取富貴耳。」下巡軍，令三省雜治，果如上言。乃誅南龍父子，流由智于藍浦鎭，由道于伊山鎭，各杖一百。
2月10日
○己亥，太上王如太平館設宴。太上王神彩英毅，陸顒等竦然禮敬。
○永興府川竭復流。山間大川，於庚辰正月水竭，今年亦如之，又自山城里至永興府，川流六十里水竭，皆久之復流。遣判事朴文崇，祭以禳之。
○大司憲金若采、刑曹典書李滉、散騎全順、中丞朴淳等罷。初，臺諫刑曹交坐巡軍，鞫問南龍，以律當處斬啓聞，又分南龍父子爲首從，輕重其罪以聞，門下府郞舍上章，請罷職竄外。
○門下府郞舍上疏。疏曰：
刑者，聖人之所重，用刑之際，不可不愼，故古者大辟之罪，必須三覆奏五覆奏以決之，其法載在刑典，頒示中外，蓋所以重人命也。唐太宗言：「人命一失，亦無再生。」其好生之德，直與天地生物之心，上下同流，誠古今之格言也。近日卞南龍父子，妄發大言，眩惑衆聽。訊其情狀，究其罪名，置之極刑無疑矣。然其鞫問處決，皆在一日之間，有乖古者覆奏之例。願自今，中外所奏大辟之罪，必下議政府更議，以求至當之論。殿下亦宜虛心精思，減膳徹樂，然後乃令行刑，使大小人民，曉然知其人之罪決不可宥，則欽恤之意，行乎其間，覆奏之典，不爲虛文，而無濫刑之失矣。
上悔而允之。
2月11日
○庚子，判門下府事趙浚、左政丞李居易等，就太平館，享使臣。
2月12日
○辛丑，上如馬巖壇下，與佐命功臣，歃血同盟，用祭服。其載書曰：
維建文三年歲次辛巳二月朔庚寅十二日辛丑，朝鮮國王李諱，謹率勳臣義安大君和、上黨君李佇、完山君天祐、門下左政丞李居易、右政丞河崙、判三軍府事李茂等，敢昭告于皇天上帝宗廟社稷山川百神之靈。伏以周制有盟載之法，漢興有帶礪之誓，所以要質神明，而固忠信也。惟我太上王，以神武之德，應運開國，以建無疆[1]之業。不幸權奸貪寵挾幼，惎我兄弟，變在不測，尙賴上天誘衷，親勳協力，克底平定，以嫡以長，挾我上王，受命繼統，天倫以敍，宗社以定。不圖又有狡猾懷姦構逆，謀我骨肉，稱兵向闕，禍在呼吸之間，又緣親勳奮忠効力，旋卽討平。上王乃慮國本未定，人心易搖，謂予不穀，爲同母弟，且於開國定社之際，又有微効，命爲儲副，委以監撫之權，夙夜兢惕，尙懼不堪，遽承上王傳付神器，辭不獲[4]命，乃卽于位。載念不穀，得至今日，實惟親勳忠義之臣，協力靖亂，翊戴佐命之力是賴。嘉乃丕績，永世難忘，爰命有司，擧行賞典。玆卜吉辰，祀于明神，用結盟好。旣盟之後，永肩一心，至誠相與，患難相救，過失相規，終始一義，共保丕基，子孫萬世，無忘今日。苟或規利避害，挾私背公，干盟犯好，欺罔變詐，陰謀讒害，神明必殛，殃及子孫。有犯關係社稷者，當以法論。非予敢違，惟其自取，各欽誓言，永克時忱。
上遂至成均館，謁文廟。
○宴功臣。上謂功臣曰：「予之親與於盟者，豈徒然哉！」於是，詳說盟書之意，功臣感服。摠制徐益，酒酣起舞，上笑曰：「此乃樊噲之舞也。」命趙璞賦詩，群臣皆和。成石璘以母喪不至，命召，石璘承命，以吉服至，喜氣浮面。上曰：「功臣焉能遍誦盟書乎？」命功臣都監，使金瞻等傳寫，悉頒之。
○使臣陸顒進詩三篇：
遠銜恩命使朝鮮，獨羨名王世代賢。風俗久淳千里地，聲華遙達九重天。明時講學開雲闕，淸晝崇陪設醴筵。歸奏龍顔應有喜，功勳定勑史書傳。〈右懷德音。〉兔園羯鼓已催花，上日先分使者家。舊葉尙含經臘翠，新苞初拆早春華。當筵賞處渾疑繡，秉燭看來秪似紗。賓館獨承同樂意，不須林外覓山茶。〈右謝花。〉公館春寒曙色開，遠煩王命遣人來。銀靑照耀垂腰重，宮錦葳蕤着體裁。被服已榮箕子國，封緘須到鳳凰臺。援毫不盡酬君意，愧乏相如作賦才。〈右謝贈衣帶。〉
2月14日
○癸卯，上如太平館，與使臣行茶禮。使偰眉壽語使臣曰：「予欲數見，恐煩動止。」使臣對曰：「我等亦欲數詣王宮，聞眼疾未愈，故不敢。」上謂使臣曰：「幸請明日枉駕。」使臣對以依命。陸顒畫《江楓釣叟圖》，因書一絶云：
江風木落影蕭疎，山帶秋容入畫圖。有客釣魚人不識，漢家何處覓狂奴？
2月15日
○甲辰，上宴使臣於後園林亭。初顒到黃州，愛妓委生，至京不忘，禮曹移文召之，乘馹而來。是日適至，顒喜甚，極歡而罷。
○以柳觀爲司憲府大司憲。
2月18日
○丁未，中軍摠制閔無咎，以多病忌滿辭職，允之。
2月19日
○戊申，上朝太上殿。
2月20日
○己酉，司憲府劾司禁沈龜齡。史官洪汝剛，入功臣宴廳，龜齡擊逐之。春秋館移關憲府故也。
2月23日
○壬子，禁用酒。外方營繕，一皆禁斷，休民力也。
2月25日
○甲寅，宴佐命功臣于北亭。召義安大君和等四十七人，手授敎書錄券及賜牌。
2月27日
○丁巳，太上王宴使臣于德壽宮。
2月29日
○戊午，上宴使臣于花園。
2月30日
○己未，使臣陸顒、林士英還，上率百官餞于迎賓館。顒臨別，謂王：「至誠事大，吾將奏聞，必賜誥命矣。」太上王命判承寧府事吳思忠餞使臣。上次顒詩韻曰：
春來草木正芳鮮，萬里驅馳賦獨賢。誕播聖恩臨海國，還持使節上雲天。相逢數日欣傾蓋，可恨今朝敞別筵。珍重贈言須記取，幸頒綸命更來傳。文綺香羅麗且鮮，榮頒得見近臣賢。汪洋聖澤深如海，感激誠心上格天。春滿乾坤承寶曆，日臨樽俎秩初筵。君歸達我蘄傾懇，願守東藩永世傳。
顒以詩謝云：
敢勞使命遠馳驅，驛館開緘喜動眉。書法逼眞全晋帖，雅音方駕盛唐詩。日臨堯殿回應奏，春滿秦淮見卽思。總道東平爲善樂，美名贏得汗靑垂。
顒至平壤，作詩二絶：
酒盡長亭罷玉簫，東風催別馬嘶驕。離人一去來何日？不及春江有信潮。長河堤上柳將靑，斜日連鑣過短亭。醉裏不知人去遠，半巖晴雪酒初醒。
○遣三司右使李稷、右軍摠制尹坤如京師。謝恩也。
○遣通事梅原渚，押先運馬五百匹如遼東。判三軍趙英茂、摠制柳龍生爲官馬色提調。全羅、慶尙所貢馬皆善，以所交人駑馬換之。
○自去冬至是月，東海大風，鹽盆多漂沒。
三月
3月1日
○庚申朔，陰雨。書雲觀嘗報日蝕，至是不見。
○命醫人楊弘達、平原海，每日詣闕，其他醫等皆仕濟生院，如有告病者，勿論尊卑，卽往治之，其或不卽往救者，憲司痛懲。
3月4日
○癸亥，上朝太上殿。
3月6日
○乙丑，判三司事禹仁烈、簽書義興三軍府事李文和等，齎禮部咨文，回自京師。咨曰：
建文三年正月初八日，欽奉勑旨：「朕惟天地之常道，不過乎誠；人君之爲治，不過乎信。苟爲下者，於信有所不足，人君亦豈可以不信待之哉！近爾禮部奏：『朝鮮權知國事李曔，欲以其弟李〈芳遠。〉，繼其後及，請誥印曆日。』朕見其使，來意懇切，卽可其請，遣使齎印誥，往正其名，且許以其弟爲嗣。使者去不旬日，忽遼東奏至：『李曔又報忽得風疾，眩於視聽，已於建文二年十一月十一日，令其弟代知國事。』朕甚異焉。噫！李曔之以疾讓弟，果出於誠心與？抑其父李旦，寵其少子而易之位與？無乃其弟陰爲不義與？或者嘗試朝廷，而有侮玩之意與？豈其國中有內難而然與？孔子不逆詐，不億不信。然而以先覺者爲賢，已令追使者還，復念其佇望已久。朕雖以誠信待人，然印誥則立者未定，未可輕付。前者所遣使臣，想已至其國，待其回日，更爲區處。爾禮部可遣其使，回諭以朕意，如勑奉行。」欽此，除欽遵外，今將欽奉旨意，備書前去，合行移咨知會。
3月8日
○丁卯，上朝太上殿，太上王因未寧不見，遂詣上王殿，日暮還宮。
3月9日
○戊辰，門下府郞舍上疏，請告廟之禮不拘孟月，不允。疏曰：
古者卽位告廟之禮，必用首月，故舜格于文祖，太甲祗見厥祖，皆用歲首之月，降及于宋，亦用孟朔，此古今之通義也。今殿下卽位踰年，歲首之月，例當告廟，迨今因循，不擧其禮。近聞禮官稽諸古典，告廟之禮，當用四月。臣等竊謂卽位告廟，必用孟月，古制也。然禮貴於順人情，義主乎適時宜，故聖人隨時變易，不失其中也。且我兩都之間，相距幾二百里。大駕之行，今若泥古，必用四月，則盛禮之行，失之太晩，而早穀成苗，牟麥將穗，必有蹂踐之弊，不可不慮也。伏望殿下，取法聖人時中之道，申命有司，今月仲旬之內，卜日以行。
上曰：「卿等所申，雖合時中之道，自今當致齊戒，仲旬之內，未得行矣。」
○給太上殿女官月俸，所御女官賜爵自三品至九品。三品稱贊德，四品順成，五品尙宮，六品尙官，七品家令，八品司給，九品司飾。欲令各以其品，準朝班科受祿，然以女官受祿未便，乃給俸有差。
3月11日
○庚午，雨雹。
○門下府郞舍請御經筵，與大臣講論，上謂侍讀金科曰：「予因經筵廳修葺未畢，又有眼疾，不得出御，日與汝讀書，且覽陳言，今諫官有言，吾甚愧之。無乃以予入深宮邇聲色，而不御經筵乎？」
3月12日
○辛未，命服喪三年，勿令赴試。成均正錄所上疏曰：
臣等聞三年之喪，天下之通喪，自天子以至庶人一也。惟我太上王，立經陳紀，申明喪制，革前朝以日易月之制，誠厚風俗之美意也，今乃許三年之內，從權赴試。臣等竊謂事親孝，故忠可移於君。豈有不知人子之道，而能盡人臣之義乎？且禮變於不得已。非不得已而變更先王之制，甚不可也。
故有是命。
3月13日
○壬申，都承旨朴錫命掌生員試，取趙從生等百人。
○上詣太上殿獻壽。上詣殿問安，因設享。
3月15日
○甲戌，立三四品武官行職，考本職注擬之法。門下府上疏曰：
爵祿，人君御世之大柄也。加於君子則人貴之，加於小人則人賤之。今以嘉善、通訓、朝散、朝奉，行中郞將、郞將者，署謝之際，或有無本職告身者，是妄稱虛銜，越次授職也必矣。願自今，以三四品散官行武職者，必考其本職，乃敢注擬，以重名器。
允之。
3月16日
○乙亥，上以太上王本命，醮齋於別殿。
3月17日
○丙子，雨雹。
○太上王幸寶蓋山，上隨至麻伊川，見于幄次。上欲率百官，送于崇仁門外，太上王夜分而出，不及送，乃率甲士及臺省各一員，至麻伊川。
3月18日
○丁丑，雨雹。上率武臣獵於麻伊川南，佩弓矢躍馬放鷹，晩次于新京之南。上王遣內官置酒，左政丞李居易、判三軍府事李茂等侍宴。罷，都承旨朴錫命啓曰：「泥濘險阻，親佩弓矢，臂鷹躍馬，臣恐不可。臣等性本駑怯，初不敢請，願勿復爲。」上聽之竦然。
○判門下府事趙浚、左政丞李居易、右政丞河崙等，設享于野次。上率武臣十餘人，沿江放鷹，日暮還宮，史官閔麟生隨至。上見之，目內竪問：「何爲而來乎？」對曰：「臣以史官，不敢廢職，故來耳。」摠制李叔蕃啓曰：「史官之職甚重，願勿問之。」
○門下府郞舍上書，略曰：「殿下以千乘之尊，下效匹夫之勇，親佩弓矢，出入林莽，臣等切爲殿下危之。」
3月20日
○己卯，臨軒放生員試榜。三館上言以爲：「取士將以致用，全三德，外吏之子也。不告其官，直來赴試，願削其名。」上曰：「此人行雖違法，才則可取。今許應榜，取後議罪。」
○罷軍器少監宋居信職。居信私貫甲鹿皮二張，憲司聞之，不署告身，居信惶愧，乞於憲司而累月不署，居信乃自受祿。憲司上書以爲：「居信謝前公然受祿，乞收其職牒，遠竄于外。」上以功臣，只罷其職。
3月21日
○庚辰，召右政丞河崙，覽書雲觀古書。上以永興府川渴，軫念不已，進書雲觀古文，令崙觀之。崙捧冊親啓，上曰：「大變不可避。」獨與崙語良久，流涕而罷。
3月22日
○辛巳，太上王至自寶蓋山。
3月23日
○壬午，門下府郞舍，上疏請停田獵、止游宴、日覲太上殿、御經筵，深納之。召臺省掌務命曰：「今日諫臣所言，已允之矣。今後不得已大事則狀申，小事則直啓親稟。」
○上謂五承旨及侍讀金科曰：「前日史官隨至獵所，何也？」皆對曰：「史官之職，掌記時事，況人君擧動乎？」科進曰：「人君居九重之上，警戒之志日弛，怠惰之心日生，誰能止之！故人君惟畏皇天與史筆而已。」上曰：「何哉？」科對曰：「天無形而福善禍淫，史筆，時政臧否，動止得失，無不直書，垂於萬世，孝子慈孫，不能改也，可不畏哉！」上曰：「然。」科又曰：「雖使史官不得入侍，五承旨皆兼春秋，一動一靜，亦皆書之。」上初不知其故，以常親近，故頗狎之，自是言動，愈益恭謹。上又曰：「予雖不日御經筵，與諸大臣講論，常與汝讀書，好學則一耳。」科對曰：「然有不可者焉。」上曰：「何哉？」對曰：「臣則知殿下之好學也，然不與諸賢臣講論，唯與小臣讀之，經筵之法，將廢矣，後世子孫，必有效之者。儻有昏庸之主，諂媚之臣，日入深宮，無所不爲，出語人曰：『上好讀書』，則無乃不可乎？是不可以爲訓也。得如殿下之好學難矣。」上曰：「然。近日修葺畢，則當御經筵。」
○下禁酒令。議政府因左道按廉使鄭渾報，申請：「近年蝗旱相仍，將來可慮。令中外禁用酒停力役。」上曰：「公私宴飮，民間用酒，京外人民，或因移徙失火，不得已修葺外，營繕力役，一皆禁斷，專務勸農，犯者罪之。」
○罷東萊鎭兵馬使金乙權職。慶尙道按廉使安魯生報「乙權遭父喪不葬，而自去衰絰赴任，忘親毁禮也。」
3月24日
○癸未，上朝太上殿獻壽。宗親及大臣侍宴，迭起爲壽，極歡而罷。
3月27日
○丙戌，永興府川水涸十餘里一日，復流。
3月28日
○丁亥，右政丞河崙乞辭職，許之。崙啓曰：「臣以不才，濫居相位，以致變怪。古人爲相，遇變怪而辭職者，亦有之矣。」初左政丞李居易，嘗爲亞相，以長子佇爲駙馬，又與定社之功，得任兵權，寵遇日新，季子伯剛，又爲駙馬，故恃寵恣行不道。當上之封世子也，上王革諸節制使，所管軍官，皆屬三軍府，俾監撫之。諸節制使聞令而釋兵，卽納三軍府，唯居易與佇，執其兵權，不卽送納。於是，判義興三軍府事李茂等，復于上曰：「居易父子吝釋兵權，志不可測。且目臣等曰：『一塊肉耳。』不可不早慮也。」上亦惡之，遂出居易爲雞林府尹，佇爲完山府尹，李茂爲永興府尹。及卽位，以居易爲左政丞，蓋欲快其心耳，非欲久任也。居易不知，略無辭謝之志，崙密告于上，托災異以辭。
○加置都官員吏。司憲府上疏曰：「京外誤決奴婢事，府已限日納狀。辨定都監所決，移于都官，外方各官所決，移于其道都官，員少事多，必不能堪[5]。乞加置兼議郞正郞佐郞各二員，擇事簡各司淸廉幹事者兼之，限年畢決，永絶爭訟。」從之。
3月29日
○戊子，左政丞李居易辭職，許之。
○命贊成事趙英茂，權行議政府事。
3月30日
○己丑，司憲府上疏，請叛逆沒官奴婢勿復還給。疏略曰：
叛逆之罪，萬世所不赦，故家産奴婢，籍沒于官，古今常典。其遠近族類，乘間還受，不合於法。願皆還取屬公。又戊辰年被誅人員受贈奴婢，其本主專爲冒恩，永無復取之理，乃以逃亡物故代立之弊，一皆還給，亦不當理。其還受奴婢，亦皆屬公，逃亡物故，勿令代立，立役奴婢，勿令本主供其衣食。
上曰：「叛逆屬公奴婢，分揀更聞。」
閏三月
閏3月1日
○庚寅朔，太上王幸新都，上送至臨津。太上之行，欲設大藏佛事於興天寺也。
○罷李居易爲西原府院君，河崙爲晋山府院君。以金士衡爲左政丞，李舒右政丞，趙英茂、郭樞議政府贊成事，李稷參贊議政府事，趙璞三司左使，趙瑚藝文館太學士。擢文中庸爲司憲監察，崔海山軍器注簿。參贊權近上書曰：
故諫議大夫文益漸，初入江南，覓木緜種子數枚齎來，送於晋陽村舍，始織木緜進上。是故木緜之興，始於晋陽。由此廣布一國，凡民上下，皆得以衣之，是皆益漸之所賜也。大有功德於民，而不食其報早逝。其子中庸遭父喪，廬墓三年，仍遭母喪，又廬於墓三年終制，仍隱於晋陽，勤謹孝廉，可用之士也。故知門下府事崔茂宣，始劑火藥，能制海寇，實有功於國家。其子海山，亦宜敍用。
從之。
閏3月7日
○丙申，雨雹隕霜。
○見乃梁水軍萬戶白思儉，獲倭船一艘。
○遣都承旨朴錫命，問太上王起居于新都。
閏3月8日
○丁酉，隕霜二日。
閏3月11日
○庚子，雨雹。
○宴功臣于淸和亭。初，上以正殿狹隘，改構而廣之，起亭于宮之北，命河崙、權近名之，乃書淸和、樂山、無逸以進，上以無逸名殿，淸和名亭。
○倭侵南陽府邊境，掠紫燕、三木島鹽場。
○太上王自新都，遂幸金剛山。
閏3月15日
○甲辰，參判義興三軍府事朴子安、簽書義興三軍府事李詹等齎禮部咨文，回自京師。咨曰：
建文三年正月十六日，準本國咨：「權知國事李諱，因患風疾，眩於視聽，於建文二年十一月十一日，令弟〈上諱。〉，權署國事。」本月十七日早朝，本部官於奉天門奏奉聖旨：「朝鮮本禮文之國，辭位襲職之事，前已勑爾禮部移文，報他知道。今其使臣到，恁禮部家再回文書去他。若果無虧天理悖人倫的事，任他國中自主張。」
各司具公服迎于郊，上迎于闕庭，率群臣行禮。御正殿受賀，賜子安、詹鞍馬。
○與義安大君和、安城君李叔蕃、淸平君李伯剛等射侯。
閏3月17日
○丙午，門下府郞舍疏請告廟還駕之時，當從正路，一宿而還。疏曰：
臣等伏準禮曹呈：「新都往返道次，始也一宿而往，旋軫之時，必經四日。」臣等以爲方此盛農之時，必欲幸新都者，誠以告廟之禮，不可緩爾，非欲因以爲游觀也。今以百官之衆、萬騎之多，雖有察訪之禁，未免有踐齕禾穀，搔擾人心之弊矣。豈可捨正路，而取長湍迂險之地哉？設謂右道之民，不可偏受供億之勞，則不若使左道，助其供億之費之爲便也。且禮，致齋之日，不刑殺、不聽樂者，所以致其齋也；行祭之後，又必受釐三日者，所以凝神降之福也。願殿下，於往返之際，宜皆齋明對越，毋或逸豫，仍命大小軍官，毋得飛放鷹犬，馳騁田獵，如有犯禁者，憲司痛理，從臨津直道以還，則可以上慰祖宗之心，下除生民之弊矣。況今內有災異之譴，外有海寇之警，尤不可久於巡幸也。
從之。
閏3月18日
○丁未，知經筵事權近進講古今天地之變。
○給陳王田。陳理，友諒之子也。降于大明，太祖高皇帝封爲順德侯。洪武五年壬子，帝令理與明貞之子昇，各將家屬，往高麗閑居，國人謂之陳王。至是，上聞陳王計活艱甚，命議政府議周恤之宜，政府請給田，從之。
閏3月20日
○己酉，幸馬巖，觀衛士騎步射，中者，賞以弓矢。
閏3月21日
○庚戌，禮曹啓文科考講法：「館試鄕試，講問五經四書，每一書各三章；會試講五經中一章、四書中一章，通義理者取之。」依允。
閏3月22日
○辛亥，與諸君射侯於淸和亭。
○司憲府大司憲柳觀等，上疏請沙汰僧徒，罷五敎兩宗。疏曰：
天地之化，往者過，來者續，生生之理無窮，豈有人死而精神不滅，隨復受形之理！彼佛者，西羌之一法爾。入中國始自漢明之時。其道以淸淨寂滅爲宗，貴慈悲不殺以爲：「人死於此，必生於彼。今世爲人，後世爲異物。負冤於陰陽之間，而取償於幽陰之府，生時所行善惡，皆有報應。」世降一世，怪誕虛無之說，盈於天下，人心易惑於邪，故鳩麻羅什得師於姚秦，翻譯其書，騁其邪說，凡有喪事，皆令供佛飯僧，以爲死者滅罪資福，使生天堂，受諸快樂；不爲者，必入地獄，受諸苦楚。此世俗之所以畏罪慕福而樂從之者也。然而佛圖澄不能存趙，鳩麻羅什不能存秦。楚王英最先好之，而不免誅夷之慘；梁武帝三捨身爲寺奴，而終罹餓死之禍。由是觀之，事佛求福，乃更得禍，佛不足信，章章明矣。此聖帝明王之所必除也。古之明君哲輔，惡其邪誕誣妄，而痛除之者有之，元魏之誅境內沙門，塔廟無復孑遺；唐武宗髮僧壞寺，鍾磬佛像，皆鑄爲錢，數千年聖道之蟊賊，一朝而掃盡無餘，惜乎其繼世之君，遽改其轍也。恭惟主上殿下，天性聰明，樂於爲善，日御經筵，每以堯、舜之治，孔、孟之學，講論於前，而至於排釋氏衛聖道之議，獨不之及，臣等竊有惑焉。近日命攸司除祈恩禳災等道場，抑末也。若曰行之已久，難於遽廢，則盍亦行其次策乎！臣等竊惟，前朝承新羅崇佛之餘，信地鉗而創寺造塔，非一二所，而設五敎兩宗，以分主之，多屬田民，以爲供佛齋僧之費，冀其求福免禍，而爲其徒者，不體此意，收其田稅，取其貢價，以爲醉飽荒淫之資，其負國家背師敎，亦已甚矣。迨至衰季，上下化之，徼福畏罪，招提蘭若，巍嶪相望，方袍圓頂，布滿中外，費財糜穀，至於此極，奉之彌謹，而無救於亂亡。此正殿下之所親見也。臣等妄以爲佛氏之敎，亂倫理而有害，費財用而無補。願罷五敎兩宗，而其僧徒只存知法持戒者，餘皆勒令還俗，各歸本業，田地皆屬於軍需，奴婢分隷於官府。其餘所謂道衆者，亦令沙汰，取其持戒行者與前僧徒，皆置於幽深絶遠之境，以遵其師淸淨寡慾之敎。仍禁其出入宮掖之中，夤緣婦寺之家，又令中外毋得私相剃髮，以避征徭，持之十年，確乎不變，則世俗皆知其虛誕。然後諭之以聖賢之道，以去其積年之惑，則人易從而敎易行，功必倍前而亦有辭於永世矣。伏望殿下，俯垂睿鑑，儻或可採，降付朝廷，令與省府六曹三館，更議區處之宜，永絶邪誕之術，國家幸甚。
閏3月23日
○壬子，御經筵，講《大學衍義》。至裵延齡爲度支時事，上曰：「曾聞司僕寺，有納新參馬價之法，有諸？」侍讀官等對曰：「有。」上曰：「初立此法，何也？」對曰：「昔者參外官不得騎馬，及拜參馬，然後得騎，故納其價。今賜馬之法廢，而納價之法，猶在也。」上笑曰：「賜馬而納其價，已非矣，況不賜馬而納價乎！」下議政府除之。至講《大學》生財一節，上曰：「古之爲民，士農工商而已。」史官閔麟生進曰：「今也遊手之徒多，而生財之民少矣。」上曰：「然。遊手之徒，信多矣。」麟生曰：「遊手之徒，莫異端若也。」上笑曰：「憲府亦請罷五敎兩宗名利之僧。其寺社、土田、臧獲，盡屬于公，唯任置山門道僧。予亦知其不可，而切欲罷之，以太上方好佛事，故不忍遽革。」又曰：「昔者佛氏，始興於何代，好佛者何代，斥佛者何代？」侍讀金科明陳歷代好佛，終以致敗，斥佛終以善治，具如《通鑑》所載，上曰：「憲府狀中，亦用是語，必是柳觀之辭也。」劉敞曰：「佛氏禍福之說，虛誕不足信也。」上曰：「然。」講畢，賜講官宮醞。
○立不與同訟者，不給奴婢之法。司憲府啓：「相訟奴婢，不與同訟者，不給奴婢，已有成法。雖辛丑年前事，亦依此例。」允之。
閏3月24日
○癸丑，雨雹于南原。
閏3月25日
○甲寅，雨雹于完山，大如彈丸，傷牟麥桑麻。
○雨炭于端州。東北面察理使報：「端州東北間，非烟非霧，渾天黑暗，有炭落地。」封數枚以上。
閏3月26日
○乙卯，遣判三司事禹仁烈如京師。謝恩也。
○幸新都，駕次廣灘。上問於左右曰：「此行無乃有放鷹犬者乎？」左右皆以無對。上曰：「可喜可喜。有犯令者，而憲司請罪，不可不從，罪之亦所不忍。」上在幕次，與金科讀《大學衍義》二卷。
閏3月27日
○丙辰，上至新都，至晝停幄次，曰：「四方皆牟麥之田，停駕必有踏損之弊。」遂過行入新都，齋于議政府。
閏3月29日
○戊午，上服冠袍乘輦，率百官詣宗廟齋宮。
○富平府栗島，石自移六百七十尺。
○是月，旱。
○對馬島沙彌靈鑑使人獻禮物，發還被擄人口。
夏四月
4月1日
○己未朔，躬祼太室。是日，親祭于仁昭殿及貞陵。
4月4日
○壬戌，上還宮。留司群臣設山棚結綵儺禮百戲，以公服迎于崇仁門外，成均館生徒、敎坊倡妓等，獻歌謠，百官進箋陳賀。
4月6日
○甲子，以河崙領三司事。執事于廟中者，進秩有差，其未蒙遷秩者，賜內廐馬各一匹，宴享官于淸和亭。
○以尹穆知陜州事。穆，判三軍府事李茂之甥，而佐命功臣也。時爲奉常卿。茂言於上曰：「穆求爲陜州守。」上許之。穆詣闕拜辭，上命都承旨朴錫命，問於穆曰：「何求爲陜州守乎？」穆對曰：「臣得爲功臣，雖以散秩，居京侍衛，臣之所願也。何求爲外任乎！」時人未知茂意。
○革門下注書、三司都事、中樞院堂後。初置司贍署令一、丞二、直長二、注簿二，以掌楮貨。從河崙之議，欲行鈔法也。
○宥境內：
王若曰，恭惟我祖宗，積德累仁，以凝景命；太上王，神功盛烈，肇建大業；上王篤于孝友，克施有政。以予否德，恭承遜位之命，牢辭不獲，已嘗遣使，告于天子，欽蒙聖訓，許以主張。顧惟寡昧，膺此重艱，夙夜寅畏，罔知攸濟。自古人君，有國之初，上必告天子，下必告宗廟，示有所受之也。仰惟前代若是，肆於夏四月朔己未，躬祼太室，以告卽位。屬大禮之擧行，宜寬恩之誕播，可宥境內。自建文三年四月初四日昧爽以前，除謀叛大逆、殺祖父母父母、妻妾殺夫、奴婢殺主、謀故殺人、蠱毒魘魅，但犯强盜外，已發覺未發覺、已結正未結正，咸宥除之。於戲！尊祖敬宗，旣謹明禋之禮；赦過宥罪，優施寬大之恩。
4月9日
○丁卯，御無逸殿，覆試知貢擧河崙、同知貢擧趙璞等所取尹淮等三十三人，擢趙末生爲第一。以末生爲料物庫副使，第二名李迹長興庫直長，第三名尹淮司宰直長。擢用及第乙科三人，載在《六典》，然擧行自此年始。
4月10日
○戊辰，遣都承旨朴錫命，問太上王起居。時太上王在安邊府，錫命齎宮醞而往。
○賜摠制馬天牧金帶。
○禁黃色于中外。
4月12日
○庚午，木星貫月。
○以旱徙巿。
4月13日
○辛未，雨雹于智異山及一直縣，大如拳，厚三寸，三日乃消。損禾穀，草木變黃。
○減淫祀。上曰：「巫覡淫祀煩瀆。自今春秋兩節，一依《皇明禮制》行之。」
4月14日
○壬申，儀禮詳定司，上六衙日啓事儀。承上旨也。肅拜訖，舍人喝各司啓事，政丞陞殿侍坐，兩府啓事者亦陞殿。奉禮郞以次引兩府以下無啓事者，出如常儀，有啓事各司，分立階下，以次陞殿啓事。訖，政丞以下，下階北面立，奉禮郞引出。
4月15日
○癸酉，罷司憲監察金艮職。上之享宗廟也，憲府使監察金明理監祭，明理已齋，艮詐稱憲府之令，代而行事。其心蓋料廟中執事得遷秩也。憲府劾罷之。
4月16日
○甲戌，上詣上王殿置酒。是日，朴錫命回自安邊啓曰：「太上王謂臣曰：『經桓王忌辰[6]乃還。』然命構涼亭于安邊、咸州等處，有久留之意。」上與上王流涕而罷。
○門下府郞舍上言：「史官，宜侍左右。」允之。
○分遣大臣，禱雨于開城大井、朴淵、德津。上爲祈雨及禳星變，遣左副承旨朴信于新都昭格殿，行太一醮齋于別殿。令侍讀金科，齋於闕內，進講《大學衍義》。
4月17日
○乙亥，歲星貫月。
○遣昌寧府院君成石璘，問安于太上王行在所。時石璘母服未闋，上遣朴錫命于其第曰：「父王久留東北，思戀不已。父王之所信重，莫如卿。卿可從權釋服，齎宮醞以往，奉迎而還。」石璘承命而行，上謂之曰：「太上王素重卿，卿言必從。幸於問安之餘，微辭善啓，以致回駕。」
○蟲食麻。
4月19日
○丁丑，暴風雨。
○端州大川，濃濁如血者八日。
○司憲府大司憲柳觀等，上疏請行布幣，不允。疏曰：
臣等伏覩下批，有司贍署者，爲楮貨而設也。臣等竊料，楮幣出於官而無窮，布匹成於民而甚難。以楮幣代布匹，誠有利於國，甚便於民也。然而國家事上國甚謹，不受命而自行之，無乃不可乎！吾東方用布匹，其來尙矣。願以布倣鈔法而作幣，用正五升布，染淡靑，長三尺，廣終幅，縫上下，畫四邊用本署及掌土地財穀之司之印，共塡其內。其文曰：「朝鮮布貨令」，只行境內。其長二尺、一尺者，亦倣此例爲之。長三尺者則畫三畫，其直糙米三斗；長二尺者畫二畫，其直二斗；長一尺者畫一畫，其直一斗，則民見其畫而知其價，貿易百物，高下其直，固不難矣。物價有餘零者，倣中國兼用銅錢之例，用以米升。是則仍本土布貨之名，而無嫌於中國之鈔，其名與鈔異，而其用與鈔同，紙易壞而布久存，則其利勝矣。凡有賞給，亦皆用此而不用米豆，則國無費出之患；一尺之直米一斗，則民得輕便之利；百斗之價，一人可持，則又省牛載馬駄之勞。布幣一易，而其利數四，公私兼濟，可保無弊，但恐行之不甚堅固耳。且曾用常布，不可不禁。限以月日，聽民改織納官。官於正五升布一匹，給三尺者一端，二尺者二端，一尺者五端，則民不失其本價；官用其布，斷作三尺者三，二尺者六，一尺者十四，則官得三倍之利矣。臣等愚見如是，伏望聖鑑或有可採，令下都堂，擬議施行。
4月20日
○戊寅，司憲雜端金孝孫請革別賜田，給新來從仕者，允之。
4月22日
○庚辰，氣肅如秋，人着襦衣。
○移御于故相王興之第，命用葦簾。
4月24日
○壬午，命侍讀金科，講《雲漢篇》。閔久旱也。上止酒，乃曰：「雖下禁酒之令，飮酒者不止，是寡人不斷酒之使然。」國人聞之，無敢會飮。
4月25日
○癸未，視事于報平殿。史官洪汝剛入階下，宦官扶出之。命都承旨朴錫命曰：「若無逸殿則史官宜入左右。此乃予之燕所，承旨等皆兼史職，史官不必入也。」
○命監春秋館事河崙，進《高麗史》。初，上謂趙璞曰：「予欲覽前朝之史，以爲勸戒，何如？」璞對曰：「誠然。」
○禱雨于山川、宗廟。
4月26日
○甲申，上出次于麻伊川。初太上王有久留東北之意。會端州有雨炭之怪，且因旱荒，民多餓莩，故欲還。成石璘適至，太上王喜曰：「嘗見有問安者，亦不喜，今見卿，不勝欣悅。」石璘因進宮醞爲壽。酒酣，從容啓以請還之意，太上王笑曰：「卿之請還，乃在予欲還之後矣。卿宜先焉，我當隨後。」石璘對曰：「主上日望回駕。」太上王幡然改曰：「若爾，與卿偕還。」石璘扣頭謝，卽遣人以聞。上聞之感喜。至是，以太上車駕將至，出次于麻伊川，備供帳以待。
4月28日
○丙戌，太上王至自安邊，上設享於帳殿，宗親及大臣侍宴。曹溪僧益倫亦與焉，極歡而罷。賜石璘鞍馬。太上王先入京，上隨至太上殿問安。
4月29日
○丁亥，御便殿聽政。史官閔麟生欲入，朴錫命止之曰：「昨洪汝剛入階下，上曰：『若無逸殿則史官宜入左右，便殿則勿入。』」麟生以未嘗傳旨，竟入于庭，上見之曰：「史官何以入乎？」麟生對曰：「前日，門下府請史官入侍左右，允之。臣是以入。」上曰：「便殿則勿入。」麟生曰：「雖於便殿，大臣啓事，經筵講論。臣等若不得入，何以備記？」上笑曰：「此予燕處，勿入可也。」又語麟生曰：「史筆宜直書。雖在殿外，豈不得聞予言！」麟生對曰：「臣如不直，上有皇天。」
○日本慈雲寺僧天眞及對馬島守護宗貞茂等，發還海島掠賣人。
4月30日
○戊子，下陳言于議政府，擬議以聞。上擇可行者下一點，其下二點者，皆下政府擬議。
○下旨，戊辰年贈與奴婢逃亡物故者，勿令本主充立。
○司憲府上疏請靑原君沈淙罪，不允。疏略曰：
祭享吉禮，故喪三年不祭。祖宗之神且不祀，況其外之神乎？今月二十一日，靑原君沈淙，在衰絰之中，無哀慼之心，動樂祀神，其不孝大矣。考之於律，雖在宗親，其犯十惡者，必須論罪。不孝居十惡之一，乞將其所犯，依律論罪。
留中不下。
○是月，旱。上軫念，遣使禱雨于雩祀、圓壇、社稷，又聚女巫以禱。
○豐海道蝗。
五月
5月1日
○己丑朔，門下府郞舍上疏，請罷檢校之職，不允。疏略曰：
名器爵祿，所以養賢而待士也。精選擢用，已有成法。是以未有無其職，而食其祿者也，況宰相之階，尤不可輕以與人也。今者老醫老卜，至於獸醫內僚之徒，皆以檢校，受資憲、嘉靖、嘉善之階，玉纓金帶，混於宰相，街童巷婦，指而侮笑。非唯亂名器卑朝廷，天祿之費，亦不可不慮也。願自今，檢校之職，一切停罷，無實職而曾受檢校致仕者，毋用金玉，違者，憲司糾理。如有功德出衆，年踰七十者，依禮書大夫七十致仕之例，以本職仍令致仕。
上問領三司事河崙、左使趙璞等，對曰：「凡受檢校致仕之職者，皆有任者也。若劉信則治馬者，宜掌廐馬；若金之衍則醫人，宜掌醫藥。自今以後，爲檢校職者，以某資級某官，行某司某職，而如信者則行司僕注簿以下之職，之衍則行典醫注簿以下之職，誠爲便矣。」上曰：「凡置檢校之職，皆左右獻議之所爲，終則歸咎於予乎？勿復擧論。」
○以米二百石，賑全羅道飢。
○誅前副正權式等。初式與參贊門下府事權近，爭臧獲有隙，乃與前郞將姜末巾、玄仁覆、司水監奴加隱鐵等謀，告近與父檢校政丞僖圖不軌，上卽下式等于巡軍鞫之，以誣妄皆死。
5月2日
○庚寅，命濟州勿進乾馬肉。
○流前少監黃象于永興府。時大旱，禁酒令嚴。黃象爲義順庫別坐，入酒母家，對妓而飮，爲憲府所糾。上以功臣希碩之子，從其自願付處。
5月3日
○辛卯，貢賦詳定都監，上貢賦之數。啓曰：
諸庫宮司所屬收布田二萬五千三十一結，今以三分之一收正五升布，其餘收米。收蜜田一千三百一十結、收蠟田七百一十結、收油田九百四十七結，計供上年例與別例所用蜜三十石、蠟一百二十斤、油七十石定屬，其餘收米。收緜田三十七結，以代田定屬。戶曹所屬收正五升布田二萬二千一百三十二結，以代田定屬，其餘收米。工曹所屬收白苧布一百六十匹田，收以米。內府屬收正五升布田七千三百七十二結、收油田六百二十二結、收苧布田一千二百六十五結，以代田定屬。廣興倉屬收油田三千三百結、收正五升布田二萬七千九百七十八結，皆收米。上項收米田內代田，以布貨雜物定賦；在前收布貨雜物田內實田，收其米，各其數準收納。以各道遐近及輸轉難易，三司定數行移。
允之。
○詳定都監又上疏曰：
各道賦役，要令均一。京畿民戶，數日程途，柴炭馬草，給船馬價，輸納于京，一年之內，至於三四度，故不勝其役，未免流移。其於忠淸、豐海、江原道正常炭定屬外各戶及慶尙、全羅道各戶，收常五升布，大戶二匹，中戶一匹，小戶二幷一匹。柴炭到江，給馬價，且供上外柴炭，以其布給之。
允下。
5月5日
○癸巳，雨。
○門下府郞舍請停胎室證考使，從之。上欲以河崙爲證考使，歷巡忠淸、慶尙、全羅道，郞舍啓：「方農旱甚，不宜使大臣出外，以妨農務也。」
○門下府郞舍劾司憲侍史金孝恭。國俗以五月五日，大集街路，擲石相鬪，以角勝負，謂之石戰。侍史金孝恭辟道而行，有擲石者不避，使僕隷丁吏等捕之未獲，有人擊丁吏而逃。門下府以辱命劾之。
5月6日
○甲午，雨。議政府以得雨，請進酒，許之。與經筵官設小酌，賜醞于議政府。
5月8日
○丙申，大雨。
○御經筵。同知事李詹講《大學衍義》《湯之盤銘章》，參贊官承旨朴信、侍講官趙庸、侍讀官諫議金謙、司農卿金科等與焉。互相論難，上講論甚精，講罷設酒饌。史官閔麟生啓曰：「今與諸臣，講論甚精，溫言密勿。願殿下，雖坐便殿聽政時，須令史官入侍，以記嘉言。」上謂金謙更問[7]史官之言，李詹、朴信、趙庸、金科皆曰：「入侍經筵可矣，何欲得入於聽政之時乎？臣等亦前朝辛氏之史官也，畏縮不敢見也。」麟生曰：「主明則臣直。豈敢以前朝比今日乎？」金謙曰：「臣與本司同議更啓。」
5月9日
○丁酉，上朝太上殿獻壽。
5月10日
○戊戌，狐入兵部橋，里人獲之。
○司憲府大司憲柳觀等上書：「一，禁動樂宴飮。二，除誕日朝賀。三，除誕日齋行醮禮。」上曰：「禁動樂事，前有著旨，何煩更言！除朝賀事，吾國一依《洪武禮制》，高皇帝至於外國，皆令朝賀。且古之帝王，唐太宗外，未聞有除者。宴樂已除矣，朝賀則不必除也。除誕日齋事，自前朝至今，國則忌辰[6]，在下則追薦，忌日皆飯僧。此等事皆禁罷，然後誕日齋幷除之可也。何獨於此一事，乃言乎！」下政府擬議申聞。政府議得：「請如憲府所上書」，故誕日齋停罷。
○有船一艘，來泊全羅道長沙縣，船中人六十餘自言：「以帝命運糧于遼東，因風到此。」命給糧厚慰以送之。
5月11日
○己亥，命行報祀祭，從禮曹之啓也。議政府以爲：「宗廟社稷則宜命宰相，諸神龍湫則不宜使宰相行之。」上曰：「閔雨，旣使宰相禱之，得雨，乃使微者報之可乎？」不允。
5月13日
○辛丑，太白晝見，經天三日。
○設北斗醮禮於昭格殿，齋三日。
○演福寺金人汗。
5月14日
○壬寅，戶曹典書李滉卒。滉始病，知濟生院事房士良加針灸，尋死。人謂：「士良妄施針灸所致。」滉廉謹，善畫山水，時人愛之。上聞其死，嘆曰：「如此之人，豈易得哉！」賜賻米豆五十石、紙百卷。
5月16日
○甲辰，日珥[8]。
○宥二罪以下。上誕日也。欲宴群臣，乃曰：「此實父母劬勞之日，不忍宴樂。」遂止之。太上殿上王殿，皆送宮醞，乃召宗親駙馬，御淸和亭以受。
○禁白色衣服。
○憲府復請禁酒，只禁動樂宴飮。
5月17日
○乙巳，命醫者乘馹赴益州，治懷安大君芳幹病。行典醫監楊弘達來自益州，啓于太上王曰：「懷安大君死而復生。」太上王使人於上曰：「芳幹病將死，急送醫者。」
5月20日
○戊申，移安神懿王后眞于廣明寺。自新都仁昭殿而至也。
○禁奔競。上軫念災異，命三軍府禁武臣家奔競者，司憲府禁執政家奔競者。三軍府及司憲府，使吏守其家，人至則無問尊卑及其來故，皆執囚之，人人疑懼，論議紛紜。司憲府請同姓則限再從昆季祖父，異姓則限同三世之親而禁，上曰：「親表皆限同五世之親而禁之。其犯令者，有職事則除申聞，收職牒罷職，散人則聽其自願，竄于外方。」
○嚴巡綽法。三軍府請：「自今初更三點以後，五更三點以前犯巡者，皆囚之。」兪允。
5月21日
○己酉，遣左承旨李原，行金星禳醮於新都昭格殿。
○賜醞于東北面都巡問使姜思德。思德啓以其道事宜三條：「一，此界土田，不分肥瘠，不作字丁，但以日耕籍記而收租，故後之收租者，必據前籍，而不論損實，民受其弊。願自今，每年分其損實，高下其租。一，守令廩祿，以他州倉米，計月而給，不分寒暑，不計農時，轉輸甚苦，而耗損徵督之弊隨之。願自今依他道例，各給於其州，以免轉輸之苦。一，太上王命作宮于釋王寺西邊，凡二十五間，而工匠僧人摠八十名，以年荒，民多飢困，不能供給，又加督僧軍五十名，且營中鐵物，不足於用。其僧軍及鐵物，願移他郡。」下議政府議之，皆依啓聞，但僧軍鐵物，待農隙爲之亦便，上然之。
○太上王作別殿于新宮之側，以新宮未愜意也。上嘗令百官，隨品出丁輸材木，欲待農隙營文廟，太上取而用之。
5月26日
○甲寅，命今年以前所貸公私宿債，只收其本。京畿按廉鄭渾啓曰：「昔者貸借窮民，而有焚其契券者，有不責其償者，君子聞之歎賞。近因水旱，禾不登場，窮民之貸者，愈窮而不克償，其物主則必取盈其本利，催督無已，至有傭身賣子者，甚可憐憫。《詩》云：『哿矣富人，哀此煢獨。』其是之謂歟！願令中外，自辛巳年正月以前所貸公私宿債，只徵其本，不追其利，以惠窮民。」從之。
○除密院入番。初，摠持宗僧十人皆受料，輪番入三殿誦眞言，謂之密員。至是，三司請只給番入僧料，命竝除之。
5月27日
○乙卯，上親祭仁昭殿。
○謝恩使書狀官校書少監安允時、通事判殿中寺事李玄，回自京師，各賜鞍馬。允時等啓曰：「帝遣通政寺丞章謹、文淵閣待詔端木禮，齎誥命印章，與謝恩使偕來，已渡鴨綠江。」上聞之，謂大臣曰：「夜夢母后衣白衫，謂予曰：『予已移來。』色若欣欣然，覺而異之，不勝感慕，今日乃聞盛事將至，豈非母后在天之靈，前知而喜歟！」百官及大小閑良耆老等皆進賀。
5月28日
○丙辰，上朝德壽宮獻壽。太上王謂上曰：「芳幹雖有罪，已懲矣。召還若何？」上對曰：「此臣之夙心，惟命是從。」
六月
6月1日
○戊午朔，隕霜于原州，傷穀。
○賜戶曹典書呂稱廐馬一匹。稱賑西北面飢，無一民餓死者。
6月4日
○辛酉，命召還芳幹，議政府率百官諫止之。傳旨政府曰：「懷安君庚辰之事，非其本心，但惑於朴苞耳。今皇帝賜誥印，君臣之分已定，何足嫌乎？其遣人召還。」於是，領三司事河崙、左政丞金士衡、右政丞李舒等二十餘人上疏，陳其不可；臺諫交章上言，請勿召還，上皆不可曰：「芳幹罪固不輕，然太上之命，不可違。予亦常有同氣之念，欲全親親之仁。卿等所啓雖善，不可從矣。」
○[9]壬戌，判議政府事趙浚等上疏曰：
今月初四日，都承旨朴錫命，奉傳王旨，召芳幹以來。臣等聞命以爲，芳幹稱兵作亂，得罪宗社，屬籍已絶。當以法論，幸賴殿下寬仁，就居便處，保有爵祿，恩亦極矣。若又召還，以居中國，不惟人心疑懼，實恐禍變或生。此臣等所以冒昧申請，以爲不可者也。殿下以孝友之至情，上以慰太上之心，下以全懿親之恩，必欲召還，不賜兪允，孝悌之誠，可謂至矣。然或生變，再被惡名，則其所以恩之，反所以禍之，臣等竊爲殿下慮焉。伏望殿下，斷以大義，毋復召還，安置如舊，使得保全。
上重違太上之命，必欲召還。
○[9]癸亥，大司憲柳觀等，上章復請曰：
芳幹獲罪宗社，不容誅矣。幸賴殿下友愛之恩，得保首領，安處外郡，已爲幸矣。今又召置京中，則芳幹雖懲前日之失，其黨與不軌之心，未嘗忘也。如有不靖，則殿下雖欲全之，而不可得矣。且所在益州，密邇完山，完山士馬精强，不可置反側之人也。請徙置于海島，以終餘年，幸甚。
上猶豫未決，政府與百官交章上請，極陳不可，上意乃決，遂令仍舊安置。
○門下府郞舍上疏。疏略曰：
一，典章文物，禮之大者。我朝衣冠法度，一遵朝廷之制，獨宦官之服，因循未革，與士大夫無異。若朝廷使臣見之，肯爲我朝爲知禮乎？願令除帽戴巾，仰遵朝廷之制。一，我朝六曹典書，卽《周官》之六卿也。今以六卿之重，執楯佩劍，與士卒竝肩侍衛，非特違於設官之意，殊非人君待遇士大夫之禮。願自今，毋令典書下兼士卒之務，以重名器。一，取士之法，《周官》三物，漢之孝廉茂材，其法甚重。厥後以科擧取士，而經明行修之士，由此而進。是以歷代人君莫不重之，或策于殿庭，或臨軒放牓，所以崇儒重道而寵異之也。伏覩禮曹受判，醫、譯、律、陰陽等科入格之人，亦依文科放牓，仍給紅牌。竊謂雜科小藝，固非文科譬也。願依己卯年例施行。
從之，唯宦官巾服，無所取法，難於製作，姑依舊制。
6月5日
○壬戌，群鴉集于宮北園。
○倭船四隻，奪高蠻梁兵船一艘，千戶徐安禮逃。
6月12日
○己巳，帝遣通政寺丞章謹、文淵閣待詔端木禮，來錫王命。謹、禮持節至，設山棚結綵，備儺禮百戲。上御紗帽團領，具儀仗鼓吹，出迎于宣義門外，百官具公服以從。導至無逸殿，宣誥命。奉天承運皇帝誥曰：
古先哲王之爲治，德窮施普，覆育萬方。凡厥有邦，無間內外，罔不臣服，爰樹君長，俾乂其民人，以藩屛于夷夏。朕承大統，師古成憲。咨爾朝鮮權知國事李諱！襲父兄之傳，鎭綏玆土，來効職貢，率禮克誠，以未受封，祈請勤至。玆庸命爾爲朝鮮國王，錫以金印，長玆東土。嗚呼！天無常心，惟民是從；民無常戴，惟德是懷。爾其懋德，以承眷佑，孝友于家，忠順于上，仁惠于下，俾黎民受福，後昆昭式，永輔于中國。啓土建家，匪德莫宜，可不敬哉！
上受命訖，服袞冕行謝恩禮，隨使臣至太平館，安節于大廳，拜節如望闕行禮，釋冕服行私禮。宗親大臣百官，下至生徒，皆以次行禮畢，設慰宴。女樂入，使臣曰：「女樂可除。」上曰：「鄕風如是。」使臣曰：「然則暫行樂奏」，謹等亦不樂。
○上服絳紗袍、遠遊冠，受群臣賀。是日，三司右使李稷、摠制尹坤等，齎捧禮部咨文而來，各賜鞍馬。其咨曰：
建文三年四月十五日，準朝鮮國權署國事李咨，該稱：「親兄〈恭靖王諱。〉無嗣，令繼其後，不期親兄忽患風疾，委令權襲國事。自念愚庸，不敢承當，辭至再三，兄諱已遣陪臣李詹奏達，不得已於建文二年十一月十三日，權襲句當，凡有行移，只用白頭文字。竊念誥命印信，理宜申請，差通事判殿中寺事李玄齎咨，同三司右使李稷等赴京，移咨聞奏，乞賜明降施行。」本月十六日晩，本部具本，於奉天門奏奉聖旨：「他旣於倫理上無差，忠順朝廷，懇切來請，誥與印都給賜與他。」欽此，除欽遵差正使通政寺丞章謹、文淵閣待詔端木禮，持節齎捧誥命印章前去，本國給賜外，擬合回咨知會，欽遵施行。誥命一道，朝鮮國王金印一顆，四角篆文，幷金印池一箇，鎖匣全。
6月13日
○庚午，上詣太平館拜節，用一拜叩頭禮。設宴，使臣却女樂，只聽唐樂。上將出，章謹謂上曰：「某等欲詣王宮，以謝慰宴，但以天子之節在此，故不敢斯須離也。」上還宮，遣近臣饋鞍馬衣服靴帽細布等物，使臣却而不受。又使判司農寺事偰眉壽，善辭以餽，謹等曰：「國王以君子待吾等歟！」固辭竟不受。
6月14日
○辛未，上詣太平館拜節。使臣謂上曰：「聞殿下文藝之美，幸賦一絶以惠。」上答曰：「吾雖不敏，敢不言志！」還宮製長句四韻二篇，以贈兩使臣，使臣驚喜，吟翫不已。贈章謹詩曰：
帝眷吾家職貢誠，綸音曾許國更名。侯封申錫黃金印，使節來從白玉京。對酒不嘗歡尙洽，歸情難挽恨還生。臨岐何敢嫌垂橐！應續圖經永樹聲。
贈端木禮詩曰：
帝德重華致太平，使臣持節到東瀛。鳳綸特示謨猷密，龜印仍加爵命榮。感激誠心天地在，淸新詞賦鬼神驚。一杯餞酒猶難進，唯贈詩篇寫我情。
○議政府宴使臣于太平館。
○門下府郞舍上疏，請別司禁黃祿等罪。初別司禁黃祿、高永壽、柳惠康等，以朱杖辟人，誤觸左政丞金士衡，郞舍劾而請罪，辛克禮啓：「是過誤所犯。」
6月15日
○壬申，上詣太平館拜節。使臣欲還，上使人請留，謹等曰：「旣布帝命，以何故而留乎？」上乃詣館設宴。上將出，謹請曰：「吾叔父章同聞，在建康路采石縣，結庵居之，號曰澄心。敢請諸儒臣作澄心庵詩若文以給。」上命領三司河崙、參贊權近、簽書李詹及諸文臣，作詩幷序以贈。
6月16日
○癸酉，使臣章謹、端木禮等還。上率百官，詣太平館拜節，謹等作詩二首以獻。上先出，使臣發行，上服冕服乘輦，隨至西普通拜節，如望闕行禮。釋服，與使臣入幄次，設餞宴。謹與禮俱有廉介，禮貌恭謹，擧止不爽，國人愛慕。
○上朝太上殿，晩還宮。
○門下府郞舍劾知楊州事金濧，罷其職。初觀察使鄭符妻母朴氏，居楊州而歿，濧役民造石人石獸，及葬，祭用油蜜果，符德之，褒置上列，故不見罷。至是，郞舍以方農時，大興工役，劾罷之。濧將還家，出宿境內，廣濟院土豪前典書崔沃，夜率奴子十餘名，佩劍圍濧宿處，詰曰：「吾奴長金所獲熊皮，曾入於官，何不還給？」因歐濧之子，大小吏民止之。翼日質明，又來辱之。憲司上言：「諸州境內人民所獲熊虎皮入官，他例也。濧雖罷職還家，州人以些小私憤，刦辱而歐其子，甚爲貪惡。其鄕人民訴於按廉使，欲黜境外，收其田土，以正鄕風。乞如所訴，以懲其惡。」
○命領三司事河崙、參贊權近、簽書李詹，改定官制。
○門下府郞舍上疏，請重銓選汰冗官。疏略曰：
臣等伏値膺受誥命，以正大位，且以改官制事，咨達上國，蓋欲更張政化，與國咸新，以興一代之治，以立萬世之法，甚盛擧也。臣等俱以不才，忝居言責，思陳狂瞽，以補聖治之萬一。謹將國制因襲前朝舊弊，在所當改者一二條件，具錄申聞，伏惟上鑑裁擇施行。一，銓選之法，不可不重。前朝盛時，吏曹掌文選，兵曹主武選，各置政案，以任除授之事，蓋與中國同也。及其中衰，權臣擅廢立專予奪，常居其第，與其僚屬，私取政案，注擬除授，號爲政房，累世相傳，習以爲常。其後有志之士，言時政之失，必以革政房爲言，而卒不能革，陵夷以至于亡。國初，改政房爲尙瑞司。其名雖改，其實尙存。以王室之重任，襲私門之弊法，不可不改也。願自今，罷尙瑞司，以文銓歸吏曹，武選歸兵曹，擇公廉剛正有識鑑者，以備吏兵曹員，復前朝舊時之盛制。一，宰相之職，人主所與共政，其任最重。前朝舊制，取法唐、宋，置門下府，侍中以下參知以上五人任相事，謂之省宰，密直判事以下七人任軍政。平時則各坐本司，及有大事，然後會議，謂之合坐。或一歲而一會，或累歲而不會，至其衰季，政繁事夥，逐日合坐，增置其員，多至數十，旅進旅退。願自今，悉依省五樞七之數，餘悉汰去。罷議政府各坐本司，及有大事，然後合坐而議，以重宰相之任。一，近者置義興三軍府，以任軍政。中樞員額增多，而無所事，徒爲虛設，故臺諫獻言，罷中樞而合于三軍府，蓋一時之權宜，非可以爲定法也。且中樞之號，取法唐、宋，義興之名，一時所稱，非可通于中國。願自今，復置中樞院，以總三軍，革去義興之號。一，六曹典書，卽《周官》之六卿，本一卿止一人爾，六寺七監，本無判事，亦只有卿監而已，自前朝恭愍王以來，乃增置之。願自今，典書判事卿監，各置一員，其餘汰去，凡冗官可汰者，亦皆汰之。
6月18日
○乙亥，宥境內：
王若曰，惟我國家，世事中夏，受其爵命，保有民社，以克永世。我太上王肇有國家，卽告于上國，太祖高皇帝嘉其効順，許立爲王，以更國號。上王繼位，恪勤職貢。予以不穀，膺此景緖，實賴祖宗積德之慶。屬玆國家之再初，宜與臣民而更始，布告中外，咸使知之。自建文三年六月十八日昧爽以前，除謀叛大逆、殺祖父母父母、妻妾殺夫、奴婢殺主、蠱毒魘魅、謀故殺人、但犯强盜外，已發覺未發覺、已決正未決正，罪無輕重，咸宥除之。敢以宥旨前事，相告言者，以其罪罪之。於戲！畏天保國，常懷昭事之心；發政施仁，共享時雍之治。
○黜靜妃殿侍女宦官等二十餘人。靜妃以上御宮人憤恚，詰所御者，上怒而黜之。
○日本國肥[10]州太守，遣使獻馬三匹及藥材等物。
6月19日
○丙子，遣判門下府事趙浚、右軍同知摠制安瑗如京師。謝恩也。前三日，上宴于淸和亭以餞之，浚辭贐行之物。是日，上服袞冕拜表，獻方物，馬五十匹、金鞍四部、細苧麻布二百匹，中宮細苧麻布八十匹。章謹請牧隱李穡文集，浚以無全本答之。
○就咨禮部曰：
照得，本國陪臣官爵稱號，因循高麗舊制，其間不無與中朝官制相似者，實爲未便。今來本職受命之初，理宜更改，爲此合行移咨，伏請照驗，聞奏施行。
6月22日
○己卯，御淸和亭，宴三司右使李稷、摠制尹坤。賜稷田六十結、臧獲六口，坤田五十結、臧獲五口，通事李玄田五十結、臧獲四口，書狀官安允時田二十五結，其餘伴人押馬等，賞賜有差。是日，史官欲入，侍門者阻之。侍讀金科語修撰盧異曰：「五承旨皆兼春秋，記上之言動，史官何必入乎？」異曰：「然則史官之職，雖無亦可。」科怒。由是與異有隙。
6月23日
○庚辰，下司農注簿鄭欽之于巡軍罪之。以宗廟及諸祀祭酒味惡故也。
6月24日
○辛巳，罷知義興三軍府事金英烈職。英烈犯禁，奔競於兼判尙瑞司事李茂家，憲司劾而罷之。
6月25日
○壬午，遣門下右政丞李舒，代趙浚以行。浚至金郊驛疾作，遣醫問之，病勢日篤，以舒代之，且請《皇明禮制》。遣上將軍朴淳于平壤，與使臣具言以舒代浚之故，端木禮曰：「吾等以謂趙宰相威容德器可像，必能專對，願欲偕行，何不幸而得病乎？」淳對曰：「趙宰相言：『天使無乃謂我托病不行乎？』深自痛心。」使臣曰：「如此之時，以國之上相，因病不朝，誰謂妄乎？」爲之流涕曰：「然則必金侍中來矣。」淳曰：「金侍中本有疾，故右侍中李舒來。」使臣曰：「李公無乃老病乎？」淳曰：「雖老無病。」使臣記舒發行日時而去。
6月26日
○癸未，賜判義興三軍府事李茂、門下贊成事趙英茂、參判義興三軍府事趙溫、摠制辛克禮、李叔蕃、趙狷等宦者有差。宦者凡二百餘人，上、大將軍以至甲士牌頭，亦皆受賜。
○門下府郞舍疏請閹人朴文實罪，允之。疏略曰：
臺諫之所以行辟人淸道者，非欲自尊，所以尊王命也。故尊卑無犯之者。今月十六日，左拾遺鄭安止，罷衙還家，閹人承寧注簿朴文實從後過行，吏止之，文實厲聲慢罵，反以馬策鞭之，道路以目。安止入親兄正郞安道家，文實隨入，且詰且罵，扶曳安止，以進太上殿。安止詣殿，盡陳所以，太上王卽許依法論罪。臣等以謂文實以蕞爾小宦，陵辱所司，輕蔑王命，罪在不宥。伏望殿下，體太上至公重法之意，下令攸司，依律斷罪，以懲不法。
6月28日
○乙酉，太白晝見。
○對馬島沙彌靈鑑獻馬四匹。
6月29日
○丙戌，太白晝見。
○命群臣各擧所知，以備擢用。上曰：「受命之初，當急用人。文武兼才及可當臨民之職者，兩府臺諫六曹三軍府三司及各司六品以上，皆擧之。」
6月30日
○丁亥，司憲府上言，申嚴叛逆奴婢沒官之法。疏略曰：
叛逆之罪，萬世所不宥。家産奴婢，沒入於官，古今常典。其親族輩乘間還受，甚爲不可，臣等上書請還屬公，命以叛逆之罪屬公奴婢，詳推更聞。臣等更相考之，前朝忠惠王時，賊臣曹頔結黨謀逆，其徒李安，射中王鞍；恭愍王時，趙日新擅入君門，殺其近臣金鏞，誘集兇徒，欲行弑逆；洪倫、韓安、權瑨、盧瑄、洪寬、崔萬生等，親弑恭愍王；及我朝，逆臣朴苞，心懷奸詐，離間懿親，是皆親犯惡逆，罪在不宥。其還受奴婢，竝還屬公，子孫亦不敍用。
○自庚辰九月至于是月，賑永興府與文州、宜州飢民。
〈太宗恭定大王實錄卷第一〉
秋七月
7月1日
○戊子朔，遣宗戚大臣于上王殿獻壽。以上王誕日也。適是日，王子卒，年二歲矣。停朝二日，百官詣闕弔慰。領三司事河崙、判三軍府事李茂等，請用盛禮葬之，上曰：「未及下殤，何用盛禮！」
7月4日
○辛卯，左政丞金士衡，以疾上箋辭，不允。
○賜馬于群臣各一匹。濟州馬二百七十匹至也。
○命司憲府，禁無牌鷹及鷹人盜殺雞犬。
7月8日
○乙未，遣左右道水軍都節制使金英烈于豐海道，西北面備倭。全羅道水軍節制使報倭船九隻向西北面故也。
○命史官以六衙日視朝時入侍。初，上御便殿，閔麟生從戶外以窺，上見之，問於左右曰：「彼何人耶？」左右對曰：「史官閔麟生也。」上怒，令朴錫命傳命：「自今史官毋得每日詣闕。」
○司憲府大司憲柳觀、雜端金孝孫等罷。初，觀等劾左拾遺鄭安止，辱命於宦官朴文實，左散騎柳沂等劾問觀、孝孫等，以風憲官，見宦者凌辱諫官，恬然不問，反劾安止之故，乃罷之。
7月10日
○丁酉，太白晝見四日。
7月11日
○戊戌，竄閔麟生于邊鄙。門下府郞舍上疏，略曰：
古者，列國各有史官，常在君之左右，言行政事，無不備錄，以爲後代之勸戒。向者，臣等以此直達，卽蒙兪允，乃令史官，日侍左右，今竊聞史官衙日聽政外，毋得入侍，此豈殿下之本心也哉？是史官非其人，進退失禮，以動聖念之所致也。以一史官失禮之故，遂廢萬世之良法，臣等竊爲殿下惜之。願令史官每日啓事時，隨進隨退，垂範萬世。史官閔麟生，當入侍時，屢失其禮，以至捲帳窺伺，不敬甚矣。願令攸司，收其職牒，竄逐于外。
7月13日
○庚子，河崙等上所改官制，上覽之，至司平府掌錢穀、承樞府掌軍事，曰：「議政府果爲何事乎？」又至兼參贊議政府事，曰：「爲承樞司平者，或兼或不得兼，則不得兼者，不無恨矣，幷除之。」崙等議除六曹典書各一，上曰：「上將軍、判閣、判事當遷者，必除六曹典書，然後陞爲摠制。二猶不足，況除一乎！」
○改門下府左右政丞爲議政府左右政丞，門下侍郞贊成事爲議政府贊成事，參贊門下府事爲參贊議政府事，政堂文學爲議政府文學。增置參知議政府事二人，秩從二品。革門下府之號，改郞舍爲司諫院。革散騎常侍，陞諫議大夫爲左右司諫大夫，階通政。直門下爲知司諫院事，補闕爲獻納，拾遺爲正言，內史舍人爲內書舍人，三司爲司平府，義興三軍府爲承樞府，學士爲提學。分藝文春秋爲二館，藝文爲祿官，春秋爲兼官。藝文館，大提學一、提學一、直提學二、直館二。供奉爲奉敎，修撰爲待敎，直館爲檢閱，奉敎以下，皆兼春秋館記事官。殿中寺爲宗簿寺，內府寺爲內資寺，司農寺爲典農寺，料物庫爲供正庫，成均祭酒爲司成，樂正爲司藝，典簿爲注簿，降爲正六品。司憲中丞爲執義，侍史爲掌令，雜端爲持平，都承旨爲承樞府知申事，承旨爲代言，承宣房爲代言司置印信，奉常博士爲注簿。改校書監爲校書館，革少監以上官，置校理一、從五品，副校理一、從六品，參外依舊。
○以河崙爲領司平府事，李舒領議政府事，金士衡左政丞，李茂右政丞，趙英茂判承樞府事，李原大司憲，柳觀承寧府尹。
7月16日
○癸卯，命自今衙朝，平明而始，日出而罷。
○司諫院上疏請本院儀式，竝視司憲府之例，從之。疏略曰：
本院之職，專掌諫諍得失、侍從贊相。凡社稷大計，人物賢否，與人主相可否者，宰相；與人主爭是非者，諫臣也。入則人主斂容，出則百官屛氣，姦回側視，不敢爲非者，畏諫官言之也。是以歷代設官，皆重其權，非重諫臣，所以尊朝廷也。今降本院秩爲三品，然諫臣旣在左右，常居禁中，豈可以三品常員竝論也？凡諸儀式，一遵舊制，移文體式、吏典去官，竝依憲司。
7月17日
○甲辰，下大護軍權希達于巡軍獄。繕工直長輸太上殿造成材木于東江，路逢希達，希達以爲犯馬而抶之。太上王怒，囚希達家奴六名。上知之，囚希達于獄，乃朝太上殿，太上王語主上曰：「希達，左右王者也，不可無。毋以此事論罪。」上釋之。
7月18日
○乙巳，初置登聞鼓。安城學長尹慥、前佐郞朴甸等上言：「宋太祖置登聞鼓，以達下情，至今稱美之。願依故事置之。」
7月19日
○丙午，大雨大風，木拔屋頹。
○命改營宮室。初上欲改營楸洞時坐宮，驪興府院君閔霽，買王興家進之，其旁近人家，上皆賜價買之。上以宮庭卑隘，不宜受朝，命摠制辛克禮及承樞府經歷朴淳，破本宮及無逸殿改營之。
7月21日
○戊申，上將軍朴淳罷。淳犯奔競於李茂家，憲府劾罷之，上卽召淳，仍監宮闕造成。造成軍每道各僧人一百五十名，木手石手各十名，遣議政府知印督之。
○命除動駕時各司輦前拜禮。上命知申事朴錫命傳旨：「凡行幸之日，宰臣以下各司，俱於輦前行再拜禮，似爲未便。宜更詳定申聞。」禮曹議郞張子崇等上疏曰：
臣等謹按古典，王者見三公大臣，在輿則下，御坐則起。國初，因前朝之舊，凡行幸之日，自一品以下，立於道左，俱於輦前行拜禮。今蒙殿下出自宸衷，許令更定，是則古之王者，禮接大臣之美意也。臣等竊伏參詳，每當行幸之日，各司於動駕前，俱就宮門外，通禮門以次引班序立，上坐殿，各司行禮如常儀乃退，俱於道左序立，輦至鞠身，過則平身，以次隨駕。若經宿行幸，留都各司，送至門外，序立乃退，及還駕，門外祗迎如上儀，則庶合禮矣。
從之。
7月23日
○庚戌，下司諫院左司諫大夫尹思修等于巡軍獄，復令就職。諫院上疏請止土木之役，上曰：「宮室始毁之時，卿等無所言，今乃欲止工役，卿等欲使予露宿歟？予當還于漢都，其令書雲觀卜發日以聞。」思修等又言：
殿下不以臣等爲庸鄙，而置之左右者，欲聞讜言鯁論，以補闕漏耳。苟有可言，臣等敢不罄竭所有，以報寵遇之恩乎？臣等謹按歷代災異之見，上天所以警懼人君，欲止其亂也。是以古昔帝王，苟有天譴，飭躬引咎，避正殿減常膳，停徭役薄賦斂，以慰人心，以消變異。不知自省，然後傷敗乃至，天人相與之際，可不畏哉！若漢文、景之時，日蝕地震，山崩水漬，彗孛屢見，雨雪易時，桃李冬華，宮闕數災，變怪之見，未易悉數，而文帝克承天心，恐懼修省，在位二十餘年，宮室苑囿車馬服御，無所增益，身衣弋綈，宮人衣不曳地，帷帳無文繡，專務以德化民；景帝嗣位，節儉愛民，克遵前業。是以雖有變異，卒無其應，七十年間，海內安寧，家給人足，以臻富强之治。所以致此者，固非高遠難行之事，只在節用愛民之一事耳。臣等竊見，壽昌宮災[11]東西兩界，蝗蟲爲害，江水中斷，鴨綠水淺，雨炭石轉，霜雹失時，星月失度，非細故也。殿下宜自省躬誡愼，消去災變，猶恐其不及也。今乃撤毁無逸殿以下數十餘楹，斥大其基，以興工役，勞動畿內之民，轉輸材木，此非使民之時也。往者宮闕築城之役，民困極矣。殿下卽位以來，父老揩目，徯其蘇息，乃何重困殿下之赤子乎？且此地僻近城南，湫隘卑陋，不足以建法宮而垂萬世也。前者所建宮室，亦足以朝百官而待賓客，臣等恨不及未毁之時而言之，以至於此。願殿下但令營建小殿，以備一時御幸離宮，毋使大興工役，以勞民力。昔漢文帝惜十家之産，不作露臺。今所經費，豈止十家之産乎？況今國無三年之蓄，而德壽宮、仁德宮營繕未畢，殿下又起土功，非所以恐懼修省節用愛民之道也。願殿下體文、景敬天勤民之政，以弭災變，以召和氣。
政丞金士衡等詣闕，上不許入曰：「待向漢邑之日，乃會面。」士衡等惶懼而退。翌日，領司平河崙、判承樞趙英茂、參贊門下李稷等，欲解上怒，早朝會于代言司，令知申事朴錫命，請停漢陽移御，營此宮闕，上大怒曰：「領司平及議政府來伺予意，予意已定，宜卽出去。」崙等不出，立庭良久，上召錫命，命巡軍萬戶李稷曰：「驟囚郞舍等。」崙乃曰：「上何以務求勝人爲哉？人君之德，廣大包容，斯爲至矣。」目趙英茂等，謂閔無疾曰：「公輩難於匡救乎？宜卽入告。」無疾曰：「有守門者，豈可得入？」崙慨然曰：「古之人，有排闥直入者。」無疾乃入，上罵之曰：「汝胡爲來哉？以汝之才德，將欲敎我乎？」叱閽寺曰：「何以入此人乎？」俄而左政丞金士衡、右政丞李茂等至，聞諫官被囚，茂嘆曰：「主上何以至此乎？後世謂今日如何？」崙曰：「今諫臣皆直，上之怒，何哉？」崙與茂再令錫命請曰：「囚諫官，非古道也。願易以他人。」稷啓：「府官李叔蕃得疾，金承霔値忌日，臣獨在府，願加定府官。」上曰：「予豈欲加刑鞫問哉？但令取其招辭耳，卿可獨治之。」又令錫命命崙與茂曰：「卿等之言，不可從。」又命稷曰：「諫官狀內曰：『鴨江水淺。』大抵江水或淺或深，其江之水，今乃淺乎？又謂：『圻內之民，勞動甚矣。』今日所役，皆僧軍也。何郡之民，因此役而勞動乎？又謂：『斥大宮基。』郞舍等聽何人之言，而知予欲大宮殿之志乎？又謂[9]：『屢有天變地怪。』天變地怪，非始於營宮室之時矣。以此數條鞫問，必有首唱者，必有執筆草疏者，窮推以聞。」稷曰：「不刑而問，何以得情乎？請加刑。」茂曰：「上與臣等同盟，以爲功臣。今乃不聽臣等之言如此，則無諫官矣。無諫官，則國非其國矣。」卽涕泣。崙曰：「上卽位以來，殆無一失，今乃失德若此。」士衡、英茂、稷及錫命皆泣。崙與茂復謂錫命曰：「此事臣等不能止之，後有大事，誰能正之哉？以臣等之言，更白於上可也。」錫命曰：「上怒甚矣，難以更聞。」崙與茂更請入白，錫命出曰：「以泣涕之事具陳。」上笑曰：「郞舍等，其罪雖深，功臣等如此極言，予何不聽！」崙、茂等皆喜。俄而，上復召錫命曰：「今宰相皆有家，予則無家。郞舍此言，似乎有無君之心，予欲推其罪，今大臣功臣盡言，冀予聽從，予敢不聽？是以從之。郞舍之罪，卿等決之。」尋出中旨，左司諫尹思修流慶尙道，右司諫金瞻流全羅道，知司諫成發道、左獻納權壎、右獻納韓承顔，各流本鄕。崙與茂以爲：「還任其職，上也，各歸其第，次也。」復令錫命以請，上曰：「予之欲還漢陽，所以責諫官也。太上王已來此都，予何獨愛漢京而還乎？」笑曰：「予怒，乃兒戲耳。予亦知予怒之非也，但予本欲小營宮室，諫官以予爲大建殿宇，予乃命罷。卿等前日寂然無言，故予小有怒，欲流思修、金瞻於嶺表，久而不召也。」錫命啓曰：「議政府前日合坐，議宮闕造成之事，恐上怒，未得上達。」上怒稍解，乃曰：「功臣等如此懇請，予當宥之。」使錫命召思修、瞻等，說其罪，皆宥之。上曰：「營造之事，以公論爲之。」士衡、茂等卽令造成官員率徒赴役。俄而呼爺之聲，徹于闕內，士衡等乃退。
○以領司平府事河崙爲胎室證考使。上餞之于淸和亭，賜崙馬二匹、鞍一部、衣一襲，仍賜相地人尹莘達馬一匹、衣一襲。
○汰永興府土官。政府上疏以爲：
永興府東西班元數五百七十六名。其府地窄無事，且以遠處軍人，俾差其任，其弊亦多。其東西班內三百八十八名，誠宜汰去。
從之。
○議政府上疏，區處東西兩界事宜。疏曰：
一，東西兩界之地，前朝之季，狃於姑息，不曾量田收租。以故或有軍旅之事，或値水旱之災，無以供億，無以賑濟，每令窮民轉乎溝壑。今也公衙祿田、站夫立馬之田，竝皆打量折給，其餘田地收租，或以日耕，或以烟戶，田制不一，其中廣占土地，稱爲祖業之田，擅自與奪於窮民。願自今依他道，以土地肥瘠，分揀量田，以定租稅，以充國用，以備兇荒。鹽鐵亦依他道例，置場燔鹽鍊鐵，以裕國用。一，平壤之城，周圍太廣，每年修補，民不堪勞，雖値危急，守城亦難。宜更定廣狹，庶幾便益。一，外方所出財物，皆爲國用也。各道監司與守令所收神稅布，豈可擅用？宜自壬午年計給官用，餘納戶曹。一，外方守令將民家栽種菓木，枚數其實，及其熟成，必取盈焉，民甚苦之，或燒或斫，靡有存者。然則有怨於民，無益於國。願自今秋，下令各官，以民家菓實收十分之一，如有盡收奪者，以贓論。
皆兪允。
7月27日
○甲寅，命攸司量沿海州郡之田。上護軍沈龜齡、礪良監務鄭芬等陳言曰：「沿海州郡，自庚寅以後，田地荒廢，近年以來，倭寇寢息，人物聚集，田野開墾[12]。宜加打量，以定貢賦如《六典》所載。」從之。
○賤口娶良女所生，屬司水監。身良役賤故也。醴泉府院君權仲和上疏曰：
本朝奴婢所生，從母從父之法尙矣。兇暴賤口，多娶良女所生，盡爲私賤，以此賤口日增，良民日減，供國役者大減。願自今，勿令賤口交通良人，其有良女已爲賤口妻者，亦令離異，或有違令，罪及奴主。
兪允。
八月
8月1日
○丁巳朔，命無告之民銜冤抑者，進擊登聞鼓。議政府上疏曰：
京外無告之民，以其冤抑，告所在官司，所在官司，不受治者，則許令進擊登聞鼓。其所登聞之事，令憲司推明，申聞決折，以伸冤抑，其中挾私懷怨，敢行誣告者反坐，以杜讒佞。
從之。改登聞鼓爲申聞鼓。
8月2日
○戊午，命南界之賦，皆令水運。檢校漢城尹朴惇之上疏曰：
貢賦之輸，自三韓以來，皆由海道，南民便習舟楫[13]，不知其弊。自倭寇之亂，乃定陸轉之策，人畜疲於負載，道死頗多，其弊甚鉅。開國以後，倭寇稍息，復令海運，貢賦之入倍焉。己卯秋，有議屢値風波，人多殞命爲不便，南界之賦，復爲陸轉，不數年間，其弊有甚於水運。伏望復擧漕轉之議。
下議政府。三府同議上疏曰：
漕運，古今通謂之利也，陳言實當。況今年貢賦，以米收納，陸轉尤爲未便。慶尙道上道州縣，在前陸轉外，皆令海運。其舟楫[13]，各令其官造作，沙工格人，召募海路慣習之人，以私船例給稅價載送，以各道兵船護送。
兪允。
8月3日
○己未，上朝太上殿獻壽。太上王語及戊寅年事，有不豫色，上涕泣柔聲以對。太上王悅，起舞至再，仍勞營繕監督官及工匠役徒。
8月5日
○辛酉，大司憲李原等，請罷檢校之職，不允。疏曰：
殿下新承天子之命，首正官制而務汰冗，以爲子孫億萬世之令典，獨此檢校，當汰而未汰。臣等以爲名器之重，不可輕以與人。檢校數多，非特無責任而耗廩祿，以至庸醫理馬之徒，亦得混雜。願殿下除內侍府輪番侍衛外，悉罷檢校。今盲人柳湛，亦受內侍府之職，非所以重名器也。如有可賞，則賞之以物。
上令三府同議，一如憲府之請。
8月8日
○甲子，定功臣之父檢校祿科。檢校政丞依從二品科，參贊正三品科，漢城尹從三品科。從政府之議也。
○賜酒于成均館役徒。
8月10日
○丙寅，以趙璞判漢城府事。
8月12日
○戊辰，遣參贊議政府事趙溫如京師。賀聖節也。上以冕服，率群臣拜表于太平館，送至宣義門。
○以司尹孔俯爲書狀官。初俯點進獻馬於義州，豐海道人，以駑馬欲易良馬，俯利其餘價，許之。帝與燕王戰不勝，戰士奔北，步先騎後，以所獻馬駑下故也。帝命指揮，擇駑下者六十餘匹而還之，皆俯所換也。憲司囚俯伴人，遣吏守俯家，欲問其罪，上欲脫俯罪，充書狀官而遣之。
8月13日
○己巳，上率百官，親祭于仁昭殿。
○流檢校參贊議政府事趙瑚于平州。初瑚與知錦州事安束，爭臧獲于憲府。憲府直束，瑚怒，詰辱憲府，大司憲李原等避嫌不仕。司諫院上疏曰：
趙瑚性本陰凶，過蒙上恩，位至宰輔，陰爲不義，奪安束奴婢。束擊鼓申聞，下憲司決正，瑚妄稱誤決，凌辱憲司。願收職牒，鞫問其罪。
上只令流之。
8月14日
○庚午，以摠制林整，爲忠淸、慶尙、全羅道漕運體察使。
8月15日
○辛未，上拜齊陵。
○上朝太上殿，欲獻壽也。太上王以神德王后諱月止之。
8月16日
○壬申，命禮曹汰國行醮祭內可廢者，但令所在官司行之，其祭文規式及奠物品數，依《洪武禮制》。
8月17日
○癸酉，豹入三峴，令軍士捕之。
○議政府會于成均館，饗役徒。
○遣兵曹典書高居正，城慶源府。
8月19日
○乙亥，司諫院上請院中諸事，一依門下府時例，兪允。上曰：「司諫院，予之過失，盡言不諱，非他司之比也。宜優待之。」
8月20日
○丙子，司諫院上疏請上王出入，宜備儀衛。疏略曰：
《春秋傳》曰：「擧動，人君之大節，不可不謹也。」是以人君出入，不可以苟。苟有所之，必命有司，備儀衛以行者，所以重擧動而戒不虞也。臣等竊見上王殿下，單騎微行，曉出夜入，以至信宿郊外，非所以愼擧動也。願殿下聞于上王，感以至誠，以絶微行，以示尊嚴，於禮幸甚。
8月21日
○丁丑，隕霜。
○太上王欲幸金剛山，遂至東北面，不果。上令知申事朴錫命啓曰：「朝廷使臣，近日入京，義當相見，請停此行。」太上王從之。
○立巡軍及宮庫官員時散交差之法。左司諫尹思修等上疏曰：
設官分職，所以各勤乃事，無有廢墜也。今巡軍與宮庫之務，或以見任者兼之，非惟勢不能兼，或有互相托故，兩不供職者。願擇閑良可用者，以充其任，其有成效者，擢而官之，則用人之道廣，而事無廢墜矣。
下議政府議之。政府啓：「事簡各司，與前銜交差。」
8月22日
○戊寅，命議政府，相構元子學堂之地于成均館。時，元子年八歲，上欲令受學於僧，知申事朴錫命等啓曰：「前朝衰季，學校陵夷，士大夫之子，率皆學於山僧，非古制也。山僧所知，不過詞章句讀之末，無益於學也。宜入成均館，日與學官及諸生，講論切磋，以養德性。」上嘉納之，遂命政府及錫命，往成均館焉。且曰：「無令侈大，但成寢宿之室可矣。師傅則自有成均官員，侍學則生員可矣。衣服飮食，皆如常例。」政丞金士衡等，欲取前朝史，以考睿王爲元子時入學之禮，上曰：「睿王之事，何可法乎？考諸《文獻通考》可也。」
○司憲府大司憲李原等，上言請立東宮，且置師傅。疏略曰：
《保傅篇》曰：「周成王幼，召公爲太保，周公爲太傅，太公爲太師。保，保其身體；傅，傅之德義；師，道之敎訓，此三公之職也。又置三少，皆上大夫也。曰少保、少傅、少師，是與太子宴者也。故自孩提有識，三公三少，固明孝仁禮義以導習之，逐去邪人，不使見惡行。」且《傳》曰：「人生八歲，則王公以下，至於庶人之子弟，皆入小學而敎之。」竊惟元子年已八歲矣，未有保傅之訓，有違古昔聖王敎養之法。唐太宗曰：「古來帝子，生於深宮，及其成人，無不驕逸。」此尤不可不慮者也。若使左右前後，罔非正人，常與輔翊，則動靜語默日用之間，耳濡目染，薰陶德性，有不期然而然者矣。願殿下法周家之令典，念太宗之嘉言，命立東宮，以定國本，擇有德行老成之臣，與夫忠直有道之士，以爲師傅，以爲侍學，使之常與翊衛，而敎之以孝親友弟之方，問寢視膳之節，毋致驕逸，國家幸甚。
8月23日
○己卯，上遣醫問使臣陸顒疾于中路。初，顒奉使到國，密與妓委生，爲奉使復來之約。及還，帝問：「舊聞朝鮮之事元也，以女樂惑使臣，今亦有乎？」對曰：「無之。今朝鮮禮樂，與中朝無異。」因奏：「朝鮮，産馬之邦也。若以綺絹市良馬，可備戎事。」帝大悅，遣太僕寺左少卿祝孟獻，與顒齎綺絹至渤海，遇章謹、端木禮。謹詰顒曰：「朝鮮有女樂，汝以無對，何也？予將上奏。」孟獻目謹曰：「使臣之賢否，外國論之。汝守淸節，何責顒爲！」顒懼，遂得心疾。
○司諫院上請人年二十五，方許入仕。疏略曰：
古者四十始仕者，以其道明德立，可與從政也。有元之制，雖不及古，尙以人年二十五，然後方許入仕，亦足以莅其位而行其事也。今國家用人，不問年紀多少，而授之以職，故間有口方脫乳，便入公門，綴于朝班，至被朝廷使臣之譏。其曠官尸祿，莫此爲甚，臣等竊爲國家惜之。願令攸司，其年未及二十五者，不許銓注，而已在官者，亦令考覈，竝罷其職。
8月24日
○庚辰，上朝太上殿。
九月
9月1日
○丁亥朔，朝廷使臣太僕寺少卿祝孟獻、禮部主事陸顒奉勑書來。孟獻等率獸醫王明、周繼至，設山棚結綵，備儺禮百戲，上以冕服率群臣，迎于西郊，至議政府宣勑。皇帝手詔曰：
勑朝鮮國王。前使者還，王以中國軍興乏馬，特貢三千匹，玆復遣人貢良馬名藥纖布諸物，禮意恭順，朕甚嘉焉。昔周盛時，內有管、蔡之亂，而越裳氏萬里入貢，成王、周公喜之，其事著于傳記，越裳氏之名，榮華至今。朕德不逮古，而朝鮮爲國，視越裳爲大，入貢之禮有加，今特遣太僕寺少卿祝孟獻、禮部主事陸顒，賜王及父兄親戚陪臣文綺絹，各有數，以致嘉勞之懷，至可領也。夫守道者，福之所隨，違道者，殃之所集，天之命也。朕奉天而行，樂與宇內，同臻于治，尙其勖之，以綏多福。頒賜國王文綺絹各六匹、藥材木香二十斤、丁香三十斤、乳香一十斤、辰砂五斤；前王李〈太上王諱。〉文綺絹各五匹，前權知國事李〈上王諱。〉文綺絹各五匹。別勑頒賜國王親戚李和、李芳毅等一十三員，每員文綺絹各四匹；陪臣趙浚、李居易等二十四員，每員文綺絹各三匹。
宴使臣訖，上至太平館，慰接而還。
○兵部咨曰：
建文三年六月十二日，太僕官同文武百官，早朝於奉天門，欽奉聖旨：「朝鮮國多産馬匹，前日國王好意思，進馬三千匹，已命遼東都司，給與官軍騎坐了。如今再用些堪戰的馬，差人運著段匹布綃藥材，就敎太僕寺少卿祝孟獻、禮部主事陸顒去，易換好馬一萬匹。恁兵部行文書，敎國王管事的官，每知道於官民有馬之家，照依那裏時價，易換將來，不要虧著他。」欽此。本部今將聖旨事意，備云前去，理合移咨知會，欽遵施行。易馬一萬匹，運去段匹等物、各色苧絲、生綃、緜布、藥材、木香、乳香、丁香、黃蓮、丹砂、澹礬、川芎、縮砂、肉豆蔲、良姜、白花蛇。
9月2日
○戊子，上如太平館設宴。顒先出告于上曰：「予，讀書生也。今遇讒人章謹，請王救我薄命。」上曰：「諾。毋謂我爲不信也。」翌日，使臣至闕，上迎入淸和亭設宴。酒酣，祝孟獻賦詩獻上；顒自感心疾，不進酒食，動靜無節，或發狂言。
9月4日
○庚寅，太白晝見。
9月5日
○辛卯，太上王宴使臣于德壽宮。太上王如太平館請使臣，使臣乃至太上殿。翌日，太上王至館以謝。
9月6日
○壬辰，流星大如斗，出軒轅入于太微。
○倭使來朝。
9月8日
○甲午，宴驪城君閔無疾及判司平府事禹仁烈于淸和亭。慰仁烈之還，且餞無疾之行也。
9月9日
○乙未，判奉常寺事金漢老罷。漢老時爲義順庫別坐，當太上王宴使臣之時，使人路奪驛吏馬，欲宰之，吏告曰：「此馬有材可騎，貧吏盡家産而買之，請勿宰。苟宰此馬，吾何能當役乎？」漢老不聽，憲司上疏請罪。
○竄前判司僕寺事權邦緯于遐方。邦緯竊太上殿所需之瓦，憲府請罪故也。
○司憲府大司憲李原等上疏。疏曰：
大小人員訟奴婢者，修飾萬端，相殘骨肉，以傷和氣。臣等竊謂，去丁丑年辨定都監呈誤決所志者，若不推決，則冤抑莫伸，故上王令本府限日決絶；不得者又呈誤決，令都官決之；去庚辰年辨定各司不得者，亦呈本府。奸惡之徒，苟得爲要，冒弄官司，無有紀極，其於殿下惟新之治，何如？京外主掌官接狀奴婢及良賤決絶等事，自建文三年八月二十八日已前，給於時得決者；兩邊未決者，推明決絶；上監單子已進後，立案未成者，主掌官畢成給。且八月初一日判下良賤相奸痛禁之內，判後所生屬司水監與累年夫妻離異等事未便。其前日所生爲賤，後日所生爲良，則後日爭訟必矣。除已曾相奸外，自八月初一日以後良賤相奸痛禁，如有違令，罪及本主，所生屬司水監。又奴婢決絶之法，各以所見受判，故當該官吏，難於遵守。願以丁丑年太上王立法條畫，自今遵守，永爲恒式，其亂雜受判，一皆禁斷。
上兪允，獨良賤事，依前判。憲府又上疏曰：
太上王立都監，辨定奴婢之訟，其不得者稱誤決，上王命主掌都官改正之，又有以爲誤決者，殿下又添差官吏，令改正之，又訴誤決者百餘人，爭訟無窮。願自今未決者，從正決之，稱誤決者，一皆禁斷。其推決奴婢，條畫甚多，願且從太上王時立法。
上許之。其訴誤決百餘人，憲府執而囚之，訟者自散。
9月10日
○丙申，雷電。
9月12日
○戊戌，上如太平館宴使臣。上將還，顒請見妓委生，上出委生入見，顒執委生手泣曰：「嘗意不得復見而死也。」垂涕良久。顒病劇，夜欲自縊，左右止之，迎接官委人以守，不得少懈。厥後，顒病狂，因夜逃出，四更，巡官執而還館。
9月13日
○己亥，遣驪城君閔無疾如京師。謝恩也。上以冕服率百官，拜表于議政府，至太平館，與孟獻、顒，偕至迎賓館西郊，餞無疾。臨還，顒謂上曰：「山險有可藏處，願殿下匿我」，不騎馬。上與孟獻先上馬，左右扶顒，亦上馬。
9月14日
○庚子，太白晝見七日。
○上朝太上殿。太上王營宮室，樓北鑿池，又殿西營別宮，宮西峯腰構小佛堂。
9月15日
○辛丑，朝廷國子監生宋鎬、相安、王威、劉敬等四人齎馬價來。文綺絹緜布九萬餘匹及藥材，用車一百五十兩、牛馬三百駄入京，上幸太平館慰宴。設監生四人坐於使臣之下差後，獸醫二人立於西偏北向，但設卓。上執盃召王明，明曰：「彼四人與吾一般，何獨於吾等不許坐乎？」辭而出。上欲許坐，問於孟獻，孟獻曰：「此賤人也，毋許坐。」上與使臣極歡暮罷。後數日，上又詣太平館宴使臣，獸醫王明、周繼二人稱病不出。通事問其故，王明曰：「吾等與監生一般，乃何監生則許坐，吾等不許坐，饌具又不似歟？」通事以前日孟獻之言告之，王明曰：「吾等所怨，非國王，乃祝少卿也。」
9月19日
○乙巳，禮曹更定東北面八陵奠物。承上旨也。
9月21日
○丁未，流星入太微。雷。
○設鎭兵醮于新都昭格殿。
○議政府宴監生于太平館。初孟獻遣還其伴人二，又不受朝奉杯，以除弊也。監生至，意國家薄待，心不平。上聞之，命經歷黃喜曰：「我國人入朝，帝乃厚待。況王人乎？朝奉杯及凡事，依舊備禮。」
○罷大司憲李原職。原犯夜還家，巡官護軍尹琮，執其根隨而還放。明日，原言於本府，府劾琮，原在家不仕數日。上命召原出仕，原曰：「前日臣於初更三點前還家，尹琮以犯巡，執臣根隨。琮若初更三點前行巡，則琮有罪，臣若三點後犯巡，則臣有罪。此事未決，行公難矣。」上曰：「予欲卿出仕，卿言合理，事之得失，予未知矣。」原遂不出。翼日，司諫院上疏曰：「竊見大司憲李原，職在風紀之首，出入動靜，不可以苟。乃於今月十六日，冒夜而行，至爲巡官尹琮所辱。護軍尹琮以巡官，旣見犯夜之人，例當囚禁啓聞，但執根隨之人，尋卽放之，徇私毁法。願罷二臣職，以懲不恪。」允之。
9月24日
○庚戌，宴使臣于淸和亭。
○以驪興府院君閔霽爲安胎使。
9月26日
○壬子，以李文和爲司平右使，李至議政府文學兼司憲府大司憲。
○流壽寧府司尹崔咸于潭陽。咸之妹，判三司偰長壽之妻也。長壽卒，先妻之子耐，欲遞受父田，謂其母爲嫡。崔氏亦欲遞受夫田，訟于憲司。咸曰：「耐之母，輔國寺之婢也。」憲司詰之，咸不得辨。
○命司平府郞廳，以門下府例率皀隷。從詳定都監之啓也。
9月27日
○癸丑，太上王幸平州溫井，上至金郊西川邊幄次，設宴奉餞。命右道按廉使金端曰：「供辦諸事，毋或有闕。」
9月28日
○甲寅，遣參贊議政府事崔有慶如京師。賀正也。上以冕服率百官拜表，至宣義門外。
9月29日
○乙卯，日本國權對馬島太守宗貞茂，遣使獻馬六匹；對馬州守沙彌靈鑑，遣使獻馬四匹；博多慈雲住持天眞，獻石膏五斤、白礬三十斤。
冬十月
10月1日
○丙辰朔，對馬島太守宗貞茂、一岐島守護志宗使人還。賜貞茂虎豹皮各二領、席子二十張、米豆各二十石，志宗虎豹皮各一領、席子十張、白苧黑麻布各十匹，皆授其使而送之。
10月2日
○丁巳，設水陸齋于臺山上元寺。禳天災也。
10月3日
○戊午，上如太平館，宴使臣及監生董暹。暹齎馬價而來，議政府迎于門外。上就館，陸顒請于上曰：「願殿下奏帝顒已死矣。」哀懇甚至，拜跪無算，不進酒食。翼日，使代言李膺問安于太平館，孟獻謝曰：「前日醉甚，未能拜送殿下。監生一人，今尙未起。」上使人答曰：「予甚喜天使之一醉，豈以不送爲憾乎？」
○議政府定易換馬價。大馬上等價常五升布五百匹，中等價四百五十匹，下等價四百匹。中馬上等價三百匹，中等價二百五十匹，下等價二百匹。朝廷馬價段子：上品一匹準常五升布九十匹，中品八十匹，下品七十匹。官絹一匹準常五升布三十匹，中絹二十五匹，緜布一匹準二十匹。且以諸般藥材幷給之。上命判承樞府事趙英茂，擇進獻馬匹。上自諸君，下至九品，隨品出馬，送太平館。監生等書其毛色，獸醫二人，選馬四尺以上爲中馬，三尺以下不納。
10月4日
○己未，遣宦官金完，問安于溫泉，太上王曰：「予旣沐浴，病日愈矣，毋數使問。深慮近地人民厭煩耳。」上謂侍讀金科曰：「太上王幸溫泉，于今有日，且十一日，乃誕晨也。予欲往謁。」科對曰：「禮則然矣，但田獵，上之所素好也。因往還而田，臣等之所恐也。」上曰：「將行醮禮，故致齋而行，豈縱獵乎？」
○司平右使李文和罷。文和自西北面而來，犯奔競于政丞之第，憲司劾罷之。
10月5日
○庚申，上如太平館，餞監生王咸。以咸領初運馬一千匹還朝也。
10月7日
○壬戌，雷，地震。
10月8日
○癸亥，雷。
○上詣平州溫泉。
○安胎于京山府祖谷山。閔霽詣咸州，奉胎函以至京山府。定胎室侍衛品官四員及守護人十戶。
10月9日
○甲子，太室屋鳴如雷，或如折竹。判漢城府事趙璞以聞，上疑之，乃遣內侍一人聽之，果然，凡七日而止。上曰：「但當操心愼行耳。」乃語代言等曰：「如欲使民悅服，必除巨弊乃可。」仍論造船事以爲：「是則事之不可闕者，減其隻數，則於民幸矣。鹽鐵之法，予欲革之，若騎船之事，何以得其便而使民無怨歟？安魯生按廉慶尙道，督令州縣作囷廩，騷擾生民。自今各道如此之役，一皆禁之。」命議政府，凡民之弊，備察以聞。停東西窯役。
10月10日
○乙丑，佩弓矢田于彌勒[14]堂西川邊。
○上至溫泉，見于太上王，進衣襨獻壽，夜深乃罷。
○司憲府劾知刑曹事權軫。初，參贊門下羅世女子，私于行司直宋廉，世不知，嫁于生員尹任，廉又通焉。憲司囚羅氏鞫問，廉逃。安川君韓釰復于上曰：「憲司囚臣之妾。」上召掌令朴翺問曰：「韓釰，外戚也。囚其妾羅氏，何也？」翺對曰：「羅氏，乃尹任之妻，非釰妾也。淫于宋廉，故囚之。」上曰：「予未知其故，其行如此，則雖釰之妻，何可宥乎？」又問翺曰：「前日有如此之女，何不鞫問，而獨推羅氏耶？」翺對曰：「其夫李剛達，淹延不納證人，故不得鞫問。」憲司鞫羅氏通廉之故，羅氏言：「廉之妹、軫之妻，作媒故也。」憲司劾軫不能齊家。
10月11日
○丙寅，釋中外二罪以下囚。以太上王誕晨也。羅氏之兄萬戶林永茂妻，欲救之，以奴婢各一口盛服飾，餌于右政丞李茂，茂喜受之，至是亦免。
○以司平右尹盧閈爲忠淸、全羅、慶尙道問民疾苦使。上曰：「除力役減船數，悉訪民間疾苦，直蠲之。今冬大寒，罪囚當恤，修其犴獄，毋致凍死。」漕運體察使林整，方造漕運船五百，故有減數之命。
10月12日
○丁卯，命司憲掌令朴翺還家，旣而召之。豐海道按廉使金汾，多備酒肉蒭蒿，媚事隨駕權要，有人奪差使員所載蒭蒿。議政府聞之，移關憲府，掌令朴翺，移文於汾，問奪者姓名，汾不報，翺執汾陪吏推之。上聞之怒，召翺命之曰：「前日乃太上誕日，雖罪囚皆釋之。汝何故鞫問金汾之吏乎？」翺對曰：「此界，朝廷使臣來往不絶，民物之苦，倍於他道，今又困於易換馬匹養飼之役。汾不之恤，厚斂作弊，以事權要。因議政府關，問奪蒿者姓名，又阿附權要不報，故執其陪吏問之耳。」上曰：「向者有犯巡者，不罪犯者，反劾巡官，至於犯巡者，以罪罷職。爾宜待罪不仕，任然行公，曾不愧恥。今當太上誕日放囚之辰，乃何苛虐如此？驟還爾家。」知申事朴錫命諍之再三，不聽，左右無敢言者。左副代言李膺曰：「上敎是矣，何可諍耶？」史官洪汝方、盧異詣帳殿前，告錫命曰：「汾之所爲，害及百姓，翺之所言，忠在國家，殿下又引翺前日之罪責之。殿下其時旣已宥之，俾隨法駕，令在糾察之任，今因此事，追咎旣往之非，則臣等恐是遷怒也。臣等雖非諫諍之任，古者諫無官，庶人皆得言之，故爲殿下昧死以聞。」錫命具以啓，上曰：「爾等亦讀書人也，豈不知處事之宜乎？令出而違者罪之，是也，不令而刑其人可乎？且此非鞫問之罪也。予聞而甚怒。爾等微者也。微者之言，不可不從。」卽命召翺。語安城君李叔蕃曰：「汝方等，誠愛君者也。書曰某年月日，斥隨駕掌令朴翺，藏諸史囊，誰曰不可？今乃敢言如此，其非愛君者乎？」賜汝方等酒肉。
10月13日
○戊辰[15]，還宮。駕至金郊北原，宴諸君，賜西原府院君李居易馬一匹。至西普通，見路有蹄傷人駐駕，使典醫少監平原海視之，賜淸心圓。
10月15日
○庚午，雷電大雨。
10月16日
○辛未，監生劉敬，押二運馬一千匹還。敬求詩卷於議政府，政府以聞，藝文館應奉司，令時散文臣，作詩四韻或長篇，成軸以贈。敬又當餞宴，復于上曰：「使妓隨我，雖至金郊而還，粉骨何忘！」上笑而從之。初，祝孟獻謂接伴使曰：「觀此國之勢，倉卒難備萬匹，吾當聞于帝。」乃白于上，上答曰：「我國本非多産馬匹。且三面濱海，倭寇來往，必使騎兵守禦，故難備萬匹，僅可辦五千匹耳。」命有司具此意爲咨，以授孟獻。
○設水陸齋于津寬寺。
○命詳定都監，令義成、德泉兩庫及織造色所納正五升布，依前例上納。
○始給馬價。上等馬，段子則四匹，絹則十匹；中等馬，絹則八匹，緜布則十二匹，以白花蛇木香乳香等諸般藥材幷給之。
10月17日
○壬申，太上王至自平州。
10月18日
○癸酉，復以權軫知刑曹事。
10月20日
○乙亥，流洪俊德等三人于外方。俊德等十餘人，駕前申呈言：「向者因憲府之狀，自今誤決奴婢，毋得更決，人人缺望，冤抑未伸。間者非時雷電，職此故也。」上曰：「天變地怪，何關於此？此輩謗訕不小。」乃流之。
10月21日
○丙子，司憲府上疏，請罷司贍署，不允。疏略曰：
吾東方自古不用楮貨，而習用布貨，人人惡楮貨。願停造楮貨之役，罷司贍之官。
召大司憲李至、掌令朴翺命曰：「卿等以利民之事上言，予固悅之。楮貨，用之輕便，予欲行之，卿等以不可聞於上國言之。然楮貨但行境內，上國雖知，何罪之有！」翺對曰：「臣等安敢以不利於民之事言之？人民所重，米布而已。殿下欲行楮貨之法，禁用五升布，又慶尙、全羅兩道所貢之布，皆易以米，民之弊莫大於此。臣等不知以楮貨爲生財之門，然後國家之財用足乎？」上曰：「卿等之言然矣。雖然持之悠久，楮貨之法行矣。若楮貨之法行，而有弊於民，則予不待言而改之。」命知申事朴錫命，饋至與翺。
○慶源城告成。
10月22日
○丁丑，上詣太上殿，欲獻壽也，太上王以齋戒不受。
○使臣祝孟獻等謁文廟，翌日，遊觀于雲巖寺。
10月25日
○庚辰，上如太平館，宴使臣及監生。以監生宋鎬將還也。祝孟獻作餞詩贈鎬，因曰：「東方，文獻之邦，請賡韻以餞鎬。」上聞而許之，集文臣作詩，成軸以贈。
○召前典書尹琠還。琠爲安東採訪使，採銀于春陽縣，上以天寒未克事召之。琠納銀十錠，錠十六兩。
10月26日
○辛巳，刑曹籍李陽修盜官物之罪。司諫院上疏，略曰：「前知通州事李陽修，曾爲豐儲倉副使，盜紙數十卷。願罪案施行，以戒後人。」
從之。
10月27日
○壬午，司諫院請司平府郞廳於侍立朝班，毋得分列皀隷，從之。疏略曰：
臣等竊惟，朝廷儀制，不可輕改。苟以一時之見，遽議紛更，無以垂法後世。前者，司平首領官，在於朝班，令皀隷等，執杖分立於前，妄稱前例，以亂儀制，而憲司已將左尹鄭節，申請罷職，公論韙之。今禮曹議得：「司平府秩爲一品，其郞廳皀隷，依門下府郞舍例。」臣等以爲臺諫，風紀之司；刑曹，執法之官。其在朝廷，分列使令者，蓋欲糾擧非違，呵禁擾亂，肅淸朝班也，其法尙矣。司平府首領，但掌錢穀一事。隨班之際，無所事於會計收支，其分列皀隷，將何用哉？若以一品衙門擬之，則議政府承樞府首領，亦不得列皀隷於前也。禮曹詳定，殊無意謂，其輕改朝章，莫此爲甚。若不禁其矯法，誠恐後日各以意見，競毁成憲，至不能禁，非細故也。願殿下命司平首領，依議政府承樞府首領之例，毋得於朝班分列使令，以遵成憲，以肅朝廷。
○復興君趙胖卒。胖，豐海道白州人，贈參贊世卿之子。年十二，從世卿赴燕都，主從姊夫段平章家，遂學漢文，兼通蒙古書語。丞相脫脫一見奇之，奏辟中書省譯史。戊申，以親老東歸，乙丑，以典理判書如京師，以請敬孝王諡及承襲也。旣還，拜密直副使。時林堅味、廉興邦等，久執政柄，貪饕無厭，奪白州人田數百頃，以其蒼頭李光爲庄主，又奪諸人之田，一年收租，至再至三，民甚苦之。胖致書侍中崔瑩，略曰：「林、廉之黨，不可不亟除。欲先去李光，以開其端，願預達上聰。」瑩卽以啓王，胖於是，提劍帥百餘人斬光。林、廉以謀亂告王，欲害之，囚巡軍獄，慘施棒掠，濱於死。及獄辭聞，王乃收林、廉及黨與，皆誅之。己巳，恭讓君卽位，齎宗支圖本幷實封赴京。適有名尹彛、李初者，詐稱高麗宰相，構我太祖，請親王動天下兵。胖抗言明辨，帝疑乃釋。壬申，國人推戴太上王，胖奉百官狀如京師，三月而還，國人皆驚其速。太祖迎慰，一如迎中朝使臣儀，賜開國功臣之號。癸酉，陞知中樞院事復興君。是歲，從我殿下如京師，乙亥，拜判中樞院事，累遷參贊門下府事，至是卒，年六十一。訃聞，輟朝，仍賜祭與賻，諡肅魏。胖聰慧豁達，正直亢慨，事親事君，一出於誠，所操不可奪。自少留心禪法，喜施積善。子三人，瑞老、瑞康、瑞安。
10月28日
○癸未，霧。
○監生宋鎬押三運馬一千匹[16]還。
10月29日
○甲申，御新宮。
十一月
11月1日
○乙酉朔，倭寇慶尙道固城縣境。
11月3日
○丁亥，囚應奉司錄事尹淮于巡軍獄。初，淮選入使臣館，書易換馬籍，一日醉臥不起，館伴柳龍生具啓。
11月5日
○己丑，上以冕服率百官，偕祝孟獻等，遙賀聖節于殿庭，仍宴孟獻等于無逸殿。上在西，孟獻、陸顒在東，監生相安差次而坐，獸醫王明、周繼北面立，極歡暮罷。
11月6日
○庚寅，祝孟獻以其馬，易朝廷所買良馬。獸醫王明以上所賜馬，自擇所買馬而易之，愧孟獻之知，誘孟獻曰：「君之馬有鼻病，可於所買馬中易之。」孟獻然之，明以全羅道良馬易之。
11月7日
○辛卯，贈高麗門下侍中鄭夢周領議政府事，光山君金若恒議政府贊成事。從參贊議政府事權近之言也。
○復遣觀察使於諸道。司諫院上疏，略曰：
諸道巡問節制等使，皆遣大臣，而府州之使，率用嘉善已上官。按廉使，統軍民之政，操賞罰之權，其責重矣，位反居下，奔命於節制，呈參於州牧，其卑微之甚，無可敬畏，而欲糾將帥之驕傲，守令之貪殘，輕重倒置，勢必不行，所謂尾大不掉者也。臣等伏見，自置按廉以來，邊鎭無獻捷之功，州縣無上最之賞，守備不嚴，爲賊所掩者，不敢處決；撫字乖方，致民失業者，未聞按擧，不過遵用故常，期會簿書，苟延日月而已。欲其興除利害，以安民生，何可得也？觀察使，以宰輔之尊，奉旨杖鉞，出鎭一道，而軍民官吏，望風屛氣，奉行號令，惟恐不及。雖驕將傲吏，何敢加以陵侮，而廢其職也？所謂如臂使頣[9]指者也。願殿下罷其按廉，復置觀察使，其首領官，用五品已下一員爲都事，皆限以一期，以責成效，此誠經久之道也。臣等又謂，民者國之本，守令爲近民之官，尤不可不擇。今之選用守令，上自諸君，下至各司，皆得薦擧，其選廣矣。間或夤緣瓜葛，衆所不推者，恃其憑藉，慢法行私，流毒于民者有之，所謂城狐社鼠，人不敢動。此無他，選用之不精也。願自今薦人，只許三府臺諫政曹，錄其已著之迹，實封以聞，除曾經顯秩已有名聞者外，其新進之士，必躬親引見，問其所以安民之術，察其可用，然後命之，則庶無冒進之弊矣。其朝辭之日，必加面諭以寵異之，以勉其職，以增其氣，仍令觀察使，以五事考其殿最，明其黜陟，則守令皆得其人，而民遂其生矣。其守令及大小使臣復命之日，必親問民間利病、軍政得失，隨卽興利除害，則聰明日廣，而治平可期矣。
上允之。若其罷按廉而復置觀察使，則依《經濟六典》，更相迭遣。
11月8日
○壬辰，上獻良馬于太上殿。
11月9日
○癸巳，上以冕服率百官，偕祝孟獻等，行賀禮于殿庭。以至日也。仍宴使臣。
11月11日
○乙未，雷電。
○監生相安押四運馬一千匹還。安不受上所贈馬，求贐行詩，河崙、權近等，集文士所作詩四韻或長篇，成軸以贈。
11月16日
○庚子，命領司平府事河崙等入對。崙及右政丞李茂、判承樞府事趙英茂等，上階揖而後進，上從容言曰：「階上階下揖，何時之禮歟？直進直退，無乃可乎？此必元朝之禮也。」崙曰：「元朝之禮，拜與跪耳。此乃唐、宋之禮也。」上又問：「前朝太祖之興，値中國何代乎？」崙曰：「前朝太祖受命於晋，中國五代時也。」上又問：「新羅當中國何代而開國乎？」崙曰：「新羅當漢宣帝五鳳元年而開國。」時，申聞鼓適成，茂曰：「設申聞鼓美矣，誣擊者或有之。」崙曰：「擊申聞鼓之法，實則聽之，虛則罪之，越訴而擊者，亦如之。如外方之人，訴于守令，守令不明斷，則訴於觀察使，又訴於憲府，憲府又不明決而後擊之，故官吏決民之訟，恐聞于上聰，盡心精察，民受其福，實子孫萬世之良法也。願命有司行之。」上曰：「可。」上又問曰：「登聞鼓始於何代？」崙曰：「始於宋朝。」上曰：「宋朝之前，亦有之乎？」崙曰：「此乃三代之法也。」上曰：「然。進善之旌，亦類此矣。」
○司諫院進時務數條。疏曰：
臣等歷觀前世，災異之興，殆不虛生。人君苟能省躬修政，可以轉災爲祥，天人之應，捷於影響。其已然之迹，著在簡策，殿下常於經筵，熟講而深得其旨矣。是以每遇天譴，引咎求言，遣使問民，其飭躬願治之心，可謂誠且切矣。然而災變未已，又於仲冬之月，天大雷動以雨，陰陽乖戾，變莫甚焉。臣等竊謂殿下雖獨戒愼於上，以修敬天勤民之政，其所與共天位治天職者，多不得其人，曠官廢職，民怨於下，神怒於上，以傷二氣之和。天之降譴，蓋以是也。且人之材能，各適其用，而不能相通。是以儒者不通於軍旅，武人不習於俎豆。苟易其任，必敗其事。臣等請言其略。禮曹奉常等官，職掌禮樂而治神人和上下，其任重矣，苟非通古今明禮樂者，不可虛授。今禮曹典書李和英、李玄、議郞許衡、奉常判事辛有定、崔允祐、令朴質等，漫不知禮樂爲何事，至若書雲之金天錫、趙愼言、典醫之李思謹、司譯之金乙雨等，是皆不適其任者也。其他苟天祿廢天工者，不可枚擧。願勑尙瑞司，上自典書，下至參外，甄別其才，量能換授，務稱其職；其幼弱者，罷軟無良者，怠於職事者，不問權貴子弟，盡行罷去，廣詢三府臺諫政曹，薦其才能者授之，則庶官得其人，而其薦人之道，又有弊焉。古者薦人於朝，猶恐人知，蓋惡其權出於己也，若唐婁師德之於狄仁傑之類是也。今也不然，薦人則猶恐人之不知，至爲標名官案，恬不爲愧，蓋幸其權在於己也。其標名官案者，不爲姻婭，必其恩舊，此豈人臣進賢之道哉？自今薦人者，毋使人知，錄其行能，實封以聞，其有新進之士，必引見察其可用，然後下尙瑞司用之，薦狀毋洩於下，以示用人至公之道。且今天佑國家，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:23-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>