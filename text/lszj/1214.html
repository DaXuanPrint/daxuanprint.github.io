<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="重刋玉涧杂书序,玉涧襍书,玉涧杂书全文在线阅读,玉涧杂书全文在线下载,大玄古籍书库">
<meta name="description" content="笔记。宋叶梦得(1077—1148)撰。原十卷,存一卷。梦得有《石林燕语》已著录。叶氏见长于文学,一生著述甚丰。收集日常所记典故趣闻而成此集。故其条目内容,既有前人著述,又有叶氏文采。大致可归纳为前人轶事、当代趣闻、叶氏杂感等。叶氏崇拜陶潜、杜甫,述其轶事以隐居避世、同情民间疾苦为主,取材以前人诗文佳句居多。余皆借题发挥,或申述诗文理论,或讲求措词造句,或讨论文章规范。颇能代表宋代一派文风。有《说郛》本,《古今说部丛书》本。_玉涧杂书_全文在线阅读_玉涧杂书_全文在线下载_大玄古籍书库">
<title>玉涧杂书_叶梦得_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">玉涧杂书</span> <br/>
          作者： <span class="inputVal" id="bkauthor">叶梦得</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,笔记,完结</span> <br/>
          字数： <span class="inputVal" id="bknum">[book_length]6961</span> <br/>
          说明： <span class="inputVal" id="bkdec">笔记。宋叶梦得(1077—1148)撰。原十卷,存一卷。梦得有《石林燕语》已著录。叶氏见长于文学,一生著述甚丰。收集日常所记典故趣闻而成此集。故其条目内容,既有前人著述,又有叶氏文采。大致可归纳为前人轶事、当代趣闻、叶氏杂感等。叶氏崇拜陶潜、杜甫,述其轶事以隐居避世、同情民间疾苦为主,取材以前人诗文佳句居多。余皆借题发挥,或申述诗文理论,或讲求措词造句,或讨论文章规范。颇能代表宋代一派文风。有《说郛》本,《古今说部丛书》本。</span> <br/>
          封面： <span class="inputVal" id="bkimg">Z_6682.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]玉涧杂书
[book_author]叶梦得
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,笔记,完结
[book_length]6961
[book_dec]笔记。宋叶梦得(1077—1148)撰。原十卷,存一卷。梦得有《石林燕语》已著录。叶氏见长于文学,一生著述甚丰。收集日常所记典故趣闻而成此集。故其条目内容,既有前人著述,又有叶氏文采。大致可归纳为前人轶事、当代趣闻、叶氏杂感等。叶氏崇拜陶潜、杜甫,述其轶事以隐居避世、同情民间疾苦为主,取材以前人诗文佳句居多。余皆借题发挥,或申述诗文理论,或讲求措词造句,或讨论文章规范。颇能代表宋代一派文风。有《说郛》本,《古今说部丛书》本。
[book_img]Z_6682.jpg


[book_title]重刋玉澗雜書序
吾家石林公所箸玉澗雜書十卷，陳振孫直齋書錄解題、馬端臨文獻通考經籍考均載之。通考本之陳錄，故卷數相同。大約其書亡於元明間，凡明以來藏書家書目均無其名，卽當時雜家小書，亦未見其稱引。惟陶南村《說郛》中有一卷，凡十七條，明人刻五朝小說，列入宋百家小說中，山陰祁承㸁淡生堂書目箸錄亦一卷，分載《說郛》子目之下。至今所傳僅此一卷，本非如《石林燕語》《避暑錄語》《巖下放言》多有明人傳刻也。公文章爲南北宋關鍵，至所為說部雜記，則山水之音，詩書之氣，時時溢於楮翰之間。是書雖所存無多，尤可見其梗概。南村刻書，多節刪以求簡便，頗為通人所譏，而此書則幸賴其收存，異於公他書之一字不傳者。道咸中，家調笙先生刻公諸書，獨遺此種，余亟傳之，以存公佚書之萬一。斷珪殘璧，龍鱗鳳毛，世未以其不全而棄之，而況文字之精神，固有萬劫不磨者在焉。然則余刻是書，豈僅表揚先德也耶？
宣統元年己酉九月下澣之六日裔孫德輝序

[book_title]玉澗襍書
陶淵明作形影相贈與神釋之詩，自謂世俗惑於惜生族，極陳形影苦，而釋以神之自然。形贈影曰：「願君取吾言，得酒莫苟辭。」影贈形日：「立善有遺愛，胡可不自竭。」形累於養而欲飲，影役於名而求善，皆惜生之弊也。故神釋之曰：「日醉或能忘，將非遐齡具。」所以辨養之累。曰：「立善常所忻，誰富為我譽。」所以解名之役。雖得之矣，然所致意者，僅在遐齡與無譽，不知飲酒而壽，為善而皆見知，則神亦可汲汲而從之乎？似未能盡了也。是以及其知，不過「縱浪大化中，不喜亦不愳。應盡便須盡，無復獨多慮」，謂之神之自然耳。此釋氏所謂斷常見也。此公天資超邁，真能達生而遺世，不但詩人之辭，使其聞道更進一關，則其言豈止如斯而已乎？
陶淵明既隱茅山，自號華陽隱君，復遍遊名山，每經澗谷，必坐臥其間，吟詠不已。謂門人曰：「吾見朱門廣廈，雖識其華樂，而無欲往之心。望高巖，瞰大澤，知難久止目，常欲就之。永明中求錄，得輙差舛，不爾，豈得今日之事乎？」通明仕齊，本為諸王侍讀，永明十年，脫朝服挂神虎門，上表辭祿而去。自淵明以來，誠未有其比也。梁武受禪，雖屢聘不至，然猶援引圖讖，合為梁瑞以獻。或者譏之。吾謂通明本自曉曆數符讖者，此乃素學，未必有意附會。讀《詩苑英華》載其答武帝問山中何所有一詩云：「山中何所有，嶺上多白雲。只可自怡悅，不堪持贈君。」此事本傳不記。吾山朱氏子，作小閣於石橋之下，與西山相面，景物極幽遠。一日往過之，朱求閣名，因為談通明本末，遂以「怡雲」名之云。
陶隱居好聽松聲，所居庭院皆種松，每聞其響，欣然為樂。吾玉澗道傍，古松皆合抱，每微風驟至，清聲琅然，萬壑皆應，若中音節。或中夜達旦，意亦喜之。謝靈運云：「何必絲與竹，山水有清音。」山水之音，何但與絲竹爭美，便作鈞天之樂，有何不可？晉人好為人作題目，李元禮曰：「謖謖如勁松下風。」劉真長亦云：「人言王荊產佳，此想長松下當有清風耳。」荊產，王微小字也。微自非元禮之比，然蕭瑟幽遠，飄拂虛谷之間，自是王微風度，而力排雲雨，撼摩半空，此非元禮誰可比擬？山居常患無勝士往來，每行松間，時作此想，便覺二人相去不遠。
吾山有竹數萬本，初多手自移，今所在森然成林。有筀竹、斤竹、哺雞竹、斑竹、紫竹數十種略僃，而筀筍最可食。今歲自春不雨累月，筍類不出，顧頗念之。四月初一日，雨踰旬，忽裂地迸出如拔，亟取供庖，而園人靳之甚，請畱以候再出。問其故，曰：「筍惟初出者盡成竹，次出者多為蟲所傷，十不得五六。」乃悟老杜詩「瓜須辰日種，竹要上畨成」之意，遂忻然許之。王子猷聞人有竹，徑造，不問主人，雖為脫略無所繫，然有時而遠，則娛悅亦無幾。李衛公童子寺竹，日使人報平安，不惟不得見，將不免累其胸中。正使無恙，亦何所補？此竹吾所已有，但自守之，日往來其間，所得過二子遠也。
唐以前人和詩，初無用同韻者，直是先後相繼作耳。頃看類文，見梁武同王筠和太子懺悔詩云，仍取筠韻，葢同用改字十韻也。詩人以來，始見有此體。筠後又取所餘未用者十韻，別爲一篇，所謂「聖智比三明，帝德光四表」者，比次頗新巧。古詩之工，初不在韻上，葢欲自出奇，後遂為格。乃知史於諸文士中，獨言筠善押強韻以此。
詩本觸物寓興，吟咏情性，但能輸為胸中所欲言，無有不佳。而世多役於粗織雕鏤，故語言雖工，而淡然無味，與人意了不相關。嘗觀陶淵明告儼等疏云：「少學琴書，偶愛間靜，開卷有得，便忻然忘食。見樹木交蔭，時鳥變聲，亦復懽然有喜。嘗言五六月中，北窗下臥，遇涼風至，自謂羲皇上人。」此皆其平生真意。及讀其詩，所謂「孟夏草木長，繞屋樹扶疏。眾鳥欣有托，吾亦愛吾廬。既耕亦已種，時還讀我書。」又「微雨從東來，好風與之俱」，直是傾倒所有，僃書於手，初不自知為語言文字也，此其所以不可及。誰無三間屋，夏月飽睡讀書，藉木蔭聽鳥聲，而惟淵明獨知為至樂，則知世間好事，人所均有而不能自受用者，何可勝數！吾今歲闢東軒，自伐林間大竹為小榻，一夫負之可趨。擇美木佳處，即曲肱跂足而臥，殆未覺有暑氣。不知與淵明所享孰多少，但恨無此詩耳。
阮瞻對王衍「將無同」三語，人多不曉，此直言「無同」耳。「將」乃晉人發語之辭，如陶淵明詩「將非遐齡具」，謝靈運云「將不畏影者，未能忘懷」之類。葢謂同生於異，周、孔老莊本自無異，故亦不同。
陶隱居挂朝服神虎門事，於當時本無意，自是棄官欲去爾。蘇子瞻倅錢唐時，作詩常用此事。後坐詔獄，吏舉詩問所出，子蘇倉卒誤記本傳云：陶見齊祚將衰，故去，不敢以實對，即謬言：予往官鳳翔，見壁間王嗣宗詩云：「欲挂依冠神虎門，先尋水竹渭南村。卻將舊斬樓蘭劎，旋博黃牛教予孫。」云：「詩事本此，實自作也。」舒信道諸人得知，果大咲，以謂未嘗讀《陶傳》，因釋不問。故至今傳此為嗣宗詩。後嘗再用云：「歸來趂別陶弘景，看挂衣冠神虎門。」
有山處常患無水，雖有水而涸集不時，亦不足貴。此山左右兩大澗，又自大塢歷圓證寺，少折而東，經先大夫塋前，去復而折西，最盛。左自桃花塢，歷趙氏墓之西玲瓏山背，又經朱氏墓南，復折而西，雖不及右澗之盛，然冬夏亦未嘗竭。二水皆會於石橋之下，合流西出，即張文規所名浮空潭」也。壬寅、癸卯之冬春，不雨連數月，溪流減七尺，城中井泉多渴，而二泉獨如故。朱氏小樓正在石橋下，疊石束澗流跨橋，其士與石橋相直，殊可喜。五月十一日既雨，踰旬始霽，與客往過之，眾流參會，自石橋奔衝而下，雷奔電激，坐語幾不相聞。客有嘗至廬山三峽橋者，以為絕似，但差小耳。明日夜月出，復再往，風景清潤，天無片雲，複流叢竹交翳，月光與「竹颭鑠相照射，濺流及衣裾，不覺至夜分乃歸。吾山居來得此，殆無幾也。
魏文帝《典論》云：「大駕都許，使光祿大夫劉松北鎮袁紹軍，與紹子弟日共宴飲。以三伏之際，晝夜酣飲，極醉，至於無知，云以避一時之暑，故河朔有避暑飲。」吾嘗謂此非松好飲，葢自為計耳。方曹操時，與袁紹子弟相從，若不日飲，安能使操不疑？此不惟松為身謀，亦所以防紹子弟，使不暇為他圖也。今人頗傳此故事，遂為酒真能逃暑者。云方暑正畫，極飲輒凉，殊不可解，不過醉而沉惑，不知有暑耳。然亦何足為適？世多言貴賤唯居寒有間，所以禦之有異，至暑，雖至貴無以異賤。此語良是。非特無異而已，觸熱趨事，負擔徒行，賤者之常，未必為甚苦。而王公大人高居深屋，交扇環繞，每以為未足，則無往而不病熱。歐陽文忠嘗問杜祁公何以禦暑？公曰：「唯靜坐可以避暑。」能為祁公此見者幾人乎？韓持國許昌私第涼室深七丈，每盛夏猶以為不可居。常穎士適自郊居來，因問：「郊外凉乎？」曰：「凉。」持國詰其故，曰：「野人自知無修簷大廈，旦起不畏車馬衣冠之役，胸中無復他念，露顛挾扇，持三尺木床，視木陰東搖則從東，西搖則從西。」而語未竟，持國亟止之曰：「汝勿言，吾心亦凉矣。」
癸卯七月十二日夜，天氣稍凉，月色如霜雪。余寓居溪堂，當苕、霅兩溪之會。適自山中還，葛魯卿亟相過，因同泛舟，掠白蘋亭，度甘棠橋，至魚樂亭。少畱，步而叩門，呼莫彥平，尚未寢。天無片雲，夜氣澄徹，星斗爛然，俯仰上下，微風時至，毛髮森動。莫居三面臨水，為城中居地之勝。夾徑老柳，參天百餘尺，環以蓮蕩。人行柳影荷氣中，時聞跳魚撥剌水上。復拉彥平刺舟逆水而上。月正午，徐行抵南郭門而還。魯卿得華亭客餉白酒，色如潼乳，持以飲我。旋呼兵以小舟吹笛相尾，道傍居人聞笛聲，亦有起而相應者。酒盡抵岸，已四鼓矣。因謂魯卿：「不知袁宏牛渚、李太白采石，亦復過此乎？古今勝事，但以流傳為美，誦咏不暇，安知古人亦人耳，其所登覽，不在天上，而不能自營之，而況其他？然今夕之景，海內非無，而有湖之地，此樂非吾三人亦不能也。」
昔人多喜言仲長統所為，史言其少不應州郡辟命，嘗以名不常存，人生易滅，優游偃仰，可以自娛，欲卜居清曠，以樂其志。論云云。斯言信美，然吾以其言事本末考之，統乃徒有是言耳。潘岳閒居賦之類，實未嘗自為之也。既從荀彧舉，得尚書郎，輒不復辭，則前日不就州郡之辟，豈其本意？後遂參曹操軍事，不知果欲娛清曠，保性命，從操何求乎？史又言統每論說古今及時俗行事，嘗發憤歎息，遂著昌言。尤菲所言，退不能踐前言以安田里，進又不擇所言以輕犯世，故兩未見其有得。統死年纔四十一，幸其早耳，不然，恐未必能逃禰正平之禍。當時謂之狂生，信有以取之。范曄徒錄其言，更不復辨，後生遂概以為高世遠引之士。李文饒《知止賦》云：「仲既得於清曠」，雖文饒猶然，人固亦易欺耶？
華陀固神醫也，然范曄、陳壽記其治疾，皆言「若發結於內，針藥所不能及者，乃先令以酒服麻沸散，既醉無所覺，因刳割破腹背，抽割積聚，若在腸冑，則繼裂湔洗，除去疾穢，既而縫合，傅以神膏，四五日創愈，一月之間皆平復。」此決無之理。人之所以為人者以形，而形之所以生者以氣也。陀之藥能使人醉無所覺，可以受其刳割，與能完養，使毀者復合，則吾所不能知。然腹背腸胃既已破裂斷壞，則氣何由舍？安有如是而復生者乎？審陀能此，則凡受支解之刑者，皆可使生，王者之刑亦無所復施矣。太史公《扁鵲傳》記虢庶子之論，以為「治病不以湯液醴酒，酒鑱石撟引，而割皮解肌，扶�結筋，湔洗腸胃，漱滌五臟」者，言古俞跗有是術耳，非謂扁鵲能之也。而世遂以附會於陀。凡人壽天死生，豈一醫工所能增損？不幸疾未必死，而為膺醫所殺者，或有之矣，未有不可為之疾而醫可活也。方書之設，本以僃可治之疾，使無至於大傷而已。扁鵲亦自言「越人非能生死人也，比當生者，越人能起之耳。」故人與其因循疾病而受欺於庸醫好奇無驗之害，不若稍知治身攝生於安樂無事之時，以自養其天年也。
杜子美詩：「無人竭浮蟻，有待至昏鴉。」注引何遜詩：「昏鴉接翅飛。」此詩語意本不相類，只是用「昏鴉」二字耳，乃知杜詩不妄下語如此。遜詩世無完本，今存者不見此句。余讀《類文》，見梁簡文帝詩云：「昏鴉接翅歸，暮鵲搖蘇上。」乃亦此句。簡文與遜同時，葢古人好句，多為人所求，或竊取之。宋之問從劉希夷求「年年歲歲花相似，歲歲年年人不同」之句，不得，遂使人以計殺之。然此語吾未見佳處，之問詩過此者自多，何至此耶？又別史載楊衡初隱廬山，不求舉，平生詩句有「一一鶴聲飛上天」，最為自負。後因中表盜其文及第，衡乃自至闕下追之，既怒，問「一一鶴聲在否？」曰：「此句知兄最惜，不敢輒偷。」衡始笑曰：「猶可恕矣。」葢唐以前有此例也。
今歲中秋，初夜微陰不見月，吾與周子集適自山中還，是時暑猶未退，相與散髮披衣坐溪上。二更後雲始解，三更遂洞澈澄爽。月色正午，溪面如鏡平，月在波間，不覺水流，意甚瀟然。並溪居人，樓閣相上下，時聞飲酒歌呼，襍以簫皷，計人人皆以得極所欲爲至樂，然不過有狂藥淫聲，不失此時節耳，安知吾二人真有此月乎？世多言李太白以醉入水，捉月溺死，此談者好奇之過。太白對月能作今人不見古時月，今月曾經照古人」之句，意氣本自超出宇宙。對影三人雖醉，豈復狂惑至此？因舉寒山頌：「吾心如秋月，碧潭清皎潔。無物堪比倫，教我如何說。」四海今夕其為中秋，不知有一人能作此公見處否？雪竇禪師初住洞庭翠峯寺，道未甚行，從學者無幾。寺在太湖中，所謂東山者。嘗有詩云：「太湖四萬八千頃，月在波心說向誰？固自己有津梁斯道之意。然月一也，寒山以為無物可比而不可說，雪寶以為無人可說而不可說，可謂乎不可說乎？吾不能奈靜，聊復造此一重公案。
司馬子微作《坐忘論》七篇：一曰敬信，二曰斷緣，三曰收心，四曰簡事，五曰真觀，六曰泰定，七曰得道。又為樞一篇，以總其要，而別爲三戒，曰簡緣、無欲、靜心。且謂得道者，心有五時，身有七侯。一、動多靜少；二、動靜相半；三、靜多動少；四、無事則靜，事觸還動；五心與道合，觸而不動，謂之五時。一、舉動順時，容色和悅；二、㝛疾益消，心身輕爽；三、填補天傷，還元復命；四、延數千歲，名曰仙人；五、鍊形為氣，名曰天人；六、鍊氣為神，名曰神人；七、鍊神合道，名曰至人。謂之七侯。道、釋二氏，本相矛楯，而子微之學，乃全本於釋氏，大抵以戒、定、慧為宗，觀七篇序可見。而樞之所載，尤簡徑明白。夫欲修道，先去邪辟之行，外事都絕，無以干心。然後端坐，內觀正覺，一念起，「即須除滅。隨起隨滅，動心不滅，照心俱冥，虛心不冥，有心不依一物，而心常住。定心之上，豁然無覆；定心之下，曠然無基。」又云：「善巧方便，唯能入定。發慧遲速，則不由人。勿於定中急急求慧，求則傷定，傷定則無慧。定而慧生，此真慧也。」此言與釋者所論止觀實相表裏。予微中年隱天台玉霄峯，葢智者所居，疑其流源有自。初，潘師正授陶隱君正一法於王知遠，以傳子微。而陶通明自謂勝力菩薩復生，其言亦多出釋氏。唐書本傳不載其仙去事。沈汾續仙傳云：「謝自然泛海，將詣蓬萊求師，為風飄到一山，見道人指言天台山司馬子微，名在丹臺，身居赤城，此良師也。」而子微臨終亦自言：「吾於玉霄峯東望蓬萊，有真靈降駕，今為東海青童君、東華君所召。」俄頃解化。李綽又言：子微貌類陶通明，明皇帝以為通明後身。天降車上有字曰：「賜司馬承禎尸解去，白雲鶴滿庭。」子微號白雲先生，後人因為其車曰白雲車，至文宗時取以入內。此事雖近惟史臣所難書，然其《傳》必亦有據。
䍧牱，本繫船筏名。《華陽國志》載：「楚頃，襄王遣莊蹻伐夜郎，蹻至䍧牱，繫船於且蘭。既克夜郎，會秦奪楚黔中地，無路，不得歸，遂畱主之號。莊王以且蘭有繫船䍧牱處，因改名䍧牱。」《魏略》記吳將朱然圍樊城，遣兵於峴山斫䍧牱林。《潯陽記》亦言：「郡西北有一松樹，垂陰數畝，傳云陶公䍧牱伐此樹。」此語吳晉間猶存，今人絕無知者，但云是郡名耳。
張玄之，晉吳興太守，嘗為吳興山墟名一卷。其記卞山云：「峻極，非清秋爽月，不見其頂。」徐陵孝義寺碑云：「高卞蒼蒼，上聞天語。」此山在吳興諸山雖最高，然其上平日視之固了了，不至如玄之所稱也。惟天將雨，雲氣輒先自師子巖出，既霽雲歸，亦如之。土人常以此侯雨霽之節，頗驗，爲差異耳。顧長生三吳記言以卞和采玉處得名，此固非是。惟周處風土記以為望之似冠弁，此似得之。〈以下從陶宗儀《遊志續編》補入〉
《吳興記》載：張文規會昌中為守，嘗至此山，見山泉清徹，乃令積石為隄以貯水，名曰浮空潭，取謝靈運詩「空水共澄羣」之語。潭滿噴薄有奇狀，于孤島上建亭曰「思洛」，以水似伊洛之色。思洛南有小山，松樹交映，建亭曰「泣玉。」此地今皆為朱氏所有，物色其處，尚歷歷可見。吾政和間初至此時，自石橋下，水皆漫流，草木交塞，水行蒙翳中，不復知佳處。嘗語朱氏子，尚可按圖追修文規故事。宣和辛丑秋，自許昌還，則朱氏傍橋作小樓，即吾所名治雲者。疊石束澗流跨橋其上，下為橫隄，匯水浮空，潭遂依然在目，思洛、泣玉山亦闢其趾矣。他日二亭更成，吾隣有此，杖策往來，不遠數百步間，安知非吾有也。
玲瓏山在朱氏草堂之東。山嵌空奇峻，略如錢唐南屏。有洞曰歸雲，篆名道士張有書也。上有石梁，闊三尺許，橫絕兩石間。朱氏子云：「相傳為定心石。」傍有杜牧題名云：「前湖州刺史，大中五年八月八日來。」按《題名記》，牧以大中四年除守，五年召為考功郎中，以郭勤代之，應是此時也。又有益之獨游年月名氏。畱題思洛亭，不知為何人。思洛舊址，今為荊棘，苔蘚封翳，不可盡見。癸卯三月十六日，余在山閭，葛魯卿率林彥振、劉無言、莫彥平來相遇，俾無言書名名石上云。

        </div>
      </div>
    </div>
  </div>
</div>
<!--update:2025-08-30 09:45:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>