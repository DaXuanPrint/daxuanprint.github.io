<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="清夜录,清夜录全文在线阅读,清夜录全文在线下载,大玄古籍书库">
<meta name="description" content="一卷。宋俞文豹撰。此书其它书目均不载,惟《四库全书总目》入子部小说家类存目。所记皆宋时杂事,叙事次序较为杂乱。而且所叙之事,在其它书籍中多已见到。明陶宗仪《说郛》第三十八卷载有此书,与《四库全书》采进本相比较,仅多出二、三事,所以此本大约是后人从《说郛》中抄出来的,未必是原书。所记以两宋朝廷政事及文人轶事为多。涉及范仲淹、司马光、苏轼等文人。又多涉及时人诗文创作,如宣和间讽世之谑词、张元昊之名句、范仲淹幕僚求荐之诗等。此外亦评论文学,如赞苏轼之《后赤壁赋》而不同意吕祖谦之评、论制诰之文体而批评“务腴悦而极">
<title>清夜录_俞文豹_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">清夜录</span> <br/>
          作者： <span class="inputVal" id="bkauthor">俞文豹</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,笔记,完结</span> <br/>
          字数： <span class="inputVal" id="bknum">[book_length]4981</span> <br/>
          说明： <span class="inputVal" id="bkdec">一卷。宋俞文豹撰。此书其它书目均不载,惟《四库全书总目》入子部小说家类存目。所记皆宋时杂事,叙事次序较为杂乱。而且所叙之事,在其它书籍中多已见到。明陶宗仪《说郛》第三十八卷载有此书,与《四库全书》采进本相比较,仅多出二、三事,所以此本大约是后人从《说郛》中抄出来的,未必是原书。所记以两宋朝廷政事及文人轶事为多。涉及范仲淹、司马光、苏轼等文人。又多涉及时人诗文创作,如宣和间讽世之谑词、张元昊之名句、范仲淹幕僚求荐之诗等。此外亦评论文学,如赞苏轼之《后赤壁赋》而不同意吕祖谦之评、论制诰之文体而批评“务腴悦而极工巧”之骈文等等,可资参考。其书最早版本是顾氏明朝四十家小说本,后又有《历代小史》本、《说郛》本、《五朝小说》本、广四十家小说本。</span> <br/>
          封面： <span class="inputVal" id="bkimg">Z_6615.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]清夜录
[book_author]俞文豹
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,笔记,完结
[book_length]4981
[book_dec]一卷。宋俞文豹撰。此书其它书目均不载,惟《四库全书总目》入子部小说家类存目。所记皆宋时杂事,叙事次序较为杂乱。而且所叙之事,在其它书籍中多已见到。明陶宗仪《说郛》第三十八卷载有此书,与《四库全书》采进本相比较,仅多出二、三事,所以此本大约是后人从《说郛》中抄出来的,未必是原书。所记以两宋朝廷政事及文人轶事为多。涉及范仲淹、司马光、苏轼等文人。又多涉及时人诗文创作,如宣和间讽世之谑词、张元昊之名句、范仲淹幕僚求荐之诗等。此外亦评论文学,如赞苏轼之《后赤壁赋》而不同意吕祖谦之评、论制诰之文体而批评“务腴悦而极工巧”之骈文等等,可资参考。其书最早版本是顾氏明朝四十家小说本,后又有《历代小史》本、《说郛》本、《五朝小说》本、广四十家小说本。
[book_img]Z_6615.jpg


[book_title]清夜录
宋俞文豹撰
东莱先生注观澜文,谓后赤壁赋结尾用韩文公石鼎联句叙弥明意。文豹谓不然。盖弥明真异人，文公真纪实也，与此不同。金刚经曰：一切有为法，如梦幻泡影。东坡先生贯通内典，深悟此理，尝赋西江月云：休言万事转头空，未转头时皆梦。赤壁之游，乐则乐矣，转眼之间，其乐安在？以是观之，则我与二客，鹤与道士，皆一梦也。
王夕郎信掌制诰，孝宗览之曰：近日诰词全似启事，溢美太甚，卿甚得体。文豹谓其弊始于用四六也。词臣又欲因此结知，务谀悦而极工巧，拘平□□□对偶，无复体制。□庆元年，丁相大全当国，江、鄂二郡守创□□□渔船，日输五千，渔人不堪命，遂渡。北兵入寇鄂渚。八月，起旧相吴履齐宅左揆，直院洪鲁斋芹草麻制，中间云：予方重宵衣之忧，汝不以书锦为乐。入趋延英之召，亟奉天章之咨。惟事务之孔殷，顾弊源之滋甚。邪不可以干正，而君子小人之限界未明；戎不可以乱华，而内夏外夷之名分未肃。士气抑欎而弗振，民力殚弱而莫纾。在廷纽于意见之偏，在边玩于守备之弛。当馈以叹，济川其谁，遗大投艰，孰念数宁之计；任重致远，实维弘毅之贤。云云。于戏！诗有天保、釆薇，当厉修政攘夷狄之志；道在中庸大学，尚明治国平天下之经。予欲祈永命汝迪；予欲康庶事汝为。惟至忱足以感动神明，惟太公足以信服中外。繄我耆俊，母烦训词。细观此制，词情恳到，句语坦明，不拘平仄对偶，真得制诰体。鲁斋乃容齐先生嫡派，然前辈四六多喜推故事。如先生草吴□开淮渠奖谕云：刻石立作三犀牛，重见离堆之利；渡波谁云两黄鹄，讵烦鸿郤之谣。盖用杜诗石犀行，翟方进开陂事。事虽切，但非制诰体。看坡公制诰，用故事，明白敷畅。
开庆元年冬，李松寿寇涟水军，帅阃遣毛兴将兵御之。兴有壻为松寿用，以书来，欲且置此军以靖边，俟鄂寇平，再取之，并餽银二笏。兴曰：奉命出战，而纵敌弃地，何辞以班师？乃请益兵。会制帅赵节斋病，不报，兴遂死之，而失此军。寻虽再归疆，而亦失一良将帅。
宣和七年，预借元宵，时有谑词云：太平无事，四边宁静，狼烟耿。国泰氏安，谩说尧舜禹汤好。万民翘望，彩都门，龙灯凤烛相照。只听得教坊杂剧，欢笑美人巧。宝簏宫□，□水书符，断妖更梦。近竹林深处，胜蓬乌。笙歌闹。柰吾皇不待元宵景色来到，只恐后月阴晴未保。淳祐三年，京尹赵节齐与竹预放元宵十二日。十四日，诸巷陌桥道皆编竹为张灯之计。臣僚札子引此词末二句为次年五月五日金入寇之谶。十五曰，早晨遂尽拆去。
范文正公镇钱塘，兵官皆被荐，独巡检苏麟不见录，乃献诗云：近水楼台先得月，向阳花木易为春。公即荐之。
太宗子元俨，有盛名，号八大王。有人入蜀，谒张忠定公，投参攻书，公纳之袖中，无语。次投丞相书，亦如前。及投八大王书，公曰：真捩口鼻。
曹翰贬汝州，有中使来，翰泣曰：众口食贫不能活。以袱封故衣一包。质十千。中使回奏之，太宗开视，乃一画障，题曰下江南图，恻然怜之，召还。
哲宗朝，谢悰试贤良方正，赐进士出身。悰辞免云：𠡠命未敢祗受。乃以抵为祗，以授为受。刘安世奏曰：唐有伏猎侍郎，今有抵授贤良。
詹义登科后解嘲诗云：读尽诗书五六担，老来方得一青衫。佳人问我年多少，五十年前二十三。
温公一曰过独乐园，见创一厕屋，问守园者何从得钱？对曰：积游赏者所得。公曰：何不留以自用？对曰：只相公不要钱。
孔子问漆雕期，曰：子事臧文仲、武仲、孺子容三大夫孰贤？对曰：臧氏家有守龟，名蔡文仲，三年为一兆。武仲三年为二兆，孺子容三年为三兆。三人之贤不贤，所未识。子曰：君子哉！漆雕氏！言人之美也隐而显；言人之过也，微而审。余每观此言，未尝不击节叹服。盖卜以决疑，不疑何卜，行巳也正，扪心无慊，何以卜为？三大夫皆所事，何敢以家臣而议主君之贤否？但观其卜龟之繁简，则贤否较然矣。
嘉定间，荆天文以课状一轴投史卫王，当时亦不暇看。及罗日原之变，夜在内书院沉思筹度，闲行过书架边，信手拏一卷，及其课状开至后，则罗日愿及其党姓名，以至败获，至断日分地所，历历该说明白，呼来，见其蓝缕，因问其家有何人？对曰：有老妻及两男一女。遂以百千两谢遣之。归，语其妻曰：若再来唤我时，断是一死。后罗日愿平定后，再呼之，至，则授以袱封一盒，戒曰：到家方可开。及开，乃官诰二道，省札二纸，补二子充天文官，银一笏，为女儿嫁资。其夕一中而殂。今灵台郎同知筭造荆执礼是也。
豪杰之士，所在有之，然豁达大度，必如汉高祖，英武大志，必如唐太宗，则能使之闻风作兴。否则虽楚有材，晋实用之，或反为吾国之患。燕不能留乐毅，而毅为赵用；魏不能用范雎，而雎为秦用。晋不能致王猛，而猛为符坚用；后唐不能任韩延徽，而延徽为契丹用。盖必有非常之主，而后能用非常之人。骆宾王作复唐祚檄曰：一杯之土未乾，六尺之孤安在？武后览之曰：宰相之过也，安有如此材而使之流落不偶耶？
庆历间，华州士人张元昊，累举不中第，落魄不得志，负气倜傥，有纵横材。尝薄游塞止，观览山川，有经略西鄙意。雪诗云：战罢玉龙三百万，败鳞残甲满天飞。又鹰诗：有心待搦月中兔，更向白云头上飞。欲谒韩、范二帅，耻自屈，乃刻诗石上，使人拽之市而笑。其后二帅召见之，踌躇未用间，巳走西夏，与曩霄谋抗朝廷，连兵十余年。文豹闻秦桧当国时，有士人假其书谒扬州守，守觉其伪，以白金五百两缴原书，管押其回。秦接见之，即补以官资。或问其故，曰：有胆敢假桧书，若不以一官束䌸之，则北奔胡，南走越矣。观秦此举，加韩、范一等矣。淳祐十二年，朝廷以京学游士挑挞不纯，尽行放逐，颇闻其间亦有张元其人，至心仁厚，意防弘深，开庆元年，各尽照旧例，放之参供。夫学校所以养士，科举所以取人，而豪杰之士，则非二者所能牢笼，全在君相罗之于法度之外也。
淳祐十二年六月，武学列札，为同舍求棺木，京尹余大监晦差都辖。院长伍作十四五人，突入搜检，揭帛裂衣，暴露两日，斋众同太学、宗学伏阙上书，不报，各卷堂散去。司业蔡久轩抗申朝廷，乞罢余太监以谢诸生，罢抗以谢京尹。余帅密表奏陈，随往见执政。至通江桥，闻大谏叶大有、察院萧秦来，再有按章，即就出浙江亭，呼吏结案，正财赋，出榜云：当职蒙恩权领京尹，凡五阅月，一毫不敢妄支，今当丐去，就拨官会一百万，委陈府判照甲牌俵散，以表赈恤之意。当日过江，司业亦出门，有旨劝谕诸生归斋。文豹谓：汲黯开河南仓赈饥民，且伏矫制之罪。天府非外郡北，府库皆天子之府库，人民皆天子之人民，京尹特摄行其政令，小事则专达，大事则奏闻，虽蠲放僦金，亦出于朝旨，况百万赈济乎？罪去，复辄擅出官库钱，出榜差官，几于无君矣。久轩家建宁，朱文公之高第，西山先生元定之孙，九峰先生沉之子。淳祐间，持宪浙东，师干项廷增，挟去相游克斋书求京削，许以来春。俄而克斋卒，项亦无复季札挂剑之望。明年正月，入为大司成，首致克斋之奠，以此削白之而后发。宝祐丙㡾，答书枢密院事，数以议论不合，翩然高举。浯州松渴王庭玉唐圭，初缔叶氏姻，入太学，后结婚，女微跛，而又承虚筐，公姑锐欲出之，庭玉过庭祈请，谓婚姻前定，罪非七出，何敢为此薄德事？越三年登科，生三子，皆竞爽。乡曲高其行义，称为厚德之家。开庆元年九月，辟授天府帅机。
东坡先生尝偶遇坐客，行一令，以两卦名证一故事，一人云：孟尝门。下三千客大有同人。一人云：光武兵渡滹沱河，既济、未济。一人云：刘宽婢羹污朝衣。家人小过。先生云：牛僧孺父子犯罪，先斩小畜，后斩大畜。盖为荆公父子发也。
胡文定公安国言：自古盛王，虽用文德，必有亲兵，专掌宿卫。成王即政，周公损虎贲，与常伯同戒于王，欲其知恤。虎贲者，犹侍卫亲兵也。康王初立，太保俾齐侯吕伋以虎贲百人逆于庙门。吕伋者，太公望之子也，自诸侯入典亲兵，犹今殿步马军都帅也。勋德世□，总司禁旅，虎贲卫王，宿卫王宫，其为国家虑深矣。宋朝法前代，命三卫分掌亲兵，正为强本弱支，消患预防之计。文豹见朝廷自淳祐中，边递稍稀，不为远虑，军政日弛，兵额日亏，殿步戎旅，稀疏巳甚。及宝祐以来，北兵寇蜀，又未免定内事外，至调闽、浙诸郡兵，而每郡率不过三五百人而巳。今春姚给事希得附奏云：朝廷近调江、淮一万三千人赴上流，仅取都吏姓名，曾未有即日就道者，军将稀留，在所必诛也。而朝廷乃倥惚他务，视此为万事中之一事，若有若无，且作且止，是必待闭城门而后开言路，见胡骑而后括金银也。窃怪今日合三卫与东南之兵，犹调遣不应，蜀之见兵仅八千人，虏入动数万，其何以支？若以招兵易，养兵难，臣则有倾国力一策。范镇曰：欲备云南，莫若宽两沔之民。今朝廷若只欲取办于诸阃，诸阃又不过取办于民，民力竭矣。臣谓今牙契一引及江水分司，岁可得三千六百余万，即可养六万兵。岁币银绢岁二十。万匹两，本以和虏，今既不用，即可养一万兵。内帑六设，本以备边，金帛充斥，岁绢二十万，即可养一万兵。不知朝廷吝此何为？商亡而鹿台在，秦亡而敖仓在，汉亡而西园在，隋亡而洛口在，适足为寇资尔。文豹谓上在位曰：久明习国家事，条戎备预，切非所吝，皆当国者无远略，故玩安忽远，苟且岁月耳。开庆𭃡元，鄂广绎骚，廪佐军需，犒将士，资帅阃银楮，动百千万计，以至省赋敛，蠲逋负，释禁锢，弛系囚，出宫嫔，收游士，皆出圣意也。
范文正公欲求退，子弟请治屋宅园圃，公曰：吾死无几，何暇为此？西都园林相望，孰障吾游？岂必有诸巳方为乐乎？有俸赐，且赒宗族。及归姑苏日，有绢三千匹，尽散与闾里亲族朋旧曰：亲族乡里见我生长，幼学壮行，为我助喜，何以报之？祖宗积德百余年，始发于我，今族众皆祖宗子孙，我岂可独享富贵？乃置田数千亩，为义庄，赡贫族。公子忠宣公纯仁为相，四世孙成大又参大政，至今范为吴门名族。今士大夫于亲族发一书，判一状犹靳焉，又况庄乎？然以忠宣公之盛德，晚乃丧明，常令其甥司马朴扶行。斯人也，而有斯疾也。
靖康元年冬，都城受围四十余日，易子而食。有以子肥痩不等而争讼者。富人贵戚以雀用猫犬为佳味相送惠。正月初五日方开门。徽宗在蕊珠宫早膳，李石、周誗、吴幵、□俦入言：金人请上出郊议事便回。皇帝请爷爷、娘娘速来。上曰：军前莫有变否？朕平曰：以爵位优卿等，今日勿谓小利所诱。中书舍人姜尧臣曰：去则不淂回。矣。石曰：若信尧臣言，必误大事。尧臣以笏击石，额，流血仆地。俄有禁卒报皇后巳在南薰门倚候。上皇曰：我去留未决，何故皇后先出？后曰：昨日李石传圣旨。尧臣曰：陛下不信臣言，李石是贼，暗受金人官爵，卖国利巳。上曰：若以我为质，得官家回，保祖宗社稷，亦无恨矣。乃行至南薰门，番使催行，上曰：事果变矣。尧臣曰：果为李石所卖。番使以骨朵龊其口，仆地。上曰：勿杀吾忠臣。四太子求王婉容为黏罕子妇，婉容自刎苑。高宗自真定府逃回，单骑至邢州李固渡，马毙，冒雨行。一日，投宿杨妪草舍。妪长子若水上书，乞勿废皇帝，被四太子埋土中，乱箭射杀。三人姓名不见于史传，而见于曹勋北狩录，故表而出之。汉制：卿驷马右𬴂，故有五马。东方朔传：太守驷马驾车，一马行春。卫宏舆服志：诸侯驷马，驸以一马。南史：柳元策兄弟亦五人，并为太守，时人语曰：柳氏门庭，五马逶迤。谢灵运为求嘉太守，以五马自随，立五马亭。

        </div>
      </div>
    </div>
  </div>
</div>
<!--update:2025-08-30 09:45:39-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>