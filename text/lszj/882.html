<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="太宗文皇帝实录序,进实录表,修纂官,修纂凡例,卷一,卷二,卷三,卷四上,卷四下,卷五,卷六,卷七,卷八,卷九上,卷九下,卷十上,卷十下,卷十一,卷十二上,卷十二下,卷十三,卷十四,卷十五,卷十六,卷十七,卷十八,卷十九,卷二十上,卷二十下,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四">
<meta name="description" content="起洪武三十一年（1398年）闰五月，讫永乐二十二年（1424年）八月。其中，前九卷《奉天靖难事迹》，自洪武三十一年闰五月至建文四年（1402年）六月，为建文朝附录，其后记洪武三十五年（1402年）到永乐二十二年（1424年）八月事。洪熙元年（1425年）五月，命张辅、蹇义、夏原吉等为监修官，杨士奇、黄淮、杨荣、金幼孜、杨溥等为总裁官，负责纂修，至宣德五年（1430年）正月修成。_明太宗实录_全文在线阅读_明太宗实录_全文在线下载_大玄古籍书库">
<title>明太宗实录_杨士奇_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">明太宗实录</span> <br/>
          作者： <span class="inputVal" id="bkauthor">杨士奇</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]606471</span> <br/>
          说明： <span class="inputVal" id="bkdec">起洪武三十一年（1398年）闰五月，讫永乐二十二年（1424年）八月。其中，前九卷《奉天靖难事迹》，自洪武三十一年闰五月至建文四年（1402年）六月，为建文朝附录，其后记洪武三十五年（1402年）到永乐二十二年（1424年）八月事。洪熙元年（1425年）五月，命张辅、蹇义、夏原吉等为监修官，杨士奇、黄淮、杨荣、金幼孜、杨溥等为总裁官，负责纂修，至宣德五年（1430年）正月修成。</span> <br/>
          封面： <span class="inputVal" id="bkimg">Z_6350.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]明太宗实录
[book_author]杨士奇
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]606471
[book_dec]起洪武三十一年（1398年）闰五月，讫永乐二十二年（1424年）八月。其中，前九卷《奉天靖难事迹》，自洪武三十一年闰五月至建文四年（1402年）六月，为建文朝附录，其后记洪武三十五年（1402年）到永乐二十二年（1424年）八月事。洪熙元年（1425年）五月，命张辅、蹇义、夏原吉等为监修官，杨士奇、黄淮、杨荣、金幼孜、杨溥等为总裁官，负责纂修，至宣德五年（1430年）正月修成。
[book_img]Z_6350.jpg


[book_title]太宗文皇帝实录序
自实录序至目录据抱经楼本补
朕惟古之为天下国家者必建史官左右史分记言动唐以  来朝廷纪述祖宗时事有实录则合左右史之所记凡功德  之大政务之要以及其臣之言行有关治体者皆在焉天佑皇明我太祖高皇帝兴洪业武功文德之盛见诸史官之所纪者彰彰  矣皇祖太宗文皇帝以至仁大圣奠安宗社君主华夷覃霈恩泽一视同仁礼乐文明之化弘被远迩乾坤之内日月  之所照临四裔君长悉臣悉顺朝觐贡献之使接踵道路稽  颡阙下者无虚日建官府授封爵踰数十万里之外德威广被古所未有何其盛也朕嗣位之初启秘府之藏徵百  司之纪特命儒臣纂修实录而临之以重臣阅历五年始克  成编盖慎重之至也凡百三十卷惟我皇祖圣德神功如天地之崇高广大包含覆载变化神妙诚非  言语所能刑应作形容绘画所能仿佛者然丝应作缘迹以求其  心即心以考其道庶几可得于万一焉大抵天地之化四时  行焉春生夏长仁也秋歛冬藏义也仁以育之义以肃之圣  人之化亦犹是已夫有天下国家之任者诚考于是编法仁  以施爱法义以兴治将宗社子孙生民之福绵永于千万年呜呼懋敬之哉谨序
宣德五年正月二十一日

[book_title]进实录表
奉天靖难推诚宣力辅运武臣特进光禄大夫左柱国太  师英国公臣张辅等诚惶诚恐稽首顿首上言臣闻上有尧舜禹汤文武之君斯有典谟训诰誓命之  纪当时所录万世攸师自汉以来暨于唐宋皆建史官专  职记述我国家奉天启运圣圣相承  大经大法明于上  善政善教被于下万方一统海宇清宁洪武以前神功圣德史氏所记具有成书钦惟太宗体天弘道高明广运圣武神功纯仁至孝文皇帝  刚健中正  广大高明体天之心行天之道  励精为理  躬俭爱人  载奠邦家  中兴鸿业  文治光昭于日月  武烈弘靖于华夷  大略雄材  茂功伟绩  规模宏远卓冠百王钦惟仁宗敬天体道纯诚至德弘文钦武章圣达孝昭皇帝  孝友英明  宽仁恭俭敬天法祖制治保邦  明目达聪周询民隐时使薄歛  博施济人  抚盈成之运  广文明之化  丕新政纪  覃敷德泽期月之内天下归仁二圣升游疑应作遐仰  云车之益远万姓哀慕在海宇以同情恭惟皇帝陛下自皇字起至第五面第十一行卷字止抱本误接第二面第八行人字下今据宣宗实录改正  文武圣神  聪明睿知缵承  大宝  君国子民  推广至仁继志述事歌九功之惟叙得万国之欢心上念祖宗功德之隆同符天地覆载之大宜宣昭于简册垂仪范于  帝王宣德元年五月  敕修两朝实录命臣辅臣义臣原吉监脩臣士奇臣荣臣幼孜臣山  臣瑛臣溥总裁臣棨臣英臣直臣述臣时勉臣习礼臣学  夔臣循臣从善臣骥臣衷臣鹤龄臣洪臣永清臣叙臣曰  恭臣敬臣翰臣雅臣翥臣继臣中臣叔刚臣文奎臣节臣  锡臣萼纂脩发左右史臣之所记阅中外官府之所上兼  考章锍参之见闻编载事功必备著其本末纂述  谟训必致谨于精微关制度者虽细不遗切几务者虽明必  审于纪叙圣神之道德如绘画造化之功能仪疑应作儗诸刑疑应作形容诚难仿  佛乃若附录臣下必在推明是非讫五年正月恭成太宗文皇帝实录百三十卷仁宗昭皇帝实录十卷合百五十四册谨缮写  上进伏念臣辅等智识浅陋学术空疏旷岁月而久稽亦讨  论之惟谨方之良史深愧乏三长之称  监于先朝庶少资  万几之暇臣辅等无任瞻天仰圣激切屏营之至谨奉  表随  进以闻
宣德五年正月二十一日奉天靖难推诚宣力辅运武臣
特进光禄大夫左柱国太师英国公臣张辅等谨上表

[book_title]修纂官
监修  奉天靖难推诚宣力辅运武臣特进光禄大夫左柱国太  师英国公  臣张  辅  荣禄大夫少师兼吏部尚书  臣蹇  义  荣禄大夫少保兼太子少傅户部尚书  臣夏原吉  总裁  荣禄大夫少傅兵部尚书兼华盖殿大学士  臣杨士奇  资善大夫太子少傅工部尚书兼谨身殿大学士  臣杨  荣  资善大夫太子少保礼部尚书兼武英殿大学士  臣金幼孜  资善大夫户部尚书兼谨身殿大学士  臣陈  山  资善大夫礼部尚书兼华盖殿大学士  臣张  瑛  嘉议大夫太常寺卿兼翰林院学士  臣杨  溥  纂修  奉议大夫左春坊大学士兼翰林院侍读学士臣曾  棨  奉议大夫右春坊大学士兼翰林院侍读学士臣王  英  奉议大夫右春坊右庶子兼翰林院侍读学士臣王  直  奉训大夫左春坊左谕德兼翰林院侍读  臣周  述  翰林院侍读承德郎  臣李时勉  翰林院侍读承直郎  臣钱习孔  翰林院侍读承直郎  臣余学夔  翰林院侍读承直郎  臣陈  循  翰林院侍讲承直郎  臣蔺从善  翰林院侍讲承直郎  臣蒋  骥  翰林院修撰儒林郎  臣苗  衷  翰林院修撰儒林郎  臣曾鹤龄  翰林院修撰承务郎  臣张  洪  翰林院修撰承务郎  臣刘永清  翰林院编修文林郎  臣周  叙  翰林院编修文林郎  臣孙曰恭  翰林院编修文林郎  臣杨  敬  翰林院检讨从仕郎  臣周  翰  翰林院检讨徵仕郎  臣王  雅  翰林院检讨  臣杨  翥  翰林院五经博士  臣陈  继  工部主事  臣陈  中  四川道监察御史  臣陈叔刚  福建布政司右参议  臣潘文奎  知县  臣万  节  教授  臣丘  锡  教谕  臣梁  萼  催纂  礼部主事  臣张  习  稽考参对  翰林院修撰儒林郎  臣邢  宽  翰林院修撰  臣蒋  礼  翰林院修撰  臣胡  穜  翰林院编修文林郎  臣陈  询  翰林院编修文林郎  臣刘  矩  翰林院编修文林郎  臣裴  纶  翰林院编修文林郎  臣梁  禋  翰林院孔目  臣沈  寅  誊录  翰林院检讨徵仕郎  臣许  彬  翰林院检讨徵仕郎  臣连  智  翰林院检讨徵仕郎  臣马  信  翰林院检讨  臣周  贵  徵仕郎中书舍人  臣萧  湘  徵仕郎中书舍人  臣丘  宗  徵仕郎中书舍人  臣杨  玹  徵仕郎中书舍人  臣宋  琰  徵仕郎中书舍人  臣俞宗文  徵仕郎中书舍人  臣陆友仁  徵仕郎中书舍人  臣张  益  徵仕郎中书舍人  臣罗  渊  徵仕郎中书舍人  臣庞  叙  徵仕郎中书舍人  臣黄振宗  徵仕郎中书舍人  臣于  霈  徵仕郎中书舍人  臣凌  寿  徵仕郎中书舍人  臣胡  氵□靓  徵仕郎中书舍人  臣刘  铉  徵仕郎中书舍人  臣周崇厚  徵仕郎中书舍人  臣胡宜衡  徵仕郎中书舍人  臣王  璜  徵仕郎中书舍人  臣寇  厚  中书舍人  臣角□羊祯期  吏部郎中  臣程南云  礼部郎中  臣朱  晖  礼部郎中  臣陈景茂  吏部员外郎  臣宣嗣宗  吏部员外郎  臣夏  衡  吏部主事  臣苏  镒  礼部主事  臣王  观  大理寺左寺副  臣洪益中  大理寺右寺副  臣邵  暹  儒士  臣邹  循  生员  臣朱  铨  收掌一应文籍  翰林院检讨徵仕郎  臣胡  让  翰林院典籍迪功佐郎  臣李  锡  翰林院典籍迪功佐郎  臣牛  麟  翰林院典籍迪功佐郎  臣张  礼

[book_title]修纂凡例
一即位礼仪及赏赉之类皆书  一太宗皇帝奉天靖难事仁宗皇帝监国事皆仍载本年月日之下  一册立皇后皇妃  皇太子皇太子妃及册封诸王王妃公主皆书其仪注有新  定者亦书  一  皇子皇孙皆书亲王之子生已赐名者书亲王嫡长孙生亦  书  一祀天地宗庙社稷山川等神郊祀跻配太庙增配享及遣官祭岳镇海渎帝王陵寝皆书有新增祀典  亦书  一  诏书悉录全文  敕书御制文录其关事体之重有重下疑脱者字  特敕谕臣下抚远人及恤刑宽贷之类悉录 一凡造  宝玺图书信符印记皆书  一大驾卤簿及后妃  东宫亲王郡王仪仗有新制及增损者书  一  皇太孙诸王公主冠婚皆书其礼仪有新定则书  一巡狩及留守事宜皆书续有损益亦书  一凡亲王之国及郡王受命往某地皆书  一凡亲王郡王来朝辞归皆书文武大臣以事来朝亦书  天下官三年一朝者因事概见  一文武官制衙门及土官衙门有新设改建革罢及复旧  者皆书  一封公侯伯及命其子孙袭爵皆书并书所受封号阶勋  一命驸马仪宾悉书  一除授三公三少五府六部北京行后府行部都察院太  常寺通政司大理寺詹事府光禄寺应天府顺天府亲  军指挥司太仆寺鸿胪寺两京国子监翰林院钦天监  太医院堂上官及近侍七品以上官监察御史宗人府  经历并在外都指挥司布政司按察司堂上官行太仆
寺苑马寺卿盐运使皆书内有承袭者亦书若中外文  武官有功绩显著及以事特升迁者不限职之大小皆  书  一选法及荐举有新令则书  一考课有新例及损益旧例则书  一公侯伯并文武大臣老疾致仕及  特恩优闲皆书后复起用亦书  一文官诰敕永乐中  特赐者皆书二十二年八月以后惟书  初赐恩旨及损益事例  一每岁户口之数并于岁终书之  一每岁田土税粮屯田子粒之数及采办金银等件税课  茶课之类并于岁终书凡蠲免除豁荒田租税及停罢  岁办诸物皆书田赋徭役及农桑劝课有新令亦书  一屯种有新定事例及考较之法则书  一凡亲王公主郡王郡主镇国等将军驸马仪宾公侯伯  岁禄官吏俸给军士月粮有新定折支全之应作支条例  并书  一转输漕运之法及各处岁运之数皆书  一遇岁凶札赈恤悉书  一仓库坑治应作冶有新建革及新令者书  一凡新开盐场新定中纳盐粮及定户口食盐则例皆书  一凡礼仪有新制或损益则书新制乐器皆书  一每岁圣节正旦冬至郊祀庆成大宴皆书遇节赐宴如新春上元之  类亦书有  特旨赐节假亦附书  一凡文武官吏军民贡献皆书或有酬赉亦书  一中外文武官有  特恩赐予皆书  一车驾视学礼仪恩赉备书修曲阜先圣庙两京国子监皆书各  处学校增设或罢革皆书公侯伯有年少  特旨送监读书及四夷遣子入学皆书  一每科京府乡试礼部会试  廷试皆书  廷试制策悉录全文  一丧葬之礼及上尊谥谥册备书亲王郡王王妃公主郡主丧葬皆书其礼有新  定或损益旧仪亦书凡公侯驸马伯在京文武官三品  以上近侍五品以上在外都司布政司按察司正官殁  皆书卒及概见其行实善恶务合公论其有赠谥及赐  祭赙赠之类皆书若文武官有治行功绩显著不限职  之大小皆书  一文武臣僚有殁于王事皆书得褒赠亦书  一凡旌表孝子顺孙义夫节妇悉著乡里姓名行实  一钦天监奏天象气候七政凌犯皆书中外奏祥异及军  民之家一产三子蒙  恩赉者亦书  一建言有关国体者皆录详略随宜有所奉圣旨亦载  一武官子孙优给有新例则书  一遣使抚谕四裔及封拜赐赉皆书四裔朝贡及有宴赉  亦书  一凡纂修先朝实录及编辑书籍皆书  一凡兵政有新令则书命将各处镇守防边及有备御规  画皆书  一车驾亲征叛虏及命将平安南等处皆备书始末  一凡军民衙门官马孳生马边境茶马买马之政悉书其  牧养之地有改迁者亦书  一凡关津巡徼驿传递运烽堠有新设及改革者书  一公侯伯驸马仪宾有罪削夺及五府北京行后府六部  北京行部都察院太常寺通政司大理寺詹事府光禄  寺太仆寺应天府顺天府鸿胪寺国子监翰林院钦天  监太医院堂上官近侍七品以上官监察御史宗人府  经历及在外都司布政司按察司堂上官行太仆寺苑  马寺卿盐运使有罪颂系下狱黜谪诛戮皆书有  特旨罢黜干系惩劝者不限职之大小并书其蒙  特恩宽宥亦书如犯奸恶叛之罪不限官吏军民皆书常律  之外别有断罪条例皆疑应作亦书  一风宪官及文武臣僚弹劾大臣之罪皆书并书所得旨意其职非大臣而所犯重者亦书  一修理  宫殿并天地宗庙社稷及一应神祗坛场皆书  一营建  山陵备书建各王王妃公主坟皆书其制度有损益亦书郡  主以下奉  敕建者书  一修缮及处城池屯堡及新建革者皆皆下脱书字  一差官各处提督圩田水利及新开修治河渠圩岸桥道  皆书有奏请修筑陂塘等事亦书

[book_title]卷一
大明太宗体天弘道高明广运圣武神功纯仁至孝文皇帝讳  太祖圣神文武钦明启运俊德成功统天大孝高皇帝第四子也  母孝慈昭宪至仁文德承天顺圣高皇后生五子长懿文皇太子标次秦愍王樉次晋恭王次  上次周定王橚  上初生光气五色满室照映宫闼经日不散  太祖高皇帝  孝慈高皇后心异之独钟爱焉比长聦明睿智仁孝友悌出于天性勤学好问书一览辄记终身弗忘五经子史皆该贯而旁通天文地志百家之书得其要领日从明儒讲论无厌倦意虚己纳善宽仁爱人意豁如也
○洪武三年乙丑  太祖封建诸子以燕旧京且近北虏择可以镇服者遂以封  上十三年三月壬寅之国  上貌奇伟美髭髯举动不凡有善相者见  上退谓人曰龙颜天表凤姿日章重瞳隆准太平天子也  上兼备文武大才而度量恢廓任贤使能各适其当英杰之士乐为之用下至厮卒咸归心焉至于武事悉精而熟老将皆自以为不及料敌制胜明见万里号令严明信赏必罚由是威震朔漠虏人不敢近塞时出访民疾苦劳来抚循百姓爱戴而力行节俭故国内无事上下咸和年谷屡丰商旅野宿道不拾遗人无争讼规摹宏远焉  太祖常曰异日安国家必燕王也初懿文太子以柔弱牵制文义不称  太祖意又闻其宫中过失  太祖语  孝慈高皇后曰朕与尔同起艰难成帝业今长子不称吾意如何  皇后曰天下事重妾不敢与知惟  陛下审之  太祖曰诸子中燕王仁孝有文武才略能抚国安民吾所属意  皇后曰幸毋泄言恐祸之也太子闻之密以语凉国公蓝玉玉先征北虏纳哈出归至北平以名马进  上  上曰马未进朝廷而我受之岂所以尊  君父郤之玉惭而心不怿至是闻太子言曰殿下观  陛下平日于诸子中最爱者为谁太子曰无如燕王玉曰臣意亦然且臣观燕王在国抚众安静不扰得军民心众咸谓其有君人之度恐此语上闻  殿下之爱衰矣臣又闻望气者言燕地有天子气殿下宜审之太子曰燕王事我甚恭谨玉曰  殿下问臣臣不敢隐故尽其愚恳耳惟密之时晋王亦闻  太祖注意于  上自念己兄也  上弟也遂生嫌隙后晋王与  上皆来朝  上有疾晋王数以语见侵  上内怀忧畏疾增剧遂恳求归国晋王密遣人伺察  上国中细故将闻于朝既无得二十三年春  太祖命晋王率师西出  上率师北出会期同征北虏乃儿不花晋王素怯兵既行不敢远出  上待之久弗至遂直抵迤都山薄虏营获乃儿不花及其名王酋长男女数万口羊马无算槖驼数千先晋王恐  上有功遣人驰报太子谓  上不听己约束劳师冒险太子言于  太祖已而晋王旋师  太祖不乐及  上捷报至  太祖大喜曰燕王清沙漠朕无北顾之忧矣太子言晋王虽未深入然张声势有犄角之助燕王亦未可独为功又言燕王得善马不进  太祖皆不听
○二十五年春复命  上率师出塞
○四月丙子太子薨  太祖愈属意于  上一日召侍臣密语之曰太子薨长孙弱不更事主器必得人朕欲建燕王为储贰以承天下之重庶几  宗社有托翰林学士刘三吾曰立  燕王置秦晋二王于何地且皇孙年长可继承矣  太祖默然是夜焚香祝于天曰后嗣相承国祚延永惟听于天耳遂立允炆为皇太孙皇太孙一日坐东角门谓太常卿黄子澄曰我非先生辈安得至此然  皇祖万岁后我新立诸王尊属各拥重兵何以制之子澄曰此不难处置太孙曰请试言之子澄曰诸王虽有护卫之兵仅足自守朝廷军卫犬牙相制若有事以天下之众临之其能当乎汉七国非不强大而卒底灭亡者盖以大制小以强制弱势必不支太孙喜曰兹事终仗先生矣
○三十一年闰五月  太祖不豫遣中宫召  上已至淮安太孙与齐泰等谋诈令人赍敕符令  上归国及  太祖太渐问左右燕王来未凡三问无敢对者
○乙酉  太祖崩是夜即歛七日而葬皇太孙遂矫诏嗣位改明年为建文元年踰月始讣告诸王且止毋奔丧  上闻讣哀毁几绝日南向恸哭而朝廷政事一委黄子澄齐泰二人擅权怙势同为蒙蔽政事悉自己出变更  太祖成法而注意削诸王矣一日朝罢建文君谓子澄曰忆昔者东角门之言乎子澄曰不敢忘也然须密子澄退与齐泰等私谋曰今至少不闲政事诸王年长皆握重兵久将难制吾辈欲长有富贵须早计泰曰此易易但使诬告其阴私坐以不轨削之削一国可以蔓引诸国子澄曰姑更思之泰曰他事不足动惟大逆则不宥子澄曰然则所发何先齐泰曰  燕王英武威震海内志广气刚气刚者易挫加以不轨之事孰信其诬去其大则小者自慑子澄曰不然  燕王素孝谨国人戴之天下知其贤诬以不轨将谁信之周齐岷代在  先帝时尚多不法之事何况今日而于今作过周王必先周王易耴耳周燕之母弟取周剪燕之手足今只俟周有罪即令议处治彼必来救救则可以连坐是在我取之有名在彼虽有一国之众势孤无援取之何难泰曰甚善甚善明日入白建文君喜曰王先生善谋矣未几果有言周王不法者遂遣曹国公李景隆率兵至河南围王城执王府寮属驱迫玉及世子阖官皆至京师削王爵为庶人迁之云南妻子异处穴墙以通饮食备极困辱未几代王桂湘王柏齐王槫珉王楩降为庶人流漳州自是朝廷日益骄纵简  宗庙之礼兴土木之役遣官者四出选女子充后宫媚悦妇人嬖幸者恣其所好穷奢极侈亵衣皆饰珠绣荒淫酒色昼夜无度临朝之际精神昏眩百官奏事唯唯而已宫中起大觉殿于内置轮藏而敬礼桑门出公主与尼为徒倚信阉竖与决大事进退大臣参掌兵马皆淂专之凌辱衣冠虐害良善纪纲坏乱嗟怨盈路灾异叠见恬不自省新宫初成妖怪数出起而索之寂无所有亦不介意于是太阳无光星辰紊度彗扫军门荧惑守心飞蝗蔽天山崩地震水旱疾疫在在有之文华殿承天门及武库相继灾君臣之间恬嬉自如初周王被执果敕  上议其罪时  上居丧守制忧悒成疾见敕惴惴不知所为乃上书曰若周王橚所为形迹暧昧幸念至亲曲垂宽贷以全骨肉之恩如其迹著  祖训具在臣何敢他议臣之愚议惟望  陛下体  祖宗之心廓日月之明施天地之德其言恳恻深至建文君观之戚然以示齐泰王子澄曰事莫若且止泰子澄趋出私相语曰县官妇人之仁今事几如此其可已耶明日共入言曰今周王既获所当虑者惟  燕王曩因出塞有功威名日盛不如并去之便失今不图后悔无及建文君犹豫未决而遣人阴刺候王府事无所得复谕泰等曰彼罪状无迹可寻何以发之泰子澄曰欲加之罪甯患无辞今其书词悉是营救周王指以连谋复何辞哉曰朕在位未久连去数王何以掩天下公议莫如且止子澄曰为大事者不顾小信况  太祖常注意  燕王欲传天下  陛下几失大位矣非二三臣寮力争则固已为所有  陛下安得有今日哉今事几如此又其病久未愈正天与之时先人者制人不宜因循也建文君曰  燕王勇智绝人且善用兵虽病猝难图宜更审之泰曰今边报北虏有声息但以防边为名发军戍开平其护卫精锐悉调出塞去其羽翼无能为矣不乘此图之后噬脐无益也建文君颔之乃以谢贵为北平都指挥使张昺为布政使俾诈诱王府官属觇察王府动静
○元年三月建文君命都督宋忠调缘边各卫马步官军三万屯平开燕府护卫精壮官军悉选隶忠麾下护卫胡骑指挥关童等悉召入京调北平永清左卫官军于彰德永清右卫官军于顺德以都督徐凯练兵临清都督耿瓛练兵山海诸将防于外张昺谢贵防于内约期俱发时  世子  二郡王高照  二郡王高燧皆在京齐泰曰三人在此宜先收之黄子澄曰不可事觉则彼先发有名且得为备莫若遣归使坦怀无疑也遂遣归寻悔遣人追之不及齐泰等密谋令人上变告适  上遣人至京奏事泰喜曰吾事就矣遂执之鍜炼成狱即发符逮王府官属且约谢贵先发密诱长史葛诚为内应宋忠等为外应令王府人无大小获而杀之
○六月谢贵等以在城七卫并屯田军士布于城内填溢街巷逼围王城外墙  上闻王城外墙甲马声以为操练者休息之不问而而谢贵等又以木栅断端礼等四门路  上闻之曰我病不能听其塞贵等乘马张盖过王门不下又杀守王城卒  上犹不在意谢贵等令军士登城擐甲执兵飞矢入王城四面鼓噪震动城内外  上闻之问左右曰此何为者指挥张玉朱能等泣曰外势若此诚可忧臣等坐为鱼肉矣  上慰遣之曰我与若等奉法循礼何有不臧今外虽讻讻久当事定毋布也时官属已有逃入佛寺藻井上谋为旦夕计者未几削爵  诏下玉等复泣曰今少昏蒙奸臣执柄谋害宗藩图危  社稷立未几时诸王芟夷殆半臣属皆诬以大逆诛戮妻孥及于宗族可为寒心  殿下居国何有过失一旦无衅而削名爵兵刃四集事危势迫祸不可测  殿下坐以待之臣等死无足惜但伤  太祖高皇帝创业艰难封建诸王相传万世陵土未乾而诸王蒙患国除身灭诬以不轨之名他日谁为雪冤受屈万世  殿下纵爱其身以守区区之小谅柰  高皇帝  宗庙  社稷何况身亦未必能保也  上亟止之曰今虽削吾爵中诚犹或可白若等慎勿妄言言出祸随是自取族耳玉等复泣曰谁不爱其死臣等宁死于  殿下之前不忍死于奴隶考掠刀锯之下言讫悲不能止  上执玉等手曰保无他虞复慰遣之

[book_title]卷二
元年七月癸酉有醉卒磨刀于市者邻媪问曰磨刀欲何斮卒励声曰杀王府人媪窃以告会都指挥张信密告谢贵等伏兵约守城军昏夜俱发入王府为变朱能等潜遣间觇之果然能等请曰事急矣救死于水火不可缓也  上曰诚知祸几迫切有不能免然骨肉至亲嫌疑交构可以情白俟更筹之能等曰临难贵于果决  殿下但曰叔侄至亲周王岂是疏远之属况今日祸几发于权奸岂由朝廷权奸忍于害  殿下而  殿下不忍豺虎蛇虺伤人不已亦必图去之之术岂能甘心委身以饲之哉  上曰事果迫近我当告于  天地神明  皇考  皇妣宁自裁决以明予心张玉等曰此匹夫匹妇之为岂  殿下所为乎  上曰夫危欲求安祸欲求福人少而害大不能求安而反阽危矣不能致福而反益祸矣能等曰古语云人众胜天天定亦能胜人  殿下之天有时定矣  上曰诸公坚欲如此异日无相怨也玉等曰今命在须臾不得旋踵求贳死耳尚何怨况举事以义虽死不怨  上曰计将安出玉等曰护卫勇士尚余八百人可暂入王城守卫  上曰兵者凶器战者危道争者末事诚非所欲玉曰圣人有不得已而用之者汤武是也若臣等所言不见听请从此决矣  上曰必如诸公言可以自救但其军已布满城中护卫人少恐不足办事能曰先擒谢贵张昺余无能为  上曰谢贵张昺防守既严猝亦难擒须以计致之可也今奸臣遣内官来逮护卫官属悉依所坐名收之就令差来内官召贵昺付所逮者贵昺必来则缚之一夫之力耳乃匿壮士端礼门内遣人召贵昺贵昺不来久乃互卫从甚众至王门门者呵止其卫从惟贵昺得入至端礼门壮士出擒之其从者又未知移时贵昺不出稍稍散去玉等率勇士尽捕贵等所伏兵将士皆踊跃奋一当百时围王城军及列阵于市者惟听贵昺指挥及闻与贵昺被擒皆散走是夜玉等攻九门黎明已克其八惟西直门未下  上令指挥唐云解甲骑马导从如平时过西直门见斗者呵之曰汝众喧哄欲何为者谁令尔为此不义是自取杀身耳众闻云言皆散乃尽克九门遂下令安集城中人民安堵诸司官吏视事如故北平都指挥使俞填走居庸关马瑄走蓟州宋忠率兵至居庸关知事不齐退保怀来留俞填守居庸  上亲问谢贵张昺尽得齐泰黄子澄等交构之迹  上曰我初不信人言果然奸凶构诬逞毒若此吾几为所屠矣于是大恸遂上书于朝曰臣闻书曰不见是图又曰视远惟明大智恒虑患于未萌明者能烛情于至隐自古圣哲之君功业著于当时声名传于后世者未有不由于斯今事几甚明非不见之谓而陛下略不垂察谨冒死以闻  皇考太祖高皇帝当元之末世生民涂炭群雄角逐披冒霜露栉风沐雨东往西代亲赴矢石身被创痍艰难百战万死一生然后定天下成帝业立纲陈纪传万世封建诸子巩固  宗社为磐石之安夙夜图治兢兢业业未尝自宁不幸  皇考宾天今  陛下嗣承大宝而奸臣齐泰黄子澄辈不能秉道德以辅圣治而包蓄祸心恣谗贼之口奋豺虎之毒假陛下之威权剪皇家之枝叶橚槫柏桂楩五弟不数年间并见削夺虽其皆有愆过未闻不轨之图重可裁减护卫轻可赐敕诫励则  朝廷于厚亲之仁惩过之义两尽其美矣不务出此动輙削王爵夺王土转徙流离行路矜恻柏尤可悯阖宫自焚圣仁在上胡宁忍此此盖非出  陛下之心而皆奸臣之所为也今其心尚未厌足又以加臣臣守藩于燕二十余年寅畏小心奉法循分  天地  宗庙神灵鉴临在上敢有一毫非僻之心哉  陛下嗣统以来臣事君之诚明于皎日诚以君臣大分骨肉至亲恒思加慎为诸王先况敢有悖仁伤义之为哉而奸臣跋扈蔽陛下之聪明诬直为枉加祸无辜比执臣所遣奏事之人棰楚刺爇备极苦毒迫其言臣有不轨谋遂分怖宋忠谢贵张昺等于北平城内外卒五林聚戈矛燿日甲马驰突于街衢钲鼓匉訇于遣迩围守臣府周帀严密询其所由但云府中不留一人阖家遑遑不测何事大小凛凛如临汤火已而贵昺为护卫之人所执臣得此二人始询知奸臣欺诈之谋号地呼天擗踊无诉切念臣于懿文皇太子同父母至亲也于今事  陛下如事天也臣固知此非出陛下之心但臣愚戆不能謟媚权贵耳夫为臣之道知有君而已焉知权贵臣所以罹今日之祸者此也然臣窃料权奸之心不止于害臣而已譬人欲伐大树必先剪旁附之枝然后及其根干亲藩夷灭之后  朝廷孤立奸臣得志  社稷危矣此不待明者而后见也昔成周封建同姓绵八百余年之业秦废封建二世而亡明鉴斯在诗曰价人维藩太师维垣大邦维屏大宗维翰怀德维宁宗子维城无俾城坏无独斯畏易曰大君有命开国承家小人勿用伏望  陛下廓日月之明奋雷电之断涣发德音去此凶慝以肃清朝廷以永安  宗社以保全亲藩以福庇生民此非独臣之幸乃国家天下之幸也臣非敢爱一身一家之死但惓惓之诚恸  皇考建洪业之艰难望  陛下保洪业于永远遥仰天门敬摅愚恳惟陛下念之臣又窃计奸权之党必已蟠结深固恐陛下未易除之伏睹  祖训有云如朝无正臣内有奸恶则亲王训兵待命  天子密诏诸王统领镇兵讨平之臣谨俯伏俟命惟  陛下念之念之既发书讫  上以槁示群臣见者咸言辞旨恳切必能感动早得休兵诚为至愿  上曰孝弟者人心所同苟有人心一观斯言岂得不感动彼能感动在转移之间耳朱能曰彼忍心如此恐未能转移如不转移兵可已乎  上曰天祐国家则兵祸不作张玉曰天祐国家则奸人必获是日  上谕诸将士曰我  太祖高皇帝  孝慈高皇后嫡子国家至亲受祚以来惟务循法守分尔曹所共见者今少主信任奸回残害骨肉我  皇考  皇妣创业艰难封建诸子藩屏天下传续无穷今已削夺五王又及于我  皇天后土实所共鉴此有何辜吾义与奸邪不共戴天  宗庙神明昭鉴予心言已  上垂涕将士皆感动流涕时风云四起人咫尺不相见少焉东方云开露青天仅尺许有光烛地洞彻上下将士皆喜以为  上得天之应云
○甲戌
○通州卫指挥房胜等率众以城来归
○丙子
○马宣在蓟州谋起兵来攻  上遣指挥朱能等攻拔其城遂生擒马宣
○遵化卫指挥蒋玉密云卫指挥郭亨各以城来归
○丁丑  上谕将吏军民曰  皇考太祖高皇帝并建诸子藩屏国家  皇考有疾初不令诸子知之闰五月初十日亥时崩十一日寅时即歛七日即葬踰月始报讣诸王又不容其奔丧而信任奸邪悉更  祖法诸王小过便见削夺未及期年削夺五王湘王被迫阖宫自焚我守藩以来一心敬慎奉法守分不敢违越比用谗邪之言无故輙见疑忌昨遣人奏事执付狱吏备极苦楚迫其招认反谋餙无为有必欲加害  天地  宗庙神灵在上尔曹众耳目在下吾果有此心乎已闻调天下军马四集吾父子一家之命危在朝暮死不足惜但伤身蹈善行而名被大恶所不甘于心况此皆奸臣所为非出朝廷之意吾将躬诣阙下自白且闻奸臣之谋谓今宗藩所可忌者惟吾一人去之则其他如折朽不足虑矣其导少主所为率皆反道背德流连荒亡之事天变不畏  祖法不守人怨不恤骎骎不已天下几何其不乱国家几何其不亡昔我  皇考起布衣提三尺剑东征西讨南攻北伐万死一生百战劳苦以肃靖天下肇造帝业三纲陈纪以传万世岂堪一旦为贼败坏之哉  祖训云新天子正位如朝无正臣内有奸恶则亲王训兵待命天子密诏诸王统领镇兵讨平之予已上书陈情请诛奸臣今少主为奸臣所蔽恐不见答则惟应以尔等往清君侧之恶扶国家于既坏安  宗社于垂亡恭朝阙庭谒拜  陵寝然后退守旧藩庶几以明忠孝之心于是将士咸叩头言曰  殿下此举诚天理人心之正  上天与  祖宗必皆祐助臣等皆素受  太祖厚恩今日之事有进无退
○俞填在居庸关劫其军民将攻北平城民有窃走来告  上曰居庸关路隘而险北平之襟喉百人守之万夫莫窥据此可无北顾之忧今俞填据之势在必取譬如家之后户岂容他人据之今彼不量力又欲来攻城莫若乘其初至民心不服易以取也若稍缓之彼增兵坚守则难取矣
○己卯
○命指挥徐安钟祥千户徐祥等讨填安等攻破其城填走怀来依宋忠捷至  上曰彼若知固人心谨守此关我攻之岂能即破今天以授我不可失也乃命千户吴玉守之  上语诸将曰宋忠拥兵怀来居庸有必争之理因其未至可先击之诸将皆曰敌众我寡虽与争锋击之未便宜固守以待其至  上曰非尔等所知当以智胜难以力论论力则不足以智则有余彼众新集其心不一宋忠轻躁寡谋狠愎自用乘其未定击之必破
○癸未  上率马云徐祥等马步精锐八千卷甲倍道而进甲申至怀来先是获敌谍者言宋忠诳其将士云尔等家在北平城中皆为  燕王所杀委尸积满道路宜为报仇将士闻之或信或否  上闻之乃命其家人张其旧用旗帜为前锋众遥识旗帜又识其父兄子弟无恙相呼辄应喜曰我家固安几为宋都督所误皆倒戈来归宋忠余众苍黄列阵未成  上麾师渡河鼓噪直冲其阵宋忠大败奔入城我师乘之而入宋忠急匿于厕搜获之并擒都指挥俞瑱斩都指挥彭聚孙泰于阵并首级数千获马八千余匹都指挥庄得单骑遁走余众悉降即散遣归原卫诸将以得宋忠颇有喜色  上曰宋忠本庸才以货赂謟谀奸臣得官一得兵柄便尔骄纵此如狐鼠耳胜之何足喜也老将用兵虽克大敌不形于喜色则易骄骄则不戒不戒则败几萌矣孔子所谓临事而惧好谋而成尔等勉之
○丙戌永平守将赵彝郭亮以城来归
○己丑  上谕诸将士曰吾与若等今日驰驱非求富贵盖上安  宗社清朝廷下以保身家耳天下者  太祖之天下军民者  太祖之赤子奸权作难假君命灭亲藩危  宗社驱之以蹈白刃非其所得已也今所欲除者惟奸臣数人耳尔众慎无嗜杀则伤天地之和以损  太祖数十年生育之仁毋贪财贪财则失民心民心失则大本亏矣居民耕桑商贾贸鬻慎毋扰之夫有乱时无乱法违予言者必法以惩之吾已上书于朝旦夕有恩旨必得全生岂忍使尔辈独丽于法尔其懋哉毋贻后悔诸将咸稽首曰  殿下好生之德同于天地臣等岂敢违命以取罪戾
○庚寅守遵化指挥蒋玉言都督刘真河将攻遵化
○壬辰  上率兵援之刘真等闻  上将至走还松亭关
○乙未  上命千户李浚等领兵至关指麾部伍若将攻城之状刘真等闭关不敢出  上曰大宁军马牵制吾后而刘真无能为也陈亨素摅诚于我但为卜万所制兵法有当用奇者若以计去卜万亨必来适罗骑获大宁二卒至  上曰计可行矣乃作诒卜万书盛称奖万而极毁诋亨缄识牢密召一卒饮之酒且厚赉之而置书其衣中俾归与万其同获之卒窃窥之问守者曰彼何为者守者曰遣归通意故得厚赉卒跪曰告守者能为我请得偕行惟命是从不敢望赉守者如所言为请遂俱遣而不与赉不得赉者终不平至即发其事刘真陈亨搜卒衣得与卜万书遂疑万执下狱籍其家

[book_title]卷三
元年八月戊戌朔
○己酉谍报长兴侯耿炳文领兵三十万驻真定都督徐凯领兵十万驻河间都督潘忠杨松营莫州其先锋骁勇者九千人已据雄县肆虏掠  上率师御之
○壬子至涿州屯娄桑令军士秣马蓐食晡时度白沟河  上曰今夕中秋彼不虞我至必酣饮自若乘其不戒可以破之促诸军速行夜半至雄县围其城城中既觉登城大骂我军愤恨黎明攀缘而上遂破其城  上亟下令戒诸将勿杀诸将怒其骂尽诛之获马八千余匹  上责诸将曰吾举义以安  社稷保生民岂容杀哉尝谕若等毋嗜杀人今辄敢违令以坏我事夫多杀适坚人心使人皆畏死尽力以斗一夫捐命百夫莫当何以成事功也且非但不能成事功亦非自己之福昔曹彬下江南未尝妄杀其后子孙昌盛其好杀者子孙往往绝灭今虽拔一城所得少而所失多矣诸将皆叩头谢罪  上度潘忠杨松在莫州未知城破必引众来援谕诸将曰吾必生致潘杨诸将未喻遂命谭渊领兵千余先度月样桥伏水中约忠等已过桥闻炮声即起据桥渊言水中恐难久伏  上令每军取茭草一束蒙头以通鼻息又令勇士数人伏路侧望忠等接战即举炮渊如  上旨上登城遥望忠等果至出师逆击之路旁炮举水中伏兵亦起据桥潘忠等败急趋桥不得我军腹背夹击之生擒潘忠杨松余众多溺死  上问忠等莫州军马几何忠云尚有战士万余马九千余匹今闻臣败必走急取可得也  上率精锐百余为前锋趋莫州径薄其营悉降之尽获其人马辎重明日回军驻白沟河语诸将曰今潘忠等被擒众皆败没耿炳文在真定必不虞我至不设备我由间道出其不意破之必矣诸将称善适炳文麾下小将张保者来降请为前锋自效  上问保炳文所领军几何保曰三十万先至者十三万半营滹沱河南半营河北  上给张保马遣之归且教保佯言身败被获守者困遂脱系窃马以逃仍声言我军将至诸将请曰今由间道不令彼知盖掩其不备柰何遣保告之为备  上曰不然始不知彼虚实故欲掩袭之今知其半营河南半营河北则当令知我至其南岸之众必移于北并力见拒我一举可尽败之兼欲使知雄县莫州之败以夺其气兵法所谓先声后实者也若不令其知径薄城下锥能胜其北岸之军南岸之众乘我战疲鼓行渡河是我以劳师当彼逸力胜负难必且人委身事我当推诚任便纵在彼有反侧去一张保于我何损哉诸将无敢复言遂引兵而西
○辛酉至无极县  上以敌众我寡欲试诸将勇怯乃召问举军所向有云且往新乐以观敌势  上曰新乐僻在一隅吾逗留于彼锐气以馁敌引众来战势力不均若等且度能胜之否今直抵真定敌众新集纪律未定人心不一乘我士气方锐可一鼓而破之诸将或然或否惟张玉与  上意合力赞之
○壬戌未至真定二十里获采樵者询知炳文军惟备西北其东南无备  上率三骑先至东门突入其运粮车中擒二人问之其南岸之营果移于北岸由西门而营直抵西山  上将轻骑数十绕出城西先破其二营适炳文送使客出觉之奔还急起桥我军散断桥索不得起炳文几被擒其麾下登城大骂相距二百余步  上引满射之应弦而毙城中惊惧炳文出城迎战张玉谭渊朱能马云等率众奋击之  上以奇兵出其背循城夹击横透敌阵炳文大败急奔入城军争门门塞不得入相蹈藉死者甚众乃自相斮然后得入而阖门自守丘福等杀入子城门闭乃退其左副将军驸马都尉李坚领众接战我骑士薛禄引槊剌坚坠马挥刀斫之坚大呼曰我李驸马也勿杀禄生擒之其右副将军都督甯忠左军都督顾成都指挥刘遂俱被擒斩首三万余级积尸塞城壕溺死滹沱河者无算获马二万余匹俘降数万尽散遣之有二千人愿留不归  上从之薛禄缚李坚来见  上让之曰尔本亲戚非有怨仇亦从奸臣何也今日之罪可逃乎坚顿首祈哀命械送北平须臾将士缚顾成来见  上曰尔  皇考旧人安得亦为奸臣所使成泣曰老臣实为奸臣所逼无所逃罪幸见  殿下如见  太祖然老臣不死犹得效报遂命释成缚赐之衣  上闻降者谋叛去悉召至谕曰人之情去家则有父母妻子之思尔等如有之即明以告我给尔资粮遣送出境若不告而逃为逻骑所获尔必不免矣降者皆叩头言本无此心蒙大恩得生全方思图报安敢怀归且归亦宁得休暇不劳瘁乎实无此心  上曰尔曹皆  皇考赤子吾举兵政图安利之耳尔此来固非出本心亦非朝廷所命但为奸臣驱迫不得已也吾岂忍伤之尔今欲留此固善但父母妻子不知尔存亡日夜忧悬尔但依吾言悉归众复叩头领留曰虽孱弱无勇愿随军庶效报分寸  上曰吾此举非志于攻城略地不过欲诛奸恶数人及为奸恶所使而不顺者诛之吾众足矣不须尔曹遂悉遣之于是一路喧传而南曰殿下不嗜杀人待降者思之父母闻者皆喜而赴战者率无斗志兵刃稍接多释来降矣  上语诸将曰昔周公诛管蔡三年罪人乃得今奸臣弄兵谋危社稷罪浮管蔡吾举兵诛之赖将士奋义效勇所向克捷然罪人未得尔等久慕露于外能无父母室家之思乎凡事必先劳而后逸必翦除奸肃清朝廷乃与尔等解甲韬戈以图休息诸将叩头曰主忧臣辱主辱臣死今日  殿下为  宗社之故披冒风霜在外臣等敢以私家为念哉
○丙寅
○攻真定二日未下  上曰攻城下策徒旷时日钝士气遂命班师  建文君闻耿炳文败始有忧色语黄子澄曰柰何子澄对曰兵家胜败常事无足虑今天下全盛士马精强兵甲坚利粮饷充足取之不竭用之有余区区一隅之地岂足以当天下之力调兵五十万四面攻之众寡不敌必成擒矣曰孰堪将者子澄曰曹国公可以当之前不用长兴侯而用此人岂有失哉遂遣曹国公李景隆代之  初谷王橞遁还京师齐泰等虑辽王植宁王权为  上之助建议悉召还京惟植至遂遣敕削权护卫

[book_title]卷四上
九月
○戊辰朔永平守将郭亮驰报江阴侯吴高都督耿瓛等以辽东兵围城
○戊寅
○谍报曹国公乘传至德州收集耿炳文败亡将卒并调各处军马五十万进营河间  上语诸将曰李九江豢养之子寡谋而骄矜色厉而中馁忌刻而自用况未尝习兵见战阵而輙以五十万付之是自坑之矣汉高祖大度知人善任使英雄为用不过能将十万九江何等才而能将五十万赵括之败可待矣复名报者问景隆军中事  上笑曰兵法有五败景隆皆蹈之为将政令不脩纪律不整上下异心死生离志一也今北地早寒南卒裘褐不足披冒霜雪手足皲瘃甚者堕指又士无赢粮马无宿藁二也不量险易深入趋利三也贪而不治智信不足气盈而愎仁勇俱无威令不行三军易挠四也部曲喧哗金鼓无节好谀喜佞专任小人五也九江五败悉备保无能为然吾在此必不敢至今须往援永平彼知我出必来攻城回师击之坚城在前大军在后必成擒矣诸将曰永平城完粮足可以无忧今宜保守根本恐出非利  上曰城中之众以战则不足以守则有余且世子能推诚任人足办御敌若全军在城祇自示弱彼得专攻非策之善兵出在外奇变随用内外犄角破敌必矣吾出非专为永平直欲訹九江来就擒耳吴高怯不能战闻我来必走是我一举解永平围而破九江也九江景隆小字云
○丙戌  上率师援永平诸将请曰必守卢沟桥扼李景隆之冲使不得径至地城下  上曰天寒冰涸随处可度守一桥何足拒敌舍之不守以骄敌心使深入受困于坚城之下此兵法所谓利而诱之者也
○壬辰
○吴高等闻  上至仓卒尽弃辎重走山海  上遣轻骑追之斩首数千级俘降亦数千人尽散遣之  上议攻大宁诸将咸曰攻大宁必道松亭关今刘真陈亨守关先破真等然后可入而关门险塞猝恐难下迟留日久李景隆必攻北平恐城中不安莫若回师破景隆徐取大宁万全之计也  上曰今从刘家口径趋大宁不数日可达大宁将士悉聚松亭关其家在城皆老弱者居守师至不日可拔城破之日抚绥其家属松亭之众不降则溃矣北平深沟高垒守备完固纵有百万之众未易窥也吾政欲使其顿全兵坚城之下还师击之如拉朽耳诸公弟从予行毋忧也
○乙未师行  上谕世子严守备敌至慎毋与战

[book_title]卷四下
十月
○丁酉朔
○戊戌师至刘家口路极隘险人马单行可度守关百余人诸将欲攻破关门而入  上曰不可攻之则彼弃关走报大宁得豫为计乃命郑亨领劲卒数百卷旆登山断其归路而从后攻之悉擒守关者师遂度关
○壬寅师抵大宁城中不虞我军骤至仓卒关门拒守  上引数骑循绕其城适至西南隅而城崩  上麾勇士先登众蚁附而上遂克之获都指挥房宽抚绥其众顷刻而定城中肃然无扰遣陈亨家奴并城中将士家属报亨刘真等引军来援军士闻家属无恙皆解甲时宁王权三护卫为朝廷削夺者尚留城中至是皆归附  上悉以还宁王
○丁未
○刘真陈亨回至乱塔黄崖亨与营州守护卫指挥徐理右护卫指挥陈文议曰观于天命人心成败可见不如从顺理曰此正我意夜二鼓亨等袭破真营真单骑走广宁亨等率众来降
○李景隆闻  上征大宁果引军度卢沟桥意气骄盈有轻视之志以鞭击马韂曰不守卢沟桥吾知其无能为矣直薄城下筑櫐九门遣别将攻通州时  世子严肃部署整肴守备城中晏然数乘机遣勇士缒城夜斫景隆营杀伤甚众营中惊扰有自相蹂践而者景隆攻丽正门急时城中妇女皆乘城掷瓦石击之其势益沮
○壬子  世子遣报至  上语诸将曰李九江悬军深入币众趋利兵法曰不知进退是谓縻军九江堕此矣
○甲寅拔大宁之众及宁王权皆回北平
○乙卯我军至会州命张玉将中军郑亨何寿充中军左右副将朱能将左军朱荣李浚充左军左右副将李彬将右军徐理孟善充右军左右副将徐忠将前军陈文吴达充前军左右副将房宽将后军和允中毛整充后军左右副将以大宁归附之众分隶各军
○丁巳
○师入松亭关

[book_title]卷五
元年十一月丁卯朔
○庚午
○师至孤山讯知李景隆军郑村坝我逻骑至白河还言河水流澌兵不可度又闻景隆列阵于白河西是日大雪初霁  上默祷曰天若助予则河冰合是夜起营达曙白河冰已合于是会师毕度诸将进贺曰同符光武滹沱之瑞上天祐助之徵也  上曰成败亦惟听于天耳时景隆遣都督陈晖领骑万余来哨而行道相左晖探知我军度河从后追蹑其众方度  上率精骑还击之斩首无算晖余众奔度河冰忽解溺死甚众获马二十余匹晖仅以身免谍报景隆驭军严刻士卒多蹑履执戟尽夜立雪中不得息冻死及堕指者甚众临战率不能执兵  上曰违天时以自敝可不劳而胜之乃率诸军列阵而进遥望敌军讙动  上曰彼乱而嚣可击也以精骑先进连破其七营诸军继之交战自午至酉  上益张奇兵左右冲击大败景隆兵斩首数万级降者数万悉纵遣之日向暝收军回营时寒甚都指挥火真歛旧鞍焚于  上前有甲士数人趋赴火卫士呵止之  上曰此皆壮士勿止吾拥重裘尚寒况被甲执刃哉闻者感悦是夜景隆尽弃其辎重拔众南遁遂获马二万余匹诸将请追之  上叹曰杀伤多矣降皆释之遁者不须追也况天气冱寒饥冻而死者亦不少宜抑止锋锐勿过伤生诸将乃止时敌兵违九门者尚未知景隆遁犹固守不退
○癸酉  上率兵攻之破其四营其余望风奔遁所获兵资器仗不可胜计诸将稽首言曰前臣等请先破李景隆然后攻大宁而  殿下不从睿算神谋制胜料敌无一不酬何其神也  上曰此适中耳向卿等所言皆万全之策我所未用者度有可乘之机耳此不可为常法但后有商略毋难言
○乙亥  上还北平休息士马以前所上书不报复上书于朝曰臣闻至明者无远而不照至诚者无远而不格陛下嗣承大统为臣民主盖天下仰望如日月之明也臣叨奉  宗藩比者见恶权奸横加大恶将鱼肉其一家臣之无辜  天地鬼神共所照鉴前竭肝腑上书自陈盖出于危急迫切之诚可为至矣今历三月未沐垂察而叠发大兵讨罪不已是臣虽有至诚不能上格  陛下虽有至明不照幽远矣窃闻朝廷论臣有不轨之是必欲置臣父子一家于死地不宥也死非难但无罪而被极恶之名以死此为难耳凡人冤苦则呼天谨陈其八事之说惟  陛下垂察其一谓臣三护卫官有踰额数者今臣三护卫指挥不及二十员比执掌内员不足镇抚百户于常额亦缺千户不过五十员比额虽多三五员然皆  皇考临御时朝廷除授者非臣所敢自置盖  祖训职制条有云王府指挥司官并属官随军多少设置不拘数目当时各王府皆然非  皇考独厚臣此奸臣之枉臣也其二谓臣不当无事操练军马此事亦在  皇考御临之时有之盖  祖训兵卫条有云凡王教练军士一月十次或七八次五六次若临事有警或王有闲暇则遍数不拘非臣敢擅为也然自  皇考宾天之后臣居丧且病足迹未尝出外庭而护卫军士兵部数数调遣备边存者仅半而教练久废北平官吏军民咸所目观此奸臣之枉臣也其三谓臣不当于各卫选用军官自陛下嗣位以来臣未尝言及兵事未尝选用一官但在  皇考时曾具奏于北平城中散卫选用三五人亦不曾于外卫选用盖  皇训职制条有云凡王府武官千户百户从王于所部军职内选用开具各人姓名实迹王亲署奏本不由各衙门差人直诣御前闻奏须降诰敕当时王府通例如此非独臣也兵部具有文检可验此奸臣之枉臣也其四谓臣私养鞑靼健卒盖臣府中有鞑军百余人悉是洪武间归附朝廷处于北平  皇考命于护卫岁给衣粮以备御虏防边之用当时赐敕具在内府又有敕底可稽其百余人今死者已四之一其头目亦已赴京别用实非臣私养此奸臣之枉臣也其五谓臣招致各处异人术士养于府中日夕论议为非尤是无根驾虗之说果如有之必知是何氏名出何郡县指实罪之谁敢不服今无指实之人但冒以空言  天地鬼神其可欺哉此奸臣之枉臣也其六谓臣府中守御四门不当僣儗  皇城守御之制更番甚严以为关防朝廷盖  祖训兵卫条有云凡王府侍卫指挥三员千户六员百户六员正旗军六百七十二名守御王城四门每三日一次轮直宿卫其官军皆三护卫均拨自臣之国以来二十余年钦遵此制非始于陛下嗣位之后而陛下临御以来兵部数调护卫官军防边宿卫多不及旧数此奸臣之枉臣也其七谓臣宫室僣侈过于各府此盖  皇考所赐自臣之国以来二十余年并不曾一毫增益其所以不同各王府者盖  祖训营缮条云明言燕因元之旧有非臣敢僣越此奸臣之枉臣也其八谓臣第二子高煦过涿州擅笞驿官此实臣失于教训然笞驿官遂指为臣不轨之迹冤滥之过何以服天下后世此奸臣之枉臣也大抵八事皆是酿虚餙诈加以大恶三尺童子知其不可而奸臣肆无忌惮假天子之威权行之与赵高指鹿为马者何异且陛下与臣皆出  太祖高皇帝  孝慈高皇后于属最亲也奸臣犹得诬以极恶则疎远之小臣天下之细民彼若恶之欲置死地可望理可望全活耶臣切计奸臣设心非止于杀臣其不夺天子之大权浊乱天下倾危  宗社不已也盖今诸王之中臣为序长周齐湘代岷五王已去之矣独臣未去臣去则楚蜀秦晋诸国不难去矣宁王无罪比又削其护卫譬诸人身手足皆去孤身岂能全活乎伏望  陛下廓日月之至明鉴臣之愚诚而思  宗社之大计断然不惑去此奸慝斯国家  祖社之幸天下生灵之幸非独臣之幸也干冒天威不胜战栗俟命之至谨书奏闻
○戊寅
○释遣守  皇陵卒先是俘降者皆散遣之其愿留者听至是知留者有  皇陵卒  上恻然曰少主不思  祖宗之重为奸臣所使守陵卒皆驱赴战阵天下士马岂少此数人哉乃召至前慰劳之悉与资粮遣归守  皇陵
○黄子澄等知李景隆败匿不言建文君间问子澄曰外间近传军中不利果如何子澄曰闻交战数胜但天寒士卒不堪今暂回德州待来春更进子澄遂遣人密语景隆令隐其败勿奏景隆春如指由是内外蒙蔽朝廷所得军中奏报皆非实事景隆之为将也盖子澄荐之故所言悉听云
○甲申
○大赉将士  上谕诸将曰赏罚者至公之道也赏当人心则众劝于善罚当人心则众惩于恶善为政者不以赏私亲不以罚私怨故衡石至公天下取其平水鉴至明则天下取其照今用将士平大难非赏罚至当何以服众然予一人耳目岂能周及必迩诸将从公核报勿狥私情勿亏公义有功无功必从其实庶赏罚之行合于人心得其斯得其力矣
○己丑
○前都指挥佥事周成袁成张睦为奸臣贬黜落职者  上念其皆  太祖功臣而黜非其罪咸复之
○甲午  上谕于众曰惟我  皇考太祖皇帝受  天命有天下四海乂安万国咸服立纲陈纪传之后世长子立为皇太子众子皆封王屏藩邦邦家以巩固无穷之鸿业不幸皇太子早薨秦王晋王相继迹逝比我  皇考宾天少主不明奸臣齐泰黄子澄在侧用事擅权怙势变更成法憸邪谗慝构祸宗藩摇撼  宗社以微过削夺五王复操刃向予前后兴师动百十万赖  天地  宗庙之灵相佑予躬臣下一心屡以寡胜众然予不敢以胜自喜而益重忧畏者盖思天下苍生皆  皇考赤子奸恶驱之以冒白刃彼何罪焉所得俘降悉纵遣之其死于锋镝之下者悉命掩瘗少主略不思孤人之子寡人之妻独人之父母有伤和气而致灾沴比者京师地震府库灾四方山崩水溢大风雨雹蝗旱千里天心警戒至矣亦不省念此皆信任奸凶为所蒙蔽予凡两上书陈诉无辜倾写中心可为极矣而俱不见答是其欲加害之志终不可回盖齐泰黄子澄辈予所不与共戴天者也其包藏祸心不止于害予其意必至浊乱朝廷倾危  宗社快其所欲然后已则予以尔将士南行用清君侧之恶岂可已也尔等须协心比力以相予去此凶憝上安  宗社然后退守藩屏与尔等共享太平之乐不然吾与若等名蹈大恶身家皆不能保矣尔其懋哉众皆叩头曰  殿下忠孝之诚上通于天天必祐助臣等敢不思奋
太宗文皇帝实录
十二月丁酉朔先是  上语左右曰辽东虽隔山海而数扰永平当思所以靖之吴高虽怯而行事差密杨文粗而无谋去吴高则杨文不足虑矣然非用智不能去之遂遣人赍书谕二人与文书则盛毁辱之与吴高书则盛称誉之而故易其函若误置者于是二人皆以闻于朝朝廷果疑吴高削其爵徒广西独命杨文守辽东由是兵无纪律人怀疑贰不敢数出矣
○丙午召忠义勇智之士
○谍报李景隆在德州复调集各处军马期以明年春大举  上谕诸将曰李九江集众德州将谋来春大举我今宜往征大同诸将曰彼既将来则我当为备何得委而去之  上曰彼虽云然尚俟春暖我征大同大同必告急于彼求援苦寒之地南卒脆弱不耐疲于奔命则冻馁逃散必多诱而敝之何为不可诸将曰善
○乙卯
○出师征大同
○庚申
○师至广昌守备汤胜等举城降

[book_title]卷六
二年正月丙寅朔  上至蔚州城守不下指挥李诚号冲天李者仓卒城外走匿水沟中士卒搜得之  上释之诚愿献城自效遂遣归城中人不从执诚囚之诸将候诚不至遂欲攻城  上曰观其守备非旬日不能拔兵钝威挫难以符志当用智取之其城外旧有敌台台有楼驾飞桥跨接城桥毁而台存我军因以为蔽遂命每卒具一布囊以土实之自台上推下将积叠其城齐乘之而入积叠将成以霹雳车飞石击城中城中恟惧将王忠李远等城举降即下令禁侵扰军士入城肃然一毫无犯
○二月丙申朔
○丁酉  命肃州卫指挥同知王忠率其精锐军随攻大同
○丁未
○鞑靼国公赵脱列干司徒赵灰邻帖木儿司徒刘哈剌帖木儿自沙漠率众来归赐赉有差
○癸丑谍报胡寇将侵边  上遣书谕鞑靼可汗坤帖木儿并谕瓦剌王猛哥帖木儿等晓以祸福
○我师攻大同李景隆果来援引军出紫荆关  上率师由居庸关回景隆军冻馁死者甚众堕指者什二三弃铠伏于道不可胜计
○癸亥
○李景隆遣人赍书来请息兵而书词骄蹇不逊  上以示诸将诸将皆怒  上曰九江人奴耳何足怒赐书答之曰览书知无恙甚善但书词何其虚诞矫餙而矜高夸大也夫言贵以诚贵论理诚斯无往不孚理斯无往不服予  太祖高皇帝之子汝  太祖高皇帝之甥至亲也吾所为是非曲直上有  天地有  宗庙神明昭鉴之下有群臣有一国军民共见之而至亲乃不见不知可乎大抵今日之事为权奸之势所胁虽天子尚在其掌握凡是非邪正了然明白者皆移易变置以眩惑之自天子以下惟其言之听生杀予夺惟其所欲恶予不素不能謟事权奸故今日必欲见害虽天子不能不从之尔亦不免为所驱迫而来也然亦为所驱迫者屈于其势而己之力不足也若汝之心彼固不能迫而昏之也今反覆来书是汝心亦为所昏乎何其虚诞骄餙而无诚矜高夸大而无理欤权奸所指予罪凡八其六事皆予遵承  祖训而行于  皇考之世者何图今日反以为罪乎其一谓第二子高煦擅笞驿吏固是过矣而遂指为父子不轨其亦可以服人乎其一谓予招纳异人术士此尤是茫无声影凌虚驾诞之说天地鬼神其可欺乎以此而辄加之极恶大罪势压威迫将戕其一家权奸所为毒切如此故自救之计不容已也尔今言欲息兵固上合天心下合人心矣然当明兵祸实始于谁明其所始而一言以弭之孰不忻愿而凡事有本有末为之必自其本庶几可成今权奸肇兵祸之本也诚欲弭兵必自去权奸始权奸去则朝廷清明朝廷清明则上下之情通上下之情通则兵不待言而自弭矣汝不思此而但盛称谋臣之精勇士之众甲马之富强傲自矜大以为泰山压鸡子之势此固权奸所恃以肇祸者而汝亦同之汝亦愚矣哉夫区区北平一隅之众不足以当天下之力三尺童子知其然也然师行有以忠为勇以义为壮以仁为胜者亦有恃众而复好矫而败者初不系人之众寡力之强弱也况今天下谋臣勇将素受  皇考之恩而于今嫉权奸之跋扈悯宗室之无辜者所在有之故临战之际倒戈来归已数万人虽却之不纳遣之不去助谋效力翕然同心吾何足以得此哉盖忠义之心人人所同则汝所哆然以自矜大者又可终恃乎此盖因汝夸诈聊为言之然不足深辩但当推诚以明今日之事理夫吾所欲去者惟奸臣齐泰黄子澄数辈耳去之而使纪纲政令一出于天子朝廷清肃  宗社奠安悉复  皇考之旧即归守藩屏永祗臣职非敢萌分毫踰分之望此吾之诚心也如固匿权奸不去祸本而惟欲吾之众岂独吾心所不能从将士忠义之愤其肯从乎恳恳之心惟在于此前尝两奏书于朝敷诉中悃悉不赐答此必奸臣虑非己利邀截蔽匿不以上闻今备录往尔观之如汝不惑于权奸之所迫而能笃念我  皇考之大德  宗社之大计以及予至亲之谊则以密闻于朝达予之诚于上听上处之若尔惟知有奸臣不复他念即无益之书继今宜绝遂以兵刃见加予亦不得而辞避矣其亮之
○乙丑  上遣二郡王高煦三郡王高燧祭陈亡将士命世子厚恤其家又命来降指挥耿孝等分诣郑村埧等处收骸骨十余万聚瘗于北山之麓封树其墓而严禁樵牧仍遣孝祭之  上亲制文勒石以志曰呜呼昔我  太祖高皇帝起布衣提三尺剑扫除祸乱平定天下尔诸将士俱从南征北伐略地攻城栉风沐雨宣力效劳共成我国家大业勋绩茂矣兹者奸臣浊乱朝纲同谋不轨欲领鸿业而先灭诸王以翦其藩屏故调发将士被坚执锐列阵成行加害于我不得已为自救之计率兵敌之而我将士思  太祖高皇帝大恩忘生舍死忠诚通感  神明昭鉴虽众寡不侔而所向克捷尚念阵亡将士上非朝廷之所命下非有切己之怨仇徒为奸臣所驱迫而毙于矢石锋刃之下哀哉何辜以遵释典命僧修齐诵经资其冥福其骸骨弃露草野今官收瘗于北山之麓封土树木以坚其藏仍勒石墓侧昭示久远而系以铭曰天地之德生物而已保合太和生生无止惟圣则之遇物无私一视同仁子育春滋哀彼之伤若己之疾无死驱死巨蠹之贼缅维古礼埋胔以时不俾暴露仁政之施呜呼尔众国之忠良奸臣肆毒甚于虎狼死于战阵曾不尔戚我心孔伤恒焉尔惕念尔骸骨弃于草野日炙雨淋我岂忍也拾而聚之窀穸于斯魄其安矣魂其妥而惟石崟崟勒铭山河维千万世其永不磨
○三月丙寅朔大阅武臣有为权奸所黜不来归者复其职
○四月丙申朔李景隆军德州郭英吴杰等军政定渐移近北朝廷先命中官赍玺书赐景隆斧钺俾专征伐中官渡江大雷风雨坏舟玺书斧钺皆沉于水至复赐之景隆受之益骄恣奢僣麾下謟事之如君臣礼遂无忌惮云
○丁丑  上召诸将议出兵迎敌
○庚子
○祃遂出师
○辛丑
○营于城南马驹桥
○壬寅
○移营武清遣谍者趋德州真定觇敌
○癸丑
○谍报李景隆军过河间前锋已至白沟河郭英等军过保定期于白沟河合势而来我师遂驻固安
○乙卯  上谕诸将曰李九江志大而无谋喜专而违众郭英老迈退缩平安愎而自用胡观骄纵不治吴杰懦而无断数子皆匹夫徒恃其众耳众岂可恃众而无纪律则易乱且击前后或不知击左而右不相应徒多何益今彼将率不专政令不壹纪律不肃分数不明拜者郑村埧之败如风行草偃其士卒非不多也大抵将为三军司命将志衰则三军之勇不奋其甲兵虽多粮饷虽富适足为吾之资耳尔等但秣马砺兵听吾指麾兵法曰识众寡之用者胜吾策之审矣第患尔等过杀当谨以为戒即日度土马河营于苏家桥是夜大雨平地水深二尺及  上卧榻迨旦兵端有火光如球击烨烨相上下金鉄铮铮作声弓弦皆鸣将士皆奋欲战
○己未  上复以不得已举兵之故祝告于  天方告有神爵五色飞驻旗竿之首告毕向西北而去  上曰此神灵告我所向也必有大捷遂率诸军由西北循河而进先令百骑于白沟河东震炮日午大军度河过平安伏兵骑万余于河侧  上曰平安监子耳往从吾出师塞北颇识吾用兵故敢为前锋吾今日破之要使其心胆俱丧  上先以百余骑薄之将交锋遽却以诱之安军动而阵乱我军驰进  上率数十骑突出其后夹击之安军大败斩首五千余级生擒都指挥何清获马三千余匹时李景隆胡观郭英吴杰等合军六十万号百万列阵以待我师进薄之景隆等稍动  上以数十骑驰入其阵将士奋跃而从敌人马辟易我师乘之斩首无算时以瞑不辨人犹战未已敌军中举火器时闪烁有光我师望见其明甲辄击之敌藏火器于地其所谓一窠蜂揣马丹者着入马皆穿而我军俱无所复时夜深各收军还营  上亲殿后从者惟三骑逑所营处  上下马视河流辨东西营在上流遂度河稍增至七骑是夜营白沟河北令军士秣马蓐食俟旦毕度时敌有胡骑三百来降  上令宿卫我胡骑指挥省吉悉令解甲释兵而休既而尽杀之黎明  上问胡骑降者安在省吉曰臣虑其变诈仓卒不及请命已杀之矣  上大怒曰降者当推诚受之岂可涉疑而杀之降者见杀谁复乐归我哉且杀无罪三百人纵无阳报必有阴谴昔李广杀降终不封侯尔之功名由此不显矣
○庚申
○我军度河景隆等军横亘数十里  上列阵以当之开合数四敌疑不敢进  上谕诸将曰昨日之战我观敌如儿戏耳今敌虽众不过日中必破之众踊跃争奋后军房宽先与敌交战不利  上率精锐赴之所向皆靡斩敌骁将瞿能父子及其精卒万余人先是戒中军张玉左军朱能等曰必先推敌锋继以马步齐进乃令都指挥丘福等以万余骑冲其中坚不动  上以精锐数十突入敌军左掖杀伤甚众敌势披靡莫敢婴锋乃麾张玉朱能丘福等马步齐进人自为战勇气百倍  上遥见我后军阵尘起曰此敌人乘我后也乃以七十骑驰赴之遇敌二万与战连击杀其数十人稍却数十步而止须臾复驰入敌阵击杀数十人进退如是百余合杀复甚众左右曰敌众我寡难与持久宜就我军并力击之  上曰敌精锐尽在此故吾独当之使诸将得以致力于彼若往就我军彼亦合力形势相悬数倍我众殆难破矣于是复进战不已敌众飞矢如注  上所乘马凡三易三被创所射矢三服皆尽乃提剑左右奋击剑锋缺折不堪击乃稍却敌来逼而限以二堤上复驰马越堤逆之佯以鞭招后敌疑有伏不敢越堤而止遂相持  上曰吾不进敌不速破乃易剑以劲骑绕出敌后突入驰击敌势少动遂败弃戈而走须臾敌大军亦败奔北之声如雷遂追击至其营会旋风折其大将旗帜众大乱我军乘风纵火燔其营烟焰涨天郭英等溃而西李景隆等溃而南弃辎重器械孳畜不可胜计所赐斧钺皆得之斩首数万级溺死十余万追至雄县月样桥杀溺蹂躏死者复数万横尸百余石降者十余万悉放遣之李景隆单骑走德州
○壬戌我军乘胜进取德州
○五月乙丑朔
○辛未李景隆闻我军且至拔德州之众宵遁
○癸酉  命陈亨张信入德州籍吏民收府库得粮储百余万山东军民以牛酒迎谒军门络绎不绝  上不受慰劳而遣之禁军士无侵掠李景隆奔济南
○丙子  上谕诸将曰李景隆在济南收集败亡今乘胜追袭之势必瓦解
○丁丑留陈旭守德州  上率师往济南
○己卯
○至禹城北二十五里驻营日晡倍道而进诘旦至济南李景隆众十余万仓卒布阵未定  上以请骑赴之左右控  上马谏勿进  上曰迅雷之下其势不及掩耳既败景隆余不可缓彼布阵若定则难猝破遂进击之大败景隆斩首万余级获马万七千余匹景隆单骑遁余众悉降尽散遣之济南城守不下  上命诸将攻之
○辛巳堤水灌济南城
○壬午下令募忠义勇敢之士应募者甚众

[book_title]卷七
二年六月甲午朔
○齐泰黄子澄闻李景隆等屡败济南危急皆震悚丧气乃谋遣尚宝司丞李得成等来讲和以缓我师
○七月甲子朔  上遣李得成等归谕之曰吾尝上两书陈达中恳皆不见答今不敢再渎尔吾  皇考所奖拔者能不忘  皇考之恩则归为奏于朝臣之中诚前书备矣但望  皇上明断而已自古听谗邪之佞诛骨肉之亲鲜不复败我为王下天子一等富贵已极尚何求哉而谗人交构积毁销骨诬之以极恶加之以大罪发兵见屠哀哉何辜是以有死之心无生之志不得己用兵自救然犹日夕觊望有回旋之恩今尔之来实副所望夫明主之治天下不忘其所尊不弛其所亲举其大而略其细是以九族睦而天下平今欲转祸为福在掌之间耳诛奸谗以谢  祖宗去新政以复旧章施恩宗亲而罢兵息民非独保全臣之一家亦永保国家无穷之休若溺于权奸之言必欲去臣但恐臣去而国家亦危矣惟  圣明审之言讫  上流涕左右闻者皆流涕得成归备言之齐泰等怒而囚之
○癸未  上遣书谕  世子煦曰谍报敌将平安领众二十余万营单家桥欲于御河邀我粮舟又选善水者五千度河将合势攻德州今德州尚余粮数十万但虑众寡不敌且山东新附义勇军今皆挈妻归北不绝于道亦虑为敌所邀吾料敌新败胆破气索必不敢出然不可不备汝即令高燧将万余人南出初营于彰义明日移营卢沟河西又明日营良乡如将与我军合势者使敌闻之必狐疑不敢轻进四五日后令高燧率军复回敌必再来觇往返踰旬日则我之粮舟及新军皆过直沽矣  世子如  上旨行之已而平安觇知果蓄疑不敢出
○八月癸巳朔
○戊申
○解济南围还师北平命诸将缘途严禁军士侵掠召陈旭还北平
○九月壬戌朔
○先是承天门灾朝臣多言宜罢兵息民以答天谴翰林文学博士方孝孺独言诸侯当灭之应孝孺遂建议改谨身殿为正心殿午门为端门为应天承天门为皋门前门为辂门悉从之自是益多变更矣
○乙丑
○师至北平
○辛巳
○遣北平府知府唐靖祭雄县山川及白沟河神
○十月壬辰朔
○己亥
○陈亨卒  上亲为文遣仪宾袁容祭之
○丙午
○下令征辽东
○丁未  上率师至通州张玉朱能请曰今密迩敌境而勤师远征况辽东早寒恐士卒难胜惟  殿下熟计之  上乃屏左右密语之曰今敌将吴杰平安守定州盛庸守德州徐凯陶铭欲城沧州为犄角之势德州城壁坚敌聚定州亦城完有备沧州土城隤圯已久今天气向寒城岂易就我乘未备出其不意急趋攻之敌有必败之势今声言东征者示无南伐之意以怠之耳失今不取彼城完而守备固难于为力凡事贵密故未令众知者虑泄也玉与能叩头称善
○庚戌
○驻营夏店
○壬子
○密令徐理陈旭等朱诣直沽造浮桥济师
○丙辰移师还通州循河而南众咸疑曰今征辽东而南行何也  上绐之曰夜来有白气二道自东北指西南占书云执本者胜今行师利南不利于东天象显示不可违也旹徐凯等谍知我师征辽东果缓守备而发军四出伐木修城
○戊午
○我军过直沽  上语诸将曰徐凯等所设备惟青县长卢而已塼垛儿灶儿坡数程皆无水皆不备趋此可径至沧州城不是夜二更启行昼夜三百里敌两发哨骑皆不相遇明旦至监仓遇敌哨骑数百尽擒之食时至沧州敌犹未觉督军士筑城我军既至城下始苍黄分守城垛众皆股栗不及擐甲我军四面急攻之  上麾壮士由城之东北角登逾时拔其城而先已遣人断敌归路遂斩首万余级获马九十余匹而生擒都督徐凯程暹都指挥俞琪赵浒胡原李英张杰并指挥以下百余人余众悉降咸给牒遣时迫暮余三千余人未给牒期明旦给而遣之是夜悉为谭渊所杀  上闻亟召渊切责之曰尔虽善战有功然擅杀无罪三千余人如何可掩过汝诚欲吾得人心乎失人心乎吾每临战戒汝辈勿妄杀惟尔好杀不止天报显明若此所为汝能免祸乎渊叩头对曰此皆各处精选壮士今释之无几日当复来杀我矣既尽力获之而复纵之是纵虎贻患也故臣愚计不如去之便  上曰如尔所言凡与我为敌者必尽杀之乃已乎不顺我者杀之矣顺我者亦杀之则彼宁尽死力以斗谁复甘心见顺也渊惭悚而退  上置酒饮徐凯等遣之归凯等稽首曰臣等荷  太祖皇帝深恩以有爵禄今为奸臣所驱迫干犯大义罪当死  殿下天地之仁不杀而赦之臣之一家虽糜粉不足报大德今尚何归  殿下方诛奸臣以安  宗社臣等虽驽愿效犬马之力尽死以报诚不愿归矣  上从之皆遣回北平仍其官禄
○十一月辛酉朔
○甲子
○先是我军破沧州所得辎重器械及降将徐凯等移直沽之舟于长芦载还北平  上虑德州盛庸之众要之乃率诸军自长芦度河循河而南至景州遂至德州遣人于城下招盛庸庸坚壁不出时我军皆已过  上独率数十骑殿后庸觇知之遣骑数百来袭后  上返兵击之杀百余人生擒千户苏瓛余悉降
○壬申驻军临清  上语诸将曰盛庸聚众德州而仰给  御河运粮若邀其粮彼乏食必不得而出出必虚声蹑我之后其实欲向南就食今觇伺其出还军击之蔑不破矣
○甲戌
○移军馆陶遣轻骑哨至大名尽得其粮舟遂取其粮焚其舟我军至馆陶渡河至冠县过莘县遂向东阿东平以诱敌众
○十二月辛卯朔
○甲午
○驻营汶上逻骑至济宁  上闻盛庸引军出德州遣轻骑往觇之
○丁酉
○获盛庸运粮百户二人询知盛庸营东昌其先锋孙霖以军五千营清口  上命朱荣刘江率精骑三千夜袭破霖营杀数千人获马三千匹生擒都指挥唐理等四人孙霖仅以身免
○乙卯
○我师至东昌盛庸背城而出  上谕诸将曰盛庸乏粮而出今东昌素无蓄积彼必决死一战须以智破之敌欲速战则我不战敌不欲战我则扰之以精骑绕出敌后观其阵薄厚虚实若可击就击之尔等但望军动即鼓噪而进俾其腹背受敌内必自乱可以收功借不可击我掠敌营而回尔等慎无恃累胜之威有玩敌之心尤当加警诸将叩头受命  上历观其阵曰吾已得破之之术敌精锐火器俱在前两旁及后空虚时敌持重不欲战  上以轻骑击其左翼绕出其阵后复冲其中坚敌围  上数望  上望其阵西南稍薄遂冲击而出杀其将士甚多  上顾所率一勇士马伤不能出复杀入敌阵挟出之时我军违命不俟  上击敌辄先踊跃驰赴曰见敌不杀无勇矣遽进先薄其阵为敌火器所乘而退张玉突入敌阵大战连杀百数十人玉亦被伤而殁  上犹未知力战不已敌败退时已昏暮就阵执敌卒讯知我步军已退遂还营
○丙辰  上旋师命步军辎重先行  上以百余骑殿后敌五千余骑来追  上按辔徐行俟追者至其先锋出阵挑战  上发一矢射之应弦而毙敌退而复进但先出战者辄射殪之敌乃惧不敢逼而退
○丁巳
○师至馆陶时盛庸驰报真定于是敌众四出以要我归师敌间获我军士即皮面抉目刳剔心腹惨毒特甚我军闻之咸怀愤恨恃必死之志故每临阵人自为战不俟督促云
○三年正月辛卯朔
○师次威县真定敌师以马步兵二万来邀  上以精骑数千缘途按伏而躬率十余骑薄其阵诱之且斗且却引入伏内尽殪之
○乙丑
○师次深州真定敌帅复以马步兵三万来邀  上先命骑兵千余遥厄其归路而率精骑百余薄敌势动我军乘之遂溃奔还真定为我骑兵所要生擒监军内侍长寿并指挥以下数十人斩首万余级获马三千余匹余众降者悉纵遣之
○戊辰
○师次蠡县百姓苦敌虏掠逃散出境  上遣人招之百姓闻  上至皆悦遂还复业
○丙子
○师至北平
○丁丑
○诸将以东昌无功免冠顿首请罪  上曰尔等冠非尔之失其失在予予恃尔等皆同心同德骁勇善战故爱惜才难每有小过略而不问循至违律并废前功譬如慈母爱子过于骄纵久则不听母命此岂子之罪哉诸将皆叩头惶恐流汗浃背  上复曰胜负固兵家常事今胜负亦相当未至大失所恨者失张玉耳艰难之际丧此良辅吾至今寝不帖席食不下咽也言讫流涕不止诸将皆泣下莫敢仰视
○二月庚寅朔
○戊戌
○命僧修斋荐阵亡将士  上亲为文祭之祭毕  上流涕言曰奸恶横加毒害于我尔等悯我无辜奋力战斗为我而死含无穷之冤于地下每念及之痛切于心遂脱所服袍焚于前诸将趋进亟止之  上曰将士于予情同父子死者有知鉴予之哀焚讫悲恸不已将士视之皆恸阵亡之家其父兄子弟见者皆收泪曰人孰不死死而蒙主恩德如此又何憾我等但当努力图报且为死者雪冤也遂相率请从征自效
○壬寅  上谕诸将曰敌势已渐见逼宜因其未出先往御之不可坐受其制
○乙巳  上率师南出谕将士曰尔等怀忠奋勇同心协力临阵斩敌每战必胜可谓难矣比者东昌之役不遵号令遂弃前累胜之功深可惜也大扺惧死者必死捐生者必生若白沟之战南军怯懦望阵却走故尔辈得而杀之此惧死必死也尔等每于战斗之际冲冒白刃奋不顾身以一当百以百当万故能出万死全一生此捐生必生也是皆尔所见所知者故惧死退后是自求死自今毋恃累胜之功慢不加警必沈著有谋必刚勇不怯毋率略毋选耎庶几可以建功勉之勉之
○己酉
○驻师保定  上会诸将议所向咸曰定州军民新集城池未固攻之可拔  上曰野战易于成功攻城未易取效今盛庸复聚众德州吴杰平安颉颃真定相为犄角如吾攻城未拔顿师城下彼合势来援坚城在前强敌在后胜负未可决真定距德州二百余里我军出其中敌必出迎战西来则先击西东来则先击东败其一军余当破胆诸将曰二百里非远我军介两敌之间彼合势齐进则腹背受敌矣  上曰百里之外势不相及两阵相对胜败在于呼吸之间虽百步不能相救矧二百里哉遂决明日移军于紫围八方  上所御素红绒袍忽见白花如雪色凝为龙纹鳞鬣皆具美如剌绣诸将见者骇异皆叩头曰龙君象天命嘉兆必获大捷  上叹曰我与若等不得已御难求生耳敢有一毫非分之望哉但荷  天地  宗庙之灵得去权奸清朝廷安  宗社退守藩封传于子孙吾志愿毕矣况今生死未保乎且水花偶然所凝岂可据云嘉应果若嘉应亦非吾德可当尔曹慎毋妄言又戒之曰方当相与戒慎之际不可妄以此为喜而有怠心
○三月庚申朔
○进军缘滹沱河列营当敌柱来之冲遣游骑哨定州真定而多为疑兵以误之
○辛未
○闻盛庸军至单家桥  上率师由陈家渡度河逆之不见庸军恐其潜与真定合于是往复度河者三遇一虎咆哮河侧遂杀之  上谕诸将曰格杀猛兽胜敌之徵也
○己卯
○侦知盛庸军营夹河遂进师迫之
○庚辰
○距敌营四十里驻兵  上语诸将曰吾观敌列阵每精锐在前罢弱在后明日与战以劲师当其前摧其精锐余自震慑矣中军常去敌五六里严整列阵以待之我以精骑先薄其阵绕其背击之推之使前彼急行五六里气喘力乏中军俟其既过随而击之我蹑其后乘势逐之慎毋逆击之彼败不得前奔则尽死力赴斗矣
○辛巳
○令诸将列阵前进午至夹河盛庸亦列阵以待  上先以三骑觇庸阵见其军火器强弩战楯悉列阵前遂掠其阵而过敌出千余骑来追  上勒马注矢待之其追骑将近  上射殪一人其余众稍止已而复来又射殪一人如是者三乃却  上以兵骑一万兼载步卒五千薄其阵前将交锋步卒下马攻其左掖敌拥盾层叠自蔽我军攻之不得入  上预作木矛赞长六七尺横贯铁钉于端钉末有逆钩令勇士直前掷之连贯其盾亟不得出动则相牵连不可以蔽遂乘其空隙攻之矢下如雨敌众弃盾走仓卒其火器又不能发我骑兵乘之而人捣其中坚敌众乱皆前奔中军将谭渊望尘起遽出兵迎之鏖战而死朱能张武等率诸军并进  上以劲骑掩击敌背冲贯阵中与能等合势斩刈甚众杀其都指挥庄得骁将楚智皂旗张等时迫暮各敛军还营  上以数十骑逼敌营而宿天明视之四面皆敌左右曰亟出无为所困  上曰且休无恐日高丈余  上引马鸣角穿敌营从容而出敌众顾视惊愕略不敢近
○壬午  上谕诸将曰昨日谭渊见敌走逆击太早故不能成功兵法曰穷寇勿遏故我先戒中军令整兵以候敌已过然后顺势击之盖彼虽少挫其锋尚锐汝必欲绝其生路安得不致死斗大抵临敌贵于审机变识进退渊不从吾言以致丧汝曹当慎之今日敌来尔等与战我以精骑往来阵间敌有可乘之处即入击之两阵相当将勇者胜光武所以破王寻也遂严阵俟敌至时我军于东北敌军于西南进与交战自辰达未  上临阵督战将士人人争奋乃张奇兵往来冲之敌军屡退而复合两军兵刃相抵彼此战疲各坐而息已而复起战相持不退飞矢交下忽东北风大起尘埃涨天沙砾击面敌军眯目咫尺不见人我军乘风大呼纵左右翼横击之钲鼓之声震地敌军大败弃兵而走斩首十万余级追至滹沱河溺水及践蹋死者不可胜计余皆溃散降者悉纵遣之尽获其器械辎重盛庸单骑走德州  上战罢回营埃尘满面将士不能识及闻  上语声乃趋进见  上每临战出入阵间决机应变但见一卒为敌所困皆骑赴拔出之诸将士遥见  上旗帜皆喜莫不奋戈争先一以当百故无往不胜也
○初敌师骄溢谓此举必成功各持金银器皿及锦绣衣服俟破北平城盛作宴会至是大败所持器皿衣服尽为我军所得
○癸未
○遣人报捷于  世子至单家桥遇敌万余营桥南不能进遂还
○甲申  上率兵径趋战家桥破敌营斩首数千级溺死者甚众是日驻师楼子营先是吴杰等引军出与盛庸合未至八十里闻庸败复还真定  上语诸将曰吴杰等若婴城固守则出上策若军已出复归以避我此中策若来求战此则下策也我计其将出下策破之必矣诸将曰彼闻盛庸败必不敢出  上曰不然吴杰平安拥众十余万不得与盛庸合者以我军间隔之今逗遛不出则将有老师费财之罪矣况彼虽外与盛庸合其实忌庸先成功今庸已败彼必欲独成功矣其势必出我暂散军士托言取粮彼闻我军散必乘虚而来我军之出不远伺彼将至即回严师待之必落吾彀中是日军士四出取粮又令校尉荷担抱婴儿伪作避兵者奔入真定城扬言北军皆出取粮营中无备杰等闻而信之遂出军袭我

[book_title]卷八
三年闰三月庚寅朔
○乙未  命陈亨李远等将骑兵五千哨真定
○丙申
○郑报吴杰军滹沱河北去我军七十里  上笑曰彼不量力揣智辄欲求战乳犬犯虎伏雌搏狸虽有斗心力能胜乎岂不鉴盛庸哉遂饬诸军渡河时向暮诸将请明旦度陆荣进言曰今日出兵阴阳家所忌  上曰吾千里求战忧敌不出故百计诱之今彼既在外是其送死之秋时机如此岂可失也若稍缓之彼退守真定城坚粮足攻之则不克欲战则不应欲退又不能将坐受其弊矣拘小忌者终误大谋  上遂策马先度刘才执辔言曰水深骑虽可度步马辎重柰何  上麾骑兵由上流度令步军辎重涉下流骑阵遏上流而下流遂浅辎重毕度  上先率骑兵三千循河西行二十里果遇敌军敌退营藁城
○戊戌
○与敌略交锋值晚各歛兵还营  上虑敌潜退躬率数十骑逼敌营而宿以缀之
○己亥
○吴杰平安列方阵于西南  上遥望而笑谓诸将曰方阵四面受敌岂足取胜我以精锐攻其一隅一隅败则其余自溃乃以军縻其三面悉精锐攻其东北隅与杰等大战  上以骁骑数百循滹沱河绕出敌后突入敌阵大呼奋击两阵矢交如雨而集于  上旗者如猬毛平安于阵间缚楼丈升高以望  上麾精骑冲击之将及楼平安下坠而走几被获忽大风起发屋拔树杰等不能支我军四面蹙之斩首陆万余级追奔直抵真定城杀死无算俘降者释之尽获其军资器械生擒都指挥邓戬陈鹏等杰与安仅得入城翊日遣人送旗回北平  谕世子谨藏之以示后世子孙使知今日遇祸之难都督顾成见旗而泣谓  世子曰臣少从军今老矣多历战斗未尝见若此也
○庚子
○师度滹沱河
○己酉
○至顺德
○辛亥
○至广平郡县官民各持牛酒来迎  上悉不受但慰劳遣之
○癸丑
○至大名官吏父老率众来迎是日获敌谍者言齐泰黄子澄等皆已窜逐  上大喜语诸将士曰若尔则有悔祸之心而兵虽可解吾亦可以释憾矣将士皆曰此未可信纵其奸臣已黜而其所调天下之兵尚在境上是奸臣之计尚行也  上乃奏书于朝曰臣闻虞舜用辟首去四凶殷汤之圣不吝改过皆帝王之盛美万世所师法也臣奉藩以来今历二纪祇祇栗栗不敢越违比缘奸臣齐泰黄子澄怀莽操之逆图志倾危于  宗社造滔天之祸翦藩辅之亲屡削诸王次及臣枉直为诬餙虚为实加之大恶冒次深诛发天下之兵殚府库财挤臣一家并寘死地臣尝沥中恳号噭诉天天居甚高略无见听夫小杖则受大杖则走臣虽至愚岂忍父子俱被无辜之戮而令  陛下受枉杀亲王之名哉以兵自防诚非得已上赖  天地  宗庙之灵鉴臣忠诚悯臣非罪俯垂庇佑大军之至每日摧衄然臣不敢为喜恒用伤悼诚念此皆  皇考所养兵民而奸臣一且尽驱之白刃之下使溅血成川暴骸蔽野呜呼冤哉彼实何罪故夙夜拳拳秉诚摅敬吁  天地吁  祖考冀发圣明助震威断早戮奸贼用除祸本庶几以清朝廷以安  宗社以全亲族以息兵民而天下有太平之望也比闻奸臣齐泰黄子澄皆已窜逐于外臣一家长幼皆欣喜舞忭有更生之庆谓  陛下日月之明已宣雷霆之威朝廷可以遂清  宗社可以遂安亲族可望保全生灵可望休息天下可望太平帝舜之去四凶成汤之改过不吝  陛下兼而有之矣臣犹未能尽释于心者初闻齐黄被黜即以遍告三军将士曰明天子已洞察我之非辜而去权奸矣且夕必下宽贷洗雪之恩吾与若等可以解甲而休帖席而卧矣将士皆曰诚所愿见但虑非出诚心而奸臣姑为退避之计以弛我耳然我岂可輙自弛以束手就擒哉如其果出诚心则吴杰平安盛庸之众悉召还而今犹聚境上侵迫不已则是奸臣之身虽出而奸臣之计实行臣思其言恐亦人事之或然者也夫圣人之感人至诚而已至诚可孚豚鱼而况人乎  陛下推诚待下谁不悦从若徒示以去奸臣之名而实仍用奸臣之计此非独撤  陛下之藩篱将遂倾  陛下之堂室莽操之事前鉴甚明此不待智者而后知也奸臣之设计臣前书陈奏已详如  陛下不信但试察其所行所言果忠于朝廷乎果其自为乎惟  陛下明之于心度之于理参之于古验之于今力断而行无终为憸邪所蔽则天下幸甚  宗社幸甚非独臣一家一国之幸书至建文君以示方孝孺孝孺观毕曰我方将怠之此奏之来止宜令各处兵已多集独云南兵来至燕军久驻大名暑雨为沴不战将自困今调辽东兵攻永平德州扰北平根本受敌彼必归援我大军蹑其后有必擒之势矣今辜遣人报之往复一二月吾师必集矣  建文君善其策遂命孝孺草诏宣言欲罢兵建文君览诏曰既欲怠之则当婉辞庶几肯从孝孺曰辞婉则示弱矣遂令大理少卿薛嵓赍至军中密散之以懈我将士心嵓竟匿宣谕不敢出  上读诏见辞语□慢语嵓曰君臣之相感惟诚耳此诏必非出  陛下意盖奸臣挟诈以欺我也夫事关国家  宗社而可以为戏耶又闻嵓诏旨如此濒行时上何言嵓曰上言但  殿下旦释甲谒  孝陵即暮下令旋师  上曰是入奸邪之言已固而我之诚终不见察三尺童子犹未可绐也遂指侍卫将士谓嵓曰纵我可绐此曹可尽绐之乎嵓惶恐不能对于是诸将厉声曰嵓为奸臣遣来游说以误我是亦奸目也请先腰斩之然后奋驱南向尽枭奸臣之首以慰  宗庙谢天子安百姓而还臣等有死之志无生之心必不为奸臣所欺矣  上曰汝辈误矣今奸臣不过齐泰数人嵓天子命使汝何敢妄言诸将曰  殿下初闻黜齐黄便谓朝廷有悔过之心可以释憾臣等固谓不可信乃今果然而  殿下犹不见信何也  上曰吾亦计之矣但今方与诏使言尔曹不得妄语嵓战栗流汗被体俛首不敢仰视  上虑诸将或私害嵓留嵓于左右旦夕相接尽意以语之留数日厚赉之遣中使卫送出境将行  上语嵓曰归为老臣谢天子天子于臣至亲臣之父天子之大父天子之父臣之同产兄臣为藩王居大国富贵已极复有何望哉天子于臣素爱厚而一旦以谗见恶岂出其本心哉盖奸臣交构以至如此臣之以兵御祸盖不得已为自救之计耳今臣与权臣势不两立幸蒙宽大之诏有罢兵之言  陛下天地大德臣之一家不胜感戴但奸臣尚在大军未还臣所领将士心存狐疑虽臣屡宣德音彼怀后忧迟回顾望未有必散之志伏望  皇上推诚待下断然诛此权奸数人散归天下之兵马则臣父子一僮一骑归罪阙下惟陛下命之臣此言出于中诚  天地神明鉴临在上不敢欺也果若谕言不出圣诚臣虽可从如众人何惟  陛下审之嵓归至京未入见孝孺私就问之曰燕王何言其将士心如何且观彼此两军之势孰壮孰弱嵓曰燕王语直而意诚累千百言皆天理人心之正不能难也其将士虽不及吾十一而皆与王一心父子不过焉吾军虽众然骄而懈疎而寡谋且诸将不和未见有胜之道今日之事朝廷但当处之以道不当以力孝孺默然嵓入见具言  上之情及军中之事建文君以语孝孺曰诚如嵓言曲在朝廷齐黄误我矣孝孺曰闻嵓来时燕王重贿之今故为之游说不足信也遂罢
○五月己丑朔
○吴杰平安盛庸俱发兵扰我饷道  上遣指挥武胜等奉书于朝曰比荷圣明允臣所奏特遣大理少卿薛嵓下诏军中谕以偃兵息民虽臣将士不能无疑于权奸之欺臣之父子盖已欣戴  陛下之仁矣而嵓归未十日吴杰平安盛庸频叠发兵绝臣粮运要杀臣之将士数百人臣将士守臣约束不敢赴斗而彼必欲求衅略不见舍与比所下诏音背驰矣诚有以中臣将士之所疑孤臣父子之所欣幸也如谓朝廷息兵之命杰等有所不知不闻薛嵓之往来复皆经其军中其可谓不知不闻耶此皆奸臣之所为而  陛下深居九重有所不知不闻耶臣之所恃者  陛下至尊至亲也今为奸臣所恶  陛下虽有怜之之心而不能见□则臣所以自救之计敢一日而忽之哉臣之中诚计薛嵓归必能详达但前诏旨如此今日奸臣骄制如彼外情恟恟不敢不闻伏惟扩明奋断以固  皇业以安天下斯臣亦有保全之望臣无任战兢俟命之至书进建文君览之益感悟有罢意以示方孝孺曰其词甚直柰何孝孺未言建文君曰此孝康皇帝同产弟朕叔父也今日无辜罪之他日不见  宗庙神灵乎孝孺曰陛下果欲罢兵耶天下军马一散即难复聚彼或长驱犯阙何以御之骑虎之势可下哉且今军马毕集不数日必有捷报毋感其言孝孺出矫命锦衣卫执武胜系狱
○六月戊申朔
○辛酉获其谍者言武胜等已下狱  上谓诸将曰我驻军于此三月以俟息兵之命武胜既执则其志不可转矣我岂能块然坐此为人所擒哉彼军萃德州资粮皆通徐沛来但调轻骑数千邀而毁之德州无所仰给必困纵欲求战我严师待之以逸击劳以饱击饿有必胜之道胜之而后求息兵或冀能从诸将皆曰善遂遣李远等率骑兵六千扰其饷道  上令远军皆易彼甲胄使遥见不疑又恐临战相杂难辨令各插柳枝一握于背为识远等行行  上戒之曰吾志在除奸臣数人耳毋虐百姓
○壬寅
○李远等如  上旨至济宁谷亭沙河沛县敌望之皆不觉我军焚其粮舟数百艘粮数百万石军资器械不可胜计河水尽热鱼鳖皆浮死其运粮军士尽散走京师大震而德州兵气稍索矣
○乙亥
○远等率军还
○壬午敌将袁宇领马步军三万邀袭远军远伏密林中以十余骑诱之宇众竞前伏兵突出击之遂大败宇军斩首万余级获马三千匹宇仅以身免
○七月戊子朔
○己丑
○擒杀彰德守兵千余人时敌将都督赵清守彰德  上先遣数十骑日往来城下扰其樵采及来追则引去城中薪乏拆屋为炊至是  上曰彼既窘迫望吾人少必来追吾将擒之使闭门不复敢出乃伏兵近城山麓而遣数骑薄城下诱之城中军果出追我骑诱入伏内伏兵擒杀其众余奔入城不敢复出矣
○癸巳
○破尾尖寨初敌军与民杂守之诸将恐梗我饷道请攻之  上曰山径险窄惟一人可上元末兵乱民数百人聚其上而数万兵不能攻今姑缓之徐当用计破之至是募得为乡道者一人命张礼引兵千余乘夜往攻之适夜微雨礼屯兵寨下选勇锐十余人潜登绕出寨后执其守关数人数之留一人引至寨门举炮寨上惊乱礼大呼寨中人曰我前锋也诸军已驻寨下尔等速降则生不降诸军即至破关虽欲降无及矣遂皆下寨降礼引见  上皆赦之命军归原伍民复原业
○丙申
○林县守将率众举城降
○丁酉  上虑敌兵扰北平近城耕牧乃遣刘江率骑兵千余还  上戒江曰汝兵度滹沱河由间道而行广张军声多设间谍若遇敌少可击则击之敌众我寡则昼为疑兵多张旗旌相属不绝夜多张火炬使征鼓相应彼必谓我旋师惧不敢逼汝急趋入北平若彼来侵境会守军共击之江至北平平安果率万余人至平村离城五十里剽掠人民江以兵击大败之斩首数千级俘获千余人获马六百余匹平安以数骑走
○戊戌
○方孝孺言于朝曰今河师老无功而德州饷道又绝事势可忧向以罢兵之说诱之既不能行则当别图一策安可坐视臣有一策建文君曰试言之对曰燕世子孝谨仁厚得国人心燕王最爱之而其弟高燧狡谲素忌其宠屡谗之于父不信今但用计离间其世子彼既疑世子则必趣归北平即吾德州之饷道通矣饷道通即兵气振可图进取也建文君曰何以知其父子兄弟之悉孝孺曰臣之徒有林嘉猷者燕王尝召至府中居久故得之悉建文君曰此策固善但父子钟爱既深恐未能间之孝孺曰可行遂令孝孺草书贻世子令背父归朝许以燕王之位而令锦衣卫千户张安赍诣世子世子得书不启封并安遣人送军前时中官黄俨奸险素为世子所恶而高燧深结之为己地及安持书至俨已先遣人驰报  上曰朝廷与世子已通密谋  上不信高煦时侍  上亦替俨言非谬  上亦不信语竟世子所遣人以书及张安皆至  上览书叹曰甚矣奸人之险诈吾父子至亲爱犹见离间况君臣哉
○壬寅
○谍报大同敌将房昭引兵入紫荆关侵掠保定属县悉欧人民登山结寨民强有力者皆假以指挥千百户之名而逞威胁众不从者辄杀之人被惨毒房昭据易州西水寨寨在万山中四面极险惟一径扳缘可上房昭欲守此为持久计以窥伺北平  上曰保定北平股肱郡岂可不援遂班师
○八月丁巳朔
○度滹沱河
○丁卯
○驻师完县诸山寨民来归悉抚安复业命孟善镇守保定
○丙子
○谍报真定敌将遣都指挥韦谅领兵万余运粮接应房昭  上语诸将曰敌以西水寨为固其中薪水不乏所缺者粮耳使其馈饷得济敌未可破遂率马步精兵三万邀之
○丁丑
○至寨口韦谅督运已入寨遂围  命朱荣等将兵五千围定州
○九月丁亥朔
○壬寅  上语诸将曰今围寨急真定闻之必来援其摧败之余进必不锐我姑轻骑往定州彼探知我去必速来来则据险以待我还兵合击必败之矣既败其援兵寨兵可不攻自下矣时围寨久敌军多南人天寒衣薄会夜霜月  上令军中四面皆吴歌敌军有潜下寨降者言众闻歌声皆堕泪思归无固守之志但为房昭等所制耳
○甲辰  上赴定州
○十月丙辰朔
○真定援军至  上夜率精骑五千趋还
○丁巳
○食时与围寨兵合敌裨将都指挥花英郑琦等以马步三万余列阵峨眉山下  上纵兵击之令勇士卷旆登山潜出敌后大张旗帜寨中望见惊骇遂乱四散奔走我军逐之斩首万余级坠崖死者尤众获马千余匹擒都指挥花英郑琦王恭指挥詹忠等惟房昭韦谅脱走复追数千余人遂破西水寨丙寅师还
○丙子
○师至涿州大享将士
○乙卯
○师至北平
○十一月己酉朔
○壬辰
○陆纪善金忠为右长史
○癸巳
○大享将士
○乙巳  上亲为文祭从征将士及天下将士为奸臣所驱没于战阵者
○庚戌
○释擒获辽东指挥王雄等七十一人还本卫先是辽东杨文等引军围永平出游兵万余掠蓟州遵化诸郡县所得人民无老少皆烹食之有年百十岁者亦被杀军士竞贯婴儿于槊末为戏纵恣淫刑百姓苦之守将郭亮以闻命刘江率军往援  上戒之曰敌闻我军至必遁回山海慎勿追之尔留永平月余即盛张旗帜整饬队伍声言回北平徐行一二程卷旗囊甲夜复入永平彼闻尔还北平必复来寇尔出师奋击必败之江至永平敌遁如  上所料江如  上旨稍出即还敌果复至纵掠昌黎县江出兵掩击大败之斩首数千级获马六百余匹生擒王雄等至是释之遣归  上谕雄等曰汝归谕杨文奸臣乱朝纲坏  祖法屠戮诸王将危  宗社我之举兵为诛奸臣救祸难保全骨肉以安天下每战胜所获将士念其皆  皇考旧人今为奸恶驱迫而来非其得已故悉放遣之夫奸臣所恶惟予一人百姓男女耆老婴儿何罪淫刑惨酷人不忍闻天有显道善恶之应捷于影响汝不有人祸必有天刑汝能无惧乎如是雄等叩头曰文诚得罪于天无所逃祸臣等愚昧为所驱使罪宜万死今蒙  殿下再生之恩当陨首为报言讫皆流涕  上赐资粮遣之
○辛亥
○鞑靼可汗遣使来输款
○十二月乙卯朔
○丙寅  上率师南征谕将士曰靖祸难者重在安黎庶诛贼乱者必先行仁义今予众之出为诛奸恶扶  社稷安生民而已彼奸臣弄兵所至横肆杀掠噍类无遗凡今生民皆我  皇考赤子奸臣既虐使之夫不得耕妇不得织日夜不息而又恣其凶暴吾痛心疾首寝食不安图所以拯拔之尔曹慎勿有所侵害苟有一毫侵害于民是逆我之心与奸臣同恶必不能相宥矣尔曹勉听吾言又曰善恶皆有天报尔但观之奸臣所为如此未有不身家俱祸者也
○壬午
○驻师蠡县是日移营义河  上召李远谕之曰今驻于此真定德州必出游兵侦我动静尔以轻骑八百往哨彼至即击之

[book_title]卷九上
四年正月甲申朔李远兵至藁城果遇德州禆将都指麾葛进领马步兵万余为前锋乘冰度滹沱河半度远进击之敌望见远军少敛退下马系之林间以步卒接战远佯却敌追之远分兵潜出其后解纵所击马远奋击之敌退已失马遂大败斩首四千余级溺水死者称是获马千余匹葛进仅以身免捷至  上遣书劳远曰将军以轻骑八百出奇应变破敌万人功亦伟哉虽在名将不过也所部将士能奋忠效力建功于岁首宜加褒赉速第其功以闻
○戊子遣朱能率轻骑一千出哨至衡水县遇敌哨兵与战大败之斩首七百余级获马五百余匹生擒指挥贾荣等
○乙未由馆陶度河  上遇一病卒仆于地命左右以从马载之左右曰从马非卒所宜乘  上曰人命与马孰轻重人病不能行不载之是弃之矣吾岂贵马而贱人哉且彼从吾尽力而病吾乃不恤之岂为人父母之道左右皆顿首闻者亦皆感悦
○丁丑师至东阿旧县攻城不下力战拔之斩首三千余级生擒其守将
○戊戌攻拔东平擒指挥詹璟  庚子攻拔汶上擒指挥薛鹏
○辛丑  上饬将士曰孔子万世帝王之师太平之道所自出孟子传孔子之道以开谕后世其功德在生民盖与天地日月相为无穷今曲阜孔子之乡邹县孟子之乡将士毋入其境敢有入境侵及其草木一一皆诛之不宥
○庚戌师至沛县守将以城降知县颜伯伟不出为我军所杀
○癸丑师至徐州
○二月甲寅朔军中久不闻敌兵消息  上遣胡骑指挥款台领兵十二人人二骑北觇之款台至邹县遇敌饷卒三千余人款台等鸣锣驰入骑大呼曰大军且至不降者死饷卒惊骇悉奔散遂擒千户二人归知敌兵驻济宁  上曰款台以十二人破敌三千人真壮也命左右纪绩以俟大赉
○甲戌师至徐州东北其守将闭城不敢出  上欲移军南行诸将曰各营军士多取粮今起营恐后至者城中出兵掩袭之非便  上曰无虑要虽一人行彼亦不敢犯乃伏兵于九里山先藏百余骑于演武亭令数骑往来城下诱之且戒之曰尔等至城下解鞍息马示以安闲若敌不出即慢骂以挑之敌怒来追尔则按辔徐行引其渡河既渡河即举度即炮我纵兵击之彼必惧急回度河苍黄之顷必成擒矣数骑如  上旨往来城下城中兵不敢出乃焚其庐舍大骂之  徐发一矢射城上抵暮乃去明日复如是城中将士不胜愤遂开门出兵五千追度河炮向伏发  上以数骑驰出西门断其归路腹背夹击之敌众奔溃急争桥桥坏堕水死者千余人斩首三千余级余奔入城后我军单骑往来城下城中人竟不敢出
○己卯遣都指挥李让祭外祖徐王坟  上戒将士曰闵子卿  外祖坟墓及其家在焉勿有侵扰违者不宥遂召王亲族赐钞万锭慰劳而遣之
○三月甲申朔我军自徐州趋宿州  上语诸将曰敌缀我后当豫备之乃留都指挥金铭将游骑哨景山戒之曰敌至见尔孤军必追袭尔则列队徐行乍进乍退彼疑尔为诱必不敢进令令都指挥冀英先以数骑隔河按伏觇尔度河如敌来袭英即举炮彼疑有伏犹豫未决之顷尔众已度矣铭往果遇敌兵万余遂逡巡而行引军临河敌众来追冀英连发炮敌即歛退方欲布阵而众纷扰未定铭遂度河与  上会宿州后敌审知惟铭百骑深悔失计
○辛卯师至蒙城
○壬辰师注涡河谍报平安领马步兵四万为前锋蹑我后  上曰当出奇胜之顾视滨河树林丛茂蒙茸堤岸深隘曰彼必疑此有伏闻淝河平川少树彼必不疑可以按兵遂亲率精骑二万人持糗粮三日至淝河按伏兵诸军百余里敕诸士皆东苣连属于道接诸军营戒候者曰纵火者与敌大战也一苣举火余苣皆应敌见必以为我军则胆落矣若小胜敌则不须举按兵数日敌不至而粮且尽诸将咸请回军  上曰更待一二日彼必至明日诸将又请曰今非独兵食尽焉刍亦乏是未遇敌而先自困固请回军  上曰彼引众远来锐意求战宁肯委而去乎但破其前锋彼自夺气指所指刀谕之曰但折其钝锷即无复有用我按甲于此待之至则有必擒之势诸将曰不来奈何  上曰我度其必来须少待之迫暮令朝骑指挥款台以数骑往哨是夜四鼓款台还报敌营距此四十里以闻其更鼓旦必至矣  上喜黎明令白义王真刘江各将百骑往逆之戒之曰尔等各于缘路按伏彼若驻兵不动则以十余骑掠其营侮詈以挑之若来追慎勿与战且引却渐与所伏兵合敌惩前日不追金铭之失必穷力逐尔等亟回引入我伏内彼既急趋二十余里人马必乏擒之必矣  上又令王真等縳草置囊中若束帛戴马上俟敌追急即奔于地午王真等与平安兵遇安语其众曰此游骑也亟击勿纵乃舍步卒率骑兵驰来追真等佯走弃囊于地诱之其众果竞取弃物既入我伏内伏发敌众大骇勒马还走马疲敝策之不动悉下罗拜请降平安以骑兵三千驻北岸高坡  上以数十骑当之大耳灰者我胡骑指挥素骑勇既召还京师为安禆将至是持矟直趋  上前相距十余步我胡骑指挥童信引弓射之中马马路遂生擒大耳灰其麾下哈叁帖木儿亦骁勇见火耳灰被擒持矟冲突来救信复射其马人马俱仆并擒之时欲生致平安安变服以数骑走余悉奔遁  上率兵追之斩首数千级获马八千余匹生擒敌骁将林帖木儿余降者皆纵之于是诸将叩头贺且谢曰臣等继今不复敢料事向加臣等言失此机会罪何所逃  上笑而谕之曰事机偶有相乖耳无苦自贬自今但心有欲言即言之勿惩此而遂默盖安危吾与卿等同之是日释火耳灰等令带刀宿卫左右谏曰此虽旧人然久居敌中其心叵测未宜置于左右  上曰彼皆壮士既被擒固已心服况吾与之有旧恩今复生之必思图报毋过疑也遂厚赉火耳灰及哈三帖木儿
○甲辰遣胡骑薛脱欢领兵哨宿州遇敌军击败之斩首五百余级降者释之
○丙午  上谕诸将曰我师深入利于速战今敌驻宿州积粮为持久计若邀其饷道则彼饥窘不战将自溃遂命刘江将兵三千往徐州断敌粮道江趑趄不行  上怒欲斩之诸将叩头固请乃得释别遣谭清领百余骑行清至徐州遇敌饷兵击败之斩首无算循河而南至淮河五河水陆烧敌饷舟车不可胜计清还至大店遇敌战清骑少敌众围之清且战且行  上遥见清旗帜引兵驰援之出入敌阵杀数十百人火耳灰从  上出入手杀十余人敌势披靡清引众突围而出与  上兵合击之大败敌众杀死无算敌军欲南遁  上以骑兵蹑其后行止常距十余里
○丁未遣陈文李远哨淮河击败守淮河将士斩首千余级获马千余匹几夺浮桥
○四月癸丑朔
○丙寅我军缀敌至小河  上谕诸将曰敌势窘迫必求一战我据险待之使进则搤其吭退则拊其背彼必狼狈乃令陈文于河冲要处为桥先度步军辎重骑兵随之遂分守桥
○丁卯敌军布阵亘十余里张左右翼缘河而东  上率骑兵与战敌骑兵败走步兵复前争桥陈文杀败之追奔度河敌后军来援陈文战没敌众遂度桥布阵我将张武率勇敢士自林间突出击之与  上骑兵合大败敌众斩首二万余级溺水死者不可胜计尸积于河水为之不流生擒敌将丁良朱彬于是敌军据桥南我军据桥北相持数日敌粮尽军士采野菜而食  上曰彼饥吾与之相持然彼居南岸便馈饷更一二日饷稍集得济即来易破之乃留守桥兵千余不动而潜移诸军辎重东行去敌营三十里夜半度河而南绕出敌后敌旦始觉复引军相对
○甲戌驻师齐眉山与敌大战自午至酉胜负相当遂各饮军还营明旦敌拔众遁会大雾迷道旋绕山麓午雾始散  上引追袭不十里及之敌大惊遂深堑以自固敌所至作堑垒军士通夕不得休暨成而将旦复行往往虚弊人力故临战之际率先罢困矣  上行营不为堑垒但分布队伍列战为门敌不敢犯故军士至营即得休逸作息自便  上驻师有暇輙与诸将驰猎以周览地势猎有所获悉赐将士每拔一城破一垒所得财物亦悉赐之故人人乐为之用
○乙亥诸将请曰我军深入与敌相持今盛夏淮王蒸暑雨连作军中倘有疾疫则非我之利今小河之东平野多牛羊且二麦将熟若度河择地驻营休息士马观衅而动万全之道  上曰卿等所见拘常筭非知变通夫两敌相持贵进忌退今敌众胆败心胆已丧况久乏粮士卒饥窘其心已离我所以诱其南来者盖敌军多士久劳于外孰不思家若复大败溃散奔归谁能御之如卿等言欲度河但恐懈我士心且敌饷已达彼将复振而难与持久今乘彼饥疲邀其饷道可以坐困之今日之势利已在我不容少缓诸将言多二三日惟朱能郑亨与  上意合  上曰诸将欲度河者左不欲者右有数人就右余皆就左独王真中立  上怒曰欲度河者任所之诸将乃无敢复言
○丙子  上语诸将曰敌粮且至虑我扰之必分兵往护留其半坚壁自守因其兵分势单力弱我以兵击之彼不能支必弃而走营中若出援我乘破竹之势敌有土崩之患乃遣朱荣刘江等率轻骑截其饷道戒之曰若敌众尔等且战且行以挠之慎勿与鏖战及引之渐近即驰来报  敌将何福等移军欲就粮  上率众缀之昼令游骑扰其樵采夜使勇士劫其营敌众不得息饥疲日甚乃分兵护粮时  上亦不解甲数日矣
○丁丑敌移营灵壁
○己卯朱荣报敌运粮五万且至平安率马步六万护之为方阵负粮者居中其营二十里  上分壮士万人遮敌援兵而伏马步兵数万于林间豫戒之曰敌战疲即出击之于是  上率诸军往逆敌悉众来战  上以骑兵夹击之左右驰射矢注如雨敌人马辟易又纵步军横贯其阵断敌为二皆弃粮而走遂大败敌众斩首万余级乘胜追击杀死并俘者复万余人尽获其粮饷军资器械何福等出壁来援壮士与战稍却而伏兵突出奋击  上亦还兵击其后敌腹背俱困不能支大败俘斩无筭获马五千余匹何福等以余众走入营塞垒门坚守  上望见其塞垒问诸将曰此何为诸将曰固守以待援耳  上曰不然是欲谋遁耳宜严备之
○庚辰何福等先与我军相对深沟高垒欲运粮实其中为持久计至是军败粮乏众心离贰乃下令期明旦闻炮三震即出走约聚淮河就粮
○辛巳  上命诸军攻敌营垒而躬率诸将先登军士蚁附而上我军三震炮敌众误为己炮急趋门走门塞不得出营中纷扰人马坠濠堑皆满破其营生擒敌将左副总兵都督陈晖右副总兵都督平安右参将都督马溥都督徐真都指挥孙成等三十七员内官四员礼部侍郎陈性善大理寺丞彭典明钦太监副刘伯完指挥王贵等一百五十员获马二万余匹降者无算悉纵遣欢声动地曰吾属自此获安矣何福单骑脱走初破敌垒  上数下令不许杀一人杀人必偿命由是将士不敢妄杀
○壬午遣费瓛等送陈晖等回北平
○五月癸未朔
○己卯师至泗州守将周景初等举城降  上问景初曰未攻城而先降何也景初曰此有僧伽神水旱疾疫不祷有疑必卜问吉凶悉向应  殿下兵未至臣等齐洁叩神曰与降孰吉曰降吉数叩皆然神所命也人敢违乎是以降
○是日谒  祖陵  上泣曰横罹残祸几不免矣幸赖  祖宗庇佑得今日拜  陵下尚祈终相以清奸憝于是陵下父老悉诣军门见赐牛酒及钞慰劳而遣之
○辛卯敌将盛庸领马步兵数万战舰数千艘列淮之南岸我军列北岸相对  上命将士舣舟编筏扬旗鼓噪指麾若将度河者敌望之有慎色  上别遣丘福朱能等将骁勇数百人西行二十里以小舟潜济渐近敌营举炮敌惊愕福等突冲敌阵敌众弃戈甲而走盛庸股战不能上马其下掖之登舟遂单舸脱走我师尽获其战舰遂济淮驻南岸是日克盱眙
○癸巳  上会诸将议所向或曰先取凤阳遏其援兵之路我军径趋滁州取和州集舡度江别遣之一军西捣庐州出安庆而长江之险为我有矣或曰先取淮安为根本次下高邮通泰以及真杨得此遂可渡江而无后顾之虞  上曰凤阳楼橹监完所守既固非攻不下恐震惊  皇陵淮安高城深池积栗既富人马尚多若攻之不下旷日持久力屈威挫援兵四集非我之利今乘胜鼓行趋扬州指仪徵两城军弱可招而下既得徵扬则淮安凤阳人心自懈我耀兵江上聚舟渡江东取镇江收常州遂举苏松以及江浙西下太平抚池州以及安庆则江山孤城岂能独守久则必有内变吾于此时索取奸恶事穷迫势谁能固匿之者必有缚献军门者矣吾然后祗谒  孝陵朝天下敷写中曲明白此心而后复  皇考之旧章拔诸王于困苦一清朝廷载安  宗社而与卿等还守旧藩优游暮景矣诸将皆顿首称善  己亥遣吴王招谕扬州先是扬州卫指挥王礼等闻  上将至议举城降其镇守指挥崇刚监察御史王彬执礼等下狱暨玉至礼弟宗及千户徐政张胜舍人吴麟等数十人出礼等于狱遂开门降  庚子师至天长扬州指挥王礼等缚其镇守指挥崇刚监察御史王彬赴军门见  上至扬州命王礼同吴庸等率马步兵数下谕高邮通泰诸城且集舟以备度江  壬寅高邮等卫指挥王杰等率众诣军门降  上驻师江北于是朝之六部大臣皆图自全之计求出守城都城空虚上下震悚建文君乃下罪己之诏遣人出徵兵苏州知府姚喜言于朝云有文武才略可以扶颠济倾者反置之散地不用今事势狼狈须速召之询其姓名不对再三询之对曰于今人才岂有过于黄太卿哉将召用之为方孝孺所沮既而复召久不至孝孺曰宋齐丘竟不来耶孝孺言乃事急矣宜以计稍缓之建文君曰何计曰曷遣人许以割地稽延数日东南召募壮丁当毕集天堑之险北军不长于舟楫相与决战江上胜败未知建文君善其言乃遣庆城郡主度江至军门白其事郡主  上之从姊也  上见郡主恸哭曰我  父陵土未乾我兄弟频见残害人之忍心有如此乎且一入谗臣之言即如胶漆不可解至亲之言纵倾吐肝心如水洗石今我之来岂其得也哉言已复哭郡主亦泣不沾襟悲不能止  上问周齐二王安在郡主言周王虽召还未复爵齐王仍被拘囚  上益欷歔不胜郡主徐申割地讲和之说  上曰吾所受  皇考封王且不能保割地何用且吾来欲得奸臣耳在清朝廷安  宗社不在地土吾分地自有  皇考所命者富贵足矣不愿赢余但得奸臣之后谒  考陵朝天子求复兴章之旧免诸王之罪即还北平永祇藩辅吾无他望也又曰此奸臣欲姑缓我以俟远方之兵耳我岂为其所欺哉郡主默然遂辞归  上送出军门谓曰为我谢上吾与上至亲相爱无他意也幸不终为奸臣所惑耳为我语诸弟妺吾几不免矣赖  宗庙之灵垂佑相见有日也郡主还具言之建文出以语方孝孺孝孺失色建文君复问今奈何孝孺徐曰长江可当十万兵江北船已遣人尽烧之矣北兵能飞度况天气蒸易以染疾不十日彼自退若遽度江祇送死耳

[book_title]卷九下
四年六月癸丑朔吴庸等集高邮通泰诸郡县之舟于州  甲寅  上祭大江之神祝曰予为奸恶所迫不得己起兵御祸誓欲清君恻之恶以安  宗社予有厌于神者不得度此江神鉴孔迩昭格予言
○乙卯誓于众曰予及若等之来不得已为救祸计且上为国家下为生民赖  天地  宗庙垂祐获遂至此夫行百里者其半九十若等勉之吾既至此奸臣当已魂飞魄死然困兽犹斗不可不虑但京师  宗社宫阙所在尔等当明纪律肃部伍守法循理慎无纵恣但持兵来拒者杀无释此外秋毫不可有犯盖今日兵民皆  皇考之赤子非奸臣之人但为奸臣驱迫耳  皇考之赤子顺承  天休惟在安辑度江入京秋毫无犯违予言者以军法从事先是敌将盛庸驻军高资港缘江上下二百余里尽列海艘严备至是  上帅师度江舳舻相衔旌旗蔽空戈矛耀日金鼓震动微风飘扬长江不波若履平地缘江备御军士遥望皆惊愕不敢动既渐近岸盛庸整阵以待  上麾前锋鼓噪先登继以精骑数人直冲庸军敌众震慑奔溃弃戈甲而走追奔数十里斩首百余级盛庸单骑遁余将士皆解甲释胄来降
○戊午诸将请径薄京城  上曰镇江咽喉之地若城守不下往来非便譬之人患疥瘫虽不能伤生终亦为梗先取镇江则彼势危矣众皆唯唯  上令来降海舟皆悬黄旗往来江中镇江城上望之惊曰海舟皆已降吾何能力于是其指挥童俊等率众来降庚申我军驻龙潭  上顾望钟山怆然下泪诸将诸曰今祸难垂定何以悲为  上曰吾往日度江即入京见吾亲为奸恶所祸不度此江数年今至此吾亲安在瞻望钟山仰怀  陵寝是以悲耳言已益泣不止诸将皆泣
○辛酉建文君闻缘江海舟兵皆降又闻镇江降忧郁不胜徘徊殿庭之间方孝孺称疾不起遣人强起之问计孝孺曰今城中尚有劲兵二十万城高池深粮食充足尽撤城外民舍驱民入城足以为守城外积木悉运入城彼无所据虽来能久驻乎建文君从其计乃役军民商贾工匠日夜拆屋运木盛暑饥渴劳苦不胜死者相枕藉嗟怨盈路城外积木既多兵民疲于搬运私纵火焚之火连日不息西南城崩役兵民修筑未竟东北城复连崩不已兵民老壮昼夜不得休咸有来苏之望乃方孝孺言前遣郡主未能办事今以诸王分守城门遣曹国公茹尚书王都督往龙潭仍以割讲和为辞用觇其虚实以待援兵至则选精锐数万内外夹击决死一战可以成功万一不利车驾幸蜀收集士马以为后举建文君然其计乃遣李景隆茹瑺王佐来见景隆等见  上俯伏惶恐流汗浃背不敢仰观  上曰勤劳公等至此雅意良厚景隆等再三叩头不能发一语  上曰公等有所欲言第言之久乃以割地讲和为请  上笑曰公等今为说客耶始吾未有过举輙加之大罪削有庶人以兵围逼云大义灭亲吾今救死不暇何用地为且今割地何名  皇考混一天下为天子诸子已裂土分封各有定分割地之说孰主张是此又出奸臣之计也吾今之来但欲得奸臣耳公等归奏上但奸臣至是吾即解甲免胄谢罪阙下退  孝陵归奉北藩永祇臣节  天地神明在上吾之此心明如皎日不敢渝也
○壬戌景隆等归其陈  上语且曰彼必欲得罪人建文君令景隆等再往言罪人俱已窜于外无在京师者俟执至则来献盖用以缓我师景隆等迟回不肯行遂令在京诸王与之偕行
○癸亥诸王来见  上对之怆然泣下相劳苦外诸王以朝廷所命之言达  上  上曰诸弟试谓斯言当乎否乎诚乎伪乎果出于君乎抑奸臣之谋乎诸王皆曰  大兄所洞见矣诸弟何言诸弟之来岂得已哉  上曰吾此来但得奸臣而已不知其他遂赐宴遣诸王归建文君知事急乃骂诸奸臣曰事出汝辈而今皆弃我去乎长吁不已
○甲子  上下令禁约将士入城之日不许擅入人家侵人一毫虽功高必斩  方孝孺建议坚守不出遣人潜赍蜡丸四出促援兵皆为游骑所获
○乙丑  上至金川门时诸王分守京城门谷王橞守金川门橞登城望  上遂按兵而入城中军民皆具香花夹道迎拜将士入城肃然秋毫无犯市不易肆民皆按堵  上虑朝廷事急加害周齐二生遣骑兵千余驰往卫之周王初不知  上所遣仓卒惶怖既知乃喜曰我不死矣来见  上出迎之周王见  上拜且哭  上亦哭感动左右周王曰奸恶屠戮我兄弟赖  大兄救我今日相见真再生也言讫复哭哭不止  上慰止之与周王并辔至金川门下马握手登楼  上曰身遭危祸无所容生数年亲当矢石濒万死今日重见骨肉皆赖  天地  皇考  皇妣之祐得至于此周王曰天生  大兄戡定祸乱  社稷保全骨肉不然皆落奸臣之手矣时诸王及文武群臣父老人等皆来朝建文君欲出迎左右悉散惟内侍数人而已乃叹曰我何面目相见耶遂阖宫自焚  上望见宫中烟起急遣中使往救至已不及中使出其尸于火中还白  上  上哭曰果然若是痴騃耶吾来为扶翼尔为善尔竟不亮而遽至此乎时有执方孝孺来献者  上指宫中烟焰谓孝孺曰此皆汝辈所为汝罪何逃孝孺叩头祈哀  上顾左右曰勿令遽死遂收之  上慰遣周王归第分命诸将守京城及皇城遂驻营龙江发哀命有司治丧葬如仪遣官致祭布告天下下令京师慰抚臣民是日有卒于市取民屦者立命斩之先是京师飞蝗蔽天者旬余不息至是顿绝而中外召募壮丁闻  上入京师皆解散远近啸聚山林者闻之亦皆剑戢曰  真主出毋自取灭亡耳
○丙寅诸王及文武群臣请  上正天位  上曰予始逼于难不得已以兵救祸誓除奸以安  宗社为周公之勋不意少主为奸臣所蔽之固不亮予心自绝于天今奉承洪业当择有才德者顾予菲薄岂堪负荷诸王及文武群臣咸叩头固请曰天生  圣人以为社稷生民今天下者  太祖之天下生民者  太祖之生民天下岂可一日无君生民岂可一日无主况国有  长君  社稷之福  殿下为  太祖嫡嗣德冠群伦功施  社稷宜居  天位使  太祖万世之鸿业永有所托天下之生民永有所赖不宜固让以孤  天人之心  上不许
○丁卯诸将上表劝进曰臣闻鉏奸去恶式扬  神圣之谟附翼攀鳞幸际风云之会功光前烈德振中兴  殿下文武英明宽裕仁孝为  太祖之嫡嗣实  国家之长君天生不世之资民仰太平之  主曩因奸恶逞毒鞠凶祸既覃于宗藩机欲倾于  社稷集天下之兵以相围逼使国中之众不能逃生乃赫怒而奋一隅之师遂呼吸而定九州之众战必胜攻必取实由  天命之有归近者悦远者来爱见人心之有在今内难已平之日正万方忻戴之时宜登  宸极之尊以慰臣民之望臣等忝随行阵仰仗威灵素无远大之谋窃效分毫之力虽不敢冀云台之图像实欲募竹帛之垂名谨奉表以闻  上览之厉声曰吾与若等初举义共图免祸耳曾有心富贵耶不听  戊辰诸王上表劝进曰天眷  圣明宏开景运宜正大宝永系万邦恭惟  大兄殿下龙凤之姿天日之表祯祥昭应于图书  尧舜之德汤武之仁勋业已彰于  宗社迩因憸邪构祸毒害宗亲輙动干戈几危  社稷乃遵承  祖训奉行  天诛以一怒而安斯民备文王理义之勇不四载而固帝业同世祖中兴之功武以剪戮克全  皇考之天下文以经纬聿明  洪武之典章实  天命之归岂人力之能强愿俯狥于众志庶永始于鸿图某等谊重天伦情深手足荷蒙拯溺得遂生全祇迓  龙舆早正  天位  皇考之天下永有所托四海之赤子永有所归幸鉴微忱毋频谦让  上不允是日文武群臣复上表劝进  上曰昔元运衰微四海鼎沸强弱相噬百姓无主天命我  皇考平定天下以安生民勤苦艰难创造鸿业封建子孙维持万世岂意弃臣民之未久而奸邪之臣恣其凶谋屠灭诸王将危  社稷予时以病志耗力疲惟图高枕以终余年一旦起兵见围令人震慑不知所措国中群臣咸言  太祖皇帝创业艰难陵土未乾而诸王次第被我罪辈何辜宁能束手受戮予方彷徨顾望求生而天下之法日集见逼形势之危犹侧立于千仞之崖而推之下也故不获己辛苦百战出一生于万死志清奸恶以匡少主吾之本心如此而已少主不亮自绝于天今诸王群臣交劝予即位夫天位至艰近如建文君弗克负荷几坠丕图吾岂虚为谦让盖思  皇考创业甚艰诚欲推择诸王中有才德可以奉承  宗庙者立之主宰得人天下之福予虽北面且无忧矣群臣稽首固请曰  殿下德为圣人位居嫡长当承洪业以安海虽谦德有光复谁与让且  天命有在孰得而辞  殿下宜早正大位庶使人民咸有所依不宜狥匹夫之谦以虚天下之望  上固辞不允
○己巳  上谒  孝陵欷歔感慕悲不能止礼毕揽辔回营诸王及文武群臣备  法驾奉宝玺迎  上于道遮  上马不得行  上固拒舟言诸王及文武群臣拥  上登辇军民耆老万众夹道俯欢呼连称万岁  上不得已升辇曰诸王群臣以为我奉  宗庙宜莫如予  宗庙事重予不足今为众心所载予辞弗获强循众志然宜协心辅予不逮遂诣  奉天殿即  皇帝位诸王暨文武群臣上表称贺是日京师人民欢声动地初建文时有道士歌于途日暮逐燕逐燕日高飞高飞上帝几已忽不见人莫能测至是始验其言云
○复周王橚齐王榑爵
○夜月犯垒壁阵东第五星如鸡子大赤色出羽林军东南行至浊
○洪武三十五年夏六月庚午命五府六部一应建文中所改易洪武政令格条悉复旧制遂仍以洪武纪年今年称洪武三十五年复诸殿门旧名盖建文中改谨身殿为正心殿午门为端门端门为应门承天门为皋门正前门为辂门至是首命撤之悉复其旧云
○升金吾左卫指挥佥事马兴千户王成俱为府军左卫指挥同知张得为本位指挥佥事
○复中军都督李谅旗手卫指挥李忠官盖谅等皆建文中斥罢故也
○辛未制  皇帝亲亲宝升燕山中护卫为羽林前卫燕山左护卫为金吾左卫燕山右护卫为金吾右卫俱亲军指挥使司论具舟济师功升高邮卫千户胡深等二百四十二人扬州卫指挥同知陈昭等一百二十五人各一级赐钞有差
○命刑部员外郎宋礼署礼部事改广西按察司佥事汪泰为鸿胪寺右少卿复洪武中尚宝司丞徐胜官胜建文中调太仆寺丞故复之
○追封故右军都督府左都督徐增寿为武阳侯赐谥忠愍敕有司治丧葬增寿中山武宁王第三子母谢氏生而眉宇秀朗少尝侍父入见  太祖高皇帝奇其机警赐名增寿长而勇敢善骑射选为勋卫带刀侍从谨实寡过升右军都督府左都督尝奉命从  上征胡寇乃儿不花与有劳绩虽生长贵盛而所居一室左右图书公退延贤士其中讲论古今成败得失之故斖斖忘倦  上之举义增寿最效勤诚有发其事于朝遂囚之  上入金川门建文君将自焚命捽至杀之君顺门庑下  上即位深悼之首下褒封之命永乐二年五月赠钦承父业推诚守正武臣特进荣禄大夫右柱国进爵为定国公
○夜水星犯积薪
○壬申备礼葬建文君遣官致祭辍朝三日
○癸酉升指挥使丘福朱能郑亨徐忠张武陈圭孟善李彬王忠火真陈贤李远郭亮房宽徐理唐云陈旭刘才俱为都督佥事王聪徐祥赵彝俱为都指挥使张辅陈志李浚张兴王友俱为都指挥同知孙岩房胜为都指挥佥事赠指挥使张玉谭渊俱为都指挥同知
○甲戌  上谕群臣曰我  皇考肇造鸿业垂法万年为子孙计思虑至周比者建文文信任奸回悉更旧制使天下臣民无所遵法予荷  天地  考妣之祐继承  天位凡  皇考法制为所更改者悉复其旧尔群臣尚竭乃心力弼予于治凡人才识不同长于此短于彼苟事有过误即明言之予不汝责若隐而不言日久觉露情同欺罔法则难容夫慎终必先谨始持己在存诚始终靡愆咎何由至始若不谨曷克有终予念君臣一体故披露赤心丁宁告戒尔等其钦承予意
○升都督佥事顾成为都督同知都指挥同知张信为都督佥事指挥使费瓛朱崇指挥同知刘江俱为都指挥佥事赠都督佥事陈亨为都督同知指挥使王真为都指挥使命亨之子懋为右都督
○敕奉天征讨诸将士曰尔等从朕征讨被坚执锐万死一生勤劳至矣今朕已即帝位尔将士之功岂尝暂忘所未行爵赏者盖不敢以先郊庙之礼其各具所建功实来闻毋妄自增加以取尤悔  命礼部定征讨并守城功次凡对敌之际冲入敌阵搴旗斩将者或遏敌阵敌众军随之克敌者或深入敌境者或深入敌境得其声息众军乘之破敌者或鏖战之际胜败未决能出奇制胜者或以少击众或别队为敌所制而能率众救援克敌者皆为奇功升二级严整队伍当先破敌者不慢功无过者或出哨杀退敌人得其声息者或随军殿后者皆为头功升一级中途养病不罢软不能入伍随军给杂役者皆为次功不升
○乙亥各处守城及有司官次第来朝
○丁丑  执奸臣齐泰黄子澄方孝孺等至阙下  上数其罪咸伏辜遂戮于市  上得群臣建文时所上谋策悉命焚之有请  上观者  上曰当时受其职食其禄亦所当言何必观复有言建文所用之人宜屏斥者  上曰今之人才皆  皇考数十年所作养者岂建文二三年间便能成就又曰虽仍其官不宜置之要地  上曰致治必资贤才天生才以为世用随器任使共理天工何必致疑
○新作  奉先殿盖旧殿为建文所焚至是改作于  奉天殿之西制皇帝奉天之宝制诰之宝敕命之宝
○陛前江夏军民指挥使司指挥佥事张皋为湖广都指挥佥事  夜有二星如鸡子大其一青赤色有光出天仓西南行入土司空
○戊寅遣安王楹祭告懿文太子迁其主于陵园盖建文初尊谥懿文为孝康皇帝庙号兴宗升祭于  太庙致是礼官言考之古典于礼未安遂命以主置陵园仍旧谥号曰懿文皇太子岁时致祭如常仪升直隶常州府无锡县知县韩约为知州县丞赵次进为知县主簿杨舟为县丞典史苏泽为主簿各赐钞十锭还理无锡旌其擒强贼谢景新功也
○己卯以七月朔大祀  天地预告  太祖高皇帝配神告毕谕礼官曰祭天严父国家第一事必以恭敬为本固当自朕始然陪祀与执事之臣皆当同朕此敬庶几感格之道尔等职典祀事尤宜夙夜直清以率于众  夜有星大如鸡子赤色有尾光烛地出帛度西南行入天市垣一小星随之
○庚辰以罗义为户科给事中义本凊远卫戍卒建文中诣阙上书乞息兵讲和忤旨下狱  辛巳升陆凉卫指挥使孙霖为云南都指挥使九江卫指挥佥事孙荣金吾右卫指挥佥事高举为都指挥同知荣任山东举掌飞熊卫事金吾左卫指挥同知鲁金吾右卫指挥佥事孙成百户孙让府军卫千户祁胜羽林前卫指挥同知王真各为本卫指挥使羽林前卫千户刘忠苗旺马彦中金吾右卫指挥佥事戚成杨能俱为指挥同知忠旺成各任本卫彦中府军卫能锦衣卫金吾前卫千户刘伍金吾左卫百户李端金吾右卫千户阿鲁帖木儿羽林前卫千户张兴济州卫千户苟信俱为指挥佥事伍端帖木儿兴各任本卫信金吾卫

[book_title]卷十上
洪武三十五年秋七月壬午朔告祀  天地于南郊其祝文曰嗣天子臣棣敢昭告于  昊天上帝  厚土皇地祇昔我  皇考太祖高皇帝当元季之乱平定群雄受  天明命奄有天下海内又安三十余年允炆嗣登大位崇信奸回委政近侍改更祖宪戕害诸王祸机之发将及于臣臣不得已举兵清君侧之恶以为万姓请命允炆自弃于天阖宫自焚臣荷  天地眷佑身命获全军民稍安宗王大臣推臣以长臣不敢辞于六月十七日即皇帝位谨用今日敬率臣僚以玉帛牺齐粢盛庶品恭祀于  大祀殿备兹燎瘗  皇考太祖高皇帝配神臣首膺重器不遑自宁简在  帝心永惟相佑祭毕  上还御奉天殿下诏曰昔我  皇考太祖高皇帝龙飞淮甸汛扫区宇东抵西踰昆仑南跨南交北际瀚海仁风义声震荡六合曶爽阍昧咸际光明三十年问九有宁谧  晏驾之日万方嗟悼煌煌功业恢于汤武德泽广布至仁弥流少主以幼冲之姿嗣守大业秉心不顺崇信奸回改更成宪戕害诸王放黜师保委政宦竖淫佚无度天变于上而不畏地震于下而不惧灾延承天而文其过蝗飞蔽天而不脩德祸机四发将及于朕朕为  高皇帝嫡子  祖有明训朝无正臣内有奸恶王得兴兵讨之朕遵奉条章举兵以清君侧之恶盖出于不得已也使朕兵不举天下亦将有声罪而攻之者少主曾不反躬自责肆行旅拒朕荷  天地  祖宗之灵战胜攻克捣之于坝上歼之于白沟破之于沧州溃之于藁城鏖之于夹河轥之于灵壁六战而已不国朕于是驻师畿甸索其奸回庶几周公辅成王之谊而乃不究朕怀阖宫自焚自绝于  宗社  天地所不芘鬼神所不容事不可止朕乃整师入京秋毫无犯诸王大臣谓朕  太祖之嫡顺天应人天位不可以久虗神器不可以无主上章劝进朕拒之再三而不获乃俯狥舆情于六月十七日即皇帝位所有合行庶政并宜兼举一今年仍以洪武三十五年为纪其改明年为永乐元年一建文以来  祖宗成法有更改者仍复旧制刑名一依大明律科断一自洪武三十五年七月初一日昧爽以前官吏军民人等有犯除谋反大逆谋杀祖父母父母妻妾杀夫奴婢杀本使谋故杀人蛊毒魇魅毒药杀人及见提奸恶不赦外其余已发觉未发觉已结正未结正罪无大小咸赦除之敢有以赦前事相告言者以其罪罪之一自洪武三十一年闰五月以后周齐湘代岷五府被诬陷时文武官员军民人等连累致罪者官复原职已故者文官优免其家差役武官子孙承袭民充军者复还原籍为民军发边远者仍还原卫为奴者即放宁家入官田产照数给还一递年为事煎盐买马当站及囚充递运水夫皂隶膳夫人数一体赦免各放宁家一建文年间上书陈言有干犯之词者悉皆勿论所出一应榜文条例普皆除毁一山林隐逸怀材抱德之士有司询访以礼敦请赴京量材擢用其有志尚闲逸不愿出任者具名来闻一鳏寡孤独有司依例存恤毋令失所民年七十以上及笃废残疾者许令一丁侍养其有饥寒不能自存者官为赈给一山东北平河南府州县人民有被兵能耕种者并免三年差税不曾被兵者与直隶凤阳淮安徐州滁州扬州今年秋夏税粮尽行蠲免其余直隶府州山西狭西浙江福建江西湖广两广四川云南蠲免一半其有洪武三十五年七月初一日以前拖欠一应钱粮盐课叚匹木植芦柴等项及军民所养马牛羊等项倒死并欠孳生者并免追陪其弓兵办芦柴者优免二年一河南山东北平淮南北流移人民各还原籍复业合用种子牛具官为给付一北方学校依旧开设毋致废弛一建文除授并升调文武官员仍依见职不动军官有升职事者止终本身子孙仍袭原职一各处新收勇士壮士悉放为民各安生业所设卫分并军民指挥司尽皆革去指挥千百户卫所镇抚有系民间并舍人选用者亦皆罢官放还一凡诸色人匠除轮当正班外其余一应撮工人匠俱各放回依次轮班一各处见造军器军装船只一切不急之务尽皆停罢今后有司非奉上司明文毋得一毫擅自科扰于民一自洪武三十五年七月初一日以前军官为事充军及罢闲者赦免军役复其原职亡故者子孙承袭总小旗革役充军者各复原役一北平卫分官旗军人有因公差或被拘执不得已赴京者皆免其罪一各处守城官军有系别卫调到并征进漫散军士见在他处者各还原卫所本处官司不许留难阻当其奉差守城文武官员及内官人等诏书到日俱各回京一凡军民人等男女人口有被官军拘掳者官为赎还一递年逃军并征进漫散军士藏躲山林者诏书到日为始限一月之内赴官首告免罪所在官司发回原卫所着役一抛荒田土除有人佃种纳粮外其无人佃种荒田所司取勘明白开除税粮免致包荒损民一所在城市乡村凡有骸骨有司即为收剑埋瘗毋致暴露一天下各都司卫所官军皆  太祖高皇帝恩养者奸臣迫胁调遣拒战冲冒矢石情有可悯见存者俱还原卫所其有阵亡伤故失陷病故者官则传袭其子孙旗军每户赏钞五锭户无壮丁补役遗下孤寡所司善加存恤愿依亲愿还乡者听从其便有幼男者给粮纪录出幼补役一缘海军民人等近年以来往往私自下番交通外国今后不许所司一遵洪武事例禁治一奉  天征讨将士数年以来从朕被坚执锐栉风沐雨忠勇奋发屡战屡胜翊辅武功勤劳多矣简在朕心宜速论功升赏以酬前劳于戏文帝入汉尚资恭俭之风武王绍周愿广至仁之化布告天下其体朕怀书谕世子高炽曰已于五月渡淮六月十三日渡江至京师秋毫无犯市不易肆建文君阖宫自焚诸王大臣合词劝进拒之再三而众志愈固遂于十七日具宝玺法驾由正阳门入即皇帝位诏告天下日与诸王兄弟聚语始具知建文君之过彼盖生长富贵不知  太祖皇帝创业之难肆情纵欲又为奸臣所愚侮戕害骨肉昬悖如此岂能久居天位者乎然我之所以起兵本为诛锄奸恶肃清朝廷冀其省悟改过自新岂期遽自殒绝盖亦  天地  宗社之灵所不容矣念与尔别久恐尔旦夕思忆特遣海寿报尔我即位以来谨遵  皇考成宪不敢一毫自用汝尚勉之凡百敬慎毋怠况今天下初定正当居安虑危古人有言敬胜怠者吉尔须深体斯意
○癸未脩周齐二王府宫殿二王建文废徙之后宫殿荒阤故命有司脩葺之
○命礼部凡内外诸司复旧制者皆铸印给之
○升湖广行都司都指挥同知薛鹏为河南都指挥使都指挥佥事徐义为都指挥同知镇守兖州各赐钞百锭
○升福建都指挥使郑祥为右军都督佥事
○召前北平按察使陈瑛为都察院左副都御史瑛建文中坐藩邸事谪广西故召用之
○赐天地坛奏礼官陈希道赞祝官杨显宗钞各十锭
○甲申享  太庙
○吏部言建文中改旧官制如六部尚书旧正二品升正一品又增设侍中二员正二品所属诸司旧有清吏二字皆除去户刑二部属旧十二司改为四司工部增设照磨所兵部旧设典牧所户部设赃罚库皆革罢都察院改为御史府旧设十二道改为左右两院御史止设二十八员改通政使司为通政寺旧设通政使左右通政左右参议改为卿少卿丞翰林院官旧设学士及侍读学士侍讲学士其侍读侍讲五经博士典籍侍书侍诏为属官脩撰编脩检讨为史官孔目为首领官中书舍人旧在内府别有印信于翰林非统属建文于翰林增设正官学士承旨一员在学士之上又改侍读学士侍讲学士俱为文学博士设文翰文史二馆文翰馆以居侍讲侍讲侍书五经博士典籍侍诏其侍书升正七品文史馆以居脩撰编脩检讨改孔目为典簿创置典簿厅条记而革中书舍人改为侍书以隶翰林又增设文渊阁待诏及拾遗补阙增设五军断事五军制禄仓革罢大理寺左右寺寺正寺副增置本寺首领官典簿及太常寺赞礼郎二员太祝一员光禄寺少卿旧五品升四品寺丞旧六品升五品又增设监事及司圃所改司牲司为孳牲所升其品级太仆寺寺丞旧六品升五品又改其首领官职名而升其品级又增设录事及典厩典牧二署骕騻等十八群滁阳等八牧监龙山等九十二群官鸿胪寺少卿旧从五品升正五品寺丞旧从六品升正六品又改其首领官职名亦升品级革罢司仪司宾二署而升其鸣赞序班品级行人司旧别有衙门印信于鸿胪寺非统属革罢行人司而以行人隶鸿胪寺升国子监丞为堂上官革罢学正学录增设钦天监五官监候增设选士院及应天府知候所改五城兵马司指挥副指挥为兵马副兵马升各卫经历品级又增设知事增设旗手等四十四卫武学及置锦衣卫带管优给武学所教授增置各王府宾辅伴讲伴书各布政司布政使旧从二品升正二品参政旧从三品升正三品参议旧从四品升正四品改各处提刑按察司为肃政按察司凡中外大小衙门有创革升降官员额数有增减者及所更改文武散官并合遵复旧制  上曰如切系军民利害者可因时损益既于军民利害无所关涉何用更改况前人创立制度皆有深意今行之既久无弊輙改为此其所以败亡也俱速改复旧制
○夜有二星如鸡子大其一赤色有尾出紫微西藩外西北行入文昌其一赤色有光出西北云中西北行至云中  乙酉  上谓刑部臣曰朕清内难有罪者既已伏诛无罪者各安职业而内外军民屡执无罪之人以希幸赏恶不可长速谕止之违者抵罪
○设靖江王府咨议所置咨议一员记室一员俱从七品其属官奉祠典膳各一员俱正九品典仪一员从九品
○命右军都督佥事郑祥充统兵官镇守云南云南都指挥使卢旺充左副统兵都指挥佥事欧庆充右副统兵遇有军务相机调遣俟境宁谧郑祥留掌云南都司事卢旺欧庆各就本职
○命都指挥使何清往浙江都司苏州等卫整肃兵备抚安人民
○复翰林院侍书黄淮芮善刘彦铭邹进吴均唐恕王遂吴胜鲍麟为中书舍人
○命礼部侍郎兼翰林院学士董伦致仕伦宛平人端厚质实志存利人洪武中为右春坊大学士河南布政司参政坐累谪云南建文中召还以侍郎兼学士礼遇甚厚伦重厚老成屡恳言当务睦亲不听至是年八十余  上命致仕出京数日卒
○大理寺言本寺原设左右二寺其左寺评事四员审录在京军民衙门及直隶卫所府州县刑名右寺评事八员审录在外十二布政司都司卫所府州县刑名后因二寺所设评事多寡不等所治事烦简不均将二寺评事均分六员依刑部都察院十二司道各带管直隶地方审录今吏部仍照旧制铨注于事劳逸不均命会同曹国公李景隆兵部尚书茹瑺等议之景隆等奏以为均设评事繁简适宜  上从之
○夜有二星如鸡子大其一青白色有光出帝星旁东北行入紫微西蕃内其一赤色尾迹有光出八榖东行入五车
○丙戌改谥故湘王曰献妃吴氏曰献妃遣官赍谥册及宝祭于荆州坟园王讳柏  太祖高皇帝第十一子母顺妃胡氏豫章侯胡美之女王明敏好学博闻强识攻文章尤好道家言自称紫虗子建文中有告其府中阴事者王惧阖宫自焚王年二十有八妃江阴侯吴高之女当时谥王曰戾至是  上悯其非辜诏改今谥而亲制碑于墓云
○升翰林院侍讲王景为本院学士擢吴府审理副杨士奇为编脩
○丁亥升给事中黄耕为吏科左给事中朱纮为右给事中徐奇为户科左给事中李时为右给事中欧阳以恭为礼科左给事中仝希颜为右给事中郑遂为兵科左给事中舒孟名为右给事中周璟为刑科左给事中吴让为右给事中叚子勤为工科左给事中王哲为右给事中
○复设都察院十二道以御史杨得安任江西道朱懋广东道王煜湖广道刘从政浙江道李乐狭西道俞士吉广西道张寿四川道李贞刘履节山西道罗贯徐新福建道李祥河南道王振北平道康郁山东道
○礼部言建文中改  天地坛祠祭署为南郊祠祭署山川坛籍田祠祭署为籍田祠祭署泗州祠祭署为泗宾祠祭署宿州祠祭署为新丰祠祭署又设钟山祠祭署非旧制  上命泗州宿州山川坛籍田祠祭署仍复旧制  天地坛祠祭署定为郊坛祠祭署钟山祠祭署不可罢
○夜有星如盏大青白色有尾光烛地出天市西垣外西南行入心宿
○戊子祭  太社太稷分遣官祭旗纛之神汉秣陵尉蒋忠烈之神及中山武宁王岐阳武靖王
○夜月入氐宿有星如鸡子大赤色尾迹有光出宗星南行入天市东垣
○乙丑赐周王橚钞二万一千锭
○楚王桢来朝
○庚寅赐周王橚生日礼物冠一通天犀带一彩币三十疋金香炉合各一玉观音金铜佛各一钞八千锭马四匹羊十羊□空酒百瓶
○升鸿胪寺鸣赞严朝贵为本寺右寺丞改右寺丞樊敬为左寺丞
○夜有星如盏大青白色光烛地出天苑东北行至近浊
○辛卯遣江阴侯吴高祭开平忠武王神乐观提点周原初祭北极真武之神后军都督陈旭祭汉寿亭侯之神礼部员外郎宋礼祭都城隍之神
○册宁河武顺王邓愈之女为齐王榑妃
○擢儒士曾日章为翰林院侍读升国子助教邹缉为侍讲改给事中金幼孜王洪及桐城县知县胡俨俱为检讨
○壬辰遣书召代王桂
○司礼监请如旧制铸出入精微印从之
○癸巳改封懿文皇太子第二子吴王允熥为广泽王居福建漳州府第三子衡王允熞为怀恩王居江西建昌府第四子徐王允熙为敷惠王随母吕氏居懿文陵园俱以是日行
○以滁州知州房吉首诣军门朝见泰州知州田庆协谋效顺江都县知县张本率全城归附皆升扬州府知府吏部臣言今扬州已有知府谭友德上命姑令同理府事

[book_title]卷十下
洪武三十五年秋七月甲午革建文中所设河北都司湖广行都司
○吏部言建文中所改旧制如在外文职官旧制考满俱亲赴京给由建文中止令进缴牌册各处闸坝驿丞递运司狱等官旧俱三年一考建文以其非钱榖衙门徒劳往复止令申报事迹九年通考在外布政司府州县官旧考满填写纸牌攒造功迹功业须知文册三本亲赍给由建文止令造进功业文册一本纸牌一面按察司官并监察御史旧考满将任内历问刑名追过赃罚录为事迹建文以建明政事紏击奸贪荐举循良宣扬教化为风宪政绩各处巡检旧三年为满以所获盗贼军囚多寡为黜陟建文改为九年仍验其地方冲要僻静才力优劣为考核教官旧九年为满俱从合于上司考核要见所考词语送部覆考又以科举多寡为黜陟建文革去考核词语止论科举多寡今悉宜复旧从之
○乙未命都督佥事赵清往凤阳中都留守司整肃兵备抚安人民
○升致仕指挥使许义为都指挥佥事命同都指挥同知徐义守兖州
○擢上海县民周小二为巡检赐彩币二表里钞百锭蠲其徭赋三年旌其操舟从  上渡江功也
○以即位命礼部定来朝文武官员人等赏格礼部议奏文官二品三品每员钞十二锭四品五品十锭六品七品八锭八品九品六锭杂职四锭生员吏典耆民人等每人二锭武官都指挥每员钞百五十锭彩币四表里指挥并宣慰使同知副使宣抚每员钞三十锭千户卫镇抚仪卫并宣慰佥事宣抚同知副使安抚招讨每员二十五锭百户所镇抚典仗并宣抚佥事安抚同知副使佥事副招讨长官每员二十锭旗军每人五锭从之
○赐常州府江阴县致仕都指挥王恕及致仕尚书郑沂浙江左参政辛彦博按察司副使张胜等钞如例
○夜木星退犯东咸南第二星有星如鸡子大青赤色有光出垒壁阵东南行抵触北落师门
○丙申以即位遣太常寺司  朱彦真祭告  祖陵奉祀谢靖真祭告  皇陵祀丞徐镐祭寿春等王赞礼郎彭永年祭皇外祖徐王祀丞叶良贵祭高王等王赞礼郎林光赞祭滁阳王户部主事鲁谦祭秦愍王张显祭晋恭王工部主事吕谦祭鲁荒王员外郎唐鉴祭湘献王潭王道士袁用诚等祭告太昊伏羲氏至元世祖三十六陵刘真等祭岳镇海渎之神国子助教周巽祭先师孔子
○制谕前军左都督李增枝往荆州整肃兵备抚安军民节制荆州襄阳瞿塘安陆诸卫  上谓兵部臣曰朕初举义旅清君侧之恶罪止奸臣数人而已故将士入城之日市不易肆军民按堵今为众所推戴嗣承大统罪人皆已伏诛嘉与万方同乐至治比闻在京军民犹有未喻朕心者谓有复行诛戮之意转相扇惑何其愚也吾为天下君则天下之民皆吾赤子岂有害之之心且帝王刑法岂当滥及无罪尔兵部亟
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:43:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>