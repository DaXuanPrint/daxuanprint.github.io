<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●卷一,●卷二,●卷三,●卷四,●卷五,●卷六,西巡回銮始末记全文在线阅读,西巡回銮始末记全文在线下载,大玄古籍书库">
<meta name="description" content="6卷。日人吉田良太郎、〔清〕八咏楼主人同撰。1902年(光绪二十八年)仿泰西法石印本。是书卷1除首录上谕外，还记有《王公大臣受辱记》、《北塘炮台被攻记》、《保定失守记》、《庆王李相与瓦德问答》、《联军剿匪记》、《两宫西狩记》、《罪魁奉旨赐死记》等7则。卷2记有《毓贤戕教记》、《辽宁拳匪滋事记》等15则。卷3记有《北京教堂被围记》、《南省保卫记》等19则。卷4录有《直隶潘臬往来札文》、《端中丞劝戒告示》等13则。卷5录有《湖北教案条款》、《和议准约》等8则。卷6录有《诸国往来国书》、《中西大员往来电文》等9">
<title>西巡回銮始末记_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">西巡回銮始末记</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]147499</span> <br/>
          说明： <span class="inputVal" id="bkdec">6卷。日人吉田良太郎、〔清〕八咏楼主人同撰。1902年(光绪二十八年)仿泰西法石印本。是书卷1除首录上谕外，还记有《王公大臣受辱记》、《北塘炮台被攻记》、《保定失守记》、《庆王李相与瓦德问答》、《联军剿匪记》、《两宫西狩记》、《罪魁奉旨赐死记》等7则。卷2记有《毓贤戕教记》、《辽宁拳匪滋事记》等15则。卷3记有《北京教堂被围记》、《南省保卫记》等19则。卷4录有《直隶潘臬往来札文》、《端中丞劝戒告示》等13则。卷5录有《湖北教案条款》、《和议准约》等8则。卷6录有《诸国往来国书》、《中西大员往来电文》等9则。本书记载义和团兴起、八国联军的入侵、西太后与光绪帝西逃、清廷与洋人妥协等一系列重大事件。全书主线为西太后等西返京的经过，故名。史料价值极高，辑录当时谕旨、邸报和当事人口述等多种原始资料。其所辑录的谕旨、国书等，与官方《东华录》中所录者文字颇不一致，反映出较多的历史实情。有光绪二十八年石印本，民国时收入《中国内乱外祸历史丛书》中，后又有《中国野史集成》影印本等。现据《丛书》本标点整理。</span> <br/>
          封面： <span class="inputVal" id="bkimg">Z_6916.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]西巡回銮始末记
[book_author]佚名
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]147499
[book_dec]6卷。日人吉田良太郎、〔清〕八咏楼主人同撰。1902年(光绪二十八年)仿泰西法石印本。是书卷1除首录上谕外，还记有《王公大臣受辱记》、《北塘炮台被攻记》、《保定失守记》、《庆王李相与瓦德问答》、《联军剿匪记》、《两宫西狩记》、《罪魁奉旨赐死记》等7则。卷2记有《毓贤戕教记》、《辽宁拳匪滋事记》等15则。卷3记有《北京教堂被围记》、《南省保卫记》等19则。卷4录有《直隶潘臬往来札文》、《端中丞劝戒告示》等13则。卷5录有《湖北教案条款》、《和议准约》等8则。卷6录有《诸国往来国书》、《中西大员往来电文》等9则。本书记载义和团兴起、八国联军的入侵、西太后与光绪帝西逃、清廷与洋人妥协等一系列重大事件。全书主线为西太后等西返京的经过，故名。史料价值极高，辑录当时谕旨、邸报和当事人口述等多种原始资料。其所辑录的谕旨、国书等，与官方《东华录》中所录者文字颇不一致，反映出较多的历史实情。有光绪二十八年石印本，民国时收入《中国内乱外祸历史丛书》中，后又有《中国野史集成》影印本等。现据《丛书》本标点整理。
[book_img]Z_6916.jpg


[book_title]●卷一
○上谕
◇光绪二十六年三月十八日上谕
各省乡民设团自卫，保护身家，本古人守望相助之谊，果能安分守法，原可听其自便。但恐其间良莠不齐，或藉端与教民为难，不知朝廷一视同仁，无公畛域。该民人等所当仰体此意，无得怀私逞忿，致启衅端，自干咎戾。着各该督抚严饬地方官随时剀切晓谕，务使各循本业，永久相安，庶无负谆谆诰诫之意。钦此。
◇五月初二日上谕
迩来近畿一带，乡民练习拳勇，良莠错出，深恐别滋事端，叠经谕令京外各衙门严行禁止。近闻乡民中，多有游勇会匪溷迹其间，藉端肆扰，甚至戕杀武员，烧毁电杆铁路。似此愍不畏法，其与乱民何异？着派出之统兵大员，及地方文武，迅即严拿首要，解散胁从。傥敢列仗抗拒，应即相机剿办，以昭炯戒。现在人心浮动，遇事生风，凡有教堂教民地方，均应实力保护，俾获安全而弭祸变。钦此。
◇五月初十日上谕
西教流传中国，历有年所，该教士无非劝人为善，而教民等人从无恃教滋事，故尔民教均各相安，各行其道。近来各省教堂林立，教民繁多，遂有不逞之徒，溷迹其间，教士亦难遍查优劣，而该匪徒藉入教为名，欺压平民，武断乡里，凉亦非该教士所愿。至义和拳会，在嘉庆年间，亦曾例禁，近因其练艺保身，守护乡里，并未滋生事端，是以前降谕旨，着令各地方官妥为弹压；无论其会不会，无论其匪不匪，如有藉端滋事，极应严拿惩办.是教民，拳民，均为国家赤子，朝廷一视同仁，不分教会；即有民教因案涉讼，亦曾谕令各地方官持平办理。
乃近来各府厅州县积习相沿，因循玩误，平日既未能联属教士，又不能体恤民情，遇有民教涉讼，未能悉心考察，妥为为理，致使积怨已深，民教互仇。遂有拳民以仇教为名，倡立团会；再有奸民会匪附入其中，藉端滋扰，拆毁铁路，焚烧教堂。至铁路原系国家所造，教堂亦系教士教民所居，岂得任意焚毁！
是该团等，直与国家为难，实出情理之外！昨已简派顺天府府尹兼军机大臣赵舒翘前往，宣布晓谕该团民等，应即遵奉一齐解散，各安生业.倘有奸民会匪，从中怂恿煽惑，希图扰害地方，该团民即行交出首要，按律惩办.若再执迷不悟，即系乱民，一经大兵剿捕，势必父母妻子离散，家败人亡，仍负不忠不孝之名。后悔何及！朝廷深为吾民惜也。经此次宣谕之后，如仍不悛，即着大学士荣禄分饬董福祥，宋庆，马玉昆等，各率所部，实力剿捕，仍以分别首从，解散胁从为要。至派出队伍，原所以卫民；近闻直隶所派之军，不但未能保护弹压，且有骚扰地方情事。即着直隶总督裕禄严行查办，并着裕禄派员查访，倘有不肖营哨各官不能严束勇丁，即以军法从事，决不宽贷！此旨即着刊刻誊黄，遍行晓谕军民人等一体知之。钦此。
◇同日上谕
前因近畿一带，拳民藉端滋事，人心浮动，叠经谕令，严行查办.近来京城地面，往往有无籍之徒，三五成群，执持刀械，游行街市，聚散无常。若不亟行严禁，实属不成事体！步军统领衙门，顺天府，五城均有缉捕匪徒稽查地方之责，岂容此辈麇聚辇毂，纷纷扰扰，摇惑人心！除谕饬管理神机营，虎神营，王大臣等，将所部弁兵全行驻广，并遣马步队伍各按地面昼夜梭巡，倘有匪徒聚众生事，即得拿办外，并责成步军统领衙门，顺天府，五城严饬该管员弁兵役人等，各分汛地，严密巡查。遇有形迹可疑及结党械持造言生事之人，立即严拿惩办，毋稍疏懈，以遏乱萌而靖地方。钦此。
◇五月十四日上谕
廖寿恒，着毋庸在总理务国事务衙门行走。钦此。
◇同日上谕
端郡王载漪，着管理总理各国事务衙门，礼部尚书启秀，工部右侍郎溥兴，内阁学士兼礼部侍郎衔那桐，均着在总理各国事务衙门大臣上行走。现在时事艰难，该王大臣等务当实心任事！钦此。
◇五月十七日上谕
十五日永定门外，有日本书记官杉山彬被匪徒杀害之事，闻之实深惋惜。邻国客卿，本应随时保护，今匪徒蜂起，尤宜加意严防。叠经谕令各地方官，着派巡缉密为保护，奚止三令五申！乃辇毂之地，竟有日本书记被害之事！该地方文武，既不预为防范，凶犯亦未拿获，实属不成事体！着各该衙门上紧
勒限严拿凶犯，务获尽法惩治。倘逾限不获，定行严加惩处。
钦此。
◇同日上谕
近来畿辅一带，拳匪滋事，扰及京城地方。叠经明降谕旨，晓谕解散，并饬下京营及近畿各军各分派严为防范。乃近日焚杀之案，仍复层见叠出。奸匪造作谣言，仇视教民，波及良善，于朝廷禁令视若弁髦。无论结党横行，戕杀有据，即使伪托良民，不遵劝谕，问自来立国之道，果有纵容乱民而以自图者乎？况现经查访，拳民结党，实有游勇会匪混迹其间，肆行抢劫。
昨日谕令刚毅，赵舒翘等，前赴良乡，涿州等处，宣布朝廷德意。各该处安分拳民，业已具结毁棚，相率解散。足见各处毁杀之案，类系奸匪所为。朝廷不论其滋事与否，以为良莠之别，此等匪徒亟宜严加惩办，不容稍事姑息。着宋庆督饬马玉昆刻日带队驰赴近畿一带，沿途实力剿捕。仍着严拿首犯，解散胁从为要义.至派出各营，务宜严申纪律，不准藉端滋扰，以清奸宄而安良善。将此通谕知之。钦此。
◇十九日上谕
昨因拳匪滋扰京城，曾饬令步军统领衙门严拿首要，认真梭巡。前拿获造言生事喧喊惑众之犯，业经交刑部正法。乃昨日夜间，城内各处焚毁如旧，且有奸宄从中煽惑，竟敢明目张胆，沿途喊杀，持械寻仇，间有杀害情事。官兵任其猖獗，城门由其出入，人心日多数惊，居民不得安业.辇毂之下，扰乱至此，若再不严行惩办，为祸不堪设想。着步军统领严饬各地方官兵，并着神机营，虎神营，各派马步队伍，添派武卫中军弁兵，会同弹压，加意梭巡；遇有持械喊杀之犯，立即拿获，
送交提督衙门，即行正法。并着勒限将首要各犯迅即严拿，不准再事姑息。其仅止附和胁从之犯，应饬令刻即解散，递解出城。城内设立坛棚，应尽行拆去。并派载瀛，奕功，溥良，载卓巡查街巷，遇有队伍缉捕不力，随时稽查参办.至各城门启闭出入，尤宜加意慎重。着派崇勋，祥普，澧深，伊立布，克蒙额，英信，松鹤，色普征额，德云分驻九门，监查启闭出入，九城以外，着五城御史一体认真查办，现成中城御史陈璧倡率办理。并着派庆亲王奕劻，端郡王载漪，贝勒载濂，大学士荣禄，督饬派出各员及马步各兵，地方文武，实力遵行。倘有疏懈坐误，即行据实严参。钦此。
◇上谕
李鸿章着迅速来京。两广总督着德寿兼署。袁世凯着酌带所部迅速来京。如胶奥地方紧要，该抚不克分身，着拣派得力将领统带来京。此旨着裕禄分别转电李鸿章，袁世凯，毋稍迟误.将此由六百里加紧谕令知之。钦此。
◇上谕
近因民教寻仇，匪徒乘机烧抢，京城内外扰乱已极.着各直省督抚迅速挑选马步队伍，就地方兵力饷力，酌派得力将弁统带数营星夜赴京师听候调用。根本之地情形急迫，勿得刻延。
将此由六百里加紧各谕令知之。钦此。
◇上谕
近因民教寻仇，讹言四起，匪徒乘乱烧抢叠出。所有各国使馆，理应认真保护，着荣禄迅速派武卫中军得力队伍，即日前往东交民巷一带，将各使馆实力保卫，不得稍有疏虞。如使
馆眷属人等，有愿暂行赴津，原应沿途一体保护，惟有铁路未通，若由陆遄行，降护恐难周妥。应仍照常安居，俟铁路修复，再行查看情形，分别办理。钦此。
◇上谕
现在各国业经开衅，京师戒严，所有城守事宜，即应妥为筹备。着派载勋，载濂，督饬八旗满蒙汉骁骑营官兵严密防守。
并派都统裕德，广忠，符珍，敬信，恩佑，贵恒，副都统芬车，希朗阿等八员，各按段落昼夜梭巡。均归载勋节制。勿得稍有疏虞。钦此。
◇五月二十四日上谕
近日京城内外，拳民仇教，与洋人为敌，教堂教民连日焚杀，蔓延太甚，剿抚两难.洋兵麇聚津沽，中外衅端已成，将成如何收拾，殊难逆料。各省督抚，受国厚恩，谊同休戚，事局至此，当无不竭力图报者。应各就本省情形，通盘筹划于选将，练兵，筹饷三大端。如何保守疆土，不使外人逞志，如何接济京师，不使朝廷坐困；事事均求实际.沿江沿海各省，彼族觊觎已久，尤关紧要。若再迟疑观望，坐误事机，必至国势日蹙，大局何堪设想？是在各督抚互相劝勉，联络一气，共挽危局。时势紧迫，企盼之至！将此由六百里加紧通谕知之。钦此。
◇五月二十九日旨
李鸿章，李秉衡等各电均悉。此次之变，事机杂出，均非意料所及。朝廷慎重邦交，从不肯轻于开衅。奏称中外强弱情形，亦不待智者而后知。团民在辇毂之下，仇教焚杀，正在剿
抚两难之际，而二十日各国兵舰已在津力索大沽炮台，限二十一日二点锺交付。罗荣光未肯应允，次日，彼即开炮轰击，罗荣光不得不开炮还击。相持竟日，遂至不守，非衅自我开.现在兵民交愤，在京各使馆势甚危迫，我仍尽力保护.此都中近日情形也。大局安危正难逆料，尔沿海沿江各督抚惟当凛遵叠次谕旨，各尽其职之所当为，相机审势，竭力办理，是为至要！钦此。
◇五月二十八日上谕
裕禄奏称洋人肇衅，骤起兵端，连日接仗获胜一折，览奏实深嘉慰。我朝与各国和好有年，乃因民教相仇之故，竟至决裂，恃其坚甲利兵攻我大沽口炮台，又由紫竹林分路出战。经裕禄四处分派，复经义民竭力相助，以血肉之躯，与枪炮相搏。
廿一二等日，击坏兵船两只，杀敌不少。众志成城，民心既固，兵气亦扬.所有助战之义和团人民，不用国家一兵，不糜国家一饷，甚至髫龄童子执干戈以卫社稷者，皆仰托祖宗之照鉴，神圣之护持，使该万众一心。即此义勇，先行传旨嘉奖；候事定后，再行加恩。为团民者，惟当同心戮力御侮，效力始终无懈，朕实有厚望焉！钦此。
◇六月初一日上谕
我朝二百数十年，深仁厚泽，凡远人来中国者，列祖列宗，罔不待以怀柔之道。迨道光咸丰年间，准彼等互市；并乞在我中国传教，朝廷以其劝人为善，勉如所请。初亦就我范围，遵我约束，乃近数年凭陵我国家，侵占我土地，蹂躏我人民，勒索我财物。朝廷稍加迁就，彼等肆其凶横，日甚一日，无所不至，小则欺压平民，大则侮慢神圣.我国赤子，仇怨郁结，人
人欲得而甘心。此义勇焚毁教堂，屠杀教士所由来也。朝廷仍不肯开衅，仍如前保护，诚恐伤吾人民。故再降旨申明，保护使馆，抚恤都民，解释夙嫌。朝廷柔服远人，至矣，尽矣。乃彼等不知感激，反肆要挟，昨日公然有教士照会，令我退出大沽口炮台，归彼看管，否则以力袭取。危词恫喝，意在肆其披猖，震动我畿辅.平日交邻之道，初未尝失礼，乃自称教化之国，竟无礼横行，将恃其兵坚器利，自取决裂如此！朕临御二十余年，待百姓如爱子，百姓亦戴朕如天帝；况慈圣中兴宇宙，恩德所被，浃髓沦肌。祖宗凭依，神只感格，人人忠愤，旷代所无.朕今涕泣以告先庙，慷慨以誓师徒，与其苟且图成，贻羞万古，何若大张挞伐，一决雌雄？连日召见大小臣工，询谋佥同。近畿及山东等省，义兵同日不期而集者不下数十万人，甚至五尺童子，人人执干戈而卫社稷。彼恃诈谋，我恃天理；彼恃悍力，我恃人心。无论我国忠信甲胃，礼义干橹，人人敢死；即土地广有二十余省，义民多至四百余兆，何难摧翦彼凶，以张我国为之势？其有同心敌忾，临阵冲锋，抑或尚义捐资，以助军饷，朝廷不惜破格加赏；苟其自外生成，临阵退诿，甘心从逆，竟为汉奸，朕即刻加诛，决不宽贷.大小臣庶，其各怀忠义之心，共泄神人之愤。朕实有厚望焉。钦此。
◇上谕
义和团民纷集京师及天津一带地方，未便无所统属。着派庄王载勋，协办大学士刚毅统率。并派左翼总兵英年，右翼总兵英耆，署右翼总兵载澜，会同办理。即补参领文瑞着派为翼长.诸团众努力王家，同仇敌忾，总期众志成城，始终勿懈，是为至要！钦此。
◇上谕
现在中外失和，需用浩繁，库储支绌，所有各省应解各项京饷，着即迅速筹拨解京。海道不通，票号停歇，应拣派练事之员，由陆路趱程赶解。行抵近畿，探明道路情形，妥慎管解前进，毋稍贻误.将此由六百里各谕令知之。钦此。
◇六月初三日旨
此次中外开衅其间事机纷凑，处处不顺，均非意计所及。
该大臣等远隔重洋，无由深悉情形，即不能向各外部切实声明，达知中国本意。特为该大臣等缕悉言之。先是直东两省有一种乱民各就村落练习拳棒，杂以神怪。地方官失于觉察，遂致相煽成风.旬月之间几于遍地皆是，甚至沿及京城，亦皆视若神奇，翕然附和。遂有桀黠之徒，倡为仇教之说.五月中旬，猝然发难，焚烧教堂，戕杀教民，阖城汹汹，势不可遏。当几闻初起之时，各国请调洋兵到京保护使馆.朝廷以时势颇迫，慨允破格许之。各国通计到京洋兵不下五百人，此中国慎重邦交之明证也。各国在京使馆，平日与地方尚属无怨无德；而自洋兵入城以后，本能专事护馆，或有时上城放枪，或有时四出巡街，以致屡有放枪伤人之事，甚或任意游行，几欲阑入东华门，被阻始止。于是兵民交愤，异口同声。匪徒乘隙横行，烧杀教民，益无忌惮。各国遂添调洋兵，中途为乱党截杀，迄不能前。
盖此时直东两省之乱党已镕成一片，不可开交矣。朝廷非不欲将此种乱民下令痛剿，而肘腋之间，操之太蹙，深恐各使馆保护不及，激成大祸，亦恐直东两省同时举事，将两省教士教民使无遗类，所以不能不踌躇审顾者以此。尔时不得已，乃有令各使臣暂避至津之事。正在彼此商议间，突有德使克林德晨赴总署，途中被乱民伤害之案。德使盖先日函约赴署，该署因路
途扰乱，未允如期候晤者也。自出此案，乱民皆成骑虎之势，并护送使臣赴津之举，亦不便轻率从事矣。惟有饬保护使馆之兵，严益加严，以防仓猝。不料五月二十日，即有大沽海口洋员面见守台提督罗荣光索让炮台之事，谓如不允，便当于明日两点锺用力占据。罗荣光职守所在，岂敢允让？乃至日果先开炮击台。相持竟日，遂至不守自此兵端已启，却非衅自我开.且中国即不自量，亦何至与各国同时开衅，并何至恃乱民以与各国开衅。此意当为各国所深谅。以上委曲情形，及中国万不得已而作此因应之处，该大臣等各将此旨详细向各外部切实声明，达知中国本意。现仍严饬带兵官照常保护使馆，惟力是视。
此种乱民，设法相机自行惩办.各该大臣在各国遇有交涉事宜，仍照常办理，不得稍存观望，将此各电谕知之。钦此。
◇六月初三日上谕
李鸿章等奉谕暂行停还洋款，据实核计，请旨遵行一折。
据称洋款若停，牵动内地厘金，亦碍小民生计，转于饷需有害，京饷及北上诸军饷项无从接济等语.初议停还洋款，原因凑解军需起见，倘各海关如常收税，内地厘金亦不短绌.即着照所议查照成案，按期解还归款，用昭大信。将此谕知户部，并由六百里谕令袁世凯，即着该抚转电李鸿章，刘坤一等知之。原折着抄给阅看。钦此。
◇初八日上谕
前因近畿民教滋事，激成中外兵端，各国使臣在京，理应一律保护.叠经总理衙门王大臣致函慰问，并以京城人心未靖，防范难周，与各使臣商议，派兵护送前往天津暂避，以免惊恐。
即着大学士荣禄预行遴派妥实文武大员，带同得力兵队，俟该
使臣定期何日出京，沿途妥为保护.倘有匪徒窥伺，抢掠寻事，即行剿击，不得稍有疏虞。各使臣未出京以前，如有通信本国之处，但系明电，即由总理各国事务衙门速为办理，毋稍延搁，用示朝廷怀柔远人，坦怀相与之至意。钦此。
◇十三日上谕
此次中外启衅，各国不无误会，中国地方官亦有办理不善之处。兵连祸结，有乖夙好，终非全球之福。着授李鸿章为全权大臣，即日电商各国外部，先行停战。仍将应行议结事宜，分别妥商。请旨遵行。钦此。
◇十六日上谕
现在北方衅事，各直省军务倥偬，所有本年恩科乡试如果展缓数月，未始不可举行。第恐天气渐寒，各士子殊形劳苦，且各省发榜过迟，于舟车亦多窒碍.着即展缓至明年三月初八日乡试，八月初八日会试，以示体恤。各省已放正副考官，即着回京供职。至庚子正科乡试，及次年会试，并着按照年分以次递推。礼部知道。钦此。
◇二十一日上谕
此次中外肇衅，起于民教之相闹，嗣因大沽炮台被占，以致激成兵端。朝廷谊重邦交，仍不肯轻于决绝，叠经明白谕旨保护使馆，并谕各省保护教士。现在兵事未弭，各国商民在中国者甚多，均应一律保护.着该将军督抚查明各国洋商教士在通商各埠及各府州县者，按照条约一体认真保护，不得稍有疏虞。上月日本书记杉山彬被戕，正深骇异，乃未几复有德国公使被害之事。该公使驻京办理交涉，遽遭伤害，惋惜尤深。应
仍严饬勒拿凶手，务获究办.所有此次天津开战后，除因战事外，其因乱无故被害之洋人教士等，及损失物产，着顺天府直隶总督饬属分别查明，听候汇案核办.至近日各处土匪乱民焚毁劫掠，扰害良民，实属不成事体.着该督抚及各统兵大员查明实在情形，相机剿办，以靖乱源。将此通谕知之。钦此。
◇同日上谕
裕禄等奏津郡失陷，请治罪各折片。裕禄着革职留任。宋庆着交部议处。余着照所议办理。钦此。
◇同日上谕
中外开衅以来，我皇太后叠次颁发内帑，遍给将士义团.慈恩优渥，有加无已。当此时局艰危，尔将士等必当感激图报，共建殊勋。其有奋勇力战，杀敌致果者，定予以不次之赏.如有临阵退缩，畏葸不前者，即在军前正法，并将统兵严治其罪。
现在大沽炮台已被洋人占据，着裕禄督饬罗荣光等各营并义和团民迅图恢复，毋稍迁延。至行军以纪律为先，各营弁兵，如有抢掠财物，骚扰地方等情，除将滋事弁兵就地正法外，并将该管营哨各官以军法从事。徜统带各员不能严加约束，亦必一并从严治罪。勿谓言之不预也。钦此。
◇上谕
昨已将团民仇教，剿抚两难，及战衅由各国先开各情形，谕李鸿章，李秉衡，刘坤一，张之洞等矣。尔各督抚度势量力，不欲轻构外衅，诚老成谋国之道。无如此次义和团民之起，数月之间，京城蔓延已遍，其众不下十数万，自民兵以至王公府第。处处皆是，同声与洋教为仇，势不两立。剿之则即刻祸起
肘腋，生灵涂炭，只合徐图挽救。奏称信其邪术以保国，似不谅朝廷万不得已之苦衷。尔各督抚知内乱如此之急，必有寝食难安，奔走不遑者，安肯作一面语耶？此乃天时人事，相激相随，遂致如此。尔各督抚勿再迟疑观望，迅速筹兵，筹饷，力保疆土。如有疏失，惟各督抚是问。将此电谕各督抚知之。钦此。
◇上谕
袁世凯代奏善联，许应骙请保卫使臣各折片。春秋之义不戮行人，朝廷办法，亦岂有纵令兵民迁怒使臣之理？一月以来，除德使被乱民戕害，现在严行查办外，其余各国使臣，朝廷苦心保护，幸各无恙，着即知照。钦此。
◇上谕
现在天津失陷，京师戒严，断无不战而和之理。惟春秋之义，不斩行人，一月以来，除德使被乱民戕害，现在严行查办外，其余各国使臣，朝廷几费经营，苦心保护，均各无恙。但恐各督抚误会意旨，以保护为议和之地，竟置战守事宜于不顾，是自弛藩篱，后患更不堪设想。着沿江沿海各省督抚，振刷精神，于一切战守事宜，赶紧次第筹办.倘竟漫无布置，万一疆土有失，定惟该督抚是问。将此由六百里加紧各谕令知之。钦此。
◇上谕
前因兵勇改练洋操，以至服饰一切，均用洋式，贻误匪浅，当经谕令各省，一律仍归旧制。惟恐各省或因改练业已成军，惮于纷更，仍沿用洋装洋号，将来必致为害。着再申谕各路统
兵大臣，务即悉数更换，统归中国旧日兵勇服饰，是为至要。
钦此。
◇上谕
直隶总督着李鸿章调补，并兼充北洋大臣。现在天津防务紧要，李鸿章未到任以前，仍责成裕禄会同宋庆妥筹办理，不得因简放有人，稍涉诿卸。钦此。
◇上谕
统带武卫前军直隶提督聂士成，从前着有战功，训练士卒，亦尚有方。乃此次亦理防剿，种种失宜，屡被参劾，实属有负委任。昨降旨将该提督革职留任，以观后效。朝廷曲予矜全，望其力图振作，藉续前愆；讵意竟于本月十三日督战阵亡。多年讲求洋操，原期杀敌致果，乃竟不堪一试，言之殊堪痛恨！
姑念该提督亲临前敌，为国捐躯，尚非退葸者比。着开复处分照提督阵亡例赐恤，用示朝廷格外施恩，策励戎行之至意。钦此。
◇上谕
刘坤一奏筹办防务情形一折，所称江海要隘及沿江港汊布置情形，及防守内地兼护运道等项，办法均尚周密。即着照所拟迅速办理。但敌谋叵测，该督务当随时激励将士，加意严防。
倘有敌人侵犯，即行奋勇堵击，力挫凶锋，是为至要。将此由六百里谕令知之。钦此。
◇上谕
义和团民为国宣力，人数既众，良莠不齐，甚且有意寻仇，
肆行无忌。本月竟有伪义和团戕杀副都统庆恒家属一案。当经该统率王大臣查明，将该伪义和团正法五人。乃闻尚有人哓哓不已，竟将庆恒凌虐至死，殊属不知法纪.着该王大臣确切查明，务将真正义和团□□□□□□□□□□。其有匪徒假托义和团之名，寻衅焚杀，着照土匪之例，即行严办.经此次淘汰后，义和团之真心向善者，益当爱惜声名，同心御侮，其伪托之匪徒，自无所逃于显黄.从此泾渭攸分，当亦该团之所深愿也。钦此。
◇上谕
刘坤一等奏相机审势，妥筹办法一折。朝廷本意，原不欲轻开边衅，曾致书各国，并电谕各疆臣，复屡次明降谕旨，以保护使臣及各口岸商民，为尽其在我之责，与该督等意见正复相同。现幸各国使臣除克林德外，余均平安无恙。日前并给各使馆蔬果食物，以示体恤。如各国恃其兵力，进犯各省，自应保守疆土，竭力抵御.即使目前相安无事，亦应严密筹备，以防意外之变。惟总不欲兵衅自我而开.一面将坦怀相与之意，宣示各国使馆，共筹补救之方以维大局，不得轻听浮言，致多龃龉，是为至要。由六百里加紧各谕令知之。钦此。
◇上谕
团军与洋人为难情形，前曾迭谕李鸿章，张之洞，李秉衡等，会同筹议覆奏。兹据奏到，言兵衅万不可开，团军急宜剿除等语，诚老成谋国之道。无如此种团民京津一带，已不下十余万人，声势赫赫，誓与洋教为难，甚至宫禁前后，所在多有，剿之转恐患生不测，不若因而用之，尚可转危为安。此乃天时人事相迫而成，各督抚毋得再行观望，徒事委蛇。务须振刷精
神，筹饷练兵，各保疆土。倘有疏虞，惟各督抚是问。将此通谕知之。钦此。
◇上谕
现在中外正开战衅，直隶天津地方义和团民会同官军助战获胜，业经降旨嘉奖。此等义民所在多有，各督抚如能招集成团，藉御外侮，必能得力。如何办法，迅速复奏。沿海沿江各省，尤宜急办.将此由六百里加紧通谕知之。钦此。
◇七月二十六日上谕
我朝以忠厚开基，二百数十年，厚泽深仁，沦浃宇内。薄海臣民，各有尊君亲上，效死勿贰之义.是以荡平逆乱，海宇又安，皆赖我列祖列宗文谟武烈，超越前古，亦以累朝亲贤夹辅，用能宏济艰难.迨道光咸丰以后，渐滋外患，赖庙谟默运，卒能转危为安。朕以冲龄，入承大统，仰禀圣母皇太后懿训，于祖宗家法恭俭仁恤诸大端，未敢稍有陨越，亦薄海臣民所共见共闻。不谓近日衅起，团教不和，变生仓猝，竟震惊九庙，慈舆播迁.自顾藐躬，负罪实甚。然祸乱之萌，匪伊朝夕。果使大小臣工有公忠体国之忱，无泄沓相安之习，何至一旦败坏若此！尔中外文武大小臣工，天良俱在，试念平日之受恩遇者安在，今见国家阽危若此，其将何心为心乎？知人不明，皆朕一人之罪。小民何辜？遭此涂炭，朕尚何所施其责备耶？朕为天下之主，不能为民捍患，即身殉社稷，亦复何所顾惜？敬念圣母春秋已高，岂敢有亏孝养？是以恭奉鸾舆，暂行巡幸太原。
所幸就道以来，慈躬安健无恙，当可为天下臣民告慰。自今以往，斡旋危局，我君臣责无旁贷.其部院堂司各官，着分班速赴行在，以资整理庶务。各直省督抚，更宜整顿边防，力顾边
圉。前据刘坤一，张之洞等奏沿海沿江各口商务照常如约保护，今仍应照议施行，以昭大信。其各省教民，良莠不齐，苟无聚众作乱情形，即属朝廷赤子，地方官仍宜一体抚绥，毋得歧视。
要知国家设官，各有职守。不论大小京外文武，咸宜上念祖宗养士之恩，深维君辱臣死之义，卧薪尝胆，勿托空言，于一切用人，行政，筹饷，练兵，在在出以精心，视国事如家事，毋怙非而贻误公家，毋专己而轻排群议，涤虑洗心，匡予不逮。
朕实不德，庶几不远而复天心之悔祸可期矣。将此通谕知之。
钦此。
◇二十八日上谕
自来图治之原，必以明目达聪为要。此次内讧外侮，仓猝交乘，频年所全力经营者，毁于一旦。是知祸患之伏于隐微，为朕所不及察者多矣。惩前毖后，能不寒心！自今以往，凡有奏事之责者，于朕躬之过误，政事之阙失，民生之休戚，务当随时献替，直陈无隐.当此创重痛深之后，如犹恶闻诤论，喜近谗谀，朕虽薄德，自问当不至此。设平日未怀忠悃，临时漫摭浮词，甚或假公济私，巧为尝试，则尔诸臣之负朕实深。苟具天良，不应有此。所冀内外臣工，各矢忠忱，并支危局，庶几集思文益，用以祛弊扶衰。朕惓惓有厚望焉。将此通谕知之。
钦此。
◇八月十五日军机处廷寄
李鸿章刘坤一张之洞等会奏折片暨李鸿章初九日电奏同日
览悉。七月二十一日之变，罪在联躬，悔何可及！该大学士等与国同休戚，力图挽救，宗社有灵，实深鉴之。所陈各节，悉系目前最要机宜。庆亲王奕劻，计约初十日可以到京，本日复
有旨加派荣禄会同办理。现在俄户部允为撤兵，是机有可乘，不可一误再误，该大学士应即驰赴天津，先行接印，仍即日进京会商各使速迅开议.至罪己之诏，业于七月二十六日明降谕旨，播告天下，该大学士此时当已接到。自行剿匪一节，该大学士未到任以前，已责成廷雍认真办理，本日亦有明发谕旨矣。
其余皆当照请施行。惟事有次第，不得不略分先后耳。朕恭奉慈舆，一路安善，现距太原两站，驻跸久暂，俟抵太原后体察情形再定进止。此次变起仓猝，该大学士此行，不特安危系之，抑且存亡系之，旋乾转坤，匪异人任，勉为其难，所厚望焉。
此旨仍着端方转电李鸿章等知之。钦此。
◇八月十四日行在上谕
朕此次恭奉銮舆，暂幸太原，当经先后派出荣禄，徐桐，昆冈，崇礼，裕德，敬信，溥善，阿克丹，那桐，陈夔龙，充留京办事大臣，复令庆亲王奕劻回京会同李鸿章与各国议办一切事宜。此案初起，义和团实为肇祸之由，今欲拔本塞源，非痛加剿除不可。直隶地方，义和团蔓延尤甚。李鸿章未到任以前，廷雍责无旁贷.即着该护督督饬地方文武严行查办，务净根株。倘仍有结党横行，止无官长，甚至抗拒官兵者，即责成带兵官实力剿办，以清乱源而安氓庶。钦此。
◇上谕
世有万古不易之常经，无一成不变之汉法。穷变通久，见于大易；损益可知，着于论语.盖不易者三纲五常，昭然如日星之照世；而可变者令甲令乙，不妨如琴瑟之改弦。伊古以来，代有兴革。即我朝列祖列宗因时立制，屡有异同，入关以后，已殊沈阳之时.嘉庆道光以来，岂尽雍正乾隆之旧？大抵法积
则敝，法敝则更，要归于强国利民而已。自播迁以来，皇太后宵旰焦劳，朕尤痛自刻责，深念近数十年积习相仍，因循粉饰，以致成此大衅。现正议和，一切政事，尤须切实整顿，以期渐图富强。懿训以为取外国之长，乃可补中国之短，惩前事之失，乃可作后事之师。自戊戌以来，伪辨纵横，妄分新旧.康逆之祸，殆更甚于红拳，迄今海外逋逃，尚有以富有贵为等票，诱人谋逆，更藉保皇保种之奸言，为离间宫廷之计。殊不知康逆之谈新法，乃乱法也，非变法也。该逆等乘朕不豫，潜谋不轨。
朕吁恳皇太后训政，乃拯朕于濒危而锄奸于一旦。实则翦除乱逆，皇太后不许更新；损益科条，朕何尝概行除旧？执中以御，择善而从，母子一心，臣民共见。今者恭承慈命，一意振兴，严禁新旧之名，浑融之迹。查中国之弊，在于习气太深，文法太密。庸俗之吏，豪杰之士，少文法者，庸人藉为藏身之固，而胥吏倚为牟利之符。公事以文牍相往来，毫无实际；人才以下格相限制，而日见消磨。误国家者，在一私字；祸天下者，在一例字。至近之学西法者，语方，文字，制造械器而已。此西艺之皮毛，而非西政之本源也。居上宽，临下简，言必信，行必果。我往圣之遗训，即西人富强之始基。中国不此之务，徒学其一言，一话，一技，一能，而佐以瞻徇情面，自利身家之积习。舍其本原而不学，学其皮毛而又不精，天下安得富强耶？总之法令不更，锢习不破，欲求振作，当议更张。着军机大臣，大学士，六部，九卿，出使各国大臣，各省督抚，各就现在情形，参酌中西政要，举凡朝章国政，吏治民生，学校科举，军政，财政，当因，当革，少省，当并，或取诸人，或求诸己，如何而国势始兴，如何而人才始出，如何而度支始裕，如何而武备始修，各举所知，各抒所见，通限两个月详悉条议以闻。再由朕上禀慈谟，斟酌尽善，切实施行。自幸太原，下
诏求言，封间屡见，而今之言者率有两途：一则袭报馆之文章，一则拘书生之浅见。更相笑亦更相非，两囿于偏私不化；睹其利，未睹其害，一归于窒碍难行。新进讲富强，往往自迷始末；迂儒论正学，又往往不达事情。而中外臣工，当鉴斯二者，酌中发论，通变达权，务望精详，以俟甄择。惟是有治法，尤贵有治人。苟得其人，敝法无难于补救；苟失其人，徒法不能以自行。使不分别，人有百短，人有一长，以拘文牵义为率真，以奉行故事为合例，举宜兴宜革之事皆坐废于无形之中，而旅进旅退之员遂酿成一不治之疾。欲去此弊，慎始尤在慎终；欲竟其功，实心更宜实力。是又改弦更张以后，所当简任贤能，上下交儆者也。朕与皇太后，久蓄于中，事穷则变，安危强弱，全系于斯。倘再蹈因循敷衍之故辙，空言塞责，省事偷安，宪典具存，朕不能宥。将此通谕知之。钦此。
◇上谕
京师自五月以来，拳匪倡乱，开衅友邦，现经奕劻，李鸿章，与各国使臣在京议和，大纲草约，业已画押。追思肇祸之始，实由诸王大臣昏谬无知，嚣张跋扈，深信邪术，挟制朝廷，于剿办团匪之谕，抗不遵行，反纵信拳匪，妄行攻战，以致邪焰大张。聚数万匪徒于肘腑之下，势不可遏，复主令卤莽将卒，围攻使馆，竟至数月之间.酿成奇祸，社稷阽危，陵庙震惊，地方蹂躏，生民涂炭。朕与皇太后，危险情形，不堪言状，至今痛心疾首，悲愤交深。是诸王大臣等，信邪纵匪，上危宗社，下祸黎元，自问当得何罪？前者两降谕旨，尚觉法轻情重，不足蔽辜，应再分别等差，加以惩处。已革庄亲王载勋，纵容拳匪围攻堂馆，擅出违约告示，又轻信匪言，枉杀多命，实属愚暴冥顽，着赐令自尽，派署左都御史葛宝华前往监视。已革端
郡王载漪，倡率诸王贝勒轻信拳匪，妄言主战，致肇衅端，罪实难辞；降调辅国公载澜，随同载勋妄出违约告示，咎亦应得，着革去爵职：惟念俱属懿亲，特予加恩，均着发往新疆，永远监禁，先行派员看管。已革巡抚毓贤，前在山东巡抚任内，妄信拳匪邪术，至京为之揄扬，以致诸王大臣受其煽惑，及在山西巡抚任内，复戕害教士教民多命，尤属昏谬凶残，罪魁祸首，前已遣发新疆，计行抵甘肃，着传旨即行正法，并派按察使何福堃监视行刑。前协办大学生吏部尚书刚毅，袒兹拳匪，酿成巨祸，并会出违约告示，本应置之重典，惟现已疾故，着追夺原官，即行革职留任。甘肃提督董福祥，统兵入卫，纪律不严，又不谙交涉，率意卤莽，虽围攻使馆系由该革王等指使，究难辞咎，本应重惩，姑念在甘肃素着劳绩，回汉悦服，格外众宽，着即行革职。降调都察院左都御史英年，于载勋擅出违约告示曾经阻止，情尚可原，惟未能力争，究难辞咎，着加恩革职，定为斩监候罪名，革职留任。刑部尚书赵舒翘，平日尚无疾视外交之意，其查办拳匪，亦无庇纵之词，惟究属草率贻误，着加恩革职，定为斩监候罪名。英年，赵舒翘，均着先行在陕西省监禁。大学士徐桐，降调前四川总督李秉衡，均已殉难身故，惟贻人口实，均着革职，并将恤典撤销.经此次降旨以后，凡我友邦，当共谅拳匪肇祸，实由祸首激迫而成，决非朝廷本意。
朕惩办祸首诸人，并无轻纵，即天下臣民，亦晓然于此案之关系重大也。钦此。
◇上谕
本年五月间，拳匪倡乱，势日鸱张。朝廷以剿抚两难，叠次如见臣工，以期折衷一是。乃兵部尚书徐用仪，户部尚书立山，吏部左侍郎许景澄，内阁学士联元，太常寺正卿袁昶，经
朕一再垂询，词意均涉两可，而首祸诸臣，遂乘机诬方，交章参劾，以致身罹重辟。惟念徐用仪等，宣力有年，平日办理交涉亦能和衷，尚着劳绩，应即加恩，徐用仪，立山，许景澄，联元，袁昶，均着开复原官。该部知道。钦此。
◇上谕
礼部尚书启秀，前刑部左侍郎徐承煜，均着先行革职。着奕劻，李鸿章，是明所犯确据，即行奏明，从严惩办.钦此。
◇上谕
本年夏间，拳匪构乱，开衅友邦，朕奉慈驾西巡，京师云扰.叠命庆亲王奕劻，大学士李鸿章，作为全权大臣，便宜行事，与各国使臣止兵议和。昨据奕劻等电呈各国和议十二款，大纲业已照允，仍电饬该全权大臣将详细节目悉心酌核，量中华之物力，结与国之欢心。既有悔祸之机，宜颁自责之诏，朝廷一切委曲难言之苦衷，不能不为尔天下臣民明谕之。此次拳教之祸，不知者咸疑国家纵庇匪徒，激成大变，殊不知五六月间屡诏剿拳保教，而乱民悍族，迫人于无可如保，既苦禁谕之俱穷，复愤存亡之莫保。迨至七月二十一日之变，朕与皇太后誓欲同殉社稷，上谢九庙之灵，乃当哀痛昏瞀之际，经王大臣等数人，勉强扶掖而出，于枪林炮雨中仓皇西狩。是慈躬惊险，宗社贴危，阛阛成墟，衣冠填壑，莫非拳匪所致，朝廷其尚护庇耶？夫拳匪之乱，与信拳匪者之作乱，均非无因而起。各国在中国传教，由来已久，民教争讼，地方官时有所偏：畏事者袒教虐民，沽名者庇民伤教。官无办法，民教之怨，愈结愈深。
拳匪乘机，浸成大衅。由平日办理不善，以致一朝骤发，不可遏抑，是则地方官之咎也。涞涿拳匪，既焚堂毁路，急派直隶
红军弹压，乃练军所至，漫无纪律，戕虐良民。而拳匪专恃仇教之说，不扰乡里，以致百姓皆畏兵而爱匪。匪势由此大炽，匪党亦愈聚愈多。此则将领之咎也。该匪妖言邪说，煽诱愚人，王公大臣中，或少年任性，或迂谬无知，平时嫉外洋之强，而不知自粮，惑于妖妄，诧为神奇，于是各邸习拳矣，各街市习拳矣。或资拳以粮，或赠拳以械，三数人倡之于前，千万人和之于下。朕与皇太后方力持严拿首要，解散胁人之议，特命刚毅前往谕禁，乃竟不能解散。而数万乱民，胆敢红巾露刃，充斥都城，焚掠教堂，围攻使馆.我皇太后垂帘训政，将及四十年，朕躬仰承慈诲，夙昔睦邻保教，何等怀柔？而况天下断无杀人放火之义民，国家岂有倚匪败盟之政体？当此之时，首祸诸人，叫嚣隳突，匪党纷扰，患在肘腑，朕奉慈圣，既有法不及众之忧，浸成尾大不掉之势。兴言及此，流涕何追！此则首祸王大臣之罪也。然当使馆被围之际，屡次谕令总理衙门大臣前往禁止攻击，并至各使馆会晤慰问，乃因枪炮互施，竟至无人敢往，纷纭扰攘，莫可究诘。设使火轰水灌，岂能一律保全？所以不致竟成巨祸者，实由朝廷极力维持，是以酒果冰瓜，联翩致送，无非朕仰体慈怀，惟我与国，应识此衷。今兹议约不侵我主权，不割我土地，念列邦之见谅，疾愚暴之无知，事后追思，惭愤交集。惟各国既定和局，自不致强人以所难.关奕劻，李鸿章，于细订约章时，婉间力办，持以理而感以情。
各大国信义为重，当视我力之所能及，以期其议之必可行。此该全权大臣所当竭忠尽智者也。当京师扰乱之时，曾谕令各疆臣，固守封圻，不令同时开衅，东南之所以明订约章，极力保护者，悉由遒奉谕旨，不欲失之之意。故列邦商务，得以保全，而东南疆臣亦藉以自固。惟各省平时，无不以自强为辞，究之临事张皇，一无可恃，又不悉朝廷事处万难，但执一偏之词，
责难君父；试思乘舆出走，风鹤惊心，昌平宣化间，朕侍皇太后素衣将敝，时豆粥难求，困苦铠寒，不如氓庶。不知为人臣者，亦尝念及忧辱之义否？总之，臣民有罪，罪在朕躬。朕为此言，并非追既往之愆尤，实欲儆将来之玩泄。近二十年来，每有一次衅端，必有一番诰诫，卧薪尝胆，徒托空言。理财自强，几成习套。事过以后，徇情面如故，用私人如故，敷衍公事如故，欺朝廷如故。大小臣工，清夜自思，即无拳匪之变，我中国能自强耶？夫无事且难支拄，今又构此奇奇变，益贫益弱，不待智者而后知。尔诸臣受国厚恩，当于屯险之中，竭其忠贞之力：综核财赋，固宜亟偿洋款，仍当深恤民艰；保荐人才，不当专取才华，而当内观心术.其大要，“去私心”“破积习”两言。大臣不存私心，则用人必公；破除积习，则办事着实。惟公与实，乃理财治兵之根本，亦即天心国脉之转机.应即遵照初十日谕旨，妥速议奏，实力举行。此则中外各大臣，所当国尔忘家，正己率属者也。朕受皇太后鞠劳训养，垂三十年，一旦颠危至此，仰思宗庙之震惊，北望京师之残毁，士大夫之流离者数千家，兵民之死伤者数十万，自责不暇，何暇责人？所以谆谆诰谕者，则以振作之与因循，为兴衰所由判，切实之与敷衍，即强弱所由分。固邦交，保疆土，举贤才，开言路，己屡次剀切申谕.中外各大臣其各凛遵训诰，激发忠忱，深念殷忧启圣之言，勿忘尽瘁鞠躬之谊.朕与皇太后有厚望焉。
将此通谕知之。钦此。
◇上谕
此案首祸诸臣，昨已降旨分别严行惩办.兹据奕劻，李鸿章奏，按照各国全权大臣照会，尚须加重恳请酌夺等语.除载勋已赐令自尽，毓贤已饬即行正法，均各派员前往监视外，载
漪，载澜，均定为斩监候罪名，惟念谊属懿亲，特予加恩，发往极边新疆，永远监禁，即日派员押解起程。刚毅情罪较重，应定为斩立决，业经病故，免其置议.英年，赵舒翘，昨已定为斩监候，着即赐令自尽，派陕西巡抚岑春煊前往监视。启秀，徐承煜，各国指称力庇拳匪，专与洋人为难，昨已革职，着奕劻，李鸿章照会各国交回，即行正法，派刑部堂官监视。徐桐轻信拳匪，贻误大局，李秉衡好为高论，固执酿祸，均应定为斩监候，惟念临难自尽，业经革职，撤销恤典，应免再议.至首祸诸人所犯罪状，已于前旨内逐一明白声叙矣。钦此。
◇王公大臣受辱记
当联军之入京也，徐相国桐尚在，避匿马大人衙同某相国故第，初无殉难意，其子承煜逼之曰：“吾父庇佑拳匪，久为各国指目，洋兵必不见容。若被搜捕，合家皆将不免。若父能死，既得美名，又纾各国之恨，家人或可幸免。惟儿辈则仍当随侍地下耳。”徐乃涕泣自缢，尸悬梁间.承煜即弃之而遁。
其时近支王公，贝子，贝勒及宗室诸人，徐随扈外，留京者尚多。怡亲王为某国军所拘，既如棰楚，复令为诸兵浣衣，督责甚严，卒以困顿不堪而自裁。克勒郡王亦与庆部郎宽同时被拘，楚辱备至，复使同驮死尸出弃之，日往返数十次，不准稍息。日食以面包一枚，清水一盂。二人颐养素优，不耐其苦，数日后乘隙往诉李相，哭求设法。李无如何，慰而遣之。其它王公，贝子，贝勒等，财产既尽，生计日绌，每以宝石顶及朝珠等物，沿街求售，又无人顾问。
启秀初为日军拘禁，既因母死，李相为之缓颊，请放假十日，俾归治母丧；日军许之，惟恐其逃逸，仍以绳系其一手，使人牵之偕行。启治丧已，往见庆邸，庆邸讽以微词，启不悟，
仍退而就禁。
崇绮则于城破后，仅以身免，其眷属尽为联军所拘，驱诸天坛，施无礼以为乐。崇子葆公爵知之，愤忿无地，即自缢以死。崇至保定，闻之，亦自裁焉。崇家本富素，讲求服饰，城破，遭联军罄其所有衣服三千余袭，顷刻而尽，寸丝尺缣无遗.联军统帅瓦德西既至京，乃驻节禁城，就仪鸾殿而居。李相入京，尝与订期会晤，瓦帅欲于殿上见之，李坚以不敢僭入为辞.瓦帅不能强，始与易地相见。
又前安徽巡抚福润，为故相倭文端公之子，向居京师，其母年九十余.联军入城，福死之，其家被掠，眷属尽失。其母为某国兵所获，挫辱备至，亦死焉。
天津府知府沈家本，以尝与源匪往来，城陷时为联军所获，拟以监禁若干年之罪。旋经某教民在旅顺西官处，控以袒匪害教，遂复将沈解至旅顺对质.有见者谓沈缧绁就道，无异平时官府之递解犯人。
◇北塘炮台被攻记
德兵于西九月十九号，即华闰月十六日下午三点锺时，由天津整束队伍，往攻北塘炮台.当起行登车时，津地留守各西兵，奏军乐以送之。旋又有法国炮队一队，随后而行。
至军粮城时，德兵下车。该处有俄兵屯扎，德兵到后，即由两军统将，互相会晤，议定德兵为中军，以俄兵为其左翼，分道开队至塘沽取齐.两军既合，复有俄国水师兵多名前往助战。至中夜十二点锺时，德俄两军统将会集麾下各弁，共议进取之策。时火车早经预备遂传令各兵登车。约行十余里，各兵即下车涉盐池泥泽而行。
至炮台前，已二点锺左右。当由俄炮队先行开炮。计开六
炮后，炮台上始行还炮，惟炮弹皆由左而落，故洋兵非特并无死伤，反从右面攻击。
未几，又以德步兵为前队，而以炮队为之殿，复又逼近数里.时天已渐明，华兵始接连开炮。其炮台之在南面者，更开放不已。在台兵弁，似极勇猛，只以准头不能瞄准，故洋兵并不畏惧。又复奋勇前进，正行之际，地雷忽从左而起，而洋兵适在其右，是以一无损伤，因各格外加意。少选地雷又忽炸发，其声盘旋不已。有马队兵官二员，适当其厄，人马均飞入半空，肢体分为数段而堕。各兵乃大惊，分负伤者退回，而以炮兵列于前，鼓勇开放。枪弹皆向炮台而落，无一为虚发.至七点锺时，两军炮声更紧.乃转瞬间，炮台上浓烟忽尔迷漫，火焰即冲空而起。盖其中火药房为洋兵炮弹所击中，故即了火也。其时北面炮台上之大炮，及洋兵所放之炮，彼此已各受伤，难以再放。惟华兵尚有一炮，未曾损伤，然开放亦稍缓矣。
至八点锺时，大雨骤下，两军始各停战。而炮台上之火，亦已救息。洋兵收队后，点视各兵，伤亡甚众.遂将伤者送回天津医治。一面复行计议，明知炮台坚固，非可以寻常炮火攻取，乃特派兵至津，将前者攻夺津城之列低炮二尊，于夜间由火车运往。乘炮台不备，突然向之开放。华兵初尚竭力支援，嗣因绿气飞舞，闻者辄毙，乃始不支而退。炮台遂为洋兵所据。
是役华兵所用皆无烟火药，开放时只见火光一闪，炮声已从空而下，故洋兵之死者，难以数计。然华兵则亦尸骸枕藉，血流成渠矣。
◇保定失守记
联军以保定曾经杀害教士，其幸免者尚逗留在彼，遂声言
兴师问罪。公议以英提督介斯星率英，法，德，意四国兵士，于闰八月十九日由京津同时拔队前往。
及抵保定，则法国游骑已先期而至。凡各要隘处，悉已悬以法旗。其时华兵亦已早经撤往他处矣。
直藩廷方伯雍知联军又大至，乃率所属各官出郊以迎。联军初尚并无动作，仅令方伯回署，而以骑兵三百名入城，周历四厢，复以各国旗帜遍插城垣。翌日，始将廷方伯，奎恒，王占魁拘拿。时谭道文焕适在保定狱，亦由联军解赴天津，处以枭首之刑。并设公案于督署大堂内，各统帅列坐，提方伯等三人跪阶下，一如华例审问，历讯以何故杀害教士。方伯侃侃而对，几无以屈。因即按照西例，当场翻以枪毙之。复将各城门楼，及城堵东北角城隍庙，三圣庵等处轰毁，以示罪城之意。
由是保定遂为四国所据。
◇庆王李相与联帅瓦德西问答记
议和全权大臣李少荃中堂进京后，以联军统帅瓦德西既亦在京，自应往谒，以伸主谊，且以和局开议在即，亦须稍通款曲，不无裨益之处。遂于九月二十四日会同庆王，随带译员荫午楼副都统等，命驾前往。
李相先至，瓦统帅脱帽以迎，执手为礼.彼此坐定，寒暄毕。先是李相云：“贵统帅气体甚好。”
统帅云：“托庇甚好，中国天气与吾极宜。贵大臣与吾前数年在德国会晤后，目下贵大臣体气尚好，吾甚喜悦。”李相云：“吾前在德国时，因事忙不获与贵统帅畅谈。今日得见，甚为欣喜。”统帅云：“贵大臣在中国声望甚着，吾已早闻。今日得以复见，何幸如之！”李相云：“贵统帅今年若干岁，谅已七十矣？”统帅云：“吾年六十八岁！”李相云：“贵统帅年
高，尚能来华，真可异也！”统帅云：“吾慕中国已久，深愿来华一游，以长见识.”李相云：“华民均不愿远游，与贵统帅所言，殊觉相反。”统帅云：“贵大臣尽可劝令以后宜至他国游历.”李相云：“吾在欧洲时，见各国殷富，甚为骇愕。”
统帅云：“英人韦礼逊所著之书，有道及贵大臣事者，吾曾读及。韦礼逊言谈：使贵大臣能如前劝令贵国人民，则贵大臣将有益国家不浅.”李相云：“不幸中国居高位者知识甚浅，致中国大为所害，华民亦不愿有铁路电线等物。”瓦帅云：“从前德民亦然，当铁路新出时，德民均不愿有之，经久亦知其为有国者所不可不有之物。”李相云：“和议成后，中国自当即行开办铁路。”瓦帅云：“如和议一成，欧洲各国即将以巨款借与中国，以为建造铁路之用。”李相云：“吾甚望中国民智渐开.”瓦帅云：“吾深知中国极富，但须设法以变之耳。铁路后来更大有用处。”李相云：“中国刻下仍贫。”瓦帅云“欧美各处，吾殆已行遍，深知铁路之有用。贵大臣在德国时，曾谈及毛针军。将军，即吾师也。渠亦深知铁路之有用者。”
李相云：“吾在德时，毛将军已故数年，独幸与卑士麦克王爵谈有数点锺之久。”瓦帅云：“吾亦深知此事。”李相云：“贵统帅彼时在汉勃克邻近某处为统带官，卑士麦克王爵宅第去汉勃克并不遥远.”瓦帅云：“约一点锺时可至。”李相云：“贵统帅大约与卑士麦克王爵为良友？”瓦帅云：“然，吾二人交谊始终无渝。”李相云：“刻下和伦洛熙王爵是否为德国宰相？”瓦帅云：“否，近已告退。”李相云：“继为德相者何人？”瓦帅云：“褒洛孚伯爵也。该伯爵年罗尚未甚老。”
李相云：“和伦洛熙王爵已逾八旬否？”瓦帅云：“已逾八旬。”李相云：“刻下是否褒洛孚伯爵为德国首相？”瓦帅云：“然。”李相云：“毛奇将军有子否？瓦帅云：’毛奇将军无子，
其侄甚多。”瓦帅又云：“北京气候颇冷。”李相云：“贵统帅置有火炉否？”瓦帅云：“有。此间天气与吾颇相宜。德国秋冬之间，雨水颇多，北京则否。”李相云：“刻下望雪甚殷。”李相又云：“德王刻在柏林否？”瓦帅云：“德皇刻在柏林，体气极好，共有皇子□人。”李相云：“吾在柏林时，皇子尚无如此之多。”李相又云：“德皇后近体如何？”瓦帅云：“皇后体气极好。”李相云：“吾在柏林时，曾蒙皇后赐宴，吾亦曾见过皇子。贵统帅共有几子？”瓦帅云：“无.”李相云：“贵统帅已成婚否？”瓦帅云：“业已娶亲.”李相云：“贵统帅自一千八百七十年起，是否一向带兵？”瓦帅云：“然，中间有时参办交涉事宜。”瓦帅又云：“贵大臣在此颇无所扰否？”李相云：“然”瓦帅云：“兵争一事，无论何人，殊形不便。”李相云：“孟公使暨立侧尔副将近状如何？”瓦帅云：“孟公使等体气甚好。立侧尔副将刻回保定，渠素来钦佩贵大臣。”李相云：“立侧尔副将暨希立克新，乃上等之陆军教习。”瓦帅云：“吾极望以后中国再聘用德国教习。”李相云：“联军以德国为首务国，所出之主意，他国自必乐从。”瓦帅云：“吾亦望如此。但贵大臣必须与吾会同办理，则事自无难办者。”李相云：“吾闻联军将往张家口。”瓦帅云：“否，不过至长城为止，该处闻有华兵。”李相云：“该处如有华兵，无非为弹压地方起见。”瓦帅云：“保守府附近各处亦有华兵，该兵并不剿除团匪。”李相云：“北方华军，专为弹压地方起见，并不与西人为难.”瓦帅云：“此间华军无纪律者颇多，北省人民颇不愿有之。”李相云：“吾意此系道路之言，并不确凿。”瓦帅云：“如贵大臣能保华军不与联军相近，则吾必不遣兵前往各处。”李相云：“联军所占各处，吾不甚详悉。”
瓦帅云：“吾将示贵大臣以图.”李相云：“谢谢.”李相又
云：“德军将往张家口否？”瓦帅云：“如华军与之抗拒，则德国军必往。又闻该处有某教会在彼，为百姓所虐待。”李相云：“吾知该处教会，断不至有险况.吾已到京，当更无是事。”瓦帅云：“此军不可不发.”李相云：“保定府乃拳匪渊薮，刻下已甚安静.”
语至此，庆王至。瓦统帅遗德兵宫布立克新迎之。
瓦帅云：“贵大臣近得两宫消息否？”李相云：“两宫情形，大略同前。”瓦帅云：“北京与两宫如何通电？”李相云：“此间致电上海，再转汉口而入西安。贵国大皇帝曾劝皇上返跸北京，奈吾皇上甚胆怯。”
时庆王已到，即经李相引进.庆王云：“吾久望与贵统帅缔交。”瓦帅云：“今日得见王爷，吾心甚喜。”庆王云：“吾愿来已久。”瓦帅云：“吾亦久欲来中国，今日幸得如愿。中国情形，吾前虽未来，然见之书中者颇多。所不幸者，此来为兵争事起见耳。”庆王云：“亨利亲王，吾曾见过.”瓦帅云：“亨利亲王曾告我云：北京人民，待之甚厚。”庆王云：“吾与亨利亲王亦曾叙谈多次。”庆王即言及德使被戕，我两宫暨中国人民均为惋惜抱歉之意，继云：“各统帅觉北京寒冷否？”瓦帅云：“吾刻已按照中国例，以皮衣御寒。北京有皮货，实为天下所仅见。”庆王云：“德国气候与北京相同否？”瓦帅云：“大约相同，惟冬日较北京更短，北京似觉较好。”庆王云：“贵统帅今年若干岁？”
瓦帅云：“六十八。想王爷比吾至少小十岁.”庆王云：“六十三岁.”瓦帅云：“王爷有宫在北京否？”庆王云：“有，不过甚小，与此间相距甚近。”瓦帅云：“有避暑宫否？”庆王云：“有，亨利亲王来华，曾在该处早膳。”瓦帅云：“是否与皇上避暑宫相近？”庆王云：“然。贵统帅带有马车来华
否？”瓦帅云：“然，不意此间人民见之，颇为骇异。”庆王云：“此间此物极为罕见。”瓦帅云：“欧洲马车甚有用，中国亦宜用之，其有用处与铁路相等。”庆王云：“贵统帅带来者是否驾以双马？”瓦帅云：“然，如行远，则驾四马.”庆王云：“此间道路崎岖，马车殊形不便。”瓦帅云：“如驾良马，即可无虞。此间城内布置甚好，皇宫尤妙。”庆王云：“惜刻下只余废址颓垣。”瓦帅云：“甚望两宫早日回京。”庆王云：“如欲北京一切复旧，此系最难之事。”瓦帅云：“吾适间与李相接谈，以王爷来而止。吾曾问中国皇上能早日回京否？”庆王云：“吾望皇上早日东归，惟刻下难于布置，请贵统帅转请各公使早将和议条款议定。””瓦帅云：“约数日内即可照办.”庆王云：“甚望如此。近日皇上有谕云：“和议一有头绪，即将返跸。况贵国大皇帝，亦请皇上回京。”统帅云：“王爷须知吾已奉令，以皇帝礼接待皇上。”庆王云：“甚善。”又云：“一年前亨利亲王来时，敝国亦以礼接待。”
统帅云：“彼时德王闻之甚喜。吾德皇亦甚愿与中国共守和局，方中东构衅时，德皇即有此言。”庆王云：“吾知德皇待中国极好。贵统帅在贵国向居何职？”统帅云：“吾充巡阅德国陆军之职。”言及此，即顾其翻译官云：“请将此职发明，俾王爷详知。”庆王云：“此位其高，惟甚辛苦。贵统帅常见亨利亲王否？”统帅云：“在克伊尔地方，时常与相见。”庆王云：“亨利亲王刻管何营？”统帅云：“亨利亲王现正休息，明春即当复出。”李相云：“德皇太子是否尚在学堂读书？”瓦帅云：“否，已入军营，一二年内再入大学堂附学，其所占地步甚好。”庆王云：“今年若干岁矣？”瓦帅云：“十八。”
李相云：“吾亦见过.”瓦帅云：“为太子者，必至陆军学堂学习方可。盖陆军乃有国者之基也。”庆王云：“诚如贵统帅
所言，吾亦充过武官。”瓦帅顾荫午楼副都统方云：“足下德语极佳，在敝国究有若干年之久？”荫云：“自一千八百七十七年至一千八百八十二年，吾在德奥两国。”瓦帅云：“彼时足下若干岁？”荫云：“念七岁.”瓦帅云：“柏林较维也纳好否？”荫云：“各有好处。”李相又言及联军所据地方之图.瓦帅云：“联军刻修杨村北京铁路，不日即可开用。铁路邻近各处居民，必须安静方可。吾望该处已无拳匪。以后此线，亦可为百姓转运之用。”李相云：“俄军修理铁路工程，并无停止。”庆王云：“拳匪前将该处铁路拆毁。”李相云：“拳匪已死，无须再言。惟北京至杨村铁路，能复旧否？”瓦帅云：“吾意自能复旧.惟邻近人民，均须安静，否则当以枪毙。设有事端，该处人民，不能辞其责。”李相云：“如有兵保护，则必无其事。盖该处人民，畏兵如虎也。”瓦帅云：“北京居民，未归者尚多否？”庆王云：“归者约有大半。铺户以无本钱，故未开者尚多。”瓦帅云：“居民在京者，其产业或可保全。此间华民，偷窃他人物件者甚多。”庆王云：“贵统帅所言甚是。”瓦帅云：“吾之阅历系自几经战阵而来，兵争之时，居民有财产者，不宜他往。如北省一带，能从此安静，吾心更喜。”庆王云：“谢谢.吾深望以后中外成为一家。”瓦帅微笑。李相云：“深望和局即可开议.”瓦帅云：“约日内即可开办.但和议既开，亦须早有归结.不过中国须吃亏耳。如早日归结，则吃亏处略可较少。”李相云：“现欲与华军通信，以无电报，故殊形不易。请贵统帅给与护照。”瓦帅云：“此非必需之物，况贵国送信章程已极好，不必再多此周折！”李相云：“如贵统帅给与护照，较为便益。”瓦帅云：“如华军不在联军所占处驻札，则吾能设法令人帮同信差通信。”李相云：“护照不但作送信之用，即派员他往，亦可用之。”瓦帅
云：“如信中言能使吾知，即可照办.”庆王云：“所通各信，自与兵事无干。”瓦帅云：“既与兵事无干，即可由吾处代寄。”李相云：“如有上谕前来，亦须护照。”瓦帅云：“容吾思之。吾望自此以后，常与贵大臣相见。”庆王云：“刻下各信，均已扣留。”瓦帅云：“吾想并无此事。惟刻下万不能以护照相与，必须容吾三思。”庆王云：“如所送之信，业经延搁，信差当可放行矣。”李相云：“既无护照，则吾岂能发遣信差？”瓦帅云：“必须容我三思后再奉覆。华军在直隶省尚多，必须遣往他处。其余办事各员，如与联军有益者，自可容之。”
李相云：“然则贵统帅于在直办事各华官，并无阻难之意矣。”
言至此，庆王，李相，即行告别.
◇联军剿匪纪
联军统帅瓦德西抵京后，所有北方用兵情形列下：西九月二十九号，即华闰月初六日起，至十月三号，即闰月初十止，德兵一队归利地白男爵管带，由津前往静海县，该处华兵向南而退。
西十月八号，即闰月初五日，至九号，即十六日止，意兵一队由天津往杨村西北向某处，该处凡戕教乡村，悉行焚毁。
西十月十二号，即闰月初九日，至十一月六号，即九月十五日止，英，法，德，意四军，由京津两处分赴保定。当联军未到时，华兵即已向西南方某处而退。保定府府城，则已于西十月十四号，即闰月二十一日，为法军先据。至西十月十九号，即闰月二十六日，各军方到。
保定府既定后，联军分三队回京。其由利测曾提督统带之英兵，则自蓉城县郎坊马家铺而归.途中遇有拳匪乡庄，俱经焚毁。其归葛利恩尼统带之意，德两军，则由献县，清县，黄
村而归，途与华军四队相遇，该华军各将兵器分纳.至归诺蒙提督所带之英，德，意三军，则自易州，而归，在某处亦遇华兵，败之。英军归津者，途遇拳匪其营寨亦经焚毁。
西十月二十二号，即闰月二十九日，至十月二十七号，即九月初五日，德军一队由杨村绕香河县而归.西十月二十二号，即闰月二十九日，日军一队，由杨村绕宝坻县而往河西务，西十月二十四号，即九月初二日，至十一月二十八号，即十月初七日由杨村绕宝坻县，河西务，而往杨村。此外尚有俄军一队，则由天津往杨村。两军均遇拳匪，大败之。
西十月二十五号，即九月初三日，至十月二十九号，即九月初七日，俄军一队由芦台绕宁河而归.西十月二十五号，即九月初三日，陆军一队由保定往某处，途遇拳匪，胜之。西十月二十七号，即九月初五日，俄军一队由山海关往某处，此外更有俄军一队亦由山海关往他处。两军俱途遇拳匪颇多，均大败之。西十一月一号，即九月初十日，俄军一队由山海关往他处，大败拳匪于途。
西十一月一号，即九月初十日，至三号，即十二日，德军一队由天津绕河西务，马家铺，入京。
西十一月四号，即九月十三日，至六号，即十五日，俄军一队由天津绕杨村，宝坻县而归.西十一月四号，即九月十三日，俄军一队由天津往某处。
西十一月五号，即九月十四日，至六号，即十五日，奥，德兵一队往某处，该处所有拳匪乡庄，悉经焚毁。
西十一月七号，即九月十六日，日兵两队，一由北京，一由通州，前往某县.西十一月十二号，即九月二十一日，至十二月四号，即十
月十三日，德，奥，意兵一队，由约克伯爵管带，绕南口，宣化往张家口，将华军大队悉行驱往山西。
西十一月十九号，即九月二十八日，至十一月二十五号，即十月初四日，德兵一队由北京往长城，遇拳匪，与战，大败之。
西十一月二十三号，即十月初二日，德兵一队由天津绕东安，武定两县而归.西十一月二十九号，即十月初八日，德兵一队由山海关入北京。
西十二月一号，即十月初十日，德兵一队沿天津运粮河两岸而往沧州，华兵退往山东.
◇罪魁奉旨赐死记
前尚书赵舒翘之赐令自尽也，先是上年十二月二十五日上谕，本欲定为斩监候罪名，已由臬司看管，家属均往臬署待候。
先一日太后谓军机曰：“其实赵舒翘并未附和拳匪，但不应以拳民‘不要紧’三字复我。”赵闻，私幸老太后可以贷其一死。
廿九日，外面纷传西人要定赵舒翘斩决之罪，于是西安府城内绅民咸为不服，联合三百余人，在军机处呈禀，愿以全城之人保其免死。军机处不敢呈递.刑部尚书薛允升，本赵之母舅，谓人曰：“赵某如斩决，安有天理！”至初二日，风信愈紧，军机处自早晨六点锺入见太后，至十一点始出，犹不能定赵之罪。而鼓楼地方，业已聚集人山人海，有声言欲劫法场者，有声言：“如杀大臣，我们即请太后回京城去！”又有看热闹者。
军机处见人情汹汹如此，入奏太后不如赐令自尽.至初三日，而赐令自尽之上谕下矣。是日早八点锺降旨，定酉刻复命。于是岑中丞衔命前往。宣读毕，赵跪谓中丞曰：“尚有后旨乎？”
岑曰：“无.”赵曰：“必有后旨也！”其时赵夫人谓赵曰：“我夫妇同死可耳！必无后命矣！”遂以金进，赵吞少许.午后一点至下午三点锺，毫无动静，犹精神大足，与家人讲身后各事，又痛哭老母九十余岁，见此大惨之事。其时赵之寅友及亲戚，往视者颇多。岑中丞始止之，既而亦听之。赵谓戚友曰：“这是刚子良害我的！”岑见赵声音宏朗，竟不能死，遂命人以鸦片烟进.五点锺，犹不死。又以砒霜进.至是始卧倒呻吟，以手捶胸，命人推抹胸口，但口说难过而已。其时已半夜十一点锺，岑急曰：“酉时复命，已逾时矣！何为仍不死！”
左右曰：“大人何不用皮纸蘸烧酒扪其面及七窍？当气闭也。”
岑如法，用皮纸蘸烧酒扪之，共扪五张，久之不闻声息，而胸口始冷。夫人痛哭后，遂亦自尽.按赵之身体最为强旺，故不易死，又有意候旨，大约鸦片烟所服有限也。
庄王载勋之待罪蒲州也，在行台居住，其妾其子随之。葛宝华奉赐令自尽谕旨，衔命前往。及抵蒲州，到行台，为时尚早，门外放炮迎迓。庄王大骂曰：“何故无端放炮？”左右曰：“钦差葛宝华至。”庄王曰：“其我之事乎？”左右曰：“钦差过境耳。”及葛宝华入，庄犹详询行在各情形，葛不深答。
行台之后本有一古庙，葛往视有空房一间，遂设为庄王自尽之所。悬帛于梁，锁之。旋饬蒲州府及营县派兵弹压。传命有旨，饬庄王跪听。庄奉传，挺身而至，谓葛曰：“要我头乎？”葛不语，但读旨。庄曰：“自尽耳！我早知必死，恐怕老佛爷亦不能久活！”又谓葛曰：“与家人一别，可乎？”葛曰：“请王爷从速！”其时庄王之子妾亦至矣。庄王谓其子曰：“尔必为国尽力，不要将祖宗的江山送洋人！”其子哭不能答。妾则滚地昏阙，不知人事矣。庄曰：“死所何处？”葛曰：“请王爷入此房内。”庄入，见帛已高悬，掉头谓葛曰：“钦差办事
真周到，真爽快！”遂悬帛于颈，不过一刻，即已气绝.前都察院左都御史英年，为人极胆小。十二月廿五日降旨在陕西省监监禁赵舒翘，则有家人探视英年，则一人岑寂，终夜哭泣，谓人曰：“庆王不应不为我分辨！”人不敢答。至元旦，众皆以岁事忙碌，不暇之顾。英年哭至中夜，忽无声。次午，家人见其伏地气绝，满面泥污，众趋视之，乃知其以污泥蔽塞满口而气绝者。然是时尚未奉朝命也。众不敢以死声张，直至初三日旨下，始禀岑中丞复命。
端王载漪，未奉旨发往极边时，已在宁夏。及传旨发往极边，大阿哥已如痴如呆，而端王奉发充之旨，不惟不惊，，而反大喜。谓人曰：“这已是皇上恩典了，咱们尚等什么？快些往新疆走，不要动皇上盛怒了！”又急问左右曰：“咱门阿哥有罪乎？”众曰：“不闻旨。”端王曰：“却不与他相干，谅无妨也。”故奉旨之日，端王即兼程起行，深恐西人再加以正法之罪也。
山西巡抚毓贤，自奉发遣新疆之旨，押解起行，业已一路带病，不能行走。及闻正法之旨，早已人事不知，如昏如梦，不似在任时暴虐情形。在正法之先一日，已经病危，故拖至杀场，毫未费事。又传闻毓贤当未死之先，甘肃城内，并有人张贴告白，约会大众代为请命免死。毓知事无益，亦发告白一纸，自明其死光明正大，嘱大众勿阻。又自挽二联，其一云：“臣死国，妻妾死臣，谁曰不宜？最堪悲老母九旬，娇女七龄，耄稚难全，未免致伤慈孝治。
我杀人，朝廷杀我，夫复何憾！所自愧奉君廿载，历官三省，涓埃无补，空嗟有负圣明恩。”
其一云：
“臣罪当诛，臣志无他！念小子生死光明，不似终沈三字
狱.君恩我负，君忧谁解？愿诸公转旋补救，切须早慰两宫心。”
意者将死哀鸣欤？然词气从容，病中未必能为此也，或其友代为捉刀耳。

[book_title]●卷二
○毓贤戕教记已革
山西巡抚毓贤，奉旨正法，定于正月初，六日行刑。其种种恶迹，罪应当诛，恐吾人犹未周知，爰将太原传司铎信函节为抄录，俾知毓贤罪有应得，并非朝廷法纲过严也。来函云：敝处于光绪二十六年，五月间，谣言四起，六月初乃大乱.毓贤甫下车，即向属员大言杀洋灭教之事。属员中有从之者，有非之者。首府许翰度，首县白昶，以及学政山长，皆从而和之。先是于四月中，已揭帖偏张，无非发洋财，杀洋人等语.艾，富，两主教，及英牧师，再三恳求毓贤弹压，毓置之不顾。
以致谣言蜂起，日甚一日。
五月二十日左右，迭奉上谕，着令保护教士。毓置若罔闻。
二十四日，大同府匪人毁堂劫物。二十七日，主教修函告急，毓不答。三十日，北方义和拳结队入城，在抚院前设拳场，传拳术.六月初一日，毓召令入署。是日午后四下锺时，富主教亲往告急，毓托故不见，只令材官传言勿惧。主教回，毓往满城，饬血硫黄，火把，煤油等引火之物。至晚八下锺时，英教堂火起。毓袖手不救。有三营官欲设法救灭，毓坚阻之，以致军民任意杀人劫物。英教士惶急，对众曰：“光绪初年晋省大祲，我侪集银五六万，活人无算，今竟如此待我侪耶？”一英妇抱幼孩出，声言：“予医生也，岁活三四百人，今竟不能留
一命乎！”乱兵用木棒击之，推入火中；妇出，再推之入，遂被炎椽压毙，孩亦如之。其余带伤而逃者，不知凡几。
次日六门皆派兵把守，不许教民出入，出即被拿。本日，堂中修道主与佣工十余人均被拘押，所携之物，大半由守门兵夺去。午前，匪抢英教堂，幸房主出阻，房屋未焚。午后，兵民数万，围裹天主堂，因昨日英教士枪毙数人故也。毓恐堂内亦有整备，未敢下令焚毁，饬白县主及数员到堂勘验，虚言抚慰。迨至晚十一点时，又委臬司恩铭来窥主教会否逃出。旋复派兵将堂门守住。育婴堂中留有女孩二百二十余口，星夜迁往桑棉局，言二三日后事定即送回。主教勉应之。
初三日，毓谕令教民背教，否则不保身家性命。自是谣言愈炽，堂之前后，日夜有人看守。诸员来堂查验者，迨无虚日。
初九日，白县主向主教曰：“兵丁守护，大为不便，不如尔等暂住一处，改日后再回。”主教从之，遂中其计。白县主随将堂中各人姓名抄录一纸，迫令主教，司铎，修士，贞女等共三十余人同赴猪头巷。随将堂门封锁，骡马一律牵去。次日，英教士家属七口下之于狱.十三日午后，白县主佯为慰藉。去后，毓微服骑马带队而来，将猪头巷围住，饬兵拘诸人到辕.时被拘者约七十余人。毓问主教曰：“你来中国，害人有几多了？”答曰：“从不害人，只知济世救人。”毓曰：“你们当知，余今不怕你们了！”随叱令动刑。拳匪营兵咸不敢下手，毓怒，亲制佩剑飞马将二主教砍死。兵匪遂挥刀乱砍，当日共毙艾，富二主教，雷，德二司铎，西修士一，华修士五，西贞女七，英教堂中男女大小三十余人，佣人二十余名。随将西人枭首，剖心，暴尸数日。
继又令某员率兵数十名，将堂中余人捆送县署，逼令背教。
中有李富者，现任平定州守备，告假养屙，在家坚不背教，被
锢狱中至二十九日，被戕。又有韩元泰，赵还生二人，诬以下毒于井，亦受刑而死。王德年，七十九矣，与王小和不背教，饿死扉圜。
阅日，兵民将堂中物件抢尽，放火焚之。致毁大堂一座，小堂二座，连住房共四百二十余间.银两尽数入官。十四日，又将城中及近城教民百余家抢掠一空。十五日，出示强令教民出教。十八日，命义和拳杀城中男女教民四十四名口。其余未杀者，逼令出教，不从则驱之城外。并纵令拳匪随处搜杀，加以土匪相助，谋发洋财。教民藏身无所，东逃西窜者几千人。
其受害最重之处，莫过于大同，朔州，五台，太原，徐沟，榆次，汾州，平定诸县，司铎教民死伤过半。
七月十六日，毓将去任，嘱拳匪烧杀教民，勿听地方官阻止。于是拳匪恶胆愈张，纠约土匪千余，与教民为仇，任情杀戮，且有围困一室，用火燔烧者。幸藩司李筱轩方伯出示严禁，始得稍安。
○辽阳拳匪滋事记
五月十九日，辽阳幼童间有习拳者；二十日，有人发卖灶神者。迹近于匪，州牧陈衍庶饬差拘询，枷号示众.比即出示严禁造言生事。自是市井稍静.将军增祺电询：“地方安静否？”陈牧覆信：“近日地方稍安，教路照常保护，请舒宪？。”等语.增将军亦覆云：“所言甚善。”
二十七八等日，市面忽喧传天津拳匪获胜之事，民间又复汹汹。耶稣教士来署，请派人保护教堂。陈牧立即派捕兵协同差役分往各教堂梭巡，并而谕其实力防护，如见形迹可疑者，即拘署讯办.并语教士云：“此系游民造言惑众，国家定能剿
办，无足为患。”教士云：“中国政府有与各国开战之意，闻大沽业已失守。”陈牧闻之愕然，曰：“果然，则大局恐将决裂，阁下急宜速图.设有不测，非一州县官之力所能保全。力不从心，想阁下亦谅此情。”教士亦以为然。二十九，各耶稣教士均动身赴营口。本日，陈牧接增将军札发剿匪之谕，张贴告示，严禁谣言。
六月初一日，陈牧接副都统晋昌命，使即速备战。午间去城十里之□□□□□教堂，陈牧正往勘视，突来哨弁二员，气势汹汹，且声称奉副都统面谕，特来焚毁铁道教堂，自认尤庄子之事系伊所为。陈牧诘之曰：“此间连奉军帅电谕，均云实力保护，今何又相反若此？且中外强弱不敌，人所共知，倘若无端开衅，何所恃而不恐？”该哨弁始犹强辩，终乃爽然若失。
陈牧遂一面会同城守尉，据情飞急电禀军帅，速彻来兵以解俄人之疑，一面亲赴城外火车站拜会俄员吉利时满，力辩尤庄子之事实系乱民所为，决非官军之事。俄人疑信参半，陈牧并力陈牧任保护之责。俄人颇悦，遂将其劫来尤庄子附近乡民数十人交陈牧带回。下午，天主教士致函陈牧，带回员恩某，家中习练拳术.陈牧当即知会城守尉，约恩到署诘问此事，彼此争论几裂，嗣经城守尉大加申斥，恩始无言而去。少间，有晋昌所统育军营官明来到辽拜见陈牧，细述都统派来之意，并云随来兵丁三百余名。该营官亦不以都统举动为然，陈牧与之细谈不能妄开兵衅之故，并嘱其严约兵丁，不准出城滋生事端。只大臣赴反复上游，亦为拳匪所惑，以为可操必胜之权，赶欲开衅。至晚间，闻都统已遣人前往各处张贴仇教告示。陈牧专人分往各城告知此事，并嘱其加意防范。夜五鼓时，州署接增军帅覆电云“该哨弁恐系冒名，路教仍须切实保护”等语.陈牧见撤兵无期，恐与匪合，忧愤交迫，初二日，飞电通
禀军，副，学，尹，宪五部首道，详述始末，力陈“中外不敌，断难开衅，传教本无厉禁，尤不可无端杀害，乞飞速调回来兵首事之人，从严惩治，则尤庄子之事尚可与俄人从容议了”等语，此禀约有八九百字。本夜有无数幼童，向耶稣教讲书堂抛砖掷石，并有官兵从帝怂恿，令将该堂焚毁。陈牧驰至弹压，匪人四散，得以无事。本日增军帅接电后，约同五部各官与部统理论，争闹半日。夜间，始来电将兵调回。自是辽沈商民欢传天津拳匪大胜，人心日益汹涌。
初五日，副都统晋昌亲率兵拳攻打沈阳各教堂，杀害西士数人，教民数百，抢劫洋货店十余家，挥刀切齿，举国若狂。
以五部之贵，见必脱帽下车；以将军之权，只得闭门束手。消息传至辽阳，人思群起效尤。加之初八日各处喧传开战谕旨，匪势愈张，如河决山崩，莫可抵御矣。陈牧遂遣人劝法教士速乘俄火车赴营口，以避凶锋，并由萨通事致意英国矿师莫里君，连夜逃脱，以防不测.初九日，省城陆续派来兵拳毁路，仇教。是夜，辽阳各教堂均被焚毁。斯时寡不敌众，欲救无从。陈牧竟将抢劫教堂衣物之匪，置之刑典。所幸各西士均先期逃去，尚未遇难.初十日，省城又派来育军四营，攻打城外白塔寺火车站。
至时匪民助战者，颇有伤亡。陈牧谕人，指此为邪匪不足避枪炮之证.因此拳匪闻之，蜂拥州署，刀剑横飞，直逼内堂。陈牧计穷力竭，性命几危。约在初十日内外，闻城中有教民某姓被害。陈牧驰往救援，已无及矣。于是陈牧禀请增将军设权宜之计，刊刻出教保护执照，发给教民，因此活命者有千余人。
故教民感激州官不置。
七月中，新民厅三台子地方，教堂聚集教民数百，省城义和拳大臣派兵往剿，陈牧电阻数次，力持宜抚解不宜攻击之意。
因此前敌将士颇与反目，拳匪尤为哗然。
至七月十九日海城失守，拳匪始稍稍敛迹。至八月初，辽沈相继失守，拳匪绝迹，而大局亦不救矣。
○肇祸诸王大臣记
呜呼！钦维我皇太后三次垂帘，起于戊戌八月政变，终于庚子七月出奔，凡两年不足者半月有奇。此两年中，岁月虽促，局势甚长，诚不知有多少计谋，构多少奇局，经多少曲折，寓多少变幻！盖家国兴衰之故，当代得失之林，莫过于此，莫过于此！其中助佐朝廷与主持军事者，举其要略，凡满汉内外文武大臣十数人。记者以为当时既若甚烜赫，事后宁清瘦走叹！
谨裒而论之。略论如左：端邸以近支王公，谋窃神器，其骄暴，口颈，歪面，性使然。其生也，闻与刘宋元凶劭同，文宗显皇帝甚恶之，故赐中堂，本从犬，盖绝之也。或传其父惇亲王有隐德于太后，故太后亲之。戊戌之变，漪与其兄载濂，其弟辅国公载澜，告密于太后，故太后尤德之，使掌虎神营.而祸自此始。大阿哥既立，欲速正大位，其谋甚神营.而祸自此始。大阿哥既立，欲速正大位，其谋甚亟。而外人再三尼之。故说者谓端邸之排斥外人，非公愤，盖私仇。诚笃论也。
庆邸之进也，由桂祥者，太后胞弟也。庆邸本罪人子，凡再入继而后为庆王嗣。初为贝勒，与桂祥结姻，后始袭封庆王。
其子载震，亦颇有非分望，以属疏而止。本与端同为太后私人，及立大阿哥后，庆始怨望，此次杀德使者，庆所统之营兵也。
日本人得凶手，坚言系庆邸主使。日人婉词言是时庆不敢与端抗，故勉强从之，非其罪云。
荣禄，刚毅，并以夤缘贵显，得至大官荣给事内廷，恭亲王尤狎之，任步军统领多年。刚浮沈部署，远不能及，及得政后，立意反抗皇上，故太后因而用之，宠任遂亦与劳相埒。大抵荣险而巧，刚悍而愎。每欲举大事，荣阴谋于室，刚公言于朝。荣起于但贪富贵，刚出于有所憾恨，此其显殊。至其同为国贼，同酿国祸，则二人之所共谋，虽及末世不能别也。而近日议者，见刚已死，则从而下石，闻荣犹贵，则为之游说，欲以按之入地，举之升天，难哉！难哉！
徐桐以汉军，起家翰林，平流进取，得至公卿，平日以讲章为学问，以制艺为词章，晚年学道，惟日手“太上感应篇”
以此坐煽庸人，顺致时誉.然经诗礼发家，道德欺世，晚节不慎，至亲预废禅，年已八十，乃随人作贼，名德不昌，遂无期颐之寿。惜哉！
启秀，赵舒翘，同以政变后入军机.启建自徐桐，赵引自刚毅，凶德交会，至斯可知。赵起自寒贱，既贵，乃背其师。
任苏抚时，夙好清刻；及入政府，亦多预阴谋.启之进，虽由徐桐，然刚毅方贵，启尤附之。其弟彦秀，任苏州知府时，欲必死翁同龢，因兴东南大狱.今岁杀袁许上谕，即出自启手，启所最得意者。及袁许既死，启尤自负手笔，自举以告外人云。
以此观之，罪浮于赵远矣！
崇礼任步军统领，实典禁军。自归政后，此任惟授太后亲人，荣禄始任而福锟继之，福锟殁而荣禄又继之，自荣禄外任，乃以属崇。年前训政命下，逮捕朝士，缇骑四出，崇之力居多，自是宠任弥益加甚。预密谋，关大计，汉段颖，唐周兴，瓜牙之任也。
裕禄以葭莩之亲，久封圻之重任，当戊戌之夏，曾一入军机，寻以荣禄内用，而北门锁钥不能不另置腹心，乃以裕禄为
之。然袁，聂，宋，马诸军，向皆隶直隶总督，自改隶武威军后，北洋一任权势，盖大不如前矣。今夏义和团之起，始自京津，其时荣刚二相心醉于朝，而裕禄与其弟河南巡抚裕长附和于外，至虚报战胜，取悦奸党，以误朝局，杀身亡宗，非不幸也。然此比廷雍，犹差强哉！
李秉衡起自小吏，本无大才，徒以清廉忮刻取时名，求快捷方式。胶州之役。李以教案罢职，归家教授，自谓不救复进.乃政变后，无端而东山再起，渭城重唱，至入彼党，甘为效力。
北仓既败，杨村继之，生平以灭洋仇教自任，及率北戎行，身临前敌，竟不堪一战。兵溃之日，无颜复入京师，至仰药以殉。
哀哉！
毓贤以外任知府起家，其在曹州时，多所诛锄，以豪强自负。张曜之抚山东也，固尝用毓六品，甚纵之。及李秉衡继任，毓在属官，始得大志。初义和团之萌孽于山东，军机李秉衡实使之。及毓代李为巡抚，以旧德布新恩，而匪势乃盛。其开缺入京也，力陈荐于政府诸公前，言可用。适荣刚方以废禅事被阻，谋所以去西人，闻毓言，则大喜。故义和团之乱，起于李秉衡，而成于政府，而为之媒者，毓也。倘所谓乱人者非欤？
董福详本甘凉积贼，其所居近金积堡，以劫掠居民回户为生。左文襄爱其勇，以计诱收其家属，招之降，董情急自归.数立功，跻贵显，任喀什噶尔提督多年，后改任甘肃提督。荣禄与董有旧，结为兄弟，窥太后意欲有所举动，乃进言恭亲王，急召董入京师。戊戌九月，董部兵殴辱铁路工师，荣力袒之。
自是董益骄横，事事图与西人为难.今岁日本书记生之死，董以实奉命杀外人为词，故有恃无恐。然则董武人，又劫贼，诚不足责，以其为政府所信任，西人所指名，故附记之，俾论世变者，有所观感云。
记者曰：当戊戌之秋，八月间训政令下，而诸公拔茅贞吉，以其属并登于朝，故尝矫首顿足于庙堂之上，曰：“今而后吾辈得政，庶几可致三十年太平！”天下亦翕然称之。呜呼！何其盛也！以数欲举大事而未得当，既不遂阴谋，而排外之议以起。一朝用乱民，率死党，与八强国之兵战于京津间.不幸而京师破，两宫走，宗庙污潴，山陵震惊，百官徒跣，生民涂炭。
而此十数公者，倾侧攘扰之间，或杀，或因，或死。所存者，盖无几焉。又何劣耶！以其为政权所出入，存亡所关系，故并论之，用垂鉴戒。此外乘时干进，逐膻附焰，以求富贵者，更仆数之，其人尚多，然大抵鹰犬之用，狐鼠之辈，斗筲之才，何足选也！何足选也！摈而不得列于此。
○东抚袁慰帅剿匪记
拳匪起于山东，而大祸之发乃在直隶.东省得安闲无事，则东抚袁中丞剿匪之功，不可没也。爰辑东抚剿匪记，以资考证.东省义和拳，自直隶故城，清河，威县，曲周等处，流入东昌之冠县，自冠流入东昌之各属，再自东昌，曹州，济宁，兖州，沂州，济南等处潜滋暗长，至己亥夏秋间，其势始炽。
然仍出同黄河以西，而以直境为逋逃薮。十有一月，袁中丞世凯到任，即毅然以调和民教，辑办拳匪为务。出示剀切晓谕，先后至十八次之多。匪等抗不遵谕，始源道府大员督同营队往捕，并令各属悬赏购缉。先后拘获匪首王立言等多名，均置之法。不及两月，匪势日衰，地方已一律安靖。当复派员分赴各属，确查被扰村庄户口，不分民教，概予抚恤。是为中丞剿匪之功。论者谓今日维持大局，奠安东境，其设施盖已基于下车
之始矣。
临清州属之武城县，距直隶故城，清河最近，故拳匪阑入亦最先。有拳匪头目王玉振者，因与清和某村有仇，特借此纠集其党和尚徐福，及朱西公，朱士和，陈光训，邢殿五等各率党数百人，于庚子二月初九日窜入茌平，博平，司家营一带，扰犯清平县境之许庄，掳人勒赎.清平令梅汝鼎率勇役等追捕，而匪已窜入高唐之袁王庄.十一日旁晚，又窜入夏津之师提庄，肆行抢掠。夏津令屠乃勋亦率队捕之。匪又回窜清平之松林庄，旋又旁窜武城之杨庄.武城令袭敦仁电禀中丞，中丞以境内已平静两月有余，岂可再容外匪窜入？遂迅派武卫右军马前队统带王开福督队剿捕。未及成行，而其哨长阎凤鸣适率数十骑至杨庄一带巡弋，突与匪遇，匪等即列阵以拒。阎以该处村舍太密，非用武之地，佯退以诱之。匪以其却也，从而迫之。阎见相离较近，突然勒骑麾众，返身杀回，枪声陡起。匪不及备，应声而倒者几十数辈。适东字前营管带戴守礼自北来，东字左营哨官李文成亦由西面来援，前后夹击，又毙悍匪数十名。匪首王玉振，朱士和，陈光训，邢殿五，均在其内。并当场生擒匪犯朱西公，范小，陈卷等十一名。范小，陈卷于途因伤身死；朱西公等九人，则由龚令禀明袁中丞发交东昌府洪用舟太守审讯明白，分别正法监禁。是役，阎哨长能少击众，论者称之。
济属禹城与临邑，陵县，平原，恩县等处毗连，距直隶边境颇近，故拳匪亦不时出没其间.去冬，袁中丞驻重兵于禹城，先后获办首要多名，匪党已渐敛迹。讵意三月十四日，忽有外匪王立东，李传和纠同王文义，张得胜，阎朝义，宋仁义等，各集徒党百余人，窜入临邑之田家口。即经袁中丞访悉飞饬各营县限五日内务必获案，逾限撤参。十六、十七两日，匪等又窜入禹城之王彩武庄，及临邑陵县交界之百家庄，路家庄，肆
行掳抢。禹城令许源清会同济康营哨官马占无，武卫右军马右队哨官吕长顺，率带马步三十余人，赶往追捕。匪又窜至临邑之庞河，正在劫抢该处村庄，吕即经众向前兜捕。匪亦列队抗拒，并于阵前竖立黄旗一杆，由匪首数名乘马指挥其间，余匪则头裹花布包巾，结发，袒胸，形同痴癫，枪矛兢进，势极凶猛。维时所带勇役等五十余名，众寡悬殊，许令竭力激劝，众遂奋勇向前。马勇谷魁宾，张维，身受重伤，仍不少却，吕哨官等更身先士卒，马步环攻。先击倒匪首王文义，贯其胸。又一骑马悍匪王某，亦连马一并击毙。张得胜见势不支，即伏地叩头，口诵真言，状将作法，以伤官军，偶一抬头，竟为流弹所中，马队遂乘势赶上，夺取宋朝义所执大旗，手刃之。宋仁义亦中枪而毙。并生擒李九芝等四匪。余匪四散。当夺获长枪三十余支，刀叉五杆，大旗一面，神像一轴，符咒多件，红布花名册一本，内载有统领前敌，总办粮台，及某哨，某队等名目。僭封伪职，形同叛逆，而当轴犹以义民目之，不亦傎乎！
往年直省拳匪，多起于清河，故城一带，故仅蔓延曹州各属，而不及武定。本年直境遍地皆匪，而以天津所属之沧州，静海，盐山，庆云为尤甚。武定所属之乐陵，海丰，则与盐山，庆云壤地相接者也。窜扰既易，煽惑自多。袁中丞访悉乐陵境内之范家屯，杨安镇，牛角屯，张义庄，张吉庄，前后董家庄，暨城东之孙家堰庄，均有外来拳匪，派武卫右军马队统带任永清率队往查。任统带遂于五月十六日率带哨长孟效曾，暨先锋右路左营哨官郝耀宗，会同乐陵令何业健，驰赴牛角屯，拿获私开拳厂之宋清云，又至前董家庄拿获拳匪董关来，边法三等，归案讯办.其拳师张成芝，系衡水县人，以知机得脱。任统带旋奉调他往。袁中丞又派马右队统领孟恩远前往防堵。十九日，据报直隶盐山拳匪窜扰三间堂，孟统领当即合同何令驰住堵剿，
未到而匪已闻风先逃。是夕，孟统领探悉孙家堰地方有外来拳匪聚集，遂又带队往拘。当场击毙匪首孙洛泉等二十八名，并搜获神牌一纸，铜佛一尊，义和拳点名单，妖符一张，妖诀多件，军械五十余件，始收队回城。所获各犯，内有受伤者七名，一并交县讯明，分别惩办.旋又探闻盐山聚匪多至七八千人，时有将犯三间堂，朱家寨之谣，因复禀由袁中丞添派帮带先锋右路各营张奉先都司，管带先锋后路左营张勋先副将，先后驰往驻扎，以资防堵。武定府属剿匪凡数十次，是役乃其嚆矢也。
○拳匪毁京津铁路记
山东拳匪，既经中丞严加剿办，势难立足，因群聚于直隶各处，呼朋引类愈聚愈众，坛场在在皆有，日惟向教民村庄及教堂等处寻衅为事，杀其人而焚其居，几视为事所应有，无足重轻.时直隶总督裕禄，系深信拳匪为忠义者，因此更觉明目张胆，肆无忌惮，以铁路电竿等坚指为洋人之物，屡欲焚毁之。
至四月二十九日夜，而祸乃作。
先是丰台站长等以是日自保定开来之车至晚未到，疑必有变，正惶急间，忽又接到停售保定车票之电，更为骇异，惟不知究因何故。至初一日晨，始探悉芦沟桥，琉璃河，长辛店等处车路，已被拳民于廿九夜一齐纵火焚烧，电竿半被拔去，各处烟焰迷天，火犹未息。于是西人站长及电报学生等，一律逃避至津，除银钱要物带去外，余皆弃于屋中，反扃其门而去。
其时为初一日之九点锺，乡民等见之，深为诧异，即有黠者纠众破门而入，名为查看，其实乘间抢取对象，继即付之一炬。
除卖票房，机器房，电报房被焚外，且有龙车一座，盖即戊戌年预备皇上至津阅兵之用者，其价约值六万金。
其马家堡车站火车，本拟于是日午后直放天津，奈丰台等处站长已逃避一空，无从接开.故京津一路，是日仅开早车一次，后即不继.其由津开往北京之火车，是早行至杨村，见有车头挂花车一辆飞驶而来，示以口号，明知有变，亦即停车不行，并闻所有各车站西人及华人之穿戴西式衣帽而不及逃避者，均经被害，洋房被焚，更不必言。致一时人心惶惶，谣言四起，其说无非铺张义和拳之神奇，种种怪诞，不可枚举.直督裕制军闻警后，即檄调武卫前军统领聂功亭军门，拨调部下二营，于是夜特开兵车驶往丰台，同时并调武卫前军二营，由芦台开赴天津以资防御.是日惟电气车始终未停，至初二日晨，方开过两次，忽有武卫军多人拥至售票房，机器房滋扰，声言拿捉洋人，电气车因是亦停。旋为营官查知，立将一兵插以耳箭示众，始略安静.是日武卫军，神机营，均有兵数队驻扎铁路之旁。督办许竹筼尚书，亦坐兵车驶抵马家堡，并带有站长数人到来，谕令开车直抵天津。沿途蔡村，黄村等处，各派兵一队驻扎，以防再有不虞。会办唐观察，亦自津乘坐火车赶至丰台察验一切。知除保定铁路被拆一百五十里外，余尚完好未损.并捉获抢物者八人，带至马家堡候究。其丰台站长等，因闻警先逃，致车站被焚，实属咎有应得，即着天津县先行收禁，候再严办.此五月初二日之详细情形也。
阙后，聂功亭军门以已有保护铁路之责，岂容拳匪擅毁？
遂于某日率兵沿路巡辑。行至落垡，见有拳匪多人各执军械阻路，军门谕令速退。不听，乃令各兵冲突而前以恐吓之。并又谕之曰：“铁路乃国家产业，并非洋人之物，何得任意作践！”
匪等仍然不听，反破口大骂，谓必得有洋人贿赂，故此仇视华民云云。并将砖石乱掷，复又开放枪弹，竟被击毙军士二名，
哨弁一人。军门及大怒，知非可以理论，立命部下开枪，毙匪十余人。匪等非但不惧，反分四路来攻，致又被毙兵士六七人。
军门忿极，乃命开放机器快炮，其后兵士复又被毙数人，于是各兵等忿不可遏，奋力将各匪击散，毙匪甚多，并又追赶入村，将房屋尽行焚烧。是役，计焚村庄四座，毙匪四百八十余人。
兵士虽有死者，为数尚微。另有守备一人，因贪功穷追，为匪所戕。自是之后，铁路始安。乃不数日而即奉申斥之谕，责其不应擅自攻剿，着令退驻芦台，致拳匪之势，因以愈益加盛，而此后亦遂无人攻剿矣。
○匪党蔓延京师记
义和拳匪既于四月廿九日将京津铁路各车站焚毁后，气焰愈炽，遂乘势占据涿州。一时黄巾红带者流，城厢内外蜂屯蚁聚，其数几二三万人。声言涿州兵备空虚，洋兵将来，愿为代守。由是城墙上面万头攒动，刀矛林立，如将有大敌者然。涿州牧知不能敌，遂绝食以待自毙。五月初二日旁晚时，忽有洋装马兵二十骑自保定来，由南门入，跃马北往。拳匪见而大哗，言有奸细入城，纷纷从城垣而下，呐喊之声，几同雷震，向前追逐约一时许而返。四城及市门，皆为关闭.连日又向附近各处搜查教民，见即杀之。房屋之被焚者，亦难枚举.事闻，政府诸公，议抚议剿，皆不能决.朝廷乃命赵中堂郐翘，何府尹乃莹，于翌日驰赴涿州以解散之。刚相以尚书与己志趣不同，恐致决裂，言于朝，愿自请行。准之，乃于翌日驰往。至则尚书府尹已先至。召匪目入见，谕以朝廷德意，勒令解散归农.而匪目以聂功亭军门曾痛剿其党，衔之刺骨，答言须将军门斥革，始可从命，否则当与一战。尚书以军门办事
认真，且其罪尚不至斥革，况宿将无多，正资倚畀，岂能遽行撤退？何亦以其言为然，不从所请。刚既至，力言拳民可恃，聂不可用，反复辩论，坚持己意。其时何已为刚言所惑，亦力反前议，唯唯从命，尚书以刚相势出己上，知与辩无益，乃微笑言：“既二公意议相同，谅非无见。仆不才，愿先回京复命。
二公请留办此事，如何？”刚颔之。尚书乃回京含糊覆奏。刚则与匪目密商一切，翌日始还。
十三日，董军入都，先期由其先锋官将弁数人持令箭入京，于路宣称已命义和拳作为先锋，剿灭洋人，我军为之后应云云。
闻者均为骇异。然自是以后，拳匪踪迹，即已遍布都城，较前愈盛矣。此可见拳匪入京，实由刚相之所召也。谓之罪魁，不亦宜哉？
自刚相回都后，未及数日，即有拳民数千人到京。某城门守者坚不肯纳，方争持间，忽有人持辅国公载澜令箭至，令守者入之，守者不敢违.由是风声所播，相继而来者日以千计。
随处设立拳厂，坛场触目皆是。盖向仅一街一坛，或两三街一坛，既则一街三四坛，或五六坛矣。其设坛者，初惟匪徒为之，既则身家殷实者亦为之矣。上自王公卿相，下至娼优隶卒，几乎无人不团，无地不团，并以“干”坎”两字为别.“干”字遍体俱黄，“坎”字则所穿皆红色布，以尖角红旗悬于门上，书“奉旨义和团练”或“义和神拳”字样。其旗之长方者，或书“助清灭洋”，或书“替天行道”。每团多则数百人，少则百余人。其坛主之富厚者，更为其党制备衣履刀矛。装束一如戏中之武生，恒执木棍，招摇过市，美其名曰二郎神棍。
端邸见拳民日众，遂奏请以庄邸载勋及刚毅统率之，而以英年载澜为之副，会同办理，自是兵匪合而为一，而抢掠焚杀之事起矣。
○兵匪焚掠京师记
拳匪既云集京师，更有董福祥义弟陕人李来中者，从中指挥，由是兵匪遂合而为一，益肆无忌惮，任意焚掠，作为与发匪直无二致。爰辑兵匪焚掠京师记，以为后日之考证焉。
五月十六日，拳匪以外城姚家井一带教民，已先期避入使馆，不得肆其荼毒，遂于是晚将该处所有教民房屋尽付之一炬。
其彰仪门外西人跑马厅，亦同于是晚一并焚烧，是为拳匪在京纵火之始。翌日，拳匪即扑交民巷，被西人枪毙八人。至晚，忽四处起火，崇文门内所有教堂皆焚。堂中教士，早经避往使署，故未遭害。惟教民及家属约二三百人，则均被戕杀，情形甚惨.是日又烧灯市口及勾栏胡同等处洋房，火光甚盛，直至天明，犹然烟焰满天，余火未息。
十八日，复焚顺治门外教堂。其大栅栏等处教民所开之店铺数家，亦遭焚毁。叫嚣之声，达旦不绝.十九日晚，拳匪又进攻奥国使馆.是日拳匪死伤者甚多，自顾逃遁不暇，故未纵火。而喊杀之声，则仍至三鼓后始息。
二十日九下锺时，火光又复大作，烟焰蔽日，作淡黄色。
盖大栅栏有老德记药房，为西人所开者，拳匪往焚之矣。已而西南风大作，以致延烧四处：东尽前门大街，西尽煤市街，南河沿，又逾河而至月墙，两荷包巷，正阳门城楼亦被延及。是日共计被焚店铺不下四千余家。至翌日，火尚未息，当火起时匪禁水会救火。老德记间壁广德楼恐被延及，因特用水泼救。
拳匪等遂扬言本烧老德记一家，因广德楼以污水浇救，至干神怒，是以延烧如此之多，并非法术不精也。自珠宝市炉房被焚后，市面大震，四门亦即因之关闭.自此以后，无日不火光烛
天，非焚教堂，即焚教民之居室。
二十五日拳匪协同甘军攻奥国使署。东遍中国银行及银元局火起，火光熊熊，自东而西。盖奥使署与银行之间，尚有铁路学堂一大座也。
以上自十六日起，至二十五日止，皆拳匪纵火焚烧之事。
此后则甘军从而抢掠矣。
二十六日九点锺时，各街巷闻枪声忽作，叫嚣哭喊之声，无异雷震。是为官兵劫掠之始。是日，各京官住宅及殷实富户无不被掠一空。其先至者，蜂拥入室，以刀破箱，出衣物于庭中，拣佳者取以去。甫去而他兵又至，则取其次者。约七八起而衣物告罄矣。其银票等物，亦必搜攫净尽.其或闭门不纳者，兵即逾垣而入，放枪无数以恐吓之，然后饱掠以去。设与争论，即被击毙。如所掠尚不满意，即火其居。一时满街塞巷，无非抢物之兵丁。而儿啼女哭之声，尤使人闻而心碎。街市间尸骸横卧，亦难数计。顾各处虽多被抢，尚不及住居附近东交民巷一带之甚。盖与使馆为邻，故受祸尤惨也。孙尚书家鼐住宅被抢更烈，其公子所存仅一短衫，余物已被括一空。而各兵等犹未满意，因复以枪拟尚书，勒令将黄白物交出，否则将以枪弹相饷.尚书无奈，遂告其所藏之处，始释手而去。是时尚书已神魂失措，恐有再至，即乘明轿往徐颂阁中堂处暂避。所谓明轿者，即入朝所乘之轿也。各兵纷乱间，忽喧传有营官马队至，始各返身而去。盖此时大营始知官兵焚掠，来弹压也。有顷，忽又喧传大营令下劫物者斩。即有马兵将人首来悬于尚书宅外，大事始定。是日命妇之为兵戕害者亦有数人，小民更难数计。
二十七日晨，事为荣相所知，大为骇异。急亲赴各处查看，并往尚书处道惊.查点一切，不独家伙什物荡焉无存，即墙壁间亦多有损坏之处。是晚，台基厂及交民巷东首火光又起，一
路延长如龙。
二十八日，枪声四起，御河桥一带尤甚。盖因翰林院后面为英国使馆，各国洋兵皆聚于此。正攻击间，忽有教民无数从使馆中突出，逢人便杀。各兵放枪逐之，捉获无算，即置于灯市口纵火燃之，尸臭之气，隔数十里犹闻之欲呕.越数日，翰林院复被焚烧，所有古书典籍，亦皆片片作蝴蝶飞.堂中男女大小二十六名口，亦被逼至□□□□□自外县解到英牧师□。诚浩劫也。
○王公大臣袒匪记
拳匪之乱，王公大臣，除端，刚外，信之者固亦不少。而尤以某相国信之最笃.尝闻其赠大师兄一联云：“创千古未有奇闻，非左非邪，攻异端而正人心，忠孝节廉，只此精神未泯。
为斯世少留佳话，一惊一喜，仗神威以寒夷胆，农工商贾，于今怨愤能消。”
袒匪之意，出于至诚，即此数言而已如见其肺腑。其愚诚不可得而及矣。
当五月初，骆殿撰成骧放贵州主考时，往见礼部尚书启秀，启谓之曰：“俟尔回京销差时，北京当无洋人踪迹矣。”盖启真以义和拳为可恃者也。厥后，联军进京后，启竟为日兵所拘，至以绳缚其手，欲求死而不得。卒至明正典刑，夫非自贻伊戚哉！
王培佑以曾奏请发给拳匪口粮，为端，刚所喜，得授顺天府府尹。所属各县令，以叠奉上谕拿办拳匪，乃往见王请示机宜，王谕之曰“近日拿匪明文，并非政府之意，尔等只须奉行
故事，便系尽职，否则定遭参办.”各县令始恍然而退。
又督办铁路大臣许竹筼侍郎，以各处铁路被焚，奏请拨款修理一折，具奏后，端，刚等以多事斥之。旋即奉上谕着毋庸议.观此，则拳匪等焚毁铁路电线，又皆端，刚等指使无疑。
何乃莹于五月初在顺天府府尹任，迎合端，刚之意，上折力言拳民宜抚不宜剿，因是端，刚深喜之，立擢副都御史。
吴郁生司业蒙放主考，出京后，家中存储古玩金石甚多，一日为义和拳掠去，尽送至端王处。端王留下古玩金石，其余一概散给义和拳。
○拳匪侮辱大员记
拳匪之起，本拟毁使馆后，即行非常之事。其语云：“一龙，二虎，三百羊。”龙指皇上，虎指礼庆二王，三百羊则指京官也。并谓京官可勿杀者只十八人，余皆不能留。故事急时，太后常令礼庆住宫中，盖亦有鉴于庆恒之死，恐亦被戕也。
又陈侍郎学芬，于五月二十八日至各部验看月官，同莅事者惟司官丁某一人。月官共十三人，正验看间，拳匪忽然突至，任意罗唣.陈叱之曰：“此何地！尔辈敢无状乎！”匪怒以刀砍之，丁惧而遁。拳匪追之出署。时董军在外，阻之曰：“此人不可杀！”丁始得脱。旋即闻枪声两排，月官死者三人，陈亦死焉。
自各部衙门被焚后，诸京官纷纷出京。黄慎之学士亦将家中器具遍托诸亲友照管，己则出至通州，继恐所托尚不妥，乃复入，遍托之而出。遇匪诘之，黄曰：“欲出城视亲友耳。”
匪曰：“时已晚，岂是探亲友者，必是欲遁耳。”将杀之，为人所阻。请命于朝，命勿杀。拳匪不可。刚赵等奏谓：“不宜
惜一人而失众心，宜思善处之道。”乃命拿交刑部收禁。
廷雍，廷杰二人，平日本有意见，各不相下。廷杰奉召入京时，廷雍即欲乘其交印后，嗾拳匪杀之。其幕友等力劝不可。
乃以六百金雇拳匪六人，佯为保护也者，随之入京。未几即借端杀之。
时有姚提督者，以保送入京，十四日，在市上游行，因拳匪声言须杀鬼子，姚叱之曰：“升平世界，尔辈弗得妄言！汝辈今欲杀鬼子，行看将为鬼子杀也！”匪闻言，即哗然曰：“二毛子来矣！宜先杀之！”姚力言非是，匪中规例，凡不肯自承二毛子者，即为焚香，取黄纸烧之，如纸灰不升，即目为真二毛子，必杀无赦。时姚友有李某者，乃京营中之武弁，闻信驰至，力为剖辩.乃言待大师兄至再议.良久，大师兄至，瞪视良久曰：“必杀之！无任再辩！”李曰：“顷已允不杀，何背前言？”匪并欲杀李，李急策马驰去，始免。姚身携三百金及金镯，马匹等物，咸入匪手。姚亲友等有来抚尸恸哭者，均为匪所杀。拳匪横行如此，真暗无天日哉！
又新简贵州巡抚邓小赤中丞，出都时，遇义和拳，叱问：“何人？”从者对曰：“贵州新抚台邓大人也。”匪即叱令下轿.邓不允，即拽之出。令跪，不从，则以数人按之跪。又由二师兄为焚香，见香烟直上，即挥之去。又问：“前后车辆，皆汝一起乎？”曰：“然。”曰：“何用如许！且伊等皆何人？”曰：“是吾子及仆人也。”匪曰：“汝子作何事业？”曰：“在京供职。”匪曰：“然则汝何故携去？”曰：“以予癃老，欲其侍奉耳。”匪曰：“观汝精神尚健，何用此！”褫其衣挥之去，邓乃仓皇出走。行二十余里，始遇一仆，携有包袱，内惟存麻布袍，不得已，取服之，复行四十里，始遇其至友某，假得三百金，以百五十金雇一车，狼狈而至德州。沿途地方官
均不知其为赴任大员.后遇某公，又借得数百金，始得南行。
至前同行之眷属及家丁等，共十二人，则均不知所往矣。
又西摩尔提督将率师入京时，朝议派员阻之。乃命许竹筼侍郎，袁爽秋京卿二君往。途遇匪，询其出京何故，答以奉命往阻洋兵。匪云：“汝二人此去，必引洋兵入京。应就戮！”
许袁怒叱之。即被拥至坛场，谓之曰：“汝二人心不可知，当焚香奉表以别汝真伪.”既奉表，乃曰：“表已上达，虽得赦宥，然汝二人不可往面，即回朝复命，否则杀无赦！”许袁无奈，只得退回端邸闻之，以拳匪之忠于国也，传之至邸而嘉奖之。
○日使署书记生杉山彬遇害记
甘肃提督董福祥所部甘军，五月初旬本在南苑驻扎，端，刚等以京城空虚，非有劲旅不足以资守御，因特奏请，调之入都。十三日，董军由南苑陆续拔队起程。十五日，入永定门.其时各国使署因见事急，已由天津檄调洋兵进京保护.适是日日使署书记生杉山彬乘车出城迎视，遂与相遇于途。
董军见之，喝问：“何人？”杉山彬据实以告。各兵哗然曰：“既系书记生，官阶藐小可知，乃敢僭坐红帷拖车乎？”
即提其耳下车。杉山彬见势不妙，乃婉言相告曰：“僭越之罪，诚不敢辞，愿见大帅以谢.”各兵又大哗曰：“吾大帅乃天上人，岂汝倭子所能见！”杉山彬曰：“然则当请大帅至敝使署，由敝公使谢罪，如何？”言及此，及营官不待其辞之毕，已抽刀向前，直刺其腹。杉山彬遂死。
事闻，太后召董责之，且欲派员查办.董力辩其无，并谓：“即果有之，斩奴才无妨，如斩甘军一人，定然生变。”后
闻奏，默然良久。继以事已做拙，虽尽斩之，亦复何益？乃复以却敌大任委之。董至端王府，端抚其背，并伸拇指而赞美之曰：“汝真好汉！各大帅能尽如尔胆量，洋人不足平矣！”董大喜，益自夸不已。
日公使闻而大怒，即电告本国，一面请舆尸入城以殓。初尚不许，继因争之力，力准之。
由是董军益猖獗，更以杀人为儿戏矣。
○联兵攻陷大沽炮台记
大沽炮台在白河口之南，北盐田之东.其北岸曰北炮台，南岸曰南炮台，聚于南部者曰新炮台，筑以泥土，围以石墙，坚韧处虽金城汤池亦莫以过.距京四百八十余里，距天津二百余里，为水道入京之咽喉，内港外港，险阻可守。港外有洲，水极浅，故离台尤远，即潮涨时，水亦不过六七尺，轮船入口颇非易易，兵轮尤不易驶近。洵为天然要隘，所谓一夫当关，万夫莫入者。倘布置得宜，防范有法，虽日以大炮环攻，亦无所惧。而乃转瞬之间，即已失守，则当此任者，不得辞其责矣！
先是各国以得其使臣急电，遂纷调其水师舰队，陆续前来，以便相机北上。时在五月中旬，大沽口外已泊有兵舰三十余艘之多，每欲入据炮台，而无其名。遂各互相聚议，于二十日，由各统带带同译人往见炮台守将罗军门荣光，令于是晚戌刻将炮台让与各国屯兵，如至十二点锺不让，即当于二点锺时开炮轰击云云。军门答以此事未便作主，须禀由北洋大臣再为奉覆。
各统带乃仍退回。旋于傍晚六点锺时，传令凡在大沽之各西人，
限一点锺内均赴停泊于铁路码头旁之美兵舰名莫诺开赛者船上
躲避，以免为炮火所伤。各兵舰亦各整备一切，以俟届时开战。
时美兵舰统带某君，以一经启衅，天津租界必有不堪设想之处，雅不愿与闻其事，只以各统带意见相同，碍难拦阻；遂于先期开出口外，以观动静.届时，炮声忽起，无异霹雳震空，满江烟雾迷漫，对面几不相见。故两面谁行开炮，均无从察其实在。惟觉满江炮弹飞舞，半空隆隆之声，与波涛之滚滚者相鼓荡而已。英国兵舰名奥尔求林者，所泊处适当炮台之冲，有一炮几被击中，以在夜间，炮台上未能瞄准准头开放，故得幸免。其鱼雷船威鼎则所中之弹子堕于锅炉之内，故亦未曾炸发.惟德兵舰意尔的斯，则受伤稍重，统带官亦几不保，幸闪避捷速，始获无恙。彼此相持之际，各兵舰以由下仰击，颇形费力，拟派某国兵由间道抄入台后，以为前后夹击之计。乃天将明时，而炮台旁之火药库竟为炮弹所中，致忽炸发一时间，烈焰飞空，浓烟匝地，兵丁之死者至不可以数计。而炮台遂以不守。其极北第一府炮台，为日兵最先占据，方悬挂国旗间，北边外面之炮台亦为英军所得。各兵舰即乘势驶至港口。未几，德俄两国旗号又高悬于南面炮台.此二十一日晨六点锺之情形也。
至天明后，中国海容兵舰及鱼雷船四艘，亦俱为英船所获，盖即未开战时泊于口内者，以未知开战，故均未预备，致被唾手而得，亦以英旗悬上，系之于威鼎及斐蒙两船之尾。时台上逃遁兵丁及华人等，或被枪炮击堕于河，或自投入水者随水飘流，几于触目皆是，事后闻为美兵船所救是以不死者甚多。至十点左右，各兵舰统带见事已大定，遂即派弁登岸查看。所有各炮台业已半成焦土，无头折足之尸更难偻计，所谓积尸如山，流血成渠者，实有此种景象也。各弁乃命兵丁等将尸舁诸一处，以火焚之。其附近炮台各处，所有中国房屋为炮火所伤者，亦
不知凡几。大沽本有中国船坞，其中更有一捉鱼雷船，至是亦均悬以俄旗，为俄人所有矣。
是役，华兵伤亡者为数甚众.洋兵则仅英兵舰奥尔求林死伤武弁各一，兵士死者三人，又芝腊克兵舰亦一武弁受伤，复因船中火药房爆烈，焚毙七十人。德国意尔的斯统带官受伤甚重，亦因船上汽锅爆烈，致毙数人，俄兵舰仆勃尔则一无伤损，惟高丽支兵舰则武弁二人受伤，兵士死八人，伤十二人。法兵舰名雷安者，死伤武弁各一。因是战后各兵舰上均下半旗，以志哀悼。
此为中外开战之始，故求其详情以记之，俾后人有所考证焉。
○德公使克林德被戕记
德使臣克林德之被戕也，为五月二十三日。
先是总理衙门饬人赉照会至各使馆，略谓津京业经宣战，大沽炮台已为各国水师所夺，现因中外战衅已开，各使臣例应下旗归国，限于二十四点锺内一律离京云云。各使以驻津各领事无此宣战之权，何得忽有此举？深为疑异，特联名缮就公函，送呈总署，请见王大臣面议此事。王大臣辞之。各公使无奈，乃复请展限于四十八点锺内起程，一面整束行装，作出京计。
乃德使素性急躁，定欲一见王大臣以辩是非，遂于是日带同翻译官某君乘轿前往，复恐途中或有不虞，特置手枪于轿内以图自保。讵行至东单牌楼时，不知如何，误将枪上机括触动，致忽Ｃ２０訇作声。该处为比国使署，署中守兵闻有枪声，疑官兵来攻，即蜂拥赶出，开门放枪。时适有官兵在彼，亦疑其击己也，顿即还枪轰击。枪弹横飞之际，轿中人已中其一，盖
即德使克林德也。其翻译官某见之，恐甚，急即舍轿而奔，入附近某教堂暂避。所有随带护兵，因见华兵及旁观者愈聚愈多，遂亦不敢前进，退回使馆，告之各随员，分告各国使署。此为决裂之始。
各使臣得信后，疑朝廷有意遣兵戕害，故亦决计预备守御，不愿出京，以免亦遭锋镝.时京中上自官吏，下至黎庶，已半成义和拳匪世界。端王刚毅，董福祥等，以衅端已启，况大沽炮台被夺，战祸料难幸免，与其束手坐待。何如拘各使臣以为质？纵或洋兵北犯，尚可有恃无恐。因是遂有攻围使馆之事。
而或者谓华官预伏兵于路，俟德使至而杀之，此则猜度之词，未足为信，且亦必无之理也。
○津城失陷记
北直自入庚子以来，即大旱数月，某屠求雨，绝无灵效。
津郡城厢内外，火灾又层见迭出，甚至一日夜间铺户被毁者几难枚举.且火皆起于大街，如伏衣街，锅店街，单子街，河北大街。此数处为津地最繁盛之区，富商大贾，百货云集，店铺如林，皆付之一炬。计所失不下千有余万金。然火旱二灾所损伤者，不过银钱，与民命无与：及端节后，拳匪滋事，与洋教为难，则刀兵起矣。
先是春二月间，天津初闻北直保定，遵化州，绵州一带，有神师降世，专收幼孩为徒，教以咒语，云能请先朝名将护身，教以练拳练刀，功候满足，即能枪炮不入，刀箭不伤。未几，即日盛一日，强年壮丁亦相率从之，乡野村庄，十有九信，始取名曰义和拳。嗣后从者益众，北三省几于遍地皆是，官府既不严禁，因是练者愈众，复更名曰义和团，以已成未成分为上
下两等：上等胸系八卦兜肚，腰围黄布，腿扎黄带；下等则腰围红布，腰扎红带，日夜操练刀矛拳法。其时虽有举国若狂之势，然尚未闻其滋事也。
至三月间，谣传遵化州有焚毁教堂之说.四月间，保定府则竟实有其事矣。该处教堂，无论天主耶稣，悉付一炬。复与教民为难，见即杀之。初犹未及南人也，继以南人受役于洋人者多，亦恨之刺骨。并以电报局，铁路，车站等处，与洋人声气相通，故亦欲害之。呼南人曰二毛子，其它三毛、四毛等，则以其人所业者为等差，得脱者寥寥无几。保定一带洋教人等既尽，拳匪见无可深闹，随大烧铁路车站，自琉璃河，长辛店，丰台，落垡，而至津。是时正值端节，既至津后，势焰虽已凶横，然尚犹未敢公然滋事也。
至五月中旬，北京铁路又被拳匪焚烧。洋人即发兵至京以保护使署。大沽口外，各国兵船亦陆续而来，并调兵三千余名至津，以为防守租界之计。时华兵亦陆续告至，初犹不计其有他也。惟洋人恐拳匪乘间混入租界纵火，故防荡加严，每夜十点锺后，行人必有照会方可来往，余皆与平时无异。内中间有胆小之人，恐有不虞，早为避地南下计者，十分中约居二，余皆以拳匪为乌合之众，必无能为。岂料兵团联合，弄假成真，竟一发而不可收拾哉！
十八日晚十点锺，津城中忽然红光满天，则拳匪焚毁教堂也。津城教堂共有三处，传教神甫已先期出城，堂则请天津县发封看守，此夜竟付之一炬。自教堂被焚后，风声大紧.津城内外拳匪满街，公然来往，毫无忌惮。官兵遇之，反避道而行。
绅商等欲请其保护，多以粮食等馈之。拳匪等复谣传十九夜将纵火以焚租界，作法而毁洋楼。于是租界洋人更严为之备。至夜二点锺，拳匪果在陈家沟子，朱傅庄一带放火。人声嘈杂，
火光连天，意图混入租界。洋兵见相离不远，即开炮以威吓之，虽毙拳匪百余名，而居民之惨遭殃及者竟至难以数计，直至天明始定。二十日下午，传闻塘沽开战，官兵与义和拳连合专打洋人，人均不信其说，而不知竟有其事也。是日风声更紧，界内居民不准出界，其在界外者不准入界，因是道乏行人，市皆闭肆。
二十一下午，炮声忽起，排枪声如贯珠，炮弹均向租界而落，盖官兵开炮也。居民等有与洋行相识者，即挈家迁于洋行，入地窖内躲避。是晚枪炮声愈紧，火光又冲天而起，则为洋兵焚烧先农坛以及芦保铁路公司，直至租界牌坊而止。及将天明时，炮声又连次大震，洋房民房之被毁者不一而足。居民皆扶老携幼，号泣而奔。男女满街，甚有身无衣服，足无鞋袜，争相逃窜者。其时炮弹飞舞半空，枪子急如骤雨，间或堕地炸，中之者又非死即伤。致沿途哭声震耳，惨状诚有难以言语形容者。至半途复遇洋兵阻止索取照会，苟无以应，即指为奸细，立时枪毙，惟教中人则可免。因是人民横遭轰毙者，又不知凡几。其洋楼中之素称坚固者，虽可受炮，然窗上玻璃，屋顶砖瓦，已无不随炮声而飞.至二十五日黎明时，枪炮之声始缓，盖官兵向西而退也。惟自二十一日起，至二十五日天晓止，此五日五夜中枪炮声无一刻断绝.洋房洋楼之轰毁者计有数处。
只以大炮仅能远攻，不能近击，故炮弹均从头上飞过，虽有一二炸弹落下，已散碎无力，不致多伤人命。其海大道一带，华人被炮轰毙，至不可以屈指计，惨哉！
二十六日，枪炮虽缓，然尚时有所闻。二十七日，枪炮更稀，下午四点锺，洋人救兵又到，官兵及均向北退走。至晚而炮声乃绝.当二十四日，租界中有一西国武员，不知若何，为华人以手枪击毙。因之自此以后，租界内准华人往来，见则立
行枪毙。华人有不知此禁令者，轰毙约数十余名。至二十六日，洋兵欲搜拿藏匿于各洋行之华人，以置之死地，其故，盖因西国武员被华人击死所致。后经各洋东竭力保卫，始免于难.而前五昼夜内官兵及义和拳为洋兵击毙者，竟有数千名之多。
当接战时，洋人群谓华兵虽从，要皆不足为虑，所可畏者，聂军门之所部耳。盖聂军有进无退，每为各军之先，虽受枪炮，前者毙而后又进，其猛勇处诚有非他军所可比拟者。故自聂军门阵亡后，而洋兵声势更为之一振。
至二十八日下午，炮声又起，盖洋兵追击官兵也。二十九日，洋兵以大炮轰中国水师营，华兵并未还炮。至三十日，洋兵复欲向津城开炮，并欲派兵夺据城垣，嗣因探知城内官兵尚多，一时亦未敢进攻。至六月初一日，洋兵破海光寺机器厂，即入据之。
天津又有东局子者，亦系机器厂，向造火药，炮弹，枪子。
初二日，洋人欲破之而无策。因局中亦有兵千余名防守，若轰以炮，则局中所存炸弹甚多，一时炸发，恐并租界亦齑粉；若派兵往夺，则局中有炮可放，伤人必多。会议许久，卒无善策。
然洋人咸谓不得东局，租界不能安枕，乃议派兵前往，远远以排枪击之。不意东局并不开炮，亦仅以枪对敌战。二日夜，华兵败走，且死伤甚多，东局遂为洋兵所得。捷音至租界，洋人均欢跃相贺.初三日，洋人以传闻北京钦使已被害，又欲搜杀华人，幸各西商以未得确信为言，始得免。至初五日早，枪炮声又复大作，华兵以枪击租界而洋兵则以炮轰津城。至晚间而炮始绝声。
然排枪之声，则仍永夜不绝.初六日，枪声亦时作，至下午三点锺，官兵复攻租界，枪炮之声又起，至晚方息。两军互有损伤。初七日五点锺时，即闻炮声，午后继以排枪声，两军双复
大战，三点锺时天忽大雨，彼此仍冒雨战，各不休息，直至半夜一点锺始止。是役，洋楼之毁者甚多。
初八日上午，又各出队混战。下午始止。初九日，洋兵以水师营有德国所造之大炮，其利无比，欲得之以为己用，特派兵往夺，是日因复大战。初十日午后，彼此仍开放大炮，遥为轰击。至十一日而又肉搏相攻矣。是日，日本兵并派大队往攻津城，为华兵击败而回，伤亡颇众.十二日，洋兵以炮击天津城，放至百余炮。洋人登了高台，以千里镜向城中窥视，但见烟尘大起，火光连天。是日并有英国新运到之大炮八尊，据称此炮一开，一弹能毁三里村庄城厢，遇此无有不化为平地者。计算天津阖厢，若连开五十炮，即可片瓦不留。英兵本欲大加施放，当为德俄二国劝阴，故仅放数门，即行停止。其所以劝阻之故，并非有爱于华人也，缘二国之人在津为商者多，倘天津伤损过甚，一则所有账目悉归乌有，二则元气一伤，将来贸易必有大碍，故力阻之。是日，租界中又击毙无照华人八九名。
十三日，中国水师营以大炮向租界开放，异常猛烈，洋人以另有机谋，并不还炮。至晚，官兵在后，义和团在前，合攻租界，洋人以排枪御之，天明而止。计毙义和拳二千余名，官兵则伤者无几。事缘：官兵以若辈妄言惑众，先云能避枪炮，而仍遇枪即毙；自开战后，官兵伤亡不少，而若辈反避入村庄，不敢出战，因此恨之刺骨，分往村庄搜捕，责令充当先锋为前敌，否则杀无赦；若辈无奈，只得拚命上前，遇洋兵开枪轰击，即跪地乞天护佑，前者已死，后者畏惧欲逃，官兵见而大怒，遂亦以枪从事。故是夕义和拳死有如许之多，并非皆死于洋兵也。
十四日，各国领事函致裕制台云：“如再以天炮向租界开
放，必亦当以大炮轰击津城。”裕制台覆信，词语甚为决裂。
是日下午，又有新从英国运到之大炮二尊，其名曰列低炮，盖即绿气炮也，又曰毒气炮，其烈无比，开放时，在一百码地内之人，一闻其气，无不立毙，为万国公法所不许，往年弭兵会亦曾首议及此，平时不得轻用，故此炮自制就以来，只非洲曾用过一次。洋人接裕制台信后，当晚即派日，德，俄三国之兵共八千名，分两路攻击津城。日兵以轻进故，遇地雷猝发，伤毙六七百人。次日，即十五日，洋兵乃放列低炮，并以各种大炮佐之，约及四五百门.裕制台以守城华兵力不能支，只得率众向北退去。日本兵遂据有津城西门.随后水师营亦因叠中炮弹，难以支援，亦即拔队而退。德俄两国之兵遂进东门.至十六日，津郡城厢内外，已无华兵踪迹。城内惟死人满地，房屋无存。且因洋兵开放列低炮之故，各尸倒地者身无伤痕居多。盖因列低炮系毒药搀配而成，炮弹落地，即有绿气冒出，钻入鼻窍内者，即不自知其殒命。甚至城破三点锺后，洋兵犹见有华兵若干，擎枪倚墙，怒目而立，一若将欲开放者，然及逼近视之，始知已中炮气而毙，只以其身倚戤在墙，故未仆地，列低炮之惨毒，有如此者。
攻城各兵，以日兵最为勇敢，故伤亡亦众.盖因日兵初至时，某国官兵，以其形类侏儒，且无纠纠气，颇忽实视之；日兵因欲一雪其耻，以傲各国，然亦赖有列低炮之助，故得专美于前也。
城中自东门直至鼓楼，片瓦未动；南北两门亦所伤无几；惟西门则死尸山积，房屋则十存一二。盖洋兵从西门而入，故受伤独甚也。城外大街，虽未十分毁坏，然已十去其四。居民及铺户门首，如书有“大日本顺民”字样者，即由日兵出为保护.
十七日，洋兵在津城内外抢掠各大户以及当典之类，各官署所积现银亦均为洋兵所得。十八日，洋兵出示安民，城中始稍安静.城外自马家口至法租界，周围里许，从前皆华屋高堂，法界中尤觉林立，今则无一存者。从法界至津城，先时亦均有铺户导民，自经战事后，只见碎砖破瓦，狼藉满地而已。至闸口二里有余，亦求一屋而不可得也幸闸口以上海关道，东新街，宫南，宫北，至锅店街口，均皆无恙。从锅店街末，估衣街口起，直至针市街口，亦被烧罄尽.估衣街一条，内中均系殷实店铺，如物华楼，播威洋行，瑞林祥，隆聚，恒利，鸿兴楼，庆祥元，义成文，成文义，成合义等，均系著名大肆，其资本多则三四百万，少则数十万，或十余万不等，均被焚烧净尽.盖以锦绣繁华之地，一旦而变瓦砾纵横之场，有心人言念及此，能无痛恨于谋国者之不臧哉！
○直隶提督聂军门死事记
自团匪作乱，始发涞水，副将杨福同以总督调赴弹压被戕，朝廷归咎官军，不肯议恤，天下怪之。然是时匪乱方炽，猝无以防制之，则近畿一带立被糜烂。而任直隶提督者，适为聂公士成，统全军方驻芦台。总督裕禄立檄调数营至涿州，复分派多营防守京津一路。五月初八日，匪焚黄村铁路，聂军力救之，匪遽仰击伤数十人，军中大愤。其后聂军在沿途巢匪多次，落垡一役，其击杀尤多。匪大憾，因嘱其党诉于朝。
是时朝廷匪党已成立，即捏词入告。降旨痛斥直隶派出各军骚扰各情，复以聂多年宿将，所统皆久练节制之师，过触其怒，则其仇团民愈深，恐更因此而龃龉，谋所以和解之，乃使
总统武卫全军满洲某巨公致书于聂，略谓：“公军装式颇类西人，易启团民疑，故至寻衅。团民志在报国，具有忠义之忱，似不宜肆行剿戮，惟公慎之！”聂得书，复云：“团匪病国害民，必误大局，且士成本任直隶提督，境内有匪，理宜肃清。
事定之后，虽受大创，靡所逃死！”此皆为五月十二三以前事也。
自是聂军大队专守杨村，遏匪南侵。至十四日，英提督西摩尔统各国兵入京，过杨村。聂欲阴之，电告裕禄，裕不可，聂大发愤，谓所属曰：“身既为直隶提督，直隶有匪即不能剿，直隶有敌又不能阻，安用此一军为耶！”欲拔队竟归芦台而不果，卒在此一路往来牵制西兵，使不得骤入。西人以兵少，又颇惮聂军大营在后，乃径议折回。而朝廷以为团匪在功，奖励之，赏赐巨万，而聂军毫无所得。
至二十日后，得大沽炮台被夺之信，朝旨始决意失和。聂即奉命攻击天津租界。围攻甚力，恶战者十数次，相持八日，炮声不绝.西人谓自与中国交战以来，从未遇此勇悍之兵。故自大沽失守以后，津京旦夕可危，有能首敌西兵以御急难，使津郡在外人屈指间得延一月而京师得获暂安者，则聂军之为也。
至二十八日，各国兵大队赴援至津。聂以久战之兵，又无继援，势始不支，然犹退守津城附近，力遏西兵。是时苟无内讧，专御外侮，则聂之身未必亡，聂之军未必覆，而津城未始不可暂支以待转机.乃未几而有聂家为团匪所劫，而练军助匪枪击聂军之事。
方五月下旬，聂军之急攻租界也。团匪始犹出阵，继以数受创，乃不敢往，常作壁上观，反四处焚掠。所当敌者，惟官兵而已。聂颇愤，以为倡灭洋以酿祸开衅者，团匪也，乃临事见不妙而以大敌诿官军；官军再四血战，断头颅折肢体者至十
之二三，而彼犹内窃忠义之名以误朝廷，外肆盗贼之行以害闾里，不重惩之，无以慰军人，谢百姓。一日者方恶战，甫归营，遽下令曰：“今日尽力攻团匪！”于是派军四出，所击杀者千余人。匪愈恨，遂乘其与洋兵苦战时，以多人拥向其家而去。
是时西师方大队援津，聂军退守甫定，闻信，急引兵追之。所谓练军者，故多直人，与匪通，见聂军追匪，急欲救之，遽哗曰：“聂军反矣！”共开枪横击之。聂出不备。遂败。
斯时聂内外被敌，进退失据，又自愤身为提督，拥兵十余载，被数十创而内不见谅于朝，外复见侮于匪，则大愤慨。又以近日贼臣匪党，欲排异己，动以其通外为词，遂欲亡身殉国，以杜谗口。适六月初四，马军至津，聂仍收集数营，日夜助战，每身轻前敌，欲以求死。至十三日，在八里台。果以身中数炮，腹裂肠出而死。其死状最惨，天下闻而悲之。
自聂死后，凡五日，而津城陷。
○英使署御敌记
是记，当北京使馆被围时，为英人某所撰，于当时情景随笔记载，似非浮光掠影者可比。爰为照译如下：五月二十四号即华历四月二十六日。是日为英君主寿诞，窦公使特备盛筵款待。在京英国居民，到者共六十人。宴皆，即在击球场设跳舞会，大众尽欢而散。各西人以北戴河气候已甚宜人，整束行装，拟于日内前往休息者甚多。而义和拳谣言日甚，但以为时已久，均不在意。
二十七号。长辛店为拳匪所攻。西人之在该车站办事者，逃往丰台，并帮同该处西人设防以待救。京中某西客栈主人，偕其妻会同多人前往该处，将各西人救护入京。丰台随为拳匪
所焚。
二十九号。闻丰台铁路亦为拳匪所据。各使臣均已致电天津，请兵入卫，为总署所搁，迟两日始发.三十一号。卫兵于是晚抵京。共计到英水师兵八十人，俄法水师兵各七十五人，美水师兵五十人，意兵三十人，日水师兵三十人。到时，所过街市，观者为满.昏夜间，华人不能知其实数，遂以为西兵大至。
六月三号。本日午车又运来德水师兵五十名，奥水师兵三十五人。
四号。早车已由津到京。自此以后，铁路遂在拳匪之手。
安定车站亦毁，惟通州电线尚属完全。
五号。自今日始，海关邮政每日遣人至津转递信件。
六号。各使臣于本晨往总署请将京津铁路修理，庆王答此线将于下礼拜六即九号可复通。
七号。本日聂军与拳匪在杨村一战，拳匪死者甚多。
八号。闻华政府已令聂军退去，不使干预拳匪之事。董军入南城者日多一日，该军器械极精，而军法不严。吾等惧董军有过于拳匪十倍，盖拳匪仅有一刀而已。
九号。各公使往总署问前言铁路今日可通，何以仍不开行，总署答谓因意外事多，以致不能践言。是日，通州教士至京。
该教士在该处起行后，房屋即均被拳匪焚烧。通州电线已断，天津电报亦停，所可通者，惟俄国北线耳。
十号。电报局知会云：张家口电线已断。闻救兵三千人，归西摩尔提督统带，已由天津前来。
十一号。闻英使馆别墅在西山者被焚。日本书记生杉山彬出视救兵，其车过某门时，为拳匪拖出戕毙。
十二号。各公使往总署，欲言昨日书记生被戕之事，各堂
官均不在署。署中只有章京数人。闻庆王已出总署，政归端王管理。卫兵未至之前，西人未经尽遭屠杀者，皆庆王之力也。
十三号。本晨有拳匪二人，服饰仿佛，在使馆前乘车而过，有西人数人追之，即弃车而遁。获者一人，先送至德使署后，即送至总署。是日有拳匪多人，在使馆街东西冲入，意大利兵出御，连发数枪，拳匪遁去。死者三人。各使始大惊，令各卫兵分地而守，夜间各处火光融融，起于东而止于北。是夜各处教堂被焚者甚多。
十四号。使馆邻近各街景象与前大异：华人无一出入者，卫兵值更者随处皆有，即使馆仆人亦须携有执照方准出入。昨逃去仆人多名，今日复回，据云，使馆中较他处为安稳也。下午，城墙上值更德兵报称，拳匪在南城往来甚众，旁观者皆有歆羡之意。德公使乃使水师兵前往，在城墙上发枪击毙数人，以破华人不畏枪炮之说.夜间城外叫嚣之声不绝.十五号。救兵营一带，已有华兵据守。据云乃庆亲王督带之兵，该兵与西兵尚称辑睦，并无仇视之意。
十六号。英日二国人于本晨往某处小庙获拳匪五十人。午前十点锺，外城某药房发火。风甚烈，前门一带铺户焚毁者甚多。至夜更烈，计二十点锺始息。
十七号。日间尚平静.入夜，值更者误报敌人至，美兵乃突发数枪。
十八号。城西及城外各处常有火起。新派总署堂官，仍至各使署拜谒.十九号。有华人来言，大沽炮台已为法人所据。而总署亦致哀的美敦书，言因大沽炮台被夺，中国已与各国宣战，限二十四点锺内各洋人一律出京。各公使仍在西班牙使馆会议此事。
二十号。本晨，德使偕其翻译官柯德，随带水师兵数名，
前往总署。至中国界，有华兵数人前来导引，德使许之。乃将其水师兵遣回。有顷，德使御人忽赶回，报称德使被戕。水师兵乃立时复往至中国界，则已不能复进矣。有美国教会在哈达门者，亦遣人报称德翻译官受伤甚重，已逃出中国界，现有医士伺候，随即送回德使署，旋复迁至英署。自此以后，遂无人作出京想者。各使署物件，亦悉行迁入英署。下午四点锺，华兵竟向使署开炮。又同时，四面火起，至夜十点锺，华兵始退二十一号。昧爽，华兵复来。各卫兵已奉令退守英署。后知退守失计，复欲再占前地，而比署及奥署之一隅已为华人所焚矣。
二十二号。荷国公使馆及华俄道胜银行，悉已焚婚。华兵来攻，至夜间十一点锺始止。
二十三号。奥署悉已焚毁。意大利使署亦经华人迫攻甚急。
停战时，人皆搬运各物以为防御之用，其应办之事亦均派人分头办理。夜间，华兵始退。
二十四号。熟睡中为大炮惊醒。华兵以十五磅大炮安放前门，向英署轰击。头一炮，中英国头参赞住房屋顶，幸在高处发炮，不致伤人。使署后面城墙分界处，为华人设兵驻守。旋由德水师兵十人赶即登城，将所有华兵躯逐净尽.美人已取回其使馆后余地，即在该处设兵防守。英馆西北两大火不已。翰林院已为拳匪所焚，盖冀其延及英署也。俄顷，南首马号门亦火。华人在外取各种引火之物堆入，立时火势即大盛。西兵恐华兵因此冲入，乃纠集多兵，出界御之。火在前而西兵在其后，在场华人谅无一人能脱者。西兵亦伤数人。本日接战最厉，相攻无已时，至翌晨尚未停止。
二十五号。华人欲西人弃使署而走，乃在四面纵火。各处因保守严密，尚属完全，独东面海关主意大利使署，一概被焚。
大炮自前门及内城墙来者，终日不休，其逾各使馆而中于城墙者，难以数计。
二十六号。英署四面华式房屋悉已焚毁无遗，已可无虞延及。惟枪炮声尚是不已，各使署面面以次受攻。
二十七号。夜间炮火忽停，有木牌挂于内城城墙上，载华文云：“各公使将归保护.”此后约两点锺时，极其平静.须臾间炮火又作，彻夜不休。
二十八号。华兵在近墙处某庙设防，英美合兵攻之。管理粮食不足。宰小马二头以食兵卒，尚有绵羊数头，则留以供伤者及妇稚之用。
二十九号。本晨，日兵所守地步受攻。下午五点锺，有炮声甚烈，由英使馆马号之东前来。最后有一炮，穿过马房，毙马数头.夜间大炮始息，惟枪声尚不止。
三十号。晨，越利兵官率兵多名，往夺昨日华人所放之炮，乃已为华人先知，早将该炮移往他处，只得仍然退回。华兵炮无虚发，虽未受大害，然各处房屋及所设防堵被毁者甚多。
七月一号。华兵以大炮攻取某处，其势甚凶。下午，西兵冲突而出，不幸失路，为敌人所阻，受伤者甚多。美兵所守地步，亦被敌人急攻，越利兵官亦受伤。薄暮，黑云密布，旋即大雨，炮声与雷声相灵，卫兵军衣均经湿透。是夜情景可畏已极.天明时，炮火始渐减.二号。晨，各人相顾均有忧色，人人均与水鸭无异，倦苦自不堪言。未几，内城大炮复来。英公使住屋受伤最甚。夜间见行军电光照耀城楼，有言系英兵船透力勃尔之电光，经西摩尔提督带来者，然亦将信将疑之说也。
三号。迈尔兵官率英，美，俄等水师兵多人，往夺前次所失防堵，虽经得手，而是役迈尔兵官伤腿，美兵之善发枪者阵，
余亦伤有数名。
四号。炮火以是日为最烈，美兵受创尤甚。
王号。华人安放大炮于内城，只以不善瞄取准头，故所放之炮三四十子，逾使署而中于城墙者，转有二十五六子。
六号。华人专意夜战，故日间较静.七号。昨夜敌人复来攻，今日虽无枪声，而大炮仍轰放不已。
八号。下午，日本陆军随员某，督率日兵多名冲出，欲图夺炮，只取回防堵一座，即前数日为敌人所夺去者。
九号。敌人攻昨日取回之防堵甚急，复在该处纵火，邻近房屋被焚者颇多。夜间于使馆街某铺中寻出旧式炮一尊，即经送入英署，适有俄炮炮子大小恰与相合，其炮膛则尚留津，未携入京，因即安放停妥，俟翌日开用。
十号。近半月内，曾遣信差多人前往天津，绝无消息。惟前遣往城外侦探之人归来，俱称内城北面一带一切如常，拳匪在街市往来者甚众.皇太后皇上尚在宫中。
十一号。昨夜敌人复来，其意盖在使西人终夜不睡也。
十二号。华兵已洞穿法署外墙，下午有二三十人由毁坏处冲入后面隙地。当经悉行击毙，有一人伤腿，不能行，大呼不已。
十三号。在法署受伤之人尚未死，日间不时叫嚣。洋客栈界于法日二使署之间者，受炮最多，至今日止，计受一百四十七颗.十四号。法署擒获华人四名，前之受伤者业已气绝.下午，地雷炸发两次：头次被泥土掩埋多人，奥国代理公使鲁斯脱赫翰者被埋及肩；第二次适将头次所埋者翻出，竟得不死，只有法国水师兵两名埋入土中而毙，其尸无从寻获.
十五号。七日前所遣信差，在外城被华人所获，于今日释归，带有庆王信函，大概云西人如能停战，中国亦即照办，并请于翌日答复。英署翻译学生名华伦者，新从英来，今日中飞炮死。
十六号。晨，斯托罗治兵官及太晤士报馆访事人玛利森，又日本随员某，三人在空洞处结伴而行，敌人向之连发数枪。
斯君小腹受伤，玛利森伤腿，日本陆军随员幸免。逾两点锺，斯君因伤重而死，即于晚间与华伦同葬一处。华人又向送葬人连发四炮，诚足令人骇异。大约教民中必有与敌人通信者。夜间枪炮一律绝声。
十七号。覆总署信业经送去，已许停战。华兵有以鸡蛋来兜售者。其价甚昂。
十八号。自六月二十号起至本日，始获外间消息。日人所遣于六月三十号入津之信差已回，报称救兵已于本月二十号由津起程前来。
十九号。日间复有枪声数响。
二十号。本日下午，有总署章京某悬白旗来见，未经延入，由各公使出外与谈。其语不可知，只闻该章京已许与议在使署邻近设肆事。
二十一号。华兵复有以鸡蛋来售者。城外购得上月京报一份，闻外间拳匪盛极，几于无处无之。华兵拳匪死者近三四千人。北堂教士教民等虽惊惧不已，尚坚守未降。
二十二号。本日尚有枪声。下
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:47:04-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>