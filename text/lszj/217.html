<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一·马政类,卷二·马政类,卷三·茶马类,卷四·巡抚类,卷五·巡抚类,卷六·巡抚类,卷七·总制类,卷八·总制类,卷九·总制类,卷十·后总制类,卷十一·提督类,卷十二·提督类,卷十三·提督类,卷十四·提督类,卷十五·提督类,卷十六·提督类,卷十七·提督类,卷十八·提督类,关中奏议。【标点本】全文在线阅读,关中奏议。【标点本】全文在线下载,大玄古籍书库">
<meta name="description" content="《关中奏议》为明杨一清撰。一清字应宁，安宁人，成化壬辰进士，官至华盖殿大学士，谥文襄，事迹具《明史》本传。此编以其生平章疏分为五类。卷一、卷二曰《马政类》，卷三曰《茶马类》，弘治十五年以副都御史督理陕西马政时所上。卷四、卷五、卷六曰《巡抚类》，则寇入花马池，命巡抚陕西时所上。卷七、卷八、卷九曰《总制类》，则正德初寇犯固原隆德，一清以延绥、甘肃、宁夏有警不相援，患无所统摄，请遣大臣领之，即命一清总制时所上。第十卷曰《后总制类》，则其忤刘瑾致仕后，以安化王寘鐇反复起时所上也。以所陈多陕甘边事，故以“关中”为名">
<title>关中奏议 【标点本】_杨一清_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">关中奏议 【标点本】</span> <br/>
          作者： <span class="inputVal" id="bkauthor">杨一清</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,奏议,完结</span> <br/>
          字数： <span class="inputVal" id="bknum">[book_length]407877</span> <br/>
          说明： <span class="inputVal" id="bkdec">《关中奏议》为明杨一清撰。一清字应宁，安宁人，成化壬辰进士，官至华盖殿大学士，谥文襄，事迹具《明史》本传。此编以其生平章疏分为五类。卷一、卷二曰《马政类》，卷三曰《茶马类》，弘治十五年以副都御史督理陕西马政时所上。卷四、卷五、卷六曰《巡抚类》，则寇入花马池，命巡抚陕西时所上。卷七、卷八、卷九曰《总制类》，则正德初寇犯固原隆德，一清以延绥、甘肃、宁夏有警不相援，患无所统摄，请遣大臣领之，即命一清总制时所上。第十卷曰《后总制类》，则其忤刘瑾致仕后，以安化王寘鐇反复起时所上也。以所陈多陕甘边事，故以“关中”为名。嘉靖初始刊行於南京。其间所载，不尽皆一清奏稿。凡当时部臣覆疏及前后所奉谕旨，悉编入之。故於时事本末颇为详尽。史称一清官陕西提学副使时，即详究边情利弊。尝当羽书旁午，一夕草十疏，悉中机宜。其才一时无两，或比之姚崇云。卷十一至卷十八，是杨一清嘉靖四年(1525年)以故相再任提督三边军务时所上奏疏。</span> <br/>
          封面： <span class="inputVal" id="bkimg">Z_5685.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]关中奏议 【标点本】
[book_author]杨一清
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,奏议,完结
[book_length]407877
[book_dec]《关中奏议》为明杨一清撰。一清字应宁，安宁人，成化壬辰进士，官至华盖殿大学士，谥文襄，事迹具《明史》本传。此编以其生平章疏分为五类。卷一、卷二曰《马政类》，卷三曰《茶马类》，弘治十五年以副都御史督理陕西马政时所上。卷四、卷五、卷六曰《巡抚类》，则寇入花马池，命巡抚陕西时所上。卷七、卷八、卷九曰《总制类》，则正德初寇犯固原隆德，一清以延绥、甘肃、宁夏有警不相援，患无所统摄，请遣大臣领之，即命一清总制时所上。第十卷曰《后总制类》，则其忤刘瑾致仕后，以安化王寘鐇反复起时所上也。以所陈多陕甘边事，故以“关中”为名。嘉靖初始刊行於南京。其间所载，不尽皆一清奏稿。凡当时部臣覆疏及前后所奉谕旨，悉编入之。故於时事本末颇为详尽。史称一清官陕西提学副使时，即详究边情利弊。尝当羽书旁午，一夕草十疏，悉中机宜。其才一时无两，或比之姚崇云。卷十一至卷十八，是杨一清嘉靖四年(1525年)以故相再任提督三边军务时所上奏疏。
[book_img]Z_5685.jpg


[book_title]卷一·馬政類
為修舉馬政事
兵部為修舉馬政事，車駕清吏司案呈，奉本部送於兵科抄出，督理馬政都察院左副都御史楊一清題。
節該欽奉敕諭：「陝西設立寺、監衙門，職專牧馬。先年邊方所用馬匹，全藉於此。近來官不得入，馬政廢弛殆盡。今特命爾前去彼處，督同行太僕寺、苑馬寺官專理馬政。爾須查照兵部奏準事理，考究國初成法，親歷各該監、苑，督委都、布、按三司能幹官員，踏勘牧馬草場，果有侵占者，即令退還；查點養馬軍人，果有逃亡者，即令撥補。見在種、兒、騍馬，實有若干，設法增添，務足原額；倒失虧折馬駒，隨宜追補，裏為分豁。布置已定，責令該管官員，用心牧養。欽此欽遵。」
臣章句迂儒，本無致用之具。伏蒙皇上簡擢，總理陝西馬政。且馬政雖是一事，關係軍國大計，正愚臣效忠宣力之秋。重荷溫旨褒嘉，揣分捫心，實深愧懼！有君如是，其忍負之？誓竭駑鈍，以圖報稱。
本年八月內到於陝西地方，奉宣德意，備行兩寺監、苑官員，共修職業，以副委任。臣親詣兩監六苑，查得牧馬草場原額一十三萬三千七百七十七頃六十畝，見在各苑止存六萬六千八百八十八頃八十畝，其餘俱被人侵占。原額養馬恩隊軍人一千二百二十名，見在牧馬止有七百四十五名。牧軍包攬代役及私回原衛，住坐挨孥未獲九十九名，逃故累行勾補未解三百七十六名。點視得見在牧養兒、騸、騍馬並孳生馬駒，止有二千二百八十匹。及查倒死虧欠馬駒，弘治六年起至弘治十三年九月止，該本寺卿李克恭奏蒙兵部題準折買事例，該追折買馬七千八百匹八分三厘，俱各不曾追補。弘治十三年十月起至弘治十六年六月終止，陸續倒死並被盜、走失馬共三千二百八十三匹，虧欠駒三千七十三匹。馬政之廢，至此極矣。
臣考究國初牧馬成法，行據該寺，回稱先年被火將文案燒毀，無從查考。查得永樂四年，兵部節奉欽依：開設甘肅、陝西苑馬寺衙門，每寺管六監，每監管四苑，各有分撥草場、水泉地方坐落四至。上苑牧馬一萬匹，中苑七千匹，下苑四千匹，僉撥恩隊軍人牧養。恩軍將各處有罪人犯發充，隊軍於各衛丁多軍人內選撥。每軍一名，養馬十匹，仍月支口糧六斗，俱係舊例。其後陝西苑馬寺不知何年，將原設監、苑裁省，止存長樂、靈武二監，管轄開城、廣寧、安定、清平、萬安五苑。後又革去甘肅苑馬寺衙門，將原發恩軍遷設黑水苑於平涼府開城縣地方，亦附長樂監管轄。前項裁革監、苑，其地散在臨洮、鞏昌、延安、慶陽四府之間，各入軍民版籍，固未能盡復其舊，即今見在監、苑觀之，土地廣衍，水草便利，使典牧得人，畜養有法，豈有馬不蕃息之理？臣親閱安定、萬安諸苑，見養馬匹中間，率多奮迅騰躍，不可控馭，始知西方畜產，土地所宜，而牧事頓廢；非法之過，乃人之罪也。臣曩為陝西按察司官，彼時馬政已稱廢弛，猶有馬七八千匹；每歲給軍騎操，猶可數百餘匹。邇年以來，該部屢經建白，朝廷注意修舉，奈何積習之弊難祛，頹靡之勢轉甚。
查得該寺奏報冊內，弘治十五年終，實在馬三千八百一十四匹，臣今點查，見在止有前數，則是半年之間又少馬一千五百三十四匹。若皆委之天數，則本處官員軍民之家私養馬匹，不聞消耗若此。典守非人，其責惡可辭哉？且今見在馬匹，除作種外，餘下兒、騸馬不多，設遇有警，將何給軍？既無益於邊方，又焉用夫彼苑？
幸賴皇上廟謨英斷，深念邦政之重，采納廷議，增置風憲重臣，委以便宜專制之柄，使圖興復。臣雖無狀，承乏而來，敢不夙夜孜孜，一新舊規，痛革宿弊！總率寺、監各苑官僚，勤考牧攻駒之政，謹騰遊調習之宜，務期馬匹蕃息，雲錦成羣。上紓九重宵旰之懷，下濟一方戎務之急，此臣之志也，亦臣之分也。
顧興廢補敝之初，改弦易轍之際，事多干涉軍衛有司，非臣一人之身所能獨理，亦非寺、監等官之力所能自遂，必得委用都、布、按三司官員分理，乃能濟事。訪得陝西布政司右參政車霆、陝西按察司副使王寅，俱風力素著，練達有為，陝西都司都指揮僉事房懷，亦素稱勤幹；已經遵照敕旨，督委各官隨同臣遍歷各苑行事。將草場見奪者查出改正，軍人缺役者責限撥補。凡馬政一切興舉修復事宜，逐一經畫整理，務令上下相安，軍民兩便，不敢苛切以貽意外之憂，不敢因循以踵前車之失。待布置已定，然後責令該管官員，用心孳牧。至於事體重大，臣難擅專者，當次第條具以聞，乞下該部覆奏行之。使臣言聽計從，動無沮遏，如是而馬政不修，實效不著，臣甘從黜罰，無所辭避矣。為此，今將查點過見在牧馬草場，恩、隊軍人，見養並倒死虧欠馬匹數目具本，該通政使司官奏。奉聖旨：「該部知道。欽此欽遵。」抄出送司，案呈到部。
看得奏內所查監、苑草場地畝，軍人、馬匹原額，及今被侵逃亡消耗之數，興舉修復，俱有條理。將來孳牧之盛，計日可待。至於事體重大，次第奏請定奪者必無沮遏。為此合咨前去，煩為徑自施行。
為黜罷不職官員以修馬政事
都察院為黜罷不職官員以修馬政事，準吏部咨，該本部題，考功清吏司案呈，奉本部送吏科抄出，督理馬政都察院左副都御史楊一清題前事。
節該欽奉敕諭：「各該寺、監官員有闒茸不職者，爾即具奏黜罷，或起送別用，另選才能，以充任使。欽此欽遵。」
臣猥以庸愚，荷蒙皇上簡命，擢任今職。前來陝西地方，督同行太僕寺、苑馬寺官專理馬政。除親詣兩監六苑，將馬政一切事宜逐一查處整理，另行奏報外，臣聞政之興廢，存乎其人，得人則興，失人則廢。天下之事皆然，不獨馬政。仰惟國初開設陝西監、苑衙門，當時官得其人，馬匹蕃息，足供各邊之用。成化、天順年間以前，原額牧養馬數，行據該寺回稱：先年被火，將文卷燒毀，無從查考。查得弘治二年，為因種馬數少，兵部奏發太僕寺馬價銀一萬二千兩，收買種馬二千匹，發寺孳牧，依例科駒。又有節年西寧、洮、河等衛解到茶易馬匹，因是官不得人，倒失虧欠數多，孳生未見蕃息。弘治十三年間，本部奏差主事李源查點得實有見在馬、騾並駒七千九百四十三匹，新追補過馬一千一百一十四匹，共馬九千五十七匹。弘治十四年，本寺卿李克恭奏蒙兵部題準，將先年倒失虧欠馬匹分豁折買，彼時見養馬八千一百六十一匹，比與主事李源查報之數，已少八百九十六匹。本年被達賊搶去馬、騾三千九百六十二匹、頭，餘下種、兒、騍、騸馬四千一百九十九匹。及查得弘治十四年、十五年內，節次解到茶馬共八百六匹，新收孳生駒五百五十八匹，通原數共該馬五千五百六十三匹。臣今查點，見在止有種、兒、驟、騸馬並駒共二千二百八十匹，比之原數，該少馬三千二百八十三匹。見在者又多瘦損矮小，不堪作種、騎操。馬政廢弛，莫此為甚。夫解發孳生之馬有增於前，而實在馬匹愈少於昔。以銀買茶易，百姓膏血之餘，徒充該寺歲報倒失虧欠之數。典牧之設，無益有損；邊方之用，何所倚賴？興言及此，良可痛心。
臣訪得本寺止是寺丞武戩頗勤職務，遞年前去各苑，點視追補馬匹，但官卑職輕，人不畏服，隨追隨亡，實效未著。其卿、少卿等官，俱不曾親歷監、苑。卿李克恭到任未及三年，倒失馬匹多至三千二百有餘，虧欠之駒亦如此數。例前折買者，既不追補；例後牧養者，愈加消耗。其稱倒失、被盜等項，查無告行相剝緝案卷，亦無追收駿尾、皮張、耳記。在官止憑該苑官軍報數，即與開除。多被奸巧之徒，將官馬盜賣與人，孳生官駒，匿為己物。又聽富豪軍人，將草場盡力侵占耕種。解到牧軍，任意包攬，得錢放回。月糧按月冒支，馬匹全不牧養。及縱容各苑貪官，指稱公私使用，科斂錢物數多，逼累軍人逃竄。即今查出告發，不止一端。前項馬政廢弛，雖非一歲之積，一官之責，而近年馬數消耗，奸弊愈滋，實由見任官不職所致。除事發圉長邢恭等送發究問外，參照陝西苑馬寺卿李克恭，叨任卿寺正官，位高祿厚，正當勉盡職業，使馬匹蕃息，馬政修舉，以圖報稱。豈期本官因見衙門無權，事多掣肘，遂敢改節易行，無向進之心；縱欲任情，為歸老之計。聽其言似若有為，察其事全然未舉。貪聲大著，物議沸騰，以致監、苑官軍，視牧馬為虛文，以科斂為能事。強者因而脅持，弱者亦復玩慢，大壞馬政，重幹國典。自知公論不容，卻稱患病，已成痼疾，要得放回。雖經勘實，終涉推避，駁勘未報。及照靈武監監正李謙，在京負欠人債，到任未久，需索借貸該管牧軍錢物償還。以此牽制，難於行事。廣寧苑圉長衛昌，愚闇無識，懦弱無為。所據各官，俱係闒茸不職人數，相應黜罷。
如蒙乞敕吏部，合無將李克恭、李謙、衛昌俱照不謹罷耎官員事例，黜罷放回，冠帶閒住，惟復將李克恭更加削奪，以為高官廢職者之戒。別選才能官員，以補前缺。如此，則宿弊可革，來效可圖，朝廷興舉馬政之意斯無負矣等因具本，該通政使司官奏。奉聖旨：「吏部看了來說，欽此欽遵。」抄出送司，案呈到部。
看得督理馬政左副都御史楊一清題稱：陝西苑馬寺卿李克恭因見衙門無權，事多掣肘，遂改節易行，縱欲任情，貪聲大著，物議沸騰。靈武監監正李謙在京負欠人債，到任未久，需索借貸該管牧軍錢物償還。廣寧苑圉長衛昌愚闇無識，懦弱無為。所據各官，俱係闒茸不職，相應黜罷。要將各官照不謹罷耎官員事例，放回冠帶閒住，惟復將李克恭更加削奪，以為高官廢職者之戒一節。
照得陝西苑馬寺卿李克恭、監正李謙、圉長衛昌，俱係職專馬政官員。既該都御史楊一清劾奏前項不職緣由，合無將各官照依朝覲考察官員不謹罷耎事例，放回冠帶閑住，惟復行令就彼回還原籍致仕。本部未敢擅便定擬，伏乞聖裁。
緣奉欽依「吏部看了來說」事理，弘治十六年十二月二十六日，少師兼太子太師、本部尚書馬文升等具題。本月二十八日，奉聖旨：「是。馬政重事，管理須要得人。李克恭等都著冠帶閑住。甚任苑馬寺卿的，你每查照前旨，從公推舉素有才力兩員來看。欽此欽遵。」擬合通行除外，移咨前去，煩為轉行督理馬政都御史，照依本部題奉欽依內事理，行令苑馬寺等衙門卿等官李克恭等，欽遵就彼回還原籍，冠帶閒住。仍取各官離任日期咨報等因到院。擬合就行，為此移咨前去，煩照該部題奉欽依內事理，欽遵施行。
為起送別用官員事
題為起送別用官員事。
節該欽奉敕諭：「各該寺、監官員有闒茸不職者，爾即具奏黜罷，或起送別用。欽此欽遵。」
切照陝西行太僕寺管轄衛所、營堡數多，其少卿例該每年巡歷、點視、比較官軍騎操馬匹及禁革奸弊。陝西苑馬寺卿、少卿等官，職專督責監、苑官軍孳牧馬匹。即今朝廷興舉馬政，前項官員必得才力素優，實心幹事之人，乃克有濟。
臣切見陝西行太僕寺少卿李宗商，謹畏有餘，才力不逮。到任未久，臣嘗委令行事，雖性能執持，而事不達變，人心不服。陝西苑馬寺少卿徐文英雖有才幹，疏散不拘。到任二年，因見衙門久廢，將馬政置之不理，坐視卿李克恭縱情壞事，全不匡正。所據各官，當此紀綱大壞之餘，責其作新振舉，終難濟事。但人才難得，取其所長，猶可別充任使。除遵照敕諭，行令各寺將各官起送，前赴吏部奏請別用外，緣係起送別用官員事理，謹具題知。
為修舉馬政事
兵部為修舉馬政事。該本部覆，車駕清吏司案呈，奉本部送於兵科抄出，督理馬政都察院左副都御史楊一清題。
臣受命以來，夙夜孜孜，不遑寧處，深懼奉職不效，以負陛下登簡作興之意。博采羣言，講求孳牧事宜，頗得其概。
臣嘗考之載籍，唐初鳩括殘騎，僅得牝、牡二千匹。肇自貞觀，訖於麟德，四十年間至七十萬餘匹。垂拱以後，馬耗太半。開元初，稍稍修復，始二十四萬。至十三年乃四十三萬。議者謂其監牧之置得其地，監牧之官得其人，而牧養之有其法也。今其地固陝西之地，當時領牧事者，張萬歲、王毛仲之流耳。竊意生當熙洽全盛之朝，名為儒者，其所建立，豈宜出張萬歲、王毛仲之下？然稽之事勢，實有不同。唐都關中，所置八坊四十八監，初在岐、豳、涇、寧間，後分析列布河西豐曠之野。繇京度隴，跨隴西、金城、平涼、天水數郡，即今西安、鳳翔、平涼、鞏昌、臨洮諸府之地，員廣數千里。其間善水草腴田皆隸之，故其馬蕃盛如此。
我朝定都北京，永樂四年，以陝西地宜畜牧，乃詔開設監、苑。其始規畫，亦甚宏遠，與唐制無大相異。苑馬寺所轄六監，每監轄四苑。威武監所轄武安、隆陽、保川、泰和四苑，在平涼府開城、隆德二縣地方；同川監所轄天興、永康、嘉靖、安勝四苑，在關城縣及慶陽府安化縣地方；熙春監所轄康樂、鳳林、香泉、會寧四苑，在臨、鞏二府隴西、會寧、狄道、金縣地方；順寧監所轄雲驥、昇平、延寧、永昌四苑，在延安府保安縣及慶陽府安化縣地方，蓋亦跨陝西數郡，二千餘里之地。後皆革去，止存長樂、靈武二監，又革去弼隆、慶陽、安邊三苑。今見存牧地在開城、通渭二縣地方者，不過環數百里，又有衛所屯田及王府、功臣草場參雜其間，況原設牧軍數少。臣故謂事勢不同者，此也。然不以供京師，以供陝西各邊戰士之用，宜無不足。惟監牧非人，牧養無法，坐是頹廢，上廑宵旰之憂。
臣竊謂西安、鳳翔諸內郡，編戶日繁，版籍已定，固難別議。臨、鞏二府，土曠人稀，原設監、苑處所，必有空閒不耕之地，宜修復者，謹當深察利害，徐議可否太馬政一切事宜，應施行者，徑自施行，應具奏者，具奏定奪外，今將切要二事，先行條具上請，乞敕兵部覆奏行之。臣不勝幸甚。為此開坐具本，該通政使司官奏。奉聖旨：「該部看了來說。欽此欽遵。」抄出送司，案呈到部。
看得都御史楊一清，奉命修舉馬政於廢墜之後，首奏後項二事，俱係緊要事宜，理合逐一議擬，開立前件，伏乞聖明裁處。
緣係修舉馬政，及奉欽依：「該部看了來說」事理，未敢擅便開坐。弘治十七年正月初七日，本部尚書劉大夏等具題。本月十四日，奉聖旨：「準議。欽此欽遵。」擬合通行除外，合咨前去，煩照本部題奉欽依內事理，欽遵施行。
計開
一、增種馬以廣孳息。查得永樂四年，開設監、苑衙門。兵部節奉欽依事例，上苑牧馬一萬匹，中苑七千匹，下苑四千匹。當時種馬及後來孳生數目，雖不可考，而原擬養馬定規，卻是如此。臣今遍歷兩監六苑，酌量草場廣狹、軍額多寡、戶口盈縮、事勢難易，議處得開城苑原額恩隊軍人四百四名，安定苑原額恩隊軍人二百六十五名，俱草場寬闊，水泉便利，地宜畜牧，堪為上苑。使官得其人，政令修舉，各牧養萬馬，誠不為難。廣寧苑原額恩隊軍人二百一十八名，後因添設固原州、衛，草場地方多占修城郭及撥為屯地；萬安苑原額恩隊軍人雖止九十四名，草場亦頗寬闊，俱堪為中苑。黑水苑係甘肅苑馬寺遷撥恩軍一百六名，草場逼窄；清平苑原額恩隊軍人一百三十三名，地狹土瘠，人無生業，俱止可為下苑。前項苑分，恐不能遽如原定養馬之數。大要開城、安定二苑，俱可牧馬一萬匹，萬安苑可牧馬五千匹，廣寧苑可牧馬四千匹，清平苑可牧馬二千匹，黑水苑止可牧馬一千五百匹。通計六苑，除每歲給軍騎操外，可常牧馬三萬二千五百匹，足勾陝西三邊之用。國初之盛，諒無以逾此。然欲廣孳息，必先多畜種馬。種馬既少，則孳生遽難收效。查得各苑見在馬二千二百八十匹，堪作種者止有一千三百餘匹。臣今將倒失虧折馬匹，隨宜追補，及弘治十六年分茶易種馬，通止可勾三千匹。必須增置七千匹，共種馬萬匹。以兩年一駒計之，五年之內，可勾前數。將來孳息，牝復生牝，駒復生駒，源源不絕，數十萬匹之數，可計歲而得矣。及看得西寧、洮、河等衛茶易番馬，以之給軍騎操，固濟邊用；以之作種，則風土異宜，孳牧多損，養馬軍人甚以為累。必須收買內地馬匹，易於牧養，成效可圖。且西人以畜牧為生，要在不虧其直，自然樂售。考之《周官》：「馬質掌質馬，馬量三物。」蓋三代盛時，民有餘畜者，官以價直易之，養之閑廄之中，以備不時之用，意正如此。臣欽奉敕旨，雖許其設法增添，但陝西地方軍民，邇年以來，困於虜變，困於歲饑，困於轉輸，困於修築，公私匱竭，帑藏空虛，別難措置。查得弘治二年，為因種馬數少，兵部奏準，將太僕寺收貯馬價銀一萬二千兩送發陝西布政司，敕巡撫官督令布、按二司官員，收買種馬二千匹，發寺牧養。合無比照前例，支取太僕寺馬價銀四萬二千兩，差官作急齎送陝西布政司交割，聽臣督同都、布、按三司官，於平、慶、臨、鞏等府、衛地方官員軍民之家，收買堪以作種好馬七千匹，派發各苑孳牧。趁時搭配羣蓋，依例科駒。如有倒失虧欠，隨即追補，不許似前玩慢，以致逋課數多，自取罪責。前項太僕寺儲蓄銀兩，本為濟邊之用，且如各邊奏討銀四萬兩，不過收買戰馬四千匹，較之孳牧之利，何如暫費而大蠲，惟陛下裁之！
前件查得，弘治二年，本部奏給太僕寺銀兩，請敕陝西巡撫官收買種馬事理，與今所奏相同。今都御史楊一清，備查各苑地畝、軍人、馬匹數目，斟酌土地之宜，計扣孳牧之利，詳細平正，俱係確論。既欲責其成功，必須備其種馬。所據奏討收買種馬銀兩，相應準理。合無本部於太僕寺收貯馬價銀兩依數支出四萬二千兩，用木鞘裝盛，沿途應付車輛，撥軍防護，差官送去陝西布政司交割。仍照舊例，請敕都御史楊一清，擇委都、布、按三司廉能官員，分投前去腹裏各該產馬地方，兩平收買堪以作種好馬七千匹。行令陝西行太僕寺委官印烙，派給各苑軍人喂養，依時搭配羣蓋，孳牧其中。收買分撥，孳牧追陪，與凡一應事宜，悉聽本官斟酌裁處。所委官員，敢有不行用心，故違誤事者，亦聽本官參奏問。仍將買過馬匹毛齒，領養軍人姓名，造冊繳部，以備查考。
一、增牧軍以便畜養。切照陝西苑馬寺兩監六苑，原額養馬恩隊軍人共一千二百二十名，見在七百四十五名，在逃、事故等項四百七十五名。縱使勾補完足，數亦不多。且如每軍一名，照例養馬十匹，亦不過一萬二千二百匹。夫犬馬待人而食，若不增置牧軍，則畜養乏人，難收蕃息之效。查得養馬恩軍，係先年將各處有罪人犯發充，隊軍例於各衛丁多有力軍人內選撥。緣陝西各該衛所行伍空虛，征操備禦尚且缺人，似難額外增補。況各苑天氣高寒，地土蹺燥，生理素少，又鮮有居室，多在崖窯堡洞住坐。腹裏軍人解補者，隨到隨逃，不安其業。馬政廢弛，亦多由此。訪得各府、衛、州、縣百姓軍餘，多有逃來各苑地方潛住，年久不當差役，又無官司管束查考，往往別生事端。及至被人告發，卻行調躲。因無戶籍，無憑挨捉。歲復一歲，為數漸繁。夫物聚則必爭，爭則易於生亂。今不為之所，將來恐貽他患。此等流民，論法俱該問罪，發遣回還原籍當差。但念其故鄉生計已失，無可復之業；而此地依棲既久，有可戀之資。必盡法處之，非死則散而為盜耳！若編為養馬軍人，給撥草場地土，使之住牧，則官有畜養之役，民無驅逐之苦。且其耐貧寒，習畜牧，比與新撥隊軍，萬萬不同。公法私情，似為兩便。欲通行查拘編發，誠恐愚民無知，畏懼罪責，驚擾藏匿，急難濟事。臣已經遵奉敕諭便宜處置事理，出給告示曉諭，但有逃來潛住人民，許其赴官投首，與免治罪。量其人丁多寡，給與草場地土，領養官馬，依例科駒，就近編入該苑籍冊內帶管。及行守備固原都指揮僉事苗英、固原州知州岳思忠，查訪招諭去後，續據逃民赴臣投首，情願養馬者，已及百名之上。俱暫收發各苑，聽候給地領馬外，近訪得前項逃民，節年多有投在平涼各郡王、將軍、中尉等府及儀賓之家，跟隨使用，娶妻生子。出入府第，生事害人，官司莫能禁治。有告發者，各府輒稱先年收買家人，不肯歸斷。緣王府招集外人，明有禁例。況陝西地方軍民疲困已極，戶口凋耗日甚，若奸頑之徒躲重就輕，一槩似前投托影射，愈加靠累見在軍民。如蒙乞敕該部，查議宗室收買家人，有無事例。果於禮法有礙，乞行臣委令分巡、分守等官，通查平涼各郡王、將軍、中尉等府及儀賓之家，並楚、肅二府馬營草場莊所家人，除例應得者不動外，但有收集各處逃來軍民，投托作為家人者，著落地方火甲、鄰佑人等訪報，捉到官，審問明白，編發監、苑養馬軍人，一體分撥草場地土，領馬耕牧。若有占恡藏匿，各輔導官及儀賓參奏治罪，逃民及撥置主使旗校人等，俱照例問發邊衛充軍。如此，既以增公家畜牧之人，又以杜私門招集之釁。其於朝廷大體，軍國重計，俱有裨益。仍乞查照永樂年間發充恩軍事例，今後北直隸、山東、河南、山西、陝西法司問擬人犯，有例該邊衛永遠充軍者，俱發陝西都司轉解陝西苑馬寺，編發各苑，永遠牧馬。連原額及新收發軍人共及三千名之數，具奏停止，另為施行。以三千之軍人，牧三萬之種馬，孳息既廣，戶丁亦增。不出十年，數十萬匹之盛不難致矣。臣愚所見如此，未知是否，惟陛下察之！
前件查得，弘治十三年，該刑部等衙門尚書等官白昂等奏準見行事例：各王府不許擅自招集外人，淩辱官府，擾害百姓。違者，巡撫、巡按等官奏聞，先行追究設謀撥置之人杖罪以上，官員奏請降調邊方，旗校舍餘人等發邊衛充軍。及行準禮部儀制清吏司手本回稱：各王府及儀賓，例該撥與儀從跟隨，查無家人事例。今都御史楊一清，為因各苑牧馬軍人數少，見得彼處潛住流逋及投入各王府、儀賓之家者數多，俱要查收，與同北直隸、山東、河南、山西、陝西法司問擬邊衛永遠充軍人犯，通發各苑牧馬一節。緣馬匹必須得人牧養而後可以望其蕃盛。今各苑見缺養馬軍人，而本處地方又有前項逃住及違例投托之人，若不因而收集，非特缺人養馬，且恐重貽後患。合無同前買馬事宜，一並請敕都御史楊一清，督同都、布、按三司守、巡等官，出榜曉諭：各苑地方潛住之人，及有投入各該郡王、將軍、中尉等府並儀賓之家，楚、肅二府馬營草場莊所家人者，俱許赴官自首，免其問罪，收集牧馬。如或占恡不首，著落各衙門官員設法訪察，擒拿問罪，枷號畢日，仍發監、苑養馬。各該輔導、撥置之人，依擬問發，應奏者奏聞定奪。其編發安插前項人役，悉聽本官從宜裁處。本部仍通行北直隸、山東、河南、山西、陝西巡撫、巡按，各行所屬問刑衙門並在京法司，凡有問擬永遠充軍人犯，及陝西各府十六年以前清出江南衛所軍人例該存留附近衛所者，俱解陝西都司轉解苑馬寺，定發各苑牧馬，務輳足三千名之數。若再不足，另行定奪。仍將編發過姓名繳部查考。及照牧馬軍人最為緊要，買到種馬，即要軍人領養。若前項清查流民並行補隊軍等項，委官敢有視常怠慢者，輕則住俸，重則參提，不宜姑息，容令誤事。
為遵成命重卿寺官員以修馬政事
題為遵成命、重卿寺官員以修馬政事。
臣竊惟修政於廢墜之餘者，當求變通之術；救弊於積習之久者，必有作新之機。故曰：「琴瑟不調甚者，必解而更張之，乃可鼓也。」若徒安於故常，則未免因陋就簡，其何以成天下之大務哉！臣奉敕督同陝西行太僕寺、苑馬寺官專理馬政。陝西馬政，其弊極矣。臣於別疏已備言之，不敢復論。大抵人存而後政舉，任法不若任人，此古聖哲之明言，而歷千萬世莫之能違也。照得各處行太僕寺、苑馬寺卿、少卿等官，比與兩京太僕寺事體相同。在祖宗朝，其選至重，故官得其人，馬政修舉。數十年來，士大夫重內輕外，又見兩寺衙門無權，多不樂為，用人者因而俯就之。凡遇缺員，苟取充數。積習既久，遂為遷人謫宦之地，人人得而輕之。成化年間，又令巡撫提督。巡撫不得親理其事，徒委之布、按二司巡、守、兵備官員，文移所及，每以督同該寺為詞。遂使卿寺之官，若為二司統屬，才得與府、衛為偶。勢分既輕，職任愈廢。雖有才能，一就是職，終身不展，垂首齎志，坐待罷黜。夫事勢至此，中人之性，欲其奮發有為，斯亦難矣！
邇者皇上重念邊方多事，用馬為急，采納該部建議，講求孳牧事宜。以陝西苑馬之利獨優，簡命愚臣前來督理。肅清弊政，布置成規，愚臣事也。顧法立非難，行之為難。今天下良法美意，動為有司所遏，令出於上而隳於下者，以為恒患。使卿寺任非其人，臣雖罄竭駑鈍，一法立，一弊生，事事而求之，時時而驗之，亦不勝其繁瑣苛察之病矣。為今之計，慎擇卿寺官員，最為急務。切照陝西苑馬寺卿李克恭、少卿徐文英、陝西行太僕寺少卿李宗商，俱該臣遵照敕諭，具奏黜罷，及起送別用。前項員缺，合當銓補。查得先準兵部咨，為處置茶馬以便地方事，該本部題稱：今後凡遇各行太僕寺、苑馬寺缺少卿，於各省參議、僉事內缺卿，於各省參政、副使及本寺少卿內，各推舉有才力者陞任。如果牧養有方，馬政興舉，照依太僕寺卿並少卿事例，推舉在京相應堂上官，或巡撫都御史。其餘各該監、苑，亦要於北方少壯、素知養馬者選任，庶使各寺官員皆得其人，馬政可以保其久遠不廢等因具題。節該奉聖旨：「是。今後各寺、監官員，務選才力素優的去。待有成效，一體不次擢用。欽此欽遵。」續準兵部咨，為一事權以修邦政事，該本部題，該南京科、道等官奏前事，本部議擬具題。節該奉聖旨：「是。今後行太僕寺、苑馬寺官有缺，照在京太僕寺官例，務推素有才望的簡用。待有成績，亦照太僕寺官陞擢。欽此欽遵。」中外臣民，恭睹成命，皆知皇上崇重卿寺興舉馬政之意。變通之術，作新之機，誠無出此，然臣到陝以來，聞二司之於兩寺，輕忽如故。臣嘗行委二司官，會同行太僕寺少卿李宗商，查處官軍騎操馬匹事務。其二司恥與之同事，不容並列。習俗之弊，至於如此。彼見先年亦嘗奉有成命，而卿寺之選格不加嚴，體勢不加重。耳目相襲，以為宜然，未能遽革。今前項卿、少卿員缺，若不遵奉明旨，照在京太僕寺官例推廚，及照依兵部題奉欽依，於二司參政、副使、參議、僉事內推選陞任，則無以轉移人心，將來馬政難望修舉。及照兩京太僕寺卿員缺，多於在外按察使內推補，然則行太僕寺、苑馬寺官於參政、副使等官內推任，亦正相應。且使二司之於兩寺，視如一體，不至輕侮沮撓，則府、衛以下官僚素所服屬於二司者，自然嚴憚奉行之不暇矣。論者或以為今之行太僕寺、苑馬寺卿求為參政而不可得，若將參政等官推任，恐於人情不堪。殊不知低昂輕重之機，正在用之何如耳！昔以遷謫視之，則其勢自輕；今以推擢視之，則其勢自重。正名分以作其氣，懸祿秩以待其成。人臣之分，隨所位任，豈敢有所擇，亦豈可狥人之情而聽其擇哉？
但今正在整理修復之際，急缺官員，若將各布政司、按察司官一例推陞，恐其相離陝西地方遙遠，到任稽遲，不無誤事。伏望聖明斷自宸衷，乞敕吏部，將陝西苑馬寺卿員缺，於陝西及山西、河南附近布、按二司年淺素有才望參政、副使，或年深曾經旌異參議、僉事內推陞。其兩寺少卿員缺，亦於前布、按二司年淺素有才望參議、僉事內推陞。各推二員，上請簡用，齎憑令其到任管事。待有成效，聽臣奏保旌異，吏部查照在京太僕寺官事例，不次擢用。如此，則耳目一新，士氣自倍，勢分由此而尊，職任由此而重。使人人得自展布，馬政不日可復國初之盛矣。
臣誠愚昧，職業所關，不勝激切。緣係遵成命、重卿寺官員以修馬政事理，謹題請旨。
為遵復舊制量添官員以修馬政事
題為遵復舊制，量添官員以修馬政事。
臣查得永樂四年，開設陝西苑馬寺衙門，額設卿一員、少卿二員、寺丞四員、主簿一員。長樂、靈武二監各設監正一員、監副二員、錄事一員。開城苑設圉長八員，安定苑六員，清平苑三員，廣寧、萬安二苑各二員。後該本寺少卿嚴信等奏稱：本寺見在孳牧止有馬、騾、驢六千餘匹頭，官多事少，要乞裁減。該行在吏、兵二部議得：合無本寺存留卿、少卿、主簿各一員，寺丞二員。長樂、靈武二監各存留監正一員、錄事一員。開城苑存留圉長三員，安定苑存留二員，清平、廣寧、萬安三苑各存留一員管事。其餘盡數起送赴部別用。官制不動，以後馬匹增添，照舊銓選。正統二年十二月二十三日，題奉英宗睿皇帝聖旨：「是。欽此欽遵。」通行外，成化年間，該陝西巡撫都御史余子俊奏，添設黑水苑，照廣寧等苑例，銓除圉長一員。弘治二年，又該陝西巡撫都御史蕭禎奏革寺丞一員。及查得開城苑近年止有圉長二員外，一員不曾裁革，久未選除。靈武監錄事董真、安定苑圉長周安，俱於弘治十五年朝覲黜退。所有員缺，亦未選補。
臣仰惟我太宗文皇帝以神武御天下，深念軍國之務，用馬為急，立法定制，規模宏遠。遵而行之，馬政豈有不舉，實效豈有不著？數十年來，選用太輕，典牧之官，徒存故事；孳牧之政，名存實亡。論者不能深考祖宗設官之意，講求探本救弊之術，動以官多議革。惜小費而忘大體，徇近利而昧遠圖。因循至今，馬政廢弛殆盡，致妨邊務，以廑宵旰之憂。
夫官本因事而有設，政當因時而制宜。以陝西馬政論之，若止如近年故事，則見在已為贅員；必欲大圖修舉，則舊額似當量復。且正統初年裁革之時，本寺見養馬、騾、驢止有六千餘匹、頭。今見在馬匹雖不及此數，臣已經奏添種馬。明年，銀買、茶易及追補倒失虧欠，期得種馬萬匹，方勾孳牧。歲復一歲，為數漸廣，典守之官，豈可缺人？
臣又看得，安定、萬安等苑，相離苑馬寺各數百里。因是本寺官不行巡視查考，以致該苑官軍任情作弊。臣欲令自明年為始，照依布、按二司分巡、分守官事例，行本寺輪委堂上官，一員分管廣寧、開城、黑水三苑，一員分管安定苑，一員分管清平、萬安二苑。不時下營巡視，點閘驗看定駒、顯駒、重駒，比較官軍牧養勤怠，年終交代。量其所管苑，分孳生多寡，以定各官賢否，用行旌黜之典。如此，則人人效職，成績可圖。緣本寺除正官外，止有少卿、寺丞各一員，必再添除堂上官一員，乃能濟事。及照廣寧、黑水、清平、萬安四苑，各止設圉長一員，中間或有事故去任，又無空閑官員可委，不無誤事。如萬安一苑，草場廣闊，極臨邊境，亦止設官一員，委的看管不周。前項苑分，似當照舊設圉長二員，乃可責其成效。如蒙乞敕吏部，查照舊例，合無將陝西苑馬寺不拘少卿、寺丞，添設一員。廣寧、黑水、清平、萬安四苑，各添設圉長一員，並靈武監錄事，開城、安定二苑圉長員缺，各銓補前來管事。其餘原額官員，待馬匹蕃盛之日，另行奏請定奪。
緣係遵復舊制，量添官員以修馬政事理，謹題請旨。
為處置馬營城堡事
兵部為處置馬營、城堡事。該本部題，車駕清吏司案呈，奉本部送於兵科抄出，督理馬政都察院左副都御史楊一清題。
看得陝西苑馬寺各苑，多不曾修建衙門、城堡，及雖有城堡，年久坍塌，又皆無營房、馬廄。苑官多僦屋而居，或宿窯洞。所養官馬，晝夜在野。且春夏之時，趁水草牧放，固可適其騰遊之性，至於冬寒時月，若不蓄積草莖，攢槽餧養，山野之中，草枯水凍，加以風雪侵淩，凍餓損傷，寧不致死？臣謹按《周官》，圉師掌教圉人養馬，必順四時。冬則燠之以廄，夏則涼之以庌。藉蓐以禦其寒，塗釁以除其穢。先王畜牧之善如此。查得永樂四年，兵部為開設衙門事，將各項合行事件開坐，內一件起蓋馬廄。合行工部，轉行陝西都、行二司並布政司，令軍衛有司，差撥軍夫，於附近各苑去處，量其馬數，起蓋馬廄，以備冬月牧養。合用木植，仍從工部定奪。題奉欽依通行外，此係國初牧馬成法，年久廢弛，一向不曾申明舉行。及照弘治十四年間，達賊大舉侵犯，官馬因無處收避，被搶去三千九百餘匹。況各苑地方，木植艱得，土人以窯洞為家，乃其素習。各該衛所解來隊軍，因無棲止，隨到隨逃，廢弛之故，亦多由此。
今朝廷大修馬政，所宜深慮卻顧，用圖久遠，豈可仍前因陋就簡？又恐數年之後，我馬蕃息，為虜人所窺，或貽前年之禍，雖悔何及。處置馬營、城堡，誠為急務。臣已經督委布、按二司右參政車霆、副使王寅、本寺少卿徐文英、寺丞武戩，督同固原、靖虜等州、衛官，親詣各苑地方，眼同該苑官吏、軍人，相度地勢，斟酌事宜，逐營逐堡，一一勘處停當。勘得長樂監廣寧、開城、黑水三苑，俱在平涼府固原州地方。廣寧苑原設鞏昌、臨洮、青州、平涼四營。鞏昌、臨洮、青州三營，俱原無城堡，合當創置。鞏昌營堡於地名石羊溝創置，周圍二百三十丈，廣寧苑衙門在此設立。臨洮營堡於地名紅崖子創置，周圍一百五十丈。青州營堡於地名龍王廟創置，周圍一百六十丈。平涼營已有城堡一座，周圍一百二十六丈，因舊修理。開城苑原設八營，頭營、二營舊有城堡，俱各逼狹。頭營合於本城迤東展拓，共二百三十六丈，開城苑衙門在此設立。二營於本城迤南展拓，共二百九十五丈。三營舊城堡被河水衝浸，不堪安插人馬。今於本城迤西，坐落地名第二灣創置，周圍二百八十丈。四營、六營、七營各舊有城堡，年久坍塌，俱因舊修理。五營原無城堡，於地名廟兒平創置，周圍一百六十丈。八營舊有城堡，鎮戎千戶所開設在內，別無空閒地基。今於本城迤南展拓，共一百六十丈。黑水苑舊有城堡一座，固原衛備冬人馬在此安插，亦無空閒地基。今於本城迤南展拓，共七百三十五丈，黑水苑衙門在此設立。安定苑坐落鞏昌府通渭縣地方，原設中營、原川、稠泥河、衙門、石硤口、雙井共六營。中營就附本苑，舊有城堡一座，年久損壞，地基逼狹。今合將本城迤南展拓三十五丈，北面因山，斬削成牆，其餘各因舊牆幫築，東西共二百步，南北二百七十步，周圍共二里六分四毫，本苑衙門仍在此修置。原川、稠泥河、衙門、石硤口四營，先年各軍因被達賊搶擄，自行用力，各於本山修有小堡，年久亦多損壞，督令各軍隨宜修補。雙井營原無城堡，亦合就於本營地方，照依各營修築小堡一座。
靈武監清平苑坐落平涼府固原州地方，舊有小城堡一處，不堪安插人馬。今勘得古跡彭陽舊城基址，西倚高山，東瞰平川，周圍九百丈，合於此修置大城堡一座。平川東、南、北三面共四百五十丈，高山西、南、北三面亦如平川丈數，內修建本監、本苑衙門，闔苑人馬俱堪在此收集居住。萬安苑坐落固原州及慶陽府環縣地方，原無城堡衙門。今勘得地名板井川見有新修城堡一座，周圍四百三十五丈五尺，四面皆距深溝，天然斬削，不煩人力，合在此修設萬安苑衙門。但本苑草場廣闊，地臨邊境，恐卒遇聲息，人馬急難收集一處。今於草場界內勘得舊有孫家堡、楊家堡基址二處，各離板井川三十里，亦合各修建小城堡一座，收集附近人馬。
前項城堡，量其大小，各修城門一二座。城上修垛牆、更鋪，以備了望。四圍各濬城濠，於內隨其地勢廣狹，各修營房、馬廄，多者數百間，少者百十餘間。開立街市，以通貿易；種植樹株，以供蔭息。各存留隙地，堆積草束，以備支用。春夏時月，如無聲息，官馬聽其在野牧放，一有烽火傳報，即便收掣回營。及冬春寒凍時月，俱收入城堡餒養。黑水、安定、清平、萬安四苑，相離本寺地遠，仍各建立官廳一所。每年輪令少卿、寺丞一員分管，不時下營點閘，在此居住。
夫築城堡則人馬有所保障，置馬廄則馬匹不至橫傷，修營房則貧軍有所依棲，建公衙則牧官可修職業。揆之事理，皆所宜為，誠非浪設。且清平、萬安二苑地方，與各該軍衛有司軍民雜處，相離邊堡寫遠。前年達賊四散抄掠，如入無人之境。殺戮人民，如殺狐兔；驅逐丁口，如驅犬羊。臣巡視所過，血痕漬地，凋落之狀，難以模寫；呻吟之聲，所不忍聞。前項彭陽、板井川諸城堡既立，非惟監、苑人馬可保，或遇虜患，附近軍民丁口、頭畜亦可收避。況西人素勇敢善鬥，待馬政就緒，將各苑軍餘，挑選壯丁，設為操夫，各一二百名。給與盔甲，授之弓矢，令其不妨牧馬，遇閒暇之時，操習武藝。就令寺、監官員督視比較，不許調遣，專一防守本營城堡。是雖為牧馬而設，亦可壯邊域之聲勢，資緊急之應援。古者寓兵於農，今藏兵於馬，無不可者。彼虜覘知我保障有地，防守有人，縱然馬匹蕃盛，不敢生垂涎之意矣。但經營造作，所費不貲，合用工力，必須計處。除因舊展拓修理，用工不多者，就令本營正軍、餘丁自行修築外，其創置城堡，工程浩大，必須量起附近軍衛有司軍民人夫，與本營軍夫相兼修理。至於建立城門、衙門，起蓋營房、馬廄，合用工料等價數多。其木植俱於平涼府華亭縣及鞏昌府漳縣采打。緣各處人民節年因穵連、修邊等項，負累貧困，臣實不忍重勞。必得官錢，雇人采打輸運，則公私兩便。況今歲地方薄收，來年人民必然缺食。若有官錢雇募，趨者自倍，官事易集。昔人有以凶年興大役，成大功者意正如此。
查得陝西在官庫藏，別無蓄積官錢堪以動支。合無通行陝西司、府、衛、州、縣大小問刑衙門，將弘治十七年正月起至本年十二月終止，一應經問囚犯該納贖罪折收銀錢者，連髒罰銀物，各衙門追完，俱發各府貯庫，按季類送平涼府收貯。聽臣督委布、按二司官陸續查取，雇人采打木植，燒造甎瓦，及輸運等項支用。但所問囚犯，有力者少，以一省一年計之，數亦不多。惟復再將太僕寺收貯馬價銀多支一二萬兩，通前買種馬之數，共送發銀六萬兩，則事事可辦，成功不難。臣當嚴加督察稽考，不敢苟且粗率，委用非人，浪費錢糧，自取罪責。事完，備圖造冊奏繳。
臣又竊見，世之好議論者，見人有所舉動，輒以勞民費財為辭。殊不知不一勞者永佚，不暫費者不大蠲，要在擇可勞者而勞之，不為無益之費而已。古者問國君之富，數馬以對。矧今堂堂天朝，據全陝畜牧之地，而馬政廢弛至此。各邊缺馬，動輒來京奏討。十數年間，送發馬價銀多至數十萬兩，是皆百姓膏血之餘。率是以往，何有紀極？夫七年之病。三年之艾，苟為不畜，終身不得。及今圖之，五年之後，可以給陝西三邊之用；十年之後，可以備京師不時之需，將來所省不知幾何。且以壯中國富強之勢，而潛消外夷輕侮窺伺之心，其所關係，良非小補。若憚勞惜費，徇流俗之浮言，襲目前之故跡，則是為一身之謀，而非所以為國家深長久大之圖者也。臣所見如此。乞敕兵部詳議可否。如或可采，依擬覆奏行之，地方幸甚，臣愚幸甚！
緣係處置馬營、城堡，乞請官錢，動煩軍民人夫事理，未敢擅便，為此具本，該通政使司官奏。奉聖旨：「兵部看了來說。欽此欽遵。」抄出送司。
查奏間，隨奉本部送於兵科抄出，都御史楊一清又題，為傳報聲息預防虜寇事。據固原衛申，據了高樓守了軍人史新收報稱：弘治十六年十二月初八日申時，了接迤東東山墩傳火一十一把。初九日夜二更時分，又據本軍報：了接迤北袁家墩舉火二把。本夜三更時分，亦據本軍報：接前墩舉火五把，傳煙一把。至初十日辰時，據守了軍人倪九了接迤東東山墩傳火二把。至本日巳時，又據本軍亦報：前墩傳火二十八把。本日夜一更時分，續據軍人梁孟釗報：接迤北袁一家墩火三把。本夜二更，又據本軍亦報：前墩舉火二把。本更，隨據軍人彌九又報：袁家墩傳炮十個，煙二把等因。
據此，隨據陝西布政司右參政車霆揭帖呈稱：訪得達賊俱已過河，在套住牧，晝夜火炮不絕。本年十二月初二日，將寧夏邊牆剜開六處，與墩軍話云：「我每三十萬人馬要來搶殺，先著我每來拆牆。」思得各苑見在馬匹，俱無牢固城堡。為今之計，除行自已有堡去處堤備外，無堡去處。合無行令附近各苑，不分軍民，築有寨堡人家，不許獨占。先令無堡軍人與伊通知，將積有草束，搬運於內，一遇有警，將馬收入便益等因。
據此，照得各該監、苑，委多不曾設立城堡，及間有城堡者，又多年深坍塌，不堪保障。臣於本月初八日，已將查處馬營、城堡緣由，具題定奪。但目下傳報聲息緊急，其稱三十萬人馬要來搶殺，乃張大之言，固難盡信。然賊眾既已過河，在套住牧，不得不防。除依擬行令堤備外，臣聞陝西監、苑，國初馬匹蕃盛。自正統年間以來，節被達賊入境，因無城堡收避，多被搶掠，馬數消耗。數十年來，未能完復。弘治十四年，各軍丁口、官私頭畜，被掠尤多。呻吟創殘，至今狼狽。以事勢論之，彼賊明知固原地方被搶蕭索，方及二年，頭畜未曾生息，似無復來之理。況近該總制尚書秦紘修築邊牆，剗削山崖，挑浚溝塹，自靖虜花兒岔起至環慶饒陽水堡止，七百餘里，俱已完固。防守之計，比前不同，人心恃以無恐。但狼子野心，終難測度。恐其因見前年深入厚獲，不曾遭挫，有蔑視我軍之志。萬一河開不出，窺覘糾結，地方安得晏然無事？且各該邊城，人馬數少，糧草缺乏，將領無堪倚之人，行伍無敢死之士，深慮卻顧，臣實疚心。《書》曰：「惟事事乃其有備，有備無患。」兵法曰：「無恃其不來，恃吾有以待之；無恃其不攻，恃吾之不可攻。」然一切戰守之事，各有司存，非臣所敢輕議。臣晝夜思惟，欲修孳牧之政，即當為備禦之圖。今見在馬匹並追補、孳生，加之明年銀買、茶易，為數漸繁。前項修築營堡工程，非一時可辦，必先事預防，趁時兼舉，庶免後艱。若謂今日種馬數少，不宜輒議營堡，待馬匹蕃息之後另行定奪，臣恐意外之憂或生於所忽，不測之患或起於目前。徒竭公私之力，顧為虜寇之資，後時而悔，亦無及矣。如蒙乞敕兵部，查照臣先今擢奏事理，早為上請施行，臣不勝幸甚！
緣係傳報聲息、防預虜寇事理，未敢擅便具本，該通政使司官奏。奉聖旨：「兵部看了來說。欽此欽遵。」抄出送司。
案查，先為修舉馬政事，該都御史楊一清題。要於太僕寺支取馬價銀四萬二千兩，送去聽伊收買種馬孳牧。已該本部依擬具題。奉聖旨：「準議。欽此。」通行欽遵去後，今該前因，案呈到部。
看得部御史楊一清奏稱：即今陝西修舉馬政，俱無城堡、馬廄，恐後馬匹蕃息，為虜所窺。況今彼處見報聲息，所宜先事預防。乞要築城堡，使人馬有所保障；置馬廄，使馬匹不至橫傷；修營房，使貧軍有所依棲；建公衙，使牧官得修職業。前項工程必須量起附近軍民人夫，動支髒罰、馬價，以備各項費用一節，論辯剴切，計處停當。俱是為國興舉馬政，用圖永久之計，相應依擬定奪。除地方規制，已該一一相度明白外，所據該用人力，合無行移本官並巡撫都御史周季麟，計用若干，行令都、布、按三司，著落所屬附近軍衛有司，量數起倩，與同本營軍夫相兼修理。其應用錢糧，本寺再於太僕寺馬價銀內支取八千兩，與前給買種馬銀共輳五萬兩，一並送去，聽從本官於內支用。若有不足，仍依前擬，於本省大小問刑衙門弘治十七年贖罪銀錢、髒罰銀物並司、府在庫官錢內支取，以備輳辦木植、甎瓦等項。務圖成功經久，不許虛應故事。畢日，通將用過錢糧，築修過營堡，備造圖冊奏繳，仍造青冊送部查考。其所擬每年輪差寺官，點視馬匹，挑選苑軍，防禦外患，番依所擬，次第施行。奏內所開固原衛申報虜情，本部亦合通行總制尚書並寧夏、延綏守臣查勘堤備。
緣係處置修理馬營、城堡，動支官銀，起倩軍民人夫，及節奉欽依：「兵部看了來說」事理，未敢擅便，弘治十七年二月初七日，本部尚書劉大夏等具題。本月初九日，奉聖旨：「是。著楊一清上緊提督整理，務要完固。欽此欽遵。」擬合通行除外。合咨前去，煩照本部題奉欽依內事理，欽遵施行。
為稽考官軍騎操馬匹事
兵部為稽考官軍騎馬匹事。該本部題，車駕清吏司案呈，奉本部送於兵科抄出，督理馬政都察院左副都御史楊一清題。節該欽奉敕諭：「官軍騎操之數，亦令該管官員如法點視比較，毋致倒失虧欠。爾仍不時往來提調稽考。欽此欽遵。」
臣本年八月內到於陝西地方，督委都、布、按三司左布政使文貴、按察使張泰、都指揮使楊敬等，將陝西城操、備冬並延綏、寧夏二鎮下班官軍騎操馬匹，逐一點視。續據各官揭帖內開，各項馬匹瘦損、倒失數多。除各行懲治追究外，近該臣經過各衛所地方，看得各處官軍騎操馬匹，膘壯者十無二三，瘦損者恒居其半。或皮破脊穿，或骨高毛脫，或瘡瘸可驗而捏故遮瞞，或行動欲仆而借人扶策。平居騎坐且或不堪，況望其追風逐電於沙漠之區，陷陣摧堅於矢石之下哉！前年鬼虜深入搶掠，我軍退縮，不聞截殺之功，大率由此。至於倒死拐欠之數，月積歲增，行伍之間，殆無完隊。詢其所以，多因管軍官員不能嚴督軍人用心餧養所致。又有一等無知官員，將各軍應給草料克減，或扣除在官而應答上司，或指稱公用而私賣覓利。訪得各邊營堡，其弊尤甚。其鎮守、分守、副、參、遊擊、把總等官，奉公守法者固有，假公營私者實多。非因公務，輒差旗牌官舍人等及容令弟侄子男買賣營運，濫給官馬應付，多者二三十匹，少者五七匹。馱載私物重至百十餘斤，程送前途遠至七八十里，往來相繼，馳驟無休。馬匹因而損傷，軍士莫敢聲說。及至追補之際，又被官豪勢要之人，將矮小瘦損不堪馬匹，威壓勢逼，高價領買，有交手未幾而旋即倒死者。臣為提學之時，蓋已熟知其弊；乃今聞之道路，此風猶不能無。
近年朝廷軫念邊方多事，或發太僕寺馬價，或支陝西布政司官庫銀兩，收買戰馬，給與出境追賊、截殺燒荒等項官軍，亦或見侵於狐鼠漁獵之徒，不得實用。眾口嗷嗷，可為切齒。既往者不可勝罪，將來者所宜嚴防。
案查，先為修舉馬政事，行據陝西行太僕寺呈。查得洪武三十年二月十三日，右軍都督府官同左軍等都督府官朝於奉天門，欽奉聖旨：「如今陝西等都司開設行太僕寺，恁都府行文書去，說與都司、衛所知道：這個衙門職專提調馬匹，比較孳生。但有作弊虧欠馬匹，許令本寺舉問。品職雖小，所掌事重，如同御史出巡按治。該管指揮、千、百戶衛所鎮撫首領官吏，務要將所養一應馬、騾，盡數開報，聽從點視提督。敢有非理抗拒，許本寺官奏聞問。欽此欽遵。」及查得先奉兵部劄付，該本部題奉欽依內事理，備由劄付本寺，照依京營事例，將所管各該衛所、營堡官軍騎操馬匹，差官一員，逐一點閘比較。瘦損者督令如法餧養，務在膘壯；倒失者督令設法追補，務在完足。查出官軍奸弊聽令一體參奏問罪。每於年終，將點視比較過馬數回奏，齎冊送部稽考等因，備行到臣。
仰惟我太祖高皇帝創制設官，體統甚嚴，防範甚密。又有節年題準通行事例，陝西都司衛所及延綏、寧夏各邊營堡官軍騎操馬匹，比較瘦損倒失，訪察奸弊，皆行太僕寺官職業。今馬政廢弛，乃至此極。該寺明知前弊，不能舉正。緣各該把總、領班、管隊、指揮、千、百戶、鎮撫等官俱係軍職，又有鎮、巡、分守、協守、遊擊、兵備、守備為之統領。各官憑藉威寵，倚仗聲勢，因見行太僕寺職冷權輕，往往抗違不服。柔者猶相沮撓，剛者動生欺侮。該寺官員進不得展，退無所訴，輒隳其志。徒有比較之名，全無比較之實，甚至歲報馬數，亦多不行造冊。雖嘗參奏，玩慢如故。該寺畏懼違例被參，只得止憑先年舊冊填寫，上下因循，應行故事。其所由來，已非一歲之積矣。夫銀買茶易，浪費公家之財物；朋合地畝，重剝軍人之脂膏，而其弊至此。及今不為之處，將來為弊益甚。軍國大計，為之奈何？
查得在京各營，坐營多係公、侯、伯、都督，掌號頭把總，多係都指揮等官，又有內外重臣提督，尚有太僕寺官一員，每年奉敕，不時親詣各營及牧馬草場點閘比較。其馬匹瘦損倒失，各有定擬住俸遞加則例。況外省衛所，各邊營堡，去京師數千里，日月之明，或有遺照，雷霆之嚴，或有遺威。若非仰遵祖宗之舊典，崇重卿寺之事權，雖使孳牧政舉，給領歲加，彼失養之禁令如常，私乘之故轍不改，所得不能償其所亡，所利不能藥其所傷，徒殫公私之力，何補邊疆之事？臣以職業，不得不言。
如蒙聖明采擇，乞敕兵部議凝上請，合無照依京營事例，請敕陝西行太僕寺，每年行令堂上官，二次分投前去該管衛所、營堡，將官軍騎操馬匹點閘比較。亦照京營，定與則例。如管隊官以一隊為率，內瘦損至十五匹，倒失至十匹者，住俸一個月。以上瘦損每十匹，倒失每五匹，遞加住俸，至三個月為止。把總、領班、坐堡等官以三隊為率，內瘦損至三十匹，倒失至二十匹者，住俸一個月。以上瘦損每二十匹，倒失每十匹，遞加住俸，亦至三個月為止。不及數者，量情發落。各責令將瘦損者用心喂養膘壯，倒失者嚴限追補完足。如下次點閘，瘦損者仍前瘦損，及數外又有瘦損，管隊官仍以十五匹為則，把總等官以三十匹為則，遞加住俸；倒失者不曾完補，及數外又有倒失，管隊官仍以十匹為則，把總等官以二十匹為則，遞加住俸，俱至六個月為止。不及數者，量情發落。各邊官軍下班回衛，一體點閘比較。每年終，將某官分管某處點閘比較過緣由回奏，照例齎冊赴部稽考。如守備、分守以上官員不能申嚴號令，以致所部官軍馬匹瘦損、倒失數多，屢經比較，不行畏憚遵守者，聽其指實參奏定奪。敢有仍蹈舊轍，扣除軍人該給料草，侵克官發買馬價銀，將官馬縱令家人頭目私擅騎坐，營幹私事，馱載私物，以致損傷，或仍前將自己不堪馬匹高價勒買，靠累軍人者，亦聽行太僕寺官查訪得實，指名劾奏。伏俟宸斷，黜革一二，以警其餘。臣當遵奉敕旨，不時往來提調稽考。倘行太僕寺官不行用心如法點視比較，徒應故事，甚或操持不謹，致招物議，聽臣具奏黜罷，別選賢能代補其任。如此，則庶幾不負我聖祖創制設官之意，將見邊城多充廄之良，邊將增敵愾之氣。戰勝攻克其機在此，區區鬼虜不足為邊方慮矣。
緣係稽考官軍騎操馬匹事理，未敢擅便，為此具本，該通政使司官奏。奉聖旨：「該部看了來說。欽此欽遵。」抄出送司。
查得成化二年八月內，本部題，馬區畫馬政事。議得在京各營，在外各邊騎操馬匹，欲得可以征戰，必須請敕專差太僕寺少卿一員，無太僕寺地方，從巡撫並巡按官，時常往來各營牧馬草場，點閘比較膘息、倒失等項，定限陪償等因題。奉憲宗皇帝聖旨：「是。馬政多廢弛了。恁區畫的皆準行。欽此欽遵。」
續為違例騎死官馬事，該—巡撫寧夏都御史張禎叔奏。本部議得：今後除傳報聲息並幹辦緊急公務外，敢有擅將官馬騎幹私事及馱載貨物，或撥送與人者，五匹以下罰馬一匹，六匹以上罰馬二匹，十匹以上罰馬三匹，就給與無馬官軍領養騎操。若致走傷、倒失者，五匹以下降一級，六匹以上降二級。馬各抵數追陪還官，仍各革見任，帶俸差操，不許管事。其鎮守、副、參、監槍等官，擅自撥馬與人，有違前例者，奏請定奪等因題。奉聖旨：「是。欽此欽遵。」
又為比較馬匹事，該本部題準，行移各該行太僕寺，照依京營事例，將所管各該衛所、營堡官車騎操馬匹：差官一員，逐一點閘比較。瘦損者督令如法喂養，務在膘壯；倒失者務令設法追補，務在完足。查出官軍奸弊，聽令一體參奏問罪。每年終，將點閘過馬數回奏去後。今該前因，及查甘肅、山西、遼東俱設有行太僕寺，案呈到部。
參照都御史楊一清奏稱：陝西行太僕寺之設，專一比較馬匹。國初任專，故職業修舉；近年廢弛，致戰馬消耗。歷言流弊之極，欲行立法救弊。論議親切，深為有見。合無準其所奏，比照京營之例，請敕二道，不必注定官員職名，順齎前去陝西行太僕寺，每年差堂上官二員，二次分投，遍歷所轄衛所、城堡，將一應操備馬匹，用心點閘比較。如有瘦損、倒失，悉依所擬，照例住俸，喂養追補。凡查出有本官昕言前項各種情弊，該追罰者，照例追罰；該參奏者，指實參奏。其罰俸、罰馬、降級、黜革等項，俱照本官所擬與本部原奏施行。每年終，將點閘過數目，比較過緣由回奏，造冊繳部，以憑查考。若該寺官不行用心點閘，徇情容隱，聽都御史楊一清稽考參究。各該鎮、巡大臣，毋輕沮撓，共成國事。仍照此例，通請敕甘肅、山西、遼東行太僕寺，無太僕寺去處，行令巡撫都御史，一體點閘，依擬施行。如此，則戰馬可令膘壯，邊軍不至怯敵。
緣係請敕稽考官軍騎操馬匹，及奉欽依：「該部看了來說」事理，未敢擅便。弘治十七年三月十一日，本部尚書劉大夏等具題。本月十六日，奉聖旨：「是。欽此欽遵。」擬合通行除外，合咨前去，煩照本部題奉欽依內事理，欽遵施行。
為改調官員以修馬政事
題為改調官員以修馬政事。
照得陝西行太僕寺，管轄陝西衛所、營堡，查點、比較官軍騎操馬匹，禁革奸弊。祖宗成法具在體統甚嚴。奈何近年以來，任隨勢輕，官因人廢。平涼衛指揮與該寺官員迭為賓主，杯酒往來，行則中門，坐則並列。體統既已乖張，政令何由修舉？邇者伏蒙皇上軫念邦政至重，簡命陝西布政司右參政車霆為陝西苑馬寺卿，王琰為山西行太僕寺卿，山西按察司僉事郭珠等為陝西兩寺少卿。天下之人，改觀易聽。馬政修復之機，端在是矣。臣切念陝西行太僕寺所管馬政，比之山西不啻數倍。況虜眾近年不時潛伏河套，內則固原、靖虜等衛，外則延綏、寧夏二邊。追敵制勝，全藉馬力。稽考防範，不得不嚴。該寺正官，必得素有風力才望之人，乃能彈壓羣情，肅清弊政。竊見陝西行太僕寺卿袁宏，為人詳慎，居官練達。由漢中府知府陞任，將及六年，守身不聞非議，但因循舊弊，未能厘革，臣已經行令改正。本官雖知砥礪自新，終是人情稔熟，事多牽制，急難振作。及訪得參政王琰，公嚴有威，巡歷各衛所、州、縣，督理糧儲，令行禁止，下人畏服。若將王琰改任陝西，袁宏調任山西，則陝西官軍素知王琰嚴明，自然畏憚，夙弊可革。而袁宏以其才力施之山西，地任既新，必能自效。兩省馬政俱可修舉。臣是以昧死上陳，如蒙乞敕吏部，再行訪察，合無將王琰改任陝西行太僕寺卿，袁宏調山西行太僕寺卿，惟復將袁宏於附近各布政司參政內仍推選一員，調用管事，實為便益。
緣係改調官員以修馬政事理，謹題請旨。

[book_title]卷二·馬政類
為正卿寺體統以修邦政事
吏部等衙門尚書等官兼太子太師馬文升等題。該本部題，考功清吏司案呈，奉本部送吏科抄出，督理馬政都察院左副都御史楊題。
比者，伏蒙皇上采納廷議，以方面之賢，推陞行太僕寺、苑馬寺卿、少卿等官。各推貳人，具名上請簡用，待有成績，照依兩京太僕寺官陞擢，誠前此未有之盛典也。夫當改弦易轍之初，膺簡賢拔能之命，為各官者，宜思自效。
臣因見各寺在前權任輕微，人人得而侮之。今雖奉有新例，恐各該衙門官員，習耳目之聞見，計勢分之炎涼，仍前輕忽沮撓。已經行令，今後陝西各府、衛、州、縣官與行太僕寺、苑馬寺卿、少卿等官相見相臨，各要以兩京太僕寺及布、按二司官體統相待，不許與之抗禮。布、按二司官與兩寺官往來，照例迭為賓主。其班次，兩寺卿在布政使、按察使之下，參政、副使之上；少卿在參政、副使之下、參議、僉事之上。通行外，近該山西行太僕寺卿王琰等，為因山西府、州等官禮貌輕忽，體統乖違，難以行事，查照臣陝西所行事理具奏。該兵部覆奏：合無通行巡撫山西、甘肅、遼東都御史並巡按、監察御史，轉行各該司、府、衛所大小衙門知會，今後苑馬寺、行太僕寺卿佐等官與都、布、按三司往來，俱要迭為賓主。班次坐立之序，循例而行。府、衛、州、縣官員相見相臨，各要以兩京太僕寺官體統相待，不許輕視抗禮等因，奏奉欽依：「是。苑馬寺、行太僕寺官行事體統，俱照兩京太僕寺例，司、府、衛所等衙門不許輕視沮撓。欽此欽遵。」明命赫臨，人心踴躍，體勢增重，耳目一新。
臣猶慮往時兩寺官體統與二司輕重，實相懸絕，而兩京太僕寺與二司官體統又復不同。若遵新例，兩寺官之自待，與人所以待之者，皆當頓改。然非擬為定規，著之明令，將來遵承不一，紊亂僭逾之弊難保必無。且禮莫大於分，分莫大於名，名實相須，未有不修其實而能副其名者。夫衙門以寺為名，官以卿、少卿為名，請之京職明矣。若準兩京太僕寺體統，以京官待之，則班次坐立，皆當在都、布、按三司之上。往來則迭為主賓，入朝則陛見、陛辭，考滿則吏部特引，恩典則誥敕陰子，庶幾實稱其名。儻以其衙門開設在外，雖準內寺行事，未得全與京堂為比，則當待以方面之禮。入朝則陛見、陛辭，考滿朝覲，宜從布、按二司官之列。班序則如臣所擬，卿當在參政、副使之上；少卿在參議、僉事之上；寺丞當在僉事之下，不可令與知府為伍。任內被旌舉者。三年考滿，得與誥敕。如是，較之舊時，固以加重，而於京寺體統尚有不同。
臣又查得，先該陝西苑馬寺等衙門卿等官李克恭等奏稱：陝西行太僕寺、苑馬寺每遇巡撫、巡按行取考語，俱付之布、按二司巡、守官員，而巡、守官又付諸知府，以此人多輕視，官無光彩。且臣監、苑屬官，臣反不能知其賢否，而謂知府能知，豈不差謬。又如朝覲考察，初必以此等衙門不多，因而附諸布政司簿內，以後因循，遂或詢之二司官員。此職非二司屬官，乃以黜陟之權付之，似亦未善。乞行巡撫、巡按官員，今後逐年考語，本衙門屬官必須臣等詢察賢否，明白填注，不必付諸巡、守等官。至於朝覲考察，亦令臣等與山西、遼東、甘肅行太僕寺、苑馬寺六衙門，共立考察簿籍一扇，吏部、都察院參以巡撫、巡按考語，公同嚴加考察等因。該吏部覆題，通行各處，逐年考語，除該寺堂上官賢否，止須巡撫、巡按衙門開報，不必由分巡、分守等官，主簿以下，照舊施行。其考察簿籍，已有舊例，不必變更。若遇朝覲之年，考察各寺屬官，布、按二司同本寺堂上官應等因具題。節該奉欽依：「是。今後考察行太僕寺、苑馬寺官，不必會同布、按二司。欽此欽遵。」
臣仰惟皇上日月之明，洞燭幽隱，深知積習之弊，不將兩寺考察之柄付之兩司。但監、苑屬官賢否考語，仍聽巡、守等官開報。兩寺堂上官賢否，必由巡撫、巡按考察，斯固精嚴考課之法。查得臣節該欽奉敕諭：「巡撫、巡按等衙門，不得干預爾職。寺、監官員惟爾所統，不許各衙門淩轄。欽此欽遵。」
臣切惟巡撫、巡按之職，固無所不當問，然官員賢否，必親見其行事而後能知。各該司、府、州、縣、衛所等衙門，其於撫、按，無官不歸其管攝，無事不聽其裁制，能否易分，旌別自當。若兩寺、監、苑，已有明命。職事既不得干預，官員又非其統轄。今欲開報考語，巡撫、巡按難以臆度，未免詢之二司。二司亦不能知，未免詢之知府。中間是非或得之傳聞，毀譽或生於愛惡。一被考黜，格於禁例，不復敢辯，他日必有陰受其害者。
近據陝西行太僕寺呈，承準陝西布政司照會，抄蒙陝西巡撫衙門案驗，行令分巡、分守、知府，查取兩寺、監、苑等官考語開報，則是未免仍蹈舊轍。況近例，兩寺卿、少卿俱由方面官有才望者推補。彼為方面之時，既能考察千百屬官，及為兩寺，豈有不能旌別十數屬官之理？何必付之分巡、分守官員。且陝西既有專官督理馬政，陛下不以臣愚不肖，簡命而來，則兩寺堂上官賢否，臣知之宜審，似亦不須巡撫等官考察。及照各寺寺丞，先是以其為在外六品官，法司皆得徑提。臣謂，寺丞品秩雖輕，係卿寺堂上官。今既以兩京太僕寺官相待，似亦不當徑自提問。凡若此者，皆體統所關，名分所係，輕重之機，實懸於此。當此作新之初，一切厘正，則不令而人自從，不言而人自信，臣所謂修其實以副其名者，此也。若因循舊規，無所更改，則雖日號於人曰：「吾今得準內寺體統，與京堂無異。」誰其信之？臣受命提督各官行事，臣如不言，誰為言者？
伏望聖明，俯念邦政至重，救弊為急，乞敕吏部，會同禮、兵二部議處，今後陝西、山西、遼東、甘肅各行太僕寺、苑馬寺卿佐等官，赴京考滿朝覲，一切禮儀、班序、恩典，合無照依兩京太僕寺堂上官事例，惟復止照布、按二司官例，擬議通行遵守，以杜將來紊亂僭逾之弊。仍乞將各寺卿、少卿、寺丞賢否考語，陝西俱止聽臣開報，吏部、都察院以憑黜陟，不必巡撫、巡按干預。若巡撫、巡按訪知各官中果有貪婪不肖，怠政誤事，自當指實奏劾，明正法典。山西、遼東、甘肅等處，仍止聽巡撫、巡按開報，不必布、按二司干預。其首領官、屬官賢否，止憑堂上官填注，朝覲考察之際，亦止憑堂上官應，俱不必詢之二司官員。再乞俯從陝西苑馬寺等衙門前次所奏，將陝西、山西、遼東、甘肅共立考察簿籍一扇，不必附之各布政司簿內，庶得事體歸一。各寺寺丞乞照京官事例，凡有違犯，參奏拿問，不許徑提。體統既明，名分既正，則人知激勸，職業可舉。如此，則馬政不興，實效不著，黜罰之加，將安所辭哉等因具本，該通政使司官奏。奉聖旨：「該部看了來說。欽此欽遵。」抄出送司，案呈到部。
看得督理馬政都察院左副都御史楊題稱前因，係隸本部及禮、兵二部掌行，合無照依本官所奏，會同各該衙門議處明白，另行奏請定奪等因具題。奉聖旨：「是。你每還會議明白來說。欽此欽遵。」
臣等會同禮部尚書張昇、兵部尚書劉大夏等議得：陝西、山西、甘肅、遼東行太僕寺，洪武年間開設，專一印烙並追補本處官軍騎操馬匹，其責甚重，經今一百二十餘年。遼東、陝西苑馬寺，永樂年間開設，專一牧養，茶易西番，並買到朵顏等及海西夷人馬匹，其任不輕，經今九十餘年。其衙門既稱陝西、山西、遼東、甘肅，係在外衙門，不言可知。雖有卿寺之名，亦難盡比在京卿寺官行事。今督理馬政都御史楊，因見各官權任輕微，馬政廢弛，通照本官所擬定，行太僕寺、苑馬寺卿李克恭、王琰等前後所奏，並吏、兵二部節次題奉欽依，兩寺官行事體統，乞要擬為定規，著之明令，將來遵承，以免紊亂僭逾之弊。又於例外事體所關，名分所係者，通行擬定上請。大意欲激勵各官，以興舉廢墜，深為有見。合無準其所奏，兩寺官行御史中門正道，皆如兩司官體統，與兩寺卿、少卿往來，迭為賓主，東西對坐。若公差到京，照依布、按二司例，許令陛見、陛辭，朝覲考滿，悉依舊例而行。其兩寺堂上官員任陝西者，賢否皆從督理馬政都御史填注開報，巡撫、巡按官通不干預。在山西、遼東、甘肅者，賢否皆從撫、按官填注開報，兩司官通不干預。其兩寺屬官賢否，通從堂上官填注開報，兩司官亦不得干預。若中間果有不職貪婪，聽撫、按官具奏黜罷。三年朝覲之明，本部將陝西、山西、遼東、甘肅各行太僕寺、苑馬寺屬官共立考察簿一扇，更不附之各布政司之下。考察兩寺首領屬官之際，止憑兩寺堂上宮應，更不必詢之兩司官。其寺丞雖係在外五品以下官員，今年既與兩司頡頏，若有所犯，按察司不許徑自提問。係陝西者，呈行督理馬政都御史，係遼東、山西、甘肅者，呈行巡撫官徑自提問。各寺堂上官，若任內曾蒙推舉者，三年考滿，一體給與誥敕。本部仍類行陝西、山西、遼東、甘肅等處巡撫、巡按官，轉行各屬，永為定例，不許沮撓紊亂。如此，則寺官體統大增，重於常時，馬政修明，必增倍於舊日矣。
臣等又惟政務修舉，固係於官之輕重，尤係於人之賢否，必兼有之而後能集其事，難獨恃此而輒能有功。其兩寺官既仰承增重之典，亦宜思自重之道。如果孳牧蕃息，馬政修舉，本部臨時斟酌相應員缺，以憑上請陞用，不拘常例。
緣係議處正卿寺體統以修邦政，及節奉欽依：「該部看了來說」，「你每還會議明白來說」事理，末敢擅便。弘治十七年十一月初十日，吏部等衙門少師兼太子太師、尚書等官馬文升等具題。本月十二日，奉聖旨：「是。兩寺官員體統，都準議行，永為定例。各官果有政務修舉，功績顯著的，你每斟酌推舉陞用，不必拘定常例。欽此欽遵。」擬合通行除外，移咨前去。照依題奉欽依內事理，轉行陝西、山西、遼東、甘肅各行太僕寺、苑馬寺，一體欽遵施行等因，準此除外，合就移咨前去，煩為欽遵施行。
為議處茶馬以便官軍給領事
兵部為議處茶馬以便官軍給領事。該本部題，車駕清吏司案呈，奉本部送於兵科抄出，督理馬政都察院左副都御史楊題。
前事行據陝西等處提刑按察司等衙門副使等官蕭翀等呈，會同本司分巡西寧道僉事曹玉、守備西寧地方都指揮同知徐廉議得：西寧、洮、河三衛，每年茶易馬匹，例該甘肅、延綏、寧夏三邊，各輪一年，前去關領騎操。因未論及道里遠近，事多不便。若將西寧馬匹專給甘肅，洮、河二衛專給延綏、寧夏，又似不論馬數多寡，誠有不均。合無將西寧每年所易茶馬，量存一半，遞年給與甘肅等處領養外，存一半與洮、河馬匹，行令延、寧二處輪年領回騎操。如此，則便於道途，宜於風土，人情頗順，經久可行等因，具呈到臣。
案照，先據整飭西寧兵備陝西按察司副使蕭翀呈，據西寧衛經歷司申，呈準本衛照會。照得本衛原設茶馬司，遞年招番易馬。其騍馬解送陝西苑馬寺孳養，兒、扇馬匹給發甘肅、寧夏、延綏缺馬官軍騎操。但常例，易換番馬，暫給本衛步操軍士喂養。奈何經年屢月，官軍不肯前來給領，倒死者負累陪買。況本衛地方，僻在西北極邊，天寒地冷，霜雪早降，番人所產馬匹，比與腹裏不同。若使寧夏、延綏軍領養，一則道路寫遠，運送艱難；一則馬匹不服水上，生發瘙癩，多致倒死，無益官軍。其洮、河地方馬匹，若令甘肅衛所官軍給領，遠隔黃河，甚為不便。合無今後本衛番人中納兒、扇馬匹，行令甘肅等衛所官軍以近就近領養，及將洮、河二茶馬司所易馬匹，就近行令寧夏、延綏缺馬官軍給領騎操，庶使官軍兩便，馬匹不致虧損，累及軍士等因，備申到司。
據此，照得西寧地方，委的極邊，天道嚴寒。所易馬匹，若給腹裏官車領養，實是水土不服，倒死數多，無濟於用。若使寧夏、延綏官軍給領洮、河茶馬，非但風土相宜，又且地里相近，似為便益，呈乞照詳定示等因到臣。
查得陝西茶易馬匹，已有先年兵部題準，議定三邊輪年關領事例。今呈要將西寧茶馬，聽近邊甘肅等衛所官軍給領，洮、河馬匹，行令寧夏、延綏官軍給領一節。緣三街所易馬數多寡不同，若依所凝，則甘肅太多，延綏似少，恐有不均。其稱運送艱難，水土不服及寄養負累軍士，誠有此患。已經劄付本官，會同分巡西寧道僉事曹玉、守備西寧地方都指揮同知徐廉查議，務求長久利便之策，會呈前來，以憑奏請定奪去後。今據前因，查得先該巡撫延綏都御史劉忠奏稱：洮、河等衛茶易馬匹，遞年俱被附近腹裏衛分官軍，就彼領養騎操，以致本邊缺馬等因。該兵部於弘治六年題準，自弘治七年寧夏為始，八年甘肅，九年延綏，各照年分，量帶軍人，齎冊關領。已經通行年久，頗濟邊用之急，亦無不均之弊。但西寧衛係甘肅鎮、巡管轄，僻在河西，相離延綏、寧夏俱四十餘站。官馬所過，必用草料供給，人夫牽送。沿途驛遞疲敝，創殘之餘，往往失誤應付，以致馬匹瘦損、倒失數多。經曰：「犬馬非其土性不畜。」西羌之馬畜之東北，風土異宜，多生瘙癩，傳染死傷，不得實用；而甘肅官車，乃舍本鎮馬匹。三年一次，遠涉河東，於洮、河二衛領馬，道途亦多跋涉，水土復不相宜，以此各鎮領馬官軍，遞年來遲。易過茶馬，未免暫發三衛領養，累及軍士，不止西寧衛為然。且往歲茶易，除騍馬外，兒、扇馬不過數百匹，猶可支持。今年仰仗天威，羌人效誠，遠近畢至。臣五月在河州，六月在西寧親閱，番馬錦雲輻輳，計其所易，當有數千。以後年分，雖不必盡如今年，亦終不止如往年之數。若不因時變通，稍更舊格，恐將來寄養之累，輸運之難，人將有不能堪命者矣。然西寧易馬數多，河州略少，洮州尤少。若如該衛所呈，要將西寧茶馬每年全給甘肅一鎮，不無過多，其洮、河二衛所易馬匹，恐又不敷延、寧二邊冊給之數。及照陝西固原、靖虜、環、慶等處，亦係沿邊重鎮，其腹裏衛所有馬官軍，多在各邊備禦。先年茶馬被近衛官軍一槩領去，以致延綏巡撫論奏。但近例俱給延、寧、甘肅三鎮，而陝西衛所、邊堡全不沾惠，亦恐未均。合無量依副使蕭翀等所擬，自弘治十八年為始，除騍馬解送陝西苑馬寺孳牧外，西寧茶易兒、扇馬，每年將一半聽甘肅鎮、巡衙門差撥官軍，齎冊就近關領，給與河西衛分應給馬匹官軍領養騎征。延、寧二鎮照舊輪年，十八年延綏，十九年寧夏。以後各照年分，輪流關領。先盡河州、洮州二衛馬匹給與，如有不敷，聽於西寧衛馬內輳給。餘剩之數，仍解陝西苑馬寺，暫發各苑軍人牧養，以備陝西衛所、邊堡缺馬官軍領給騎操。中間分撥派給事宜，仍聽臣隨時斟酌，通融處置。如此，則道途稍便，風土稍宜。甘肅一鎮為利甚博，延、寧二邊初無所損，而輸送之勞，倒傷之患，亦可以省其半矣。先民之言曰：「能寬一分，人受一分之賜。」臣所見如此。
伏惟聖明鑒納，乞下該部，參詳可否，覆奏行之。地方幸甚，臣愚幸甚等因具本，該通政使司官奏。奉聖旨：「該部知道。欽此欽遵。」抄出送司。
查得洮、河、西寧三處茶易馬匹，先該本部奏準，甘肅、延綏、寧夏三鎮輪年關給，與軍騎操。近該延綏鎮、巡等官奏稱：馬災倒死數多。本部又經議行督理馬政都御史楊，將本年所易洮、河等處茶馬堪以給軍者，不拘二千三千，盡數給與騎操。行間，今該前因，案呈到部。參照西寧等處茶易馬匹，甘肅、延、寧三鎮輪年關給，雖有本部奏行定例，緣甘肅切近西寧，延、寧便於洮、河，況馬有多寡，風土異宜。今都御史楊奏要變通前例，將西寧之馬，每年減半以給甘肅，洮、河之馬，輪年輳數以給延、寧。揆之事體，委的便利。且欲將餘數聽給陝西，以均實惠。經國之計，可謂周悉，相應準其所奏。合無本部仍行都御史楊，查照近日本部題奉欽依事理，將本年所易洮、河馬匹，盡數給與延綏，仍斟酌將西寧茶馬補足原擬之數，以備北虜入套之謀。以後年分，悉依所擬，通融均派。甘肅一鎮，每年減半關給西寧馬匹；寧、延二處，輪年關領洮、河茶馬並西寧一半之數。自十八年寧夏為始，十九年仍該延綏。若有西寧餘剩馬匹，仍發各苑寄養，以備陝西固、靖等處關給。中間酌量派發，及在彼在路一應禁防事宜，悉聽楊裁處。本部仍行各該鎮、巡等官，務照今定年分，委官齎冊，依期關領，不許遲違，貽累附近衛所寄養陪補。關領完日，各將關過馬匹數目、毛齒並領養官軍姓名，造冊奏繳，仍造青冊一本，送部查考。
緣係斟酌定凝各邊關領茶馬及奉欽依：「該部知道」事理，未敢擅便。弘治十七年八月二十四日，本部尚書劉大夏等具題。本月二十六日，奉聖旨：「是。派發馬匹並防禁事宜，著楊一清酌量處置，務要停當。欽此欽遵。」擬合通行除外，合咨前去，煩照本部題奉欽依內事理，欽遵施行。
為禁約侵占牧馬草場事
兵部為禁約侵占牧馬草場事。該本部題，車駕清吏司案呈，奉本部送於兵科抄出，督理馬政都察院左副都御史楊題。
照得陝西苑馬寺所屬監、苑，原額牧馬草場地一十三萬三千七百七十七頃六十畝。因與固原、鞏昌等衛，鎮戎、甘州羣牧、環縣等千戶所，固原、通渭、安定等州、縣官舍軍民相攙住坐，又有楚、肅、韓三府，黔國公等草場參雜其間。節被官豪勢要奸頑之人，倚恃威力，任意開墾耕種，或通同牧軍盜賣年久，草場日漸逼狹，官馬無處牧放，馬政廢弛。節經委官清查，又被各人恐嚇扇搖，不得歸斷。
弘治十三年間，兵部奏差主事李源，奉敕前來，會同布、按二司官查理。查得見在草場共止六萬六千八百八十頃八十畝，其餘俱無下落。內查出軍民唐釗等七百三十三名，占種草場地二千七百二十頃零九十一畝。將各犯發問，地上斷退還官。近該臣督委都、布、按三司官親詣前項地方，查吊軍民納糧冊籍，從公踏勘丈量，數十年埋沒之弊，一旦清出。共清查得兩監六苑實有荒熟地一十二萬八千四百七十三頃一十一畝八分九厘六毫，比之原額，止少五千三百四頃有餘，仍是奉例撥為衛所屯地及曾告官陞糧之數。其軍民唐劍等原占地上雖經查革，仍復占種，不曾還官。干礙人眾依律問斷，量追例後花利，入官發落訖。已將清出原額並侵占退出地土坐落四至、頃畝數目，造冊奏繳。
臣惟地土生物，本以養人，與民共之，是為仁政。然朝廷修舉牧事，清理草場，非供耳目玩好之欲，直以三邊缺馬之故。馬以給軍，軍以衛民。若草場逼窄，則畜牧不蕃。邊軍缺馬騎征，何以克敵制勝？以此，各邊年年奏討馬價，所費不貲，皆自民出。今陝西監、苑草場，頗勾孳牧，但疆畔相連，窺伺者眾。彼見先年闕耕占種，查出不過照常問罪發落，旋復侵占，略無忌憚，恐將來如唐釗輩不止一人。查得見行事例：凡用強占種屯田者問罪，官調邊衛，帶俸差操，旗軍軍丁人等發邊衛充軍，民發口外為民。管屯等官不行用心清查者，糾奏治罪。及查得成化十年七月十三日，節該欽奉憲宗皇帝聖旨：「陝西榆林等處近邊地土，各營堡草場界限明白，敢有那移條段，盜耕草場者，依律問擬，追徵花利。完日，軍職降調甘肅衛分差操。軍民係外處者，發榆林衛充軍，係本處者，發甘肅充車。欽此。」
今照，監牧草場，係祖宗開設舊額，不為不重。如蒙乞敕兵部議處，凡侵占監、苑牧馬草場，除事發在前，已經發落外，自今造冊奏繳之後，敢有用強開墾耕種及盜買盜賣，情重者，比照衛所屯田、營堡草場事例，官調邊衛帶俸差操，旗舍軍民軍丁人等俱問發邊街充軍；情輕者，依律問斷，仍枷號一個月發落。各該監、苑官不行查舉，通提治罪，著為定例。出榜發仰各草場、營堡張掛曉諭，庶幾法嚴而人知懼。治之於已犯之後，固不若禁之於未犯之前之為愈也。
緣係禁約侵占牧馬草場事理，未敢擅便具本，該通政使司官奏。奉聖旨：「兵部知道。欽此欽遵。」抄出送司，案呈到部。
照得陝西苑馬寺，原額草場荒熟地共一十三萬頃有奇，年久馬政廢弛，被人侵占數多。既該督理馬政都御史楊，委官清出前數，漸復原額，造有青冊，各該衙門存照，具見處事立法之詳。復恐法立弊生，欲照前例禁處，誠為防奸善後之計。合無依其所奏，本部仍行都御史楊刊印榜文，發仰各該草場、營堡人煙輳集去處，常川張掛。曉諭官軍人等，敢有似前將清出牧馬草場地土用強開墾耕種，或盜賣盜買，許地鄰人等首告及各該監、苑舉呈。應問者就行提發分巡官處問理，干礙應參官員，參提施行，問擬明白，追完花利。情重者比照衛所屯田、營堡草場事例，軍職調邊衛帶俸差操，旗舍軍民人等俱發逞衛充軍。情輕者依律問擬，仍枷號一個月，照常例發落。監、苑官不行查舉，一體提問治罪。仍將各監、苑清出草場至界頃畝，鐫刻石碣，陷置廳壁，永為證據。如此，則法度嚴明而馬政可期興舉，奸頑警懼而宿弊可冀祛除。
緣係立法禁約侵占牧馬草場及奉欽依「兵部知道」事理，未敢擅便。弘治十七年十一月三十日，本部尚書劉大夏等具題。本年十二月初四日，奉聖旨：「是。著出榜通行曉諭禁約，敢有仍前強占耕種及盜賣盜買的，都重罪不饒。欽此欽遵。」擬合就行除外，合咨前去，煩照本部題奉欽依內事理，欽遵施行。
為乞改提學官員以修學政事
題為乞改提學官員以修學政事
近訪得陝西按察司提學副使李遜學，丁憂去任。所有員缺，例該銓補。臣惟提學之任，學校之興廢，人才之盛衰係焉。且陝西山川雄秀，士生其間，多奇偉英邁，敦尚氣節。提學誠得其人，則鼓舞振興，一變至道。他日出仕，負荷大責任，樹立大勳業，朝廷不患於乏人矣。如臣之愚，往時承乏七年。雖仰遵聖諭，不敢自怠；顧學識空疏，行能淺薄，初無率人之具。心力徒勤，曾無補益。幸免黜罰，至今為愧。訪得代臣提學陝西按察司僉事王雲鳳，志向高古，行履端方。巡督各府、衛、州、縣學校，不止較閱文字，其鋤惡佐善，崇正辟邪，興禮讓以厚風俗，拔英異以激頹懦。學政肅清，一方風動，為臣掩瑕代實多。當時或議其過嚴，及推陞別任，至今士子有向上為已之志者，則又思之不止，此愚臣之聽目擊耳聞者也。夫提學而用憲臣，非欲其以法比佐教化，為作人善俗之地乎？若校文之餘，茫無所事，則一賢學官固優為之矣。今日之弊，往往坐此。及照本官見任整飭洮、岷邊備陝西按察司副使。臣竊謂，邊備責雖重，求其人尚易，提學之官，必欲真能舉職，今之人才如王雲鳳者，蓋不多得。
臣受命督理茶馬，學校政務，本無干涉，似非臣所當言。然以舊任提學，一方師生恩義昕開，不忍恝視。況職司風紀，苟有所見，不敢不言。如蒙乞敕吏部，再行訪察，合無將王雲鳳改任提學，別推相應官員整飭兵備。如此，則一方之上不令而行，學政不為虛文，提學不為徒設。將來得人效用，治道所補，誠不少矣。
緣係乞改提學以修學政事理，謹題請旨。
為舉用官員修舉馬政事
臣督理陝西馬政一年有餘。今草場地復，牧軍數增。孳牧之政，次第興舉；蕃息之效，將來可望。但修築馬營、城堡，建立馬廄、營房，非積以歲月，不能了辦。況聞北虜大眾臨河住牧，恐將踏冰入套。蘭州以西，失穴之虜，竊伏近邊，時出抄掠。狼子野心，懼有窺伺官馬之謀。意外之變，不可不防；先事而圖，庶無後悔。今年已將清平、安定二苑大城堡築完，其城門、營廄及各苑小城堡應該展拓創修者，俱未建立。期在明年，大小畢舉，庶幾考牧有憑依之地，防胡無倉卒之憂。但工程浩大，經營規畫雖在愚臣，分理責成必資庶職。及照洮、河、西寧等處，處置官茶，招番納馬等事，久廢之餘，修復舊制，中間事情，極多委曲。臣受恩隆重，義存體國。志將為深長久大之圖，不敢襲苟簡滅裂之弊。奔走得人，易收實效；獨謀坐運，何以成功？雖有新任兩寺官員，緣行太僕寺官近奉敕分投前去各邊堡、衛所行事，歲不暇給；苑馬寺官見今收買種馬數多，分投提調孳牧，不能摘離，俱難別項差占。各府、州、縣能幹官員，又各有本等職業，未免制於監臨上司，暫時委用，顧此失彼。必得專官一二員隨臣整理，庶不誤事。
博訪得平涼府通判張檄、涇州知州岳思忠、俱平昔剛果有為，材識兼茂。臣嘗委令行事，各官精勤強幹，清查出積年埋沒草場地土五萬餘頃，招集牧馬軍人三百六十戶，其功可嘉。況張檄歷任八年，為因上司委用，不得給由。岳思忠歷任通渭、安定二縣知縣，固原、涇州二州知州，年勞歷履，亦頗深久。稽之輿論，俱堪擢用。如蒙伏乞聖明，念軍國戎馬之重，修舉廢墜之艱，乞敕吏部，再行訪察，合無將張檄等量為陞擢，添注平涼府或附近臨、鞏等府職銜，專聽臣委用，修理監、苑城堡、營廄，及處置茶馬政務。待一二年間，事已就緒，查有陝西各府見缺，聽臣具奏，補缺管事。如無見缺，起送赴部，改除別省。如此，一以酬各官既往之勞，一以期各官方來之績。不但馬政有裨，而凡庶職，皆知所激勸興起矣。臣不勝幸甚！
緣係修舉馬政事理，謹題請旨。
為改任官員以便行事事
題為改任官員以便行事事。
照得平涼府知府安惟學，近因捉獲北虜奸細有功，該總制尚書秦紘奏保，吏部題奉欽依，陞四川布政司右參政，仍管平涼府事。
仰惟皇上天地之量，不吝官賞，以待有功。凡在臣工，孰不思舊？但司、府監臨，名分素定。本官既陞前職，其布、按二司分守、分巡等官相見相臨，彼以衙門統轄為拘，此以參政名銜自處，為禮既多觖望，行事未免乖忤。及照平涼府城內設有陝西行太僕寺、苑馬寺衙門，近例兩寺官照依京官體統行事，府、衛等衙門官不許輕視抗禮。行太僕寺提調有司民壯騎操馬匹，與本府事有統攝。今官職相軋，易生嫌忌；朝夕與處，甚多不便。臣督理陝西馬政，駐劄平涼，前項事情乃所親得，不敢不言。且先年以參政職銜管府事者，多係南、北直隸府分。彼無布、按二司管轄掣肘，比之平涼，事體不同。臣又博訪得本官歷任六年之上，守己愛民，政績顯著，節經巡撫、巡按薦舉旌異。稽之材操年勞，雖無捉獲奸細之功，亦堪擢用。如蒙乞敕吏部，合無將安惟學查補各布政司參政員缺，別推堪任知府一員，管理府事，實為便益。
緣係改任官員以便行事事理，謹題請旨。
為薦舉賢能官員事
題為薦舉賢能官員事。
伏念臣職司馬政，雖無撫巡之責，官居風紀，亦有激揚之任。況當奏功述職之年，正黜幽陟明之日。既已諏詢而有得，豈宜忌避而不言？以人事君，雖不敢竊比於大臣，而薦賢為國，實不忍自負於明主。輒陳耳目之見聞，用備朝堂之采擇。臣竊見陝西苑馬寺卿車霆、陝西按察司副使王寅，俱耿介夙成，峭直寡與。有肅清彈壓之風，無迎合詭隨之態。持法不撓於權貴，任事不避夫艱險。車霆近司監牧，雖未收蕃息之功，而屢更藩府，實久著賢勞之譽。王寅守直道，忤時好而不回；拒請託，遭流言而不悔。陝西按察司整飭固原兵備副使高崇熙，老成端重，持憲得體。西寧兵備副使蕭翀，通敏勤勵，兵政一新。西安府知府馬炳然，志存乎守己而愛民，才足以剸繁而治劇。漢中府知府周東，以文學飾吏事，以撫字得民心。凡此數人，車霆、王寅臣所專委，高崇熙等皆曾經委用，故知之為深。其餘雖有才能，未嘗親見行事，不敢輕舉。如蒙乞敕吏部，廣詢博訪，如臣言可采，乞將車霆、王寅等量加擢用，使在外臣工，守正者有所恃而不恐，勤事者知所勸而不怠。其於治道，良有裨補。
緣係薦舉賢能官員事理，謹題請旨。
為添設馬苑營堡以便收牧事
題為添設馬苑營堡以便收牧事。
據陝西按察司副使王寅呈，為告撥牧馬草場以便人心事。行據委官平涼府、衛同知朱裕、署指揮使趙文呈稱：會同帶領原勘委官華亭縣知縣尚俊、崇信縣署縣事知事李如林、平涼縣署印縣丞崔瑄，拘集平涼縣大岔、西橋、東橋等里，崇信縣拽兵里、華亭縣窯頭里各里老人等，並原告投牧軍苟通、李文舉、馬彥名等指引，親詣逐一覆勘得所告草場地土，西至馬鋪嶺第三道溝，北至草子山麓金雽沱、小圓山子、石板莊窠，東至土橋子大路並石人山，南至徐家嶺紅土深垷各為界，東西長六十里，南北闊二十里。除高山陡峻溝澗外，實有耕牧草地共二千六百六十頃，與各縣民間地土俱無干礙。水草便利，堪以牧馬。及勘得地名霧子鎮一處，水泉兒灣一處，石佛頭一處，俱堪設營堡。具會勘過地土頃畝、坐落四至，畫圖開呈到職。
案查，先奉督理馬政都察院左副都御史楊劄付前事，備仰本職即便會同陝西苑馬寺卿車霆，選委平涼府、衛能幹堂上官各一員，分同指揮趙文，親詣前項地方，督同鄰境該縣正官，查勘所指山場是否空閑無糧地土，應否開設草場，水草有無便利，並查彼處潛住逃民實有若干，堪否領養馬匹。如果相應，就便丈量明白，查審停當，備開四至坐落草場荒地若干，開墾熟地若干。或堪設一苑，或止可於附近苑分帶管。其見住逃民堪留養馬若干，就將地土給撥種牧。不堪收發若干，或令就便附籍應當民差，或發遣回還原籍復業。逐一勘處明白，具由作急呈來，以憑施行。中間如有別項違礙，亦要明白聲說，不許觀望迎合，虛文搪報。
奉此，隨吊平涼府原行卷內，查得先該分巡關西道副使歐陽旦，蒙督理馬政左副都御史楊批據指揮趙文呈前事，已經行據平涼府通判張檄，本衛指揮吳弘、趙文，各將踏勘前項山場四至頃畝，堪以築堡牧馬緣由，呈報在卷。今奉前因，會同陝西苑馬寺卿車霆，又經改委平涼府同知朱裕，公同指揮趙文，督同鄰境該縣掌印官覆勘查處，今據回報前來。本職會同卿車霆親詣所指去處，督同各該委官，帶領各縣干審里老，並原告苟通等指引，逐一審勘，得山場四至界內委係自來荒閑，並無徵糧地土在內，亦與軍民兩無相干。地方廣闊，水草便利。及查得流民苟通等一百六十三戶，計人丁五百四十一丁，俱在彼處修莊開地，住種年久。一聞招集養馬，莫不欣然樂從。若於此處設立苑分營堡，非惟牧馬有地，遇警臨苑，馬匹亦可收避，保障無虞。擬合開坐，會案回報。為此通行，除行令同知朱裕、指揮趙文，將彼處招集潛住流民苟通等逐名查勘，丁力相應者，斟酌名數，編設總、小甲，每名照例取便給地一頃住種，聽候事完造冊另報。並將本地軍民及逃來原衛缺伍正軍，避重就輕犯罪脫逃人犯，及無根絆者問罪，遞回原籍官司復業當差外，今將勘處過草場頃畝、坐落四至，並堪以建立苑分營堡地方，畫圖貼說，與苑馬寺卿車霆各呈報到臣。
又據平涼府掌府事四川布政司右參政安惟學呈，為修舉馬政事。行準本府同知朱裕、平涼衛指揮趙文解送犯人顧成第二百六名，並取勘供詞卷冊，及據邠州申解犯人員祥等四十七名到職。
準此案查，先奉督理馬政左副都御史楊劄付，行仰本職，會同陝西都司都指揮僉事房懷，吊拘原委同知等官朱裕等勘取供詞人卷、屯冊到官。將發去冊造地土，從公逐一覆審對查，是否原先遺留屯田，各該軍民隱種收租，不行首官，務要窮究明白。如果別無違礙虧枉，重取各人備細親供，就將有罪人犯問擬如律，照例呈詳發落。中間若有干礙軍民徵糧地土，亦要明白聲說分豁，毋得偏重損民。清出地土，相應給撥何軍領種孳牧，或招附近軍民承種，照依原額子粒徵收折價，以備監、苑買馬之用。計處停當，造冊繳報，以憑施行。
備奉已經通行吊拘取勘供詞人卷，會同覆審對查去後，今準前因，會同都指揮僉事房懷推問明白，取具各犯供招在官。審查得，前項地土的係該所先年改調之時遺留屯地，共一百九十九頃二十畝七分四厘。各該軍民隱種收租，不行首官是實。中間並無干礙軍民徵糧地土，亦無偏重損民等弊。前項清出地土，相應另招附近軍民承種。照依該衛原額徵糧事例，每地一頃，徵納子粒豌豆六石、草九束，俱折收價銀，與馬價銀一錢俱徵收在官，送該寺交收，專備監、苑買馬之用。計處停當，別無異議。及查得前項隱種軍民收過遞年花利，例該入官。但地方先遭弘治十四年達賊搶擾，後因節年災傷薄收，委的艱雖，追補不前，未敢擅專。除將查對過前項屯田地土頃畝，備造文冊，同計處會問過各犯招罪緣由，與都指揮房懷各呈繳前來。及又據陝西布政司分守關西道右參政胡瑞呈，亦為修舉馬政事。行據平涼府申，行拘原勘犯人劉傑等並地方知因人等到府，從公覆審，勘得小山子荒熟田地共一百七頃三十三畝八分，先年委係崆峒山寺常住無糧地土。後因無僧，節被劉傑等為因屯地窄狹，各不合不行告官，擅自開墾耕種。今奉查審，並無相干軍民徵糧之數，相應作為牧馬草場。除將劉傑等問擬明白，具結呈詳到職。
案查，先承準督理馬政左副都御史楊一清照會，仰本職即便行拘前項地方並種地人戶、親管官旗到官，從公逐一審勘。前項田地，是否無糧，先年崆峒山寺僧人曾否作為常住地土，因何後被軍餘人等耕種，不曾起科，今要作為牧馬草場，給與新役軍人耕牧，有無相應，逐一勘處明白。如果無礙，取具種地人戶、親管官旗並地方知因人等，不致扶同結狀在官，就將種地人犯問擬應得罪名，備招回報。若有干礙軍民田地及應別項處置事宜，亦要明白聲說回報。承此，已經轉行原委官員勘報去後，今據前因，除覆審相同外，今將勘問過各犯招罪緣由，回報施行等因，各節呈前來。
查得，臣節該欽奉敕：「近該爾奏稱：彼處苑、監見缺養馬軍人，欲將地方逃住並違例投入王府等項人役，查訪問發養馬等因。特準所奏。其各苑地方潛住及投入各郡王、將軍、中尉、儀賓等府家內，並楚、肅二府馬營草場莊所家人，聽爾督同守、巡等官出榜曉諭，許令赴官自首，免其問罪，收集牧馬。欽此。」已經通行欽遵，出榜招諭外，續為告撥牧馬草場以便人心事，據原委平涼衛署指揮使趙文呈，據招到流民苟通、馬彥名、陳文舉狀告：先年各因本處過活艱難，流移到於平涼城東地方伍道廟、白水澗、三股山、拽兵裏等處：采打木植，牧放頭畜，趁食住坐，不曾回還。今蒙招募，情願於陝西苑馬寺附籍，領養官馬當差。思得本處草子山一帶，草場寬闊，四至界內，於平涼衛、崇信、華亭等縣三處軍民地土俱無相干。乞將前地設為本寺所屬草場，牧放官馬便益等因備告，具呈前來。批仰分巡關西道副使歐陽旦，行委平涼府、衛堂上官各一員，會同指揮趙文，親詣前項地方，督同該縣正官查勘閭，本宮丁憂去任，該道缺官接管。又經改委陝西按察司原委整理馬政副使王寅、陝西苑馬寺卿車霆，選委平涼府、衛能幹堂上官，公同指揮趙文親詣前項地方，督同鄰境該縣正官查勘。
及查，先據固原衛右所軍餘王友才首稱：洪武年間，祖父王周孫、軍人吳順輕等，原係平涼衛右所旗軍，在於平涼縣東橋地名小寨兒各分撥屯地一分耕住。後蒙將右所改調固原衛，就彼各給撥屯地耕種，辦納糧草。彼時各軍將遺下屯地未曾首官，俱被平涼衛軍餘石見等至今遞年隱種等情。
看得固原衛屯田，多係監牧草場改撥。今首該所原撥屯地在平涼等縣地方，被人隱種盜賣，未委虛的。行仰陝西行太僕寺少卿郭珠查問間，績該副使王寅呈，為修舉馬政事。清查得固原衛右所屯軍徐能等八十名，原係平涼衛調來。額設屯田，坐落邠、涇二州，平涼、華亭、鎮原三縣。成化六年，將各軍奏那今改固原州地方海子口開荒住種。彼時，兵備官曾委官員查勘遺留屯地，招人承種，並無結報緣由在卷。必是不曾查出，以致徐能等兩處朦朧混種。除將各軍準令歸並海子口，每分扣撥地一頃，照舊屯種，辦納子粒。其鄰、涇等處原撥屯地，必須另委官員，親詣會同平涼衛管屯官員拘吊屯田始末文冊，照依坐落四至，沿坵履畝，盡數清查明白，責令退出還官等因前來。又經批仰本官，會同原委少卿郭珠，親詣督委平涼府、衛能幹官及該州、縣掌印官提人吊冊，勘處回報。續據委官同知朱裕、指揮趙文開呈，公同邠、涇二州，平涼、華亭、鎮原三縣各掌印官，清出前項遺下屯地頃畝前來。查得原委副使王寅別有差占，少卿郭珠赴京朝覲。又經改委平涼府掌府事右參政安惟學，會同都指揮房懷勘問。
及又查得，先為修舉馬政事，據陝西苑馬寺卿車霆呈，訪得平涼府城西崆峒山後地名小山子一帶，約有五百頃。先年，崆峒寺僧人作為無糧常住地土耕種，後因無僧，節被平涼等衛軍餘劉傑等偷開耕種，不曾起科。今各人聞知本寺收集逃移軍民人等，要將前地設為草場牧馬，俱亦退避，見今荒閑，委與軍民徵糧地土並無相干。水草便利，堪以牧放馬匹等因。據此，已經批仰平涼府掌府事參政安惟學，公同平涼衛指揮親詣彼處，從公拘審，如果空閑無礙，即便踏勘丈量明白，取具勘量過地土頃畝，四至坐落緣由，造冊繳報。續據本官呈稱，拘集平涼衛左所軍餘劉傑等供稱：見在城西二十里鋪地方居住，成化年間，各因屯地窄狹，將臨近地名小山子等處拋荒地土開墾不等，各遞年耕種，並不曾承糧。今蒙委官丈量，委係無糧田地，情願退出還官等因。勘量頃畝界至，明白造冊，呈繳前來。看係腹裏地方，恐有干礙軍民徵糧之數，又經行委關西道右參政胡瑞覆勘，俱各節行去後，今據前因，看得各官節次清查出草子山地二千六百六十頃，平涼衛右所調去固原衛遺留屯地一百九十九頃二十畝七分四厘，小山子地一百七頃三十三畝八分，共地二千九百六十六頃五十四畝五分四厘。招募過在地潛住流民實有堪充牧馬軍人苟通等一百六十三戶，共人丁五百四十一丁。其草子山、小山子二處，俱係空閑無糧地土、右所遺留屯地，各軍已於監牧草場內給地領種，卻將原額屯地仍前混占，私竊典佃與人，正係應該入官之數，俱與軍民並無相干。竊緣平涼地方，土廣人稀，草子山一帶地宜水草，堪以牧畜，山多材木，便於砍伐，以致流民苟通等修打莊窠，住成家業，又無糧差。縱欲驅之使還，終是戀土趨利，不肯復業。積久漸繁，恐貽他患。今聞招募，情願投軍養馬，如此之多。既節經陝西都、布、按三司、苑馬寺官重復勘審明白，別無異議。除依擬照例編充牧軍，聽候給地領馬，及將隱種地土軍民員祥等問罪發落，遞年該追花利從宜寬免外。臣仰惟我祖宗開設陝西苑馬寺，所轄六監二十四苑，今止存長樂、靈武二監，開城、廣寧、安定、清平、萬安、黑水六苑。彼時河套無賊，地稱腹裏，便於孳牧。自虜賊入套之後，節被搶掠，人馬不得生息。近該臣處置銀買、茶易馬匹數多。見今固原、靖虜等處傳報緊急聲息不絕，誠恐虜賊潛伏河套不出，時防深入，官馬拘收城堡，不敢牧放，深為可慮。前項地土俱係平涼縣腹裏，相應開設草場，增置苑廄，以備不虞。及查得永樂四年，舊設未開有武安、弼隆、嘉靖、保川、天興、永康等苑，俱在平涼府所屬州、縣內。武安苑在本府隆德縣地方，相離府治稍近。合無於前勘草子山開設一苑，仍以武安舊苑為名，或就以平涼為名，隸靈武監所轄。苑設霧子鎮、水泉兒灣、石佛頭、小山子四營，本苑衙門於霧子鎮建立。將原投牧軍流民苟通等一百六十三戶，各隨原住坐處所，分隸四營。如軍數不敷，將例該改調南方衛所軍人及各處問發永遠充軍人犯查撥，共輳正車二百名之數。每軍一名，給地一頃，住種領牧。先令見住投軍之人，就便於附近山場采打木植，燒造甎瓦，築修營堡，蓋造苑廄完備，方才給與官馬牧養。其遣留屯地附近草子山者，一體給軍，遠者另招軍民人等承種。照依屯田事例，每頃徵收豌豆六石、草九束、地畝銀一錢，以備冬月喂養官馬支用。如此，非惟平時孳牧有利無虞，儻邊報十分緊急，臨邊監、苑馬匹，亦可在此收避。人情事體，委的經久便益。
如蒙乞敕兵部計議，儻臣言可采，依擬覆奏，上請施行。仍乞行吏部，照依銓除圉長一員，禮部鑄造印信，令其齎領前來，到任管事，陝西布政司擬吏書辦。待事完，通將修建過營堡工程，招募編發過牧軍姓名、數目，畫圖造冊奏繳。
緣係添設馬苑營堡以便收牧事理，謹題請旨。
為防禦虜寇保障官馬事
題為防禦虜寇、保障官馬事。
據陝西等處提刑按察司副使王寅呈，會同陝西苑馬寺分管少卿劉棠、寺丞朱璜、徐正，將各苑新舊餘丁內通行揀選得身力強壯、年貌相應、堪以操守，廣寧、安定二苑各一百名，開城、黑水、清平、萬安四苑各二百名。點驗得開城苑舊設操丁內七十六名，原領一見在盔甲、弓箭各七十六副，未領盔甲、軍器一百二十四名。黑水苑舊設操丁一百四十六名，原領見在盔甲、弓箭各一百四十六副，未領盔甲、軍器五十四名。安定苑舊設操丁四十名，內一十四名，原領見在盔甲、弓箭各一十四副，未領盔甲、軍器八十六名。廣寧、清平、萬安三苑新選操丁五百名，俱無盔甲、軍器。逐一選驗明白，省令各苑帶回。原有盔甲、軍器者，照舊披執，其餘俱令隨便自備弓箭什物，專一守護。本堡無事之時，疏放牧馬。但前項操丁須有盔甲什物披執，有警方可禦侮。所據缺少軍器，相應給領。備將會選過各苑操丁姓名、年甲並有無盔甲、軍器數目，造冊開送到臣。
案查，先準兵部咨，為處置馬營城堡事。該臣題稱：西人素勇敢善鬥。待馬政就緒，將各苑軍餘，挑選壯丁，設為操夫，各一二百名，給與盔甲，授之弓矢，令其不妨牧馬，閑暇之時操習武藝。就令寺、監官員督視比較，不許調遣，專一防守本營城堡。是雖為牧馬而設，亦可壯邊城之聲勢，資緊急之應援。彼虜覘知我保障有地，防守有人，縱然馬匹蕃盛，不敢生垂涎之意。該本部依擬覆奏，奉欽依備咨前來。
近因達賊入套，各邊傳報聲息不絕。各苑收牧官馬數多，防禦不可不嚴。挑選操丁，守護城堡，似不可緩。已經批仰陝西按察司副使王寅親詣各苑，會同該寺分管官，將新舊軍人、餘丁通行揀選，堪以操守姓名、數目，總類造冊呈報。仍查舊設操丁，曾領盔甲、軍器若干，就行點檢明白，即今應否給領盔甲、軍器若干呈來，定奪去後，今據前因，看得陝西監、苑之設，相離邊境不遠，常年以虜寇為憂。虜人所利者馬，馬之羣聚益蕃，則虜之窺伺益急。縱有城堡，若無軍兵，安能捍禦？臣於舉事之初，固慮及此。近自去年十一月以來，傳報聲息，無日無之。馬匹拘收日久，各營星散，遠近不一。固原等衛備冬官軍，其數不多，不能分布防禦。如萬安一苑，尤為孤懸。虜賊在螺山駐劄，一晝夜可到。節被搶殺，並無一軍一馬前來策應。況各營堡，俱憑高據險，不堪鑿井，馬匹未免下飲溪河。彼賊暗伏草莽，窺瞰侵掠，勢難周防。
查得先年亦曾設有操夫，正為防護官馬，但數少不敷。近年，止是黑水苑遇冬操備，其餘苑分，俱各廢而不講。今據副使王寅會同該寺分管官查驗揀選，新舊相兼。廣寧、安定二苑各一百名，開城、黑水、清平、萬安四苑各二百名，六苑共操丁一千名。平時不妨牧馬，遇警足資保障。各軍委皆生長邊方，耳目所習，聞虜不懼。然須有盔甲、軍器披執，庶幾緩急可倚。及照監、苑文官，不諳軍務，須委能幹知兵武臣一員，遇冬提督操練。及又查得各處招募民壯義勇舍餘，備冬之時，俱有行糧。前選操丁，既係身於官，不得營辦衣食，亦合比例給與行糧，養其鋒銳。
乞敕該部計議，合無將各苑操丁一千名，除舊領有盔甲、軍器外，今次增選者，俱照數給與每名盔甲、弓箭、腰刀各一副。每營堡仍各量給與火車、銑炮、圓牌、旗幟等項，以壯聲勢。俱行令陝西所屬各衛所查取給發，如見無收積，嚴限成造送用。聽臣選委平涼、固原等衛諳曉操練指揮一員，往來各苑，會同該監、苑官提督操練，務令武藝精熟，不許虛應故事。每年二月至九月疏放，照舊牧馬。自十月初一日為始收操，照例給與行糧，於附近州、縣關支。若大虜在套，雖夏秋時月，一體收操支糧。有警則與槩營軍人協力捍禦，賊必不敢逼城堡而攻。前項操丁，雖為守護官馬而設，練之既久，未必不為克敵之兵，是於牧馬之中而得千軍之用。有備如此，非惟官馬有所保障，彼見我城堡棋布，旗幟羅列，軍器鋒利，或少弭其邪心。區區小虜，不敢窺伺深入，其於平涼、鎮原一帶地方軍民，不為無補。至於大虜侵犯，勢須動調官軍截殺，此守臣之事，非臣所敢與聞。
緣係防禦虜寇、保障官馬事理，謹題請旨。
為處置各邊馬匹事
題為處置各邊馬匹事，準兵部咨，該本部題，該陝西苑馬寺卿車霆奏。
訪得陝西慶陽府、靈州鹽課司大小鹽池，自祖宗以來，與茶法並為供辦各邊馬匹，以補本寺不及之數。近來各處或因別故奏討，榆、寧二邊雖有間年事例，此得彼失，兩不相顧。況二池額課止是一萬三千九百餘引，縱使二邊間年全得招商中納馬匹，給軍騎操，數亦不多。且每上馬一匹，給一百引，中馬一匹給八十引。每引該支官鹽二百斤，運去行鹽地方平、慶二府卸賣。因是路途寫遠，其鹽俱是近邊腹裏軍民自備牛車，下池攬載。每引裝載一大車，約有三十餘石。出池分為伍陸小車運至卸所，止交商人引錢鹽一石四斗，或銀四錢，餘皆屬之腳價。又訪得先年招商，多是勢要之家中納瘦小馬匹，給軍騎操，未久即又倒死，累軍買補。
弘治十三年，寧夏都指揮傅釗奏改招商中納馬價，每一百引，布政司收貯銀一十五兩，解送各邊，給軍買馬間，又值寧夏巡撫衙門將課鹽借去，招商中納銀、糧，修理河渠。功既未成，鹽亦空費。弘治十五年，又該總制尚書秦紘奏於固原、慶陽二處設立鹽廠，令其擬奏年分，俱二處上納其廠。各因路近腳便，攬載舊鹽，腳戶每年到池牛車不止萬數。每引仍前裝載一大車出池，分為五六小車運至卸廠，亦止交商人引錢官鹽一石四斗，餘屬之腳價。大抵此課以十分為率，官似僅得一分，商人約得二分，腳戶已得七分之上。前此，一年中馬不過一百五十匹，中銀不過二千餘兩。商人腳戶盡得其利，又有奸人謀之者多。今邊務方殷，正在用馬之際。乞敕兵部轉行督理馬政都察院左副都御史楊，從長處置，量將弘治十三年以前中過引鹽，暫且停止；弘治十五年以後未納引鹽，俱令革罷。行令陝西布政司將靈州鹽課司課引，合無自弘治十八年為始，量增添五六萬引，不必招商，聽令各邊腹裏但有牛車軍民人等，以近就便，於固、慶兵備官處，每引並臥引錢共納銀六錢。該支鹽斤，與弘治十三年以後未放引鹽，舊引三分，新引七分，相兼放支。每引止許中車一輛下池，裝載鹽一十五石為則，運至卸廠，照彼中時價易賣。其舊例，此鹽止通平、慶二府，目今邊馬急缺，暫通漢、鳳等府地方發賣。三五年間，待至各邊馬不告乏，庫有餘貲之日，照舊施行。前項該收銀兩，不許各邊互為爭競，就令固、慶兵備官按季造冊，送督理都御史驗過，轉發附近府庫收貯。如遇各邊缺馬，聽彼處鎮、巡等官移文楊都御史通融處分。仍聽本官便宜立法，或坐委附近府、衛能幹官員運送前去，督同該衛公正官員，與官軍死馬、樁頭銀兩，相兼驗買堪中土產馬匹騎操等因具本，奏行兵部。
該本部覆奏：看得陝西苑馬寺卿車霆，奏要增添靈州鹽課司鹽引，設法納銀，收貯官庫，專聽督理馬政衙門分撥各逞買馬一節。緣前項鹽引，舊例相兼茶法，供辦各邊騎操馬匹。後因此法漸弛，各邊互相奏討，豪右夤緣為奸，利歸私門，分家不得實用。一或缺馬，動輒仰給京師。今若車霆前擬，則不特三邊馬匹足用，而尚有餘利，誠為國家永遠之計。但今巡撫都御史楊一清兼理馬政，前項事情是其職掌，未經勘處，難便定奪。合無本部行移本官，將車霆所奏，逐一備細查勘明白，如果相應，依擬處置。中間法有滲漏欠當者，仍要斟酌停當，次第舉行。若有應奏事情，徑自具奏定奪。該添鹽引，轉行戶部，自弘治十八年為始，照數增添。
伏望皇上俯念三邊重地，所急者止是馬匹，斷自宸衷，特降綸音，著為定例。務使鹽易、茶易馬匹，永為邊方之利，不許別項奏討。前此弊政，應該革罷者，盡行革罷。如奸豪一時失利，扇惑地方，沮撓國是，許楊一清指實參究，置之重典。年終通將納足銀兩，買過馬匹，並分撥各邊數目，造冊奏繳，仍造青冊一本，送部查考等因題。奉孝宗皇帝聖旨：「是。陝西茶、鹽易馬備邊，係是舊制。今後不許別項奏討。欽此欽遵。」備咨到臣。
切惟陝西地方，內而固原、環、慶，外則寧夏、延綏，皆防胡重鎮。軍務所急，莫先於馬。頃自胡塵弗靖，戰馬告乏，各邊之仰給無窮，公帑之所儲有限，至廑宵旰之憂，命臣督理馬政，二年有餘，孳牧之利粗雖興舉，未獲收效，惟茶馬較之先年，號增數倍。顧三邊戎廄，倒亡相繼，隨補隨耗，支應不敷。臣晝夜思惟，恐孤委任，不勝憂懼。
看得靈州鹽課司大小鹽池所產鹽斤，與解池相類，不勞煎煮，不煩人力，為利甚博，取之無窮。舊例止是招商中納馬匹，分給邊鎮騎操。後因各邊交爭互取，多寡不均，故有間年關領之例。又因中馬之人，勢囑賄通，濫收不堪馬匹，不得實用，故有收價解邊之例。畢竟為馬而設，未嘗別用。後因放鹽委官，作弊多端，奏添陝西按察司副使一員在於慶陽駐劄。職雖整飭兵備，實兼督理鹽法。近年以來，寧夏鎮、巡衙門，先因修理河渠，借去弘治十四年、十五年二年鹽課，後因措置糧草，借去弘治十六年、十七年、十八年三年鹽課。河渠工程既未就緒，倉場糧草亦未充足，而鹽馬之制遂廢。私鹽盛行，奸豪得利。以此，總制尚書秦紘、苑馬寺卿車霆先後論奏，皆欲增廣靈州鹽課，以供買馬。節經該部題奉欽依：「茶、鹽易馬備邊，不許別項奏討。」邊方幸甚！
然當久玩積弊之餘，為改弦易轍之舉，思之不熟，計之不審，終恐法立弊隨，有損無益。行據陝西布、按二司分巡、分守、兵備、鹽法等官副使燕忠、高崇熙等親詣鹽池勘處，各陳所見前來。臣稽查舊卷，采摭羣言，參酌計慮，至於再三，始有一得。
查得先該總制尚書秦紘奏準，弘治十九年以後，陝西布政司印刷十餘萬引，送發監理通判處開放。每引收銀四錢五分，準令裝鹽五石或六石。今陝西苑馬寺卿車霆奏稱：自弘治十八年為始，量為增添五六萬引，不必招商，聽令臨邊腹裏有牛車軍民人等，以近就便，於固、慶兵備官處每引並臥引錢共納銀六錢，止許中車下池，裝載鹽一十五石為則。舊例，此鹽止通平、慶二府，今邊馬急缺，欲暫通漢、鳳等府地方發賣。待至各邊馬不告乏，庫有餘貲之日，照舊施行。
查得靈州鹽課司大小二鹽池，大池原額鹽課一萬一千二百三十二引，小池三千一百四引有零，共該額課一萬四千三百三十七引。計今二池所產鹽斤，委有餘饒。常課之外，雖增十倍，似亦可辦。而原額止於如此，蓋因行鹽之地止是平涼、慶陽二府及寧夏等衛榆林寧塞營迤西城堡，又地臨邊境，事變難測。立法之初，良有深意。
近年總制尚書秦紘要增鹽利，及以便宜處置，出給小票，許令前往西、鳳、延安、漢中等府發賣，故鹽商雲滃，鹽廠山積，固原荒涼之地，變為繁華。議者徒見其然，遂謂二池鹽課可增十萬至二十萬。然河東鹽法未免被其阻壞，所司已經奏行禁止。若遵照舊例，拘定前項地方，則鹽生者多，民食者少，鹽商何從售賣？原額一萬四千餘引之課，尚恐不敷辦給，安能復增五六萬至十萬引課額？且陝西各府之人利於靈州食鹽，先年課額雖未嘗增，而私鹽實不能禁。利之所在，人必趨之，又商民兩便，雖日加刑戮，末如之何！夫以鹽池所產本有此數，卻為地方所拘，自棄其利，以為奸人私販之地，深為可惜。欲增鹽引而不稍廣行鹽之路，徒生厲階，以貽後議，非計之得也。
該納引錢，舊例每引止是銀一錢五分，今欲增至銀五六錢。訪得商人賣與腳戶，所得不過銀四錢有餘，彼無利息，安肯中納？若盡如車霆所奏，不必招商，就池賣與附近有牛車軍民，臣謂榷鹽招商，自是正理。專使公家紛紛與細人貿易，非為政之體，將來恐滋別弊。至於所載鹽斤，例該每引二百斤，帶耗五斤。今若許載至一十五石，不無太濫。但二池邊遠險阻，腳價艱苦，比之淮、浙、河東，事體不同。秦紘所擬，似為得中。及照大池原額課多，然坐臨極邊，而行鹽之途艱；小池原額課少，然地近腹裏，而食鹽之人廣。近年小池每季放支鹽斤反多大池數倍。合無大池增鹽一萬五千引，並舊課共二萬六千二百三十二引，小池增鹽三萬引，並舊課共三萬三千一百零五引，通共二池新舊課鹽共五萬九千三百三十七引。照例招商，每引止可納銀二錢五分。照鹽一車以六石為則，外有多餘，依律掣墊追問。運至固原、慶陽二鹽廠卸所，每引仍照舊收臥引銀一錢，通共每引該得銀三錢五分，每年得銀二萬七百六十餘兩。此外若有餘鹽，卻依車霆所奏，就池招人納銀，給與引目，聽其發賣。儻遇旱澇，鹽生不及，或邊報緊急，鹽路不通，除舊額鹽課外，新增鹽課，明白除豁，不可膠於一定，歲歲取盈。行鹽地方，西安、延安二府密邇河東，地廣人稠，照例嚴加禁約，不許靈州鹽斤私通販賣，阻壞彼處鹽法。止許於鳳翔、漢中二府通行，與河東之鹽相兼發賣，兩不礙阻。其弘治八、九年以前中馬鹽引，年久弊多，莫可查考，所宜一切革罷。弘治十三年以前，陝西布政司招中商人，彼皆奉例納銀輸官，後因寧夏借課，躭遲數年，虧折資本，怨聲載道，合淮相兼放支，新引七分，舊引三分。弘治十四年以後，寧夏所借，若有未支未中之數，年分已滿，中間勢豪奸頑之人展轉影射，冒支盜賣等弊不可枚舉，雖再復支。未中引目，陝西截取開中，庶幾物論稱平。所收鹽引銀兩，俱送慶陽、固原各官庫寄放，聽慶陽兵備兼理鹽法副使及固原兵備副使提督，稽察奸弊。每季監理通判督同鹽課司，將給過引目，放過鹽數，造冊開報臣並布政司查考。如遇各邊缺馬，各該巡撫移文前來，聽臣斟酌通融，給發買馬支用，不必拘定間年之例。臣於年終，通將納過銀兩，買過馬匹，並分撥過各邊數目，造冊奏繳。若有餘銀，仍發庫收貯，照例查盤。如此所處，似為停當，而於馬政大有裨益。但兵部原擬，自弘治十八年為始，增添鹽引，前項公文，本年五月內方才行到。彼時寧夏招過商人，正在支鹽賣鹽之際，事已過期，難再追改。合自正德元年為始，照依新例而行。及查得陝西布政司並無收貯靈州鹽引，即今將及放鹽之期，誠恐遲悮。如蒙乞敕戶、兵二部，將臣所擬參詳可否，上請施行。合用鹽引，作急差官南京戶部刷印二十萬引，務在本年三月以裏降給陝西布政司收貯開放。其餘該載不盡事情，臣徑自處置。一切弊政應革罷者，徑自查革。若有奸豪失利，扇惑沮撓之人，指實劾奏，置之於法，不敢姑息隱蔽。
緣係處置各邊馬匹及該部題準，行令臣斟酌停當舉行，應奏事情徑自奏請定奪事理，謹題請旨。
為處置馬營城堡事
奏為處置馬營、城堡事。
據陝西苑馬寺卿車霆呈，修完俠西苑馬寺長樂、靈武二監，開城、廣寧、黑水、安定、清平、萬安等六苑城堡、衙門、公廨、城樓、城門、馬廄、營房、倉廒屋宇，買辦木、石、板棧，燒造甎瓦，雇覓賞勞各色人匠、夫役等項用過各項銀兩、並食用過米糧數目，備造圖冊，呈繳到臣。
案查，先準兵部咨前事，該本部題。看得都御史楊一清奏稱：即今陝西修舉馬政，俱無城堡、馬廄，恐後馬匹蕃息，為虜所窺。況今彼處見報聲息，所宜先事預防。乞要築城堡，使人馬有所保障；置馬廄，使馬匹不至橫傷；修營房，使貧軍有所依棲；建公衙，使牧官得修職業。前項工程，必須量起附近軍民人夫，動支髒罰馬價，以備各項費用一節。論辯剴切，計處停當，俱是為國興舉馬政，用圖永久之計，相應依擬定奪。除地方規制，已該一一相度明白外，所據該用人力，合無行移本官並巡撫都御史周季麟，計用若干，行令都、布、按三司著落所屬附近軍衛有司，量數起倩，與同本苑軍夫相兼修理。其應用錢糧，本部再於太僕寺馬價銀兩支取八千兩，與前給買種馬，共輳五萬兩，一並送去，聽從本官於內支用。若有不足，仍依前擬，於本省大小問刑衙門。弘治十七年贖罪銀錢、髒罰銀物並司、府在庫官錢內支取，以備輳辦木植、甎瓦等項。務圖成功經久，不許虛應故事。畢日，通將用過錢糧，築修過營堡，備造圖冊奏繳，仍造青冊送部查考等因題。奉孝宗皇帝聖旨：「著楊一清上緊提督整理，務要完固。欽此欽遵。」備咨前來。
已經行委陝西苑馬寺卿車霆、陝西按察司副使王寅、陝西都司都指揮僉事房懷，分投提督軍衛有司，委官悉照原擬地方規制，斟酌損益，量起附近軍民人夫與各苑軍夫相兼修理。查支兵部奏發馬價，並馬政、茶法衙門有行贖罪、髒罰、紙價銀兩，置辦物料，覓雇人匠，貼備工食。完日，通並畫圖造冊，回報去後，續因連年套賊有警，地方薄收，不敢急迫並興工作。副使王寅別有差占，都指揮房懷改任守備去訖，止是苑馬寺卿車霆一人提督，陸續整理。經今二年，原擬兩監六苑工程方才完備。及查得後奏開設武安苑營堡，亦皆築完。其衙門、倉廒、營房、馬廄等項，次第蓋造。
緣係腹裏地方，相應從緩，除待完日另行奏報外，臣竊惟陝西設立寺、監衙門，職專孳牧。始雖規模宏遠，而法制未備，因陋就簡者百年於茲。孝宗皇帝采納廷議，詔圖修復。臣猥被推薦，仰承任使，大懼無以稱塞明命。始至固原，求所謂監、苑者，雕落之餘，頹垣敗甃，莽為荒基。而乎涼迤北，直抵環縣，地方數百里，深山野草，居民星散，崖窯堡洞遠近不一。弘治十四年，虜騎蹂踐，屠戮、驅掠丁口、頭畜多至二十餘萬，各苑官馬為之一空。蔓延至於平涼，滿所欲而去。彼時為臣謀者皆曰：「虜人所利者馬。馬之羣聚益繁，則虜之窺伺益急，將來恐不可保。」臣不得已，方修孳牧之規，即上城堡之議。仰荷朝廷嘉納，臣得展布有為。
今固原迤西至鎮戎所，新修展修，營堡聯絡。平涼迤北有彭陽大城，有板井新堡。安定苑僻在西南，有中營大堡。又奏設操丁，給與盔甲、弓矢，各守本城。比者，大虜擁眾數萬，長驅而入，聲言要搶各苑官馬。至黑水苑劄營，分遣輕騎，窺我三營不得，不復東向。又一枝至板井堡，即日出境，不敢久住。計今各苑見養官馬一萬有餘，止是萬安苑搶去七十餘匹，其餘俱幸保全。蓋彼猾賊熟路，忽見我高城深塹，樓櫓相望，旗幟羅列，將謂處處屯兵，不知幾何，有以懾其心而奪其氣故也。但舉事之初，勞費有所不免。故好議論者，有今日修馬廄，明日築城堡之言。今事已就緒，非惟官馬有所保障，可望蕃息，遇警，附近軍民丁口、頭畜，亦可在此收避。且我迎敵出哨之兵，勞則可以少息，急則可以為家，有益於邊備實多。及查得支用錢糧，除解到馬價銀八千兩外，止是將臣馬政、茶法二項官錢輳用。該部原擬弘治十七年分大小問刑衙門贖罪、髒罰並在庫官錢，並無分文動支。臣竊恐議者不能深究地方利害，事情本末，習於任耳者之見，視為無益。將來敝不知修，缺不能補，隳廢前功，深為可惜。如蒙乞敕兵部，通行陝西鎮、巡、三司及苑馬寺等衙門，將前項修完城堡工程，向後如有損壞，隨即修補。其未補者，尚當及時增拓，推廣而行，共成國是，以為地方遠圖，不但孳牧一事之利而已。臣不勝惓惓體國之至。
緣係處置馬營、城堡及奉欽依：「著上緊提督整理，務要完固」事理，為此，今將修完兩監六苑工程，用過錢糧數目，畫圖造冊具本，專差承差孫桂親齎進繳，謹具奏聞。
為修舉馬政事
題為修舉馬政事。
臣節該欽奉敕諭：「陝西設立寺、監衙門，職專牧馬。先年邊方所用馬匹，全藉於此。近來官不得人，馬政廢弛殆盡。今特命爾前去彼處，督同行太僕寺、苑馬寺官專理馬政。爾須查照兵部奏準事理，考究國初成法，親歷各該監、苑，督委都、布、按三司能幹官員，踏勘牧馬草場，果有侵占，即令退還；查點養馬軍人，果有逃亡者，即令撥補。見在種兒、騍馬，實有若干，設法增添，務足原額；倒死虧折馬駒，隨宜追補，量為分豁。布置已定，責令該管官員，用心牧養。各該寺、監等官，有闒茸不職者，爾即具奏黜罷，或起送別用，另選才能，以充任使。其有盡心職務，功績昭著者，具奏旌擢。欽此欽遵。」
臣受命兢惕，不遑寧處。親詣兩監六苑，查得牧馬草場、原額一十三萬三千七百七十七頃六十畝，見在止存六萬六千八百八十八頃八十畝，其餘俱被人侵占。原額養馬恩隊軍人一千二百二十名，見在止有七百四十五名，其餘俱逃故年久，未曾勾補。點視得見在牧養兒、扇、騍馬並孳生馬駒，止有二千二百八十匹。竊歎馬政之廢，至於如此！欲作新興舉，非臣一人所能獨辦。訪得陝西布政司右參政車霆、陝西按察司副使王寅、陝西都司都指揮僉事房懷，俱堪委用。已經遵照敕旨，督委各官，隨同行事，節經具題外，續蒙聖恩，車霆陞任陝西苑馬寺卿。其後，副使王寅別有分巡等項差占，都指揮房懷改任守備去訖，止是車霆一人，常川幹理。
今查得，各監、苑清出實有草場荒熟地共一十二萬八千四百七十三頃一十一畝八分九厘六毫。恩隊軍人補完，見在新舊共一千九十三名，招募新軍一千一百八十名。及查得弘治十八年十二月終，各苑見在牧養兒、扇、騍馬並駒共一萬一千六百二十匹、頭，修完馬營、城堡共一十九處，衙門、倉廒、營房、馬廄等項屋宇共四千一百餘間。又選設操丁一千名，委官提督操練，無事不妨牧馬，有警可備調用。前項事宜，臣愚不過總其大綱，至於經營布置，實多車霆之力。且天下之事，襲已成者易為力，振久廢者難為功。當馬政興舉之初，羣咻眾哄，恐喝搖撼，無所不至。急之則他變或生，緩之則弦轍如故。車霆等不急不徐，寬嚴相濟，委曲開導，人情稍安。經今二年之上，復草場於滅沒之餘，完牧軍於雕耗之後，保障有地，防守有人。孳牧之規，稽考之法，粗皆就緒，經久可行。將來官員守而無失，自足以收蕃息之效。
查得先為一事權以修邦政事，該兵部節該題奉孝宗皇帝欽依：「今後行太僕寺、苑馬寺官有缺，照在京太僕寺官例，務推素有才望的簡用。待有成績，亦照太僕寺官陞擢。欽此。」續為正卿寺體統以修邦政事，該吏部等衙門會議，節該題奉欽依：「兩寺官員體統，都準議行，永為定制。各官果有政務修舉、功績顯著的，你每推舉，酌量陞用，不必拘定常例。欽此欽遵。」
看得車霆原任陝西布政司右參政，以新例被簡命為苑馬寺卿。本官𫾻歷中外，積有歲年；剛方有為，清苦無玷。年老而風節愈厲，官久而初心不改。節經撫按旌異，言官奏保，委的堪以重用。其隨臣整理馬政，修舉廢墜，委的盡心職務，功績昭著，相應旌擢。若止照常格陞用，無以激勵人心。必須仰遵先帝成命，照在京太僕寺官例，推任兩京相應堂上官或巡撫都御史，庶足以充其蘊。且今四方多事，用人為急。一時人才固多，然守法任事、不避艱險如車霆者，亦不易得。況本官年雖七十，精力末衰，若不早為甄拔，將來衰邁可惜。如蒙乞敕吏部，再為訪察，如果本官歷任年深，公論允協，合無查照新例，不次拔擢，大加委任，仍乞給賜應得誥命。使凡厥有位，知所感發興起，其於治道，實有補益。臣備員風紀，不敢蔽賢，干冒天威，無任悚懼。
緣係修舉馬政、薦舉賢能官員事理，謹題請旨。

[book_title]卷三·茶馬類
為修復茶馬舊制以撫馭番夷安靖地方事
兵部為修復茶馬舊制，以撫馭番夷、安靜地方事。該本部題，車駕清吏司案呈，奉本部送準戶部咨，陝西清吏司案呈，奉本部送於戶科抄出，督理馬政都察院左副都御史楊一清奏。
臣受命督理茶馬，親詣西寧、洮州等衛地方，督同兵備、守備等官陝西按察司副使蕭翀、署都指揮僉事蔣昂等，選差撫夷官員，帶領通事，分投撫調各族番夷，中納茶馬。隨據差去人員陸續撫調各族番官指揮、千、百戶、鎮撫、驛丞，偕其國師、禪師，各齎捧原降金牌、信符而至。臣得拜觀焉。其額上篆文曰：「皇帝聖旨。」其下左曰：「合當差發。」右曰：「不信者死。」臣奉宣皇上恩威，撫且諭之，責其近年不肯輸納茶馬之罪。彼皆北向稽首云：「這是我西番認定的差發，合當辦納。近年並不曾齎金牌來調，止是一年一次著我每將馬來換茶。今後來調時，天皇帝大法度在，我西番每怎敢違了」。臣於是乃知我聖祖聖宗，睿謀英略，度越前代遠矣。
考之前代，自唐世回紇入貢，已以馬易茶。至宋熙寧間，乃有以茶易虜馬之制。所謂以摘山之利，而易充廄之良。戎人得茶，不能為我害；中國得馬，足以為我利。計之得者，宜無出此。至我朝，納馬謂之「差發」，如田之有賦，身之有庸，必不可少。彼既納馬而酬以茶斤，我體既尊，彼欲亦遂。較之前代，曰「互市」，曰「交易」，輕重得失，較然可知。夫王者不治夷狄，今責番夷以差發，非若秦、漢喜功好大勤遠略者之所為也，亦非中國果無良馬，而必有待乎番夷也。蓋西番之為中國藩籬久矣。漢武帝圖制匈奴，乃表河曲、列肆郡、開玉門、通西域，以斷匈奴右臂，而幕南無王庭。今金城之西，綿亙數千里，北有狄，南有番。狄終不敢越番而南，以番人為之世讎，恐議其後，此天所以限別區域，絕內外者也。不然則犬羊長驅，寧、河、岷、隴之區，鮮不為其蹂踐，欲晏然無事，得乎？
國初散處降夷，各分部落，隨所指撥地方，安置住劄。授之官秩，聯絡相承。以馬為科差，以茶為價，使知雖遠外小夷，皆王官王民，志向中國，不敢背叛。且如一背中國，則不得茶，無茶則病且死。以是羈縻之，賢於數萬甲兵矣。此制西番以控北虜之上策，前代略之，而我朝獨得之者也。
頃自金牌制廢，私販盛行，雖有撫諭巡察之官，卒莫之能禁，坐失茶馬之利垂六十年。豈徒邊方缺馬騎征，將來遠夷既不仰給我茶，敢謂與中國不相干涉。意外之憂，或從此生；藩籬之固，何所於託？其所關係，誠非細故。
臣始至陝西，行據守備河州署都指揮僉事蔣昂呈稱：河州衛每年招番易馬，止是臨近川卜陸族、乞臺、撒刺並歸德中、左所西番達子二十七站，及腹里老鴉、乚藏等族熟番調來中馬給茶。其黑章咂、上、下哈如、阿劄爾、朵工、遠竹等族番人，遞年累撫老番俱故，後生不知法度，強硬生拗，不肯前來中馬。又被黑章咂、朵工等族番人，糾引番賊，專一伏路搶殺過往官軍糧賞財物。雖經呈稟上司，差官量帶軍馬、通事出境，不過追撫，止照番俗事理發落。因循年久，未蒙天威加兵。各番輕視國法，愈加恣肆為惡，搶擾地方，以為得計。若不早為處置，慮恐餘族番夷一概仿效，不惟廢弛馬政，抑且有損國威。合無具奏，差委謀略公廉官員，動調軍馬、通事，統領前去，直抵巢穴。務將前項累撫不來中馬、為惡黑章咂、朵工、遠竹等族番人量剿一二族，俾無遺種，庶使餘族番夷寒心知懼，實為經久便益等因到臣。
看得本官父祖以來，守備河州，熟知番情，必有所見。但興師動眾，勞費不貲。陝西地方疲敝，又兼北虜不時出沒，前項事情，難以輕議。況禦戎上策，莫如自治。各番雖不中馬，未嘗一日無茶。彼既坐得之，何求於我？且中國之人，明知禁例，肆行無忌，於番夷乎何誅？臣乃申嚴禁令，嚴督所司，緝捕私販，根究株引，不少假借。茶徒稍稍斂跡，茶價頓增。已而招調番人，遠近畢集，稔惡如朵工、黑章咂者，亦如期而至。乃知中國之茶，真足以係番人之心而制其命。
但今停止商茶，戶部題奉準依，許將例前報中者，照舊發賣，其數幾二百萬，是又一厄也。誠使私茶商販，一切禁絕，不得通番，不一二年，番族無茶，不撫亦將自來，調之寧敢不至？臣仰承任使，恒懼無補，以速罪尤，深慮卻顧，輒罄一得之愚如此。至於興廢補敝之宜，謹條陳五事於後，伏惟聖明省覽。乞敕戶、兵二部，議其可否，覆奏行之。仍乞斷自宸衷，今後有以開中商茶為言者，無賜施行。該部該科查照不許招商中茶前旨，舉奏懲泊，庶幾番人堅內附之誠，邊方無意外之患，不止有裨三邊馬政而已。臣不勝惓惓體國之至等因開坐奏。奉聖旨：「該部看了來說，欽此欽遵。」抄出送司，案呈到部。
看得都御史楊所奏事件，除處茶園之課、廣價茶之積二事，本部覆奏外，所據復金牌之制、專巡禁之官、嚴私販之禁三事，係隸貴部掌行。擬合開咨前去，煩為徑自查照，覆奏施行等因，咨部送司，案呈到部。
看得都御史楊奏言，祖宗處置番夷之道，非特資彼戰馬，兼以固我藩籬，其機括則全在於嚴禁私茶。蓋其所見，能識國體；故其所陳，俱得治要。今將議奏條款議擬，開立前件，伏乞聖明裁處。
緣係修舉茶馬舊制及奉欽依：「該部看了來說」事理，未敢擅便。弘治十七年十二月十四日，本部尚書劉等具題。本月二十八日，奉聖旨：「金牌制度，自何年廢弛，通查明白來說。其餘準議。欽此。」
除將準議事理通行各該衙門欽遵外，查得先年奏差官員，齎捧上號金牌，前往陝西、洮、河、岷州等衛招番，比對下號金牌，令其各納馬給茶，委的廢弛年久。今都御史楊因邊方缺馬，要復舊制，已稱典籍磨滅，多無的據。今奉前該欽依，緣本部查無前項卷案，未審先年差官齎捧，係何衙門承行，內府印綬監原發金牌底簿，必備載年月明白，擬合查勘通行。為此除外，合咨前去，煩照本部題奉欽依內事理，欽遵施行。仍備查金牌制度，何年為因何事廢弛，作急咨報，以憑覆奏。
計開：
一、復金牌之制。切照洪武年間，欽降金牌數目，各衛典籍磨滅，多無的據。查得河州地方，原設必裏衛二州、七站，西番二十九族，原額金牌二十一面，認納差發馬七千七百五匹。西寧衛地方，曲先、阿端、罕東、安定四衛，巴哇、申衝、申藏等族金牌一十六面，該納差發馬三千二百九十六匹。洮州衛地方，火把哈藏、思曩日等族金牌四面，該納差發馬三千五十匹。上號在於內府收貯。每三年一次，欽遣近臣齎捧前來，公同鎮守、三司等官統領官軍，深入番境劄營，調聚番夷，比對金牌字號，收納差發馬匹，給與價茶。如有拖欠之數，次年前去催收。後因邊方多事，陝西軍民轉輸軍餉，無暇運茶，腹裏衛分官軍又各調去甘、涼、寧夏等處征操，別無官軍可調，茶馬因是停止。歷年滋久，如曲先、阿端諸衛，貌不相通。誠恐數十年之後，雖近番亦不復知有茶馬矣。今欲照舊例，調軍入番征收，非惟病於供億，且恐激擾番夷。乞敕該衙門將金牌舊額查出，申明昭示各衛，預先行令應納差發馬匹番族，使知朝廷修復舊制，各當本等差發，不許生拗違背。然招番必先運茶，不然調來番馬，無價可償，失番人之望，虧中國之體。合無於弘治十八年、十九年[1]內，如臣後所擬奏，嚴禁私販，廣積官茶。其番官指揮、千、百戶、鎮撫、驛丞等官，久不襲替，亦令兵備、守備官查出奏請，就彼各襲原職，以為統領，不必令其來京。以弘治二十年為招番之期，乞遣廷臣齎捧上號金牌前來，會同臣及陝西、甘肅二處巡撫官，督同都、布、按三司官員，不須動官軍深入番族，止在三衛住劄，差委撫夷官員、通事，分投調取各番，各齎原降下號金牌，牽趕馬匹，前來上納。分別上中下三等，給與價茶，厚加賞勞，遣回本族。如不敷原數，聽次年徵收補還。事完，將收過馬數造冊，隨金牌齎繳。馬送陝西行太僕寺印烙，照例給軍騎操。以後三年一次舉行。中間二年，仍照常差官，齎番字文書前去各族曉諭，有情願者，聽其自來，將馬換茶，不願者不拘。敢有不受約束，招調不來者，再三撫諭，如果執迷不悛，量調漢番官兵，問罪誅剿，以警其餘，庶幾恩威並施，番人懷威，永為藩籬之固。
前件看得，都御史楊一清奏言，欽降金牌與各番認納差發茶馬，深為有見。但前項制度廢弛年久，所查未必盡悉其舊。故楊一清本內亦云，典籍磨滅，多無的據。合無本部行移內府印綬監，清查各番族原額上號金牌面數及番族名目、馬匹數目，備細明白，轉行楊一清，再加審處，諭令番族知會。約至弘治二十年為招番之期，每三年一次。至期，本部奏差行人一員，齎捧前項金牌，會同彼處督理馬政並各該巡撫都御史，督同三司官，悉依所擬，次第舉行。事完，差去官員將收過馬匹，給過價茶數目，造冊同原捧金牌進繳。中間二年，撫諭各番有願將茶換馬者，聽從其來，亦照所擬定奪。本部仍行各官，轉行兵備、守備等官，將原額番官指揮、千、百戶、鎮撫、驛丞等官年久不曾襲替者，逐一查出保勘，明白奏行。本部行令就彼襲替，統領番族，認納差發。敢有糾引番賊，生事害人，一體治罪。
一、專巡禁之官。查得先準兵部咨，為一事權以修邦政事。該本部題稱：茶馬自先年停止大臣之後，止是行人撫諭巡禁。成化年間，因是行人職輕，難以革弊，該巡撫奏準，暫差御史前去整理。今既有都御史兼理，若又差御史在彼，不無事權不一。合無將巡茶御史行取回京，一應首尾，悉皆責成於今去都御史楊一清。待到彼之日，或行茶地方遙遠，應該另添何等巡禁官員，聽本官奏請定奪等因具題。節該奉聖旨：「是。欽此。」及查得臣節該欽奉敕：「今特命爾不妨督理孳牧，兼理茶馬。自潼關迤西，西安、鳳翔、漢中、平涼、臨洮、鞏昌、西寧、甘肅等處，申明節次條例，提督都、布、按三司、軍衛有司並守備、把隘等官，但係通番關隘與偏僻小路，俱要用心巡禁，嚴謹把截。爾仍不時親歷點閘，或督令分巡官按月省諭，不許官豪勢要及軍民之家私自興販茶貨，潛入番境，通同交易。如有故違，應拿問者就便拿問，應奏請者具奏來聞。欽此欽遵。」
臣本暗劣，猥承任使，分當奔走職業，不敢辭勞。但陝西禁茶地方，東至潼關，西極甘肅，南抵漢中，綿亙數千里，伏奸氵慝，無處無之。臣始至陝城，拿獲積年交通進貢經過番夷，代買私茶，誆騙財物犯人徐銳等三十餘名。比至鞏昌地方，節次拿獲販茶通番人犯百餘名。俱經法司問明，發遣訖。渠魁就擒，餘黨潰散。然惡草難去而易生，奇疾難攻而易動。且茶禁愈嚴，則茶利愈厚。利之所在，趨者瀾倒，伺便而發，乘隙而動者，難保必無。其間多於礙官豪勢要之人，非軍衛有司之力所能鈐制。禁防稍疏，則弦轍如故，茶馬大計為之奈何？臣之職業，重在孳牧。一歲之間，大半住劄平涼、固原等處，又有提調三邊騎操馬匹之任，前項行茶地方，實難遍歷。雖例該提督都、布、按三司官及督令守、巡官行事，各官俱有本等職務，委任不專，難以責其成效。臣到平涼已及一年，未嘗一見分守官；在隴西數月，未嘗一見分巡官。此事勢使然，亦不足異。所據巡禁私茶，必得按察司官一員專理，乃能濟事。但陝西按察司額設、添設副使、僉事等官已多，若再添除，不無官多人擾。臣查得本司官若無事故，除兵備、邊備、提學、管屯、監收糧斛及輪管分巡、清軍之外，實有空閑一員。合無自弘治十八年為始，聽臣於各官內自擇有風力才幹一員，常川於臨洮府住劄，不許別項差占，專一往來巡視，提督各府、衛、州、縣官嚴禁私茶，痛革通番積弊。一年滿日，仍擇委一員，交代回司。計其行過事跡，果能禁革奸弊，使私販息絕，聽臣奏保旌異擢用；如或因循怠玩，指實參究黜罰。如此，則官不必增，而政無不舉矣。
前件看得，茶易馬匹，先年專差御史一員。今既責之都御史楊一清兼理，委的馬政事多，地方廣遠，不無顧此失彼，必須委官分理，合無準其所奏。本部仍行都御史楊一清，每年於陝西按察司見任官員內揀用一員，常川於臨洮府住劄，不許別項差占。專一往來巡視，提督各府、衛、州、縣官毆禁私茶，痛革通番積弊。一年滿日，照例委官交代。或有別項沮撓推託，聽本官徑自參奏。若委官克舉其事，亦聽本官奏保擢用。
一、嚴私販之禁。查得律內，凡犯私茶者，同私鹽法論罪。及查見行事例，私茶有興販五百斤的，照見行私鹽例，押發充軍陝西等處。但有漢人結交夷人，互相買賣借代，誆騙財物，引惹邊釁者，問發邊衛，永遠充軍。近準兵部咨，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:40:27-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>