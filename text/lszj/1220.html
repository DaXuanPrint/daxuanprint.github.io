<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,王文正笔録,王文正公笔录（标点版）,王文正笔录全文在线阅读,王文正笔录全文在线下载,大玄古籍书库">
<meta name="description" content="宋代文言轶事小说，一名《沂公笔录》。北宋王曾(封沂国公、諡文正)撰。一卷，有《百川学海》、《学津讨原》、《榕园丛书》、《说库》、《粤雅堂丛书》、《十万卷楼丛书》等本。全书凡三十余条，所记多为北宋初年太祖、太宗、真宗三朝的朝廷旧闻，记及仁宗初年者仅一二条。由于作者谙习掌故，所记又多为亲见亲闻之事，故大多翔实可信。南宋李焘著《续资治通鉴长编》时，多采用本书内容。行文清畅，间亦有可讽读之篇，如：咸平、景德中，文靖李公沆在相位，王公旦任参知政事。时西北二方犹梗，羽书边奏，盖无虚日。……王公叹曰：。“安得企见泰平，">
<title>王文正笔录_王曾_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">王文正笔录</span> <br/>
          作者： <span class="inputVal" id="bkauthor">王曾</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,笔记,完结</span> <br/>
          字数： <span class="inputVal" id="bknum">[book_length]12364</span> <br/>
          说明： <span class="inputVal" id="bkdec">宋代文言轶事小说，一名《沂公笔录》。北宋王曾(封沂国公、諡文正)撰。一卷，有《百川学海》、《学津讨原》、《榕园丛书》、《说库》、《粤雅堂丛书》、《十万卷楼丛书》等本。全书凡三十余条，所记多为北宋初年太祖、太宗、真宗三朝的朝廷旧闻，记及仁宗初年者仅一二条。由于作者谙习掌故，所记又多为亲见亲闻之事，故大多翔实可信。南宋李焘著《续资治通鉴长编》时，多采用本书内容。行文清畅，间亦有可讽读之篇，如：咸平、景德中，文靖李公沆在相位，王公旦任参知政事。时西北二方犹梗，羽书边奏，盖无虚日。……王公叹曰： “安得企见泰平，吾辈优游暇食矣。 ”李答曰： “国家强敌外患，适足为惊惧。异日天下宁晏，人臣率职，亦未必高拱无事，君奚念哉!”及北鄙和好，西邻款附，于是朝陵展礼，登封行庆，寝寻巨典，无所不讲，属公既衰且病，疲于赞导，始服李之深识。写军政危急之时与和平之时宰臣同样困于政事，表现李沆的识见和王旦的思安而不得。司马光著《涑水纪闻》时，将此则全部采入。</span> <br/>
          封面： <span class="inputVal" id="bkimg">Z_6688.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]王文正笔录
[book_author]王曾
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,笔记,完结
[book_length]12364
[book_dec]宋代文言轶事小说，一名《沂公笔录》。北宋王曾(封沂国公、諡文正)撰。一卷，有《百川学海》、《学津讨原》、《榕园丛书》、《说库》、《粤雅堂丛书》、《十万卷楼丛书》等本。全书凡三十余条，所记多为北宋初年太祖、太宗、真宗三朝的朝廷旧闻，记及仁宗初年者仅一二条。由于作者谙习掌故，所记又多为亲见亲闻之事，故大多翔实可信。南宋李焘著《续资治通鉴长编》时，多采用本书内容。行文清畅，间亦有可讽读之篇，如：咸平、景德中，文靖李公沆在相位，王公旦任参知政事。时西北二方犹梗，羽书边奏，盖无虚日。……王公叹曰： “安得企见泰平，吾辈优游暇食矣。 ”李答曰： “国家强敌外患，适足为惊惧。异日天下宁晏，人臣率职，亦未必高拱无事，君奚念哉!”及北鄙和好，西邻款附，于是朝陵展礼，登封行庆，寝寻巨典，无所不讲，属公既衰且病，疲于赞导，始服李之深识。写军政危急之时与和平之时宰臣同样困于政事，表现李沆的识见和王旦的思安而不得。司马光著《涑水纪闻》时，将此则全部采入。
[book_img]Z_6688.jpg


[book_title]提要
【臣】等谨案王文正笔录一卷宋王曽撰曽字孝先青州益都人咸平五年乡贡试礼部廷对皆第一官至右仆射兼门下侍郎平章事集贤殿大学士封沂国公諡文正事迹具宋史本传此乃所记朝廷旧闻凡三十余条皆太祖太宗真宗时事其下及仁宗初者仅一二条而已曽练习掌故所言多确凿有据故李焘作通鉴长编往往全采其文如记李沆为相王旦参知政事羽书边奏无虚日旦以为忧沆谓他日天下宁晏未必端拱无事及北鄙和好登封行庆旦疲于賛导始服李之深识云云司马光洓水纪闻亦载其事则谓和好既成而沆独忧之李焘考异谓沆卒于景德元年七月至十二月和议始成光葢偶未及考当以曽説为长此皆为能得其实惟景徳改元在其年正月而曾于王继忠一条乃谓兵罢改元亦未免有误又继忠兵败降辽不能死国反为所任用殊亏臣节虽有启导和好之力殊不足以自赎曽乃以尽忠两国许之褒贬尤为失当矣乾隆四十五年九月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]王文正笔録
宋　王曾　撰
范鲁公质早辅周室及太祖受禅不改其任两朝翊戴嘉谋伟量时称明相自云执政之地生杀舒惨所系茍不早夜兢畏悉心精虑败事覆餗忧患毕至道有枉直时有夷险居其位者今古为难尝谓同列曰人能鼻吸三斗醇醋即可为宰相矣
宣徽使旧亚枢使位在枢宻副使同知枢宻院事之上咸平中周莹拜宣徽使有所畏避因自陈愿居其下先帝从之遂为常制自莹始也
真宗皇帝天资仁孝性尤谦慎淳化中册为皇太子圣朝亲王班在宰相之下至是升储帝亦固让遂仍旧贯凡东宫故事多所损益至于官僚称殿下立妃皆乞寝罢太宗并嘉纳之故荘穆皇妃讫太宗世止为皇太子夫人其兢业逊避如此
王继忠性谨饬纯固有守事真宗储邸厯年最久羣萃中为之冠首众皆惮其严整宫中事有所未便常尽规谏上毎为之敛容听纳特加礼遇及上嗣位咸平中边鄙尚耸与今侍中张耆同典禁兵戍守镇定会戎马大至晨薄我军亟命出兵为左右翼以御之阵之西偏最为兵冲继忠固请代耆西往及我师败绩继忠遂为契丹所获因授以官爵为其婚娶大加委用继忠亦悉心勤职由是渐被亲任乃从容进説曰窃观契丹与南朝为仇敌毎嵗赋车籍马国内骚然未见其利孰若驰一介寻旧盟结好息民休兵解甲为彼此之计无出此者国母春秋已髙国主承袭巳嵗久共忻纳之咸平六年夏四月普方守莫州素与继忠同在东宫乃命致书于普请遣使至北境时议和好普具奏其事朝廷弗之信止令普答其书而已是秋继忠书复至意甚切令普答书且曰俟彼先遣使至即议修好冬契丹举兵深入贝魏边烽警急上在澶渊乃遣曹利用驰往许以通聘利用至魏参知政事王公钦若镇天雄留而不遣及通徳清逺两军被围愈急上令参政王公旦作手书以谕钦始听其北去契丹国母见利用大喜曰何来之晩耶即日议定其事遣使丁振偕来朝廷又命李继昌报聘于是兵罢改元景徳车驾还京是举也虽宸谋善断亦继忠能揣敌情而启导之自是生辰正日信使往还皆赐继忠手诏器玩服带甚厚仍通其家信嵗以为常至其身没乃止继忠为人有诚信北境甚重之封河间王彼土人士或称之曰古人尽忠止能忠于一主今河间王南北欢好此可谓尽忠于两国主然则继忠身防异国不能即死与夫无益而茍活者异矣
旧制文武羣臣由一命而上自外至京必先诣正衙见讫乃得入见辞谢亦如之太祖皇帝御极之初亲总庶务常驿召一边臣入对授以方畧讶其到阙巳数日而未见左右或奏以未过正衙太祖意不平之乃令自今皆先入见辞谢毕方得诣正衙遂为定制
王劒儿名彦升以善击劒得事太祖潜跃中于帐下显徳末帝为六军推戴还憇府第召宰相至谕以拥逼之状范质等未及对彦升率尔于后按劒叱之质等惶惧降堦定君臣之礼帝以彦升麄犷仓卒终抑而弗用后稍迁使领为京城北偏巡检因夜抵旧相王溥私第莫之测及延见置酒与语殆至酣酗意若恐迫乃遗以白金千两而去帝寖知其事遂黜罢之
景徳中初契丹通好首命故给事中孙公仅奉使而往洎至彼国属修聘之始迎劳饔饩颁给之礼殊未详僃北人馆待优异务在丰腆无数然事或过差仅必抑而罢之自余皆为随事损益俾丰腆中度而后已迄今信使往复不改其制故奉使邻境由仅为始时得礼制内侍都知阎承翰质直强干景徳初契丹方睦于我聘使往来凡百供馈赐与程式未定俾承翰专掌其事执政间有欲以汉衣冠赐彼来使者承翰以为不可曰南北异宜请各从其土俗而已上以承翰所议为定太尉王公旦祥符中在中书圣眷特厚尝因便坐奏事上语及一省郎姓名旦曰斯人行履才干俱有可采今方典郡宜与甄擢公及同列亦皆素知其为人因共相荐之自是屡加叹赏即令记录俾俟归朝日亟命转运使徐更别议陞陟既而代还至阙上复先省记之防外计阙官即与同列拟定名式约以次日奏补及晚归私第斯人投刺来谒公方议委使辞而不见诘朝入对具道本末请授以转漕之任上黙然不许公退而叹骇惕息累日乃知昨暮造请虽不之见已宻为伺察者所纠而此人讫真宗世不能用公不欲指其名而毎戒同列以私谒之嫌当须谨避庶几免于悔吝
国初方隅未一京师储廪仰给唯京西京东数路而已河渠转漕最为急务京东自潍宻以西州郡租赋悉输沿河诸仓以备上供清河起青淄合东阿厯齐郓涉梁山泺济州入五丈河达汴都嵗漕百余万石所谓清河即济水也而五丈河常苦于浅毎春初农隙调发众夫大兴力役以是开濬始得舟楫通利无所壅遏太祖皇帝素知其事尤所属意至嵗中兴役之际必舆驾亲临督课率以为常先是春夫不给口食古之制也上恻其劳苦特令一夫日给米二升天下诸处役夫亦如之迄今遂为永式
弥徳超起自冗列为诸司使雍熙中因奏事称旨骤加委遇时侍中曹公彬勲望特隆徳超隂以计中伤诬其不轨太宗疑之拜徳超枢宻副使不数月属赵公普再秉钧轴因为辨雪保证事状明白上乃大悟即时窜逐徳超而待彬如初自是数日上颇不怿从容谓普等曰朕以听断不明几悮大事夙夜循省内愧于心普对曰陛下知徳超才干而任用之察曹彬无罪而昭雪之有劳者进有罪者诛物无遁情事至立断此所以彰陛下之圣明也虽尧舜何以过是哉上于是释然曰善太平兴国中朝士祖吉厯典方郡奸赃事觉下狱案劾欵占未见时郊祀近太宗怒其贪墨遣中使谕一旨于执政曰祖吉特俾郊赦不宥明日宰相赵普奏曰败官扺罪合正刑辟然而国家卜郊肆所以对越天地告于神明而吉本何人亦安足以隳陛下赦令哉上善其对而止
太祖皇帝削平僣伪诸国収其帑藏金帛之积归于京师贮之别库号曰封桩库凡嵗终国用羡赢之数皆入焉尝宻谕近臣曰石晋茍利于己割幽燕郡县以赂契丹使一方之民独限外境朕甚悯之欲俟斯库所蓄满三五百万当议遣使谋于彼国土地民庶倘肯归之于我则此之金帛悉令赍往以为赎直如曰不然朕特散滞财募勇士俾圗攻取以决胜负耳防太祖上僊其事亦寝太宗改为右藏库今为内藏库
周朝驸马都尉张永徳轻财好施喜延接方士尝遇一异人言及时事且曰天下太平真主已出永徳曰其谁乎答曰天意所造安能识诸然而有一事庶几可验公或覩紫黒色属猪人善战果于杀伐者善待之永徳尝隂自求访及太祖皇帝勲位渐隆永徳因潜识帝之英表问其嵗在亥永徳叹骇其事倾自亲附相得甚懽凡巳之所玩好资用子女玉帛必先恣帝择取有余乃以自奉至国初以旧恩体貌富贵与佐命勲戚同等终太祖世莫能替焉
太祖皇帝与永徳洎当时宿数人同从周世宗征淮南战于夀春获一军校欲全活之而疮已重且自言素有瘫风病请就戮及斩之因令部曲视其病患之状既而覩其臓腑及肉色自上至下左则皆青右则无他异中心如线直分之不杂毫髪焉
旧制宰相早朝上殿命坐有军国大事则议之常从容赐茶而退自余号令除拜刑赏废置事无巨细并熟状拟定进入上于禁中亲览批纸尾用御寳可其奏谓之印画降出奉行而已由唐室厯五代不改其制抑古所谓坐而论道者欤国初范鲁公质王宫师溥魏相仁溥在相位上虽倾心眷倚而质等自以前朝相且惮太祖英睿具劄子面取进止朝退各疏其事所得圣旨臣等同署字以志之如此则尽禀承之方免误之失帝从之自是奏御寖多或至旰昃啜茶之礼寻废固弗暇于坐论矣于今遂为定式自鲁公始也
文武陞朝官遇郊祀展礼诸大朝防并朝服常朝起居并公服今百执事由长趋而止毎嵗诞节端午初冬各赐时服有差内公服旧制虽冬赐亦止单制至太祖皇帝在位讶其方冬而赐单衣诘诸有司对以遵用已久盖前之阙典上于是特命改制今公卿大夫之有夹公服自此始也
旧制国忌迭命宰相参知政事一员率文武常参官赴佛寺行香内职不预焉景徳中同枢宻院事王公钦若陈公尧率内职同赴乃听自今大忌枢宻使内职学士内诸司使军职下洎列校同为一班先诣西上阁门进名奉慰宰相参知政事文武百官为一班次诣閤门进名奉慰讫退齐赴佛寺行香小忌则否大中祥符九年秋稼登郡县颇云蝗虫为灾一日真宗皇帝坐便殿閤中御晚饍左右声言飞蝗且至上起至轩仰视则连云翳日莫见其际帝黙然坐意甚不安命彻匕筯自是遂不豫
太祖皇帝以神武定天下儒学之士初未甚进用及卜郊肆僃法驾乘大辂翰林学士卢多逊摄太仆卿升辂执绥且僃顾问上因叹仪物之盛询政理之要多逊占对详敏动皆称防他日上谓左右曰作宰相须用儒者卢后果大用盖兆于此
干兴初先帝遗制皇太后权及军国重事其听断仪式久而未定宰相丁公谓欲每议大政则皇太后坐后殿朝执政朔望则皇帝坐前殿朝羣臣其余庶务独令入内押班雷允恭禁中附奏传命于中书机宻院平决之众皆以为不可时上下隔絶中外惴恐俄而擅移山陵皇堂事觉丁遂罢去始采用东汉故事上在左母后在右【出蔡邕独防】同殿垂帘坐中书宻院而下以次奏事如仪自是羣情乃安迄明道末自是不改其制
太祖创业在位厯年石守信王审琦等犹分其禁兵如故相国赵普屡以为言上力保庇之普又宻启请授以他任于是不得已召守信等曲宴道旧相乐因谕之曰朕与公等昔常比肩义同骨肉岂有他哉而言事者进説不已今莫若自择善地各守外藩勿议除替赋租之入足以自奉优游卒嵗不亦乐乎朕后宫中有诸女当约婚以示无间庶几异日无累公等守信等咸顿首称谢由是髙石王魏之族俱选尚寻各归镇几二十年贵盛赫奕始终如一前称光武能保全功臣不是过也咸平景徳中文靖李公沆在相位王公旦任参知政事时西北二方犹梗羽书边奏盖无虚日毎延英画诰王命急宣或至旰昃弗遑暇食王公叹曰安得企见太平吾辈优游暇食矣李答曰国家强敌外患适足为警惧异日天下宁晏人臣率职亦未必髙拱无事君奚念哉及北鄙和好西邻欵附于是朝陵展礼登封行庆寖寻钜典无所不讲属公既衰且病疲于賛导始服李之深识
文靖李公沆布衣时先正端焕知舒州属因事涉江公实侍行俄而风涛暴作几覆没有大校王其姓善人伦遽白曰此有真相孰敢为害何惧之有是日果利涉无虞众皆神其事及公之贵王校尚存焉
建隆中兴师伐蜀王全斌曹彬等为帅沈伦总随军转漕安抚实同谋议将行上宻戒谕曰平蜀之日府库聚积管籥自主之赏军用度外诸将求取皆勿与及王师克防全斌辈皆以赏薄为名诣伦致请伦尽以管籥与之及还或告全斌而下率多匿寳货金帛各行降黜独伦及彬无所染上深加叹因责伦不遵前戒纵成其过伦对曰全蜀已平金帛固无足惜且勿与则志不满情不安或至生患是以与之
侍中曹公彬为枢宻使向公敏中为副使当是时契丹侵塞继迁叛命毎军书至上必亟召枢臣计议彬则曰敌至当速发兵诛讨斩决而已止用强弩若干步骑干足矣敏中徐曰某所储廪未僃或涂迃逺或出兵非其时当施方畧制之纎悉措置多从敏中所议上或谓将帅难其人彬必恳激而言臣请自効更无他説敏中常私怪之及彬之子玮亦有将材累厯边任威名甚着晚自枢贰出殿西鄙临事整众酷其先君复果于战斗而未尝以安民柔逺为意岂将帅之体固当若是邪左右史所以记言动也然而王者之宻画切问弼臣之佥谐献纳外廷分职莫克与闻则中书有时政记得以详述焉近制参知政事二员共掌其任复有羣司上殿奏事或亲奉徳音或特出宸断可以训俗示后者终录送中书亦同编纂写讫奏御宣付史馆景徳祥符中知枢宻院事王公钦若陈公尧叟请自今枢宻院所覩嘉言美徳更不录送中书愿别为时政记从之
驸马都尉髙怀以节制领睢阳嵗久性颇奢靡而洞晓音律故声伎之妙冠于当时法部中精絶者殆不过之宋城南抵汴渠五里有东西二桥舟车交防民居繁伙倡优杂戸厥亦众然率多鄙俚为髙之伶人所轻诮毎宴饮乐作必効其朴野之态以为戏玩谓之河市乐迄今俳优常有此戏
宰相丁公谓在中书暇日语同僚曰西汉髙祖何如主或曰奋布衣取天下观其创业垂统规模宏逺实英雄主也丁曰何英雄之有张良导之左则左陈平劝之右则右及项羽既死海内无主天下自归之盖随流委顺与物无竞一田舍翁耳又尝言古今所谓忠臣孝子皆不足信乃史笔缘饰欲为后代美谈者也此虽仅乎戏抑斯言之玷
尚书左丞陈公恕峭自公性靡阿顺总领计司多厯年所毎便坐奏事太宗皇帝或未深察必形诮让公敛裾踧踖退至殿壁负墙而立若无所容俟上意稍解复进慤执前奏终不改易或至三四上察其忠亮多从其议当时以言称者公为之首
汴渠分洪河自唐迄今皆以为莫大之利然迹其事实抑有深害何哉凡梁宋之地畎浍之利凑流此渠以成其大至隋炀将幸江都遂析黄河之流筑左右隄三百余里旧所凑水悉为横絶散漫无所故宋亳之地遂成沮洳卑隰且昔之安流今乃湍覆舟之患十有二三昔之漕运冬夏无限今则春开秋开嵗中漕运止得半载昔之泝沿两无艰阻今则逆流而上乃重载而行其为难也甚矣沿流而下即虚舟而往其为利也背矣矧自天子建都而汴水贯都东下毎嵗霖澍决溢为虑由斯观之其利安在然厯世浸逺讵可卒圗异日明哲之士开悟积惑言复曩迹始信兹言之不谬
沈伦以明经事太祖潜跃中伐蜀凯旋奏事称防遂有意于大用其后命伦为相赵普执奏以为不可上曰如伦者忠孝谨饬虽守散钱亦可普无以对翌日制下太常博士李戡素有文称祥符末守夀春驿奏时务深称上防宣谕执政曰若斯人尚未进用不为不遗贤也驿召归阙比至上屡叹以为见晚执政将以言动之职俾近清光及引对之际上虚怀前席以俟其啓沃而戡语不及他首以【阙】牙为先帝黙然翌日谕之执政曰以斯材而负斯职知人固未易也
太祖尝遣曹彬下江南许以平定之日授之相印洎凯旋之日恩礼愈厚絶无前命彬等曲宴从容陈叙及之上曰非忘之也顾河东未下耳卿等官位甚重岂可更亲此事邪比彬等宴退其家各赐金十万贯其重爵劝功如此
太宗尝晩坐崇政殿召学士窦俨对上时燕服俨于屏间见之不进中使促不应上讶其久不出笑曰儒以我燕服尔遽命袍带俨遂趋出祥符中予初为学士一日真宗承明再坐召对【承明崇政之南毎崇政殿听朝罢至此谓之倒坐御膳毕复坐谓之再坐】亦方燕服对囘至院忽中使传宣抚御曰适忘袍带卿无怪否予惶愧降堦将谢中使复称有防曰上以是为愧勿俾称谢及具奏来他日亦不可面叙二圣优礼近侍不亦至乎【故事对舍人以下即燕服学士以下必带而后见】

[book_title]王文正公笔录（标点版）
范鲁公质早辅周室，及太祖受禅，不改其任。两朝翊戴，嘉谋伟量，时称明相。自云：“执政之地，生杀舒惨所系，苟不早夜兢畏，悉心精虑，败事覆饣束，忧患毕至。道有枉直，时有夷险，居其位者，今古为难。”尝谓同列曰：“人能鼻吸三斗醇醋，即可为宰相矣。”
宣徽使旧亚枢使，位在枢密副使同知枢密院事之上。咸平中，周莹拜宣徽使，有所畏避，因自陈愿居其下，先帝从之，遂为常制，自莹始也。
真宗皇帝天资仁孝，性尤谦慎。淳化中，册为皇太子，圣朝亲王班在宰相之下，至是升储帝，亦固让，遂仍旧贯。凡东宫故事，多所损益，至于官僚称殿下、立妃，皆乞寝罢，太宗并嘉纳之。故庄穆皇后讫太宗世，止为皇太子夫人，其兢业逊避如此。
王继忠性谨饬，纯固有守，事真宗储邸历年最久，群萃中为之冠首。众皆惮其严整，宫中事有所未便，常尽规谏，上每为之敛容听纳，特加礼遇。及上嗣位，咸平中边鄙尚耸，与今侍中张耆同典禁兵，戍守镇定。会戎马大至，晨薄我军，亟命出兵，为左右翼以御之。阵之西偏最为兵冲，继忠固请代耆西往。及我师败绩，继忠遂为契丹所获，因授以官爵，为其昏娶，大加委用。继忠亦悉心勤职，由是渐被亲任。乃从容进说曰：“窃观契丹与南朝为仇敌，每岁赋车籍马，国内骚然，未见其利，孰若驰一介寻旧盟，结好息民，休兵解甲，为彼此之计，无出此者。”国母春秋已高，国主承袭已岁久，共忻纳之。咸平六年夏四月，普方守莫州，素与继忠同在东宫，乃命致书于普，请遣使至北境，时议和好。普具奏其事，朝廷弗之信，止令普答其书而已。是秋，继忠书复至，意甚切，令普答书，且曰：“俟彼先遣使至，即议修好。”冬，契丹举兵深入贝、魏，边烽警急，上在澶渊，乃遣曹利用驰往，许以通聘。利用至魏，参知政事王公（钦若）镇天雄，留而不遣。及通德、清远两军被围愈急，上令参政王公（旦）作手书以谕（钦若），始听其北去。契丹国母见利用，大喜曰：“何来之晚耶？”即日议定其事，遣使丁振偕来朝廷。又命李继昌报聘，于是兵罢。改元景德，车驾还京。是举也，虽宸谋善断，亦继忠能揣敌情而启导之。自是生辰正旦信使往还，皆赐继忠手诏，器玩服带甚厚，仍通其家信，岁以为常，至其身没乃止。继忠为人有诚信，北竟甚重之，后封河间王。彼土人士或称之曰：“古人尽忠，止能忠于一主，今河间王南北欢好，若此可谓尽忠于两主。”然则继忠身陷异国，不能即死，与夫无益而苟活者异矣。
旧制，文武群臣由一命而上，自外至京，必先诣正衙见讫，乃得入见，辞谢亦如之。太祖皇帝御极之初，亲总庶务，常驿召一边臣入对，将授以方略。讶其到阙已数日而未见，左右或奏以未过正衙。太祖意不平之，乃令：“自今皆先入见，辞谢毕，方得诣正衙。”遂为定制。
王剑儿名彦，以善击剑得事太祖潜跃中，隶于帐下。显德末，帝为六军推戴，还憩府第，召宰相至，谕以拥逼之状。范质等未及对，彦升率尔于后按剑叱之，质等惶惧降阶，定君臣之礼。帝以彦升粗犷仓卒，终抑而弗用。后稍迁，使领为京城北偏巡检，因夜抵旧相王溥私第，莫之测。及延见，置酒与语，殆至酣酗，意若恐迫，乃遗以白金千两而去。帝浸知其事，遂黜罢之。
景德中，初契丹通好，首命故给事中孙公（仅）奉使而往。洎至彼国，属修聘之始，迎劳饔饩颁给之礼，殊未详备，北人馆待优异，务在丰腆，无所然，事或过差，（仅）必抑而罢之，自余皆为随事损益，俾丰腆中度而后已。迄今信使往复，不改其制，故奉使邻境，由（仅）为始时得礼制。
内侍都知阎承翰质直强干，景德初，契丹方睦于我，聘使往来凡百，供馈赐与程式未定，俾承翰专掌其事。执政间有欲以汉衣冠赐彼来使者，承翰以为不可，曰：“南北异宜，请各从其土俗而已。”上以承翰所议为定。
太尉王公（旦）祥符中在中书，圣眷特厚。尝因便坐奏事，上语及一省郎姓名，旦曰：“斯人行履才干俱有可采，今方典郡，宜与甄擢。”公及同列亦皆素知其为人，因共称荐之。自是屡加叹赏，即令记录，俾俟归朝日，亟命转运使徐更别议升陟。既而代还，至阙上，复先省记之，会外计阙官，即与同列拟定名氏，约以次日奏补。及晚归私第，斯人投刺来谒，公方议委使，辞而不见。诘朝入对，具道本末，请授以转漕之任，上默然不许。公退而叹骇惕息累日，乃知昨暮造请，虽不之见，已密为伺察者所纠，而此人讫真宗世不能用。公不欲指其名，而每戒同列以私谒之嫌，当须谨避，庶几免于悔吝。
国初方隅未一，京师储廪仰给，唯京西京东数路而已。河渠转漕最为急务，京东自潍密以西州郡，租赋悉输沿河诸仓，以备上供。清河起青淄，合东阿，历齐郓，涉梁山，泺济州，入五丈河，达汴都。岁漕百余万石。所谓清河即济水也。而五丈河常苦于浅，每春初农隙，调发众夫，大兴力役，以是开浚，始得舟楫通利，无所壅遏。太祖皇帝素知其事，尤所属意，至岁中兴役之际，必御驾亲临督课，率以为常。先是，春夫不给口食，古之制也。上恻其劳苦，特令一夫日给米二升，天下诸处役夫亦如之。迄今遂为永式。
弥德超起自冗列，为诸司使。雍熙中，因奏事称旨，骤加委遇。时侍中曹公（彬）勋望特隆，德超阴以计中伤，诬其不轨，太宗疑之，拜德超枢密副使。不数月，属赵公（普）再秉钧轴，因为辩雪保证，事状明白，上乃大悟，即时窜逐德超，而待彬如初。自是数日，上颇不怿，从容为普等曰：“朕以听断不明，几误大事，夙夜循省，内愧于心。”普对曰：“陛下知德超才干而任用之，察曹彬无罪而昭雪之，有劳者进，有罪者诛，物无遁情，事至立断，此所以彰陛下之圣明也，虽尧舜何以过是哉！”上于是释然，曰：“善。”
太平兴国中，朝士祖吉历典方郡，奸赃事觉下狱，案劾款占未见。时郊祀将近，太宗怒其贪墨，遣中使谕旨于执政曰：“祖吉特俾郊赦不宥。”明日，宰相赵普奏曰：“败官抵罪，合正刑辟。然而国家卜郊肆类，所以对越天地，告于神明，而吉本何人？亦安足以隳陛下赦令哉？”上善其对而止。
太祖皇帝削平僭伪诸国，收其帑藏金帛之积，归于京师，贮之别库，号曰封椿库。凡岁终国用羡嬴之数皆入焉。尝密谕近臣曰：“石晋苟利于己，割幽燕郡县以赂契丹，使一方之民独限外境，朕甚悯之，欲俟斯库所蓄满三五百万，当议遣使谋于彼国，土地民庶倘肯归之于我，则此之金帛悉令赍往，以为赎直。如曰不然，朕特散滞财，募勇士，俾图攻取，以决胜负耳。”会太祖上仙，其事亦寝。太宗改为右藏库，今为内藏库。
周朝驸马都尉张永德轻财好施，喜延接方士。尝遇一异人，言及时事，且曰：“天下将太平，真主已出。”永德曰：“其谁乎？”答曰：“天意所造，安能识诸？然而有一事庶几可验，公或睹紫黑色属猪人善战果于杀伐者，善待之。”永德尝阴自求访，及太祖皇帝勋位渐隆，永德因潜识帝之英表，问其岁，在亥，永德叹骇其事，倾身亲附，相得甚欢。凡己之所玩好资用，子女、玉帛，必先恣帝择取，有余乃以自奉。至国初，以旧恩，体貌富贵与佐命勋戚同等，终太祖世，莫能替焉。
太祖皇帝与永德洎当时宿将数人，同从周世宗征淮南，战于寿春，获一军校，欲全活之，而被疮已重，且自言素有瘫风病，请就戮。及斩之，因令部曲视其疾患之状，既而睹其脏腑及肉色，自上至下，左则皆青，右则无他异，中心如线直分之，不杂发毫焉。
旧制，宰相早朝上殿，命坐，有军国大事则议之，常从容赐茶而退。自余号令，除拜、刑赏、废置，事无巨细，并熟状拟定进入，上于禁中亲览批，纸尾用御宝可其奏，谓之印画，降出奉行而已。由唐室历五代，不改其制。抑古所谓坐而论道者欤？国初，范鲁公质、王宫师溥、魏相仁溥在相位，上虽倾心眷倚，而质等自以前朝相，且惮太祖英睿，具子面取进止，朝退各疏其事，所得圣旨，臣等同署字以志之。如此则尽禀承之，方免口误之失，帝从之。自是奏御浸多，或至旰昃，啜茶之礼寻废，固弗暇于坐论矣。于今遂为定式，自鲁公始也。
文武升朝，官遇郊庙展礼诸大朝会并朝服，常朝起居并公服，今百执事由常趋而止，每岁诞节端午初冬各赐时服有差。内公服旧制，虽冬赐亦止单制，至太祖皇帝在位，讶其方冬而赐单衣，诘诸有司，对以遵用已久，盖前之阙典。上于是特命改制，今公卿大夫之有夹公服，自此始也。
旧制，国忌，迭命宰相参知政事一员，率文武常参官赴佛寺行香，内职不预焉。景德中，同枢密院事王公（钦若）、陈公（尧叟），率内职同赴，乃听。自今大忌，枢密使、内职学士、内诸司使、军职下洎列校同为一班，先诣西上阁门，进名奉慰，宰相、参知政事、文武百官为一班，次诣阁门进名奉慰讫，退，齐赴佛寺行香，小忌则否。
大中祥符九年，秋稼将登，郡县颇云蝗虫为灾。一日，真宗皇帝坐便殿阁中御晚膳，左右声言飞蝗且至，上起临轩仰视，则连云翳日，莫见其际。帝默然坐，意甚不怿，命彻匕筋，自是遂不豫。
太祖皇帝以神武定天下，儒学之士初未甚进用，及卜郊肆类，备法驾，乘大辂，翰林学士卢多逊摄太仆卿，升辂执绥，且备顾问，上因叹仪物之盛。询政理之要，多逊占对详敏，动皆称旨。他日，上谓左右曰：“作宰相须用儒者。”卢后果大用。盖兆于此。
乾兴初，先帝遗制，皇太后权处军国重事，其听断仪式久而未定，宰相丁公谓欲每议大政，则皇太后坐后殿朝执政，朔望则皇帝坐前殿朝群臣，其余庶务，独令入内押班雷允恭禁中附奏，传命于中书机密院平决之，众皆以为不可。时上下隔绝，中外惴恐，俄而擅移山陵皇堂事觉，丁遂罢去，始采用东汉故事。上在左，母后在右（出蔡邕《独断》），同殿垂帘坐，中书密院而下以次奏事如仪。自是群情乃安。迄明道末不改其制。
太祖创业，在位历年，石守信、王审琦等犹分典禁兵如故。相国赵（普）屡以为言，上力保庇之。普又密启请授以他任，于是不得已，召守信等曲宴道旧相乐，因谕之曰：“朕与公等昔常比肩，义同骨肉，岂有他哉？而言事者进说不已，今莫若自择善地，各守外藩，勿议除替，赋租之入，足以自奉，优游卒岁，不亦乐乎？朕后宫中有诸女，当约婚以示无间，庶几异日无累公等。”守信等咸顿首称谢。由是高石王魏之族俱蒙选尚，寻各归镇，几二十年，贵盛赫奕，始终如一。前称光武能保全功臣，不是过也。
咸平景德中，文靖李公（沆）在相位，王公（旦）任参知政事。时西北二方犹梗，羽书边奏盖无虚日，每延英画诰，王命急宣，或至旰昃，弗遑暇食。王公叹曰：“安得企见太平，吾辈优游暇食矣。”李答曰：“国家强敌外患，适足为警惧，异日天下宁晏，人臣率职，亦未必高拱无事，君奚念哉？”及北鄙和好，西邻款附，于是朝陵展礼登封行庆，浸寻钜典，无所不讲，属公既衰且病，疲于赞导，始服李之深识。
文靖李公（沆）布衣时，先正端焕知舒州，属因事涉江，公实侍行，俄而风涛暴作，几覆没。有大校王姓善鉴人伦，遽白曰：“此有真相，孰敢为害？何惧之有？”是日，果利涉无虞，众皆神其事。及公之贵，王校尚存焉。
建隆中，兴师伐蜀，王全斌、曹彬等为帅，沈伦总随军转漕安抚，实同谋议。将行，上密戒谕曰：“平蜀之日，府库聚积，管钥自主之，赏军用度外，诸将求取，皆勿与。”及王师克捷，全斌辈皆以赏薄为名，诣伦致请，伦尽以管钥与之。及还，或告全斌而下，率多隐匿宝货金帛，各行降黜，独伦及彬无所染。上深嘉叹，因责伦不遵前戒，纵成其过。伦对曰：“全蜀已平，金帛固无足惜，且勿与则志不满，情不安，或至生患，是以与之。”
侍中曹公（彬）为枢密使，向公（敏中）为副使。当是时，契丹犯塞，继迁叛命，每军书至，上必亟召枢臣计议。彬则曰：“狂寇当速发兵诛讨，斩决而已，止用强弩若干，步骑若干足矣。”敏中徐曰：“某所储廪未备，或途迂远，或出兵非其时，当施方略制之。”纤悉措置，多从敏中所议。上或谓将帅难其人，彬必恳激而言：“臣请自效。”更无他说，敏中常私怪之。及彬之子玮，亦有将材，累历边任，威名甚著，晚自枢贰出殿西鄙，临事整众，酷类其先君，复果于战斗，而未尝以安民柔远为意。岂将帅之体固当若是耶？
左右史所以记言动也，然而王者之密画切问，弼臣之佥谐献纳，外廷分职，莫克与闻。则中书有时政记，得以详述焉。近制，参知政事二员共掌其任，复有群司上殿奏事，或亲奉德音，或特出宸断，可以训俗示后者，终录送中书，亦同编纂写讫，奏御宣付史馆。景德祥符中，知枢密院事王公（钦若）、陈公（尧叟）请自今枢密院所睹嘉言美德，更不录送中书，愿别为时政记，从之。
驸马都尉高怀以节制领睢阳岁久，性颇奢靡，而洞晓音律，故声伎之妙冠于当时，法部中精绝者殆不过之。宋城南抵汴渠五里，有东西二桥，舟车交会，民居繁伙，倡优杂户厥类亦众，然率多鄙俚，为高之伶人所轻诮，每宴饮乐作，必效其朴野之态，以为戏玩，谓之河市乐。迄今俳优常有此戏。
宰相丁公（谓）在中书，暇日，语同僚曰：“西汉高祖何如主？”或曰：“奋布衣取天下，观其创业垂统，规模宏远，实英雄主也。”丁曰：“何英雄之有？张良导之左则左，陈平劝之右则右，及项羽既死，海内无主，天下自归之，盖随流委顺，与物无竞，一田舍翁耳。”又尝言：“古今所谓忠臣孝子皆不足信，乃史笔缘饰，欲为后代美谈者也。”此虽仅乎戏，抑斯言之玷。
尚书左丞陈公恕峭直自公，性靡阿顺，总领计司，多历年所。每便坐奏事，太宗皇帝或未深察，必形诮让，公敛裾，退至殿壁，负墙而立，若无所容，俟上意稍解，复进，悫执前奏，终不改易，或至三四。上察其忠亮，多从其议，当时言称者，公为之首。
汴渠派分洪河，自唐迄今，皆以为莫大之利，然迹其事实，抑有深害，何哉？凡梁宋之地，畎浍之利，凑流此渠，以成其大。至隋炀将幸江都，遂析黄河之流，筑左右堤三百余里，旧所凑水，悉为横绝，散漫无所。故宋亳之地遂成沮洳卑湿。且昔之安流，今乃湍悍，覆舟之患，十有二三。昔之漕运，冬夏无限，今则春开秋闭，岁中漕运止得半载。昔之溯沿，两无艰阻，今则逆流而上，乃重载而行，其为难也甚矣。沿流而下，即虚舟而往，其为利也背矣。矧自天子建都，而汴水贯都东下，每岁霖澍决溢为虑，由斯观之，其利安在？然历世浸远，讵可卒图，异日明哲之士，开悟积惑，言复曩迹，始兹言之不谬。
沈伦以明经事太祖潜跃中，伐蜀凯旋，奏事称旨，遂有意于大用。其后命伦为相，赵普执奏以为不可。上曰：“如伦者，忠孝谨饬，虽守散钱亦可。”普无以对，翌日制下。
太常博士李戡素有文称，祥符末，守寿春驿，奏时务，深称上旨，宣谕执政曰：“若斯人尚未进用，不为不遗贤也。”驿召归阙。比至，上屡叹以为见晚，执政将以言动之职，俾近清光。及引对之际，上虚怀前席，以俟其启沃。而戡语不及他，首以牙排为觊，先帝默然。翌日，谕之执政曰：“以斯材而赋斯识，知人固未易也。”
太祖尝遣曹彬下江南，许以平定之日授之相印。洎凯旋之日，恩礼愈厚，绝无前命。彬等曲宴，从容陈叙及之，上曰：“非忘之也，顾河东未下耳！卿等官位甚重，岂可更亲此事耶？”比彬等宴退，其家各赐金十万贯，其重爵劝功如此。
太宗尝晚坐崇政殿，召学士窦俨对。上时燕服，俨至屏间见之，不进。中使促，不应。上讶其久不出，笑曰：“竖儒以我燕服尔。”遽命袍带，俨遂趋出。祥符中，予初为学士。一日，真宗承明再坐召对（承明直崇政之南，每崇政殿听朝罢，至此谓之倒坐，御膳毕，复坐，谓之再坐），亦方燕服，对回至院，忽中使传宣抚谕曰：“适忘袍带，卿无怪否？”予惶恐降阶将谢，中使复称有旨，曰：“上以是为愧，勿俾称谢及具奏来，他日亦不可面叙。”二圣优礼近侍，不亦至乎？（故事，对舍人以下即燕服，学士以下必袍带而后见。）

        </div>
      </div>
    </div>
  </div>
</div>
<!--update:2025-08-30 09:45:54-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>