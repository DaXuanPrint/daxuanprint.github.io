<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,春秋别典叙,辑春秋别典凡例,春秋别典卷一,春秋别典卷二,春秋别典卷三,春秋别典卷四,春秋别典卷五,春秋别典卷六,春秋别典卷七,春秋别典卷八,春秋别典卷九,春秋别典卷十,春秋别典卷十一,春秋别典卷十二,春秋别典卷十三,春秋别典卷十四,春秋别典卷十五,春秋别典跋,春秋别典。【标点本】全文在线阅读,春秋别典。【标点本】全文在线下载,大玄古籍书库">
<meta name="description" content="十五卷。明薛虞畿撰。书前自序称尝阅往牒，见春秋君臣往迹，不下千事，散见百家，皆三氏所未录。间或微掇其端，而未究其绪，存其半而不采其全。所以作者略仿《左传》之例，分十二公以统其世，稽三传人名以系其事。书目后跋文由虞畿之弟虞宾所作，称书未脱稿其兄不幸下世，虞宾特广阅博览参互考订，削繁补缺而成书，可见此书实系薛氏兄弟合著而成。全书十五卷，旧无刊本，《四库全书》所录系朱彝尊家藏抄本，各条之末未书明出于何书，盖明人之习使然。然此书网罗繁富，颇足以广见闻，亦有一定参考价值。_春秋别典 【标点本】_全文在线阅读_春秋别典 【标点本】_全文在线下载_大玄古籍书库">
<title>春秋别典 【标点本】_薛虞畿_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">春秋别典 【标点本】</span> <br/>
          作者： <span class="inputVal" id="bkauthor">薛虞畿</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]120932</span> <br/>
          说明： <span class="inputVal" id="bkdec">十五卷。明薛虞畿撰。书前自序称尝阅往牒，见春秋君臣往迹，不下千事，散见百家，皆三氏所未录。间或微掇其端，而未究其绪，存其半而不采其全。所以作者略仿《左传》之例，分十二公以统其世，稽三传人名以系其事。书目后跋文由虞畿之弟虞宾所作，称书未脱稿其兄不幸下世，虞宾特广阅博览参互考订，削繁补缺而成书，可见此书实系薛氏兄弟合著而成。全书十五卷，旧无刊本，《四库全书》所录系朱彝尊家藏抄本，各条之末未书明出于何书，盖明人之习使然。然此书网罗繁富，颇足以广见闻，亦有一定参考价值。</span> <br/>
          封面： <span class="inputVal" id="bkimg">Z_6389.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]春秋别典 【标点本】
[book_author]薛虞畿
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]120932
[book_dec]十五卷。明薛虞畿撰。书前自序称尝阅往牒，见春秋君臣往迹，不下千事，散见百家，皆三氏所未录。间或微掇其端，而未究其绪，存其半而不采其全。所以作者略仿《左传》之例，分十二公以统其世，稽三传人名以系其事。书目后跋文由虞畿之弟虞宾所作，称书未脱稿其兄不幸下世，虞宾特广阅博览参互考订，削繁补缺而成书，可见此书实系薛氏兄弟合著而成。全书十五卷，旧无刊本，《四库全书》所录系朱彝尊家藏抄本，各条之末未书明出于何书，盖明人之习使然。然此书网罗繁富，颇足以广见闻，亦有一定参考价值。
[book_img]Z_6389.jpg


[book_title]提要
臣等谨按：
春秋别典十五卷，明薛虞畿撰。前有虞畿自序，不署年月，称尝阅注牒，见春秋君臣往迹，不下千事，散著百家，皆三氏所未录。间或微掇其端，而未究其绪；存其半，而不采其全。因不自度，略仿左例，分十二公以统其世，稽三傅人名以系其事，凡十五卷。末又其弟虞宾跋称：
「先仲氏辑春秋别典，未脱稿，而不幸下世，不无挂甲漏乙、年代倒置之病。故特广阅博搜，参互考订，世悬者更，数殊者析，删其繁复者十一，苴其阙略者十三」云云。则此书乃虞畿兄弟二人相续而成也。旧无刊板，此本为朱彝尊家所藏，有康熙辛巳十月彝尊题字。惜其抄撮，具有苦心，惟各条之末，不疏明出何书，明人之习，大都若是，所讥诚中其病。然网罗繁富，颇足以广见闻，要亦博洽之一助也。虞畿序自署曰「粤瀛」。彝、尊跋称其字里，通志不载，莫得其详。虞宾跋中称其仲字列章缝，治博士家言，盖广东诸生也。考胡恂潮州府志曰：「薛虞畿，字舜祥，海阳人。初为诸生，后弃去，隐韩山之麓，以农圃自娱。郡长吏欲致之，凿垣而遁。著有听雨蓬稿」云云，当即其人。又考潮州在梁为东阳州，后改曰瀛州，与「粤瀛」之称亦合。惟志不言其有此书，疑偶未见耳。虞畿序又称书目凡例，列在左方，令卷首有凡例七条，而无书目，则传写者佚之矣。乾隆四十三年六月恭校上。
总纂官臣纪昀、臣陆锡熊、臣孙士毅总校官臣陆费墀

[book_title]春秋别典叙
昔仲尼作经，口授弟子。左丘明惧其妄意失真，乃推论本事，作内传；复采诸国名物，作外传。盖侈哉博乎，其纪事也已。观周篇尝载孔子将作春秋，与丘明乘如周，观书于周史，归而作经，丘明作传。若是乎其于二百四十年之迹，盖目睹而备言之也，恶有所谓别典哉？今考其书，或先经而始，或后经而终，辨理者依，合异者错，皆彬彬乎条分胪布，井犹伍两焉。公、谷后出，谈经不睹史记耳，而传之堇堇什一二耳。然旧史遗文，无关圣笔，左氏捐而不录者，邮众。刘知几亦谓丘明纪载当世得十之四，岂非深慨乎记事之未周欤？不佞尝阅往牒，见春秋君臣往迹，醇雅奇邪，不下千事，散著百家，皆三氏所弗录。间或微掇其端而未究其绪，存其半而不掇其全，见辄觖之。因不自度，略仿左例，分十二公以统其世，稽三传人以系其事，年不尽考而附诸人，人不尽知而援诸事，参稽互证，务极恢闳，幽章纤巨，兼收咸纪。盖庶几哉！疑于旧史遗文之犹在焉。尝僭自谓言略成乎一家，功可裨于三氏，题之曰春秋别典，殊三传也。荀悦有言曰：「立典有五志焉，一曰达道义，二曰彰法式，三曰通古今，四曰著功勋，五曰表贤能。」呜呼！典无当于五志，奚取于典也哉？或者曰：「拾金者汰沙，掇珠者捐蚌，三氏有作，皆镠铣也，夜光也，子何用硈硈沙蚌是营哉？且也无关于圣经，何必春秋耶？」不佞谓不然，匠石不遗轮囷，医师不弃溲勃，为取用者众也。且相梨可以充品，吹竹可以间声，前锋后距，兵之所以万全也；左验置对，狱之所以平反也。春秋既曰刑书，何厌乎具两造哉？比事属辞，岂尽无取尔耶？况镜古可以观今也，轨前可以循后也，准得可以形失也，典皆有焉。凡十五卷，书目、凡例列在左方。粤瀛后学薛虞畿识。

[book_title]辑春秋别典凡例
凡辑事尽春秋，匪春秋之年事无辑也。起隐尽哀，一如左氏，间详晋大曲沃，赵保晋阳，虽逾二百四十年之外，为晋主夏盟，宜详始卒，从左例也。
凡辑曰别典，匪别弗提。左氏内外，公谷檀弓，既列于经，家传户诵，无用取焉。诸子百氏，希于闻见，搜罗殆备，义取翼传，不妨僻左也。
凡辑主分年，年据三传。或人可年系，则随年引经；或传有其人，则因人系事。马史世家，不无同异，用列分注，以资考索。
凡霸盛桓文，烈称管、晏，自非孔氏，谁不道之？二氏有述，桓、景独备。若槩录著，斯亦繁矣。略加铭黄，唯存驯雅。
凡事取实录，不列寓言。郑圃濠梁，仅存可据耳。凡史载事辑，史例也。标仅及事，言因事见耑，言弗录也。凡辑萃百家，事多错见，此详彼略，甲工乙拙，要在参提。事必不遗，文资简要。

[book_title]春秋别典卷一
明薛虞畿撰
鲁隐公元年己未，在位十一年。周平王四十九年，
晋昭侯立。封文侯弟成师于曲沃。曲沃邑大于翼。翼，昭侯邑也。成师号为桓叔。靖侯庶孙栾宾相桓叔，时年五十八矣。好德，晋国之众皆附焉。君子曰：「晋之乱，其在曲沃矣。末大于本，而得民心，不乱何待？」七年，晋大臣潘父弑其君昭侯，而迎曲沃桓叔。桓叔欲入晋，晋人发兵攻桓叔。桓叔败，还归曲沃。晋人共立昭侯子平为君，是为孝侯。诛潘父。
鲁隐公初立，卾侯六年卒。孝侯子也。曲沃庄伯，桓叔子也。闻晋鄂侯卒，乃兴兵伐晋。周平王使虢公将兵伐曲沃庄伯。庄伯走保曲沃。晋人共立鄂侯子光，是为哀侯。隐五年。见传。哀侯三年，曲沃庄伯卒，子称代立，是为曲沃武公。哀侯八年，晋侵陉庭。桓二年。见传。陉庭与曲沃武公谋，九年，伐晋于汾旁，虏哀侯。晋人乃立哀侯子小子为君，是为小子侯。小子元年，曲沃武公使韩万杀所虏晋哀侯。曲沃益强，晋无如之何。晋小子四年，曲沃武公诱晋小子杀之。周桓王使虢仲伐曲沃武公，武公入于曲沃，乃立晋哀侯弟缗为晋侯。晋侯二十八年，齐桓公始霸。曲沃武公伐晋侯缗，灭之，尽以其宝器赂献于周厘王。厘王命曲沃武公为晋君，列为诸侯，于是始并晋地而有之。曲沃武公已即位三十七年矣，更号晋武公，始都晋国。后二年卒，子献公佹诸立。晋曲沃始终详矣。春秋之世，晋霸主也，有国始自曲沃，故特详之。与左互有详略。
燕缪侯七年，鲁隐公元年也。十八年卒，子宣侯立。宣侯十三年卒，子桓侯立。桓侯七年卒，子庄公立。庄公十二年，齐桓公始霸。十六年，与宋、卫共伐周惠王，惠王出奔温，立惠王弟颓为周王。十七年，郑执燕仲父而纳惠王于周。二十七年，山戎来侵，齐桓公救燕，遂北伐山戎而还。燕公送齐桓公出境，因割燕所至地予燕，使燕共贡天子，如成周时职，使燕复修召公之法。三十三年而卒。燕事三传希见，特详之。
秦文公时，陈仓人猎得兽，若彘，不知名，牵以献之。逢二童子，童子曰：「此名为媦，常在地中食死人脑。」即欲杀之，柏捶其首。媦亦语曰：「二童子名陈宝，得雄者王，得雌者霸。」陈仓人乃逐二童子，化为雉，上陈仓北阪为石，秦祠之。平王东迁，封秦襄公为诸侯。襄公卒，子文公立。立四十四年，是为鲁隐公元年，穆公始见经。秦文公时，雍南山有大梓树，文公伐之，辄有大风雨，树生合不断。时有一人病，夜往山中，闻有鬼语树神曰：「秦若使人被发，以朱丝绕树伐汝，汝得不困耶？」树神无言。明日，病人语文公，如其言伐树，断，中有一青牛出，走入丰水中。其后牛出丰水中，使骑击之，不胜。有骑堕地复上，发解，牛畏之，入不出。故置旄头。
秦文公东猎岍、渭之间，卜居之而吉。文公梦黄蛇自天下属地，其口止于鄜衍。文公问史敦，史敦曰：「此上帝之征，君其祠之。」于是作鄜畤，用三牲郊祭白帝焉。作鄜畤后九年，文公获若石云，于陈仓北阪城祠之。其神或岁不至，或岁数来。来也常以夜，光辉若流星，从东南来，集于祠城，则若雄鸡，其声殷殷，野鸡夜雊。以一牢祠，命曰陈宝。
秦文公出猎，获黑龙，此其水德之应瑞。于是秦更命河曰德水。
秦宁公二年，徙居平阳，遣兵伐荡社。三年，与亳战，亳王奔戎，遂灭荡社。宁公，鲁隐公八年立。据史年表云：史作灵公。
宋宣公有太子与夷。十九年，宣公病，让其弟和，曰：「父死子继，兄死弟及，天下通义也。我其立和。」和亦三让而受之。宣公卒，弟和立，是为穆公。隐三年经书：「宋穆公卒。」
鲁桓公元年庚午，在位十八年。周桓王九年，
楚伐随。随曰：「我无罪。」楚曰：「我蛮夷也。今诸侯皆为叛，相侵，或相杀。我有敝甲，欲以观中国之政，请王室尊吾号。」随人为之周，请尊楚。王室不听，还报楚。三十七年，楚熊通楚武王名。怒曰：「吾先鬻熊，文王之师也，早终。成王举我先公，乃以子男田令居楚。蛮夷皆率服，而王不加位，我自尊耳。」乃自立为武王，与随人盟而去。于是始开濮地而有之。五十一年，周召随侯，数以立楚为王。楚怒，以随背己，伐随。武王卒，师中而兵罢。按：左桓六年：楚伐随。八年，及随少师有宠，楚伐随。秋，随楚平。庄四年，楚武王卒。
陈厉公娶蔡女。蔡女与蔡人乱。厉公数如蔡，淫厉公所杀桓公太子免之三弟，长曰跃，中曰林，少曰杵臼。共令蔡人诱厉公以好女与蔡人，共杀厉公而立跃，是曰利公。按左桓五年，陈侯鲍卒，于是陈乱，文公子佗杀太子免而代之。公疾病而乱作，国人分散，故再赴。佗立，兵属周王，战𦈡葛，陈氏无斗心，是以败。逾年，蔡人杀佗。见经不称爵。十有二年，经书「八月壬辰，陈侯跃卒」，即厉公，与史谓佗为厉公异。
厉公佗者，陈文公少子也。其母蔡女。文公卒，厉公兄鲍立，是为桓公。桓公与佗异母，及桓公病，蔡人为佗杀桓公鲍及太子免而立佗，为厉公。厉公既立，娶蔡女。蔡女淫于蔡人，数归，厉公亦数如蔡。桓公之子林，怨厉公杀其父与兄，乃令蔡人诱厉公而杀之。林自立，是为庄公。故陈完不得立，为陈大夫。厉公之杀，以淫出国，故春秋曰「蔡人杀陈佗」，罪之也。庄公卒，弟杵臼立，是为宣公。宣公十一年，杀其太子御寇。御寇与完相爱，恐祸及己，完奔齐。庄二十二年，完卒，谥为敬仲。仲生稚孟夷。敬仲之如齐，以陈氏为田氏。田稚孟夷生湣孟庄，田湣孟庄生文子须无。田文子事齐庄公。晋之大夫栾盈作乱于晋，来奔齐，齐庄公厚客之。晏婴与陈文子谏，庄公弗听。文子卒，生桓子无宇。无宇有力，事齐庄公，有宠。无宇卒，生武子开与厘子乞，事齐景公为大夫。其收赋于民，以小斗受之，其粟予民，以大斗，行阴德于民，景公弗禁。由是田氏得齐，众家益强，民思田氏。陈完始卒备此。
郭君出郭，郭即虢。○十年夏，虢叔出奔虞，谓其御者曰：「吾渴欲饮。」御者进清酒。曰：「吾饥欲食。」御者进乾脯粱糗。曰：「何备也？」御者曰：「臣储之。」曰：「奚储之？」御者曰：「为君之出亡而道饥渴也。」曰：「子知我且亡乎？」御者曰：「然。」曰：「何不以谏也？」御者曰：「君喜道谀而恶至言，臣欲进谏，恐先郭亡，是以不谏也。」郭君作色而怒曰：「吾所以亡者，诚何哉？」御转其辞曰：「君之所以亡者太贤。」曰：「夫贤者所以不存而亡者，何也？」御者曰：「天下无贤而独贤，是以亡也。」伏轼而叹曰：「嗟乎！夫贤者如此乎！」于是身倦力解，枕御膝而卧。御自易以备，疏行而去，身死中野，为虎狼所食。
公子彭生乘鲁侯胁之，公薨于车十八年。竖曼曰：「贤者死忠以振疑，百姓寓焉。智者究理而长虑，身得免焉。今彭生二于君，无尽言而谀行，以戏吾君，使吾君失亲戚之礼命，又力威吾君之祸，以搆二国之怨，彭生其得免乎？祸理属然。夫君以怒遂祸，不畏恶亲闻容昏，生无丑也，岂及彭生而能止之哉？鲁若有诛，必以彭生为说。」二月，鲁人告曰：「寡君畏君之威，不敢宁居，来修旧好。礼成而不反，无所归咎，请以彭生除之。」齐人为杀彭生，以谢于鲁。
鲁庄公元年戊子，在位三十二年。周庄王三年，
楚文王伐邓，使王子革、王子灵共招菜。二子出采，见老丈载畚，乞焉，不与，抟而夺之。王闻之，令皆拘二子，将杀之。大夫辞曰：「取畚信有罪，然杀之非其罪也。君若何杀之？」言卒，丈人造军而言曰：「邓为无道，故伐之。今君公之子抟而夺吾畚，无道甚于邓。」呼天而号。君闻之，群臣恐。君见之，曰：「讨有罪而横夺，非所以禁暴也；恃力虐老，非所以教幼也；爱子弃法，非所以保国也；私二子，灭二行，非所以从政也。」丈人舍之矣。谢之军门之外。四年，楚文王立。六年，伐申过邓，邓侯享之。十六年，楚灭邓。
荆文王曰：「苋𫍻！数犯我以义，违我以礼，与处则不安，旷之而不谷得焉。不以吾身爵之，后世有圣人，将以为非不谷。」爵之五大夫。「申侯伯善养我意，吾所欲先我为之，与处则安，旷之而不谷丧焉。不以吾身远之，后世有圣人，将以非不谷。」于是送而行之。左申侯有宠于文王，文王将死，与之璧，使行曰云云。文王卒，在位十九年。
王孙厉谓楚文王曰：「徐偃王好行仁义之道，汉东诸侯三十二国尽服矣。王若不伐，楚必事徐。」王曰：「若信有道，不可伐也。」对曰：「大之伐小，强之伐弱，犹大鱼之吞小鱼也，若虎之食豚也，恶有不得？」文王遂兴师伐徐，残之。徐偃王将死，曰：「吾赖于文德，而不明武备，好行仁义之道，而不知诈人之心，以至于此。」夫古之王者，其有备乎？荆文王得茹黄之狗，宛路之矰，以畋于云梦，三月不反。得丹之姬，淫，期年不听朝。葆申曰：「先王卜以臣为葆吉，今王畋三月不反，期年不听朝，王之罪当笞。」王曰：「不谷免衣襁褓而齿于诸侯，愿请更变而无笞。」申曰：「臣承先王之令，不敢废也。王不受笞，是废先王之令也。臣宁抵罪于王，毋宁抵罪于先王。」王曰：「谨诺。」引席，王伏。葆申束细荆，跽而加之背，如此者再，谓王：「起矣！」王曰：「有笞之名，一也。」遂致之。申曰：「臣闻君子耻之，小人痛之。耻之不变，痛之何益？」申出，自流于渊，请死罪。文王曰：「此不谷之过也。」乃变更杀茹黄之狗，折宛路之矰，放丹之姬，后兼国三十九。令荆国广大至于此者，葆申之力也，极言之功也。
上三事年无考据，特因荆文王伐邓，乃附其后。方
齐僖公桓十五年，葬齐僖公。使鲍叔傅小白，鲍叔辞。管仲、召忽往见之，曰：「何在不出？」鲍叔曰：「先人有言曰：知子莫若父，知臣莫若君。」今君知臣之不肖也，是以使贱臣傅小白也。贱臣知所弃矣。忽曰：「子固辞无出，吾权任子以死亡，必免子。」管仲曰：「不可。持社稷宗庙者不让，事不广闲，将有国者未可知也，子其出乎？」忽曰：「不可。吾三人者之于齐国也，譬之犹鼎之有足也，去一焉，则必不立矣。吾观小白必不为后矣。」管仲曰：「不然。国人憎恶纠之母以及纠之身，而怜小白之无母。诸儿长而贱，事未可知也。夫所以定齐国者，非此二公子者，将无已也。小白之为人也，无小智而有大虑。天不幸降祸于齐，纠虽立不济，非子定社稷，其将谁也？」忽曰：「百岁之后，吾君卜也。犯吾君命而废吾所立，夺吾纠也，虽得天下，吾不生也。」管仲曰：「夷吾之为君臣也，将承君命，奉社稷，以持宗庙，岂死一纠哉！夷吾之所以死者，社稷破，宗庙灭，祭祀绝，则夷吾死之。非此三者，则夷吾生；夷吾生，则齐国利矣。」鲍叔曰：「然则奈何？」管仲曰：「子出奉令则可。」鲍叔许诺，遂傅小白。管仲鲍叔相谓曰：「君乱甚矣，必失国。齐国之诸公子，其可辅者，非公子纠则小白也。」与子人事一人焉，先达者相收。管仲乃从公子纠，鲍叔从小白。国人果弑君，小白先入为君，鲁人拘管仲而郊之，鲍叔言而相之。见八年传。公子纠将为乱，九年经：九月，齐人杀公子纠。桓公使使者视之，使者报曰：「笑不乐，视不见，必为乱。」乃使鲁人杀之。
管子得于鲁，鲁槛而送之齐。管子恐鲁止而杀己也，谓役人曰：「我为汝唱，汝为我和。」其所唱适宜走，役人不倦而取道甚速。
管仲束缚自鲁之齐，道而饥渴，过绮鸟封人而乞食焉。封人跽而食之，甚敬。封人因窃谓仲曰：「适幸及齐不死而用齐，将何以报我？」曰：「如子之言，我且贤之用，能之使，劳之论，我何以报子？」封人怨之。
鲁君束缚管仲、召忽以与齐使。管仲谓召忽曰：「子惧乎？」召忽曰：「何惧乎？吾不蚤死，将胥有所定也。今既定矣，令子相齐之左，必令忽相齐之右。虽然，杀君而用吾身，是再辱我也。子为生臣，忽为死臣。忽也知得万乘之众而死，公子纠可谓有死臣矣。子生而霸诸侯，公子纠可谓有生臣矣。死者成行，生者成名，名不两立，行不虚至。子其勉之，死生有分矣。」乃行，入齐境，自刎而死。管仲遂入。君子曰：「召忽之死也，贤其生也。管仲之生也，贤其死也。」桓公既立，发兵攻鲁，心欲杀管仲。鲍叔牙曰：「臣幸得从君，君竟以立。君之尊，臣无以增君。君将治齐，即高傒与叔牙足也。君且欲霸王，非管夷吾不可。夷吾所居国国重，不可失也。」于是桓公从之，乃佯为召管仲欲甘心，实欲用之。管仲知之，故请往。鲍叔牙迎受管仲，及堂阜而脱桎梏，齐祓而见桓公。
桓公既得管仲，与鲍叔、隰朋、高傒修齐国政，连五家之兵，设轻重鱼盐之利，以赡贫穷，禄贤能，齐人皆说。二年，灭郯，郯子奔莒。初，桓公亡过郯，郯无礼，故伐之。经十一年，伐郯。郯传作谭。
齐桓公使管仲治国，管仲对曰：「贱不能临贵。」桓公以为上卿，而国不治。桓公曰：「何故？」对曰：「贫不能使富。」桓公赐之齐国市租一年，而国不治，桓公曰：「何故？」对曰：「疏不能制亲。」桓公以为仲父，齐国大安，而遂霸天下。孔子曰：「管仲之贤，不得此三权者，亦不能使其君南面而霸矣。」桓公立仲父，致大夫曰：「善吾者入门而右，不善吾者入门而左。」东郭牙中门而立，桓公问焉，对曰：「管子之知可谋天下，其强可与取天下。」君恃其信乎，内政委焉，外事断焉，驱民而归之，是亦可夺也。桓公曰：「善。」乃谓管仲：「政则卒归于子矣，政之所不及，惟子是匡。」管仲故筑三归之台，以自伤于民。
宁戚欲干齐桓公，穷无以自进，于是为商旅，将车至齐，暮宿于郭门之外。桓公郊迎客，夜开门，辟赁车，执火甚盛，从者甚羡。宁戚饭牛居车下，望桓公悲，击牛角疾歌商歌。桓公闻之曰：「异哉！之歌者非常人也。」命后车载之。宁戚见，说桓公以治境内，明日说桓公以为天下，桓公大说，将任之，群臣争之曰：「客，卫人也。卫之去齐未远，不若使人问之，而固贤者也，用之未晚也。」桓公曰：「不然。患其有小恶。以人之小恶而亡人之大美，此所以失天下之士也已。且人固难全，权而用其长者，当举也。」遂大用之，为上卿。
春秋别典卷一

[book_title]春秋别典卷二
明薛虞畿撰鲁庄公十三年起，
齐桓公与鲁庄公为柯之盟。十三年，鲁大夫曹刿谓庄公曰：「齐之侵鲁，至于城下，城坏压境，君不图欤？」庄公曰：「嘻！寡人之生不若死。」曹刿曰：「然则君请当其君，臣请当其臣。」及会，两君就坛，两相相揖，曹刿手剑拔刃而进，迫桓公于坛上，曰：「城坏压境，君不图欤？」管仲曰：「然则君何求？」曹刿曰：「愿请汶阳田。」管仲谓桓公曰：「君其许之。」桓公许之。曹刿请盟，桓公遂与之盟。已盟，摽剑而去。左右曰：「要盟可倍，曹刿可雠，请倍盟而讨曹刿。」管仲曰：「要盟可负而君不负，曹刿可雠而君不雠，著信天下矣。」遂不倍，天下诸侯翕然而归之。略同公羊。
齐桓公伐鲁，鲁请比关内侯以听。曹刿谓庄公曰：「君宁死而又死乎？宁生而又生乎？」公曰：「何谓也？」曰：「听臣之言，国必广大，身必安乐，是生而又生也。不听臣之言，国必灭亡，身必危辱，是死而又死也。」公曰：「请从。」明日将盟，皆怀剑至坛上，公左搏桓公，右抽剑以自承。管、鲍进，刿按剑曰：「二君将改图，毋或进者。」公曰：「封于汶则可，不则请死。」仲曰：「以地卫君，非以君卫地，君其许之。」乃与之盟。归，尚欲勿予，仲曰：「不可。人劫君，君不知，不可谓智；临难而不能勿听，不可谓勇；许之而不与，不可谓信。有此三者，不可以立功名。予之，虽亡地，亦得信。以四百里之地见信于天下，君犹得也。」以下数十条，多载桓公委任仲父，言听计从，倦倦图霸之心，疑初年励精时事也，汇辑左方：
有司请吏于齐桓公，桓公曰：「以告仲父。」有司又请，桓公曰：「以告仲父。」如是者二。在侧者曰：「一则告仲父，二则告仲父，易哉为君！」桓公曰：「吾未得仲父则难也，得仲父曷为其不易也。」故王者劳于求人，佚于得贤。舜举众贤在位，垂衣裳，恭己无为而天下治。汤、文用伊、吕，成王用周、召，而刑措不用，兵偃而不动，用众贤也。桓公问于管仲曰：「吾欲使爵腐于酒，肉腐于豆，得无害于霸乎？」管仲对曰：「此极非其贵者耳，然亦无害于霸也。」桓公曰：「何如而害霸？」管仲对曰：「不知贤害霸；知而不用害霸；用而不任害霸；任而不信害霸；信而复使小人参之害霸。」桓公曰：「善。」
齐桓公设庭燎为士之欲造见者，期年而士不至。于是东野鄙人有以九九之术进者，桓公曰：「九九何足以见乎？」鄙人对曰：「臣非以九九为足以见也。臣闻主君设庭燎以待士，期年而士不至。夫士之所以不至者，君天下之贤君也，四方之士皆以自论而不及君，故不至也。夫九九薄能耳，而君犹礼之，况贤于九九乎？夫泰山不辞壤石，江海不逆细流，所以成大也。诗云：先民有言，询于刍荛。言博谋也。」桓公曰：「善。」乃因礼之。期月，四方之士相携而并至。
齐桓公见小臣稷，一日三至，不得见也。从者曰：「万乘之主，布衣之士，一日三至不得见，亦可以止矣。」桓公曰：「不然。士之傲爵禄者，固轻其主，其主傲霸王者，亦轻其士。纵夫子傲爵禄，吾庸敢傲霸王乎？」五往而后得见。天下闻之，皆曰：「桓公犹下布衣之士，而况国君乎？」于是相率而朝。
桓公得管仲、隰朋，辨其言，说其意。正月之朝，令具太牢，进之先祖。桓公西面而立，管子、隰朋东面而立。桓公赞曰：「自吾得听二子之言，吾目加明，耳加聪，不敢独擅，愿荐之祖考。」
桓公问治民于管子，管子对曰：「凡牧民者，必知其疾，而优之以德，勿惧以罪，勿止以力。慎此四者，足以治民也。」桓公问管仲曰：「吾欲伐大国之不服者，奈何？」管仲对曰：「先爱四封之内，然后可以恶境外之不善者；先定卿大夫之家，然后可以危邻之敌国。是故先王必有置也，然后有废也。必有利也，然后有害也。」
齐桓公问管仲曰：「吾念有而勿失，得而勿忘，为之有道乎？」对曰：「勿创勿作，时至而随。毋以私好恶害公正，察民所恶以自为戒。黄帝立明台之议者，上观于贤也。尧有衢室之问者，下听于人也。舜有告善之旌，而主不蔽也。禹立建鼓于朝，而备讯唉也。汤有总街之庭，以观人诽也。武王有灵台之复，而贤者进也。此古圣帝明王所以有而勿失，得而勿忘者也。」桓公曰：「吾欲效而为之，其名云何？」对曰：「名曰啧室之议。」曰：「法简而易行，刑审而不犯，事约而易从，求寡而易足。人有非上之所过，谓之正士，内于啧室之议，有司执事者，咸以奉厥职事而不忘焉。此啧室之事也。请以东郭牙为之。此人能以正事争于君前者也。」桓公曰：「善。」
龙斗于马请之阳，牛山之阴。管子入复于桓公曰：天使使者临君之郊，请使大夫初饬，左右玄服，天之使者乎？天下闻之曰：「神哉齐桓公！天使使者临其郊，不待举兵，而朝者八诸侯，此乘天威而动天下之道也。」故智者役使鬼神，而愚者信之。
桓公问于管仲曰：「寡人有大邪三，其犹尚可以为国乎？」对曰：「臣未得闻。」公曰：「寡人不幸而好田，晦夜而至禽侧，田莫不见禽而后反，诸侯使者无所致，百官有司无所复。」对曰：「恶则恶矣，然非其急者也。」公曰：「寡人不幸而好酒，日夜相继，诸侯使者无所致，百官有司无所复。」对曰：「恶则恶矣，然非其急者也。」公曰：「寡人有污行，不幸而好色，而姑姊有不嫁者。」对曰：「恶则恶矣，然非其急者也。」公作色曰：「此三者且可，则恶有不可者已矣？」对曰：「人君唯优与不敏为不可，优则亡众，不敏不及事。」公曰：「善。吾子就舍，异日请与吾子图之。」对曰：「时可将与夷吾，何待异日乎？」公曰：「奈何？」对曰：「公子举为人博闻而知礼，好学而辞逊，请使为游于鲁，以结交焉。公子开方为人巧转而兑利，请使游于卫，以结交焉。曹孙宿，其为人也，小廉而苛状，足恭而辞给，正荆之则也，请使往游，以结交焉。」遂立行三使者而后退。相三月，请论百官。公曰：「诺。」管仲曰：「升降揖让，进退习闲，辨辞之刚柔，臣不如隰朋，请立为大行。」垦草入邑，辟土聚粟，多众，尽地之利，臣不如宁戚，请立为大司田。平原广牧，车不结辙，士不旋踵，鼓之而三军之士视死如归，臣不如王子城父，请立为大司马。决狱折中，不杀不辜，不诬无罪，臣不如宾胥无，请立为大司理。犯君颜色，进谏必忠，不辟死亡，不挠富贵，臣不如东郭牙，请立以为大谏之官。此五子者，夷吾一不如，然而以易夷吾，夷吾不为也。君若欲治国强兵，则五子者存矣；若欲霸王，夷吾在此。桓公曰：「善。」
齐桓公问于管仲曰：「何患？」对曰：「患夫社鼠。」桓公曰：「何谓也？」对曰：「夫社束木而涂之，鼠因往托焉，薰之则恐烧其木，灌之则恐败其涂。此鼠所以不可得杀，以社故也。夫国亦有社鼠，人主左右是也。内则蔽贤要于君上，外则卖权重于百姓，不诛之则为乱，诛之则为人主所察，按腹而有之，此亦国之社鼠也。人有酤酒者，为器甚洁，置表甚长，而酒酸不售。问之里人其故，里人云：公之狗猛，人挈器而入，且酤公酒，狗迎而噬之，此酒所以酸不售之故也。夫国亦有猛狗，用事者也。有道术之人，欲用万乘之主，而用事者迎而龁之，此亦国之猛狗也。」左右为社鼠，用事者为猛狗，则道术之士不得用矣。此治国者之所患也。
齐桓公谓管仲曰：「吾欲举事于国，昭然如日月，无愚夫愚妇皆曰善，可乎？」管仲曰：「可。然非圣人之道。」桓公曰：「何也？」对曰：「夫短绠不可以汲深，学鲜不可以与圣人之言。惠士可与辨物，智士可与辨无方，圣人可与辨神明。夫圣人之所为，非众人所可及也。民知十己，则当与之争，曰：不如我也。百己则疵其过；千己则诽而不信。是故民不可稍而掌也，可并而牧也；不可暴而杀也，可摩而致也；众不可户说也，可举而示也。」
桓公问管仲曰：「王者何贵？」曰：「贵天。」桓公仰而视天，管仲曰：「所谓天者，非谓苍苍莽莽之天也。人君者，以百姓为天。百姓与之则安，辅之则强，非之则危，背之则亡。诗云：人而无良，相怨一方。民怨其上，不遂亡者，未之有也。」桓公曰：「金刚则折，革刚则裂，人君刚则国家灭，人臣刚则交友绝。夫刚则不和，不和则不可用。是故四马不和，取道不长；父子不和，其世破亡；兄弟不和，不能久同；夫妻不和，家室大凶。易曰：二人同心，其利断金。由不刚也。」桓公之平陵，见冢人有年老而自养者，公问其故，对曰：「吾有子九人，家贫无以妻之，吾使佣而未返也。」桓公取外御者五人妻之，管仲入见曰：「公之施惠，不亦小乎？」公曰：「何也？」对曰：「公待所见而施惠焉，则齐国之有妻者少矣。」公曰：「若何？」管子曰：「令国丈夫二十而室，女子十五而嫁。」齐国好厚葬，布帛尽于衣衾，材木尽于棺椁，桓公患之，以告管仲曰：「布帛尽则无以为蔽，材木尽则无以为守备，而人厚葬之不休，禁之奈何？」管仲对曰：「凡人之有为也，非名之则利之也。」于是乃下令曰：「棺椁过度者，则戮其尸，罪夫当丧者。」夫戮死无名，罪当丧者无利，人何故为之也？
齐桓公好服紫，一国尽服紫，当是时也，五素不得一紫，桓公患之，谓管仲曰：「寡人好服紫，紫贵甚，一国百姓好服紫不已，寡人奈何？」管仲曰：「君欲，何不试勿衣紫也？」谓左右曰：「吾甚恶紫之臭。」公曰：「诺。」于是左右适有衣紫而进者，公曰：「少却，吾恶紫臭。」于是日，郎中莫衣紫，其明日，国中莫衣紫，三日，境内莫衣紫也。
桓公谓管仲曰：「吾国甚小，而财用甚少，而群臣衣服舆马甚汰，吾欲禁之，可乎？」管仲曰：「臣闻之：君尝之，臣食之；君好之，臣服之。今之食也，必桂之浆，衣练紫之衣，狐白之裘，此群臣之所奢泰也。诗曰：不躬不亲，庶民不信。君欲禁之，何不自亲乎？」桓公曰：「善。」于是更制练白之衣，大帛之冠，朝一年而齐国俭也。
桓公谓管仲曰：「官少而索者众，寡人忧之。」管仲曰：「君无听左右之请，因能而授禄，录功而与官，则莫敢索官，君何患焉？」
管仲相齐，曰：「臣贵矣，然而臣贫。」桓公曰：「使子有三归之家。」曰：「臣富矣，然而臣卑。」桓公使立于高、国之上。曰：「臣尊矣，然而臣疏。」乃立为仲父。孔子闻而非之曰：「泰侈逼上。」齐桓公之时，霖雨十旬。桓公欲伐□陵，其城之值雨也未合。管仲、隰朋以卒徒造于门。桓公曰：「徒众何以为？」管仲对曰：「臣闻之，雨则有事。夫□陵不能雨，臣请攻之。」公曰：「善。」遂兴师伐之。既至，大卒间外，士在内矣。桓公曰：「其有圣人乎？」乃还旗而去之。
齐桓公田，至于麦丘，见麦丘邑人，问之：「子何为者也？」对曰：「麦丘邑人也。」公曰：「年几何？」对曰：「八十有三矣。」公曰：「美哉寿乎！子其以寿祝寡人。」麦丘邑人曰：「祝主君，使主君甚寿。金玉是贱，人为宝。」桓公曰：「至哉！至德不孤，善言必再。吾子其复之。」麦丘邑人曰：「祝主君，使主君无羞学，无恶下问，贤者在傍，谏者得人。」桓公曰：「善哉！至德不孤，善言必三。吾子其复之。」麦丘邑人曰：「祝主君，使主君无得罪于群臣百姓。」桓公怫然作色曰：「吾闻之：子得罪于父，臣得罪于君，未闻君得罪于臣者也。此一言者，非夫子二言之匹也。子更之。」麦丘邑人坐拜而起，曰：「此一言者，夫二言之长也。子得罪于父，可以因姑姊叔父而解之，父能赦之。臣得罪于君，可以因便嬖左右而谢之，君能赦之。昔桀得罪于汤，纣得罪于武王，此则君之得罪于其臣者也，莫为谢，至今不赦。」公曰：「善。赖国家之福，社稷之灵，使寡人得吾子于此。」挟而载之，自御以师，礼之于朝，封之以麦丘而断政焉。
秦武公卒史记武公卒在庄十八年，葬雍平阳。初，以人从死，死者六十六人。有子一人，名曰白，白不立，封平阳，立其弟德公。德公元年，初居雍城大郑宫，以牺三百牢祠鄜畤。卜居雍后子孙饮马于河。梁伯、芮伯来朝。二年，初伏。以狗御蛊。晋人伐邢，齐桓公将救之。鲍叔曰：「太蚤。邢不亡，晋不敝；晋不敝，齐不重。」且夫持危之功，不如存亡之德大。君不如晚救以敝晋，齐实利；待邢亡而复存之，其名实美。桓公乃弗救。晋伐邢年不可考，似桓初年事。且狄伐邢尚在闵元年，晋伐或先耳。
楚成王恽元年，初即位。庄二十二年，熊恽杀兄堵敖代立，是为楚成王。布德施惠，结旧好于诸侯，使人献天子，天子赐胙，曰：「镇尔南方夷越之乱，无侵小国。」于是楚地千里。陈宣公后有嬖姬生子，疑，欲立之，乃杀其太子御寇。御寇素爱厉公子完，完惧祸及己，乃奔齐。庄二十二年传，备始末。晋献公八年，士𫇭说公曰。庄二十三、四、五年传。故晋之群公子多，不诛，乱且起。乃使尽杀诸公子，而城聚都之，命曰绛。始都绛。九年，晋群公子既亡，奔虢，虢以其故再伐晋，弗克。十年，晋欲伐虢，士𫇭曰：「且待其乱。」
楚成王立子文，代公子元为令尹。三十年传。公子元归自伐郑，而处王宫。秋，申公斗班杀子元，子文为令尹。子文因斗班之杀子元也，缁帛之衣以朝，鹿裘以处，未明而立于朝，日晦而归食，朝不谋夕，家无盈积，自毁其家，以纾国难。不为爵劝，不为禄勉，以忧勤于社稷。尝曰：「蔽贤者不祥，专利者必害。」故其为政，度人以用人，溥惠以抚下，凡以自究厥心，不遑他恤。于时齐桓方霸，楚邦多难，子文量力而动，舍命不渝。其族有干法者，廷理拘之，闻其令尹之族也而释之。子文召廷理责之曰：「凡立廷理者，将以司犯王令而察触国法也。夫直士持法，柔而不挠，刚而不折。今弃法背令而释犯法者，是理之不端而驳于法也。执国之柄而以私闻，与吾生不以义，不若以义而死也。」廷理惧，遂刑其族人。成王闻之，不及履而至于子文之室，曰：「寡人幼少，置理失其人，以违夫子之意。」于是黜廷理而尊子文，使及内政。国人闻之，曰：「若令尹之公也，吾党何忧乎？」乃作歌曰：「子文之族，犯国法程。」廷理释之。子文不听，恤愿怨萌。方正公平。
齐桓公与管仲谋伐卫，卫姬望君再拜请卫君之罪。公曰：「吾于卫无故，子曷为我请？」对曰：「妾望见君之入也，足高气强，有伐国之志；见妾而有动色，伐卫也。」明日，君朝，揖管仲而进之。管仲曰：「君舍卫乎？」公曰：「仲父安识之？」仲曰：「君之揖朝也恭，而言也徐，见臣而有惭色，臣是以知之。」君曰：「善。仲父治外，夫人治内，寡人知不为诸侯笑矣。」桓公之所以匿者，不言也。今管仲乃以容貌声音，夫人乃以行步气志，桓公虽不言，若暗夜而燎烛也。经二十八年，书伐卫。齐桓公将伐山戎，经三十年，书齐伐山戎。使人请助于鲁。鲁君进群臣而谋，皆曰：「师行数千里，入蛮夷之地，必不反矣。」于是鲁许助之而不行。齐已伐山戎、孤竹，而欲移兵于鲁。管仲曰：「不可。诸侯未亲，今又伐远而还诛近邻之国不亲，非伯王之道。君之所得山戎之宝器者，中国之所鲜也，不可以进周公之庙乎？」桓公乃分山戎之宝，献之周公之庙。明年，起兵伐莒，鲁下令丁男悉发，五尺童子皆至。孔子曰：「转祸为福，报怨以德。」此之谓也。左传言：伐山戎为病燕故也。
齐桓公北伐山戎，其道过燕，燕君迎而出境。桓公问管仲曰：「诸侯相迎，固出境乎？」管仲曰：「非天子不出境。」桓公曰：「然则燕君畏而失礼也。寡人不道而使燕君失礼。」乃割燕君所至之地以与燕君。诸侯闻之，皆朝于齐。管仲、隰朋从于桓公而伐孤竹，春往冬返，迷惑失道。管仲曰：「老马之智可用也。」乃放老马而随之，遂得道。行山中无水，隰朋曰：「蚁冬居山之阳，夏居山之阴，蚁壤寸而仞有水。」乃掘地而遂得冰。
桓公北征孤竹，未至卑耳溪中十里，闟然而止，瞠然而视。有顷，见人长尺而人物具焉，冠，左袪衣，走马前疾，以问左右，左右不见也。管仲曰：「事必济。此登山之神俞儿也。臣闻霸王之君兴，则登山神见。且走马前疾，导也；袪衣，示前有水也。左袪衣，示从旁方涉也。」桓公果从左渡辽水，遂得孤竹，霸天下。桓公再拜管仲马前曰：「仲父之圣至于是，寡人得罪久矣。」管仲曰：「夷吾闻之，圣人先知无形。今已有形乃知之，是夷吾善承教，非圣也。」
春秋别典卷二

[book_title]春秋别典卷三
明薛虞畿撰鲁闵公元年庚申，在位二年周惠王十六年。
卫懿公有臣曰弘演，远使未还。狄人攻卫，经二年，书其民曰：「君之所与禄位者，鹤也；所富者，宫人也。君使宫人与鹤战，予焉能战？」遂溃而去。狄人追及懿公于荥泽，杀之，尽食其肉，独舍其肝。弘演至，报使于肝毕，呼天而号，尽哀而止，曰：「臣请为表。」因自刺其腹，纳懿公之肝而死。齐桓闻之，曰：「卫之亡也以无道。今有臣若此，不可不存。」于是救卫于楚丘。
卫文公是年立，以乱故奔齐，齐人入之。初，狄杀懿公也，卫人怜之，思复立宣公前太子伋之后，伋子又死，而代伋死者子寿又无子。太子伋同母弟二人，其一曰黔牟，牟尝代惠公为君，八年复去。其二曰昭伯。昭伯、黔牟皆已前死，故立昭伯子申为戴公。公卒，复立其弟毁为文公。晋献公太子之至灵台，蛇绕左轮。御曰：「太子下拜。吾闻国君之子，蛇绕左轮者，速得国。」太子遂不行，返乎舍，御人见太子。太子曰：「吾闻为人子者，尽和顺君，不行私欲；恭严承命，不逆君安。今吾得国，是君失安也。得国之利，而忘君安，非子道也。」闻得国而拜其蛇，非君欲也。废子道，不孝；逆君欲，不安。而使我行之，殆欲吾国之危明也。拔剑将死，御止之曰：「夫祯祥妖孽，天之道也。恭严承命，人之行也。拜祥戒孽，礼也。恭严承命，不以身恨君，孝也。今太子恨福不福，失礼；杀身恨君，失孝。从僻心，弃正行，非臣之所闻也。」太子曰：「不然。吾得国，君之孽也。拜君之孽，不可谓礼。见禨祥而忘君之安，国之贼也。怀贼心以事君，不可谓孝。挟伪意以御天下，怀贼心以事君，邪之大者也。而使我行之，是欲国之危明矣。」遂伏剑而死。君子曰：「晋太子徒御，使之拜蛇祥，犹恶之，至于自杀者，为见疑于欲国也。己之不欲国以安君，亦以明矣。为一愚御过言之故，至于身死，亏子道，绝祭祀，不可谓孝，可谓远嫌一节之士也。」晋献公之时，东郭民有祖朝者，上书献公曰：「草茅臣东郭民祖朝，愿请闻国之计。」献公使使出告之曰：「肉食者已虑之矣，藿食者尚何与焉？」祖朝对曰：「大王独不闻古之将曰桓司马朝朝其君，举而晏。」御呼车，骖亦呼车。御肘其骖曰：「子何越云为乎？何为藉呼车？」骖谓其御曰：「当呼者呼，乃吾事也。子当御，正子之辔衔耳。」今子不正辔衔，使马率然惊，妄轹道中行人，必逢大敌，下车免剑，涉血履肝者，固吾事也。子宁能辟子之辔，下佐我乎？其祸亦及吾身。与有深忧，吾安得无呼车哉？今大王曰：肉食者已虑之矣，藿食者尚何与焉？设使肉食者一旦失计于庙堂之上，若臣等之藿食者，宁得无肝胆涂地于中原之野？与其祸亦及臣之身，臣与有其忧深，臣安得无与国家之计乎？献公召而见之，三日与语，无复忧者，乃立之以为师也。
晋献公欲伐郭，而惮舟之侨存。荀息曰：「周书有言：美女破舌。」乃遗之女乐，以乱其政。舟之侨谏而不听，遂去国而伐郭，遂破之。又欲伐虞，而惮宫之奇在。荀息曰：「周书有言：美男破老。」乃遗之美男，教之恶宫之奇。奇谏而不听，遂去国而伐虞，遂取之。
鲁僖公元年壬戌，在位三十二年。周惠王十八年，
齐桓公时，江国、黄国，小国也，在江、淮之间，近楚。楚，大国也，数侵伐，欲灭取之。江人、黄人患楚。齐桓公方存亡继绝，救危扶倾，尊周室，攘夷狄，为阳谷之会三年，贯泽之盟，与诸侯将伐楚。四年，江人、黄人慕桓公之义，来会盟于贯泽。管仲曰：「江、黄远齐而近楚，楚为利之国也。若伐而不能救，无以宗诸侯，不可受也。」桓公不听，遂与之盟。管仲死，楚人伐江灭黄。十二年，桓公不能救，君子闵之。是后，桓公信坏德衰，诸侯不附，遂凌夷不能复兴。
虞公不听。宫之奇出，谓其子曰：「虞将亡矣，惟忠信者能留外寇而不害。除暗以应外谓之忠；定身以行事谓之信。今君施其所恶于人，暗不除矣；以贿灭亲，身不定矣。夫国非忠不立，非信不固。既不忠信而留外寇，寇知其衅而归图焉，已自拔其本矣，何以能久？吾不去，惧及焉。」以其孥适西周。三月，虞乃亡。晋灭虞、虢，俱五年。冬，
百里奚少时，家贫，流落不偶，出游以干诸侯。尝之齐，齐不用；又之周，周不用；又转而之他，久之不返。其妻无以自给，乃西入秦为澣妇，遂与奚相失。奚遂归虞，事虞公为大夫。及晋献公伐虢，道出虞境，遂以璧马赂虞公假道，意在并虞。宫之奇语奚曰：「是不可不谏也。」奚曰：「贪赂玩寇，公盖不可与言者也。」宫之奇曰：「然则子将遂已乎？」奚曰：「子尽子心，吾行吾志耳。」奇谏，虞公果不听。晋伐虢归，遂灭虞，虏虞公及奚以归。
百里奚为秦缪公夫人媵于秦。四年，秦迎妇于晋，百里奚媵焉。百里奚亡秦走宛，楚鄙人执之。缪公闻百里奚贤，欲重赎之，恐楚人不与，乃使人谓楚曰：「吾媵臣百里奚在焉，请以五羖羊皮赎之。」楚人遂与之。时百里奚年已七十余。缪公释其囚，与语国事，谢曰：「臣亡国之臣，何足问？」缪公曰：「虞公不用子，故亡，非子罪也。」固问，语三日，缪公大悦，授之国政，号曰五羖大夫。百里奚让曰：「臣不及臣友蹇叔，蹇叔贤而世莫知。臣游困于齐而乞食铚人，蹇叔收臣，臣因而欲事齐君无知，蹇叔止臣，臣得脱齐难，遂之周。周王子颓好牛，臣以养牛干之。及颓欲用臣，蹇叔止臣，去，得不诛。事虞君，蹇叔止臣，臣知虞君不用臣，臣诚私利禄爵，且留。再用其言得脱；一不用，及虞君难。是以知其贤。」于是缪公使人厚币迎蹇叔，以为上大夫。
秦缪公使贾人载盐征诸贾人，贾人买百里奚以五羖羊之皮，使将车之秦。穆公观盐，见百里奚牛肥，曰：「任重道远以险，而牛何以肥也？」对曰：「臣饮食以时，使之不以暴，有险先后之以身，是以肥也。」穆公知其君子也，令有司具沐浴，为衣冠与坐，公大悦。异日，与公孙支论政，公孙支大不宁，曰：「君耳目聪明，思虑审察，君其得圣人乎？」公曰：「然。吾悦夫奚之言，彼类圣人也。」公孙支遂归，取雁以贺，曰：「君得社稷之圣臣，敢贺社稷之福。」公不辞，再拜而受。明日，公孙支乃致上卿以让百里奚曰：「秦国处僻民陋，以愚无知，危亡之本也。臣自知不足以处其上，请以让之。」公不许。公孙支曰：「君不用宾相，而得社稷之圣臣，君之禄也；臣见贤而让之，臣之禄也。今君既得其禄矣，而使臣失禄，可乎？请终致之。」公不许。公孙支曰：「臣不肖而处上位，是君失伦也。不肖失伦，臣之过也；进贤而退不肖，君之明也。今臣处位，废君之德，而逆臣之行也，臣将逃。」公乃受之。故百里奚为上卿以致之，公孙支为次卿以佐之。奚为秦相，妻在秦，知之而未敢言。一日，奚坐堂上，乐作，所赁澣妇自言知音，因授琴抚弦而歌者三，其一曰：「百里奚，五羊皮。忆别时，烹伏雌，炊扊扅。今日富贵忘我为！」其二曰：「百里奚，初娶我时五羊皮，临当相别时，烹牝鸡。今日富贵忘我为！」其三曰：「百里奚，百里奚，母已死，葬南溪，坟以瓦，覆以柴，舂黄藜，扼伏鸡，西入秦。」五羖皮，今日富贵捐我为！歌毕，奚愕然，问之，乃其故妻也，遂还为夫妇。奚相秦，勤励自苦，劳不坐乘，暑不张盖，行于国中，未尝从车骑，操干戈。及其死也，秦国男女流涕，童子不歌谣，舂者不相杵，德泽流于后世，而秦卒赖焉。宋襄公兹父为桓公太子，有后妻子曰公子目夷，公爱之。兹父为公爱之也，欲立之。请于公曰：「请使目夷立，臣为之相兄以佐之。」公曰：「何故也？」对曰：「臣之舅在卫，爱臣，若终立，则不可以往，绝迹于卫，是背母也。且臣自知不足以处目夷之上。」公不许，强以请公，公许之。将立公子目夷，夷辞曰：「兄立而弟在下，是其义也。今弟立而兄在下，不义也。不义而使目夷为之，目夷将逃。」乃逃之卫，兹父从之。三年，桓公有疾，八年，事。使人召兹父，若不来，是使我以忧死也。兹父乃反，公复立之，以为太子，然后目夷归也。略见传，此尤详。
宋桓公病，太子兹父让其庶兄目夷为嗣。桓公义太子意，竟不听。桓公卒，太子兹父立，是为襄公。以其庶兄目夷为相。未葬，而齐桓公会诸侯于葵丘。九年，
齐桓公与管仲谋伐莒，谋未发而闻于国。桓公怪之，以问管仲。仲曰：「国必有圣人也。」桓公叹曰：「歖！日之役者，有执柘杵而上视者，意其是耶？」乃令复役，无得相代。少焉，东郭垂至。管仲曰：「此必是也。」乃令傧者延而进之，分级而坐。管仲曰：「子言伐莒者也？」对曰：「然。」管仲曰：「我不言伐莒，子何故言伐莒？」对曰：「臣闻君子善谋，小人善意。臣窃意之也。」管仲曰：「吾不言伐莒，子何以意之也？」对曰：「臣闻君子有三色：优然喜乐者，钟鼓之色；愀然清静者，缞绖之色；勃然充满者，兵革之色也。日者，臣望君之在台上也，勃然充满，此兵革之色。君呼而不吟，所言者莒也；君举臂而指，所当者莒也。臣窃虑小诸侯之未服者，其惟莒乎！臣故言之。」君子曰：「凡耳之闻，以声也。今不闻其声，而以容与臂，是东郭垂不以耳听而闻也。」桓公、管仲虽善谋，不能隐。圣人之听于无声，视于无形，东郭垂有之矣。故桓公尊禄而礼之。此条年不可考。
晋初与会。献公死九年，国内乱。秦缪公僻远，不与中国会盟。楚成王初收荆蛮有之，夷狄自置。惟独齐为中国会盟，而桓公能宣其德，故诸侯宾会。于是桓公称曰：「寡人南伐至召陵，望熊山；北伐山戎、离枝、孤竹；西伐大夏，涉流沙；束马县车，登太行，至卑耳山而还。诸侯莫违寡人。寡人兵车之会三，乘车之会六，九合诸侯，一匡天下。昔三代受命，有何以异于此乎？吾欲封泰山，禅梁父。」管仲固谏，不听，乃说桓公以远方珍怪物至乃得封。桓公乃止。
桓公既伯，会诸侯于葵丘，而欲封禅。管仲曰：「古者封泰山禅梁父者七十二家，而夷吾所记者十有二焉。昔无怀氏封泰山，禅云云。宓羲封泰山，禅云云。神农封泰山，禅云云。炎帝封泰山，禅云云；黄帝封泰山，禅亭亭；颛顼封泰山，禅云云；帝喾封泰山，禅云云；尧封泰山，禅云云；舜封泰山，禅云云；禹封泰山，禅会稽；汤封泰山，禅云云；周成王封泰山，禅社首：皆受命然后得封禅。」桓公曰：「寡人北伐山戎，西伐大夏，涉流沙，束马县车，上卑耳之山。南伐至召陵，登熊耳山，以望江、汉。兵车之会三，乘车之会六，九合诸侯，一匡天下，诸侯莫违我。昔三代受命，亦何以异乎？」于是管仲睹桓公不可穷以辞，因设之以事曰：「古之封禅，鄗上之黍，北里之禾，所以为盛；江、淮之间，一茅三脊，所以为藉也。东海致比目之鱼，西海致比翼之鸟，然后物有不召而自至者十有五焉。今凤凰、麒麟不来，嘉谷不生，而蓬蒿藜莠茂，鸱枭类至，而欲封禅，无乃不可乎？」桓公乃止。
桓公读书于堂上，轮扁斲轮于堂下，释椎凿而上，问桓公曰：「敢问公之所读何言耶？」公曰：「圣人之言也。」曰：「圣人在乎？」公曰：「已死矣。」曰：「然则君之所读者，古人之糟粕已乎？」桓公曰：「寡人读书，轮人安得议乎？有说则可，无说则死。」轮扁曰：「以臣之事观之，斲轮，徐则甘而不固，疾则苦而不入，不徐不疾，得之于手而应之于心，口不能言，有数存焉于其间。臣不能以喻臣之子，臣之子亦不能得之于臣，是以行年七十而老斲轮。古之人与其不可传者死矣，然则君之所读者，古人之糟粕已夫。」
齐桓公谓鲍叔曰：「寡人欲铸大钟，昭寡人之名焉。寡人之行，岂避尧、舜哉？」鲍叔曰：「敢问君之行。」桓公曰：「昔者，吾围谭三年，得而不自与者，仁也；吾北伐孤竹，刬令支而反者，武也；吾为葵丘之会，以偃天下之兵者，文也；诸侯抱美玉而朝者九国，寡人不受者，义也。然则文武仁、义，寡人尽有之矣。寡人之行，岂避尧、舜哉？」鲍叔曰：「君直言，臣直对。昔者，公子纠在上位而不相让，非仁也；背太公之言而侵鲁境，非义也；坛塲之上，诎于一剑，非武也；侄娣不离怀衽，非文也。凡为不善遍于物不自知者，无天祸，必有人害。天处甚高，其听甚下，除君过言，天且闻之。」桓公曰：「寡人有过乎？幸记之，社稷之福。子不幸教，几有大罪，以辱社稷。」
桓公乘马，虎望见之而伏，桓公问管仲曰：「今日寡人乘马，虎望见寡人而不敢行，其故何也？」管仲对曰：「意者，君乘駮马而盘桓，迎日而驰乎？」公曰：「然。」管仲对曰：「此駮象也，駮食虎豹，故虎伏焉。」桓公外舍而不鼎馈，中妇诸子谓宫人：「盍不从乎？君将有行。」宫人皆出从，公怒曰：「孰谓我有行者？」宫人曰：「贱妾闻之中妇诸子。」公召中妇诸子曰：「女言闻吾有行也。」对曰：「妾闻之，君外舍而不鼎馈，非有内忧，必有外患。」今君外舍而不鼎馈，君非有内忧也，妾是以知君之将有行也。公曰：「善。此非吾所与及也，而言乃至焉，吾是以语女。吾欲致诸侯而不至，为之奈何？」中妇诸子曰：「自妾之身之不为人持接也，未尝得人之布织也，意者更容不审邪？」明日，管仲朝，公告之。管仲曰：「此圣人之言也，君必行之。」管仲复于桓公曰：「无翼而飞者声也，无根而固者情也，无方而富者生也。公亦固情谨声，以严尊生，此谓道之荣。」桓公退，再拜请若此言。
齐桓公出猎，逐鹿而走入山谷之中，见一老父而问之曰：「是为何谷？」对曰：「为愚公之谷。」桓公曰：「何故？」对曰：「以臣名之。」桓公曰：「今观公之仪状，非愚人也，何为以公名？」对曰：「臣请陈之。臣故畜牸，生子而大，卖之买驹。少年曰：牛不能生马。遂持驹去。傍邻闻之，以臣为愚，故名此谷为愚公之谷。」桓公曰：「公诚愚矣，何为而与之？」桓公遂归。明日朝，以告管仲。管仲正衿再拜曰：「此夷吾之愚也。使尧在上，咎繇为理，安有取人之驹者乎？若有见暴如此叟者，必不与也。公知狱讼之不正，故与之耳。请退而修政。」孔子曰：「弟子记之：桓公，霸君也；管仲，贤佐也，犹有以智为愚者也，况不及桓公、管仲者乎？」
齐桓公与管仲、鲍叔、宁戚饮酒。桓公谓鲍叔：「姑为寡人祝乎？」鲍叔奉酒而起曰：「祝吾君无忘其出而在莒也，使管仲无忘其束缚而从鲁也，使宁戚无忘其饭牛于车下也。」桓公避席再拜曰：「寡人与二大夫皆无忘夫子之言，齐之社稷必不废矣。」此言常思困隘之时，必不骄矣。齐桓公出游，遇一丈夫，裒衣应步，带著桃殳。桓公怪而问之曰：「是何名？何经所在？何篇所居？何以斥逐？何以避余？」丈夫曰：「是名二桃，桃之为言亡也。」夫曰：「慎桃，何患之有？故亡国之社稷以戒诸侯，庶人之戒，在于桃殳。」桓公说其言，与之共载，来年正月，庶人皆佩。桓公置酒，令诸大夫曰：「后者饮一经程。」管仲后，当饮一经程，饮其半而弃其半。桓公曰：「仲父当饮一经程，而弃之，何也？」管仲曰：「臣闻之，酒入口者舌出，舌出者失言，失言者弃身。与其弃身，不宁弃酒乎？」桓公曰：「善。」
齐桓公出游于野，见亡国故城郭氏之墟，问于野人曰：「是为何墟？」野人曰：「是为郭氏之墟。」桓公曰：「郭氏者曷为墟？」野人曰：「郭氏者善善而恶恶。」桓公曰：「善善而恶恶，人之善行也，其所以为墟者何也？」野人曰：「善善而不能行，恶恶而不能去，是以为墟也。」桓公归以语管仲曰：「其人为谁？」桓公不知也。管仲曰：「君亦一郭氏也。」于是桓公招野人而赏焉。
里克杀奚齐、卓子，使告公子，求入而纳之。公子以告子犯，子犯不可，曰：「夫坚树在始，始不固本，终必槁落。夫长国家者，唯知哀乐喜怒之节，是以导民。不哀丧而求国，难；因乱以入，殆。以丧得国，则必乐丧，乐丧必哀生。因乱以入，则必喜乱，喜乱必怠德。是哀乐喜怒之节易也，何以导民？」重耳曰：「非丧谁代？非乱谁纳我？」子犯曰：「偃也闻之，丧乱有大小，大丧，大乱之剡也。父母死为大丧，谗在兄弟为大乱。今适当之，是故难。」里克杀君九年事。
狐突遇申生儿，乃谣曰：「共太子更葬矣。」后十四年，晋亦不昌，昌乃在兄。十年，
鲍叔有疾，管仲为之不内水浆，曰：「马为知己者良，士为知己者死。鲍子亡，天下莫知我，安用水浆？」
鲍叔死，管仲举上衽而哭之，泣下如雨。从者曰：「非君父子也，此亦有说乎？」管仲曰：「非夫子所知也。」吾尝与鲍子负贩于南阳，吾三辱于市，鲍子不以我为怯，知我之欲有所明也。鲍子尝与我有所说王者，而三不见听，鲍子不以我为不肖，知我之不遇明君也。鲍子尝与我临财分货，吾自取多者三，鲍子不以我为贪，知我之不足于财也。生我者父母，知我者鲍子也。士为知己者死，而况为之哀乎！
秦穆公尝出而亡其骏马，自往求之。见人已杀其马，方共食其肉。缪公问曰：「是吾骏马也？」诸人皆惧而起。缪公曰：「吾闻食骏马肉不饮酒者，杀人。」即以次饮之酒，杀马者皆惭而去。居三年，晋攻秦，缪公围之。往时食马肉者相谓曰：「可以出死，报食马得酒之恩矣。」遂溃围。缪公卒得以解难，胜晋，获惠公以归。此德出而福反也。韩之战在十五年。齐桓公问于宁戚曰：「管子今年老矣，若弃寡人而就世，吾恐法令不行，人多失职，百姓疾怨，国多盗贼。吾何如而使奸邪不起，民衣食足乎？」宁戚对曰：「要在得贤，开其道路而任之。」桓公曰：「得贤奈何？」宁戚对曰：「开其道路，察而用之，尊其位，重其禄，显其名，则天下之士，骚然举足而至矣。」桓公曰：「既以举贤士而用之矣，微夫子幸而临之，则未有布衣崛奇之士踵门而求见寡人者。」宁戚对曰：「是君察之不明，举之不显，而用之疑，位之卑，禄之薄也。且夫国之不得士者，有五阻焉：主不好贤，谄谀在傍，一阻也；言便事者，未尝见用，二阻也；壅塞掩蔽，必因近习，然后见察，三阻也；讯狱诘穷其辞，以法遏之，四阻也；执事适欲，擅国权命，五阻也。去此五阻，则豪俊并兴，贤智求处。五阻不去，则上蔽吏民之情，下塞贤士之路。是故明王圣主之治，若夫江海无不受，故长为百川之主；明王圣君无不容，故安乐而长久。由此观之，则安主利人者，非独一士也。」桓公曰：「善。吾将著夫五阻，以为式本也。」
管仲有疾，桓公问之，曰：「仲父之病病矣，可不谓云；至于大病，则寡人恶乎属国而可？」管仲曰：「公谁欲与？」公曰：「鲍叔牙。」曰：「不可。其为人廉洁善士也，其于不己若者不比之，又一闻人之过，终身不忘。使之治国，上且钩乎君，下且逆乎民，其得罪于君也，将弗久矣。」公曰：「然则孰可？」对曰：「勿已，则隰朋可。其为人也，上忘而下畔，愧不若黄帝，而哀不己若者。」以德分人谓之圣，以财分人谓之贤。以贤临人，未有得人者也；以贤下人，未有不得人者也。其于国有不闻也，其于家有不见也。勿已，则隰朋可。公又问曰：「不幸而失仲父也，二三大夫其犹能以国宁乎？」管仲对曰：「君请矍已乎！鲍叔牙之为人也好直，宾胥无之为人也好善，宁戚之为人也能事，孙在之为人也善言。」公曰：「此四子者，其孰能一人之上也？寡人并而臣之，则其不以国宁，何也？」对曰：「鲍叔之为人也好直而不能以国诎；宾胥无之为人也好善而不能以国诎；宁戚之为人也能事而不能以足息；孙在之为人也，善言而不能以口息。臣闻之，消息盈虚，与百姓诎信，然后能以国勿已者，朋其可乎？朋之为人也，动必量力，举必量技。」言终，喟然而叹曰：「天之生朋，以为夷吾舌也。其身死，舌焉得生哉？」管仲又言曰：「东郭有狗啀啀，旦夕欲啮我豭而不使也。今夫易牙，子之不能爱，将安爱？君必去之。」公曰：「诺。」管子又言曰：「北郭有狗啀啀，旦暮欲啮我豭而不使也。今夫竖刁，其身之不爱，焉能爱？君必去之！」公曰：「诺。」管子又言曰：「西郭有狗啀啀，旦暮欲啮我豭而不使也。」今夫卫公子开方，去其千乘之太子而臣事君，是所愿得于君者，是将欲过其千乘也。君必去之。桓公曰：「诺。」管子遂卒。十月，隰朋亦卒。桓公去易牙、竖刁、卫公子开方，五味不至，于是乎复反易牙。宫中乱，复反竖刁。利言卑辞不在侧，复反卫公子开方。桓公内不量力，外不量交，而力伐四邻。公薨，六子皆求立。公死七日不敛，九月不葬，齐国大乱。
桓公问管仲疾，管仲曰：「臣愿君之远易牙、竖刁、堂诬、公子开方。夫易牙以调味事公，公曰唯，烝婴儿之未尝。于是蒸其首子而献之公。人情非不爱其子也，于子之不爱，将何有于公？公喜内而妒，竖刁自刑而为公治内。人情非不爱其身也，于身之不爱也，将何有于公？公子开方事公十五年，不归视其亲，齐、卫之间，不容数日之行。臣闻之，务伪不久，盖虚不长。其生不长者，其死必不终。」桓公曰：「善。」管仲死，已葬，公憎四子者，废之官，逐堂诬而苛病起兵，逐易牙而味不至，逐竖刁而宫中乱，逐公子开方而朝不治。桓公曰：「嗟！圣人固有悖乎？」乃复四子者。处期年，四子作难，围公一室，不得出，有一妇人，遂从窦入，得至公所。公曰：「吾饥而欲食，渴而欲饮，不可得，其故何也？」妇人对曰：「易牙、竖刁、堂诬、公子开方四人分其齐国，涂十日不通矣。公子开方以书社七百下卫矣，食将不得矣。」公曰：「嗟乎！兹圣人之言长乎哉！死者无知即已，若有知，吾何面目以见仲父地下！」乃援素袜以裹首而绝。死十一日，虫出户，乃知桓公之死也，葬以扬门之扇。十二年，管仲受享礼于王以后，不见经传。十七年冬，经书「齐侯小白卒。」仲卒当在十四年、十五年中。管子书记仲戒公勿用易牙、竖刁、开方，仲卒，公逐三子，未也，几复用。处期年而三子作乱，则公亦薨。是可证。
春秋别典卷三

[book_title]春秋别典卷四
明薛虞畿撰
鲁僖公十四年起
丕。郑子豹奔秦，说缪公曰：「晋君无道，百姓不亲，可伐也。」缪公曰：「百姓苟不便，何故能诛其大臣？能诛其大臣，此其调也。」不听，而阴用豹。见十年传。
宋襄公欲为盟会，召楚王。楚王怒曰：「召我，我将好往袭辱之。」遂行。至盂，遂执辱宋公，已而归之。二十一年事。廿二年为鹿上之盟。廿三年战于泓。次年襄公卒，
晋文公入国。二十四年晋侯夷吾卒。秦缪公纳重耳，至于河，令弃笾豆茵席，颜色黎黑，手足胼胝者在后。咎犯闻之，中夜而哭。文公曰：「吾亡也十有九年矣，今将反国，夫子不喜而哭，何也？其不欲我反国乎？」对曰：「笾豆茵席，所以安者也，而弃之；颜色黎黑，手足胼胝，所以执劳苦，而皆后之。臣闻国君蔽士，无所取忠臣；大夫蔽游，无所取忠友。今至于国，臣在所蔽之中矣，不胜其哀，故哭也。」文公曰：「祸福利害，不与外氏同之者，有如白水。」祝之，乃沉璧而盟。介子推曰：「献公之子九人，唯君在耳。天未绝晋，必将有主。主晋祀者，非公而何？唯二三子者以为己力，不亦诬乎？」文公即位，赏不及推，推母曰：「盍亦求之？」推曰：「尤而效之，罪又甚焉。且出怨言，不食其食。」其母曰：「亦使知之。」推曰：「言，身之文也，身将隐，焉用文？」其母曰：「能如是，与若俱隐。」至死不复见。推从者怜之，乃县书宫门曰：「有龙矫矫，顷失其所，五蛇从之，周徧天下。龙既无食，一蛇割股。龙反其渊，安其壤土，四蛇入穴，皆有处所，一蛇无穴，号于中野。」文公出见书曰：「嗟！此介子推也。吾方忧王室，未图其功。」使人召之，则亡。遂求其所在，闻其入绵上山中，于是文公表绵上山中而封之，以为介子推田，号曰介山。
晋文公出亡，箕郑挈壶餐而从，迷而失道，与公相失，饥而道泣，寝卧而不敢食。及文公反国，举兵攻原，克而拔之。文公曰：「夫轻忍饥馁之患，而必全壶餐，是将不以原叛。」乃举以为原令。大夫浑轩闻而非之，曰：「以不动壶餐之故，知其不以原叛也，不亦无术乎！」故明主者，不恃其不我叛也，恃吾不可叛也；不恃其不吾欺也，恃吾不可欺也。
晋文公亡时，陶舛狐从。文公反国，行三赏而不及陶舛狐。狐见咎犯曰：「吾从君而亡，十有三年，颜色黎黑，手足胼胝。今君反国，行三赏而不及吾也，意者君忘我欤？我有大故与？」子试为我言之君。咎犯言之文公，文公曰：「我岂忘是子哉？夫高明至贤，德行全诚，躭我以道，说我以仁，暴浣我行，昭明我名，使我为成人者，吾以为上赏；防我以礼，让我以谊，蕃援我，使我不得为非，数引我请于贤人之门，吾以为次赏；夫勇壮强御，难在前则居前，难在后则居后，免我于患难之中者，吾又以为之次。且子独不闻乎？死人者不如存人之身，亡人者不如存人之国。三行赏之后，而劳苦之士次之。夫劳苦之士，是子固为首矣，岂敢忘子哉！」周内史叔舆闻之曰：「文公其霸乎？昔圣王先德而后力，文公其当之矣。」文公出亡，周流天下，舟之侨去虞而从焉。文公反国，择可爵而爵之，择可禄而禄之，舟之侨独不与焉。文公酌诸大夫酒，酒酣，文公曰：「二三子盍为寡人赋乎？」舟之侨进曰：「君子为赋，小人请陈其辞。」辞曰：「有龙矫矫，将失其所。一蛇从之，周流天下。龙反其渊，安宁其处。一蛇脂乾，独不得其所。」文公瞿然曰：「子欲爵也，请待旦日之期；子欲禄耶？请今命廪人。」舟之侨曰：「请而得其赏，廉者不受也；言尽而名至，仁者不为也。今天油然作云，沛然下雨，则苗草兴起，莫之与御。今为一人言施一人，犹为一块土下水也，土亦不生之矣。」遂历阶而去。文公求之不得，终身诵甫田之诗。
晋文公反国，酌士大夫酒，召咎犯，而将召艾陵而相之，授田百万。介子推无爵齿而就位，觞三行，介子推奉觞而起曰：「有龙矫矫，将失其所；有蛇从之，周流天下。龙入深渊，得其安所；蛇脂尽乾，独不得甘雨。此何谓也？」文公曰：「嘻！是寡人之过也。吾为子爵欤？待旦之朝也；吾为子田欤？河东阳之间。」介子推曰：「推闻君子之道，谒而得位，道士不居也；争而得财，廉士不受也。」文公曰：「使我得反国者，子也。吾将以成子之名。」介子推曰：「推闻君子之道，为人子而不能承其父者，不敢当其后；为人臣而不见察于其君者，则不敢立于其朝。然推亦无索于天下矣。」遂去而之介山之上。文公使人求之不得，为之避寝三月，号呼期年。诗云：「逝将去汝，适彼乐郊。乐郊乐郊，谁之永号。」此之谓也。文公待之，不肯出，求之不能得，以谓焚其山宜出，乃焚其山，不出而焚死。
晋文公反国，李离为大理，过杀不辜，自系曰：「臣之罪当死。」文公令之曰：「官有上下，罚有轻重，是下吏之罪也，非子之过也。」李离曰：「臣居官为长，不与下让位；受禄为多，不与下分利。过听杀无辜，委下罪死，非义也。臣之罪当死矣。」文公曰：「子必自以为有罪，则寡人亦有过矣。」李离曰：「君量能而授官，臣奉职而任事。臣受印绶之日，君命曰：必以仁义辅政，宁过于生，毋失于杀。臣受命不称，壅惠蔽恩，如臣之罪，乃当死，君何过之有？且理有法，失生即生，失杀即死。君以臣能听微决疑，故任臣以理。今离刻深，不顾仁义，信文墨，不察是非；听他词，不精事实，掠服无罪，使百姓怨，天下闻之，必议吾君；诸侯闻之，必轻吾国。怨积于百姓，恶扬于天下，权轻于诸侯，如臣之罪，是当重死。」文公曰：「吾闻之也，直而不枉，不可与往；方而不圆，不可与长存。愿子以此听寡人也。」李离曰：「君以所私害公法，杀无罪而生当死，二者非所以教于国也，离不敢受命。」文公曰：「子独不闻管仲之为人臣也？身辱而君肆，行污而霸成？」李离曰：「臣无管仲之贤，而有污辱之名；无霸王之功，而有射钩之累。夫无能以临官，藉污以治人，君虽不忍加之于法，臣亦不敢污官乱治以生。臣闻其命矣。」伏剑以死。
晋文公问咎犯曰：「谁可使为西河守者？」咎犯对曰：「虞子羔可也。」公曰：「非女之雠也。」对曰：「君问可为守者，非问臣之雠也。」羔见咎犯而谢之曰：「幸赦臣之过，而荐之于君，得为西河守。」咎犯曰：「荐子者，公也；怨子者，私也。吾不以私事害公义，子其去矣，顾吾射子也。」
翟人有献封狐文豹于晋文公，文公受客皮而叹曰：「此以皮之美自为罪。夫治国者，则以名号为罪，徐偃王是也。以城与地为罪，虞、虢是也。」
晋文公时，翟人有献封狐、文豹之皮者。文公喟然叹曰：「封狐、文豹何罪哉？以其皮为罪也。」大夫栾枝曰：「地广而不平，财聚而不散，独非狐、豹之罪乎？」文公曰：「善哉！说之。」栾枝曰：「地广而不平，人将平之；财聚而不散，人将争之。」于是列地以分民，散财以赈贫。
晋文公问政于舅犯。舅犯对曰：分熟不如分腥，分腥不如分地。割以分民，而益其爵禄。是以上得地而民知富，上失地而民知贫。古之所谓致师而战者，其斯之谓乎？文公举兵欲伐卫，公子锄仰天而笑。公问：「何笑？」曰：「臣笑邻之人，有送其妻适私家者，道见桑妇，悦而与之言。顾视其妻，亦有招之者矣。臣窃笑此也。」公寤其言，乃止，引师而还。未至，有伐其北鄙者。此举疑未救宋之前，信义未孚、威声未振时事。晋文公见咎季，其庙傅于西墙。公曰：「孰处而西？」对曰：「君之老臣也。」公曰：「西益而宅。」对曰：「臣之忠，不如老臣之力。其墙坏而不筑。」公曰：「何不筑？」对曰：「一日不稼，百日不食。」公出而告之仆。仆顿首。子轸曰：「吕刑云：一人有庆，兆民赖之。君之明，群臣之福也。」乃令于国曰：「毋淫宫室，以妨人宅。版筑以时，无夺农功。」
齐无道，起兵攻鲁。鲁君患之，召其相曰：「为之奈何？」对曰：「夫柳下惠，少好学，长而嘉智。主君试召使于齐。」鲁君曰：「吾千乘主也。身自使于齐，齐不听。夫柳下惠，特布衣韦带之士也，使之又何益乎？」相对曰：「臣闻之：乞火不得，不望其炮矣。今使柳下惠于齐，纵不解于齐兵，终不愈益攻于鲁矣。」鲁君乃曰：「然乎？」相即使人召柳下惠来，入门，袪衣不趋。鲁君避席而立，曰：「寡人所谓饥而求黍稷，渴而穿井者，未尝能以欢喜见子。今国事急，百姓恐惧，愿藉子使夫齐。」柳下惠曰：「诺。」乃东见齐侯。齐侯曰：「鲁君将惧乎？」柳下惠曰：「臣君不惧。」齐侯忿然怒曰：「吾望而鲁城芒若类失亡国，百姓发屋伐木以救城郭。吾视若鲁君类吾国，子曰不惧，何也？」柳下惠曰：「臣之君所以不惧者，以其先人出周，封于鲁。君之先君亦出周，封于齐。相与出周南门，刳羊而约曰：自后子孙敢有相攻者，令其罪若此刳羊矣。臣之君固以刳羊不惧矣。不然，百姓非不急也。」齐侯乃解兵三百里。柳下惠姓名不见于经，唯二十六年「齐伐吾北鄙，公使展喜犒师，受命于展禽」，微见其名于传耳。下数条皆无据，但并附柳下惠之后。齐攻鲁，求岑鼎。鲁君载岑鼎往，齐侯不信而反之，以为非也。使人告鲁君，柳下惠以为是，因请受之。鲁君请于柳下惠，下惠对之曰：「君之欲以为岑鼎也，以免国也。臣亦有国于此，破臣之国，以免君之国，此臣所难也。」鲁君乃以真岑鼎往。柳下惠可谓守信矣。非独存己之国也，又存鲁君之国。信之于人重矣，犹舆之𫐐𫐄也。故孔子曰：「大车无𫐐，小车无𫐄，其何以行之哉？」此之谓也。鲁君问柳下惠：「吾欲伐齐，何如？」柳下惠曰：「不可。」归而有忧色，曰：「吾闻伐国不问仁人，此言何为至于我哉？」柳下惠三黜于鲁而不去也，其妻谓之曰：「子无乃渎乎？」吾闻之，君子有二耻：国无道而贵，耻也；国有道而贱，耻也。今当乱世，三黜而不去，亦近耻矣。惠曰：「彼为彼，我为我，虽裸裎，安能污我？」由由然与之处。柳下惠既死，门人将诔之。妻曰：「将诔夫子之德邪？则二三子不如妾之知也。」乃诔曰：夫子之不伐兮，夫子之不竭兮，夫子之信诚，而与人无害兮。屈柔从俗，而不强察兮。蒙耻救民，德弥大兮。虽遇三黜，而心不易兮。恺悌君子，永能厉兮。嗟呼惜哉，乃下世兮。庶几遐年，今遂逝兮。呜呼哀哉，魂神泄兮。夫子之谥，宜曰惠兮。于是门人从之，以惠为诔云。城濮之战二十八年，文公谓舅犯曰：「吾卜战而龟熸，我迎岁，彼背岁；彗星见，彼操其柄，我操其标。吾又梦与荆王搏，彼在上，我在下。吾欲无战，子以为何如？」舅犯曰：「卜战龟熸，是荆人也。我迎岁，彼背岁，彼去我从之也。彗星见，彼操其柄，我操其标，以扫则彼利，以击则我利。君梦与王搏，彼在上，君在下，则君见天，而荆王伏其罪也。且吾以宋、卫为主，齐秦辅我，我合天道，独以人事，固将胜之矣。」文公从之，荆人大败。
晋文公与荆人战于城濮，君问于舅犯，舅犯对曰：「服义之君，不足于信；服战之君，不足于诈。诈之而已矣。」君问于雍季，雍季对曰：「焚林而田，得兽虽多，而明年无复也。乾泽而渔，得鱼虽多，而明年无复也。诈犹可以偷利，而后无报。」遂与荆军战，大败之，及赏，先雍季而后舅犯，侍者曰：「城濮之战，舅犯之谋也。」君曰：「雍季之言，百世之谋也；舅犯之言，一时之权也。寡人既行之矣。」
晋文公与楚战，至黄凤之陵，履系解，因自结之，左右曰：「不可以使人乎？」公曰：「吾闻上君所与居，皆其所畏也；中君之所与居，皆其所爱也；下君之所与居，皆所侮也。寡人虽不肖，先君之人皆在，是以难之也。」
晋文公与楚人战，大胜之，烧其军，火三日不灭。文公退而有忧色，侍者曰：「君大胜楚，今有忧色，何也？」文公曰：「吾闻能以战胜而安者，其唯圣人乎！若夫诈胜之徒，未尝不危也，吾是以忧。」
晋文公问箕郑曰：「救饥奈何？」对曰：「信。」公曰：「安信？」曰：「信名则群臣守职，善恶不逾，百事不怠；信事则不失天时，百姓不逾；信义，则近亲劝勉，而远者归之。」
晋文公将伐邺，赵衰言所以胜邺，文公用之而胜邺。将赏赵衰，衰曰：「君将赏其末乎？赏其本乎？赏其末，则骑乘者存；赏其本，则臣闻之郤虎。」公召郤虎，郤虎曰：「言之易，行之难，臣言之者也。」公曰：「子无辞。虎非亲言之者也，而赏及之，此疏远者之所以尽能竭智者也。」
晋文公合诸侯而盟曰：「吾闻国之昏，不由声色，必由奸利。好乐声色者，淫也；贪奸者，惑也。夫淫惑者之国不必残。自今以来，无以美妾疑妻，无以声乐妨正，无以奸情害公，无以货利示下。其有之者，是谓伐其根素，流于华叶。若此者，有患无忧，有寇勿弭。不如言者，盟示之。」于是君子闻之曰：「文公其知道乎！其不王者，由无佐也。」疑践土盟辞。
晋文公田于虢，遇一老夫而问曰：「虢之为虢久矣，子处此故矣，虢亡，其有说乎？」对曰：「断则不能，谏则无与也。不能断，又不能用之，此虢之所以亡。」文公辍田而归，遇赵衰而告，赵衰曰：「今其人安在？」君曰：「吾不与之来也。」赵衰曰：「古之君子，听其言而用其人；今之君子，听其言而弃其身，哀哉！晋国之忧也。」文公乃召赏之。于是晋国乐纳善言，文公卒以霸。晋文公逐麋而失之，问农夫老古曰：「吾麋何在？」老古以足指曰：「如是往。」公曰：「寡人问子以足指，何也？」老古振衣而起曰：「一不意人君如此也。虎豹之居也，厌闲而近人，故得；鱼鳖之居也，厌深而之浅，故得；诸侯，厌众而亡其国。诗云：维鹊有巢，维鸠居之。君放不归，人将君之。」于是文公恐，归，道遇栾武子，武子曰：「猎得兽乎？而有悦色。」文公曰：「寡人逐麋而失之，得善言，故有悦色。」栾武子曰：「其人安在乎？」曰：「吾未与来也。」栾武子曰：「居上位而不恤其下，骄也；缓令急诛，暴也；取人之言，而弃其身，盗也。」文公曰：「善。」还载老古与俱归。
晋文公出田逐兽，砀入大泽，迷不知所出，其中有渔者，文公问曰：「我若君也，道安从出？我且厚赐若。」渔者曰：「臣愿有献。」公曰：「出泽而受之。」于是遂出泽，公令曰：「子之所以教寡人者何等也？愿受之。」渔者曰：「鸿鹄保河海之中，厌而欲移徙之小泽，则必有九缯之忧；鼋鼍保深渊，厌而出之浅渚，则必有罗网钓射之忧。今君逐兽，砀入至此，何行之太远也？」文公曰：「善哉！」谓从者记渔者名，曰：「君何以名为君？其尊天事地，敬社稷，固四国，慈爱万民，薄赋敛，轻租税者，臣亦与焉。」君不敬社稷，不固四海，失礼于诸侯，内逆民心，一国流亡，渔者虽得厚赐，不能保也。遂辞不受，曰：「君亟归国，臣亦反吾渔所。」
晋文公出猎，前驱曰：「前有大蛇，高如隄，阻道竟之。」文公曰：「寡人闻之，诸侯梦恶则修德，大夫梦恶则修官，士梦恶则修身，如是而祸不至矣。今寡人有过，天以戒寡人。」还车而返。前驱曰：「臣闻之，喜者无赏，怒者无刑。今祸福已在前矣，不可变，何不遂驱之？」公曰：「不然。夫神不胜道，而妖亦不胜德，祸福未发，犹可化也。」还车反，宿斋三日，请于庙曰：「孤少，牺不肥，币不厚，罪一也；孤好弋猎，无度数，罪二也；孤多赋敛，重刑罚，罪三也。请自今以来者，关市无征，泽梁无赋敛，赦罪人，旧田半税，新田不税。」行此令未半旬，吏梦大帝杀蛇，曰：「何故当圣之道为而罪当死。」发梦视蛇，臭腐矣，谓文公曰：「然。夫神果不胜道，而妖亦不胜德，奈何其究理而任天也，应之以德而已。」晋文公好苴服，当文公之时，晋国之士，大布之衣，羔羊之裘，练帛之冠，且苴之履，入见文公，出以践之朝。故苴服为其难为也。然为而文公说之，未逾于世，而民可移也，即求以乡其上也。
晋文公行地登遂，大夫皆扶之，随会不扶，文公曰：「会，夫为人臣而忍其君者，其罪奚如？」对曰：「其罪重死。」文公曰：「何为重死？」对曰：「身死，妻子为戮焉。」随会曰：「君奚独问为人臣而忍其君者，而不问为人君而忍其臣者耶？」文公曰：「为人君而忍其臣者，其罪奚如？」随会对曰：「为人君而忍其臣者，智士不为谋，辨士不为言，仁士不为行，勇士不为死。」文公授绥下车，辞大夫曰：「寡人有腰痹之病，愿诸大夫勿罪也。」以上诸条，年次无证据，姑附文公城濮图霸之后。三十二年冬，文公卒。次年败秦师于殽。
先轸欲要功获名利，以秦不假道之故。秦伐郑，弦高以十二牛犒师，即此年请要秦师。襄公曰：「不可。夫秦伯与吾先君有结，先君一日薨，而以师击之，是孤之负吾先君，败邻国之交，而失孝子之行也。」先轸曰：「先君薨而不吊赠，是无哀吾丧也。兴师经吾地，不假道，是弱吾孤也。且柩毕尚薄屋，无哀吾丧也。」兴师卜曰：大国师将至，请击之，则听先轸兴师要殽击之，匹马只轮无脱者，大结怨搆祸于秦，接刃流血，伏尸暴骸，糜烂国家十有余年，卒丧其师。详见三十三年传。
春秋别典卷四

[book_title]春秋别典卷五
明薛虞畿撰
鲁文公元年乙未，在位十八年周襄王二十六年，
晋襄公使人于周曰：「敝邑寡君寝疾，卜以守龟，曰：三涂为祟，使下臣愿藉途而祈福焉。」天子许之。苌弘谓刘康公曰：「夫祈福于三涂，而受礼于天子，此柔嘉之事也，而客武色，愿公备之。」晋果袭聊、阮、梁、蛮氏。
戎王使由余于秦。由余，其先晋人也，亡入戎，能晋言。闻缪公贤，故使由余观秦。缪公示以宫室、积聚，由余曰：「使鬼为之，则劳神矣；使人为之，亦苦民矣。」缪公怪之，问曰：「中国以诗书礼乐法度为治，然尚时乱。今戎夷无此，何以为治？不亦难乎？」由余叹曰：「此乃中国所以乱也。夫自上圣黄帝作为礼乐法度，身以先之，仅以小治。及其后世，日以骄淫，阻法度之威，以督责于下，下罢极则以仁义怨望于上，上下交争怨而相篡弑，至于灭宗，皆以此类也。夫戎夷不然，上居淳德以遇其下，下怀忠信以事其上，一国之政，犹一身之治，不知所以治，此真圣人之治也。」于是缪公退而问内史廖曰：「孤闻邻国有圣人，敌国之忧也。今由余贤，寡人之害，将奈之何？」内史廖曰：「戎王处僻区，未闻中国之声。君诚遗其女乐，以夺其志，为由余请，以疏其间，留而莫遣，以失其期，戎王怪之，必疑由余。君臣有间，乃可虏也。且戎王好乐，必怠于政。」缪公曰：「善。」因与由余曲席而坐，传器而食，问其地形与其兵势尽詧，而后令内史廖以女乐二八遗戎王。戎王受而说之，终年不还。于是秦乃归由余。由余数谏不听，缪公又数使人间要由余，由余遂去降秦，缪公客礼待之。左传秦战彭衙在二年。按史记，秦诱由余在战彭衙之后。
秦缪公问于由余曰：「古者明王圣帝，得国失国，当何以也？」由余曰：「臣闻之，当以俭得之，以奢失之。」缪公曰：「愿闻奢俭之节。」由余曰：「臣闻尧有天下，饭于土簋，啜于土瓶，其地南至交阯，北至幽都，东西至日所出入，莫不宾服。尧释天下，舜受之，作为食器，斩木而裁之，销铜銕，修其刃，犹漆黑之以为器，诸侯侈，国之不服者，十有三。舜释天下而禹受之，为祭器，漆其外而朱画其内，缯帛为茵褥，觞勺有彩，为饰弥侈，而国之不服者，三十有二。夏后氏以没，殷周受之，作为大器，而建九傲，食器雕琢，觞勺刻镂，四壁四帷，茵席雕文，此弥侈矣，而国之不服者，五十有二。」君好文章，而服者弥侈。故曰俭其道也。缪公说，拜由余为上卿，问其兵势与其地利。既以得矣，举兵而伐戎，兼国十二，开地千里。缪公奢主，能听贤纳谏，故霸。西戎淫于乐，诱于利，以亡其国，由离质朴也。
缪公益厚孟明视等，使将兵伐晋，渡河焚船，大败晋人，取王官及鄗，以报殽之役。三年事。晋人皆城守不敢出。于是缪公乃自茅津渡河，封殽中尸，为发丧，哭之三日。乃誓于军曰：「嗟！士卒，听无哗，余誓告汝。古之人谋黄发番番，则无所过。以申思不用蹇叔、百里奚之谋，故作此誓，令后世以记余过。」君子闻之，皆为流涕，曰：「嗟乎！秦缪公之与人周也，卒得孟明之庆。」天子使召公过贺缪公以金鼓。
秦缪公谓伯乐曰：「子之年长，以子姓有可使求马者乎？」对曰：「良马者，可以形容筋骨相也。相天下之马者，若灭若失，若亡其一。若此马者，绝尘弭辙。臣之子皆下材也，可告以良马，而不可告以天下之马。臣有所与供儋缠采薪者九方堙，此其于马，非臣之下也。请见之。」缪公见之，使之求马。三月而反报曰：「已得马矣，在于沙丘。」缪公曰：「何马也？」对曰：「牡而黄。」使人往取之，牝而骊。缪公不悦，召伯乐而问之曰：「败矣，子之所使求者，毛物牝牡弗能知，又何马之能知！」伯乐喟然太息曰：「一至此乎！此乃其所以千万臣而无数者也。若堙之所观者，天机也，得其精而亡其粗，在内而忘其外，见其所见而不见其所不见，视其所视而遗其所不视。若彼之所相者，乃有遗乎马者。」马至，而果千里之马。此条年无考证。按传，六年，秦缪公卒。此宜附之缪公未卒之年，云：
秦康公筑台三年，荆人起兵，将欲以兵攻齐。任妄曰：「饥召兵，疾召兵，劳召兵，乱召兵。君筑台三年，今荆人起兵将攻齐，臣恐其攻齐为声，而袭秦为实也。不如备之。」戍东边，荆人辍行。康公六年立，十八年卒，事希见。
楚庄王立为君十四年。立三年不听朝，乃令于国曰：「寡人恶为臣而遽谏其君者。今寡人有国家，主社稷，有谏则死无赦。」苏从曰：「处君之高爵，食君之厚禄，爱其死而不谏其君，则非忠臣也。」乃入谏。庄王立钟鼓之间，左伏杨姬，右拥越姬，左禂衽，右朝服，曰：「吾钟鼓之不暇，何谏之听？」苏从曰：「臣闻之，好道者多资，好乐者多迷，好道者多粮，好乐者多亡。荆国亡而无日矣，死臣敢以告王。」王曰：「善。」左执苏从手，右抽阴刀，刎钟鼓之县，明日，授苏从为相。庄王莅政三年，不治而好隐戏，社稷危，国将亡。士庆问左右群臣曰：「王莅政三年，不治而好隐戏，社稷危，国将亡，胡不入谏？」左右曰：「子其入矣。」士庆入，再拜而进曰：「隐有大鸟，来止南山之阳，三年不蜚不鸣，不审其故何也？」王曰：「子其去矣，寡人知之矣。」士庆曰：「臣言亦死，不言亦死，愿闻其说。」王曰：「此鸟不蜚，以长羽翼；不鸣，以观群臣之慝。是鸟虽不蜚，蜚必冲天；虽不鸣，鸣必惊人。」士庆稽首曰：「所愿闻已。」王大悦士庆之问，而拜之以为令尹，授之相印。士庆喜，出门顾左右笑曰：「吾王，成王也。」中庶子闻之，跽而泣曰：「臣尚衣冠御节三年矣，前为豪矢，而后为藩蔽。王赐士庆相印，而不赐臣，臣将死有日矣。」王曰：「寡人居涂泥中，子所与寡人言者，内不及国家，外不及诸侯，如子者，可富而不可贵也。」于是乃出其国宝璧玉以赐之，曰：「忠信者，士之行也；言语者，士之道路也。道路不修治，士无所行矣。」
楚庄王听朝罢晏，樊姬下堂而迎之，曰：「何罢之晏也？得无饥倦乎？」庄王曰：「今日听忠贤之言，不知饥倦也。」樊姬曰：「王之所谓忠贤者，诸侯之客欤？中国之士欤？」庄王曰：「则沈令尹也。」樊姬掩口而笑。王曰：「姬之所笑者何也？」姬曰：「妾得于王，尚汤沐，执巾栉，振衽席，十有一年矣。然妾未尝不遣人之梁、郑之间，求美人而进之于王也。与妾同列者十人，贤于妾者二人。妾岂不欲擅王之宠哉？不敢私愿蔽众美，欲王之多见则娱。今沈令尹相楚数年矣，未尝见进贤而退不肖也，又焉得为忠贤乎？」庄王旦朝，以樊姬之言告沈令尹，令尹避席而进孙叔敖。叔敖治楚三年，而楚国霸。楚史援笔而书之于策曰：「楚之霸，樊姬之力也。」楚沈令尹，一作虞丘子。左宣十一年，令尹𫇭艾城沂，即叔敖。叔敖始见传。楚庄王见天不见妖，而地不出孽，则祷于山川曰：「天其忘予欤？」此能求过于天，必不逆谏矣。孙叔敖为婴儿出游，见两头蛇，杀而埋之，归而泣。其母问其故，叔敖以告，曰：「闻见两头之蛇者死。向者吾见之，恐其去母而死也。」其母曰：「蛇今安在？」曰：「恐他人又见，杀而埋之矣。」其母曰：「吾闻有阴德者，天报之福，汝则不死也。」及长，为楚令尹，未治而国人信其仁也。
孙叔敖、沈尹董相与友。叔敖游于郢三年，声问不知，修行不闻。沈尹董谓叔敖曰：「能令人主上至于王，下至于霸，我不若子；耦世接俗，以适主心，子不如我。子何不归耕乎？吾将为子游。」沈尹董游于郢，荆王欲以为令尹，辞曰：「有孙叔敖者，圣人也，王必用之，臣不若也。」荆王于是迎叔敖以为令尹，十二年而霸，此沈尹董之力也。楚令尹虞丘子复于庄王曰：「臣闻奉公行法，可以得荣，能浅行薄，无望上位，不名仁智，无求显荣，才之所不著，无当其处。臣为令尹十年矣，国不加治，讼狱不息，处士不升，淫祸不讨，久践高位，妨群贤路，尸禄素餐，贪禄无餍，臣之罪当稽于理。臣窃选国俊下里之士曰孙叔敖，秀羸多能，其性无欲，君举而授之政，则国可使治，而士民可使附。」庄王曰：「子辅寡人，寡人得以长于中国，令行于绝域，遂霸诸侯，非子而何？」虞丘子曰：「久固禄位者，贪也；不进贤达能者，诬也；不让以位者，不廉也；不能三者，不忠也。为人臣而不忠，王又何以为忠臣愿固辞。」庄王从之，赐虞丘子莱地三百，号曰「国老」，以孙叔敖为令尹。少焉，虞丘子家干法，孙叔敖执而戮之。虞丘子喜，入见于王曰：「臣言孙叔敖果可使持国政，奉国法而不党，施刑戮而不骫，可谓公平。」庄王曰：「夫子之赐也已。」
孙叔敖为楚令尹，一国士民皆来贺，有一老父衣粗衣，冠白冠，后来吊，孙叔敖正衣冠而出见之，谓老父曰：「楚王不知臣不肖，使臣受吏民之垢，人尽来贺，子独后来吊，岂有说乎？」父曰：「有说。身已贵而骄人者，民亡之；位已高而擅权者，君恶之；禄已厚而不知足者，患处之。」叔敖再拜曰：「敬受命，愿闻余教。」父曰：「位已高而意益下，官益大而心益小，禄已厚而慎不敢取，君谨守此三者，足以治楚矣。」孙叔敖遇狐丘丈人，狐丘丈人曰：「仆闻之，有三利必有三患，子知之乎？」叔敖蹴然易容曰：「小子不敏，何足以知之？敢闻何谓三利，何谓三患？」狐丘丈人曰：「夫爵高者，人妒之；官大者，主恶之；禄厚者，怨归之。此之谓也。」叔敖曰：「不然。吾爵益高，吾志益下；吾官益大，吾心益小；吾禄益厚，吾施益博。可以免于患乎？」狐丘丈人曰：「善哉言乎！尧、舜其犹病诸。」一作𬤤。丘封人。
孙叔敖相楚三月，施教导民，上下和合，世俗盛美，政信禁止，吏无奸邪，盗贼不起。秋冬则劝民山采，春夏以水，各得其所便，民皆乐其生。庄王以为币轻，更以小为大，百姓不便，皆去其业。市令言之相曰：「市乱，民莫安其处，次行不定。」相曰：「如此几何顷乎？」市令曰：「三月顷。」相曰：「罢，吾今令之复矣。」后五日，朝相言之王曰：「前日更币，以为轻。今市令来言曰：市乱，民莫安其处，次行之不定。臣请遂令复如故。」王许之，下令三日，而市复如故。楚民俗好庳车，王以为庳车不便马，欲下令使高之。相曰：「令数下，民不知所从，不可。王必欲高车，臣请教闾里使高其梱，乘车者皆君子，君子不能数下车。」王许之，居半岁，民悉自高其车。
楚庄王问于孙叔敖曰：「寡人未得所以为国是也。」孙叔敖曰：「国之有是，而以非之所恶也，臣恐王之不能定也。」王曰：「不定独在君乎？亦在臣乎？」孙叔敖曰：「国君骄士曰：士非我无道富贵。士骄君曰：国非士无道安强。人君几至失国而不悟，士几至饥寒而不进，君臣不合，国是无道定矣。夏桀、殷纣不定国是，而以合其取舍者为是，以不合其取舍者为非，故致亡而不知。」庄王曰：「善哉！愿相国与诸侯士大夫共定国是，寡人岂敢以褊国骄士民哉！」
孙叔敖相楚，栈车牝马，粝饼菜羹，枯鱼之膳，冬羔裘，夏葛衣，而有饥色。
孙叔敖决期思之水，而灌云梦之野，庄王知其可为令尹也，乘马三年，而不知其牝牡。孙叔敖妻不衣帛，马不食粟，乘栈车牝马，披羖羊之裘，从者曰：「车新则安，马肥则疾，狐裘则温，何不为也？」叔敖曰：「吾闻君子服美益恭，小人服美益倨，吾无德以堪之矣。」
楚有善相人者，所言无遗策，闻于国。庄王召见而问焉，对曰：「臣非能相人，能观人之交也。观布衣者，其交皆孝悌，笃谨畏令，如此者，家必日益，而身益安，此所谓吉人者也。观事君者，其交皆诚信有行好善，如此者，措事日益，官职日进，此所谓吉臣者也。人主朝臣皆多贤，左右皆忠，主有失，皆敢分争正谏，如此者，国日安，主日尊，名声日显，此所谓吉主者也。臣非能相人，能观人之交也。」庄王曰：「善。」于是乃招聘四方之士，遂得孙叔敖、将军子重之属，以备卿相，遂成霸功。
楚庄王问詹何曰：「治国奈何？」詹何对曰：「臣明于治身，而不明于治国也。」王曰：「寡人得奉宗庙社稷，愿学所以守之。」何对曰：「臣未闻身治而国乱者也，又未闻身乱而国治者也。」故本在身，不敢对以末。庄王曰：「善。」
楚庄王有茅门者，法曰：「群臣大夫、诸公子入朝，马蹄蹂霤者，斩其辀而戮其御。」太子入朝，马蹄蹂霤，廷理斩其辀，戮其御。太子大怒，入为王泣曰：「为我诛廷理。」王曰：「法者，所以敬宗庙，尊社稷，故为立法令，尊敬社稷者，社稷之臣也，安可以加诛？夫犯法废令，不尊敬社稷，是臣弃君，下陵上也。臣弃君则主失威；下陵上则上危位，社稷不守，何以遗子？」太子乃还走避舍，再拜请死。楚庄王之时，太子车立于茅门之内，少师庆逐之，太子怒，入谒王曰：「少师庆逐臣车。」王曰：「舍之。老君在前而不逾，少君在后而不豫，是国之宝臣也。」
楚庄王筑层台，延石千里，延壤百里，士有欠三月之粮者，大臣谏者七十二人，皆死矣。有诸御己者，违楚百里而耕，谓其耦曰：「吾将入见于王。」其耦曰：「以身乎？我闻之，说人主者，皆闲暇之人也，然且至而死矣。今子特草茅之人耳。」诸御己曰：「若与予同耕，则比力也，至于说人主，不与子比贤矣。」遂入见庄王。庄王谓之曰：「诸御已来，汝将谏也。」诸御己曰：「君有义之用，有法之行。」且已闻之，土负水者平，木负绳者直，君受谏者圣。君筑层台，延石千里，延壤百里，民之衅咎，血成于通涂，然且未敢谏也已，何谏乎？顾臣愚窃闻昔者虞不用宫之奇而晋并之，陈不用子家羁而楚并之，曹不用僖负羁而宋并之，莱不用子猛而齐并之，吴不用子胥而越并之。时吴未有子胥事，恐后人增入之。秦人不用蹇叔之言而秦国危，桀杀关龙逢而汤得之，纣杀王子比干而武王得之，宣王杀杜伯而周室卑。此三天子、六诸侯，皆不能尊贤，用辩士之言，故身死而国亡。遂趋而出。楚王遽而追之，曰：「已，子反矣！吾将用子之谏。先曰说寡人者，其说也不足以动寡人之心，又危一作色。加诸寡人，故皆至于死。今子之说，足以动寡人之心，又不危加诸寡人，故将用子之谏。」明日，令曰：「有能入谏者，吾将与为兄弟。」遂解层台罢民。楚人歌之曰：「薪乎菜乎！无诸御己，讫无子乎！菜乎薪乎！无诸御已，讫无人乎！」
令尹子佩请饮庄王，庄王许诺不往。子佩北面立于殿下曰：「昔者君王许，今不果往，意者臣有罪乎？」庄王曰：「吾闻子具于强台。强台者，南望料山，以临方皇，左江而右淮，其乐亡死。若吾薄德之人，不可以当此乐也，恐留而不能反。」
楚庄王之弟春申君有爱妾曰余，春申君之正妻子曰甲。余欲君之弃其妻也，因自伤其身以示君，而泣曰：「得为君之妾，幸甚。虽然，适夫人非所以事君也，适君非所以事夫人也。身故不肖，力不足以适二主，其势不俱适。与其死夫人所者，不若赐死君前。妾以赐死，若复幸于左右，愿君必察之，无为人笑。」君因信妾唋之诈，为弃正妻。余又欲杀甲，而以其子为后，因自裂其亲身衣之里以示君，而泣曰：「余之得幸君之日久矣，甲非不知也。今乃欲强戏余，余与争之，至裂余之衣，而此子之不肖，莫大于此矣。」君怒而杀甲也。楚庄王赐其群臣酒，日暮酒酣，左右皆醉，殿上烛灭，有牵王后衣者，后扢冠缨而绝之，言于王曰：「今烛灭，有牵妾衣者，妾扢其缨而绝之，愿趣火视绝缨者。」王曰：「止。」立出令曰：「与寡人饮，不绝缨者，不为乐也。」于是缨绝无完者，不知王后绝缨者谁。于是王遂与群臣欢饮，乃罢。后吴兴师攻楚，有人常为应行，五合战，五陷阵却敌，遂取大军之首而献之。王怪而问之曰：「寡人未尝有异于子，何为于寡人厚耶？」对曰：「臣先殿上绝缨者也，当时宜以肝胆涂地。负日久矣，未有所效。今幸得用于臣之义，尚可为王破吴而强楚。」
楚庄王好猎，大夫谏曰：「晋、楚，敌国也。楚不谋晋，晋必谋楚。今王无乃耽于乐乎？」王曰：「吾猎将以求士也。其榛丛刺虎豹者，吾是以知其勇也；其撄犀搏兕者，吾是以知其劲有力也；罢田而分所得，吾是以知其仁也。」因是道也，而得三士焉，楚因以安。故曰苟有志则无非事者，此之谓也。楚庄王猎于云梦，射随兕，中之。随兕一作科雉。申公子培劫而夺之，王命诛。左右进谏曰：「子培贤者，此必有故，愿察之。」不出三月，子培病而死。邲之战，楚大胜晋，赏有功者。培之弟进曰：「臣兄有功于车下，臣之兄尝读故记曰：杀随兕者，不出三月。是以惊惧而争得之，伏其罪而死。」王令人发而视之，于故记果有，乃厚赏之。
楚庄王所爱马病肥死，使群臣丧之，欲以棺椁大夫礼葬之，下令有敢谏者死。优孟入哭曰：「马者，王之所爱也。楚国之大，何求不得，而以大夫葬之？诸侯闻之，皆知大王贱人而贵马也。」王于是以马属太官。
楚人有献鱼楚王者，曰：「今日渔获，食之不尽，卖之不售，弃之又惜，故来献也。」左右曰：「鄙哉辞也！」楚王曰：「子不知渔者仁人也。盖闻囷仓粟有余者，下民多饥；后宫多幽女者，下民多旷夫；余衍之蓄聚于府库者，境内多贫困之民，皆失君人之道。故厨庖有肥鱼，廐有肥马，民有饥色。是以亡国之君，藏于府库。寡人闻之久矣，未能行也。渔人者知之，其以此谕寡人也，且令行之。」于是乃遣使恤鳏寡而存孤独，出仓粟，发币帛而振不足，罢去后宫不御者，出而妻鳏夫。楚民欣欣大悦，邻国归之。故渔者一献余鱼，而楚国赖之，可谓仁智矣。
鲁宣公者，鲁文公之弟也。文公薨十八年，文公之子赤立为鲁侯。宣公杀子赤而夺之国。按传：十八年，公薨，襄仲杀恶及视而立宣公。书曰「子卒」，讳之也。恶，文公太子；视，其弟也。宣公，文公妃敬嬴子接立为鲁侯。公子肸者，宣公之同母弟也。宣公杀子赤而肸非之。宣公与之禄，则曰：「我足矣，何以兄之食为哉？」织屦而食，终身不食宣公之食。其仁恩厚矣，其守节固矣，故春秋美而贵之。宣十七年，经特书「冬十有一月壬午，公弟叔肸卒」。庶弟称公弟，予之也。
晋灵公造九层之台，费用千金，谓左右曰：「敢有谏者，斩！」荀息闻之，上书求见。灵公张弩持矢见之，曰：「臣不敢谏也。臣能累十二博棋，加九鸡子其上。」公曰：「子为寡人作之。」荀息定颜色，定志意，以棋子置下，加九鸡子其上。左右惧慴息，灵公气息不续。公曰：「危哉！危哉！」荀息曰：「不危也，复有危于此者。」公曰：「愿见之。」荀息曰：「九层之台，三年不成。男不耕，女不织，国用空虚，邻国谋议将兴，社稷亡灭，君欲何望？」灵公曰：「寡人之过也，乃至于此！」即坏九层台也。按：左传，荀息死奚齐、卓子之难，灵公时而称荀息，恐非是。灵公文六年立，宣二年弑。
春秋别典卷五

[book_title]春秋别典卷六
明薛虞畿撰
鲁宣公元年癸丑，在位十八年。周匡王五年。
赵宣孟见骫桑之饿人，为之下食而𫗦之，与脯一朐，拜受而不敢食，曰：「臣有老母，将以遗之。」宣孟曰：「食之，吾更与汝。」乃复赐之脯二束与钱百，而遂去之。晋灵公欲杀宣孟，伏士以待，因发酒宣孟。宣孟知之，中饮而出。灵公令房中士疾追杀之。一人追先及，曰：「君𬛼，吾请为君反死。」宣孟曰：「而知为谁？」曰：「何以名为？」「臣，骫桑之饿人也。」还阃而死。宣孟遂活。经二年。书盾弑君。
陈灵公行僻而言失。泄冶曰：「陈其亡矣！吾骤谏君，君不吾听，而愈失威仪。夫上之化下，犹风靡草。东风则草靡而西，西风则草靡而东，在风所由，而草为之靡。是故人君之动，不可不慎也。夫树曲木者，恶得直景？人君不宜其行，不敬其言，未有能保帝王之号，垂显令之名者也。易曰：夫君子居其室，出其言，善，则千里之外应之。言可不慎乎！天地动而万物变化。诗曰：慎尔出话，敬尔威仪，无不柔嘉。今君不是之慎，而纵恣焉，不亡则弑。」灵公闻之，以泄冶为妖言而杀之。后果弑于夏征舒。九年，陈杀泄冶。楚庄王欲伐陈，使人视之。使者曰：「陈不可伐也。」庄王曰：「何故？」对曰：「其城郭高，沟壑深，蓄积多，其国宁也。」王曰：「陈可伐也。夫陈，小国也，而蓄积多；蓄积多，则赋敛重；赋敛重，则民怨上矣。城郭高，沟壑深，则民力罢矣。」兴兵伐之，遂取陈。十一年，楚庄王伐陈，吴救之。雨十日夜，晴。左史倚相曰：「吴必夜至。甲裂垒坏，彼必薄我。」行不成列，鼓出待之。吴师至楚，见成阵而还。左史倚相曰：「追之。」吴行六十里而无功。王罢卒寝，趋击之，大败吴师。按左传，倚相，楚灵王时人。庄王时而称倚相，恐非是。楚庄王将县陈，听申叔时之谏，曰：「善。」乃迎陈灵公太子午于晋而立之，复为陈君如故，是为成公。孔子读史记至楚复陈，曰：「贤哉庄王！轻千乘之国而重一言。」十一年，楚王将兴师伐晋，曰：「敢谏者死。」孙叔敖曰：「臣闻畏鞭箠之严而不敢谏其父，非孝子也；惧斧钺之诛而不敢谏其君，非忠臣也。」于是遂谏曰：「君今贪彼之土，所谓知前之利而不顾后害者也。正犹螳螂欲攫蝉，而不知黄雀之在后，而黄雀不知放弹者方将窥而毙之也。臣敢爱死，不以告王哉！」遂不伐晋。
庄王欲伐晋，使豚尹观焉，反曰：「不可伐也。其忧在上，其乐在下。且贤臣在焉，曰沈驹。」明年，又使豚尹观，反曰：「可矣。初之贤人死矣，谄谀多在君之庐者，其君好乐而无礼，其臣危处以怨上，上下离心，兴师伐之，其民必先反。」庄王从之，果如其言。
晋人伐楚，三舍不止。大夫曰：「请击之。」庄王曰：「先君之时，晋不伐楚，及孤之身而晋伐楚，是寡人之过也。如何其辱诸大夫也？」大夫曰：「先君之时，晋不伐楚，及臣之身而晋伐楚，是臣之罪也。请击之。」庄王俯泣而起，拜诸大夫。晋人闻之曰：「君臣争以过为在己，且君下其臣犹如此，亦谓上下一心。三军同力，未可攻也。」乃夜还师。楚庄王既与晋战胜之，惧诸侯之畏己也，乃筑为五仞之台，台成而觞诸侯。诸侯请约。庄王曰：「我薄德之人也。」诸侯请为觞，乃仰而歌曰：「将将之台，窅窅其谋。我言而不当，诸侯伐之。」于是远者来朝，近者入宾。
庄王既服郑，败晋师，将军子重三言而不当。庄王归，过申侯之邑，申侯进饭，日中而王不食。申侯请罪，王喟然叹曰：「吾闻之，其君贤者也，而又有师者王；其君中君也，而又有师者霸；其君下君也，而群臣又莫若君者亡。今我下君也，而群臣又莫若不谷，不谷恐亡。且世不绝圣，国不绝贤，而我独不得，若我生者，何以食为？」故战服大国，义从诸侯，戚然忧恐，圣智不在乎身，自惜不肖，思得贤佐，日中忘饭，可谓明君矣。俱邲之战，
庄王使使赍金百斤，聘于北郭先生。先生曰：「臣有箕帚之使，愿入计之。」即谓妇曰：「楚欲以我为相，今日相，即结驷列骑，食方丈于前，如何？」妇曰：「夫子以织屦为食，食粥□履，无怵惕之忧者，何哉？与物无治也。今如结驷列骑，所安不过容膝，食方丈于前，所甘不过一肉。容膝之安，一肉之味，而殉楚国之忧，其可乎？」于是遂不应聘，与妇去之。
庄王欲伐越，杜子谏曰：「王之伐越，何也？」曰：「政乱兵弱。」杜子曰：「臣患王之智如目也，能见百步之外，而不能自见其睫。王之兵自败于秦、晋，丧地数百里，此兵之弱也。庄𫏋为盗于境内，而吏不能禁，此政之乱也。王之弱乱，非越之下也，而欲伐越，此智之如目也。」王乃止。庄王欲伐杨夏，师久而不罢，群臣欲谏而莫敢。王猎于云梦，椒举进谏曰：「王所以多得兽者马也，而王国亡，王之马岂可有哉？」庄王曰：「善。不谷知诎强国之可以长诸侯也，知得地之可以为富也，而忘吾民之不用也。」明日，饮诸大夫酒，以椒举为上客，罢杨夏之师。
庄王既胜晋于河雍，归而封孙叔敖，不受，病疽将死，谓其子曰：「吾则死矣，王必封汝，汝必让肥饶之地，而受沙石之间。有寝丘者，其地确石之丑，荆人鬼，越人禨，人莫之利也。」敖死，王果封其子以肥饶之地，其子辞而不受，请有寝之丘。楚邦之法，禄臣再世而收地，唯孙叔敖独在，不以其邦为收者瘠也。故九世而祀不绝。
孙叔敖病且死，属其子曰：「我死而必贫困，若往见优孟，言我孙叔敖之子也。」居数年，其子困穷，负薪过优孟，与言曰：「我孙叔敖之子也。父且死时，属我贫困往见优孟。」优孟曰：「若无远有所之。」即为孙叔敖衣冠，抵掌谈语，岁余，像孙叔敖，楚王及左右不能别也。庄王置酒，优孟前为寿，庄王大惊，以为孙叔敖复生也，欲以为相。优孟曰：「请归与妇计之，三日而为相。」庄王许之。三日后，优孟复来，王曰：「妇言谓何？」孟曰：「妇言慎无为，楚相不足为也。如孙叔敖之为楚相，尽忠为廉以治楚，楚王得以霸。今死，其子无立锥之地，贫困负薪以自饮食。必如孙叔敖，不如自杀。」因歌曰：「山居耕田苦，难以得食。起而为吏，身贪鄙者余财，不顾耻辱；身死家室富，又恐受赇枉法，为奸触大罪，身死而家灭。贪吏安可为也！楚相孙叔敖持廉至死，今妻子困穷，负薪而食，不足为也。」于是庄王谢优孟，乃召孙叔敖子，封之寝丘，田四百户，以奉其祀。十八年，庄王卒。
晋国苦盗，有郄雍者，能视盗之貌，察其眉睫之间，而得其情。晋侯使视盗，千百无遗一焉。晋侯喜，告赵文子曰：「吾得一人，而一国盗为尽矣，奚用多为？」文子曰：「吾君恃伺察而得盗，盗不尽矣。且郄雍，必不得其死焉。」俄而群盗谋曰：「吾所穷者，郄雍也。」遂共盗而残之。晋侯闻而大骇，立召文子而告之曰：「果如子言，郄雍死矣。然取盗何方？」文子曰：「周谚有言：察见渊鱼者不祥，智料隐匿者有殃。且君欲无盗，莫若举贤而任之。使教明于上，化行于下，民有耻心，则何盗之为？」于是用随会知政，而群盗奔秦焉。按左氏宣十六年，士会为政。十七年请老，乃晋景公之八年也。至成八年，赵氏方有下宫之难，赵文子时未之生也，安能荐士会为政哉？此事见列子。列多寓言，即非寓言，而记事亦欠核矣。左十六年，士会将中军，为太傅，晋之盗逃奔于秦。
鲁成公元年辛未。在位十八年。周定王十七年，吴寿梦立，而吴始益大，称王。自太伯作吴，五世而武王克殷，封其后为二：其一虞，在中国；其一吴，在蛮夷。十二世而晋灭中国之虞。中国之虞灭二世，而蛮夷之吴兴。大凡从太伯至寿梦，一十九世。按春秋成七年，始书「吴伐郯」。
吴寿梦元年，朝周适楚，观诸侯礼乐。鲁成公会于钟离，不见经，深问周公礼乐。成公悉为陈前王之礼乐，因为咏歌三代之风。寿梦曰：「孤在夷蛮，徒以椎髻为俗，岂有斯之服哉？」因叹而去，曰：「大乎哉，礼也。」史年表寿梦元年，即成公六年，以是不见经史。
晋赵盾荐韩厥，晋君以为中军尉。赵盾死，子朔为卿。至景公三年，赵朔为晋将。朔取成公姊为夫人。初，盾在时，梦见叔带持盾要而哭，甚悲。已而笑，拊手且歌。盾卜之，吉兆绝而后好。赵史援占曰：「此甚恶，非君之身，乃君之子。然亦君之咎也。」至于朔，世益衰。屠岸贾者，始有宠于灵公。至景公时，贾为司寇，将作难，乃治灵公之贼以致赵盾，徧告诸将曰：「赵穿弑灵公，盾虽不知，犹为贼首。贼臣弑君，子孙在朝，何以惩罪？请诛之。」韩厥曰：「灵公遇贼，赵盾在外，吾先君以为无罪，故不诛。今诸君将诛其后，是非先君之意而复妄诛，妄诛谓之贼。臣有大事而君不闻，是无君也。」贾不听。厥告朔趣亡，朔不肯，曰：「子必不绝赵祀，朔死且不恨。」厥许诺，称疾不出。贾不请而擅与诸将攻赵氏于下宫，杀赵朔、赵括、赵婴齐，皆灭其族，八年事。朔妻成公姊，有遗腹，走公宫匿。公孙杵臼、程婴者，皆朔客也。公孙杵臼谓程婴：「胡不死？」婴曰：「朔之妻有遗腹，若幸而男，吾奉之；即女也，吾徐死耳。」无何而朔妻免，生男。贾闻之，索于宫。朔妻置儿袴中，祝曰：「赵宗灭乎，若号；即不灭乎，即无声。」及索，儿竟无声。已脱，程婴谓杵臼曰：「今一索不得，后必且复之，奈何？」杵臼曰：「立孤与死孰难？」婴曰：「立孤亦难耳。」杵臼曰：「赵氏先君遇子厚，子强为其难者，吾为其易者，吾请先死。」而二人谋取他婴儿，负以文褓，匿山中。婴谓诸将曰：「婴不肖，不能立孤。谁能与吾千金，吾告赵氏孤处。」诸将皆喜，许之，发师随婴攻杵臼。杵臼曰：「小人哉程婴！下宫之难不能死，与我谋匿赵氏孤儿，今又卖之。纵不能立孤，忍卖之乎？抱而呼天乎！赵氏孤儿何罪？请活之，独杀杵臼也。」诸将不许，遂并杀杵臼与儿。诸将以为赵氏孤儿已死，皆喜。然赵氏真孤乃在，程婴卒与俱匿山中。居十五年，晋景公病，卜之，大业之胄者为祟。景公问韩厥，韩厥知赵孤存，乃曰：「大业之后，在晋绝祀者，其赵氏乎？夫自中行衍，皆嬴姓也。中行衍人面鸟噣，降佐帝太戊及周天子，皆有明德。下及幽、厉无道，而叔带去周适晋，事先君文侯，至于成公，世有成功，未尝绝祀。今及吾君，独灭赵宗，国人哀之，故见龟策，唯见图。」景公问：「赵尚有后乎？」韩厥具以实告。景公乃与韩厥谋立赵孤儿，召匿之宫中。诸将入问病，景公因韩厥之众以胁诸将，而见赵孤儿，孤名曰武。诸将不得已，乃曰：「昔下宫之难，屠岸贾为之，矫以君命，并命群臣。非然，孰敢作难？微君之命，群臣固将请立赵后。今君有命，群臣愿之。」于是召赵武、程婴徧拜诸将，遂俱与程婴、赵氏攻屠岸贾，灭其族，复与赵氏田邑如故。赵武冠，为成人，程婴乃辟大夫，谓武曰：「昔下宫之难，皆能死。我非不能死，思立赵氏后。今子既立，为成人，赵宗复故，我将下报赵孟与公孙杵臼。」赵武号泣固请曰：「武愿苦筋骨以报子至死，而子忍弃我死乎？」程婴曰：「不可。彼以我为能成事，故肯先我死。今我不下报之，是以我为不成也。」遂自杀。赵武服衰三年，为祭邑，春秋祠之，世不绝。君子曰：「程婴、公孙杵臼可谓信友厚士矣。婴之自杀下报，亦过矣。」
楚共王战于鄢陵，十六年事。潘𡯁、养由基、黄衰微、公孙丙相与篡之。共王惧而失体，黄衰微举足蹴其体，共王乃觉。怒其失礼，奋体而起，四大夫载而行。
楚共王出猎而遗其弓，左右请求之。共王曰：「止。楚人遗弓，楚人得之，又何求焉？」仲尼闻之曰：「惜乎其不大，亦曰人遗弓，人得之而已，何必楚也？」仲尼所谓大公者也。养由基善射，去柳叶百步而射之，百发百中。左右皆曰：「善。」有一人过曰：「善射可教也矣。」养由基曰：「人皆善，子乃曰可教射，何不代我射之也？」客曰：「我不能教子支左屈右。」夫射柳叶者，百发百中，而不以善息，少焉气力倦，弓拨矢钩，一发不中，前功尽矣。
养由基、尹儒，皆六艺之人也。荆廷尝有神白猿，荆之善射者莫之能中。荆王请养由基射之。养由基矫弓操矢而往，未之射而括中之矣。发之则猿应矢而下。则养由基有先中中之者矣。尹儒学御三年而不得，苦痛之。夜梦受秋驾于其师。明日往朝，其师望而谓之曰：「吾非爱道也，恐子之未可与也。今日将教子以秋驾。」尹儒反走，北面再拜曰：「今夕臣梦受之。」先为其师言所梦，所梦固秋驾矣。二士者，可谓学矣。
晋厉公南伐楚，东伐齐，西伐秦，北伐燕。兵横行天下而无所倦，威行四方而无所绌，遂合诸侯于嘉陵。气充志骄，淫侈无度，暴虐万民。内无辅拂之臣，外无诸侯之助，戮杀大臣，亲近导谀。明年出游匠骊氏，栾书、中行偃劫而幽之。诸侯莫之救，百姓莫之哀，三月而死。十八年事。范文子喜直言，武子击之以杖。夫直议者，不为人所容，无所容则危身，非徒危身，又将危父。详晋语。
鲁襄公元年己丑，在位三十一年。周简王十四年，
士尹池为荆使于宋，司城子罕止而觞之。南家之墙，拥于前而不宜；西家之潦，经其宫而不止。士尹池问其故，司城子罕曰：「南家，工人也，为鞔者也。吾将徙之，其父曰：吾恃为鞔，已食三世矣。今徙，是宋邦之求鞔者不知吾处也，吾将不食。愿相国之忧吾不食也。为是故，吾不徙。西家高，吾宫卑，潦之经吾宫也利。为是故不禁也。」士尹池归荆，适兴兵欲攻宋，尹池谏于王曰：「宋不可攻也。其主贤，其相仁。贤者得民，仁者能用人。攻之无功，为天下笑。」楚释宋而攻郑。孔子问之，曰：「夫修之堂庙之内，而折冲于千里之外者，司城子罕之谓也。」六年，子罕见传。即乐喜。宋司城子罕之贵子韦也，入则同食，出则同衣。司城子罕亡，子韦不从。子罕来，复召子韦而贵之。左右曰：「君之善子韦也，君亡不从，来又复贵之，君独不愧于君之忠臣乎？」子罕曰：「吾唯不能用子韦，故至于亡。今吾之得复也，尚是子韦之遗德余教也，吾固贵之。日吾之亡也，吾臣之削迹扳树以从我者，奚益于吾亡哉？」
子产者，子国之子也。子产忠于郑君，子国怒之曰：「夫介异于人臣而独忠于主。主明贤能听汝；不明，将不汝听。听与不听，未可必知，而汝已离于群臣。」离于群臣，则必危汝身矣。非徒危己也，又且危父。二年，子国为司马。五年，来聘。八年，子产始见传。子国责子产以不喜侵秦。
周灵王太子晋，幼有盛德，聪明博达。师旷与之言，弗能尚也。晋年十五，顾而问曰：「吾闻太师能知人之短长也。」师旷对曰：「汝色赤白，汝声清，汝色不寿。」晋曰：「然。吾后三年将上宾于天，汝慎无言，祸将及汝。」其后太子果死。按国语灵王二十一年，谷、洛斗，将毁王宫，王将壅之，太子晋谏之。注：灵王二十二年，鲁襄公之二十四年也。是岁，齐人城郏。
楚共王多宠子，而世子之位不定。按左氏十三年，楚共王卒。屈建曰：「楚必多乱。夫一兔走于街，万人追之。一人得之，万人不复走。分未定，则一兔走使万人扰。分已定，则虽贪夫知止。今楚国多宠子，而嫡位无主，乱自是生矣。夫世子者，国之基也，而百姓之望也。国既无基，又使百姓失望，绝其本矣。本绝则挠乱，犹兔走也。」共王闻之，立康王为太子。其后犹有令尹围、公子弃疾之乱。
郈成子为鲁聘于晋，过卫，右宰谷臣止而觞之，陈乐而不乐，酒酣而送之以璧。顾反，过而不辞。其仆曰：「向者谷臣之觞吾子也甚欢，今侯渫过而不辞。」郈成子曰：夫止而觞我，与我欢也。陈乐而不乐，告我忧也。酒酣而送之以璧，寄之我也。由是观之，卫其有乱乎！宁喜之难作，谷臣死之。使人迎其妻子，分禄而食之，长而反其璧。孔子闻之曰：「知可以谋微，仁可以托财者，其郈成子之谓乎！」宁喜弑君剽而入卫献公，在二十六年。右宰谷臣实为宁喜伐孙氏。二十七年，
齐、晋相与战平阿。平阿，经、传俱无据，疑是平阴之余子。亡戟得矛，不自快，谓路之人曰：「亡戟得矛，可以归乎？」人曰：「戟亦兵也。亡兵得兵，何为不可以归？」心犹不自快，遇高唐叔之孤叔无孙，曰：「亡戟得矛，可以归乎？」叔无孙曰：「矛非戟也，戟非矛。亡戟得矛，岂亢责也哉？」平阿之余子曰：「嘻！还反战，趋尚及之。」遂战而死。叔无孙曰：「吾闻之，君子济人于患，必罹其难。」疾驰而从之，亦死而不反。十八年，中行偃伐齐，齐御诸平阴。十九年，偃死。二十三年，齐侯伐卫，遂伐晋，报平阴之役。
晋逐栾盈之族。二十一年，盈出奔，命其家臣有敢从者死。其臣曰辛俞从之，吏得而将杀之，君曰：「命汝无得从，敢从何也？」辛俞对曰：「臣闻三世仕于家者君之，二世者，主之。事君以死，事主以勤，为其赐之多也。今臣三世于栾氏，受其赐多，臣敢畏死而忘三世之恩哉？」晋君释之。
齐庄公且伐莒，为车五乘之宾，而杞梁、华舟独不与焉。二十三年，伐晋，报平阴，还袭莒，故归而不食。其母曰：「汝生而无义，死而无名，则虽非五乘，孰不汝笑也？汝生而有义，死而有名，则五乘之宾尽汝下也。趣食！」乃行。杞梁、华舟同车侍于庄公而行，至莒，莒人逆之，杞梁、华舟傅作杞殖、华周。下斗，获甲首三百。庄公止之曰：「子止，与子同齐国。」杞梁、华舟曰：「君为五乘之宾，而舟梁不与焉，是少吾勇也。临敌涉难，止我以利，是污我行也。深入多杀者，臣之事也。齐国之利，非我所知也。」遂进斗，坏军陷阵，三军弗敢当。至莒城下，莒人以炭置地，二人立有间，不能入。隰侯重为右，曰：「吾闻古之士犯患涉难者，其去遂于物也，来我逾子。」隰侯重仗楯伏炭，二子乘而入，顾而哭之。华舟后息，杞梁曰：「汝无勇乎？何哭之久也？」华舟曰：「我岂无勇哉？是其勇与我同也，而先我死，是以哀之。」莒人曰：「子毋死，与子同莒国。」杞梁、华舟曰：「去国归敌，非忠臣也；去长受赐，非正行也。且鸡鸣而期，日中而忘之，非信也。深入多杀，臣之事也。莒国之利，非吾所知也。」遂进斗，杀二十七人而死。其妻闻之而哭，城为之弛而隅西崩。
齐庄公之时，有士曰宾卑聚，梦有壮子，白缟之冠，丹绩之绚，束布之衣，新素履，墨剑室，从而叱之，唾其面。惕然而寤，徒梦也，终夜坐不自快。明日，召其友而告之曰：「吾少好勇，年六十而无所挫辱。今夜辱吾，将索其形，期得之，不得，将死之。」与其友俱立于衢，三日不得，却而自殁。谓此当务则末也。虽然，其心之不辱也，有可以加乎？中牟无令。晋平公问赵武曰：「中牟，三国之股肱，邯郸之肩髀。寡人欲得其良令也，谁使而可？」武曰：「邢伯子可。」公曰：「非子之雠也？」曰：「私雠不入公门。」公又问曰：「中府之令，谁使而可？」曰：「臣子可。」故曰：「外举不避雠，内举不避子。」赵武所荐四十六人，及武死，各就宾位，其无私德若此。解狐荐其雠于简主以为相，其雠以为且幸释己也，乃因往拜谢。狐乃引弓逆而射之，曰：「夫荐汝，公也，以汝能当之也。夫雠汝，吾私怨也。」不以私怨汝之故，拥汝于吾君。故私怨不入公门。解狐，晋悼公时祁奚所荐者。此必有误。
韩武子兽已聚矣，田车合矣。传来告曰：晋公薨，武子谓栾怀子曰：子亦知好田猎也。兽已聚矣，田车合矣，吾可以卒猎而后吊乎？怀子对曰：范氏之亡也，多辅而少拂。今臣于君辅也，畾于君拂也，君胡不问于畾也？武子曰：「盈而拂我乎？而拂我矣，何必畾哉？」遂辍田。
齐庄公出猎，有螳螂举足将持其轮，问其御曰：「此何虫也？」御者曰：「此螳螂也。其为虫，知进而不知退，不量力而轻敌。」庄公曰：「以为人，必为天下勇士矣。」于是回车避之，而勇士归之。
春秋别典卷六

[book_title]春秋别典卷七
明薛虞畿撰
鲁襄公二十五年起，
齐崔杼弑庄公也。有陈不占者，闻君难，将赴之。比去，餐则失匙，上车失辙。御者曰：「怯如是，去有益乎？」不占曰：「死君，义也；无勇，私也。」遂往。闻战斗之声，恐骇而死。人曰：「不占可谓仁者之勇也。」二十五年，齐人弑君，鲁襄公援戈而起曰：「孰臣而敢弑其君乎？」师惧曰：「夫齐君治之不能，任之不肖，纵一人之欲，以虐万夫之性，非所以立君也。其身死，自取之也。今君不爱万夫之命，而伤一人之死，奚其过也？其臣已无道矣，其君亦不足惜也。」
崔杼弑君，邢蒯瞆使晋而反，其仆曰：「崔杼弑庄公，子将奚如？」邢蒯瞆曰：「驱之，将入死而报君。」其仆曰：「君之无道也，四邻诸侯莫不闻也。以夫子而死之，不亦难乎？」邢蒯瞆曰：「善能言也，然亦晚矣。子早言我，我能谏之。谏不听，我能去。余既不谏，又不去。吾闻食其禄者死其事，吾既食乱君之禄矣，又安得从治君而死之？」遂驱车入死。其仆曰：「人有乱君，人能死之；我有治长，可无死乎？」乃结辔自刎于车上。君子曰：「邢蒯瞆可谓守节死义矣。仆夫则无为死也，犹饮食而遇毒也。」
崔杼弑庄公，令士大夫盟者，皆脱剑而入，言不疾，指不至血者死。所杀十人，次及晏子，晏子奉杯血，仰天而叹曰：「恶乎！崔子将为无道，杀其君。」盟者皆视之。崔子谓晏子曰：「子与我，我与子分国；子不我与，我将杀子。直兵将推之，曲兵将勾之，唯子图之。」晏子曰：「婴闻回以利而背其君，非仁也；劫以刃而失其志者，非勇也。诗云：恺悌君子，求福不回。婴可谓不回矣。直兵推之，曲兵勾之，婴不之回也。」崔子舍之，晏子趋出，授绥而垂。其仆将驰，晏子抚其手曰：「虎豹在山林，其命在庖厨。驰不益生，缓不益死。」按之成节，然后去之。晏子十七年始见传。晏子与崔杼盟，其辞曰：「不与崔氏而与公孙氏者，受其不祥。」晏子曰：「不与公孙氏者而与崔氏者，受此不祥。」崔子不说，直兵造胸，勾兵钩颈，谓晏子曰：「子变子言，齐国与子共之；不变子言，则今是已。」晏子曰：「崔子，子独不闻夫诗乎？诗曰：莫莫葛藟，施于条枚，岂弟君子，求福不回。婴且可以回而求福乎？」崔杼曰：「此贤者，不可杀也。」罢之而去。
延陵季子游于晋二十九年，入其境，曰：「𫍻！暴哉国乎！」入其都，曰：「𫍻！力绌哉国乎！」立其朝，曰：「𫍻！乱哉国乎！」从者曰：「夫子之入晋境未久也，何其名之不疑也？」季子曰：「然。吾入其境，田亩荒秽而不休，杂增崇高，吾是以知其国之暴也。入其都，新室恶而故室美，新墙卑而故墙高，吾是以知其民力之绌也。吾立其朝，其君能视而不下问，其臣伐善而不上谏，吾是以知其国之乱也。」
延陵季子将西聘晋，带宝剑以遇徐君。徐君观剑，不言而色欲之。延陵季子以有上国之使，未献也，然其心许之矣。致使于晋，故反，则徐君死于楚，于是脱剑致之嗣君，从者止之曰：「此吴国之宝，非所以赠之也。」延陵季子曰：「吾非赠之也，先日吾来，徐君观吾剑，不言而色欲之，吾为有上国之使，未献也。虽然，吾心许之矣。今死而不进，是欺心也。爱剑伪心，廉者不为也。」遂脱剑致之嗣君，嗣君曰：「先君无命，孤不敢受剑。」于是季子以剑带徐君墓树而去。徐人嘉而歌之曰：「延陵季子兮不忘故，脱千金之剑兮带秋墓。」
延陵季子游于齐，见遗金，呼牧者取之。牧者曰：「子居之高，视之小，貌之君子，而言之野也。吾有君不君，有友不友，当暑衣裘，君疑取金者乎？」延陵季子知其为贤者，请问姓名，牧者曰：「子乃皮相之士也，何足语姓字哉！」遂去。延陵季子立而望之，不见乃止。
卫有五丈夫，俱负缶而入井灌韭，终日一区。邓析过，下车为教之曰：「为机，重其后，轻其前，命曰槔。」终日灌韭百区不倦。五丈夫曰：「吾师言曰：有机智之功，必有机智之则。我非不知也，不欲为也。子其往矣，我一心溉之，不知改已。」邓析去，行数十里，颜色不悦怿，自耻。弟子曰：「是何人也，而恨我君，请为君杀之。」邓析曰：「释之，是所谓真仁者也，可令守国。」
郑之富人有溺洧水者，人得其死者，其子请赎之。其人求金甚多，金愈益，求愈甚。其子患，以问邓析，曰：「置之，彼必无所更卖矣。」子产治郑三十年，子皮授子产政。昭二十年，卒，邓析务难之，与民之有狱者约，大狱一衣，小狱襦袴。民献衣襦袴而学讼者不可胜数。郑国大乱，民日𬤰哗。子产患之，于是杀邓析而民心乃服，法律大行。按：左氏定八年，驷𤟮嗣大叔为政，杀邓析，傅非之。诸书多作子产杀邓析，何也？姑存之。邓析操两可之说，设无穷之辞，当子产执政，作竹刑，郑国用之，数难子产之治。子产恶之，子产执而戮之，俄而诛之。
子产相郑，简公谓子产曰：「内政毋出，外政毋入。夫衣裳之不美，车马之不饰，子女不洁，寡人之丑也；国家之不治，封疆之不正，夫子之丑也。」子产相郑，终简公之身，内无国中之乱，外无诸侯之患。简公襄七年立。
郑昭公之时，以所爱徐挚为相，国乱，上下不和，太宫子期言之君，以子产为相。为相一年，竖子不戏狎，班白不提挈，僮子不犁畔。二年，市不豫贾。三年，门不夜关，道不拾遗。四年，田器不归。五年，士无尺籍，丧期不令而治。治郑二十六年而死，丁壮号哭，老人儿啼，曰：「子产去我死乎，民将安归？」郑昭公在鲁桓公年，非子产时君也，疑简公。
郑简公谓子产曰：「国小，迫于荆、晋之间。今城郭不完，甲兵不备，不可以待不虞。」子产曰：「臣闭其外也已远矣，而守其内也已固矣。虽国小，犹不危之也。君其勿忧。」是以殁简公之身无患。
郑简公谓子产曰：「饮酒不乐也，俎豆不大，钟鼓竽瑟不鸣，寡人之事也。国人不定，朝廷之不治，与诸侯交不得志，子之事也。子有职，寡人亦有职，各守其职。」子产退而为政五年，国无盗贼，道不拾遗，桃枣荫于街者，莫有援也。锥刀遗道，三日可反。三年不登，民无饥也。
晋人欲攻郑，令叔向视其有人与无人。子产为之诗曰：「子惠思我，牵裳涉洧。子不我思，岂无他士？」叔向即曰：「子产在焉，不可攻也。秦、荆近，其诗有异心，不可攻也。」晋乃辍攻郑。
赵文子问于叔向曰：「晋六将军孰先亡乎？」对曰：「其中行氏乎！」文子曰：「何故先亡？」对曰：「夫中行氏之为政也，以苛为察，以切为明，以刻为志，以计多为善，以聚敛为良。譬之其犹鞟革者也，大则大矣，裂之道也，当先亡。」
晋平公问于师矌曰：「人君之道何如？」对曰：「人君之道，清净无为，务在博爱，趋在任贤；广开耳目，以察万方；不固溺于流俗，不拘系于左右；廓然远见，踔然独立，屡省考绩，以临臣下，此人君之操也。」平公曰：「善。」襄十五年，晋平公立，至昭十年，平公卒。在位历年多而事甚众，难一一以年考也。尽系于襄之末年。
晋平公问于师矌曰：「舅犯与赵衰孰贤？」对曰：「阳处父欲臣文公，因舅犯三年不达，因赵衰三日而达。」智不知其士众，不智也；知而不言，不忠也；欲言之而不敢，无勇也；言之而不听，不贤也。
晋平公问于叔向曰：「昔者齐桓公九合诸侯，一匡天下，不识其君之力乎？其臣之力乎？」叔向对曰：「管仲善制割，隰朋善削缝，宾胥无善纯缘。桓公知衣而已，亦其臣之力也。」师旷侍，曰：「臣请譬之以五味：管仲善割断之，隰朋善煎熬之，宾胥无善齐和之。羹以熟矣，奉而荐之，而君不食，谁能强之？亦君之力也。」晋悼公命叔向传太子彪，即平公，故叔向事独多。晋平公为驰逐之车，龙旌众色，挂之以犀象，错之以羽芝。车成，题金千镒，立之于殿下，令群臣得观焉。田差三过而不一顾，公作色大怒，问曰：「田差三过而不一顾，何为也？」田差对曰：「臣闻说天子者以天下，说诸侯者以国，说大夫者以官，说士者以事，说农夫者以食，说妇姑者以织。桀以奢亡，纣以淫败，是以不敢顾也。」平公曰：「善。」晋平公过九原而叹曰：「嗟乎！此地之蕴吾良臣多矣，若使死者起也，吾将谁与归乎？」叔向对曰：「其赵武乎？」公曰：「子党于子之师也。」对曰：「臣敢言赵武之为人也，立若不胜衣，言若不出口，然其身举士于白屋下者四十六人，皆得其意，而公家甚赖之。及文子之死也，四十六人皆就宾位，是其无私德也。臣故以为贤也。」平公曰：「善夫赵武之为贤臣也，相晋，天下无兵革者九年。」春秋曰：「晋赵武之力，尽得人也。」
晋平公问叔向曰：「岁饥疾疫，翟人攻我，我将若何？」对曰：「岁饥，来年而反矣；疾疫，将止矣。翟人不足患也。」公曰：「患有大于此者乎？」对曰：「夫大臣重禄而不极谏，近臣畏罪而不敢言，左右顾宠于小官而君不知，此诚患之大者也。」公曰：「善。」于是令国中曰：「欲有谏者，无隐左右，言及国无罪。」昭元年，败狄于大卤。
晋平公问于师旷曰：「吾年七十，欲学，恐已暮矣。」师旷曰：「何不炳烛乎？」公曰：「安有为人臣而戏其君乎？」师旷曰：「盲臣安敢戏其君乎？臣闻之：少而好学，如日出之阳；壮而好学，如日中之光；老而好学，如炳烛之明。炳烛之明，孰与昧行乎？」公曰：「善哉！」
晋平公出言而不当，师旷举瑟而撞之，跌衽宫壁，左右欲涂之，平公曰：「舍之，以为寡人失。」孔子闻之曰：「平公非不痛其体也，欲来谏者也。」
晋平公之时，宝藏之台烧，士大夫闻，皆趋车驰马救火，三日三夜乃胜之。公子晏子独束帛而贺，曰：「甚善矣！」平公勃然作色曰：「珠玉之所藏也，国之重宝也，而天火之，士大夫趋车走马而救之，子独束帛而贺，何也？有说则生，无说则死。」公子晏子曰：「何敢无说？臣闻之，王者藏于天下，诸侯藏于百姓，商贾藏于箧匮。今百姓之于外，裋褐不蔽形，糟糠不充口，虚而赋敛无已，收大半而藏之台，是以天火之。且臣闻之，昔者桀残贼海内，赋敛无度，万民甚苦，是故汤诛之，为天下戮笑。今皇天降灾于藏台，是君之福也，而不自知变悟，亦恐君之为邻国笑矣。」公曰：「善。自今以往，请藏于百姓之间。」
晋平公春筑台，叔向曰：「不可。古者圣王贵德而务施，缓刑辟而趋民时。今春筑台，是夺民时也。夫德不施则民不归，刑不缓则百姓愁。使不归之民，役愁怨之百姓，而又夺其时，是竭也。夫拘百姓而养育之，而又重竭之，岂所以定命安存，而称为人君于后世哉？」平公曰：「善。」乃罢台役。
叔向御坐，平公请事。公腓痛足痹，转筋而不敢坏坐。晋国闻之，皆曰：「叔向贤者。」平公礼之，转筋而不敢坏坐。晋国之辞仕托慕叔向者，国之锤矣。
叔向赋猎，功多者受多，功少者受少。
晋平公铸大钟，工听之，皆以为调矣。师矌曰：「不调，请更铸之。后世有知音者，将知钟之不调也。臣窃为君耻之。」师涓至，果知钟之不调也。
晋平公泛西河，中流，乐而叹曰：「嗟乎！安得贤士与之乐此也！」船人盍胥一作固桑。跽而对曰：「主君亦不好士耳。夫珠出于江海，玉出于昆山，无足而至者，由主君之好也。君苟好士，则贤士至矣。」平公曰：「吾食客二千人，朝食不足，夕收市租；暮食不足，朝收市租，尚可谓不好士乎？」盍胥对曰：「夫鸿鹄一举千里，所恃者六翮耳。背上之毛，腹下之毳，益一把，飞不为加高；损一把，飞不为加下。不知君之食臣六翮也，将腹背之毛也？」平公默然不应。
蔡侯、宋公、郑伯朝于晋。蔡侯谓叔向曰：「子亦奚以语我？」对曰：「蔡侯土地计众，不若宋、郑，其车马衣裘侈于二国。诸侯其有图蔡者乎？」处期年，楚伐蔡而残之。
晋平公使范昭观齐国之政，景公赐之宴，晏子在前，范昭趋曰：「愿君之倅樽以为寿。」景公顾左右曰：「酌寡人之樽，献之客。」晏子对曰：「彻去樽。」范昭不悦，起舞，顾太师曰：「子为我奏成周之乐，愿舞。」太师曰：「盲臣不习。」范昭起，出门。景公谓晏子曰：「夫晋，天下大国也，使范昭来观齐国之政。今子怒大国之使者，将奈何？」晏子曰：「范昭之为人，非陋而不知礼也，是欲试吾君，婴故不从。」于是景公召太师而问之曰：「范昭使子奏成周之乐，何故不调？」对如晏子。于是范昭归报平公曰：「齐未可并也，吾试其君，晏子知之；吾犯其乐，太师知之。」孔子闻之曰：「善乎晏子，不出俎豆之间，折冲千里，而太师其与焉。」
晋平公使叔向聘于吴，吴人拭舟以逆之，左五百人，右五百人，有绣衣而豹裘者，有锦衣而狐裘者。叔向归以告平公，平公曰：「吴其亡矣，奚以敬舟？奚以敬民？」叔向对曰：「君为驰底之台，上可以发千兵，下可以陈钟鼓，诸侯闻君者，亦曰奚以敬其台？奚以敬民？所敬各异也。」于是平公乃罢台。
晋平公好乐，多其赋敛，不治城郭，曰：「敢有谏者死。」国人忧之，有咎犯，非狐偃也，见门大夫曰：「臣闻主君好乐，故以乐见。」门大夫入言曰：「晋人咎犯也，欲以乐见。」平公曰：「内之。」止坐殿上，则出钟、磬、竽、瑟。坐有顷，平公曰：「客子为乐？」咎犯对曰：「臣不能为乐，臣善隐。」平公召隐士十二人。咎犯曰：「隐臣窃愿昧死御。」平公曰：「诺。」咎犯申其左臂而诎五指。平公问于隐官曰：「占之为何？」隐官皆曰：「不知。」平公曰：「归之。」咎犯则申其一指，曰：「是一也。便游赭尽，而峻城关；二也。柱梁衣绣，士民无褐；三也。侏儒有余酒，而使士民渴；四也，民有饥色，马有粟秩；五也。近臣不敢谏，远臣不得达。」平公曰：「善。」乃屏钟、鼓，除竽、瑟，遂与咎犯参治国。惠公多宠姬，公欲去诸大夫而立宠姬宋。诸大夫共诛姬宋。惠公惧，奔齐。九年，高偃如晋，请兵伐燕，入其君。晋平公许与齐伐燕，入惠公。惠公至燕而死。按史年表在昭公七年。见传。传曰：燕简公、
晋平公闲居，师矌侍坐。平公曰：「子生无目眹，甚矣，子之墨墨也！」师矌对曰：「天下有五墨墨，而臣不得与一焉。」平公曰：「何谓也？」师矌曰：「群臣行赂以求名誉，百姓侵冤，无所告诉，而君不悟，此一墨墨也。忠臣不用，用臣不忠，下才处高，不肖临贤，而君不悟，此二墨墨也。奸臣欺诈，空虚府库，以其少才，覆塞其恶，贤人逐，奸邪贵，而君不悟，此三墨墨也。」国贫民罢，上下不和，而好财用兵，嗜欲无厌，谄谀之人，衮衮在傍，而君不悟，此四墨墨也。至道不明，法令不行，吏民不正，百姓不安，而君不悟，此五墨墨也。国有五墨墨而不危者，未之有也。臣之墨墨，小墨墨耳，何害于国家哉！
晋平公出畋，见乳虎伏而不动，顾谓师矌曰：「吾闻之：霸王之主出，则猛兽伏不敢起。今者寡人出，见乳虎伏而不动，此其猛兽乎！」师矌曰：「鹊食猬，猬食鵔鸃，鵔鸃食豹，豹食駮，駮食虎。夫駮之状，有似駮焉。今者君之出，必骖駮马而出畋乎？」公曰：「然。」师矌曰：「臣闻之，一自诬者穷，再自诬者辱，三自诬者死。今夫虎所以不动者，为駮马也，固非主君之德义也。君奈何一自诬乎？」平公异日出朝，有鸟环平公不去。平公顾谓师矌曰：「吾闻之也，霸王之主凤下之。今者出朝，有鸟环寡人，终朝不去，是其凤鸟乎？」师矌曰：「东方有鸟名谏珂，其为鸟也，文身而朱足，憎鸟而爱狐。今者君必衣狐裘以出朝乎？」平公曰：「然。」师矌曰：「臣已尝言之矣，一自诬者穷，再自诬者辱，三自诬者死。今鸟为狐裘之故，非为君之德义也，君奈何而再自诬乎？」平公不说。异日，置酒虒祁之台，使郎中马章布蒺蔾于阶上，令人召师矌。师矌至，履而上堂。平公曰：「安有人臣履而上人主堂者乎？」师矌解履刺足，伏刺膝，仰天而叹。公起引之曰：「今者日与叟戏，叟遽忧乎？」对曰：「忧。夫肉自生虫，而还自食也；木自生蠹，而还自刻也；人自兴妖，而还自贼也。五鼎之具，不当生藜藿；人主堂庙，不当生蒺蔾。」平公曰：「今为之奈何？」师矌曰：「妖已在前，无可奈何。入来月八日，修百官，立太子，君将死矣。」至来月八日平旦，谓师矌曰：「叟以今日为期，寡人如何？」师矌不乐，谒归。归未几而平公死，乃知师矌神明矣。
叔向之杀苌弘也，数见苌弘于周，因佯遗书曰：「苌弘谓叔向曰：子起晋国之兵以攻周，吾废刘氏而立单氏。」刘氏请之，君曰：此苌弘也。乃杀之。左氏哀三年：周人杀苌弘。赵鞅恶范氏及周之刘氏，苌弘事刘文公，故周人杀苌弘。此曰叔向杀弘，非也。
荆王弟在秦，秦不出也。中射之士曰：「资臣百金，臣能出之。」因载百金之晋，见叔向，曰：
「荆王弟在秦，秦不出也。请以百金委叔向。」叔向受金，而以之见晋平公，曰：「可以城壶丘矣。」平公曰：「何也？」对曰：
荆王弟在秦，秦不出也，是秦恶荆也，必不敢禁我城壶丘。若禁之，我曰：「为我出荆王之弟，吾不城。」彼如出之，可以城之。秦因出之。荆王大悦，以金百镒遗晋。此条类战国策士之谋，疑非羊舌肸之为也。且云以百金见叔向，叔向受金，益知其非是矣。肸亲数鲋之贿而己以贿污乎？决不然矣。
韩平子问于叔向曰：「刚与柔孰坚？」对曰：「臣年八十矣，齿再隳而舌尚存。老聃有言曰：天下之至柔，驰骋乎天下之至坚。又曰：人之生也柔弱，其死也刚强。万物草木之生也柔脆，其死也枯槁。因此观之，柔弱者生之徒也，刚强者死之徒也。夫
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:05-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>