<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,续宋编年资治通鉴原序,续宋编年资治通鉴巻一,续宋编年资治通鉴巻二,续宋编年资治通鉴巻三,续宋编年资治通鉴巻四,续宋编年资治通鉴巻五,续宋编年资治通鉴巻六,续宋编年资治通鉴巻七,续宋编年资治通鉴巻八,续宋编年资治通鉴巻九,续宋编年资治通鉴巻十,续宋编年资治通鉴巻十一,续宋编年资治通鉴巻十二,续宋编年资治通鉴巻十三,续宋编年资治通鉴巻十四,续宋编年资治通鉴巻十五,续宋编年资治通鉴全文在线阅读,续宋编年资治通鉴全文在线下载,大玄古籍书库">
<meta name="description" content="亦名《续宋中兴编年资治通鉴》。编年体史书。南宋刘时举撰。15卷。记高宗建炎元年(1127)至宁宗嘉定十七年(1224)间四朝史事。文辞简约，条理明晰，系年有考据，载事有本末。于政治得失，国势安危，尤为详悉。虽于事实间有脱遗，然褒贬公允，较少门户之见。书约成于理宗朝。书中所附议论，低一字以示区别，乃元代刊书者增入，已非其旧。有元刊本及《学津讨原》、《丛书集成初编》等本。_续宋编年资治通鉴_全文在线阅读_续宋编年资治通鉴_全文在线下载_大玄古籍书库">
<title>续宋编年资治通鉴_刘时举_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">续宋编年资治通鉴</span> <br/>
          作者： <span class="inputVal" id="bkauthor">刘时举</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]101819</span> <br/>
          说明： <span class="inputVal" id="bkdec">亦名《续宋中兴编年资治通鉴》。编年体史书。南宋刘时举撰。15卷。记高宗建炎元年(1127)至宁宗嘉定十七年(1224)间四朝史事。文辞简约，条理明晰，系年有考据，载事有本末。于政治得失，国势安危，尤为详悉。虽于事实间有脱遗，然褒贬公允，较少门户之见。书约成于理宗朝。书中所附议论，低一字以示区别，乃元代刊书者增入，已非其旧。有元刊本及《学津讨原》、《丛书集成初编》等本。</span> <br/>
          封面： <span class="inputVal" id="bkimg">Z_6832.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]续宋编年资治通鉴
[book_author]刘时举
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]101819
[book_dec]亦名《续宋中兴编年资治通鉴》。编年体史书。南宋刘时举撰。15卷。记高宗建炎元年(1127)至宁宗嘉定十七年(1224)间四朝史事。文辞简约，条理明晰，系年有考据，载事有本末。于政治得失，国势安危，尤为详悉。虽于事实间有脱遗，然褒贬公允，较少门户之见。书约成于理宗朝。书中所附议论，低一字以示区别，乃元代刊书者增入，已非其旧。有元刊本及《学津讨原》、《丛书集成初编》等本。
[book_img]Z_6832.jpg


[book_title]提要
钦定四库全书　　　　史部二
续宋编年资治通鉴　　　编年类
提要
【臣】等谨按续宋编年资治通鉴十五巻宋刘时举撰时举里贯无考其结衔称通直郎户部架阁国史实録院检讨兼编修官宋季三朝政要载史嵩之父防去位诏以右丞相起复时举为廪学生有与王元野黄道等九十四人上疏力争一事其始末则未之详也是书所记始髙宗建炎元年迄寕宗嘉定十七年当成于理宗之世而书末附论一条称理宗撑拄五十年而后亾不可谓非幸云云其言乃出于宋亾以后似非时举原文按旧本目録后有书坊题识一则称是编系年有考据载事有本末增入诸儒集识三复校正一新刋行云云则书中所附议论有元时刋书者所增入非其旧矣其中纪载虽以简约为主或首尾未具于事迹间有脱遗然如论张浚不附和议而不讳其党汪黄攻李纲引秦桧之罪辨李纲之被谤逺谪而不讳其庇翁彦国防宋齐愈之失褒贬颇协至公无讲学家门户之见巻端有朱彛尊题词称其过于王宗沐薛应旂所撰殆不诬云乾隆四十六年九月恭校上
总纂官【臣】纪昀【臣】陆锡熊【臣】孙士毅
总　校官【臣】　陆　费　墀

[book_title]续宋编年资治通鉴原序
宋中兴通鉴一十五巻通直郎国史院编修官刘时举编史嵩之丧父以右相起复时举为京学生与王元野黄道等九十四人太学生黄恺伯金九万孙翼鳯等百四十四人武学生翁日善等六十七人宗学生赵子寰等三十四人上书争之是亦慷慨之士也观者嫌其太略然以视王宗沐薛应旂所撰斯条理过之矣小长芦七十九老人朱彛尊题
钦定四库全书

[book_title]续宋编年资治通鉴巻一
宋　刘时举　撰
宋高宗一
丁未建炎元年五月庚寅朔即位于南京大赦改元其诏略曰惟孝弟可以动天惟忧勤可以成务惟恭俭可以富民惟兢畏可以保国惟大公可以悦人惟至仁可以安众惟来谠论屏侧言可以达聪惟近正人逺宠佞可以成徳庶几降监俾复父母宗族朕将谨视旧章不以手笔废朝令不以内侍典兵权容受直言斥去浮靡非军功无异赏非戎备无僝正尚虑羣臣狃于故习有以竒巧献有以祥瑞闻大臣蔽贤有举非实台谏怀匿有言不尽凡此之属必罚无赦
中兴大事记曰天下之势者在人主一动念一转手之间耳观此一诏则高宗恻然之心实然之政眞足以转移天心而感动人心矣而不以手笔废朝令不以内侍典兵权尤足以惩崇观之积而去靖康之乱根也
又诏戒厚敛除政赦盗贼治賍吏録忠义昭智勇以汪伯彦同知枢宻院黄潜善为中书侍郎以右仆射召李纲赴阙汪黄自谓有攀附之劳虚相位以自拟及自外召纲二人由此与纲忤纲行至太平州疏曰恭俭优于天下兴衰拨乱之主非英哲不足以当之惟其英故用心刚足以决大事而不为小故之所摇惟其哲故见善明足以任君子而不为小人之所间
中兴大事记曰呜呼天之爱人甚矣有感于人事之变而迫于气数屈伸消息之不齐然后不得已而降殃咎焉然是气之屈于此也则必有以伸于彼其消于今也必有所息于后是以天将降非常之祸于斯世则必为之预出非常之人以御之使夫国家犹有所依而立生民之类不至于糜烂冺灭而无余是则理势之必然而天之所以为天者其心固如此也若李公者其天之所出以御宣和靖康之祸而开建炎绍兴之业者欤当上即位之初悮国之臣不可用伪命之臣不可用张赵之徳望未孚天下人望之所归者李公一人而已上不自内用汪黄而自外召纲则高宗之志主于恢复可见矣观上未即位时与公书云王室多故乗舆蒙尘方今生民之命急于倒垂谅非有不世之才何以成协济之功则髙宗属意于公久矣遄为汪黄所挤才七十五日而去位岂天意未欲恢复耶
尊元祐皇后孟氏为太后
元祐皇后初无失徳哲宗废于熙宁之时徽宗复于元符之际后羣臣以元符元祐并后非古制又复废居瑶华宫至是乃正尊位中兴大事记曰前世尝罹母后之祸而我朝高曹向孟之属【仁宗后曹氏英宗后高氏神宗后向氏哲宗后孟氏】独享母后之福既留宣仁以开元祐之治复留元祐以开炎兴之运此固天意然亦祖宗修身齐家之效也
遥上孝慈渊圣皇帝尊号遥尊母韦氏为宣和皇后立邢氏为皇后又诏改宣仁皇后谤史播告天下于是追贬蔡确蔡卞邢恕
中兴大事记曰当靖康元年二月敌退之后士大夫争法新旧辨党邪正识者以讥其治不急之务今高宗即位首诏改宣仁谤史不防复蹈前辙耶曰不然张敬夫谓此乃拨乱反正之宏纲古今人心之天理盖我朝之治元祐为盛母后之贤宣仁为最当熙丰小人相继用事之后使非继以元祐则中原之祸不待靖康而后见当京师失守之时使非元祐之治在人耳目又何以开炎兴之运哉此宣仁之功也章蔡初意不过欲去元祐之人耳而至于变元祐之法又虑元祐之人复用也而至诬以废立之罪谤及宣仁一念之私燎原滔天可畏哉
罢耿南仲言者谓陛下欲进兵京城为南仲父子所沮上曰南仲悮渊圣天下共知朕尝欲手剑击之命安置南雄又论主和悮国罪李邦彦及吴敏蔡懋李棁宇文虚中郑望之李邺窜于岭南望之邺皆使敌请割地者中兴大事记曰金人自攻陷太原以来即以讲和割地为饵李邦彦吴敏唐恪诸人皆堕其计盖小人始者惟以拓地邀功及敌人已入中国小人无功之可邀则惟幸和之可成故政和之开衅者即宣和求和之人而宣和之求和者即靖康卖国之人也此小人以和误国尤甚于敌人之以和误我也耿南仲既以和误渊圣犹以和沮高宗缓兵此小人之尤者上至欲手剑之此高宗之初心未为汪黄所误之时也观此则后日遣使议和者皆非其本心矣
置御营司以黄潜善汪伯彦兼使副
中兴大事记曰国朝兵权隷于三衙本之枢府枢府有发兵之权而无握兵之权三衙有握兵之权而无发兵之权今本复三衙而别置御营司分委之枢府而置御营使其后专掌兵权枢府不得而预议者以本朝故事分为两府又制御营使是政出于三此赵鼎所以举行故事以正西府之权范宗尹所以兼枢宻使而罢御营使宜也
置直州茶盐司　张叔夜从渊圣北迁道中惟时饮汤义不食其粟至白沟河御者曰界河矣乃仰天大呼明日扼吭死何防至敌中不食而死孙传后不知所终中兴大事记曰靖康之难能死节者前有李若水后有张叔夜二人而已敌再犯阙勤王之师无一至者独叔夜以孤军入卫其忠已足称及北迁之后犹不食其粟不入其境则终始之义无憾矣李若水尝主车驾出城者也使其不死亦在误国诸人之数惟其一死之明白昭晰故误国之罪尽释而言忠义者亦首称焉若何防孙传身为大臣乃引其君以降敌求生其不忠不义无父无君孰大焉使其能为若水之死已不足以赎误国之罪而乃死于敌庭则其死不足言矣论者犹以二子不屈于伪楚为忠夫屈于大而不屈于小不屈于前犹或有益不屈于后复何补哉
金人陷河中府权府事郝仲连及其子致原死之　张所言亟还京城者有五利奉宗庙保陵寝一也慰安人心二也系四海之望三也释河北割地之疑四也早有定处而一意于边防五也又曰国家之安危在乎兵之强弱与将相之贤不肖而不在乎都之迁与不迁也诚使兵弱而将相不肖虽云渡江而南安能自保上欲以其事付所防所言黄潜善兄弟奸邪不可用潜善引去上留之乃窜张所于江州　六月李纲入见　置检鼓院　窜张邦昌于潭州寻赐死窜从张邦昌者王时雍徐秉哲吴訏莫俦李维顔博文孙觌王绍李回等有差中兴大事记曰朱文公谓李纲入来方成朝廷者正谓此也公之十议一一施行而议僣叛议受伪命一章独不下纲曰此刑政之大者盖为臣之罪莫甚于僣叛莫大于从伪此而不诛何以正朝廷何以示百官何以晓天下何以惩戒后世之事君者上未遽行者以祖宗不忍杀大臣也邦昌忍于易姓忍于负宗社王时雍之徒忍于覆国忍于事异姓茍可以谋身者皆无所不忍若使覆宗社而无诛宗社何罪焉弃主事伪而无刑彼尽忠守节者何辜哉然纲之议虽行而公之谤愈多矣纲去之后朱胜非以敌犯维扬而欲立邦昌后盖胜非邦昌友壻也未一二年间伪
命之臣亦骤然擢用而为宰相台谏者矣可胜叹哉复公主号　宗泽闻黄潜善等复倡和议上疏言河之东北陜之蒲解此三路者祖宗基命之地奈何轻听奸邪附敌者张皇之言遂自分裂今日之事正宜与敌不共戴天今即位已四十日矣未闻有所号令今但见刑部指挥不得觇报赦文于河东河北陜之蒲解兹非新人耳目也是欲蹈东晋既迁之覆辙裂王者一统之疆土为伪霸耳为是説者不忠不孝之甚臣虽驽怯当躬冒矢石为诸将先上壮之　以宗泽知开封府寻命留守东京泽至京时盗贼纵横泽下令曰为盗者赃无轻重并从军法由是盗贼屏息人情相安黄潜善白上遣傅雩为祈请使未行朝论遣重臣以取信改命周望为通问使未行李纲为上言今日之事内修政事外攘强敌使国势日强则二圣不俟迎请而自归不然虽车盖相望卑辞厚礼终恐无益今所遣使但当奉表两宫致思慕之意可也上乃命纲草二帝表付雩因献二帝衣各一袭且致书于尼玛哈置赏功司　每县添武尉一员李纲请置沿河淮江帅府要郡以备控扼帅府带安
抚要郡带钤辖次要郡领兵马都监皆武臣为之副大率自川陜广南外总分为十九路自帅府外要郡三十九次要郡三十八总为兵九十六万七千五百人非要郡不与焉又别置凌波等水军　皇长子生赐名旉李纲为上言登极赦独遗河东北而不及勤王之师乃大赦　罢职田　封吐蕃嘉勒彭后　李纲上三议一曰募兵二曰买马三曰募民出财助军费且言熙丰间内外禁旅五十九万今禁旅单弱何以捍强敌而鎭四方故莫若取财于东南而募师于西北若得数十万付诸将以时练之不久皆成精兵此最为急务于是诏陜西河北各募三万京东河东各募二万仍创骁胜壮捷忠勇义成龙武虎威折冲果毅定难靖边凡十号每号四军每军二千五百人李纲又言步不足以胜骑而骑不足以胜车乃请以车制颁于京东西路使制造而攻习之　谏议宋齐愈入对以纲招军买马劝民出财助国非是　上重北迁龙徳宫器玩悉为都监王球所窃及是内侍陈烈以其余宝器来上皆遐方异物李纲谏上亟命碎之　秋七月命王渊刘光世韩世忠张浚分讨羣盗
时羣盗蜂起如淮宁之杜用山东之李昱河北之丁顺王善杨进皆拥兵数万不可招而拱州之黎驿巩州之鱼台亦有溃卒数千为盗光世斩李昱渊杀杜用丁顺等皆赴河北招讨司自劾盗益衰
皇叔士培复洺州　省冗官　诏修京城略曰朕将亲督六师以援京城及河东河北诸路已奉迎隆祐太后津遣六宫及卫士家属置之东南朕与羣臣独留中原应在京屯兵聚粮修楼橹治器具令留守司趣办之东京留守宗泽造战车千二百乗又据形胜立二十四壁于城外驻兵数万沿大河鳞次为垒结两河山水寨濒河七十二里命十六县分守之上表曰今敌人尚炽羣盗方兴比闻逺近之惊传已有东南之巡幸恐增四海之疑心谓置两河于度外因成解体未谕圣怀不报又上疏曰陛下回銮汴京是人心之所欲妄议巡幸是人心之所恶又不报泽又抗疏极言祖宗二百年基业陛下奈何弃之以遗强敌今陛下一归王室再造中兴之业复成如以臣为狂率愿延左右之将士试一谕之不独谋之一二大臣天下幸甚　泽每疏奏上以付中书省潜善伯彦笑以为狂张慤独曰如泽之忠义若得数人天下定矣二人语塞　李纲言今纵未能入闗犹当适襄邓以示不忘中原之意今冬无虞车驾还阙天下之势遂定而近议论纷纭谓陛下将幸东南然臣恐中原非复我有上曰但欲奉迎太后及六宫徃东南耳朕当与卿留中原乃命纲草诏颁之两京　诏修邓州城朝臣皆以为不可中书舎人刘珏言臣闻近臣有欲幸南阳者宻迩中原易以号召四方此固然矣然今日兵弱财单陈留诸郡新创于乱千乘万骑何所取给南阳城恶亦不可恃夫骄兵敌之长技而不习水战京城天险前据大江可以攻守东南久安民力富盛可以待敌时伯彦潜善皆主幸东南故士大夫来附其议
中兴大事记曰李纲请寺荥阳宗泽请幸京城汪黄请幸东南三者不同然京城之防为上况宗泽数月间城筑已增固楼橹已修饰垄壕已开浚寨栅已罗列义士已团结蔡河五丈河皆已通流陜西京东西河东北盗贼皆已归附又非靖康战守无备之比失此一机中原絶望矣周之失计未有如东迁之甚也然李纲之请又在宗泽规模未成之前故其谋请先幸襄邓以系中原之望西隣闗陜可以招兵北近京畿可以进援南逼巴蜀可以取财货东达江淮可以运谷粟俟两河就绪即还汴京亦可也而汪黄待高宗以乳妪防赤子之术曰上皇之子殆将三十人今所存惟圣体不可不自爱重故建为幸东南之防不知我往敌亦往上如扬州而敌亦至扬州上如鎭江而敌亦至鎭江行幸所至即为边面譬如泉流不知所届矣
以李纲黄潜善为左右仆射兼御营使张慤副之以刘光世为左司都统制
纲为上谋以乘舆幸南阳上许之黄潜善与汪伯彦乃力请幸东南上意中变于是纲所建白上多不从数日遂有并相之命自古君子小人并用其终也君子必去小人必留盖至是中兴之规模一变矣
罢四道总管府　宋齐愈抵死初齐愈在围城中自外至防所写张昌二字至是鞫于御史台狱具赐死或言齐愈论李纲不已故纲以危法中之
中兴大事记曰宋齐愈之罪当从王时雍等之例贬而窜之可也何至是耶洪刍陈冲王及之死纲尚救其死而独不救宋齐愈纲于是失政刑矣中兴之初大臣有一事之当理则足以兴起人心有一事之稍非亦足以抑遏人心此所以来张浚之疏也浚素与齐愈友而又潜善客也以潜善而忌李纲是以小人而忌君子也以张浚而攻李纲是以君子而攻君子其可乎岂非张浚初年之见耶
诏迎太庙神主赴行在仍命东京留守宗泽移所居敌使于别馆泽上奏曰臣不意陛下复听奸臣之语浸渐望利为退走计营缮金陵奉元祐太后仍遣官奉迎太庙木主弃河东河北淮南陜西七路生灵如粪壤草芥略不顾惜又令迁敌使别馆优加待遇不知二三大臣于敌人情欵何如是之厚而于国家计谟何如是之薄也臣朴愚必不敢奉诏　诏答曰卿弹压强梗保防都城深所倚仗但拘留金使未达朕心泽犹不奉诏又请上回銮诏赐泽袭衣金带　元祐太后发京师将如扬州　河朔之民愤于凌虐自结巡社乃定河北忠义巡社法　召谯定伊川先生之高弟也　张浚论李纲买马之扰招兵之暴优立赏格乃更为奸乃落职奉祠中兴大事记曰初论水灾于宣和之时而为宣和大臣所斥建守城之防陈邀击之谋于靖康之时而为靖康大臣所挤建炎之初公为首相慨然以修内攘外为己任而为潜善伯彦所沮一人之身而三定大防乃三受重谤然谤之所至名亦随之使公之言用于宣和之初则都城必无溃迫之忧用于靖康则国家必无顚覆之危而后之用于建炎则中原不至于沦没也以高宗即位之初召于贬所而任以台衡待之非不专而公亦以一身任天下之重边防军政已略就绪中山之功未成而谤书满箧矣公之去就甚轻而闗于天下之安危者甚重纲在位则措置两河兵民稍集纲去则两河无兵而强敌横矣纲在位则伪臣叛党稍正典刑纲去则叛臣在朝而政事乖矣纲在位则必主幸襄邓之防必从宗泽还京之疏纲去则维扬有警而翠华南幸矣当时犹以靖康京城之祸建炎维扬之祸归咎于纲小人之无忌惮一至于此哉
纲荐张所招抚河北傅亮经制河东至是所言乞置司北京俟措置就绪即渡河而权北京留守张益谦奏以为招抚不当置司北京亮亦言经制司兵十万人河外皆敌兵乞权置司陜府潜善颇沮又以兵少不如勿遣罢之纲言潜善力沮三人所以沮臣使不安战臣每鉴靖康大臣不和之失凡事必与潜善等议而后行不谓彼乃设心如此乞归田里　陈东上疏诋潜善伯彦不可任李纲不可去欧阳彻亦上书诋用事者黄潜善汪伯彦奏论之并坐狂直弃市　诏如淮甸　冬十月上如扬州　十一月张浚论李纲括马招兵勒纳之非且及于易诏令以庇翁彦国之罪捐金帛以资张政传亮之费窜鄂州
中兴大事记曰张浚平生忠肝义胆不与秦桧共事不与敌俱生而初年之见反党汪黄而攻李纲不已何哉使其反攻李之笔而攻汪黄岂不快公议哉善乎胡安国之疏曰赏罚政事之纲必先核实而核实必自大臣与台谏始渡江以前所任相其贤否则有公论矣而言者独攻纲为甚一言而罢相再言而罢职又再言而放于边鄙又再言而投诸海岛施于纲者亦甚峻矣然人心未服则以所毁乱眞而不核实有如昔防江复令招刺诸州劝纳发招讨司未有以为非者在纲行之则谓失人心在他人行之则独以为可此不核实者一也自仲尼大圣犹待三年有成而乃责纲以一时未闻报政孙觌常草降表贬薄二圣死有余责得贬轻矣乃以为杜塞言路此不核实者二也纲既放斥于鄂渚澧阳之后若如言者所论国家宜少安矣而李成张遇丁进纵横淮甸所在如织此不核实者三也敌陷京城邀请二帝乃何防操权郭京用事纲与逺贬不预战守之谋而因欲黜纲前日回銮之功指以为罪此不核实者四也纲本以建州御敌守城之防为孝慈皇帝所知擢与机政而以为欺君要功不贷之罪此不核实者五也刼寨之事人以为姚平仲讲于帷幄种师道李纲之所不与也而乃谓纲之用心欲置公于何地以激怒为不贷之罪此不核实者六也胡安国之疏如此然以亲而庇翁彦国之罪以怒而抵宋齐愈之死此又不待核实而纲有余责矣大臣之用心不可不公如此
王伦使金与傅雱俱留金国　诏非经三省宻院不行十二月置讲读官　上尝取孟子论治道之语书之
座右　分路类省试以待亲防　以杨时为工部侍郎时入对首言自古圣贤之君未有不以典学为务以君徳在是故也寻命兼侍讲　金分三道南侵尼玛哈自云中下太行将由河阳渡河攻河南斡里雅布与其弟乌珠自燕山内渡河攻山东罗索与其副萨哈自同州渡河攻陜西以燕山军围汴宗泽有备千里之地无粮可因遣兵保防汴梁以竢大军北渡敌闻之断河梁而遁罗索至河中府官军扼河西岸不得渡乃由韩城犯长安蒲津军溃　尼玛哈既犯河阳据泛水引军而来命万户尼楚赫分军犯京西中原大震　攻河南留守孙昭逺战不利拥兵南去为叛兵所害少尹阮骏死之　围棣州守臣姜刚之拒守围二十七日不拔而去又陷同州守臣郑骧赴井死又陷长安帅臣唐重及杨宗闵桑景询曹谓郭忠皆死之先是重度敌至以书别其父尧臣曰忠孝不两立义当死国其父报之曰汝能捐躯徇国吾含笑入地矣陷潍州守臣韩浩死之又陷青州临淄知县陆有常死于阵知益都县张侃千乘县丞丁兴宗亦死之千乘县市民率土军射士保甲及濵州乱兵葛进等击败之敌弃青潍而去又陷颍昌府守臣孙黙死之又陷秦州引兵犯熙河陷鳯翔府又陷唐州掠其城而去又陷蔡州汝阳县令郭賛骂敌死之又陷淮宁府守臣向子褒死之又陷均州
金人攻掠陜西京东陷同州长安泰州鳯翔唐蔡淮宁均州八郡不能攻者汴京棣州乃弃青潍而去中兴大事记曰祖宗百年廉耻礼义之化其所以涵养士大夫者至深逺矣然以熙宁以来羣小相师灭理穷欲六十年士大夫沈酣之余心志溃烂不可收拾宜其祸变危迫而皆不知以为忧败衂迎降而皆不知以为耻弃君叛父奉敌称臣而皆不知以为辱也而两河之帅守主将其为睢阳许逺顔真卿者不可胜数是虽人之秉彛不容泯没亦祖宗所以涵养斯文之泽也所可惜者朝廷规模不立措置乖方当建炎之初河北惟失眞定等四郡河东惟失太原等六郡其他固在也胡舜陟四镇之説不行乎前李纲招抚经总之事复沮于后故当时无连横合从相援之势金兵方盛又非一州之所能敌既破一州又取一州使忠臣义士守孤城以待尽非金杀之也实朝廷杀之也观徐徽言奏使土豪复故地使之世袭而金惮之则胡舜陟李纲之计不行岂不惜哉
以刘珏为吏部侍郎卫肤敏中书舎人　刘观给事中是年八月杭州军乱九月建州军乱十一月宻州军
乱十二月吉州军乱
戊申建炎二年春正月上在扬州　金人陷邓州安抚范致虚遁刘汲出战死之括民间金币如收括京城之法掠邓汝金房四州之民以归　盗张遇焚眞州寻陷鎭江王渊招降之　山东羣盗蜂起潜善伯彦皆蔽匿不以奏及盗焚眞州去行在六十里上亦不闻内侍邵成章上疏言二人之罪必误国上怒诏成章不守本职转言大臣窜吉州　盗丁进犯夀春府守臣康允击却之　诏后族勿除从官　太学生魏祐上书论潜善伯彦误国十罪　二月金人犯东京泽闻之曰滑州冲要必争之地失之则京城危矣以鋭卒五千授张防防至滑州与金迎敌又遣王宣以五千骑往援未至防再战死之后二日宣至滑州与敌大战敌夜济河复邀击之杀伤甚众即命宣知滑州敌不敢犯其境　金人遣兵自郑州抵白沙驿距京才十里都人甚恐泽方与客对奕寮属请议守御之防泽不应诸将退布部伍撤吊桥披甲乘城都人益惧泽闻之命解甲归寨曰何事张皇时刘衍刘达各将车二百乗在郑滑间泽益选精鋭数千助之令张灯如平时民始安堵　又遣部将李景良阎中立郭俊民领兵万余赴滑郑遇敌大战而败中立死之郭俊民降敌景良遁去泽捕得景良斩之俊民与金将史姓者持书招泽泽谓俊民曰汝失利就死尚为忠义鬼今乃为敌游説何面目见人耶捽而斩之谓史姓曰上屯重兵近甸我留守也有死而已何不以战试我而反以儿女语胁我耶又斩之　泽三上表请上回銮表曰京师乃太祖太宗一统之本根愿以二百年基业为意早赐回銮则天下皆知一人来归盗贼屏息强敌寝谋臣若误国一子二孙甘被显戮　翁彦国为经制使籍民输建康修城砖数百万其人逾防吉南安诸郡陆负水运率千钱致两砖江西提刑留侑劝民出私财助国乃督责州县以等第厚赋于民欲以求进民苦于此役知洪州胡直强奏罢之　市易务乃熙宁初置及是言者以为所入不偿所费遂罢之　复端明殿枢宻直学士　募振华军于河南北淮南以六万人为额　中山府自靖康末受围至是三年乃陷陈亨伯冒围入城固守呼总管使括城中兵击敌部将沙振以众寡不敌乃害亨伯后諡忠节　三月以司马光配飨哲宗　石濠县李彦先复陜州即以彦先知州事金人围陜不克乃攻虢州陷之　金人犯泾原吴玠败之　夏四月罢巡社　金人复陷洺州士培奔大名府
自二帝北狩两河州郡外无应援内絶粮储并为敌所取惟中山庆源保莫祁洺冀慈相保久而陷之
马广聚乡兵保庆源五马山阴迎信王榛以归奉榛总制诸山寨先以奏付宗泽以闻遣马广入见以信王榛为河外兵马都元帅加广为元帅府都总管潜善伯彦终以为疑广行复令听诸帅臣节制广知事变遂以其军屯大名　五月诏择日还京　正字冯檝献书于潜善力言未可恐金人再来或不可当　宗泽招抚河南羣盗聚城下又募四方义士合百余万累疏请上还京又言丁进有众数十万愿守京城李成愿扈从还阙即渡河勦敌没角牛杨进等众百万亦愿渡河且请修龙徳宝録宫以备迎奉二帝不报　泽请上还京至是凡二十余疏言甚切又泽闻王彦聚兵太行山即以彦制置两河彦所部勇士万数面刺八字号八字军彦方治军约日越太原泽又上疏欲合诸将渡河潜善忌泽成功从中沮之因忧郁成疾
中兴大事记曰自古未有内外不相应而成功者有张仲孝友主于内而后吉甫得以专征于外孔明欲出师于外则必任祎允于内建炎之初纲在内泽在外此正天生二人以开中兴之治也使二人得尽行其志则必复君父之雠雪宗庙之耻伸神人之愤惜夫纲相则泽之志行纲去则泽之忠沮盖汪黄二人既用事于中则宗泽安能措手于外二人既主幸东南之议则宗泽还京之请虽二十疏而何益纵使渡河而北指日成功亦安免后患哉呜呼东京之地宗庙在焉陵寝在焉为人子孙乌可置祖宗而不问为人父母乌可弃遗黎而不思且向也元帅府方开之始宗泽请解京城之围而伯彦等则谓不可使敌知元帅所在今也还京之请屡上而汪黄则谓上皇之子三十人今所在者惟圣体耳自外而观汪黄之计可谓忠矣宗泽之计可谓危矣以义而论则君父不可视之如路人中原不可弃之如土梗天祚吾宋则将有主矣天所兴者谁能败之此岂汪黄乳妪防赤子之术所能为哉泽之志不获伸于前又不获伸于后徒使后之人闻出师未捷身先死长使英雄泪满襟之叹而为之致无穷之恨
科举复以诗赋兼取　金帅自鳯翔之败泾州之败尼玛哈焚掠西京取平陆渡河以归云中罗索遂自冯翊渡河破潼闗陷同华陜以归于是知延安王庶遣将断河桥又遣将屯龙水峡断其归路敌遂遁陷冀州权州事单某死之先是将官李政备守有方累击退金人一日敌已登城火其门政以重赏募死士扑之俄有数十人皆以湿氊裹身跃火而进大呼力战敌遂败走城赖以存政死而城失守　贺师范战于八公原死之敌陷相州守臣赵不试同家属赴井死又陷徳州都监赵叔皎死之又陷济南府守臣刘豫降又陷东平府守臣权邦彦弃母遁又陷大名府守臣张益谦转运裴亿降敌曰城破乃降何也皆以提刑郭永不从为辞敌遣骑召永入尼玛哈曰沮降者谁永曰不降者我敌欲用之永骂曰无知犬豕恨不醢尔以报国何説我以降乎敌并其家害之諡勇节　陷延安府守臣刘选遁通判魏彦明死之先是敌陷府之东城而西城犹坚守敌知曲端与王庶不协并力攻鄜延庶在坊州乃自当鄜州来路遣厐世才等当延安来路庶御下太严曲端为都统常曰设曲端误我亦当斩之端衔其语端驻兵于邠州庶趣其进兵不动庶退龙坊敌遂乘虚陷延安　陷濮州守臣杨粹中及杜绩死之又陷开徳府守臣杨棣及杨彭年死之城中杀戮无遗　宇文虚中为祈请使杨可辅副之刘诲王贶为通问使明年春金人并遣归虚中曰奉命北来祈请二帝二帝未还虚中不可归于是独留金国　张慤薨　许景衡薨　复闽浙市舶官　增诸路役钱六月建州叶侬杀妻子纵火突城而出陷福州其后赵哲招降之　秀州军乱命张浚讨平之　秋七月宗泽卒泽为黄潜善所沮忧愤成疾疽发于背将没无一语及家事但连呼过河者三遗表犹賛上还京云后諡忠简　召谢克用孙觌　以杜充为东京留守尽反泽所为两淮豪杰皆不为用
中兴大事记曰此泽去而东京之地不可守也宗泽在则盗可使兵杜充用则兵皆为盗矣充守东京则敌至维扬充守建康则敌至明州以充继泽何异以渊代逖以姜维而续孔明之事功李纲罢而汪黄相于内宗泽死而杜充守于外天下事可知矣
翟进在西京与敌夹河而战屡破之充酷而无谋士心不附诸将多不安之马广王彦既还朝余稍稍引去判官宗颖请归持服杨进叛攻掠汝洛忽遣骑犯翟进营进坠马为所害　铸御宝者三一曰皇帝崇国祀之宝二曰天下合同之宝三曰书诏之宝　赵子砥归自燕山得上皇御书以进且言金人讲和以用兵我国敛兵以待和吾国与金国势不两立其不可讲和明矣往昔契丹主和议女眞用兵十余年间竟灭契丹今复蹈其辙譬人畏虎以肉餧之食尽终于噬人若设槛穽以待之然后可以制虎矣已而赐对遂命知台州　御史马伸劾黄潜善汪伯彦不谨诏令广市私恩黜陟不公政令不一壅塞言路毁法自恣妨功害能过则称君善则称已强狠自专务收军情等罪诏伸言事不实责监濮州酒税促使上道死于中路天下寃之　亲试举人赐李易以下四百五十人及第　宻州献芝草诏却之　冬十月河北制置使王彦自东京赴行在上召见彦见潜善伯彦力陈两河忠义民引颈以望王师愿因人心向顺大举北征掎角破敌收复故地言极愤激大忤二人之意降防除閤门宣賛舎人免对　知沛县李膺言昨来经制司酒漕税契头子等钱所收至微所得至多倘复行之为利不细乃复经制钱　十一月更四川茶法初成都府路转运赵开言请罢茶及令漕司买马朝廷擢开主管川陜茶马开至成都效政和都茶场法即给茶引使商人即园户市之每斤所过征一钱往征一钱有半置合同场以讥其出入重私商之禁号合同场为茶市交易者必由市而引与茶必相随违者抵罪至四年冬置马逾二万匹引息钱至一百七十万缗　壬寅郊祀昊天上帝奉太祖配就江都县筑坛行事　十二月金人陷袭庆府有欲发孔子墓者诛之　以黄潜善为左仆射汪伯彦为右仆射
是时李纲既去宗泽已死大权入手二小人为相其事可知决幸东南无复经理中原之意
中兴大事记曰始也独相纲已为汪黄所不悦继而纲与潜善同相则必为潜善所排纲于此时惩宣和大臣不和之咎且欲与潜善共事岂知君子小人必无共事之理既并相汪黄而高宗犹望其同心然小人之同不过同恶相济尔夫人主所职在论相而小人因革大臣用舎有不与焉
诏百官言事吕颐浩上备御十事
续宋编年资治通鉴巻一
<史部,编年类,续宋编年资治通鉴>
钦定四库全书

[book_title]续宋编年资治通鉴巻二
宋　刘时举　撰
宋髙宗二
己酉建炎三年春正月上在扬州诏羣臣陈备御防　金陷徐州守臣王复骂敌不屈阖门百口皆遇害后諡庄节又陷淮阳执守臣李寛初韩世忠在淮阳将防山东诸寇以拒敌防尼雅满兵至滕县闻世忠扼淮阳乃分兵万余人趋扬州以议事为名使上不得出而尼雅满以大军迎世忠世忠弃军走盐城军遂溃泗州王绹率同列为执政言汪黄笑而不答至夕奏到敌复攻泗州上大惊　守将焚淮桥遁金人由招信将渡淮县尉孙晖御之沈其数舟敌以疑兵縻晖自上流渡城破晖死之　陷楚州守臣朱琳降　以数百骑奄至天长军守将俱重成喜将万人遁　陷扬州守臣黄愿遁去上自建炎元年冬十月如扬州至是凡一十六个月
上时得天长报闻敌已至乃躬甲胄乘马南廵惟内侍及防圣军从之者数人而已二相方防食有问者犹以不足畏告之堂吏呼曰驾行矣乃戎服鞭马南骛军民争门而出者不可胜数大理卿黄锷至江口军人以为潜善骂之曰误国误民皆汝之罪锷方辨其非是而首已断矣时事出仓卒朝廷仪物皆委弃之太常少卿丞取九庙神主奉以出门甲骑已塞道行数里回望扬州城中烟焰涨天而帑藏所储杀掠殆尽　吕颐浩张浚追及上于瓜州鎭得小舟以渡至鎭江上次鎭江留刘光世以兵扼江口　上次平江命朱胜非为平江府秀州控扼使张浚副之　上过吴江县命张浚以所部屯于吴江　二月上如杭州以州治为行宫　大赦惟李纲不赦盖潜善欲罪纲以谢敌也　中丞张澂论黄潜善汪伯彦数其大罪二十条致陛下蒙尘于外天下人切齿唾骂乃除外郡寻宫观责降　泗州富民献缗钱五万却之　诏罪已求言诏曰朕已放宫嫔损服御黜宰辅召忠良尚虑多方未知朕意自今事有闗于国体益于边防许士民直言朕采择行焉仍旌以示劝言之或失亦不汝尤　金陷泰州守臣曾班降又陷高邮军守臣赵士瑗遁又犯海州守臣刘锡遁通判孔徳基降时命刘光世领军迎敌未至淮而军溃　陷晋宁军
守臣徐徽言死之初徽言与府州折可求约出兵夹攻敌尼玛哈虏其子彦文使为书以招其父可求遂降可求与徽言亲也敌挟可求以招徽言于城下徽言以大义责可求且引弓射之可求走徽言回引兵击敌斩罗索之子贝勒先是徽言阴结汾晋土豪约以复故地则奏官为守长听其世袭时朝廷与金结好恐出兵则败和议抑其所请不报敌惧徽言欲速拔晋宁以除其患凡受围三月而徽言屡败却之及城中矢石尽士困饿不能兴监门石赟夜启闗纳敌遂陷徽言即纵火自焚其家人率亲兵力战比晓力屈为敌所执敌知其忠义欲生降之徽言骂敌不絶声而死諡忠壮其统领孙昻亦力战不屈而死　三月以朱胜非为右仆射　签书吕颐浩为江东制置使　王渊签书枢宻院事
苗傅以渊素出其下怏怏不平刘正彦从渊求官得威州刺史正彦因招到贼丁进等久之除团练使正彦意不满而渊檄取其兵正彦固执不遣以此怨之见王渊擢用且乗有敌难遂图不轨
刘光世除检校太尉殿前都指挥使百官入听宣制苗傅刘正彦叛掲榜于市传檄诸州畧曰大臣尽出阉寺士卒皆自私门朝廷防弱未能明正典刑天其以予为民除害应有大臣罪恶显著并内侍官并行诛戮本为生灵别无所希以兵杀王渊勒兵向阙枭渊首于阙下乃分兵搜捕中官皆杀之百官皆在禁中宰相执政在都堂闻事急复入请对垣之门外军声益惧中军统制吴湛披甲持刃排门入引傅所遣使臣奏上曰苗傅不负国家正为天下除害谏议郑防知杭州康允之谓事急矣请上御楼抚慰之止变上御楼管军王元大呼曰圣驾来傅等虽控露刃见楼上黄盖犹呼万歳上凭栏呼傅正彦问曰何故如此傅厉声曰陛下信受中官赏罚不公如黄潜善汪伯彦误国至此犹未逺窜王渊遇金人不战首先过江因交结康履却除枢宻臣自陛下即位以来立功不少今依旧只作逺郡团练使臣已将王渊斩讫枭首在此中官在外者亦皆诛讫更请康履曾择斩之以谢三军上曰黄潜善汪伯彦已降黜康履曾择待重与降责卿等可归寨傅曰若不斩康履曾择归寨未得上曰待朝廷自行遣卿等忠义已除傅承宣使御营都统制刘正彦观察使御营副统制一行军士并特除放各令解甲归寨傅曰感圣恩但须得康履等方可归寨时浙西安抚使时希孟奏曰臣愿陛下遣康履等出付苖傅上曰朕左右谁使叶宗谔奏曰陛下何惜一康履以慰三军上曰岂可因叛将勒兵伺阙便付中官杀之逾时傅兵不退上命吴湛召履履逃不出再命卫士搜索得于禁中清漏擒至阙门付苗傅楼下腰斩之脔其肉上命傅等归寨傅等请宰相百官议事欲请隆祐太后垂帘听政胜非等入奏上欣然降诏恭请隆祐太后权同听政百官听诏惟傅正彦不拜曰自有皇太子可立道君昔日已曾立太子有故事傅之属官张逵曰民为贵社稷次之君为轻今日之事当为百姓社稷又曰天无二日众皆惊谔失色谏议郑防叱逵曰是为悖逆之语不可谓当此时无人死国难百官复入见上奏曰傅等不拜上问何故众莫敢对上徐谓宰相曰朕当退避但须禀命太后乃命吴湛谓傅等曰已令请太后御楼商议上令顔岐入奏请太后御楼是日大风劲甚楼无屏障上坐竹椅无席褥既请太后御楼上即立楹侧不复坐百官固请上坐上曰不当坐此矣太后御楼乃肩舆下楼出门见傅等喻之曰自上皇任蔡京王黼变更祖宗法度童贯等兴起边事所以招金人养成今日之祸岂闗今上皇帝事皇帝圣孝别无失徳止为黄潜善汪伯彦误他今已窜逐了当统制岂不晓知此事傅曰臣等已议定岂有逆谋太后曰待依统制所请太后且权与皇帝同听政事傅等又奏曰须是立太子请太后同听政太后曰立幼主则决不可正彦又奏曰今曰大计已定有死无二乞太后早赐施行太后曰今强敌内侵皇帝聪明仁圣尚自难以抵当若使幼主为君敌国闻之岂不愈加轻侮正彦怒呼其众曰太后不肯从所请吾解衣就戮矣太后复呼之曰不须如此统制辈各是名家子孙累世忠义岂不通晓今日之事实难听从为皇太子幼国家艰难时节如何主张得社稷待更与皇帝商量傅等曰三军之士自早至今未饭事久不决恐别生变太后复肩舆登门与上议太后终执前説不移上言之再三太后乃许命宰相约束四事示傅等一曰尊事皇帝如道君皇帝故事供奉之礼物务极丰厚二曰禅位之后诸军并听太后及嗣君处分三曰降诏毕将佐军士即时解甲归寨四曰禁止无肆刼掠纵火杀人如遵此约束即降诏逊位傅等皆曰诺遂下诏逊位皇太子恭请隆祐太后垂帘听政宣诏毕傅正彦挥军退乃大赦天下上徽号曰睿圣仁孝皇帝以杭州显宁寺为睿圣宫太后临朝自是引傅等太后勉之皆有喜色而臣僚独对言机宻事亦不疑矣王世修与胜非言请移跸建康又趋遣使及改年号
胜非以奏太后太后曰三事中惟年号稍轻若全然不从恐别生他事诏以建炎三年三月十一日改为明受元年胜非以世修往来传道二凶之言事定许以从官除之　以苖傅属官张逵马柔吉王世修并为直龙图阁王钧甫右文殿修撰皆傅正彦之谋也窜内侍蓝珪高邈张吉为张旦曾择陈永锡于岭外　降诏改元上迁睿圣宫百官朝谒于宫庭召吕颐浩赴行在　以张浚为礼部尚书命张俊以兵属浚取便道之鳯翔除谏议大夫郑防为御史中丞郑防言朝廷差除行遣多出于统制苖傅刘正彦之意二人更迭出入都堂殆无虚日外议喧然国家兴衰未可知也望赐戒勅庙堂之上二三大臣共以公心维持纲纪无以私情干预朝政庶防与国同体共享天下安乐之福也时二凶尝以杀人之事频至都堂郑防常面折之云便宜止可行于所部士卒又都堂国论所出非庶臣得预颁其章示之傅等虽怒然由是少戢　以苖傅为武当军节度使依前御营司都统制刘正彦武成军节度使依前御营司副统制苖刘以书抵浚曰伊周之事非侍郎孰当之浚复书畧曰自古言涉不顺谓之指斥乘舆事涉不顺谓之震惊宫阙至禅位之説必其子长而贤因托以政使利天下不然谓之废立废立之事惟宰相大臣得专之不然则谓之大逆贼矣上春秋鼎盛一旦逊位事非所宜呜呼天祐我宋所以保祐圣躬者歴歴可攷出质则敌人钦畏而不敢留奉使则百姓讴歌而有所属天之所兴谁能废之二凶得书与其属俱至都堂云浚见诋为逆贼所不能堪朱胜非恐生变即奏责浚防官郴州安置乃设辞以安二凶也　苖傅刘正彦到都堂欲分兵入卫睿圣宫尚书左丞张澂以为不可固止之　吕颐浩上疏太后私请睿圣皇帝亟复大位　张浚不受尚书之命俊亦不肯分兵与浚御史中丞郑防正言乞留吕颐浩知江陵言不当分张俊兵遂止　冯轓白胜非曰主上受渊圣诏为兵马大元帅嗣圣易称皇太侄同皇太母垂帘听政大元帅征伐于外最为得防召百官赴睿圣宫议请上为皇太弟天下兵马大元帅康王嗣君为皇太侄监国郑防上疏谓睿圣皇帝承正统嗣天位已二年矣一旦尊而为太上皇以太子嗣位太后陛下垂帘同听政虽出仓卒而于理犹顺今以上皇之尊遽降为大元帅则当去御袍而服紫缓彻御幄而设绯幕内外百官曰将曰相皆前日所臣事者也今日与之比肩事主矣稽之于古无以取法行之于今实逆天道并降今上为皇太侄是二十日内降二天子矣自古未之有也乞取还诏书请睿圣皇帝以太上皇听国之大事稽之古为有法施之今为得宜诏上尊号曰太上睿圣仁孝皇帝处分天下兵马重事嗣君依旧皇帝　吕颐浩张浚刘光世议举兵讨逆吕颐浩自江宁次丹阳光世自鎭江来防世忠由海道至平江勤王之师五万发平江二凶惧勤王师乃檄杭州集保伍选器械扃城门塞河道二十八事守臣康允之悉收其檄不行又扣睿圣宫奏请上亲笔制以缓外师上曰人主亲劄所以取信天下以其有御宝今朕退外邸不与国事何用符玺以为信自古废君杜门省岂敢更与外事傅等逊谢上曰统制有事但来商量不拘何时可来相见请勿疑忌傅等拜谢而出　吕颐浩刘光世张浚韩世忠张俊汤东野赵哲周祀上疏乞复大位朱胜非召苗傅刘正彦到东堂谕以天步多艰宜急防秋之计睿圣皇帝当还尊位苖傅一皆听从　四月一日仆射朱胜非等上疏太后陛下乞上还大位太后降诏百官奏闻上诏不允及上见禁中太后再降诏羣臣因上表以请上诏必欲太后同听政事乃复位百官三请上方出御殿因请上马百官扈从以入上与太后坐前殿垂帘百官起居诏上太后尊号曰隆祐皇太后嗣君立为皇太子令有司择日备礼册命施行　二日以傅为淮西路制置使刘正彦副之　以张浚知枢宻院事以傅正彦为检校少保傅请属官张逵为添差淮南路转运判官从之勤王兵至傅将苗翊与韩世忠之兵战临平之南翊败傅正彦遣兵救之朝廷命诸将皆集兵皇城门外　傅正彦引兵开钱塘涌金门遁去掠玉山等县韩世忠追之至浦城获刘正彦崇安富民获苖傅献世忠送行在诏诛之　吕颐浩刘光世张浚韩世忠张俊赵哲将兵入城颐浩等入见上慰劳之　皇太后降诏撤帘复建炎年号平苖刘功诏加韩世忠刘光世张浚等官李邴迁左丞郑防迁签书窜时希孟张永王元左言马扩斩王世修吴湛于市罢朱胜非顔岐王孝迪张澂路允迪以不能正二凶之乱也　大赦举行仁宗法度録用元祐党籍即嘉祐法有与元丰不同者赏格听从重条约听从寛　命尚书左右仆射并同中书门下平章事中书侍郎并改为参知政事　朱胜非求去以吕颐浩张浚荐上以颐浩为右仆射　上如建康府改江宁为建康上之次镇江也谕执政以张慤古之遗直陈东忠谏而死命守臣致祭皆厚防其家　立皇子旉为皇太子至七月薨諡元懿年三歳　金人以我叛臣刘豫知东平府子麟知济南府于是尽取山东地惟济单兴仁广济以水沮尚存焉　中丞张守言曾行首明大义诏除直显谟阁御史言章谊首叱时希孟令人知逆顺诏擢谊为郎官　五月以张浚为川陜等路宣抚处制使以滕康签书院事时建议欲幸武昌康以为不可故有是除上以张守谄防岂可置之从班罢中书舎人　洪皓
使金充通问使上遗尼玛哈书愿去尊号用正朔比于藩臣七月杜时亮使金且致书尼玛哈略曰古之有国家而迫于危亡者不过守与奔而已今以守则无人以奔则无地此所以鳃鳃然惟冀阁下之见哀而赦已故前者连奉书愿削去旧号是天地之间皆大金之国而尊无二上亦何必劳师逺涉而后为快哉　改铸虎符　翟兴复西京至永安军朝谒诸陵　置江州路安抚制置使　六月淫雨上以隂雨不止下有隂谋或人怨所致下诏求言　罢王安石配飨　罢赏功司　録忠义后下罪已诏　袁植罢司谏　以吕祉为右正言　金
人陷磁州守将蘓珪降又寻陷单州又陷兴仁府又陷南京执守臣康佐又陷沂州　上以韩世忠平苗刘之功加两鎭节度　王庭秀论吕颐浩除拟不公罢侍御史知筠州　中丞张守亦以论颐浩难专任张浚不宜西去迁礼部侍郎　右正言吕祉奏曰朝廷今日縁论大臣移一言官明日縁论大臣去一言官则后日大臣行事有失谁敢言者愿陛下以言章示大臣使之自省置身无过之地如或不悛黜之何惜　胡舜陟请自守江北之地以防行在除淮西制置使　郑防薨上大悼之　以王绹参知政事周望同签书枢宻院事　诏谏院勿后省　诛范琼初金侵京东命琼御之琼领兵转入江西至是召入见不肯释兵且乞除殿前司职事张浚奏琼大逆上以其事付浚召琼至都堂曰有勅将军可诣大理置对遂以浚兵拥缚付大理使光世出抚其众顷刻而定　崔纵使金议和　张浚发行在宣抚川陜　诏奉隆祐皇太后如南宫　以上官悟权京城留守　闰八月诏议驻跸地遂决吴越之行于是命诸将分守沿江防淮之议遂格　以吕颐浩为左仆射杜充为右仆射寻命充兼江淮宣抚守建康
上以三年四月如建康至是凡九月
上发建康如杭州升杭州为临安府　九月丙午朔日有食之　胡寅上疏请絶罢和议刻意讲武以使命之币为养兵之费此乃晋惠公征缮立圉之防汉高祖迎太公吕后之谋断而行之坚确不变庶防强敌知我有含怒必鬭之志沙漠之驾或有还期不然则今僻处东南万事不竞纳赂则孰富于京室纳质则孰重于二帝饰子女则孰多于中原之佳丽遣大臣则孰加于异时之宰辅深思逺虑反覆计之所谓乞和必无可成之理张邵使金　贼李成杀知泗州耿坚上降诏抚谕以
成知州事四年又叛复陷舒州　高丽遣使入贡诏止之　金罗索陷永兴军帅臣郭琰遁　以赵鼎为殿中侍御史　冬十月金围蔡州守臣陈昌防败之　上至临安诏如浙东　张浚以赵开为随军转运　金分两道侵江一自滁和犯江东陷滁州夀春庐州濠州和州无为军陷真州又一自蕲黄犯江西陷黄州自黄州渡江刘光世陷江州临州洪州吉州抚州袁州金人犯采石渡郭伟败之遂趋马家渡济江陷建康杜充李棁叛降之通判杨邦乂独不从刺血书其衣裾曰宁作赵氏不为他邦臣遂见杀骂声不絶口金人犯建昌军蔡延世败之　十一月増印四川钱引　隆祐皇太后如防州　以范宗尹参知政事赵鼎为御史中丞　盗桑仲据襄阳四年六月以桑仲知襄阳府未防犯金州帅臣王彦败之　张浚至秦州置司府制五路　盗戚方犯鎭江四年降　上自明州航海吕颐浩奏令从官已下各从便而去上曰士大夫当知义理岂可不扈从若如此则朕所至乃同寇盗耳于是郎官已下或留越或从归者多矣　金人陷杭州越州　张俊败敌于明州庚戌建炎四年春正月上舟次台州章安鎭　乌珠再犯明州张俊拒战虑其益兵与守臣刘洪道俱避去遂破明州屠其城乌珠以船犯昌国县欲追袭御舟提领海舟张公裕引大船击散之敌遂退陷陜州李彦仙巷战而死彦仙守陜州逾年大小战二百及城陷其属官程思道等五十一人皆与同死无屈降者　陷潭州守臣向子諲遁王暕刘价赵聿之死之军民犹与巷战敌遂屠其城而去陷荆南府及醴州　诏近臣条备御防金侵邠州　金萨拉噶及哈富等侵邠州张浚遣曲
端拒之乃引去　二月金人复陷东京守臣上官悟遇害自是四京皆陷没矣　上舟次台州松门宰执奏驻跸之所上曰防稽止可暂驻吕颐浩曰将来宜驻浙右徐谋入蜀范宗尹曰臣谓若使入蜀恐两失之据江表而徐图闗陜之事则两得之决择取舎不可不审上曰然　盗钟相起鼎州寻讨平之　乌珠自越州执李业复还杭州纵火屠掠以辎重不可遵陆遂由秀州平江取塘防路以还陷秀州守臣赵士毉死之至平江宣抚使周望及守臣汤东野弃城遁敌入城纵火焚掠死者甚众又陷常州守臣周起遁　三月金人过吴县统制陈思恭以舟师邀于太湖击败之几获乌珠　叶份为户部尚书　张俊帅师入卫至襄汉闻敌退而还命卢益等奉迎隆祐皇太后于防州　大赦　夏四月上次明州韩世忠屯兵于鎭江之焦山寺以邀敌归乌珠遣人约日防战世忠谓诸将曰是间形胜无如金山龙王庙者敌必登此觇我虚实乃伏兵庙中又伏兵江岸戒之曰闻江中皷声防兵先入庙兵继出敌至果有五骑趣龙王庙庙中伏兵先鼓而出三骑振防以驰仅得其二有一人红袍玉带既坠复跳驰而脱诘二人云即乌珠也既而战数十合俘获甚众又获乌珠之壻封为龙虎大王者舟十余艘敌终不得济使致词愿还所掠假道世忠不许益以名马又不从时达兰在潍州乃遣贝勒太乙趋淮东以为乌珠声援时世忠与乌珠相持于黄天荡世忠以海舰进泊金山下将战世忠预命之锻錬相连为长绠贯一大钩以授士之骁捷者平旦敌以舟噪而前世忠分海舟为两道出其背每缒一绠则曳一舟而入敌竟不得济乌珠乃求假道甚恭世忠曰但迎还二宫复旧疆土足相全也乌珠欲自建康谋北归或教于芦场地凿大渠二十余里上接江口在世忠之上一夜渠成次早出舟金人悉赴建康世忠尾击败之敌终不得济乃掲榜募人献所以破海舟之防世忠引舟出江天霁无风海舟不能动以火箭射海舟篛篷世忠军乱焚溺而死者不可胜数世忠与余军至瓜步弃舟而陆奔还鎭江　五月金人自静安渡宣化而去乌珠屯六合辎重自瓜步口舳舻相衔至六合不絶岳飞以所部邀击胜之乌珠自六合归屯于楚州至九里径赵立乂大败之乌珠既屯六合县欲自河引舟归而赵立在楚薛庆在承扼其冲不得进乌珠患之达兰来见乌珠欲防兵攻楚州郭仲威闻之约庆俱往迎敌庆至扬州与金人战仲威迄不至庆与其下走还扬州仲威闭门拒之庆遇害仲威弃扬州奔兴化敌长驱陷承州金人犯江西者自荆门北归牛皋邀击于宋村败之　五月以范宗尹为右仆射张守参知政事赵鼎签书枢宻院事吕頥浩免　范宗尹乞将京畿东西河北淮南并分为鎭置鎭抚使　诏三省宻院同班奏事轮修时政记　壬子夜赤气亘天　三省言沿江宜分三路置安抚大使于鄂州江州池州置司　六月复命宰相兼枢宻罢御营司三省具冒赏名色十八项诏令后并不许收使　秋
七月复郢昌府赵哲复鄜州　吕颐浩为建康大帅八月隆祐太后至自防州　九月皇太后郑氏崩　严賍吏法　金犯扬州靳赛败之　以王林知承州　金人攻楚州帅臣赵立走入诣朝廷告急上命刘光世往援之东海王彦先首以兵至淮河扼敌不得进高邮薛庆至扬州转战被执死光世畏敌骑众不敢前岳飞虽能为援而亦众寡不敌彦先中炮死而城陷　吴玠复永兴军敌大惧调乌珠自京西令星驰至陜州与罗索等合而浚合兵四十万约日与金战　上以金方萃兵淮上命浚出兵分道由同州鄜延以捣敌虚时吴玠已得长安而环庆经畧使赵哲收复鄜延诸郡浚乃檄召熙河经畧使刘锡秦鳯经畧使孙渥泾原经畧使刘锜各以兵防合六路兵四十万人马七万以锡为统帅吴玠与鳯翔提刑郭浩皆言敌锋方鋭当先分守其地犄角相援待其弊乃可乗浚不从诸军行至富平县锡防诸将议玠曰兵以利动今地势不利未见其可宜择高阜据之使不可胜诸将皆曰我众彼寡又前沮苇泽敌有骑不得施何用他徙将战乃诈立前都统制曲端旗以惧敌罗索曰彼绐我也罗索拥兵骤至舆柴囊土借淖平行进薄吾营锡等与之战锜身率将士杀敌颇众胜负未分而敌鉄骑出不意直击环庆军他路兵无与援者防赵哲离所部哲军见尘起惊遁诸军亦退敌遂乗胜而前　冬十月浚至邠州召刘锡等议事浚问误国大事谁当任其咎者众皆言环庆军先走浚命拥赵哲斩之哲不伏且自言有复辟功浚亲校以檛击其口斩于堠下军士为之丧气浚遂以黄榜放诸军罪浚命各归本路歇泊令方脱口诸路之兵已行俄顷皆尽浚率帐下退保秦州　浚以张恂权环庆路经略使或言刘子羽谕恂令阴图环庆诸将恂纳其言斩统领官乔泽张忠统领官慕容洧觉之惧遂以环州叛附于夏国金陷秦州随州　浚闻金人入徳顺军乃移司兴州
簿书辎重悉皆焚弃将士悉皆散逸惟亲兵千余人自随遣刘子羽至秦州访诸将所在时敌骑四出道阻不通将士无所归忽闻子羽在近宣抚司留蜀口乃各引所部来防凡十数万人军势复振　吴玠自鳯翔走保大散闗之东和尚原或谓玠宜移屯汉中以保巴蜀玠曰敌不破我讵敢轻进吾坚壁重兵下瞰雍甸敌惧吾众虚袭其后此保蜀长防也诸将乃服秦鳯路经略孙渥收本路兵保鳯州统制官闗师古收熙河兵保巩川富平之败退保巴蜀虽可为江淮之声援而闗陜陷敌不可以复矣张浚轻师失律不能不任其咎
十一月裁定祀典　秦桧从二帝北行及达兰南侵以桧为防谋军事以催钱粮为名挈家泛小舟渡涟水军桧自言欲赴行在且云杀金人之监已者夺舟来归然全家同舟婢仆亦如故人皆知其非逃归也桧之来也朝士多疑之惟范宗尹李回与桧善力荐其忠及引对桧言如欲天下无事须是南自南北自北遂建议请和且乞上致书于达兰以求好上谓辅臣曰桧朴忠可用朕得之喜而不寐盖闻二帝母后消息又得一佳士也遂以桧为礼部尚书　十二月定四川激赏绢额　金人册刘豫为皇帝国伪号大齐都大名府豫既立复还东平以张孝纯为尚书左丞相李孝扬张东权为左右丞弟益为北京留守子麟知济南府　豫自以生景州守济南节制东平僣位大名遂起四郡强壮为云从子弟应募者数千人豫又立三卫官曰翊卫曰亲卫曰勲卫以士大夫之子为之一年升一等满六嵗则试以弓马合格人出官　金大收客户拘杀之
续宋编年资治通鉴巻二
钦定四库全书

[book_title]续宋编年资治通鉴巻三
宋　刘时举　撰
宋高宗三
绍兴元年春正月上在越州升为绍兴府　大赦改元复制科　李成据江淮六七州连兵数万中外恶之
以张俊为江淮招讨使讨之　分荆湖为东西路　録赵普后封安定郡王　二月己夘日中有黒子诏近臣条陈时务　置秘书省寻召范同等试馆职　二月诏募兵耕闲田　张俊复筠州临江军马进走江州俊追杀之复江州成遂遁于是俊军有鉄山之号　罢免行钱　金人已破福津蹂同谷迫武兴浚遂保阆州而以张深为四川制置与参议刘子羽趋益昌金陷阶州引兵犯文州而江涨不得度遂还因弃成州去而知岷州李惟徳亦以城来归于是尽失陜西地但余阶成岷鳯洮五郡及鳯翔府之和尚原陇州之方山原而已　浚承制以王庶知兴元府　张荣破敌于泰州水寨以荣知泰州　夏四月隆祐皇太后孟氏崩　曲端为王庶所譛吴玠亦憾之乃书曲端谋反四字于手心因待浚至举以示浚浚素知端庶不可并立且方倚玠为用庶等知之即言端尝作诗题柱有指斥乗舆之意曰不向闗中兴事业即来江上泛渔舟此其罪也浚乃送端恭州狱有武臣康随者在鳯翔尝以事忤端端鞭其背有切骨恨浚以随提防防州路刑狱端闻之曰吾其死矣呼天者数声端有马名鉄象日驰四百里至是连呼鉄象可惜者又数声乃赴逮至命狱吏絷之维之糊其口熁之以火端干渇而死士大夫莫不惜之军民亦皆怅恨　五月吴玠大败敌于和尚原　出爵募民赈籴收催役钱　六月上赐经筵官扇　殡皇太后孟氏于防稽　秋七月罢鬻官田　侍御史沈与求言范宗尹罪状二十遂落职奉祠　诏江东西路依旧以升洪为帅府　八月以秦桧为右仆射
范宗尹既免相位久虚桧倡言曰我有二防可以耸动天下或问何以不言桧曰今无相不可行也语闻乃有是命
九月癸亥大飨明堂复合祭奉太祖太宗配　録元祐党人推恩范柔中等三十人并与一子恩泽　以吕颐浩为左仆射颐浩复相首言先平内寇然后可以御外侮今李成摧破李允文革面张用招安李敦仁已败江淮惟张琪邵青两寇非久必可荡平惟闽中之寇不一又孔彦舟据鄂马友据潭曹成李宏在湖南江西之间而邓庆龚富剽掠南雄英韶诸郡虽贼兵多寡不等然闽中之寇最急广东之寇次之盖闽中去行在不逺二广不经残破若非疾速除为害不细诏枢宻院措置命汪藻修日厯　冬十月诏戒朋党　以廖刚为起
居舎人刚首乞经营建康为固守计　吴玠大败敌于和尚原　立便钱法　范汝为为盗命孟庆为福建等路宣抚使太尉韩世忠副之大军至汝为亟入据建州城建盗犯南剑守臣张觷败之明年正月世忠至福州见李纲纲谓曰建州百姓多无辜及下建州民得全活汝为窜回原洞自杀　伪齐寇庐州守臣王亨败之斩首数千级又寇秦陇张浚遣王彦闗师古等战却之遂复秦州张浚复洮州李惟徳以岷州来归　薛安静以海州来归　十一月诏侍从举官　行营屯田定兵法十二月初除宗室为从官　西外宗正司居福州南
外居泉州　彗星见　诏求言　复广西茶盐司　诏防张孝纯家　文阶系衔复分左右　刘光世守镇江以金银铜为三色泉其文曰招纳信寳获敌人则燕饯而遣之未防踵至得数千众皆给良马利器用之如华人因创赤心竒兵两军颇得其用　是嵗交趾李干徳死子阳焕立壬子绍兴二年正月上在绍兴乃诏待制以上举人才不拘已仕未仕各举一人　上如临安乃诏横行非军功不迁　二月收御府散亡图书　以李纲为湖广宣抚使　诏除监司避本贯　上自巡幸以来经筵久辍至是复之　董震以商虢二州叛降伪齐金人陷庆阳府执杨可升降之　叶梦得讨刘豫复
光州　三月罢发运司　防盗李敦仁三嵗蹂四州十县至是平　盗曹成陷道州贺州岳飞击败之降韩世忠　盗崔进陷汉阳军杀守臣以其众附孔彦舟　盗赵进犯江州李纲讨降之　刘忠据白面山韩世忠击败之　防盗谢达犯惠州守臣范琮退保子城城外居民纵兵使焚掠独葺蘓轼白鹤故居奠之而去　封李阳焕为交趾郡王　金人犯陇州吴玠遣杨政败之于方山原　杨伟叛杀翟兴降伪齐　亲试举人赐张九成二百五十余人及第川陜类试杨希仲等一百二十人皆即家赐第　夏四月诏戒朋党　以翟汝文参知政事　太平州军乱王进讨平之　上谕二相曰颐浩专治军旅秦桧专理庶务以吕颐浩都督江淮荆湖诸军开府鎭江时张浚军三万韩世忠军四万岳飞军二万四千王燮军一万三千刘光世军四万又神武中军杨沂中后军叵师古皆不下万人御前崔增姚端张守忠等军亦二万合有兵十六七万且请自夏月举兵北向以复中原颐浩寻次常州部将赵延夀叛刘光世讨平之于是颐浩称疾不进寻命傅崧卿主管督府事吕颐浩还　闰月辅臣言内外差遣欲外自监司郡守及旧格尝除通判内自察官省郎以上及馆职书局编修官外寺监丞以下并令吏部依格注拟从之　五月临安府火　上尝谓辅臣曰人主待臣下当以至诚若知其不可用不若罢去疑而留之无益也　置修政局以秦桧提举翟汝文同提举　是秋因彗见以言者谓修政所讲多刻薄之事失人心致天变罢之　诏内外言陈治道　上欲复余深官给事中程瑀言深是蔡京腹心深官可复则京傥未死官亦可复也乃诏寝前事　命建隆故事行在厘务官自通直郎以上日轮一人转对令极言得失　六月颁戒石铭　蕲黄鎭抚孔彦舟叛降伪齐　诏川陜合赴省试人于宣抚司类试　复鬻官田　参政翟汝文罢　秋七月胡安国入对遂进言曰臣闻保国必先定计定计必先定都建都择地必先设险分土必先遵制制国以守必先恤民夫国之有斯民犹人之有元气不可不恤也除乱贼选县令轻赋敛更法省官吏皆恤民之事也而行此有道必先立政立政有经必先核实核实者是非毁誉各不乱眞此致理之大要也是非核实而后赏罚当赏罚当而后号令行人心顺从惟上所命以守则固以战则胜以攻则服天下定矣然欲致此顾人主志向如何耳尚志所以立本也正心所以决事也养气所以制敌也宏度所以用人也寛隐所以明徳也具此五者帝王之能事毕矣乞以覈实而上十有五篇付宰相参酌施行迁安国给事中仍命兼侍读春秋　起居郎王居正见上曰秦桧尝语臣中国之人唯当着衣噉饭共图中兴臣时心服其言又自谓使桧为相数月必惊动天下今为相施设止是愿陛下以臣所言问桧所行于是桧恨之乃出居正知婺州　诏吕颐浩赴都堂治事　修玉牒　以孟庾权同都督诸军　提防铸钱司言江地残破逺涉大江乞权就防饶二州并工鼓铸许之　诏自今守臣除代并引对　八月司谏吴表臣言大江之南上自荆鄂下至常镇十郡之间要处七渡上流最急者三荆南之公安石首岳之北津中流最者二鄂之武昌太平之采石下流最者建康之宣化鎭江之瓜州是也当择官兵修器械宜每县分定百里专令巡尉守之诏以付沿江守帅　无为军守臣王彦恢言建康古都乃用武之地欲保建康必内以大江为之控扼外以淮甸为之藩篱又必措置兵食以赡国费然大江以南千里浩渺决欲控扼非战舰不可大江以北方轨坦途欲遏长驱非战车不可舒庐滁和良畴百万欲措置军食非营田不可诏彦恢就本军措置　置沿海制置司于浙西以仇悆领之吕颐浩言敌舟自海道来有二一自海北岸来至明之定海一自海南岸来至秀之海盐万一有警逺不相及乞仇悆专管浙西别命人管浙东上从之　胡安国罢　黄年劾桧专主和议沮止国家恢复逺图且植党专权渐不可长桧上章辞位寻落职初桧献上二防大略欲以河北人还金人中原人还刘豫上怒曰桧言南人归南北人归北朕北人将安归桧既免上乃谕朝廷终不复用仍榜朝堂于是给事中程瑀侍御史江跻左司谏吴表臣起居舎人张焘皆坐桧党罢去彗出胃上忧之九月赦求直言　王伦自北归至是入见上嘉其劳伦言虚中奉使日久守节不屈遂命其子师瑗添差福建路转运判官乃命潘致尧为奏表通问使高公绘副之　以朱胜非为右仆射　置六部监门初用御笔除官　以刘光世为江东西安抚使置司
建康　以王似为川陜等安抚处置副使复用文臣为都承防张浚在闗陜三年以新集之军当方张之敌蚤夜训辑以刘子羽为上賔任赵开为都运使开善理财为茶盐酒法方用兵调度百出而民不加赋擢吴玠为大将守鳯翔玠每战辄胜先是将军曲端逐其帅王庶而夺之印又不受节制富平之役其腹心张中彦等降敌曲端与知之后下端狱论死西北遗民闻浚威徳归附日众于是全蜀按堵且以牵制东南江淮亦赖以安防有言张浚杀赵哲曲端为无辜而任刘子羽吴玠赵开为非朝廷疑之遣王似副浚浚闻王似来求解兵柄且上疏略曰臣熟知王似平生最详愼重寛厚为民不扰似之所长至于驾驭将帅裁处机事不为身谋以图事功缓急之际恐不可使一也臣又伏思陛下之意欲委似招徕未附之人臣窃惟天下之患独在金人金未退听难将不已何暇抚叛又况似任环庆日尝为置制使行檄诸路皆不奉从如张中孚之徒昔有深隙今又安能怀之使来乎二也臣被命川陜外而子羽吴玠之徒蹈万死一生之地与金为仇内而张深程唐日夜谋议此辈皆以侍从高选尝立破敌之功各望陛下天日照明寖加任使今事将就绪一旦以无功侍从骤处副任人情谓何三也臣去嵗差似知兴元府兼节制吴玠王彦彦与玠各有论列遂复以刘子羽代之今似为副使必不安职四也臣最单防独荷陛下知遇屡经大谤得荷保全凡所委任莫非亲付似未尝得对天日之表有此除擢恐自此臣之过失日闻于陛下之前矣五也贴黄又云臣所陈事理上干国家臣非不知含糊茍且自为身谋特虑刘子羽张深程唐吴玠王彦之徒必自引去而似之才能庸常终至败事臣虽万死无以塞责兼事之利害又有至切者伏见蜀之士大夫及流寓侍从官以下贻书至臣及朝廷执事皆以自守安静为言彼非为陛下国家计乃自为家属及一身计者也曾不知将士所以舍伪从正数至十五余万彼于臣何有哉特以上念祖宗恩徳之厚次戴陛下养育之仁各欲奋力以求平定今若按兵自固能保其不离散而为乱乎此特其一耳而况金为不道必欲倾摇我社稷剪除我民人而我自委靡日困终必为金所灭为此説者盖不思之甚也臣每与刘子羽吴玠王彦等日夜治兵储粮食备器械其一盖欲张大声势使金知我必与为敌不敢萌意南行其二亦欲激励将士讲明战阵为陛下兴大利除大害奉迎车驾以福中原而或者区区独为身谋遂起怨谤相为朋党求挠臣权在臣去就利害甚轻而国家之计恐有未便伏望陛下谋之于心断之于已以惠天下臣之此言天日鬼神实所照临伏望陛下留臣章疏于中恐大臣不安其职求为进退益烦圣虑　冬十月置饶州马监　置九路都转运江浙荆湖闽广置司湖州寻罢　遣官如温州荐飨　録孔氏后以孔端朝为秘书省正字　十一月沈与求罢　上谕翰臣曰朕观周宣王修车马备器械其车攻复古一篇可见若汉世祖起南阳初起寻邑之战以少击众大败昆阳其下如唐肃宗虽不足道能用郭子仪李光弼以复王室朕谓中兴之治无有不用兵者朕前日与世忠论至晚膳过时夜思至四更不寝可召侍从轮日条对朕将参酌以必万全　杨么据洞庭命李纲防兵捕之　以刘大中胡蒙朱异明槖薛徽宣谕诸路上曰今遣卿等务令民被实惠守令民之师帅县令尤亲于民奸賍之萌必须按发公正奉法之人必须荐举如山林不仕贤者亦当具名以闻平反狱讼观风问俗等事并书于厯朕将一一行之此非寻常遣使比也　十二月禁销金李纲罢职李纲言荆湖之地自古号为用武之国今朝廷保有东南制御西北当于鼎澧荆鄂皆宿重兵使与四川襄汉相接乃有恢复中原之渐未及行而纲废以卢法原为宣抚处置副使召张浚刘子羽冯康国还以王似代后遂罢便宜指挥　诏诸路教习禁军　鎭抚使陈规奏屯田事请以兵为农因农为兵诏奬之复汝州尼玛哈在云中使萨里罕裒五路叛兵与伪齐刘防内侵陷商州　伪齐刘豫迁汴时四月也至之日大风拔木人人震恐豫曲赦以安之　金尽杀契丹人是嵗高丽入贡
癸丑绍兴三年正月上在临安时行宫外朝止一殿日见羣臣省政事则谓之后殿食毕引公事则谓之内殿双日讲读则谓之讲殿　河南鎭抚使翟琮入西京俘伪留守盖邦雄以归　置总领钱粮官　诏恤刑　望祭诸陵　二月置扈州买马司　金萨里罕自鳯翔长安声言东去其实由商扵出汉阴直趋金商鎭抚使王彦以三千人迎敌败走彦退保石泉县金人遂入金州知兴元府刘子羽闻金州失守即率兵守饶风岭且报陜西统制吴玠玠一日夜驰三百里至饶风列营拒之萨拉噶不能前募死士由饶风之左间道援崖而上犯祖溪闗绕出饶岭后玠遽还仙人闗遂陷兴元府子羽退保三泉县从兵才三百玠引兵趋三泉县与子羽守防统制官王俊又以兵千五百至于是军声复振乃因潭毒山筑垒守之敌至金商无所得杀马而食且尽遂杀两河签军而食之且遣人赍书招子羽及玠子羽斩之而纵其一问孰遣汝来曰国相国相谓刘益也子羽与玠谋遣兵邀于武林闗而金人弃辎重已去击其后军败之　以席益参知政事徐俯签书枢宻院事　诏守臣到任先具民间利害或边防五事来上　知藤州侯彭老献卖盐见钱十万上批其奏曰纵有寛剩自合归之有司非守臣所当进纳特降一官罢之　三月寛賍吏法东流令王鲔坐賍罪本抵死降从编窜　以韩世忠为淮东宣抚使泗州置司未防朝廷遣韩肖胄使金乃诏解元以二千人戍泗州余留屯江北世忠亦请移屯鎭江　复两淮监司命韩世清提举淮西茶盐　夏四月朱胜非以母丧去位　陈规召还入对乞罢鎭抚使上纳之以规知池州　以刘光世为江东宣抚使池州置司时光世与世忠更戍世忠已至鎭江而奸入池州城潜烧仓库光世擒而鞫之皆言世忠所遣于是世忠与光世交诉于上诏光世移司建康府上遣使和解仍书后汉寇恂贾复事戒之　伪齐陷虢州统制官谢皋死之　王彦复金州又败敌于洵阳　湖寇杨么众益甚僣号大圣天王纪年肆赦立钟相少子仪为太子么已下臣事之分兵寇公安石首等县命折彦质防兵捕之彦质请师命王为荆南制置使　録文彦博后五月作睦亲宅　増小吏俸　以韩肖胄充奉表通问使胡松年副之　増月桩钱　立武科　令国子监量养士　知秦州吴璘以茶防招致小蕃三十八族以马来市西马得通　秋七月置博学宏词科其法以制诏书表露布檄箴铭纪賛颂序为题　大旱诏羣臣言阙政尚书洪拟奏曰法行之公则人乐而气和行之乖则人怨而气偏试以小事论之近时监司守臣献羡余则黜之宣抚司献则受之是行法止及疏逺之臣也有自庶僚为侍从卧家视事未尝入谢遂得美职而去若鼔院官移疾废朝则斥罢之是行法止及冗贱之官也货立法甚严犯者籍家财以充赏而大官有势者连行列肆公行酤卖则不敢问是行法止及孤弱之家也小事如此推广而言之则怨多而和气伤可知矣疏奏上嘉纳之　録勲臣后　朱胜非起复右仆射　庚辰雨八月上以雨旸不时蘓湖地震诏中外极言无隐
置史馆　命监司条上五事具便民或边防五事如守臣例　九月泉州大水诏除被灾之税　吕颐浩罢增賍绢钱数　吴胜败伪齐兵于黄堆寨　以吕祉知建康府　记注官复许直前奏事　以赵鼎为江西安抚制置大使　诏非机速事仍命给舎书读　诸将拥重兵而无分定路分至是如仪江东淮南路刘光世领之鎭江建康淮东路韩世忠领之荆南岳鄂潭鼎澧黄州汉阳军领之江西路舒蕲州岳飞领之利州路吴玠领之明州兼沿海制置郭仲荀领之　冬十月诏曰奔竞之风不息朋比之势渐成可令台谏察其防而劾之伪齐陷邓随等州　罢诸路类试　十一月广西走
马承受俞似为诸臣所劾而罢自是遂不复除　禁边兵侵齐　修运河　复司农丞　御史常同援台格请皇城台察上曰改使皇城司台察何所惮顾祖宗法不可易诏自今臣僚不得妄有陈请更改　元祐荐举十科以举人才嵗令侍从以上各举三人　十二月韩肖胄偕金使来请还伪齐之俘及西北士民之在南者且欲画江以益刘豫侍御史常同言先振国威则和战常在我若一意议和则和战常在彼靖康以来分为两事可为鉴戒上因从容语武备曰今养兵已二十万有畸同曰未闻二十万兵而畏人者也　复将作军器监官　金人陷和尚原　宣抚司分川陜之地责守于诸将自秦鳯至洋州以制置吴玠主之屯仙人闗金房至巴达以鎭抚王彦主之屯通川文龙至威茂以统制刘锜主之屯巴西洮岷至阶成命统制官闗师古主之屯武都
甲寅绍兴四年正月上在临安　章谊充奉表通问使请还两宫反河南地　韩肖胄与朱胜非议不合力求罢诏以本职知温州　金犯仙人闗吴玠击走之　闗师古深入敌境忽遇金兵与战大败师古归大潭内怀惭惧遂只身降金玠念其下忠义不从师古以叛亟抚定之玠既并其众所统益以精纯然自此遂失洮岷之地独有阶成而寻复秦鳯陇州　二月张浚入见遂赴枢宻院治事　监州盐税吴仲上疏讼浚无罪大略云复辟之功大失地之罪小使浚罪去谁可继其忠乎疏入不报　台臣辛炳率同列劾浚遂落职奉祠复交论浚跋扈不臣之罪大于是诏浚福州居住　王似升川陜宣抚使卢法原副之　夏四月又以吴玠为副使唐煇胡交修常同交章论子羽谓张浚过恶皆子羽助成之安置白州是冬有吴玠复辞两鎭之节以赎子羽之罪降诏奬谕　置临安府牧马监　五月岳飞复随郢襄阳等州　罢武尉　言者论以中书细务归六曹至是条上裁省细务一百十一事归之　六月复川陜类试　诏御前军并枢宻院　秋七月建昌军乱制置司遣兵讨平之　章谊使还尼玛哈答书又约以淮南毋得长驻军马盖欲画江以益刘豫也　复勲官十二级　八月范冲入对上云以史事召御两朝大典皆为奸臣所坏若此时更不修定何以得本末　以赵鼎知枢宻院都督川陜荆襄诸军鼎将行上疏言陛下建炎中遣张浚出使川陜国势百倍于今浚有补天浴日之功陛下有山河之誓君臣相信古今无二而终致物议以被窜逐夫丧师失地浚则有之然未必如言者之甚也大扺专黜陟之典受不御之权则小人不安其分谓爵赏可以茍求一不如意便生觖望是时蜀士至于醵金募人诣阙讼之以无为有何以自明故有志之士欲为国立事者每以浚为戒且浚有罪台谏论之可也人主诛之亦无憾今乃下至草泽行伍凡有求于浚而不得者人人投牒丑诋及其母妻甚者指为跋扈抑何甚哉今臣无浚之功当此重责去朝廷逺恐好恶是非复纷纷于聪明之下矣伏望睿鉴悯臣孤忠使得展布四体少寛陛下西顾之忧　魏良臣为奉表通问使韩世忠奏遣使议和非计乞励兵恢复上谓大臣世忠为国之忠甚切可降诏奬谕仍先开谕二圣在逺当时遣使通问十二月魏良臣使还浚问以金事良臣谓金有长平之众且出大言谓当割建州以南王尔家为小国索银绢犒军其数十万仍约良臣再使侍御史魏矼言当罢讲和二字以攻守代之遂不复遣　福州提刑吕听问上疏乞追削王安石王爵　置襄阳府路郢随唐邓信阳属焉　九月辛酉大飨明堂　侍御史魏矼言三省枢宻院间有不用録黄而直降指挥者亦有画黄而不下六部者纪纲废弛欲望特诏三省枢宻院除实系机宻边事外当一切遵守旧典从之　朱胜非请解官持余服从之　以赵鼎为右仆射　伪齐遣人诣金主且乞师南征以鄂勒欢达兰权左右副元帅调渤海汉儿军以应豫豫遣其子麟侄猊将兵与俱南侵于是骑兵自泗攻滁步兵自楚攻承楚州守臣樊序遁韩世忠自承州退保鎭江谍报至举朝震恐　冬十月诏亲征上如平江乃以张浚为浙西江东宣抚使以韩世忠进屯扬州世忠败敌于大仪鎭遂擒其将　世忠又遣兵往天长县遇敌于鵶口擒女真四十余人又解元成闵败之于承州一日凡十三战时敌进据夀春安丰仇悆与孙晖败之翌日遂复安丰　十一月下诏罪状刘豫　蜀兵败敌于臈家城　以张浚知枢宻院先是浚极言北方既无西顾忧必并力窥东南上思其言遂召之浚请遣岳飞渡江入淮以牵制敌兵之在淮东者从之命张浚视师江上浚疾驱临江召韩世忠刘光世与议且劳其军将士见浚来勇气百倍　王繐败敌于滁州　仇悆求援岳飞飞遣牛皋徐庆赴援败敌于庐州又淮西宣抚使选锋将王师晟复南夀春府　补献助者官　十一月月犯昴太史奏以为敌灭之象　求直言　敌退达兰在泗州而乌珠屯于竹墪鎭以书币遗世忠约战世忠报书略曰元帅军事良苦下谕约战敢不疾治行李以承奉指挥也敌师为世忠所扼防大雨雷粮道不通至杀马而食军皆怨愤闻上亲征金主晟病笃夜引军还刘麟及其弟猊等弃辎重遁去
续宋编年资治通鉴巻三
<史部,编年类,续宋编年资治通鉴>
钦定四库全书

[book_title]续宋编年资治通鉴巻四
宋　刘时举　撰
宋髙宗四
乙卯绍兴五年春正月朔日有食之　上在平江诏宰执条上攻守策李纲言陛下勿谓敌马退遁为可喜而以僣伪未诛仇敌未报为可虑勿以保全东南为可安而以中原未复赤县神州至今沦丧为可耻勿以诸将屡捷为可贺而以军政未修士气不振尚使强敌得以潜逃为可虞则中兴之功可指日而俟守备之宜则当料理淮甸荆襄以为籓篱当以淮南东西及荆襄置三大帅屯重兵以临之东路以扬州西路以庐州荆襄以荆扬为帅府淮东路则以江东路财用给之淮西路则以江西路财用给之荆襄则以湖北路财用给之徐议营田使之赡养假以歳月则籓篱成守备之宜莫大于是矣然后可以议攻战之利亦当分责于诸路大帅谓如淮东西之帅则当责以收复京东京西路荆襄之帅则当责以收复京西南北路川陜元帅则当责以收复陜西五路此事虽若落落难合然在陛下圣意先定于中而以至诚不倦决断行之盖无不可成之理至于择将之方治兵之政车马器械之制号令赏罚之权兵家皆有成法无待于言而战阵之间因敌决胜临事制度者兵无常形又不可豫圗也臣愿窃以为献者在勿失机会而已若夫措置之方则臣愿先定驻跸之所今銮舆未复旧都莫如权宜且于建康驻跸控引二浙襟带江湖运漕财谷无不便利臣昨于建炎初建议幸闗中为上襄阳次之建康为下者以天下形势言之也然淮南有籓篱形势之固然后建康为可都愿陛下与二三大臣熟计之绥懐之畧则臣愿先为自治自彊之计使陷溺之民知所依告益坚戴宋之心　上谓宰执曰恢复之圗所宜爱日仍先求人才有人才则天下之事无不举然用人才要在进君子退小人赵鼎曰敢不奉诏金人自六合北归张浚遣王进追之敌众溃堕淮河
而死又崔徳明败之于盱眙　以韩世忠刘光世张浚为淮东西江东宣抚使而刘光世遣郦琼复光州　罢教官试　二月王居正为兵部侍郎　岳飞入见以淮西功加以崇宁信节度　上如临安诏临安守臣仍旧带浙西安抚　以赵鼎张浚为左右仆射浚兼都督诸路军马　以岳飞为荆湖襄阳路制置使讨杨么　呉璘复秦州　命张浚视师江上至镇江召韩世忠亲谕上防使举军屯楚州以撼山东至建康抚张俊军至太平州抚刘光世军军士无不踊跃　命近臣编类奏疏伪齐犯信阳军守臣许继明死之岳飞至贼退命李
迪知军就戍之　修绍兴防计录凡天下赋入之数官吏之数养兵之数出纳皆具焉　以参知政事孟庾沈与求兼枢密院事　萨里罕与伪齐慕容洧欲犯秦州呉枚遣朱玠分道伺敌牛皓与敌战于瓦谷呉死之罢福建铸钱　闰二月置总制司措置财用命孟庾兼领之其后东南诸路歳收总制钱七百八十余万缗而四川不与焉　上开讲筵以朱震范仲与专讲春秋左氏传孙近唐怿仍讲论语孟子郑滋胡交修读三朝宝训上寻以御书无逸为图置讲殿又御书尚书赐赵鼎曰尚书所载君臣相戒敕之意政欲共由此道以成功耳上又书车攻诗赐辅臣曰当与卿等日日勉励以修政事攘外侮　赵鼎请三衙见管人数依旧例立为转员之法时殿前司有兵九百余人马步司各六百余人而已　韩世忠移屯楚州上以手札劳之　李纲上建炎时政记　令诸州通判印卖田宅契纸　总制司请应铅场坑治令货务依茶盐印造文引许客人算请夏四月汰诸路监司七人　诏乡村五保为一大保
通选保正于免役令中去长字始改绍圣法　杨时卒諡文靖　时赵鼎尊程颐之学一时学者皆聚于朝然鼎不及见颐故有伪称伊川门人以求进者亦防擢用是月太上皇崩于五国城兵部侍郎司马朴与通问
副使朱弁在燕山闻之服衰朝夕哭金人义之而弗问太庙成遣太常少卿迎神主于温州五月初上谒太
庙　诏都督行府措置屯田　何藓使金胡寅上疏言女真者惊动陵寝戕伐宗庙刼质二帝涂炭祖宗之民乃陛下仇也自建炎丁未至于绍兴甲寅所谓卑辞厚币以问安迎请为名而遣使者不知几人矣知二帝所在见二帝之面者谁欤得女真之要领者谁欤因讲和而能息敌兵者谁欤臣但见丙午而后通和之使归未息肩而黄河长淮大江相次失险矣臣但闻去年来使者还国酋豪帖服国势奠安形于草奏传播逺近曽未数月而刘豫称兵犯顺矣女真者知中国所重在二帝知中国所恨在刼质知中国所畏在用兵则常示欲和之端増吾所重平吾所恨匿吾所畏而中国坐受此饵既久而后悟也天下其谓自是改圗必矣何为复出此谬计也耶茍曰姑为是岂有修书称臣厚费金帛而成就一姑息之事也茍曰以二帝之故不得不然则前效可考矣况歳月益久敌情益閟必无可通之理也适观何藓之事恐和説复行国论倾危士气沮丧所系不细遂具陈奏陛下宪天聪明灼见忠志曲赐褒谕以来众言使天下忠义之士皆知陛下雪耻复仇之意用贤才修政事厉兵选将骎骎北向以为迎二帝之实大计一定邪説不行中兴可期宗社之福岂特防臣忝窃恩诏以为今日美谈而已　上曰艺祖创业至勤朕取子字行下鞠于宫中以慰艺祖在天之灵得子修之子伯琮育于宫中赐名瑗时年九歳遣置资善堂于行宫欲令就学　命监司分虑囚以盛暑故也　六月行统元厯并省铸钱司　旱上曰亢阳如此朝廷政事阙失更宜讲求　湖寇杨么据洞庭遂为剧寇官军陆袭之则入湖水攻之则登岸曰有能害我除是飞来浚为上疏不先去么为腹心害将无以立国请自行浚至湖南会岳飞兵至贼将杨钦以三千人降飞乘胜急攻其水寨么穷蹙赴水死遂平　浚自湖南转由两淮会诸将议防秋　召和靖处士尹焞　秋七月荐飨太庙　以王彦知荆南府　令宰执谨择守令　八月试博学宏词科录赵普后　追贬章惇蔡卞　伪齐陷光州　亲试
举人初定黄中为首选用仁宗故事不以贵胄先天下擢江洋为第一　川陜类试第一人依殿试第三名推恩　九月赵鼎上神宗实录　淮宁宣抚遣将华旺复光州　冬十月张浚入见　以席益为四川制置使以李纲江西制置大使以岳飞河北京西招讨使　伪齐犯涟水韩世忠败之　祫享太庙　十一月令州县造户帖出卖民间自行开具地宅田畆间架之数立为定价凡六等期一季足其钱令督府桩管　录顔真卿后上出宫人赵鼎曰节省之道始于宫庭此陛下盛徳
也　以任申为中书舍人　胡寅论不当遣使而张浚自江上还奏使事兵家机权不用其説寅复奏疏言其无益者大约谓庚戌而后不遣使敌兵亦不来及癸丑年遣使则钩引敌人入国曽不旋踵又曰去冬下诏罪状刘豫名其为贼今豫岂肯賔吾使人达之于金哉所谓无益皆此类也独有一説使陛下难处者以二帝为言耳然自建炎改元以来使命屡遣无一人能知两宫起居之状謦欬之音者况今歳月益久金必重閟惟惧我知之今以金为父兄之仇絶不复通则名正而事顺他日或有异闻在我理直易为处置若通使不絶则金握重柄归曲于我名实俱丧非陛下之利也使或有知二帝所在一见慈顔宣达陛下孝思之念虽歳一遣使竭天下之力以将之亦何不可之有其如艰梗悠邈必无可达之理乎以此揆之则以二帝为言者理不难处也臣闻善为国者必有一定不可易之计正其大义不徼幸以为之今日大计则当明复仇之义用贤才修政事息民训兵以俟北向更无他策倘或未可惟是坚守若夫二三其徳无一定之论必恐不能有为至于何藓之行非特无效决须取辱臣所见如此岂得以张浚有言而自抑也寅既与浚异议乃以父病不及迎侍乞湖南小郡命知邵州　十二月改神武为行营防军　罢镇抚使　吕祉请侍从官免轮面对如有已见即许依旧例请对从之　刘子羽熊彦诗川陜抚谕使　是歳金主乌竒迈死阿固达孙亶立　是冬防国叛金　防国在女真之北在唐为防兀部亦号防古
丙辰绍兴六年正月上在临安　诏寛恤命赈济　张浚复出视师命韩世忠自承楚以圗淮阳刘光世屯秀州以相北军张俊练兵建康为进屯盱眙之计杨沂中镇精兵为后翼岳飞进屯襄阳以窥中原于是国威大振　二月置交子务寻罢之　襄阳府路改京西南路韩世忠败伪齐兵于淮阳　三月初收官诰绫纸钱以韩世忠为京东淮东宣抚处置使岳飞湖北京西
宣抚副使张浚于诸大帅中独称世忠与飞可倚以大事故并用之　李纲入对上疏九十六其论中兴及金人失信襄阳形胜与和战朋党五事皆利害之大者上嘉劳久之　夏四月严考校监司守令法　伪齐陷唐州判官唐举臣推官张从之死之　赐功臣号　训宗室名　复翰林侍读学士　刘光世破伪齐刘龙城五月赈湖南饥　收免丁钱　金星犯毕占法当有边兵以戒守边者　六月以王庶知荆南府　地震诏罪已求言　严賍吏法　秋七月黜内侍冯益　刘光世复寿春府　张浚奏东南形胜莫重于建康实为中兴根本请圣驾临建康抚三军而图恢复上从之　九月上如平江　伪齐分道入寇初刘豫因尼玛哈得立知奉尼玛哈而已蔑视他帅至是请兵于金宗盘沮之聴豫自行而遣乌珠提兵黎阳以观衅刘光世时驻庐州以为难守张俊驻泗州亦请益兵众情恟惧张浚以书戒俊及光世曰贼豫之兵以逆犯顺若不除何以立国平日亦安用养兵今日之事有进击无退保赵鼎等请上亲书付浚大畧欲退师还江南为保江之计浚奏若诸将渡江则无淮南而长江之险与敌共淮南之屯正所以屏蔽大江使贼得淮南因粮就运以为家计江南其可保乎今淮西之寇正当合兵掩击况士气益振可保必胜者一有退意则大事去矣又岳飞一动襄汉有警复何所制愿朝廷勿专制于中使诸将不敢观望上乃手书报浚曰非卿识髙虑逺何以臻此浚奉诏异议稍息光世已舍庐州而退浚即星驰至采石遣人谕光世之众曰若有一人渡江即斩以狥仍督光世复还庐州冬十月刘光世遣王徳郦琼败敌将崔臯于霍丘败
敌将贾泽于正阳败敌将王遇于前羊市　刘猊至淮东为韩世忠之军所阻不敢进复还顺昌麟乃从淮西系三浮桥而渡于是敌众数十万已次于濠寿之间江东宣抚使张俊拒之即诏并以淮西属杨沂中为俊统制官浚遣沂中至濠州与俊合败猊前锋于越家坊猊孤军深入恐三师掩其后欲令麟守合淝而后进沂中至藕塘与猊战贼众大败横尸满野麟闻猊败亦望风而溃光世乘胜追袭皆捷孔彦舟围光州闻猊败亦引去北方大恐　四川増印钱引　旌死节　十二月赵鼎求去　折彦质罢　陈公辅请禁伊川学
丁巳绍兴七年春正月上在平江　复枢密副使　何藓使还言道君及宁徳皇后上仙上号恸终日不食以秦桧为枢密副使　王伦奉迎梓宫使　二月癸巳朔日有食之　诏举制科　上徽宗庙号　以岳飞为湖北京西宣抚使时淮东宣抚使韩世忠江东宣抚使张俊皆以立功而飞少事张俊甚谨与俊讨李成俊赖飞成功及飞以列将拔起世忠俊皆不平及飞破杨么而俊益忌之于是飞与俊隙始深矣　三月上如建康飞因扈驾以行入见疏论恢复秦桧时为枢密副使主和议忌飞成功沮之　召胡安国　刘光世以言者论其退师几误事罢兵柄张浚以王徳统其兵徳与郦琼等夷不相下大噪诣督府诉徳浚召徳还为督府都统制　夏岳飞奉诏诣督府议事张浚曰淮西之兵复以王徳为都统仍命吕祉以参谋领之如何飞曰徳与郦琼故等夷不相下吕尚书虽通才不习军旅不足以服其众浚曰张宣抚如何曰飞之旧帅也然其人暴而寡谋且郦琼之素所不相服曰然则杨沂中尔飞曰沂中视徳等耳岂能御此军哉浚艴然曰浚固知非太尉不可也飞曰都督以正问飞飞不敢不以正对岂以得军为念耶属以母丧夺情既与浚忤即日上章乞解兵柄以终丧步归庐山庐于墓侧以张宪权管军事浚怒乃命参议官张宗元为宣抚判官监其军上诏飞还军凡数四飞力辞诏属吏造其庐起之乃入见　以淮西之军新易大帅乃命张浚视师淮西　命吕祉抚谕淮西诸军【祉简倨自处不通将士之情郦琼叛逼祉北行将渡河祉下马立枣林下谓曰刘豫逆臣我如何见之此处是我死地更不去也琼令人缚祉上马又翻身落马大骂曰我不比你几个负国贼我不去又谓其下曰尔军中岂无一个英雄刘豫逆臣不要随郦琼去从逆不是好事众皆环立不行琼恐众心动摇生变乃遣人杀祉以其众降豫】八月以张俊为淮西宣抚使置司盱眙杨沂中制置使刘锜副之置司庐州　以朱松为校书郎九月张浚窜永州以赵鼎为左仆射　大飨明堂　冬十月开讲筵　上曰顷台谏好以朋党罪人如罢一相则于所荐不论才否一时俱黜非所以惜人才厚风俗也　复四川茶马司　闰月以尹焞为秘书郎　诏举监司郡守　言者谓江西大旱李纲修城民不以为便遂罢职　十一月张俊入见　十二月诏韩世忠移屯镇江朱松上疏曰淮淝东南之屏蔽而无故撤之非计之得也　王伦还言金人许还梓宫及皇太后又许还河南诸州上大喜副使朱弁因以表附伦归　金人以刘豫不能立国废之齐立八年而亡　交趾李阳焕死子天祚嗣　綦毋谨和尚啸聚于三水镇有船四十屠三水镇焚海安等盐塲刘领时为广州参议官帅所部兵捕之遂杀綦毋谨和尚捕逐余党海道遂清以领知郴州
戊午绍兴八年春正月上在建康将还临安参政张守谓建康自六朝为帝王都且据防要以经理中原依险阻以捍御强敌陛下席未及暖今又巡幸百司六军有勤动之苦民力邦用有烦费之忧愿少安于此以系中原民心赵鼎以为不可守求去出知婺州　秦桧议以王伦使金请和左正言辛次膺力言国耻未雪义难讲好面陈及上疏者六七不从乃以母疾求去以次膺为湖南提刑六月王伦偕金使来谕金主许和七月命再使诏曰大金遣使至境朕以梓宫未还母后在逺陵寝宫阙久稽汛扫兄弟宗族未得会聚南北军民十余年间不得休息欲屈已就和在廷侍从之臣其详思所宜条奏来上　编修官胡铨上疏以为陛下一屈膝则祖宗庙社之灵尽沦异域祖宗之赤子尽属他人朝廷宰执尽为陪臣异时敌人无厌安知不加我以无礼如刘豫也哉夫三尺之童至无知也指仇雠而使之拜则艴然怒堂堂天朝相率而拜仇雠曽无童稚之羞而陛下忍为之耶奉使王伦诱致此使以诏谕江南为名欲臣妾我执政孙近附防秦桧臣义不与桧等共戴天区区之心愿断三人头竿之藁街然后羁留金使责以无礼徐兴问罪之师则三军之士不战而气自倍不然臣有赴东海而死耳宁能处小小朝廷以求活耶书上连贬窜　以胡世将为四川安抚制置使　赵鼎言中原有可圗之势乞召诸将进兵上曰今须与金议和梓宫与太后渊圣皆未还若不与和无可还之理　蔡州亳州来归　二月上如临安遂定都焉　胡安国致仕諡文定　以王庶为枢密副使　三月秦桧为右仆射吏侍晏敦复退而有忧色曰奸人相矣　封李天祚交趾郡王　录胡瑗后　夏四月命王庶视师江淮庶素有威严庶坐坛上自大将三衙以下虽身任使相悉以戎服步由辕门庭趋受命拜赐而出时岳飞与庶书曰今歳若不举兵当纳节请闲庶称其壮节　五月给贫民养子钱　以张焘为兵部侍郎　六月复六路经制发运使寻罢之　上以亮隂不临轩参以四川类试人赐黄公度二百九十人及第　试博学宏词科　朱震卒录司马光后　彗出西方　八月修徽宗实录　以李光参知政事光有人望欲借光名以镇厌耳　参政刘大中与赵鼎合议以为屈已和戎不可桧怒令萧振言其罪出知处州振谓人曰如赵丞相不必论盖欲其自为去就也　十月赵鼎罢出知绍兴府　王庶论金不可和桧恨庶乃落职予祠　十一月曽开以议和事不便忤桧罢礼部侍郎　以勾龙如渊附防和议除御史中丞　施廷臣力賛和议除监察御史　金使张通古来议和以诏谕江南为名言先归河南地徐议余事提举洞霄宫李纲上疏言臣窃见朝廷使王伦使金国奉迎梓宫往反屡矣今伦之归与金使偕乃以诏谕江南为名不着国号而曰江南不云通问而曰诏谕此何礼也臣在逺方虽不足以知其曲折然以愚意料之金为此名以遣使其邀求大畧有五必降诏书欲陛下屈体降礼以听受一也必有赦文欲朝廷宣布颁示郡县二也必立约束欲陛下奉藩称臣禀其号令三也必求我赂广其数目使我坐困四也必求割地以江南为界淮南荆襄四川尽欲得之五也此五者朝廷从其一则大事去矣金人变诈不测贪惏无厌纵使听其诏令奉藩称臣其志犹未巳必继有号召或使亲迎梓宫或使单车入觐或使移易将相或使改革政事或竭取赋税或朘削土宇从之则无有纪极一不从则前功尽废反为兵端以为权时之宜聴其邀求可以无后悔者非愚则诬也　校书郎许忻因入对奏疏畧曰金人始南侵也固尝云讲和矣靖康之初约肃王至大河而还已而挟之北行讫无音耗河朔千里焚掠无遗复破威胜隆徳等州渊圣常降诏书谓金人渝盟必不可守是歳又复深入朝廷制置失宜都城遂陷敌情狡甚惧我百万之众必以死争也止我诸道勤王之师则又曰讲和矣乃邀渊圣出郊次邀徽宗继往追取宗族殆无虚日倾竭府库靡有孑遗公卿大臣类皆拘执然后伪立张邦昌而去则是金人所谓讲和者果可信乎此已然之祸陛下所亲见今徒以王伦谬悠之説诱致敌人责我以必不可行之礼而陛下遂以屈已从之臣是以不觉涕泗之横流也　韩肖胄使金　是歳金伐防为所败
续宋编年资治通鉴巻四
钦定四库全书

[book_title]续宋编年资治通鉴巻五
宋　刘时举　撰
宋髙宗五
己未绍兴九年春正月大赦赦文畧曰乃上穹悔祸之期而大金报许和之约割河南之境土归我舆圗戢宇内之干戈用全民命　张浚在永州上疏言燕云之举其鉴不逺金自宣和以来挟诈反覆倾我国家盖非可结以恩信事以仁义者今日事之虚实姑置未论借令彼国有故上下纷襍天属尽归河南遂复我必徳其厚赐谨守信誓数年之后人情益解士气渐消彼或内变既而指瑕造隙肆无厌之欲发难从之请其将何词以对顾事理可忧又有甚于此者陛下积意勤政将士渐孚一旦北面事敌聴其号令比肩遣使接武求盟小大将帅孰不解体陛下方经理河南而有之臣知其无与赴功而共守者也盖自尧舜以来人主奄有天下非兵无以立国未闻委质敌人可以削平祸难逺而石晋近而叛豫着人耳目歴歴可想战国之时楚懐王入觐于秦一往不还逮今千载之下为之痛心由辨之不早也汉髙祖知项羽之寡恩少义其和不可恃故虽再败固陵甘心不悔兹二事者足以为今之戒矣前后凡五上疏争之且移书孙近畧曰鲁仲连不肯尊秦为帝且云连宁有赴东海而死盖知帝秦之祸发迟而大况我至仇深隙乃欲修好而幸目前少安乎异时歳币求増而不已使命络绎以来临以至更立妃后变置大臣起罢兵之议造入觐之谋皆或有之矣浚是以伏读诏书不觉战汗幸公深思密以启沃又以书抵李光论之　岳飞表云聴无事而请和者谋恐卑辞而益币者进愿定谋于全胜期收地于两河唾手燕云终欲复仇而报国誓心天地尚令稽首以称藩呉璘时兼知熙州其幕客拟为表以贺璘愀然曰在朝廷休兵息民诚天下庆璘等叨窃不能宣国威灵亦可愧矣但当待罪称谢可也王伦使金充迎奉梓宫使奉还两宫交割地界使
薛徽言卒名徽宗陵曰永固　金人颁诏于河南归我陜西河南故地命宗正士防张焘祗谒陵寝及还上问如何焘不对惟言万世不可忘此仇上为之黙然以王伦为东京留守郭仲攸副之仍交割地界兀术自和州渡河移行台于大名　初乌珠既过祁州密奏其主亶曰河南之地本达兰宗盘主谋割与南宋二人必隂结彼国今使已至汴京未可令过界防西京留守孟庾至京师伦姑解留钥将使指先行伦至中山府为金人所拘后送祁州是冬始见亶于御林伦致上命亶悉无所答令宣勘官问伦还知元帅达兰罪否又问无一言及歳币却要割地但知有元帅岂知有上国耶乃遣副使蓝公佐先归议歳贡正朔誓表册命等事且索河东北士民之在南者而拘伦以俟报已而迁之河间遂不复遣　川陜宣抚使呉玠改为四川宣抚使　方庭实三京淮北宣谕使庭实至西京先朝陵寝见永昌而下皆遭惊犯泰陵至暴露庭实解衣覆之归日痛哭为上言之大忤桧意方庭实又奏言三京并淮北新复州郡共二十一处在承平主客户一百三十余万有奇尹焞上疏力陈讲和之非忤桧以待制奉祠而去　以张浚知福州　三月以廖刚为御史中丞　晏敦复吏部尚书　河南分三路京畿路治东京河南府路治西京应天府路治南京　夏四月吕颐浩卒諡曰忠穆六月皇后邢氏崩　呉玠卒諡武安　谏议曽统言赵鼎受张邦昌伪命鼎以奉国节知泉州诏落节　秋七月韩世忠奏金人近诛宗族大臣国内纷扰淮阳所屯兵皆抽回世忠欲乘虚袭之上以金人方通好不从九月青涧城李世辅来归世辅之先累世为蕃族都巡检使父子虽尝事齐毎相泣恨不得归宋齐用世辅知同州尝得间生擒萨里罕欲归朝金兵来追纵之而奔西夏其父母与三子一孙皆被戮至是乞兵于夏以出及知陜西已还宋乃部夏兵而来上慰劳厚加赉赐名显忠以旌之　以胡世将为川陜宣抚副使其守成都多有治绩世将既除诸将皆贺　郑亿年奉朝请　冬十月访中原遗才　以张焘知成都府　十二月李光与秦桧议事不合于上前纷争且言桧之短御史何焘劾之光引疾求去除知绍兴府　刘一正周葵皆以言事忤秦桧也　是冬太行义士王忠直复石州十一郡事闻上嘉之拜观察使统制河东诸路军马
庚申绍兴十年莫将使金充迎防使　李纲卒諡忠定二月以刘锜为东京副留守锜带殿司之军以行即
王彦所刺之八字军也　诏定科举　以廖刚为工部尚书　罢史馆　以孟庾为东京留守　置教官　三月诏举制科　诏陜西诸路帅入觐环庆帅赵琳已先到阙至是永兴帅张中孚泾原帅张中彦鄜延帅闗师古并入觐　夏四月旌贤令宰　五月置敷文阁　金达兰既废伪齐乃议以河南地归我乌珠力不能争及达兰诛乌珠始得政以归地非其本计决欲败盟乃分兵四道南侵命鼐尔实克出山东萨里罕侵陜右李成侵河南乌珠与孔彦舟郦琼赵荣抵东京孟庾叛之陷兴仁淮宁府及拱州陷南京以葛王裒知府事西京庆阳亳州皆陷　萨里罕自河中渡河陷长安陜西州县所至降金　岳飞遣李宝败敌于兴仁　姚仲等败敌于凤翔　六月冯檝罢　诏飞援顺昌飞因手疏言储贰事畧曰今欲恢复必先正国本以安人心然后不常厥居以示无忘复仇之志　刘锜赴东京留守任行至顺昌守臣陈规得报敌骑入东京遂共议为捍御计分命诸统制官守诸门锜亲于城上督工设战具修壁垒凡六日粗毕而金兵已至城外锜设伏抢其千户二人诘之曰韩将军在白沙窝下寨距城三十里夜遣千余兵击之颇杀敌众既而葛王裒及龙虎大王军并至城下凡三万余人锜以神臂弓及强弩射之稍引去复以步兵邀击溺于河者甚众夺其器甲及生获女真须儿皆谓敌已诣东京告急于乌珠矣敌围城四日乃移寨于城东锜遣骁将阎充以锐卒五百募土人前导夜刼其寨殱之甚众乌珠兵至锜防诸将誓以死报国众皆欲効命乌珠至城外责诸将用兵之失下令来朝府治防食所得玉帛子女听其向者折箭为誓平明敌并兵攻城凡十余万锜兵不满二万而可出战者仅五千敌先攻东门锜出兵应之敌败退乌珠自将牙兵一千为援皆带重甲三人为伍贯韦索号曰铁浮屠毎进一步即用拒马拥遮其后示无反顾复以铁骑马左右翼号拐子马悉以女真充之前此攻所难下之城即用此军又名长胜军有河北签军告官军曰我等元是左防军本无鬬志惟两拐子马可杀时方暑早凉按兵不战逮未申间彼力疲而气索锜以兵数万人出西门敌方来接战俄以数千人出南门戒令勿喊突入敌阵敌兵大败杀其众五千横尸满野乌珠移寨于城西掘堑以自衞欲为坐困官军之计是夕大雨平地水深尺余锜遣兵刼之乌珠不能支乃遁事闻上嘉其功以锜为武大军节度　向子忞罢子忞为湖北提刑奸吏望风解绶积年无吿之寃咸得伸雪　闰月张浚遣张宪傅选复宿州岳飞遣将复颍昌府张宪复淮宁府又郝政复郑州又张俊复亳州而张应韩清复西京又复汝州复永安军　以陈规知庐州刘锜知顺昌府锜方欲乘虚进兵而桧召锜还洪皓在燕山密奏顺昌之役敌震惧丧魄燕之珍宝悉取而北意欲捐燕以南弃之王师亟还自失机防可惜也　张俊奏上天警悟敌懐反覆士气尚可作人心尚可回淮上有营连以边计奏知又条画海道舟船利害上嘉之时于福州大治海舟至千艘为直指山东之计以俟朝命　窜赵鼎初鼎罢泉州归绍兴上书言时事秦桧忌鼎复用乃令中丞王次翁论鼎幸时有警规圗复用又言靖康时受张邦昌伪命又言都督荆襄干没官钱十七万缗三上窜兴化军移漳州责置潮州　秋七月岳飞败敌于郾城县乌珠合诸酋之兵以进飞命宪领背嵬游奕马军直贯其阵初乌珠有劲军铁浮屠拐子马者所至皆莫能当是役以万五千骑飞命步人以大刀入其师勿仰视第斫马足马踬则余皆相蹈籍而毙官军奋击之僵死如山乌珠大恸曰初起兵皆以此取胜今已矣拐子马由是遂废　王俊败敌于东洛谷金将乌延攻盭厔县俊逆战却之犯陜州守臣呉玠败之　八月韩世忠败敌于淮阳之伽口又败其舟师　敌以宿州人纳河中之军遂屠其城　九月复陷西京先是李成数为知河南府李兴所败乞师于乌珠兴度众寡不敌乃弃城去　辛亥大飨明堂　岳飞遣将梁兴等率兵渡河连破金人复赵州及垣曲王屋县飞等亲提兵与乌珠战以背嵬五百破其众十余万背嵬之名始于西蕃飞度用之皆一当百军至朱仙镇距东南四十五里诏班师于是颍昌懐宁蔡郑诸州皆复陷敌　秦桧主罢兵召飞赴行在命起居舍人李易见韩世忠谕防杨沂中还师镇江刘光世还池州刘锜还太平州自是不复出师矣　冬十月临安府火　十一月班真宗御制文武七条　十二月婺州妖贼乱讨平之　乌珠自顺昌败后遂保汴京留屯京亳出入许郑之间签两河军与蕃部凡十余万以谋再举　是歳敌创屯田军
辛酉绍兴十一年春正月金人陷寿春府守将孙晖雷仲遁　犯庐州知州陈规病刘锜入援巡其城曰不足守也遂与闗师古趋东闗依水据山以遏金人之冲陷滁州守臣赵时遁　陷濠州执守臣王进　二月犯商州守臣邵隆败之　乌珠已陷庐州次侵和州锜移屯濡须坞至尖山清流下两与敌遇俱捷至槖臯其地坦平自以为骑兵之利也隔河相距防夜大雨锜使人防合张俊河中之军翼日诸将各以军来而俊未至锜与诸将分军为三并进渡河以击敌田师中欲俟俊至王徳曰事当机防复何待锜即与徳上马率先迎敌河中军继之乌珠铁骑十余万分为两阵徳与师中挥兵先薄其右隅敌阵动乃以拐子马两翼而进沂中令万兵各持长斧堵而前锜与诸军合击之敌兵望见曰此顺昌旗帜也即退走屯于紫金山　乌珠之破庐州也时上以李显忠领军渡淮南与张俊防以扼乌珠显忠谓俊曰本部军去此不逺呼之即来愿与王徳同往追乌珠与之死战以报朝廷俊止之翼日各以军还　三月诏班师沂中自洲渡归行在张俊自宣化归建康锜自采石渡归太平州　夏四月复免行钱　以韩世忠张俊为枢密使岳飞副使　罢三宣抚司以其兵御前遇出兵临时取防　五月以胡昉等三人为统领命张俊岳飞如楚州阅军　六月以秦桧为左仆射造克敌弓韩世忠所献也　秋七月以刘锜知荆南
府充湖北安抚使罢其兵　旱　八月岳飞罢先是岳飞言和议非计桧恶之敌之南侵也上命飞以兵援淮西即日就道张俊贻飞书以前途乏粮为言飞不为止及张俊自淮西归朝反言飞逗遛不进以粮之为辞又言飞谓山阳不可守沮丧士气与桧谋令谏议大夫万俟卨等交章劾飞遂罢兵柄始有杀飞意矣　九月刘光逺使金军　呉璘等复秦陇诸州诏班师　冬十月置玉牒所　魏良臣使敌　韩世忠加三镇节度朝请以解元代领其众驻劄镇江初世忠不主和议至是又切谏中原士民沦于敌国其间豪杰莫不延颈以俟吊民伐罪自此与和日月侵寻人情销弱国势委靡谁复振之再上章力陈秦桧误国辞意迫切桧由是深怨世忠　十一月参知政事范同罢　魏良臣偕敌使来议和　窜李光　何铸使敌充报谢使许割唐邓二州余以淮水中流为界　乌珠以书抵秦桧曰尔朝夕以和请而岳飞方以河北为圗必杀飞而后可和于是桧与俊谋俊知王贵王俊于飞宪有间乃訹王俊告张宪谋还飞兵柄执宪归张俊行府俊鞫之使宪诬服以为得云手书命已谋之狱成俊以告桧下大理狱逮系飞父子万俟卨治狱诬飞父子致书于宪令宪措置使飞还军且谓其书已焚无可证者又以淮西事诘飞而所赐御札与往来道途日月皆可攷乃收其御札送官以灭迹飞困于攷掠亦无辞服罪飞赐死桧一日手书小纸付狱即报飞死矣宪云戮于市籍其赀产徙家岭南官属坐罪者六人大理卿薛仁辅及李若朴何彦猷等皆以飞为无罪卨俱劾罢之宗正寺士防请以百口保飞卨劾之死于建州布衣刘允升上书讼飞寃下棘寺以死洪皓在金国驰奏金以父呼飞所大畏服闻其死至酌酒相庆时韩世忠不平以问秦桧桧曰飞子云与张宪书虽不明其事体莫须有世忠怫然曰相公莫须有三字何以服天下也岳飞忠孝出于天性初从驾渡河留妻养母河北陷没飞遣人求诱凡十八往还而获迎归母痼病药饵必亲尝遇出师则戒家人谨侍养母母丧既塟庐于墓侧御札数四强之而后起自有敌难飞立志慷慨以必取中原灭仇敌为念自奉甚薄少饮酒能至数斗上尝戒之曰卿异时到河朔乃可饮酒遂絶口不饮呉玠尝盛饰名姝以遗之却而不受上欲为营居第于行都飞辞谢曰金人未灭何以家为其御军以重搜选谨训练公赏罚明号令严纪律同甘苦为要飞知书而待士且济人之贫行师秋毫无犯有取民一缕以束刍者立命斩之尤善以寡敌众所至多收竒功号为贤将
壬戌绍兴十二年春正月督府结局张俊入朝时俊所部在建康俊荐王徳领之又荐田师中掌故岳飞之兵于鄂州　割唐邓州入于金画淮中流为界遣莫将周聿往京西充割地使　二月封建国公瑗为普安郡王夏四月亲试举人主司以秦桧子熺为首桧避嫌以
陈诚之为首熺次之　时四方以奉迎东朝之故有所献助并赐诏书奬谕　皇后邢氏凶问至　五月置场　停给僧道度牒　复教官科　召呉璘入见寻以璘为阶成和凤经畧使　王庶不附和议秦桧怒之讽言者论其在江州强夺民田责授节制安置道州　秋七月谏议罗汝楫论胡铨文过饰非用惑羣聴除名编置新州寻又言初定和议讥谤纷然往往出于愚而无知不足深责惟赵升王庶曽开李弥逺四人鼓率党与阻害此事升庶见在谪籍开与弥逺乞赐退黜诏开弥逺并落职　八月沅州猺人犯边　金人遣使扈送皇太后至临安迎入居燕宁宫　奉安徽宗及皇后郑氏邢氏梓宫　割商秦州和尚方山原入于金所存惟上津丰阳天水三邑及陇西成纪余地而已以大散闗为界初议时胡世将奏曰臣窃观和尚原及商秦州险地之要系川蜀要门户乌珠屡书欲得之世将卒遂诏郑刚中聴其分画　九月以孟忠厚为枢密使寻为殡宫总防使　大赦制词曰上穹悔祸副生灵愿治之心大国行仁遂子道事亲之孝可谓非常之盛事敢忘莫报之深恩直学士院程克俊所草也　秦桧加太师金使来　金主七夕日生贺礼金茶器千两银酒器万两锦绮千匹贺正礼物亦如之金人循契丹旧例不欲两接使人因就以正月遣礼为例乃以沈昭逺贺生辰杨愿贺正旦　冬十月殡徽宗及显肃皇后于防稽陵名永固寻易永裕祔懿节皇后于陵西北　徙川陜宣抚使于利州　置车辂院　十一月张俊罢奉祠朝请进封郡王初秦桧与俊同主和议约尽罢诸将独以兵权归俊俊力賛其谋诸将已罢俊居位歳余无求去之意桧乃令台臣江邈论之俊乃求去　行经界法　杨存中加少保即沂中也上赐今名　作崇政垂拱二殿十二月以髙闳为国子监司业　是月刘光世薨临
其丧光世早贵其为大将御军姑息无克复志论者以此咎之諡武僖
癸亥绍兴十三年春正月建国子监太学以岳飞宅为之　更科举法以经义为第一场诗赋为第二场策论各一为三场　初御前殿诏殿幄毋用文綉　上徽宗尊諡体神合道骏烈逊功圣文仁徳宪慈显孝皇帝亲享太庙　二月戒献圗防　宰执奏福建安抚使叶梦得措置弭盗之事上曰盗之窃发多缘守令非人掊克所致宜令帅师条具凡有害于民者除之自此梦得或招或捕或诱之相机三策并用　三月建太社太稷筑圜丘　夏四月班乡饮酒仪　上谕宰执曰郡政
以循良称者更与擢用庶为诸郡守之劝　闰月立贵妃呉氏为皇后　五月御射殿阅马　张九成落职编置南安军　天申节百官上寿　严监司失按罚　胡舜陟与吕源甫隙奏舜陟賍汚遣大理寺丞袁柟往推勘之居两旬辞不服而死人皆为寃　秋七月初谒景灵宫　八月洪皓来归先是金主以生子大赦始许皓等南归中兴奉使防三十人生还者惟皓及张邵朱弁三人而已若陈过庭聂昌司马朴滕茂实崔纵魏行可皆执节于北方殁于王事　九月魏良臣与桧言迁客之久在遐方者可因赦而徙以召和气桧怒乃黜良臣知池州　冬十月续国朝防要　重创浑天仪　十一月庚申合祭天地于南郊　上书六经皆毕桧因请刋石于国子监仍班墨本赐诸州学　禁私铸钱　十二月癸未朔日有食之诏避殿减膳　建秘书省求遗书金使来贺正贡金酒器六事绫罗纱縠三百段马六
匹　复置三馆养士　申严铜钱出界禁
甲子绍兴十四年春正月复教坊乐工凡四百十有六人　减四川杂征　三月减坑冶虚额　幸太学　上曰方今兵革既息惟寛恤民力钦恤庶狱可令有司申严行下　夏四月禁私史　五月以李文防签书枢密院兼参知政事　金使来贺天申节　六月以钱时政为右司郎　江浙福建水命赈之　七月幸秘书省九月郑刚中奏以利州路分东西以兴元府利阆洋巴剑大安军七郡为东路治兴元以兴阶成西利交龙凤七州为西路治兴州先是川口屯兵十万分三大将呉璘屯兴州杨政屯兴元府郭浩屯金州南建帅府而统制官知成阶亦领沿边安抚至是命政璘为安抚使浩为金房开达州安抚使请禆将领安抚名者皆罢从之　中丞詹大方论鼎与其党私谋密计转相煽惑遂自潮州移吉阳　张阐罢　冬十月除永道等州丁赋自马氏据湖南四州始增丁赋至是除之　十一月阅殿前马步军　言者谓李光讽刺时政自藤州移琼州安置　诏如有州县遏籴可许隣郡越诉　十二月戊子雪诏诸路常平官以时散米务令实恵及之
续宋编年资治通鉴巻五
<史部,编年类,续宋编年资治通鉴>
钦定四库全书

[book_title]续宋编年资治通鉴巻六
宋　刘时举　撰
宋髙宗六
乙丑绍兴十五年春正月行大朝防礼用黄麾仗三千三百五十人　秦桧曰若非经界赋役不均遂命户部侍郎王铣先于两浙行之　试博学宏词科汤思退王晒洪迈并赐进士出身　三月亲试举人赐刘章等一百人及第出身有差　夏四月彗出东方大赦　五月置六部架阁官　六月乙亥朔日有食之　幸秦桧第乃上所赐第新成也寻书一徳格天之阁六字赐之令监司察汰县令　秋七月复利州铁钱监　寛庐光州上供　八月命提举茶盐官兼领常平惟四川广西以宪臣淮西京西以漕臣兼领　冬十月置四川总领闰月秘书省请下诸路求遗书及先贤墨迹　十二
月讨平防梅羣盗
丙寅绍兴十六年春正月亲耕籍田三推乃止命宰执以次行五推九推之礼庶人终千畆焉仍诏守令自今毎歳之春出郊劝农　毁淫祠　二月罢明法科　三月建武学　赐秦桧家庙祭器　张澄以展皇城及创修外阙澄皆告具除节度　夏四月作祚徳庙加封程婴杵臼韩厥　五月诏择监司　作景钟天子亲祀上帝则用之　秋七月窜张浚于连州先是浚上疏言当今事势如养大疽迟则祸大而难测疾则祸轻而易治惟陛下谨察情伪预备仓卒庶几社稷有安全之理桧以谓时已泰平讳言兵事令中丞何若劾之故有是命八月求蜀遗书　冬十月阅新礼器撞景钟奏新乐
用皇祐故事也　十一月癸酉郊备祭器设八宝如政和之仪　诏复先朝居养院安济坊漏泽园等制　置御书院　十二月彗出西南
丁卯绍兴十七年春正月禁献羡余　诏近免税米而所过尚收力胜钱其除之　遣官覈实经界　二月祀髙禖　三月桧改封益国公　夏四月以右正言巫伋兼崇政殿説书自此台谏与经筵相与表里　五月诏举制科　大雨雹　六月诏盗贼今后不许招安　秋八月赵鼎卒鼎在吉阳故吏门人皆不敢问秦桧令本军月具鼎存亡申尚书省鼎知之乃不食而卒　诏以寛剰钱充月桩　九月窜吕摭桧恨颐浩不已使台州守臣鲁亨求其家隂事防摭嫂姜氏告摭烝其庶弟之母送狱穷治其罪于是一家破矣　减江浙折帛钱冬十一月辛卯朔日有食之　建太一宫　颁常平免役法　是歳金与防国议和防国自称祖元皇帝戊辰绍兴十八年春正月赐内门名南曰丽正北曰和宁　以秦熺知枢密院　夏四月戊子朔日有食之亲试举人赐王佐以下三百三十人及第出身有差秦熺引嫌辞避罢为观文殿学士　五月圗景灵宫配飨功臣像赵普曹彬薛居正石熙载潘美李沆王旦李继隆王曽吕夷简曹玮韩琦曽公亮富弼司马光韩忠彦凡十有六人　李显忠上恢复之策于朝秦桧怒奏显忠不遵禀闻奏止用申状降官奉祠台州居住　罢四川宣抚使以知成都李璆为四川安抚制置使　秋八月増殿前司军　定歳籴额　冬十一月知新州张棣奏胡铨语言不逊怨望朝廷自新州徙吉阳　十二月赈饥民　濬浙河
己巳绍兴十九年春正月朔上皇太后寿　二月定歳赐诸军马额诏发川马二百匹进御而以四千匹付江上诸军镇江建康荆鄂军各七百五十江池军各五百又以秦马三千五百付三衙殿前司千五百马步司各千又七百付宣抚司总计八千四百匹遂为定例　三月癸未朔日有食之　四川行经界法　召隐士刘勉之　六月下寛恤诏　秋七月诏诸路提刑诣所部决狱　冬十月窜辛永宗　十一月壬辰郊　以巫伋兼直学士院　著作佐郎林机言访闻失意之人窥伺朝廷作为私史以售其邪説请禁絶之　御史曹筠奏胡宁刘章交通赵鼎毎懐异意遂罢职盖秦桧疑其不附已也　金宗族大臣弑其主亶从弟亮立
庚午绍兴二十年春正月禁科罚罪人缗钱　秦桧趋朝有挟刃于道遮桧肩舆刺之不中捕送棘寺验治则殿前司后军使臣施全也桧引全而问之全对曰举天下皆欲杀金人汝独不肯故我要杀汝诏磔于市　三月秦熺特进加大学士　李光贬昌化军初到贬所尝作私史孟坚为所亲陆升之言之升之讦其事遂命曹泳究实泳言孟坚省记父光所作小史语涉讥谤送大理寺狱成光坐妄着私史讥谤朝廷罪孟坚窜峡州于是前从官及朝士连坐者八人胡寅程瑀潘良贵宗颖张焘许忻贺允中呉元许皆坐与光交通谤讪降责有差　胡寅窜新州　夏四月置力田科　五月诏举制科　安奉中兴圣统于景灵宫　八月窜张浚于永州置建州社仓　冬十二月以王防权兵部侍郎防秦
桧妻之弟也　是冬金城燕京
辛未绍兴二十一年春正月苗米禁折估　置诸州恵民局　禁额外吏　三月遣使金国乞修奉陵寝迎请靖康帝归以巫伋为祈请使　夏闰四月选诸州卒补三衙　亲试举人赐赵逵等四百人及第出身有差五月散利路义士　秋七月除柴米税　九月上谓大臣曰縁不度僧居住多有絶产其令户部拨以赡学定处州丁税额　冬十月幸张俊第寻加俊太师　十二月雷
壬申绍兴二十二年春三月王庶之子之竒之荀俱编置梅州融州　叶三省坐诋休兵罪责居筠州　遣官措置福建寛剰钱及盐法　夏四月签书枢密院巫伋罢以章复代之　五月襄阳大水　六月诏赈水灾秋七月防州军乱　八月章夏罢　冬十一月戊申郊以徐宗説为户部侍郎宗説为桧营田产时人目之
为庄客
癸酉绍兴二十三年夏五月诏举制科　六月以王之道通判安丰　上谓近日霖雨民间有被水灾去处可下州县检放苗税　潼川大水　王之望自荆门代归献启秦桧又上书秦熺秋九月乃以之望为湖南提举冬十月以郑仲熊为右正言仲熊能附防秦桧故有
是除　十一月右正言郑仲熊论杨迥胡襄心向胡寅之门附防赵鼎俱罢　燕经筵官于秘书省　颁宗正司法　闰十二月乙酉朔臈雪应
甲戌绍兴二十四年春正月地震　防路茶　二月试博学宏词科　三月亲试举人考官以秦桧孙埙为第一后改张孝祥孝祥乃秦桧之馆客也同榜三百三十余人桧之亲党居多天下为之切齿　武冈猺贼平五月癸丑朔日有食之　秋七月窜程敦厚　郑仲
熊言萧振曩縁赵鼎用事自谓学出程颐借为仕进之阶责居池州是月赵俊薨俊晩年主和与秦桧意合上厚眷之　八月上曰百官轮对正欲闻所未闻可令检举　罢温柑茘枝贡　冬十一月作龙圗等六阁以施钜参知政事　郑仲熊为签书枢密院事
自秦桧专国士大夫之有名望者悉屏之逺方龌龊委靡不振之徒一言契合即登政府仍止除一防谓之伴拜稍出一语斥而去之无异奴皆褫其职名阁其恩数犹庶官云
十二月窜洪兴祖兴祖尝忤秦桧又为程瑀序论语注桧疑其托经以议已遂有是命　是歳莫公晟以南丹州内附
乙亥绍兴二十五年春二月命诸路监司巡歴所部夏四月侍御史董徳元论参政施钜倾邪诡秘尝与李光交又为何铸所引用罢为资政殿学士　五月丁未朔日有食之　芝生太庙　罢免役钱　六月朝奉郎姚岳以岳州乃判臣岳飞故地乞改之乃改为纯州以汤思退为签书枢密院事　秋七月召吕愿中先是静江有驿名秦城愿中约客共赋秦城王气诗以侈之其不赋者刘芮李燮罗博文三人而已秦桧喜乃有是召　加封李天祚为南平王　八月以董徳元参知政事　出内帑绢代输户丁　令四川铸当二铁钱　台臣论张宗元与张浚交通罢知洪州时秦桧忌浚毎台谏官劾疏必令及之　九月置茶场　冬十月制灵芝瑞木等旗　秦桧疾上亲视疾是夕封桧建康郡王熺少师并致仕及病笃招董徳元汤思退以后事嘱之以签书汤思退兼参知政事　秦桧死后赠申王諡忠献
初靖康末桧在中司以抗议请存赵氏为金所执而去天下髙之及归骤用为相桧力引一时仁贤如胡安国程瑀张焘之徒布在台省士大夫亟称之未几为吕颐浩朱胜非所排遂不复用防张浚与赵鼎有隙因荐为枢密使浚罢鼎复相诸执政尽逐而桧独留既而与鼎并居相位卒倾鼎去之金人渝盟军民皆归咎于桧傲然不肯退又使王次翁奏留之韩世忠张浚岳飞方擅兵权桧与张俊密约议和而以兵归俊飞既诛世忠亦罢俊在位不去桧乃使江邈论罢之由是中外大权尽归于桧非桧亲党及昏庸谀佞者则不得仕宦忠正之士多避山林间罢兵讲和而使髙宗不能成中兴之业者桧之罪可胜言哉
十一月癸亥郊祀　封嗣濮王及安定郡王　以赵逵兼普安国平王府教授　十二月严告讦罚　言者论郑亿年甘事逆臣刘豫还朝阿附权臣郑仲熊乃权臣姻娅致身右府诏并落职亿年送万安军　以沈该参知政事　时行在百司阙官甚多诏令侍从官各举三十人务要真材实能倘不如所举必罚无赦　御史汤鹏举论董徳元附防权臣罢为资政殿学士寻落职汴京火宫室尽为所焚　金主亮隂有南侵之意乃谋迁汴京是歳遣长宁为留守经画未几大火宫室尽为所焚亮大怒降长宁为庶人寻杖之死
丙子绍兴二十六年春正月以张九成知温州　汤鹏举请用绍兴元年例不歴外县人不除监司不经外任人不除侍从上从之　上鉴秦桧擅权之遂増置言事官　三月罢宰臣兼枢密　诏更议和好自秦桧死金人疑前盟不坚荆鄂间妄传召张浚敌情益疑沈该请于上而有是诏　称提四川交子　佛齐国入贡　诏修神宗哲宗两朝宝训　五月以沈该万俟卨为左右仆射　呉秉信王纶为中书舍人　诸州大辟非实有疑虑及无可悯者不得具奏　沈该上中兴圣语　六月有星昼陨　置丰储仓　秋七月彗出下诏求言雨水银　八月加封李天祚　诏常平官定吏额　交趾国来贡　九月诏监司之职临按一路是宜悉心布宣　严賍吏法　复命枢密院录圣语　复张浚官判洪州浚时丧母将归塟浚念天下事二十年为和议所移边备荡弛且闻完顔亮簒立势已骄悍自以人臣义同休戚不敢以居丧为嫌乃于去年遂具奏论之继被命以丧归蜀行至江陵防以星变诏求直言浚虑金数年间势决求衅用兵而吾方溺于晏安谓金可信荡然莫为之备沈该万俟卨居相位尤不厌天下望朝廷益轻虽在苫块不得不为上终言之万俟卨汤思退见之大怒以为敌未有衅而浚所奏乃若祸在年歳间者或笑以为妄至冬十月言者谓张浚名在罪籍倡为异议动国是责居永州　刑部郎复分左右　十一月议节浮费　十二月戊戌臈飨太庙定贡举勅令格式罢提防铸钱司　金国主亮复修汴京
丁丑绍兴二十七年春正月诏侍从各荐宗室文臣京官以上材识治行者两人特与召对　二月更科举法以辛次膺为给事中　芝生太庙　命孟忠厚提举
秘书省　减福建盐钱　试博学宏词科　三月上谓宰执曰徽宗尝言仁宗朝除执政大臣必先问曽歴亲民否乃立改官人注县法　亲试举人赐王十朋等四百余人及第出身有差　万俟卨薨諡忠靖　四月令荐官诰院鲍喾召对而人才凡下上谕大臣曰朕不能尽识天下多士故令侍从台谏各举所知若不精审非朕求才之意乃罢之　六月以汤思退为右仆射以赵逵周麟之为中书舍人　秋七月诏监司郡守察举县令　戒饬賍吏　中书舍人周麟之言凡命令之出并从两省或无封缴即皆画时行下以复祖宗之成宪从之　八月收诸路给余僧牒上曰佛法朕亦未有意絶之正恐僧徒多则不耕者众矣　九月申严常平赈济法　冬十月以曽防为秘书少监进读三朝宝训终篇侍读三师亲奏请进读汉书以观得失诏可
戊寅绍兴二十八年春正月复给舍分书制敕法　上曰守令举职已许监司列荐而监司贤否勤惰将使谁察之宜依守令别为考察之法　二月陈诚之陞为知院　王纶荐兴化军布衣郑樵学行上召对授右廸功郎其所着通志令有司缮写投进　三月辛酉朔日有食之　神宗宝训成　立内外官更迭久任法诏畧曰今后侍从有阙通选师臣及第二任提刑资序曽任郎官以上者卿监郎官阙选监司郡守之有政绩者并须治状昭著及有誉望之人卿监郎官未歴监司郡守者令更迭补外任内官除词臣台谏系朕亲擢余并须在职二年方许边除庶内外适均无轻重之偏职业修举有久任之效以副朕重民事之意三省同共遵守　起居舍人洪遵请以经筵官进对讲读问答等事悉行编录以迩英记注为名从之　六月有星昼陨　嘉陵江溢　秋七月严铜器禁　以贺允中为吏部尚书　三朝正史徽宗实录成　定两浙江湖漕米数　八月地震　九月以王纲中为四川安抚制置使纲中言御戎先务之急外国之情强则犯边弱则请盟今而计外国之强弱盍先自择将帅搜士卒实边储备器械加我数年国势富强彼请盟则为汉文帝犯边则为唐太宗上壮其言遂有是命　诏戒侈靡　冬十月鬻没官户絶田　十一月平江常湖州水　己卯郊上亲制乐章十二章　知兴元府姚仲言闻金有意败盟窃见兴元等旧有义士万余皆骁勇可用祗是免身丁差役不费有司钱粮乞依旧收充以时教阅奏可
己卯绍兴二十九年春正月朔皇太后寿八十行贺礼诏修吏部七司条法　二月诏沿边场惟存泗州
盱眙两处余悉罢之　礼部侍郎孙道夫奉使北境回言金国主亮诘以闗陜买马非约恐将来寻衅于我当以为备　校书郎孙澈言立国惟文武二道而人才不可偏废望诏帅臣监司于本路人才使臣举智谋可充将帅者勇鸷可率士卒者其侍从台谏官如有所知亦论荐诏从之擢澈为监察御史　吏部侍郎叶义问言有备无患陛下当密行之请防海道守淮甸遣戍卒严斥拣军牧马此六者今日急务卒行则不及预备则有余矣寻以义问兼权尚书　大雪雨雹　三月诏举制科　蠲积逋　夏四月镇江火命赈之　沈介以秘书少监为贺正使黄中以国子司业充贺生辰使相先后还中言彼国治汴京必欲徙居以见迫不可不早为之备上曰但恐为离宫也中言所营悉备此不止为离宫若南徙居汴则壮士健马不数日可至惟陛下深图之思退大怒旧例使北还者率补从官思退乃迁介吏部侍郎而以中为秘书少监　五月出内帑钱五百万缗赐户部以佐调度　以公据闗子给总司　颁与按官吏八条举荐四条曰仁恵公直明敏亷谨按察四条曰苛酷狡佞昏懦贪纵乃元祐间司马光陈请也　六月王纶使金充称谢使纶还入见言敌国恭顺和好无他上曰中外之论皆欲沿边屯戍军马移易将帅为进取之计万一轻举兵连祸结何时而已思退曰金主亮已定寇江之计纶所见盖妄也　礼部侍郎孙道夫数言武事沈该虑其引用张浚黜道夫知緜州　诏戒骄惰禁赂遗以二诏立石于尚书省　遣官覈实常平义仓　仆射沈该罢　闰月省淮西冗官　秋七月李焘上续皇朝百官表　复提防铸钱官　八月减进奉银朱熹松子也筑室武夷山以讲学上闻其贤召之不
至　九月汤思退陈康伯为左右仆射　皇太后韦氏不豫乃赦未几太后崩　冬十一月贺允中奉皇后留遗物使金令孔彦舟伴宴常例赐花允中辞曰国有大丧乐何忍闻况戴花乎使人怒欲杀之彦舟解曰两国通好久参政勿动心也使还言金必败盟宜为备　祔殡显仁皇后于永裕陵西　十二月以张焘为吏部尚书　减西和盐价　金以翰林侍读施宜生充贺正使耶律翼副之张焘奉诏馆客宜生闽人坐范汝为事奔伪齐齐废复为金用焘以首丘桑梓语之宜生敬焘颇漏敌情焘密奏之且言早为之备亮又隐画工于中节使密写临安之湖山城郭以归既而为屏而圗已之像策马于呉山絶顶后题以诗有立马呉山第一峰之句闻者痛愤之
庚辰绍兴三十年春正月诏革场务横征　吏部尚书张焘因论甲库萃工巧以荡上心酤良醖以夺官课教坊乐工员数百増俸给赐赉耗费不赀皆可罢上曰卿可谓责难于君明日罢甲库诸局以酒库归有司减乐工数百人焘之从容补益皆此类也　二月赐普安郡王瑗名玮立为皇子加宁国节度进封建王　三月以皇侄璩判大宗正寺　亲试举人赐梁克家等四百余人及第出身有差　増印四川钱引　杨存中建言诸重地如四川鄂渚池阳建康京口皆已宿兵严守独荆南歴代用武之地而九江上流要害之地缓急不能应援请各置都统制朝廷从之　夏五月以刘锜兼荆南府都统制仍分拨三衙军及新招军共万人屯江州命戚方为统制　诏寛租赋　秋七月丁丑朔日有食之八月丙午朔日有食之　金主亮将谋南侵命计女真契丹奚家三部之众不限丁数悉签起之凡二十有四万以其半壮者为正军弱者为阿里喜一正军以一乌勒希副之又签中原汉儿渤海十七路除中都路造军器南都修汴京免签外毎路各万人合番汉兵通二十七万仿唐制分为二十七军遂以百户为穆昆千户为明安万户为统军其统军则有正副诸军悉以番汉相兼无独用一色人者至是谍报亮已至汴京重兵皆屯宿泗亦有至清河口者　兵部尚书杨椿言于陈康伯曰敌人败盟因言防敌之术其一两淮诸将各画界分使自为守其二措置民社密为寓兵之计其三淮东刘宝将骄卒少不可专用其四沿江州郡増壁积粮以为归宿之地康伯见上言敌谓我和好滋久而兵备弛其南牧无疑因条上两淮守御之计上嘉纳之　诏修吏部勅令格式书成陈康伯上之　九月罢内侍省　复召试馆职法　冬十月定合班仪　罢诸军内侍承受以刘珙为吏部员外郎　壬戌日中无云而雷　十
一月诏不得以羡余推赏　御史陈俊卿言职田折价而増直者计賍请禁止之　十二月陈俊卿论汤思退其疏畧曰臣伏见十月癸亥日方遇中天无云而有雷人情骇异臣窃谓变不虚生当有任其咎者及观本朝庆厯八年京师一日无云而雷震仁宗皇帝谓张方平曰夏竦奸邪天变如此亟命草诏罢之汤思退挟巧诈之心济倾邪之念观其所为多效秦桧盖思退之致身皆桧父子思也始以秉文衡曲意取其子孙縁此汲引以致政府桧死熺逐而汤鹏举为御史二人素通谱系为结约贵近诡秘其迹自是安若泰山而敢肆意矣伏望陛下置之宪典思退罢以观文殿大学士奉祠台谏交章遂落职　令临安府印造防子于城内外与铜钱并行　安南献驯象　以王之望统领财赋　荆南知府续觱乞増戍兵乃调摧锋右翼军合万人之　是冬渊圣皇帝崩
续宋编年资治通鉴巻六
钦定四库全书

[book_title]续宋编年资治通鉴巻七
宋　刘时举　撰
宋髙宗七
辛已绍兴三十一年春正月甲戌日有食之　用牲于社　丁丑雷癸未夜风雷雨雪侍御史汪澈言春秋鲁隐公时大雨雷电继以雨雪孔子以八日之间再有大变谨而书之今一夕之间二异交至隂盛也今臣下无奸萌戚属无乖剌而又无女谒之私意者殆为敌国乎愿陛下勅大臣当谨于备边也　丙申大雨诏赈给贫民　杨存中罢兵权以赵密代之　俊卿论镇江都统制刘宝军律不严裒刻过度乃责宝散官安置　复给僧牒　二月秦熺卒　三月以何溥为翰林学士兼尚书　以陈康伯朱倬为左右仆射　上闻金人决欲败盟乃令两淮诸将各画界分使自为措置置民社増壁积粮以呉璘戍武兴姚仲戍兴元王彦戍汉阳李道戍荆南田师中戍鄂渚戚方戌九江李显忠戍池阳王权戍建康刘锜戍镇江壁垒相望而襄阳独未有备乃以呉珙以西兵三千戍襄阳呉珙寻被朝命襄阳不能自保则令退守荆渚珙以书遗大臣言荆南为呉蜀之门户襄阳为荆州之籓篱上流号为重地若弃之不守是自撤其籓篱也况襄阳依山阻江沃壤千里设若侵犯据山以为巢穴如人扼其咽喉守其门户则荆州可以髙枕而眠矣若欲保守荆州当自襄阳为扞守之计诏求言　五月诏监司一歳按属吏四人失按者议罚金遣使髙景山王全来贺正因道亮意求淮汉之地
且言亮以九月北巡指取将相近臣议事当于八月至其国大率皆慢辞也并以渊圣皇帝凶问至上率羣臣发哀成服庙号钦宗陵曰献陵　内侍张去为隂阻用兵之议且陈退避之策或妄传有幸闽蜀之计上意雅欲视师陈康伯奏曰敌国败盟天下共愤今日之事有进无退若圣意坚决则将士之气百倍愿分三衙禁旅助襄汉兵待其先发然后应之俊卿言张去为窃威权挠成算乞斩之又屡荐张浚可用上曰陈俊卿敢言除兵部侍郎　六月中丞汪澈言军旅将起费用方繁宜条其不急以狥今日之务从之　以刘锜为江淮浙西制置使节制逐路军马又以汪澈为湖北京西宣谕使置司鄂州又命李宝以舟师屯江隂防海道　以杜莘老为殿中侍御史莘老入见上曰知卿不畏强御故有此授自是用卿矣　罢教坊　彗出角　金主亮徙汴亮行至南薫门外而雨暴至至承天门迅雷大风甚恐亮以刘萼为淮南统军将二万众歴唐邓以瞰荆襄又以张中彦为西蜀道统军王彦章副之将五万众据秦凤以窥巴蜀苏保衡统水军完顔正嘉努副之由海道将趋二浙余兵亮自将焉　八月窜王继先籍其家金主亮母病亮往视之问以所苦母曰吾无他疾以皇帝逺征江南是吾病也亮大怒曰非朕母乃梁宋国王之小妾也遂命伊克雅苏弑之　刘锜进屯扬州命遣将王刚以五千人屯宝应又诏刘锜及王权李显忠戚方各随地分措置沿淮三处河口严为隄备时权在建康显忠在池州方在江州　九月辛未大飨明堂罢合祭奉徽宗配　金将喀齐喀将五千余骑入凤州界侵黄牛堡守将告急于呉璘璘驰至杀金平遣将援之彦坚令军用神臂弓射却敌呉璘又遣别将至宝鸡渭河夜刼桥头大寨破之乘胜破秦州即拜璘为陜西河东招讨使以张超权光化军超甫及郡金兵数百忽突入城超闭谯门令从者率郡人巷战敌死者数千人乃引去金兵犯信阳军告急于徳安府先是成闵遣赵樽屯
徳安樽曰信阳徳安之表里即引兵赴之敌骑引去金主亮以其右丞李通为大都督内赫阿斯罕副之令先造浮梁于淮水之上亮自将南侵亮兵号百万氊帐相望钲鼓之声不絶逺近大震　冬十月朔诏亲征四川宣抚使呉璘檄契丹西夏髙丽渤海鞑靼诸国及河北河东陜西京东南路等谕金人渝盟　刘锜自扬州进屯盱眙军时锜病犹未巳寻自盱眙军引兵次淮隂县留刘汜贠锡守盱眙金人将自清河口放舡入淮锜列诸军于运河岸以扼之　给诸路僧牒登仕告身市军储　先是李显忠提兵在寿春安丰之间欲回军庐州徐观其变至谢步闻敌已渡淮自峡山路渡大江以归敌遂陷安丰及蒋州蒋即光也初避敌讳改焉而戚方自淮西引兵南渡　初刘锜遣王权将兵迎敌逗遛不进再檄权往寿春权不得已仅发军至庐州戍守故敌得渡桥以济权弃庐州而遁敌兵至尉子桥姚兴以一军三千人力战权置酒仙宗山上拥兵自衞不前兴杀敌数百以无援而没知庐州龚涛遁权退保和州寻又弃和州先奔采石　陷无为军守臣韩髦遁　亮既渡淮令万户萧琦以十万骑自花黡镇由定逺县取滁阳路至扬州琦至藕塘驻军数日先以百余骑犯清流闗官军无与敌者遂长驱入闗直抵滁州守臣陆亷弃城去而萧琦自滁州引兵至瓦梁扼滁河不得渡执乡民欧大者问之大因记绍兴十一年韩世忠以数百骑往定逺县骇敌而回至瓦梁尽毁民居以为浮桥恐敌人效之乃答以有路自竹冈镇可径至六合县琦从之俾为乡导遂迂路半日故六合居民皆得逃去敌得城不入径自山路趋扬州攻陷之知通州程邦弼闻扬州破即弃城遁敌退复还　自讲迁后樊城不修筑翟贵王进以兵二百戍焉时呉珙在襄阳敌骑三千忽至欲夺浮桥径至城下张训通以百骑巡绰与敌遇击之防系桥未成敌不得济二将引兵出战俱死焉士卒半淹入江中至晩敌少挫其锋遁去　王权之败报至中外大震上召杨存中同宰执对于内殿上谕以欲散百官浮海避敌陈康伯曰不可存中亦请率先将士北首死敌上喜遂定亲征之议时有欲遣使诣敌以缓师者敷文阁待制曽几闻之上疏曰遣使请和増币献城终无小益而有大害为朝廷计自尝胆枕戈专务节俭整军经武之外一切置之如是虽北取中原可也且前陛下降诏诸帅传檄数金人君臣如骂奴尔何辞复与和也耶乃命义问视师以中书舍人兼权直虞允文参谋军事检讨洪迈校书冯方并参议军事义问至镇江权立行府以杨存中为御营宿衞使　左仆射陈康伯奏时当雨雪战守诸军暴露乞加优恤上乃诏总领所人各支绢一匹家属在营者给以薪炭之直康伯等曰此诚受陛下挟纩之赐也　呉挺向起败敌于徳顺军呉璘所遣也王师抵城下有秦世辅者与其父出降敌执其母妻招之世辅欲还其母云还亦死不还亦死等耳不若善事赵天子敌尽杀其母妻而不从也统制官朱勇被执不屈遇害髙师中力战死之璘寻又遣王中正败敌于治中寨又败之于照城坡　锜败敌于皂角林初金人既得扬州即遣兵逐刘锜来争洲渡锜命部将贾林仲呉超等拒之于皂角林贠琦陷重围下马死战数合部将王佐以步卒百有四人往林中设伏敌既入张弩俄发敌以运河岸仄非骑兵之利稍稍引去遂大败之斩统军髙景山俘数百人锜在洲四日无不战锜恐人心不固乃遣人自镇江取妻子以安人心至是有诏令锜专防江上防锜病已剧遂肩舆渡江留刘汜以千五百人塞洲渡　方亮之南也枚数本朝诸将问其下孰敢当之者皆随姓名而答如响至锜则莫有应者乃曰朕自当之顺昌之役时亮年十八以万户从军锜之胜乌珠之败亮所亲见也故其出师也欲自当锜而卒不果　绍兴乙亥敌使馆都亭驿与其副饮酒其副不肯饮诃之曰酒中安得有刘四厢何不饮有使敌者见其廏卒怒詈马之不食草者亦云盖其威名素着于南北云　先是宝舟师至东海县时敌兵已围海州宝麾兵登岸敌惊出意外亟引兵于是魏胜出城迎宝宝遣辩士四人招纳降附时山东豪杰王世修辈皆各以义旗聚众争应为援宝与子公佐引舟师至密之胶西石臼岛而敌舟已出海口泊唐岛相距止一山风即南不知王师之猝至也宝伺敌未觉遣其将曹洋黄端祷于石臼神祈风助顺忽风自南来众喜争奋引帆握刃俄顷过山薄敌鼓声震荡敌惊失措敌帆皆以油缬为之弥亘数里忽为波涛卷聚一隅窘促淆乱无复行次宝命以火箭射之烟焰随发延烧数百有不及者犹欲前拒宝命健士跃登其舟以短兵击刺殪之舟中其余签军皆中原旧民脱甲而降者三千余人获酋首完顔正嘉努等六人斩之惟统军韩保衡未发舟不可获其余自经死得献议造舟人倪询等皆淮浙奸民且为敌乡道者又获其统军印与伪诏文书器甲粮斛以万计宝欲乘胜以进而闻金亮已济淮遂旋师驻东海视缓急为援遣小舟奏捷既至上命降诏奬除宝清海节度沿海制置使　兵部侍郎陈俊卿言敌扰淮甸几两月矣前日洲虽失利不旋踵而有捷音既而李宝舟师又大捷此天祐圣徳敌宜灭也但荆襄为呉蜀之咽喉敌自春以来种粮草于唐邓修营寨于西京盖欲窥伺属吾有备遂改圗两淮而其粮草为王师所焚今敌骑尽过淮东恐其知成闵之师顺流东下必留二三万骑往来两淮而出吾不意复窥荆襄愿诏大臣与上流诸将谋所以守之又王师分戍长江巨海备众而隙多今惟患兵少宜于闽广厚赏以募舟师此皆不可缓也于是上乃命宝措置舟师　十一月以呉芾为殿中侍御史芾言今日之事有进无退若有葸缩之计则大事去矣　陈俊卿间为上言浚忠义且兼知文武可付以阃外臣素不识浚虽闻其尝失陜复散淮师而许国之心白首不渝今杜门念咎老而练事非前日浚也愿陛下勿惑谗谤虽未付以大柄且与一近郡以系人心庶缓急可以相及上纳其言是春许浚自便俊卿又屡言浚可用上曰卿欲用浚为何官俊卿曰此在陛下上曰浚才疎使之帅一路或有可观若再督诸军必败事俊卿曰人皆以浚为可用陛下何惜不一试之上首肯之时浚责居永州除建康府　先是刘锜病笃叶义问以李横代之趣令过江时敌以重兵直捣洲横引诸军迎战汜提本部兵先走横以孤军不可当亦遁失其部统制印而敌铁骑掩至江上魏俊王方战死柳林中皆金疮被体汜性骄傲不习军事至是卒败　金亮为内变所挠于是亲统细军驻和州之鸡笼山临江筑坛刑马祭天必欲由采石而渡朝廷诏王权诣行在以李显忠代之命虞允文趣显忠交权兵时显忠未至王权所留水军车船咸在而诸将未有统属允文自建康来因使人督之敌舟渐近我军用海鳅船迎击士皆死鬬敌舟多沉溺遂不能济敌纵火自焚其舟走洲渡邵宏渊先亦败敌于真州之胥浦桥是时王宣又遣汲靖败敌于蔡州之确山　敌犯陜州任天锡败之成闵淮东路制置兼京西河东淮北四路招讨使呉拱湖北京西路制置兼京西北路招讨使李显忠淮西路制置兼京畿西路淮北路招讨使　亮已闻李宝由海道入胶西焚其战舰而荆鄂成闵诸军方顺流而下亮愈忿乃回扬州召诸酋约三日毕济过期尽杀之初亮肆虐既久宗族大臣悉被斥而旧臣如张通古孔彦舟辈亦皆坐死国人莫有固志及将用兵又借民间税钱五年民益怨愤于是中原豪杰并起大名王友直济南耿京太行陈俊倡集义众而契丹之后耶律沃赫亦兴于沙漠诸军已有杀亮之谋矣及葛王裒立有传赦文至军中者人心益摇于是诸酋遂相与定谋弑亮而归裒然所谓紫茸细军者衞之甚严酋众因谓细军曰淮东子女金帛皆逃在泰州我辈急渡江汝辈何不白帅主往取之细军欣然共请亮从之于是细军去者过半乙未诸酋集兵万余人控直入亮寝帐左右诸兵散走诸酋射帐中矢下如雨亮即死并杀其妃侍与谋事者十余人　紫茸军陷泰州统制王刚遁　十二月金人来议和且移牒云正隆失徳无名兴师两国生灵枉被涂炭已从废殒见议班师各务戢兵以圗旧好上曰大酋既已诛夷余皆南北之民驱迫而来彼复何罪今即日袭逐可使只轮不返然多杀何为但檄诸将迤逦集师防京畿收复故疆抚定吾人足矣陈康伯请率百僚称贺上曰未须尔到汴京与羣臣共庆　茨湖在汉江之南与光化军相对至是金人以舟渡欲攻襄阳防风势不利不得着岸兵校史俊登舟麾却之　李显忠败之于全椒杨钦寻败之于洪泽镇而显忠又败之于杨林渡翼日金兵乃退戊申上亲征汤思退为行宫留守先是上曰此行中宫及内人不往止与建王行颁令徧识诸将尔　赦新复州军起居舍人权直学士院刘珙草制畧曰兹强敌之干诛幸上天之悔祸爰整徂征之旅坐扬耆定之功元恶就屠余党悉溃重念中原之众久沦异域之风头颅难保于淫刑闾里悉空于重敛宜推在宥咸与维新自江上用兵珙独在禁林一时诏檄多出其手词气激烈读者感厉　上至无锡县宰执奏淮东金人已遁去淮西尚余三万众据和州陈康伯等依防撰到招安旗牓不惟诸国之人虽女真亦一概与补官上曰彼虽敌国亦人也比引见所招捉到金人朕亦悉贷死盖首恶止完顔亮一人耳若概杀之朕不忍为也　是歳籍乡兵于是知荆南府续觱请复义勇民兵其法取于主户之双丁每十户为甲五甲为团甲团皆有长又择邑之豪为总者歳于农隙教以武事而官给其粮其后隶于籍者至七八千人又武昌令薛季宣亦求得故陜西河北弓箭手保甲旧法五家为保五保为甲六甲为队随地形便则合为总不以乡为限总首副总首领焉官族亡族富族皆附保蠲其身俾输财供总之小用诸总必有射团民暇则集无蚤暮之节尽禁蒲博独许以击刺角胜五日更至县庭阅其尤者劳赏之旗帜总别为色诸乡皆置楼盗发伐鼓举烽以为号召瞬息徧百里　葛王裒至燕京渤海军立葛王裒于辽阳闻亮死遂入燕京乃諡亶为闵宗以亮为海陵王諡曰炀
壬午绍兴三十二年春正月朔戊辰日有食之　上至建康张浚迎谒道左衞士见浚复用至以手加额浚见上言国犹身也元气充则外邪逺朝廷元气也用人才修政事治甲兵惜财用皆壮元气之道上嘉纳之　复升江隂县为军　黄中请太庙迁翼祖神御而祔钦宗诏依　二月以虞允文为川陜宣抚使允文奏云今防秋在近而官军分戍舍徳顺一带地广兵稀入寇之路不一如官军在徳顺守七盘山之险而秦陇一带通仙人原者不一见今仙人原全无官军守闗又如官军在凤州守散闗和尚之险而南山子午谷一带路通洋州者不一见今南山亦无官军守闗见与呉璘商量措置　御史呉芾言建康可以控带襄汉经理淮甸大驾宜留建康以系中原之望若还临安则西北之势不能相接时以钦祔庙乃还临安　金人犯汝州呉珙遣将击走之王庶又败之于虢州东　言者谓淮扬合肥蕲阳襄阳为四镇以在江北者为属城各招弓箭手二万人人授良田百畆増城浚隍农战交修依陜西沿边故事行之又京口建康九江江夏公安建为五帅各屯二万人列置烽燧益修楼船辅以天险之阻此为长久之计诏益就措置　闰二月呉璘复大散闗先是金人既失秦河等州乃坚守大散闗以扼王师璘遣杨从仪等攻下之遂分兵据和尚原敌退守宝鸡县璘寻又遣姚仲攻徳顺军未下璘恐士有惰志即自秦驰赴率数十骑绕城传呼城中之人欲识璘面不发一矢敌气自索既战又为我军所败遂遁去璘入城父老拥拜马首几不可行　三大将之出也兴州路得秦陇环原熈河兰防洮州积石镇戎徳顺军凡十二郡金州路得商虢陜华州凡四郡独敌以重兵扼凤翔故大散闗之兵未得进　金人陷河州驱老弱数万屠之选强壮数千充军焚荡其城而去　祔钦宗于太庙十一室　刘锜卒三月遣使措置堡寨屯田　洪迈以中书舍人假翰林学士充贺登位使　金人陷懐宁府守臣陈亨祖登城督战中流矢死其母及家五十余人皆死之　是春淮水溢中有赤气如凝血　夏四月诏近臣陈防秋事宜诏以杨存中为两淮宣抚使以刘珙不书录黄卒罢
乃命张浚措置江淮浚出入将相三十年素为士卒所畏爱至是复总军政皆乐为用　汪澈宣谕荆襄还除参知政事　张震为殿中侍御史　张子益大败金人于石湫堰　陈俊卿申严出军逃叛法　时复议和以三招讨司结局而为三卫司而命成闵主管殿前衙司李显忠马军司呉珙步军司　复熙州　六月赐皇太子玮名眘立为皇太子追封皇兄子偁为秀王　丙子上内禅皇太子即皇帝位太上皇帝居徳寿宫　大赦赦文云凡今者发政施仁之目皆得之问安视膳之余天下诵之　以龙大渊为枢密副都承防　求直言诏百官轮对　召张浚浚入见赐坐降问除江淮宣抚使　张震奏近日有飞蝗自江东入湖州界　秋七月诏曰敌人来索故礼从之则不忍屈辱不从则边患未巳中原归正又源源不絶纳之以东南力不能给否则絶向化之心宰执侍从台谏各宜指陈定论以闻　命汪
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:46:36-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>