<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●续吴先贤赞序,●续吴先贤赞卷之一,●续吴先贤赞卷之二,●续吴先贤赞卷之三,●续吴先贤赞卷之四,●续吴先贤赞卷之五,●续吴先贤赞卷之六,●续吴先贤赞卷之七,●续吴先贤赞卷之八,●续吴先贤赞卷之九,●续吴先贤赞卷之十,●续吴先贤赞卷之十一,●续吴先贤赞卷之十二,●续吴先贤赞卷之十三,●续吴先贤赞卷之十四,●续吴先贤赞卷之十五,●续吴先贤赞后序,续吴先贤赞全文在线阅读,续吴先贤赞全文在线下载,大玄古籍书库">
<meta name="description" content="十五卷。明刘凤(生卒不详)撰。刘凤，字子威，长洲。(今江苏省苏州市)人，明嘉靖二十三年。(1544)进士，官至河南按察使佥事。《续吴先贤赞》收明代吴地先贤，各为之作论赞。六卷以前不分门类，序中称“节义”以上不为题目，七卷以下分为节义、死事、孝友，儒林、文学、隐逸、艺事、道术、寄寓十类。该论赞与刘凤其他著述一样，文字晦涩，行文诘屈难懂，且前六卷与后卷，体例不一。有《丛书集成初编》本。_续吴先贤赞_全文在线阅读_续吴先贤赞_全文在线下载_大玄古籍书库">
<title>续吴先贤赞_刘凤_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">续吴先贤赞</span> <br/>
          作者： <span class="inputVal" id="bkauthor">刘凤</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,传记,完结</span> <br/>
          字数： <span class="inputVal" id="bknum">[book_length]82034</span> <br/>
          说明： <span class="inputVal" id="bkdec">十五卷。明刘凤(生卒不详)撰。刘凤，字子威，长洲 (今江苏省苏州市)人，明嘉靖二十三年 (1544)进士，官至河南按察使佥事。《续吴先贤赞》收明代吴地先贤，各为之作论赞。六卷以前不分门类，序中称“节义”以上不为题目，七卷以下分为节义、死事、孝友，儒林、文学、隐逸、艺事、道术、寄寓十类。该论赞与刘凤其他著述一样，文字晦涩，行文诘屈难懂，且前六卷与后卷，体例不一。有《丛书集成初编》本。</span> <br/>
          封面： <span class="inputVal" id="bkimg">Z_6831.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]续吴先贤赞
[book_author]刘凤
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,传记,完结
[book_length]82034
[book_dec]十五卷。明刘凤(生卒不详)撰。刘凤，字子威，长洲 (今江苏省苏州市)人，明嘉靖二十三年 (1544)进士，官至河南按察使佥事。《续吴先贤赞》收明代吴地先贤，各为之作论赞。六卷以前不分门类，序中称“节义”以上不为题目，七卷以下分为节义、死事、孝友，儒林、文学、隐逸、艺事、道术、寄寓十类。该论赞与刘凤其他著述一样，文字晦涩，行文诘屈难懂，且前六卷与后卷，体例不一。有《丛书集成初编》本。
[book_img]Z_6831.jpg


[book_title]●续吴先贤赞序
刘凤
古贤人之修于乡是其贵德乎若出而定国家功伐在天下则太史氏存焉无不书者其乡之行则惟闾里族党详之岂无遗者是以在周游宗党正各使?书有以也夫吴在昔?奥区贤人产焉者众泰伯潜焉子游澹台各标其闾然不附青云之士则湮灭无闻者可胜数哉昔有娄地记诸书及吴先贤赞多不传余重嘅夫贤哲立身修行莫不始于家是故古者正月朝于乡而复事遂定其论及有所选也亦自其乡登之则虽出之四方有功烈着于内外何不记于乡哉顾今之为书者多缪妄窃操弄颠倒之其所褒进非阴有所附离则顾望且自?地所剌非不于其媢嫉则以无所于藉忽遗之是胡所征信与往志作于文定公诸贤又有别载者则杨循吉阎秀卿徐祯卿祝允明其着也余私其绪有所述明若其义则窃取之矣且不能远及古始者何夫前之作者既藐世与人易不能有所夺予故断自今则论其行事迹其始终之槩若功施于民蒸蒸遂遂者以劳定国赫有显名者翔序卿列蔼蔼济济者历践机要善保无咎者积资赖宠淳然肤逊者躬勤砥淬宣翊庶猷者董正弹压望实克副者艰棘危栗蹇蹇弼直者辟造土强桓桓师武者智畧辐辏镇安宗社者仗节引义矫矫烈烈者介厉严公侃侃謞謞者廉清洁贞操行绝俗者高遯不污违世独立者好博研思闲雅知物者敏赡辞致蔚有藻章者淹该艺事综毫翰与绘素者精理微解善为方论砭石者雕文刻镂巧擅倕尔者诞恠厞隐游意变幻者至于妇人之节抑或有女教焉然无得而纪者以贞一自其恒范自非有姜嫄太任之德庆流无穷则虽梁高鲁寡亦所不列自节义以上不为题目者所以效于用亦各因时或未可以槩之也彼君子者其虗其徐威仪王国是我吴之盛也出处异道庸无得而讥焉

[book_title]●续吴先贤赞卷之一
刘凤
高启
卢熊　卢熙
杨基
姚广孝
滕德茂　王逊
郁新　余熂
卫浩
钱芹　俞贞水
王英
金问
杨翥
王璲　王琎
吴讷
陈祚
尤安礼　虞祥
施显　张洪
何源　张勖
曾爟　平思忠
刘琏
李蕡
施盘
○高启
高启者长洲人少时以诗为饶介所称介在伪吴间喜文学垂意启良厚乃去之隐青丘洪武初以史事召预执简巳乃命教冑子　上忽令与谢徽同对时巳暮面授侍郎户部以不经为吏且金谷重孤远骤当寄任力辞得罢仍　赐金遣归属魏观为守故与相优尤礼遇之魏得罪遂并坐年三十有九所著书曰为鸣凫藻学者多有之
赞曰国家肇基威武出三代上其始开以文则季廸有力焉为诗沈淡以桥举精理间发加藻采焉弘于前之勚矣观亦宗臣安集吴劻攘时以飞语中良惜人谓贾生以绛灌斥外若启遂文致之悲夫
○卢熊　卢熙
卢熊字公武本武宁人家昆山父观好读书熊在元为掌故洪武初起守兖州时兵革后未安集重以大役熊所为画善分别不待令趋事后竟坐法人伤之初游于杨维祯覃思义喜博绝伟异之观而尤工小辩多所正之为书甚众子彭祖被荐为礼官亦善着文孙瑛以进士起能世其家
弟熙以荐起同知睢州明年行州事使者逮民而伍之取必盈无问所从留令者以不如诏论熙不为动上更戍者数人使者虽怒不能夺后卒官贫不能殡吏民为归其丧送者塞途遇大雨无一人避去者熙既雅慈仁又涉学与兄名相亚子充赖以善书召孙儒亦有文守中书
赞曰熊为吏廉公其惠足以使人殆以儒徒守文耳法理乃非所长耶然□之亦不显其过公暨愈愈而能脱士藉干爱结于人矣其子孙咸简简有兴者称不堕其风茂矣夫
○杨基
杨基者本蜀人自其王父官于吴基生焉幼则警敏日诵千言巳有论著欲自试不果乃隐吴赤山伪吴辟致之即辞去又客饶介皆未及有所见　王师平吴藉置临濠又迁之豫后起令荣阳复从坐徙用荐为从史又以罪斥也再起奉使还授员外出按察山西竟以谗逮役锺官卒其往来数数是时法初行少有过则从吏议且以自士诚所虽见宽犹不能善也欲以庸庸免又不可得基工于诗与季廸张羽徐贲同著名四杰初杨维祯来吴一见惊焉谓巳不逮今其诗实传也
赞曰汉定功以从起丰沛?上有以哉有以哉其次虽自归者犹时见疑而况以收藉得免幸矣孟载特以儒亮得复用然既无他才能斥乃其分好进矜名竟于作所殁与公干役上方异矣若吴之诗盛于今基并有力哉
○姚广孝
姚广孝苏之相城人初为浮屠学通占筮兼综兵家书王止仲知其有当世才虽自匿欲有所用之会有以道高荐者令侍　文皇于燕一见以为天授即深相纳数以奇谋进起兵时多其画也迄成功所筹皆閟密人不得闻或以为通于数迹甚幻葢天造　皇始特神之耳坚不受封且不置家上亲爱之呼少师而不名竟徒步归出入里中不改初服逮卒　上又亲幸其第问所言终不对乃官其飬子焉
赞曰时运方遘则异才出焉固不一途哉当　高皇时固疑　文皇之受命也几道衍而仁慈佐之而首定大计开万世洪业及成功谢不居则又加于人一等矣子房学黄老谓有托此其游于方之外自性然岂为富贵哉所著书多不传若其深诋宋儒必有见焉张洪何者辄焚灭之惜矣
○滕德茂　王逊
滕德茂者仕元为江浙行省官从讨方国珍浮海风大作?舟?石?徂多欲崩众无人色德茂喻以无恐赖之济留抚台人甚德之　国　初　征为丞相掾巳乃令与王溥同守建昌溥多自恣德茂持之力自湖广行省召拜夏官尚书以事见法其才长于绥集又工为奏论事爽激故见拔擢子枋与从弟权皆有职用
王逊字谦伯昆山人以进士选自御史丞上高寻以功复召性刚廉峭刻所治以鹰击毛鸷为能人或规之君不虞后患耶曰虞患思避隐忠不竭其又得全哉竟坐法子复亦以进士任御史然直气少折矣复子敏能不坠其业
赞曰司马以故元臣进用其初岂有所不得巳者彼其操尺寸思欲用所未尽既遭值不世由郡邑附风云遂秉统枢机适不当意以嫌逮非以不从始起疑易构耶逊疆直少戆然守职不回虑使挠而从之曷称死官下哉时以刑乱国用典无所贷要之终见察其子孙皆显用岂不至明矣哉
○郁新　余熂
郁新者家本吴人其父避之临淮以贾致饶新伉爽结少年负奇气洪武间征主度支事　赐今名巳而更定制为郎中进侍郎数对称　旨问天下户口钱谷转输占对无遗大被眷拜尚书卒永乐中
余熂字茂本昆山人家故镊工少儁慧喜学问?儒有意当时洪武初选造于　廷无何遂拜尚书吏部掌铨称平迄无悔咎熂为人长者未尝谮毁人其以事见疑者每进微喻有所宽释居家尤恭谨望里门辄下见故时所往来必自名若未尝贵者
赞曰郁新方缔造时主大计非其才长于应变善心计无所漏失乌能免哉及壬午之际委仕无改信乎其工为自谋也熂虽蹗蹗然畏慎不被嫌猜其事乃不能详既总百官备宰阿葢亦有足称矣
○卫浩
卫浩字季洪常熟人永乐时任御史未尝深文诋人罪见酷急吏辄论罢之　仁宗为太子八?田守殊被知遇讯狱多乞付卫御史奏上辄报可尝有大将收其偏裨上之请论死浩议令以功赎后迁按察江西归年至九十余
赞曰浩诚宽仁未尝足巳自负所守官不察察任威似质谨无异能然其治多得全卒以此蒙福虽忤时见原将在外始不敢专杀归之　上自治乃获释自此疾力战者寡矣
○钱芹　俞贞水
钱芹者吴县人幼自修立厉志介廉初不龊龊欲以奇节见尝从大将军辟绝塞宿留既罢府居贫漠无所营意良苦守姚善爱士贶米俞贞木误致之芹所芹以守贤也不逆他日贞木见守乃知之因欲见焉不可期于庠序展礼宾之继忠出一书遗守遽退善乃荐之朝从征虏将军咨议令请事司马门未至卒遗奏言边事　上善之赐归葬
俞贞木者琰之孙琰有名前代贞木颇好学问善著书洪武初荐为乐昌令又为都昌以亲故累罢免太守善方向文学尊礼有道以风民俗极重之数延致于庠行乞言礼多荐达贫士因以进者往往而是然糠核不继空匮愈甚不以于意靖难时劝守举兵因逮赴司空论
赞曰继忠虽高行然本负气欲有所出之两在行间其奇谋秘计亦将有所效之乎贞木敦行尤以节着其居平洁清重一介取予虽尝仕或以逸疑之岂遯世不顾者哉方其为守决策要与俱死志义皎如日有夷之清称贞隐何也
○王英
王英者昆山人也始约时诸父老会里中尝为传食无不赡即他时传食者多不以时咸曰无伤也王孺子性谨厚廉仁时为博士弟子者多避不肯就独嘅然应之数岁升于国学选授御史以能举其职闻命摄都御史事　上手翰宠之又以为刑曹出为邑永乐初召还继迁按察陜西得代归卒泗州英始终以宪法赋于政刚果善断临事毅不可夺有所论说人问之不对及巳行下犹未知为英所上者常曰既巳出身奉职当死官下宁复顾哉然其中纯质居乡时时过所善者獘衣冠行道上人不谓尝贵也喟然思往传食时曰吾素事诸长者未尝少失意异时吾且得相从游岂非幸哉王公骥性严峻尝与公为寮深念之数问遗其妻子所以恤之良至时亦为其厚重不泄类周仁张殴也
赞曰俊伯未有赫赫可纪然在朝不能久居其位良由伉直少所容贷不假颜色于人故恒不堪之然为吏宁当游意于法之外市恩哉得不黜辱幸矣迄善罢能保其终则又可谓不谄曲之效乎
○金问
金问吴县人其父道玄为元将陈飬子陈战而败道玄自投海中义不为贼得若有济之者流不知昼夜忽在石上竟得免人荐之伪吴逃焉以终问既贫家无书寓读于人学于俞贞木永乐初荐起官正字授　太子经会有忤与黄淮杨溥系请室三人深相得也各以经义讲诵不辍洪熙间待　诏时引对有所匡益累进二秩宗卒　英宗时更历四世皆在肘掖参预时政每有譔述未尝不在其学长于训诂勒成一代典藏之太府与诵习之博士弟子者皆有力焉尤工书解星历兄声亦嗜学问事之甚恭尝病禁寒时欲蠃蚌即解衣觅进之其友爱如此
赞曰兢兢公素修闻?姱厉行自家平我王路悴惟诱任卬恤踬踣巢?虎巢?虎阽危居之若裕恒预帷幄通塞异趣优游著作匪宠能躭贞行之以岂徒艺翰平允兹执心庶哉忠贯平
○杨翥
杨翥字仲举系本宋高宗将沂中后家于吴翥少与兄戍武昌为人讲说时文贞公士奇亦寓焉见即欢相得文贞方困乃令诸弟子从之受业而自之他所日往返余十里与文贞期会未尝失也由是德之甚当　仁宗时荐之召主注记从史氏撰　三朝事迁传　郕王谢罢及　景泰间　朝焉竟不仕归二年又以虏保塞赴　上贺所以宠之良厚公因疏乞时朝　太上皇帝进位秩宗俾食其禄年几耄乃卒素敦行以德重称其处人所不能堪无几微介于意纯心为质君子哉可以厉世表俗也
赞曰常伯亹亹笃哉有棐方其困时两贤同厄言议甚伟卒建忠策序功　当扆曷恭之敦而靖以无侮曷仁让以恢而栔栔其庸愈几而能舍不弘于进以取悔
【 火五】 谦恭是则三命而伛寿俊如何实里我土
【 公之故居相去余甚近】
○王璲　王琎
王璲者其先蜀遂宁人也自其祖父仕元宋时家吴璲有异资幼则善属文名籍甚因得备侍从与王洪孟杨达善并以才闻璲等既后进文独工诸在位者雅不能善又自相矜许遂被以轻薄名　仁庙在东宫试神龟赋极称善语解缙缙顿首谢不能及后语黄淮淮因谮之遂与孟儞先后论死
琎璲弟也先在谪遣中以明经举?掌故以著作召与杨溥等入直　内庭琎稍醇谨文亦不逮璲故得优游免兄琏少有逸才先被遇命从宋濂学以早卒名乃出二弟下璲为文能立就虽数篇并作受命即奏不淹刻咸以为神而性又无所推让故不免于忌然其书未久遽无传者
赞曰吴称文学自言游始后乃盛海内然初之能绍者汝玉兄弟寔先之虽不善终亦由传会能以其文进用被眷良厚有名称于时顾不为资适逢世得当哉逮其及也一由于文文适庸乎竟以名败故亦安贵名也
○吴讷
吴讷常熟人幼有成人度能遍诵五经父为沅陵簿被逮讷请代未得而殁丧之哀时称有礼乃用善医起　仁宗素贤之授以御史其所莅必兴立教化奖进贞义黜奸邪除暴戾之意表闾里修忠臣墓时稍敦质法无抵严历官都御史皆以仁厚称致仕归卒年八十六谥文恪所著书多行于世
赞曰讷岂不诚贤哉躬行孝悌务在沉至感切于人与彼华而不敦异矣至晚节益恂恂恭谨虽履贵盛谦巳有逾未尝作重劾按人亦时初解网密用忠质?化数贤者风厉以节槩敦俭用追隆于古自今谈者罔不嘉其遇若其老而劬劳勤于著作故亦颇着文焉
○陈祚
陈御史祚者吴县人字永钖自庶吉士参议河南以言事黜均州力田宣德初召为御史复疏言帝王之要载在典籍具以质言儒者所为明兴坏之端在薄嗜欲谨游幸审忠邪之辨若此之不慎徒文法为何以制义宪为之建利去害错世于安而不倾　上疑其言游幸佞邪有所褒毁剌非抑损当世之意遂逮治请室且籍其家禁五年乃得释复其官则亲巳前死狱中乞行服不听又乞归葬乃听后按闽击去方岳而下甚众代还视河渠重劾将漕者虽蒙宥令惶恐谢又按楚言　辽王事　上怒械治论死寻赦出之侍郎吴云者荐其属吴悦悦坐死而文法吏因文致其罪云以释憾悦自刭祚上言?理者用法不平以私上下其手乱旧章应死　上是之因着为令迁按察佥事福建得谢归卒年七十五祚性刻廉有所为奋不图难操裁太过不无逆戾人情然能苦体蹈危险若甘之人亦矜其壮气尤怨亦复少损焉其后世官亦有显者乃多智计用和谨贵矣
赞曰古伉暴?懻者暴公子之属史犹称之岂非以朴击凌挫良难矣哉至引是非争事之曲直劘切人以所不能在下尤患之而况以事上乎祚数跌不悔倐兴倐废至陷其亲于囹圄以死不为服虽成直臣名然以此易彼吾闻之中大夫羙中云是岂有不得巳者且其所激愤果天下大体奚不可者当是时故无失德徒以口语屡至谗忌惜夫
○尤安礼　虞祥
尤安礼字文度父从道前元时辟从事后避去至洪武初以才荐官楚当草昧际务晦慎自全安礼生而淳谨无伤也寓楚时与杨文贞及尚书翥相善履方挈规行不径人笑为迂有欲试媟污之变色走匿其同门生当远徙妻子稚弱安礼谓之曰第行我在何患巳而女长为子娶之子故所后弟之子也弟以女疾难之曰吾以心许吾友可食言仕为掌故进司马属同列面骂之安礼不为动既病免几不能给朝夕况守锺入　朝文贞公问焉不能对归而得之隘巷居甚卑陋请更之不可其介有足称者
虞祥者昆山人也以掌故擢给事礼科顾能谨默不妄诋见人有过务覆匿之虽容容随世然赖以全者多历官侍郎廵畿内为政大率以清静不事纷更有所论　上终夕不能寐报可乃巳其慎如此子震以力学闻孙臣为司马属参议益部所至清谨归不持蜀货人问其橐装曰吾以市德于民重不任载也盖亦祥善为贻谋矣
赞曰余观谨愿者事未尝不为动容也曰羔羊之诗见之矣伯有佚奢而子产嘻晏不敢盈礼焉匡齐道缺树德务滋岂厚封之谓邪仲祯用诚长者处官虽畏慎庸不乃愈教子孙不失秩可谓能遵业哉子礼不欺其友贫约没齿无憾岂有所要固自其志绝人矣夫
○施显　张洪
施显者以进士第一人官都督断事巳复行按察事北平坐谪久之乞自効授御史有所谏诤皆大事疏未上而卒与张洪为同邑人相善也洪被遣显适在廷欲言洪目止之得薄谪既洪以明经起永乐初授行人使日本馈赆一无所受又以茶易马于番冬而往逮夏归裘葛不更人称其介缅人入孟飬地又命谕责之还所侵方阻兵不服六返乃听洪所著书多于显年亦高其为经解皆徧不专名一经也
赞曰张洪之夷狄开说令服从无所为屈其诚仁有以动之虽凶狡且慑息国家威命四畅非播宣者有人曷以哉显虽欲效而忠不能遂固亦有未易者当是时法峻独无可瑕疵谪而旋复足谓善保终始矣
○何源　张勖
何源者吴江人也洪武间以博士弟子试为吏德州山东蝗大起独不入州境岁饥极于病能绥靖之以功迁守梧州梧蛮夷地且患烖相仍议上所以赈之曰俟得报民不其馁而吾宁以擅发罪耳遂开仓廪多设方畧拯之巳而坐事谪英公张辅辟教士交州复后召为宰士历岳牧源在事久屡斥屡起仁厚温借故能免年八十六时谓宽厚之効也
张勖永乐中以掌故为御史侃侃有直臣风出按山西封上有所言谮者以几事不当露泄必欲文致之不能得迁参政以卒勖气厉急少所容然于守官亦质有文武焉
赞曰源用宽济斥虽屡竟跻通显以考终观其所设施无异能碌碌不与物忤故自行间起得晋用非有所附丽然哉勖之刚急可谓能称其职虽以早世不竟其用盖亦无复之矣
○曾爟　平思忠
曾爟者其先钱塘人由其父徙吴江爟少学春秋于鲁道源洪武间选于乡令黄陂召侍读　禁中修典令使交南还陈黎氏所以当讨赞师有功既平之复使往卒于富良江子坚亦春秋起官蜀藩
平思忠吴江人以功曹进永乐中官主客时方国来同忠竭力能节承时序无失秩官尚书吕震才之以事被逮值虏使至震为言立出之后任杨弘关中以思忠参其事复被谴会市马西域以思忠能货令随宦者使吐蕃还卒初太守况锺尝同推择故礼之厚且使其二子事焉曰此吾故人尔无宁骄失长者意忠亦视之自若也
赞曰语称使于四方宣其辞命招携贰绥服之岂易能乎爟再使交人其勤足纪思忠怀远人致饔饩其逆也以班有加等益虔使小大莫不得其所再绌终以复用自非其才不可弃耶方是时综核详上下不敢苟若忠之进退亦文法所不得而裁之矣岂徒无害哉
○刘琏
刘琏自永乐间仕御史历侍郎守边几三十年当　英宗时虏数入琏能持重少失亡其以首功上者必审喻之云有如不中率令尔对簿书尔果阵而获于何所遇敌疾力战胜耶故终不敢冒赏嗣后未久辄累功徼求过当矣琏之不矜岂非人所难哉致仕归卒于通州贫无以返葬逮叶公盛疏上其功状请加恩乃得追恤旋先人冢昆山
赞曰士谈说就功何易也使乘一障能令虏无入乎琏在巳巳与郭登守宣府为城下盟计欲诡夺虏虽不克然使知有备不敢犯又数侦虏虚实竟使款塞和未必不能逆策其然也功皆抑不闻至殁而不能返其丘墓身久为将故犹窭甚何论请羙田宅多从宾客车乘哉且戒妄杀不敢徼功畏谨矣或责之死封疆之义不能出骁锐鏖土木下济师事诚有之则所传闻异辞未可蔽其罚一人也
○李蕡
李蕡者长洲人以进士任司马属尚书方宾器遇之进佐太仆从靖远伯征麓川父卒不听归以墨衰从迄骥以功疏爵而蕡亦迁二司空乃乞持服后以司马邝埜荐令佐巳先己巳之变卒蕡事无所见雅善为兵其从征也由其计划得全故以文臣封者惟麓川之役在兵间久知边郡地图阨险远近埜深以此倚之为人长者居乡甚着行义时有刘继初者尝官舆司马实?蕡谈边事且嘱之无喜功云
赞曰闻之长老云当　英宗时朝埜方以虏?事埜实谋之蕡蕡为具言所以戒慎而中官振务徼一时讇纳偏说不参稽且席中国累叶盛强气奋决策于内茂实言不用亦前死故得不被书云无侮老成人则计之生熟于得失可知矣
○施盘
施盘者吴县人少落拓宽博衣冠游里中人多谓之狂生从博士弟子诵学而亦好为诗故时诗近俚犹有闺门袵席意盘既雅自负选造对策于　廷第一年纔二十余皆以洛阳年少遇之公卿争前席亡何遽卒
赞曰天道不全患在羙好故盈而若冲用乃不穷盘少年有显名方几进用遽摧折悯伤岂有所夺之耶且也何足多而似靳者虽适然遭之而盘也巳盈溢不夭扎亦将安之乎
广信府同知邹潘校正
推官方重校正
临江府推官袁长驭校正
上饶县学教谕余学申对读
湖州府后学吴仕旦覆订

[book_title]●续吴先贤赞卷之二
刘凤
刘铉
仰瞻
陈镒
俞士悦
徐有贞
叶盛
徐俌蔡蒙蒋廷贵刘竑
陈鉴
○刘铉
刘公讳铉余从祖永乐中以善书征预修史进侍讲　英皇帝深所眷知　天语褒之云铉开说简质大有裨益巳而　景皇帝称摄诸司劝进独不预名及易储事起时为祭酒又不肯表贺屹然中立在　廷倚以为重杨翥荐公及吕原可相而公竟不肯一见贵幸遂累考始进詹事归方在翰林时王汝玉辈为文若宿成公必淹时乃就然沈至深切于经国匡导纳于善为多不与轻薄体同也所著盖多藏之不出久乃散泆惟诗二卷传尤工于书楷法温媚极为时所重不肯为人题故益少存者与人虽造次未尝不厚念若同官者子弟见焉拜起必令如礼而恤所乏及问遗其孤无不至不好立名称而咸谓长者敬之性廉厉不治家产故狭小耳卒赠少宗伯谥文恭子瀚官副使尤严毅能伉其法于宗蔚有礼教孙棨以公任为郎至太常阶一品实异数也
赞曰昔汲黯在九卿中谓能立懻非徒言论无所避也即闻其风惮之所操裁异矣若吾公在当时以文学侍从无所主守何以见谓刚特当其有所发使人不寒而栗至举动虽小必慎行巳皆有尺寸宁迟毋速利害藐不能易不可谓诚直臣哉以所后死靖难时故终其身不得追恤而刘氏自是遂以忠义世其家虽稍陵迟子孙咸依以为重实有所始之矣
○仰瞻
仰瞻者长洲人为大理丞以持法称当宦者振擅命人争附之朝夕走其门惟瞻与薛瑄及少卿顾惟敬不肯往振尝怒瑄不谒因卒沈荣事遂坐瞻谪乘障巳而尚书俞士悦等言瞻抗直且据法不敢阿不宜斥弃者乃使复?理其操裁益峻竟以不能骫曲失当路意谢归卒瞻少尝师夏时及贵事之尤谨经其里必式过门则下而趋敦行自其性然
顾惟敬者吴县人与瞻同为理瞻事起并及瑄独不逮敬敬自请系乃出之吏蜀未久罢敬尤畏慎居平不妄出一语淂年八十余
赞曰李离为吏以死守法张释之当犯跸以金不敢动摇彼其为法吏宁当有所阿哉若其不谒贵势无所陵折可谓刚矣时皆喜趋和承意不敢引当否至疑瞻卞急惟敬素长者乃能与之进退亦贤矣乎然皆由于瑄有所式化语云义不虚出乃誉不独生瞻等之谓耶
○陈镒
陈镒字戒永乐间任御史进御史中丞抚陜以西被边郡善于绥柔故虏亦不敢犯尤得人心荐达人才惟恐后尝举王钺自代及召入行御史大夫事诸御史咸重之不专厉威严而自惕若敛服不暇王钺继亦得入欲排镒出之会陜旱甚吏民诣公交车上章乞镒乃复令往抚至则祷而雨西人大悦又大?兴发赈恤之躬行田野察幽隐理沉滞导疏川泽丰殖薮壤佐宽民力其精勤不舍昼夜盖安集陜者十余年　上所以加惠钖赉宁镒者亦岁至虽召公之在西土无过也民人私相与尸祝之至有疾痛号于镒若响应者遂神明之纔六十余乞归卒谥僖敏而其弟子僎仕御史能析疑狱覆脱从轻典理盐筴除其奸乱以不贿闻佥事蜀值寇作率众二千直抵其地贼方数万据险待我乃请济师及督将贵至僎遂前驱入破其寨四十余不解甲两月又为画所以靖之策上幕府明年贼再发夹江之花溪又檄僎讨平之虽以书生冒矢石出入行间介冑士所难使者方上其功当趋贵州溺于叙之江中
赞曰国家初兴其定功基造者皆佐命二三臣至绥固和之丕克保乂非老谋长虑忠笃之老则曷以哉若镒之分陜陈常布艺树之经法而民知有恃至窃窃然俎豆之不能使人无保巳惠之入人深矣夫若僎以死勤事其功乃不显人臣之义惟其所在庸有猜乎
○俞士悦
俞士悦者长洲人幼敏慧能诵学　永乐间授御史以肃敬任职称选按察楚是时法尚峻上下皆不敢苟而悦所莅更称宽惟吏坐奸利事者与重劾属所部烖荐及署吏皆走匿悦?具器备廵屏摄行火所及衣冠礼于向风?返灭火焉进参政淛淛多名祸吏悦佯若不问者巳而尽得其奸状穷治之政为清倭人入寇自悦设泎澉二戌至今赖之召入为大理当已巳虏在城下以悦为都御史与卫颖帅师门焉昼夜不释甲迄平进尚书刑部天顺初六卿皆例谪成化时赦还复官卒八十余悦与镒同时无赫赫誉然能荐达士其被谴怒者多为开解不避虽无犯颜争盖柔而能立有足称矣
赞曰人臣卫社稷死生以之春秋之义不有居者其谁与守叔武之复卫国盖权之有焉功虽能定所以忠上者则无方与悦值劻攘因时传会致位公卿其忠计或有所効之矣至同之一时用事者谓不能廷争庸庸随世寔亦有之若彼持构则有人矣哉悦无预也
○徐有贞
徐有贞初名珵其先以豪右徙有贞生而短小精悍目光映人烂烂慷慨有当世志始从吴公讷游讷奇其材祭酒胡俨有人伦鉴讷进之俨所适俨病卧见之令为诗不觉跃起绕床曰此为日灭铉器也何意得之以进士读书中秘时杨文贞诸公在内每都郎得其试文辄叹息有贞以士所以谋议济万世业乃独以文焉尔乎肆其力于学无不究通资故绝人非有从授若星历运度纬候数象禁方既所该综而智计权畧意算又非书所尽也当正统间仕侍讲时方以虏?事乃　上言戎谋便计及讨伐利害若言不当出击者上为嘉纳至事变作中外戒严以有贞素善言兵令之河南起兵以为声援行御史事守便宜不待报使恣所为贞直驰至邺民巳匿山谷不出应为谕以无恐命善吏能得民者四出招之遂大集因申约束教之司马法修器甲什伍之特不置尺藉谓事宁当任所之故士争愿効行间皆太行骁勇可用惟得当为快会虏退召还以旧学侍帷幄
先是河决张秋治者徒筑塞之乃益溃不能绝资费无算漕渠梗饟卒獘不胜事下司空集群议求善洒水道者贞自请行时欲以兴发大征役贞言不当先自扰俟驰诣彼相度遂乘遽发始渠涸冬月渐为陵陆行者道绝贞至之夕水忽骤发咸惊以为神因召所司语以工非朝夕计设徒惫益患苦之耳吾当别?方姑悉遣归又量远近为部伍先后发众得无窘聚躬履行循水所由踰济汶道泗沂沂卫涉沁沿河下濮范极水势所底图地形高下前所遣度巳集乃上言水之澹违虽天时地利有适然者而人事纬经乃由作治昔禹之治水岂有他术能逆水之性哉今臣验河流自雍之豫出险阨就沉升固巳汨荡又自豫之兖土盖疏恶其冲河曲为大浲夺济汶入海之道而去众流从之徙而北则北溢南则南垫而漕渠淤潦则穿溢溃防旱则舄卤千里又不可耕而食今治者欲塞之毋溃而溃愈不可止者可谓失策矣臣请疏导水所趋平之乃治其决决巳治乃浚其淤因为溉濯宣节俾安流当可诏从之
惟所辟置兴立无得从旁挠者贞乃作卷埽法至今遵之纬竹大?编薄实之土石视其溃数十人推而湮之既使不旁溢又深为渠引水入之度势疏近置闸隐以金??是张秋之首?大潴之野越范暨濮又上接澶渊以达卫沁用杀其怒流随平命渠曰广济渠则异流同委闸乃上下栉比以次闭启流之滥溢不顺者堰之堰有九长袤皆万丈于是水不得东益薄济北出利漕治既底绩又大作堰其上楗以水门缀之??是堰之崇三十有六尺又十分其长以?之厚门之广视堰之崇而厚二十之??是厚视门崇视堰而长百之其疏凿视水之性而渠闸乃少引之北复作闸龙湾魏湾积水过丈则泄之由直姑以入于海又以蛟螭溃??是置金铁焉且与水相顾凡沉之数万斤盖作治三年始者议大兴役贞请蠲河濆牧马庸专事河省费不啻十之有以役久聚沮议者上下之贞贞守便宜言河薄洛之水为赵魏患者自古记之矣臣非敢必有功顾奉上所指措不敢不力上悟数劳问倚之专故迄就者由信任也归擢贞副御史大夫
至景皇帝弥留际众方危栗不知为计戚属张輗张軏候石亨寺人曹吉祥谋之学士彬彬曰此社稷功也顾彬老无能为在今惟贞经济才往图焉其可亨雅知贞遂以二月己卯夜就贞言之贞曰　太上皇非以佃游出天命未改归而揖让人尤属心今奉以复辟天人同符因为陈计亨等去二日辛巳夜复造贞贞乃升屋步览天象亟下谓亨事在今夕不可失密为画所以发状亨輗小语云今虏薄城事危且奈家族何贞请因声言纳兵备非常谁当疑者遂仓遑起贞与家诀曰事若成宗社福余无复顾矣独驰去与亨輗及太鸿胪杨善收诸门钥夜中纳外兵卫士愕不知所为禁无得出声既巳尽入取钥匿窦中皷进之响振远近夜色犹晦众惑所向贞曰时至矣不可后亟叩南宫门锢不可启撞之俄闻开阖声隐隐内中无烛亨等入　太上独出问谁耶众皆俯对请登极挥士以辇进贞翼　上升遂及　皇后同行天忽开朗日月皦然　上顾问贞谁对以都御史徐有贞　上又曰此事出卿耶朕失遇卿矣盖贞尝侍　上讲登殿始辨色钟皷鸣群臣入犹惶惶巳乃知　太上复立喜甚中外谧宁事俄倾定景皇帝闻钟声知为　上曰兄兄好
癸未进贞司马又论定策功封武功伯赐之诰以升华宥密谟猷尽善爵三世又钖章服一日三接顾遇甚隆使命相继　上不时召对或巳出复入万务庶几皆与畴咨虚巳倚任贞亦以不世遇嘅然思所以致治为万世利极虑安危有所创裁厘择时进密议人不得闻始渐侧目不便诸贵近矣且语曹石等遇遘会成功当思抑损以示人臣义无顾私岂其一有所出敢徼　上宠哉遂愈嗛贞每有陈请或不得则怼谓贞所诅恚不巳会　上有所赐王带先以许钦巳又与贞益恨之御史杨瑄论亨吉祥侵夺民事　上又善之谓敢言乃同谮愬贞嗾御史将图害之者　上为解慰不能释阴使人伺贞对承　上语以机要不当泄者以质之　上乃惊谓此密与贞言汝安从得之以贞所宣示告遂疑之眷渐衰益进谗诬毁之造危恶语诽时政托给事李秉彛名上之时秉彛以服去久逮下请室论不胜楚毒死曹石又言此贞客马权以贞意为此李死灭口贞宜知之者　上虽怒犹念其功姑贬斥之又上急变激以异谋乃复追贞理之适风菑作贞巳入亨等遂将死之　上见遽令出就外厅乃得全掠治权尤惨令承状终无验权请至廷当有所言乃获对大呼贞冤听者愕不敢诘遽引退适门复烖焉　上颇感悟宥出贞犹用前诰有缵禹功语为不臣者谪徙之绝徼贞自以负于时独思咎戾无几微介时有守臣诋罪或迎奄意辞连逮贞　上释不问后数思之欲召辄为相贤沮止居久之　上益念不置特　诏使归田里贞既得返屏居一室谢绝知友宾客自以于易有所诣愈益玩之其有会亦不以语人既精占候一旦观天文云曹石当败其被祸乃不但若所中我者巳果相继即其罪至　宪皇帝初赐之章服晚始纵寻山壑随所之流连不舍俛仰慷慨时游于酒人中酣歌狼籍酒数行巳往起舞相属虽寓之窅冥怳惚而忠国益主之念惓惓不忘若所赋咏迭宕无所之而奇致可想书散在人间得者辄藏之贵甚亦习黄老言有神仙想惜未能升陵喜夜与客语或遂彻曙兴至孤往冀有遇之又或谓其有异术能变幻者至其雄沉有深槩卓荦精识善谋能断为一代宗臣岂虗乎哉
赞曰士当无事时雍容济盛治然犹称焉及制变图难定倾扶危决策无濡忍之意存亡以之此其谋烈顾不丈夫哉且其身尝贵为彻侯受辱狱吏不耻谓不能裁耶人臣义不当贰一旦被污恶言不以死明责谁当知者若有贞事无可疑何至今论未定也或以于司马死罪之夫于诚有功于守若城下之役与乘舆南旋信预有力焉至南城昜储二者谦既股肱大臣且独亲信何无一言争而谓其犹有翊戴之意者将谁欺哉不有所废其何以兴谦与贞本无怨而势适然尚何云贞之卒废由南阳之媢功乃谓迎卫之举无事者又何其重诬也传有之使好我者劝恶我者惧乃易之矣惜夫若士权忍死以明有贞虽任安田叔之义又何以加焉
○叶盛
叶盛者昆山人官给事中当巳巳师溃盛　廷劾将帅失律亏损　国威请置之法然后饬师徒励神武为必报之意时咸壮之命守主兵兴事中外方严疏六七上皆几重最者既事渐宁封赏未行又疏上死事通政谢泽等宜蒙钖赉以劝封疆之臣其失守分地不赴难者久未正军法则何以惩不恪宜论之如律时有议留重兵屯卫疏言守当在四封今日之事阸关要远侦候而巳向使独石诸营不弃则土木何以中寇紫荆白羊能守虏岂得阑入哉若聚兵内地示之以弱如远近之望何迄虏既慑威　舆驾且旋有龚遂荣书上公交车言迎奉当如礼用事者意难之不敢以　闻盛谓此群情所向岂不可因以动　上哉遽白之有　诏令进虽未施用而盛所持论一时为倾迁参政山西都御史李秉言其知兵便有意谋俾乘障独石时新中虏城砦多废所以绥缉安之缮治垒壁使急则入保亭障相望为棊置连络势又以边人不知礼义设学教之辟致有儒行者数人为之师遂兴于文学与中土埒初鵰鹗灵州诸属城相去远并沙汭无休舍行旅患之既为之置邮又十里辄亭焉具刍藁糇粮烽燧相接以备非常商贾遂集渐充实矣地多斥弃且为豪右据田牧之军兴役无所藉不浚削之下则移大农请而调度恒患不给乃悉汰出之并教以恳土树艺法使无所出再岁始薄入之为调而自将率以下占地有差由是土益辟治公私皆赡以持服归
天顺初二广以各置率不相统军役无时兴期又不如所克辄无功乃以盛节制始开府梧州与征蛮将军同镇之及驻兵据要害设戍守又以塩筴赋于为置关焉榷之塩实夷蛮所急私贾不能禁为薄其征而听之出贸易故公有羡利而筴亦流通不壅法至今赖之然竟以被谮召还改守宣府以堡壁隳毁至则力兴复聚徒作治边人纵逸久始役颇患之乃坚持之不为恤数月计筑七百垒自是畜牧被野无寇扰
成化间进二秩宗复进少宰受命视虏河上疏言穷讨非计宜益斥地筑垒募士侨土相杂教之使服习为便卒于位　诏追恤甚隆谥文庄盛虽官于外以善着文名时南阳李相实忌前恶盛者累谮之不行乃云盛尝非薄其文者始衘之故其罢岭外也　敕谕代盛者有无若盛杀降之语然卒不能退为公论绌若他时使者在外一言忤祸且不测矣故时谓李无休休度然未为甚也盛所著书惟水东记存
赞曰盛为谏官屡廷争引是非指用事者数忤不顾其诚直哉然才实能经变图虑缓急可仗当夷虏并兴折冲之任恒交揆之作镇方陲遂乘胜千里边侯不竦其所规置鸠缮用恢崇我王略迄于今是赖可谓重臣矣哉尝有所保任吴祯以事败遂终其身无所荐初以人伦鉴士归向之卒乃谓以虚辞借故谤议及之若其恬于荣利每进皆以危殆委之忘身殉节官下岂易能乎
○徐俌蔡蒙蒋廷贵刘竑
徐俌者长洲人始选于乡为文学掌故擢给事侃侃激直言论无所假出佥事楚其劾治乃尝依仁厚与为文恶者异矣介廉甚行不赍装尝蔬食布衣或以既有禄秩何用为尔俌故自其性无所改
蔡蒙者其先在宋直焕章阁世洪始随而南徙因家具区山中蒙甫年十一县道举充弟子守况公锺北其气貌抚之曰此子他日当如我者诵业春秋时临川聂大年教晋陵从之游累试诵通升于国学尚书马公昂才之以剧曹章疏俾之主守无不当意数月遂授以官都尉处州括为浙重地都尉佐守为理乃推行义惠吏民戴之山出银聚滑祸少年骚动郡邑命宦者来视贼将断道邀之夜半候者以告蒙遽驰援出之然势巳张方欲发兵讨蒙请无烦当计取之遂以一骑入众愕不敢动不戮一人止取其倡乱者俄倾定以功迁守南宁尤在蛮夷中蒙疆力能行其政下皆畏之田岑氏与其族争?理之岑氏德焉故其归送之数千里外
蒋廷贵者宋侍郎堂之后也堂守苏卒遂家焉廷贵少时业博士有敏思以进士知乐亭惠爱行焉岁侵役繁为之请宽其赋六七建州役兴守以贵才委之督诸县调轻重得其衷事无不举者县故僻前令多苟而苛贵能以身劳焉悴之不恤卒以死官下其少时入都尝为诸妪拥之遑遽绝袂去故见谓介
刘竑者其先在汴徙家常熟知浙之缙云民素攰诡称难治尤勇于私鬪致杀伤遂逸不肯就吏竑故缓之使出轻重论无脱者有妇戕其夫不承为默念之若有告者一讯而得惊谓神焉版所载田上下胥舞文乱之竑奋为稽考正其籍众称核无不服赋因以定穴产银争所由兴而吏因以为又为请罢其课而禁凿者使者行境内皆以贤书上考移知定州俗劲悍能柔之以文教武吏恣横夺之治竑取其卒绳之法缉不敢动
赞曰良吏之于民若苗之植而善耨之又从而壅之日益而不知其徒文法教导为乎故有身亲隐之谤讟之不恤而其要归使卒就功为利无穷若俌之长者论议常依正直用法能流其惠蒙虽其廉不如然当渫恶民倡乱不烦兵服之所全活者众矣廷贵勤其官而瘁死竑之治剧县皆有迹可纪亦贤乎哉
○陈鉴
陈鉴字缉熙正统间任史官以法从讲诵　禁中奉使朝鲜不辱命为祭酒国子时有以饔飱弟子赢钱为不快于前祭酒邢让者因及鉴鉴以身为师儒宁当对刀笔吏辨遂默不语用事者怒皆罢之未久卒鉴操行无所污特好古嗜书多蓄之或为累且为居室侈之未及献焉而吊者在门迄不能定也至今甋皆流入他室人又言其父谪戌辽碣母更适人鉴少则依黄冠既贵因奉使求得之与父丧同归亦为孝矣
赞曰陈鉴之始本由贫贱尝依父友野夫黄冠而卒觏会有以自见奋其智能才多所善出入周卫时亦被眷逮其结鞅东驰箕子之国奉使称旨不失秩官国之壸士岂为素餐虽赢一钱苟以优之胡为生患
【 叶胡官】
广信府同知邹潘校正
推官方重校正
临江府推官袁长驭校正
上饶县学教谕余学申对读
湖州府后学吴仕旦覆订

[book_title]●续吴先贤赞卷之三
刘凤
韩雍
练纲
吴惠
盛昶
刘昌
刘珏
吴凯
孙琼张和
祝颢
陆昶顾昌
徐瑄
顾目??夏玑
陆容
○韩雍
韩雍者长洲人甫弱冠?御史果敢善击断气直陵诸御史出其上数疏发奸利事在廷股栗出按郊甸有掌故为其下所持急雍一讯遂缚得之即其罪又按豫章闽贼大作檄征兵雍誓于众为将赴者会复得檄以贼降谓虽听且变未可知往而即解何害而他使者巳承檄罢散贼果未下则委其罪按闽者抵死人咸称雍善策事知兵矣巳乃迁副使岭南相陈循才之擢都御史复抚豫章乃廉得俗多嚚尽知其豪奸之家捕治之吏民重足一迹天顺初有所改革仍副使山西逮系之无所坐授少卿大理寻复为都御史谳狱多所平反学士倪谦为仇诋以重劾力争释之石亨败株逮者众为上下其罪得无滥方拟以党雍谓此前代事可鉴今奈何立此名也出抚被边郡国云中简汰师徒有所黜进益固完险塞正尺籍逐逋逃者实其伍虏尝一入独石击走之召为少司马又以事出参政浙适二广寇屡不靖役无功太宰王竑奏非雍不能定者即以都御史召令往抚且重委之得专征伐自偏裨以下行军法不必请　旨
别令督将赵辅和勇乘遽至境上议兵所从入时谍者云全州之兴安有苗出刼伤败王旅断道路又新会阳江有徭横溃杀掠而大藤荔浦修仁为宿寇逋焉者众请先以兵援广以东且断其归雍谓全州兴安?广之东北喉襟新会等?广之西南籓篱荔浦修仁羽翼峡贼而峡则其根蒂窋穴也不剪其羽翼则且左右掎我而本根未除为我腹心害乃先遣邹宏廉忠等将而前合新会兵讨贼之直东方者亲率大军至兴安分出西延融江败贼灌峒斩获甚伙追之入崖菁悬峻匿又兵巳压南韶清远及楚桂阳势大振遂乘胜席卷千里贼皆夺气窜乃移攻荔浦修仁分五道入以和勇高端将左孙骐将右彭伦葛宗荫将前雍自与永瑄赵辅按中道欧信将后而侍郎远主馈饷及监军御史霖等同进贼陵高阻隘发石下磔人传毒矢拒我发骁纵鏖之战每合贼辄奔益深入崖堑不可仰攻虚鼓之屡诱其投乘夜间道攀缘上贼犹以死捍既不支乃弃兵溃卤获斩级无算破峒塞五百余取其蓄聚及械器而险阸楼疏梁欐皆隳刊燔荡夷其址乃休士止舍大校阅行诛赏激励之而前所遣竑等又于新会之牛栏与贼遇疾力战败之以首功来上
雍即日之浔之武宣营焉将攻大藤询于知地利者咸谓天险不可乘且瘴疠时作虽入不能留往者讨伐终未能穷所至今贼摄兵威?守益固必设长围困之可耳雍谓兵贵速役不可淹令计不时决是遗不可为之疾腹心也围之长六百里讵得数十万兵且历时能无变乎今声势大振吾岂八?由此穷寇使复蔓哉遂誓师于原申令以视吾旗皷所向敢后者斩命欧信高端等五军取山北道古眉双髻以进自率赵辅和勇等八军径上直捣山南巢又令孙震程文昌等二军及潘铎出各要害别攻且济师贼穷巳令其帑避之穷险桂州横石寺塘诸崖而留精锐坚壁待置械守甚严士殊死奋杀伤虽众不敢却其?机以发石者先巳遣死士入其中尽发之而又募百金士潜道登其颠举燧焫焉夷方鬬惊顾寨巳燔遂乱乃四向攀缘上呼声动天地大破之一日间砍关夺壁空其穴自山南大信屋厦紫荆沙田诸峻阻穷绝所无不荡夷暮止其垒诘明复迹贼急蹑之颠坠及中矢刀者且尽进至横石九楼诸崖下则岩隒万重陟入霄汉陗极益又倍前贼既兽挺撄险以死敌我缒发振谷壑余势犹激而中人不可近复诡进误之竭又潜于贼所不备登焉且百道上前后不绝疾力鏖之欧信梁泰彭显英等又各攻林峒四面合贼不得左右顾路穷绝乃尽溃计所取巢隘三百余往所凭恃官军必不能入者皆覆之蛮遂破心愿服从无有贰因?疆里其地相藤峡险固广衍恐贼复滋以田之上隆州迁焉
岑铎先以事系赦出之令往莅柳之东乡为峡后户贵之龙山峡之右掖而峡上下周冲献俘有废垒中曰碧滩有邮传及戌者皆修复之为筑治置有秩吏择能为众服者佐之守使峡为通道无敢睥睨其间藤县之五屯峡之左掖往所置屯亦废修复之令李庆临焉而益以兵贼迸逸在外及他所未至者令邹宏范信廉忠陶鲁等复分道出郁林博白北流洛容庆远之铜皷十二矶诸山隘穷追及高凉之海淤皆命张适等以楼舡卒往攻既巳尽敌乃返居无何余孽侯郑昂等复反侧又平之自是二广皆定迄数十年无大患者雍之力也人谓宋以来蛮所据险未有能造者一旦殄灭之无不震动称快而会有忌者赏不行遭父丧免后议者终谓梧当襟喉必重臣镇之无踰雍者起复莅焉辞不得命至则为经畧尤悉又与奄尹不协遽谢归卒雍豁达大度嘅然有安天下意若其沉勇笃密敏智机断提桴皷立军门使士大夫乐死出入矢刃气意自若有王佐才今观其成功固易亦由上奉成命亶固加之构会逢世得暨其材用称一时得人之盛光于前古岂不善始善终哉
赞曰予少则游湘桂道五岭间询之父老皆戴韩之功不敢名呼而户尸祝事之其威烈入人深如此然言其所杀伤犹为毛栗传有之曰有如爱之则如弗伤信夫若司马法虽三代征伐未能竟其义亦少褒矣将家者以致果杀敌为毅与儒者守文异乎哉而其后遂微岂亦杀戮过耶
○练纲
练纲者长洲人大父埙洪武中为春坊司直侍　太子宫抗言用事者不奉法有所阿　上嘉之赐绣祫绮衣改御史为文恶击治不少避众忌之出诸外竟中毒卒纲始以春秋对当己巳时上八策言安攘兵便及虏在郊遂众汹汹动纲复上言小虏豖突是将恣其狂势易我今以　国家威灵是何足言特任事臣求昔李纲辈犹若少者且所倚惟于谦石亨二三臣宜策励之以全取虏耳中外臣有意谋晓兵势者当广择焉及召大将杨洪罗通等以兵内向屯要害遮虏归分命重将门焉备其冲夫机贵速决若与道谋迁延不断此宋人所以见笑于前也至有欲与和及迁避者此正奸人当亟斩以殉疏奏　上异之遂拜御史其蝮鸷敢往有祖之风寻　授之治塩筴淮南纲顿首谢云有如宗藩戚属于宪令容臣劾治臣敢不尽死不然终不敢依违伤损中正负委任者　上曰悉从尔命易敕付之时为奸利蠹贩牢盆者众闻纲来皆匿不敢出驸马都尉石璟纵其下有所扰按其罪言之　上为禠冠服尚书何文渊项文曜等推择吏不如令为有所私者率同列请黜之且举王翱年富薛瑄　上为命王代而薛等遂皆进用始者以警募卒巳而多逋逸失伍或请罪之且正尺籍纲言此曹子本义奋劳之不图又因以籍焉后何以使人者乃立为罢遣出按闽隶适盗起虽平之未折其首株连逮纲皆释之而出兵根捕又追论沉命吏遂大忤于众始纲劾何项时廉察杨珏在党中珏嗛之深因是各列上而项犹在吏部得肆憾与杨偕谪　旋又移之甘州符方下纲以服免迄不复起以卒纲性讦急喜攻发人阴罪惨礉无恩同时有欧廉者文尤深故纲特以有口称耳
曰今御史持法稍与古异古谓官邪失德不奉六条检察部内者得以紏之犹时一乘传称使者今既岁遣而政之小大无不综焉其重不以甚乎汉以前命御史监郡其行事畧无所纪若练纲断击有足称者然为文刻深郡国畏之威命几如　上矣其治虽小有益殆非绥靖和乂不扰之谓乎
○吴惠
吴惠者其父徭籍里中不胜惠年十七代往役令杨隆奇之使从博士弟子学遂以进士论上为行人使占城风于海几溺危甚舟虞惧不知所出惠喻以无恐力?备且祷焉而风稍定迄以无败还自卫见制地者或颇夫征不获时敛辄寓其税土著而流者渐众则征亦愈困不若为　上言蠲之西戎底贡悉由陜服来者益众皆贾人窃私其利外国且饩饔不继又以起衅而匮吾边邑请令其酋入　朝而止其余境　上待遂省供亿无算迁守桂林义宁蛮?不靖荐乱我边鄙部使者议发兵殪之惠谓裔土之人未有知实蠢动无亦惟是训定之而何遽以兵?既抚纳之矣武冈有讧者复声言义宁相与首尾杨文伯等遂自列言所以蒙宥恩甚深胡敢通叛人势遂解在象郡凡十年所威爱并洽迁守参政广右柳庆夷窥我间薄城兵适尽出惟率门焉者夜砍其垒获首虏百遂惊遁洗氏女巳字人闻其暴不欲行乃诡言造妖恶语主者为重劾惠得其情立释之亡何致其仕归雅好书有所论著子鸣翰亦名能文
赞曰光禄尝语余海之利害也不谓经途远迩即王者无外镇抚四夷岂有所拒不臣哉然衘命而使良不易惠履险如夷即其胆决不可量乃非使旨有所陈守便宜不肯让事焉所为巽蠕者迨守封疆提桴鼓战陈能勇顾岂儒生坐谈者哉或言其纵恣任数无悫愿意在官少洁廉之称岂具区故善货耶诚有之亦乌害其为济治才也
○盛昶
盛昶者长洲人一曰宋盛度之后　景皇帝时任御史出按山东匡乘马数时谷比不大登马为耗昶曰昔管氏筴守高下岁三分使民不失本事而沃壤守之若干闲壤守之若干轻重与天下相准今岂不能哉故自昶之视牧也马为繁滋又按岭外值黄萧飬乱后所在凋敝?披荆榛立制度所下令宽简不专以恶用而人畏之甚泷水贼又起即策马至其所谕以德意语颇厉贼齰舌不敢动遂降之使还言抚臣揭稽事颇过失用事者意会　内苑以翠被饬艅艎张水嬉昶率谏官争之其语尽　上赫怒召之入将皆与杖昶伏陛呼云　陛下闻古有杀谏臣者未闻有杖杀臣可耳无与诸人　上益怒久之竟叱出明日尽逐遣之昶为古田史天顺初稍迁知龙江旱蕴隆祷而雨曰县素无污池不为备天时可徒恃哉教民渫治若干所遂飨其利无穷盗赵铎等弄兵摽掠历郡邑昶佐击贼战甚力迄平之进守叙州戎夷荐作叙在山薮间屡不靖昶战数胜又与督将期共攻之前巳遇而败昶在后突之申孙之矢着于两耳益奋击不肯退贼忽惊众乱复进乘之遂大克使者方列上功状昶以创甚遽谢归后　玺书劳昶金绮即家拜命
赞曰昶为吏近苛然持法不贷能举操弹至犯颜色蒙捽詈摧辱犹抗言矫矫其气不少暴也乎乃县道佐宣犹为尽其力崎岖谷壑山泽之间与士伍同劳佚亲介冑面夷不避奉职可谓无负若其冯气而骄荷巳重而行上不休见笑于侅溺可谓苦矣而不自知其失见畏于贪得而权竭于多取居复获讥于时庸亦才之过也乎
○刘昌
刘昌者生有异资读书数行下一过不遗成童时与诸老先生试通诸老先生人人目之即奏上都试者谓为诸老先生言巳而知为昌大惊由是名遂倾以进士论上以告还益事学诵博通诸家书　景泰初授主事虞衡与张节之同被选以史事复有沮者改都水迁按察河南视掌故文学即诸掌故复荐昌宜侍帷幄蒙亲近必能有所启沃不当与外者不报进参政广东归卒昌矜抗自憙无所推与微为寡恩弘农氏即其甥遇之不甚异所著文深厚犹未离其质在豫索遗逸金石作中州文表名其书为台者五又为杂说叙论所见闻为郡志并仿萧俨载明以来文未成
赞曰吴为文者代变昌乃授之季廸而弘农复授之昌皆好学不倦至废其仕专攻之意良苦而非以为名随所肆各极其力质未开浑厚有余虽尚沿近代不至乎盛亦斐然可观迩乃至以谒请事王公大人初未窥门阈而巳志在名高若为树赤帜焉皆欺世而罔之取虚誉矣可胜罪哉余为校饰厥文亦颇有传者故昌之业不坠
○刘珏
刘珏者长洲人况守时辟为掾辞愿就博士弟子学况嘉焉俾诵业遂得仕守主刑曹事丞董坐重劾谳之潜以货入珏曰吾嫌欲辨之今比自实矣即论当迁按察山西晋壤爨无蓄聚教之垦田人稍知务力穑巳亡何乞归他县受赇见法以珏与使者习请焉珏曰为长吏不以民为事至以贿闻尚可使污吾耳亟去家故狭小耳姊嫠而有婴孺迎飬之并为置田宅母痈亲吮之孝友孚于闾族其持巳洁严与人也惠而不可干以私好学不倦工为诗书迹绘素皆善故时者俗犹质惇无游扬为声誉者士亦无出疆谒请若今纵横于衢而为文学者反借以轻重　若珏抗以清贞遇意所至尚羊自放林壑当途者敬焉过门常十余车有所咨询辄不敢对盖其笃慎云
赞曰珏以才着而行巳尤无愧其尚德也哉艺诚有绝人者然所以重夫岂徒与珏既仕不竟所为家居者久之学士大夫闻其名若不得见焉设令藉曹丘辈为唇舌不为辱此宁能令至今慕其流风也
○吴凯
吴凯者昆山人幼失父飬母以孝闻尝以役征邑有贤令苪翀凯自陈欲学令立免之遣从博士游始仕主事刑部易上盗二一巳毙一病所连六人凯恐并死无从质谨疗之后乃得真盗释所妄指者未几以母老乞归凯公方介立有行义乡闾化之御史大夫李秉荐之谓凯不宜弃置不用者叶盛尤重其人可作式后进家居者四十年履操既敦远近所望卒私谥为贞孝子愈亦矜廉强毅继为士曹刑名比详善于爰书具狱上视其文辞无不惊司寇遂倚书狱且荐其才行乃出守叙叙在蛮夷中不知有汉官威仪愈声实甚竦得民夷心蛮鳌以马湖叛方征发讨之愈遣卒侦其动静用计取之卒不烦兵而服后复以抚之失道致乱再命愈往踰之即自归迁参政卒
赞曰凯父子为吏皆善理人虽至二千石而家不益富由凯垂风蚤自引退不以仕为急远矣夫与彼满心戚醮求益者异矣
○孙琼张和
孙琼者本长洲陆氏子后赘昆山孙氏遂从其姓仕刑曹时尉门达方幸纵其下株逮人以飞耳目几察非常事下琼者多得平反阉牛玉飬子坐奸利事琼持之不少贷或劝之数与权贵忤不虞为患耶琼谢曰知且憾深然欲尽节官下宁顾哉巳而竟以事有连谪谴成化初复起遽谢归家故贫无所营恬然而巳居甚隘绝甘苦体约飬矫以立名方罢时年尚强利荣在前能自远所著书十卷子裕亦举进士
张和者昆山人幼以能淹诵名亦善着文举进士遂予告辟都试豫章为曹郎复以着记召出按察淛以卒节之抗直有操立不汲汲于进权幸门迹未尝及才见推一时无所交纳弟穆与同被推择至参政
赞曰仕者善依和承迎非必自其意见荣爵利势恐失之故于人虽巳内心不欲必阳浮慕之不敢几微见于色而况敢显然忤权贵乎即琼治狱所争必大体不游意法之外有所宽假向背和内行修恬于欲岂有所感而兴耶大抵执巳立于独无所阿彼巧宦不能甄志动惧异矣夫
○祝颢
祝颢者长洲人正统初举进士时　诏奄尹察举四人备法从召入试不肯就而出乃选授给事刑科素通达国体朝章多所紏正而未尝索细碎事务苛察　上尝令按行所立寺稍毁除之奄或庇浮屠以请颢即先令撤去不为夺土木之役适居忧　景皇帝以都御史召不奉诏除服迁参议山西晋壤瘠加以兵后益空竭徙迁者众而征输故繁颢鸠缮安集绥缉固和阜财求厚给赡为法详公私赖之济久之不他授进秩参政又以比边郡少文民不知义为博延儒生教导临汾阳曲故有更老象犹左袵立为更之皋陶里于洪洞为表其墓且饰其里名士师又祠裴晋公赵忠简闻喜程先生熙泽州择子弟教之随其才习法律诗书不强所不能曰异时者可措之用遂各有所成才大小佚兴矣人德颢善诱咸父母师保之颢既明习法令多作轻劾遇有冤辄为平反汾州人窃为妖僭称号乃檄县道察之而自驰贼所擒十六人余以胁从弗问其所攀引且千余人部使者议弗以逆闻是为沉命闻则获止数人其所当名捕者众奈何乎颢力请作奏但言此十六人者应坐彼虽连染未动何以入之竟报当如所上山为亨县囚七人御史讯巳服二人叹息颢鞠得实以语御史御史不听因谢颢襄陵人子赘偦既复生子而死偦育之长而争分讼累年不决颢按之曰偦字孤义也而专财久虽贾益饶而业由妇翁于法不当舍若何偦乃伏罪孤亦泣谓所为争者不平彼既巳引咎复何较哉遂相与推让颢慰遣之皆感泣去綘之侠睚眦有独死者廉而诋之罪每驻车劳问民夹道拥观不能行又七年谢归任之久亦他时未有也与徐武功刘珏杜琼日相与游而最后卒孙允明别见曾孙续仕给事官至布政所至有声性仁厚即之温温而操尚存焉
赞曰士生以时其成也亦异若　英皇帝时羣才出焉皆浑厚不佻以诚长者处官非独政俗尚淳质贵实効自其性习所见无非敦巳植行忠恕为务若颢者予闻知长老言其飬孤嫂继绝存亡抚接教诱义恩兼有焉在方岳则有功德于民平居好学不厌退与二三君游又皆弘道厚伦成礼化一时之盛远乎哉
○陆昶顾昌
陆昶者太仓人天顺间?郎刑部以系者既桎梏之鼠囓焉为置狸后乃蒙其利尤善造请不间寒暑客相过无问所从与饮食结欢而去其倜傥类陈孟公家故无余赀而问遗交际不缺送往迎来既不暇而曹事亦无废迁参政以谗
顾昌正统间以掌故为　淮王长史巳而迁都尉思恩昌性刚峻务在修洁与人造次无所通久益不见其懈有所过虽远必徒返未尝就人食时有论著亦要归于节介
赞曰昔赵禹谢绝知交而郑当时请诸公皆徧其行意不同而皆以名孟昭在剧曹而所游乃无择日酣饮然不至通轻侠昌狷介于取予无所苟可谓孤立即二者则昌?寡失?孟昭者有人矣哉而蹈轻薄事游媚谁阶之也
○徐瑄
徐瑄者嘉定人正统间为御史出按蜀不以风厉杀人又按岭外迁都御史守边延绥治兵毕日不戮一人而众无敢哗平居远斥候广间谍虏谋动悉皆知尝入寇孛罗池沟迎战克之又入金鸡峪双海子诸屯预设伏要遮击败之捷上　玺书加劳亡何乞归子口??少则谨约不敢有所藉成化间主事刑部即善书狱如老吏务尽隐幽然不以深文诋人罪司寇太原周公特深许之除参议楚主馈饷为正事典稽慎新旧出纳自其手实不重烦而不可?伪尝述职曹令吏对薄遂自免归居平友悌日与宾客饮无所治家生
赞曰瑄举宪不倚法而削在边有威惠未竟其用口??善负荷克承先业着绩于外仍父子俱退优游以终斯亦海淤壤裔能自奋者矣
○顾目??夏玑
顾目??字敬顾于吴为着姓父巽永乐中进士以疾不就吏目??正统间为庶吉士久之授行人满一考乃用荐为御史治盐筴山东巳又复使值岁饥为停其法有所施舍而人亦不敢犯议狱缓死以佐荒政时太保王文为御史大夫数称之满当代民乞八?田从之迁按察闽免又为守贑洞穴氓犷时出剽郡多匿不以闻目??以为是不一惩而云抚愈骄之荐蚕食我何计之有乃倡言用兵事迄平之　诏赐以金绮目??才长于?理人不能欺子余庆既亦以进士起家故蚤自谢免居久之卒自入官几六十年从容进退有可称矣时又有崇明顾谧者仕刑部郎亦以不说众蚤自免
夏玑者昆山人为应城令有治剧名调大庾入为御史按军实浙其所藉为士必简无滥亡何谢归以孝飬称于世少善饮毋戒之即止绝及丧之尤如礼四十年不造公府谒兄弟三人友爱甚至勤身薄奉巳绝甘分少有无是同终其世不异居也
赞曰书所谓三揖而进一辞而退信哉君子之节慎于出处也若目??盘桓久之不调与夫出入三肃锐于进取者多乎哉而玑又蚤谢谒苟无忠谋便计补民益主何徒干禄为也士于利荣稍能自抑非内量巳殆亦时哉其用晦乎
○陆容
陆容字文量少治掌故业而诵学诸经兼通之人谓何多学?取青紫顾在此耶容笑谓吾自求通经非有他慕与张亨父汪鼎仪善叶与中尤器之成化间为主事验封又历职方武库当虏急我封事日三四上筹划方畧累数千言皆其手出而动中事宜西域贡异兽至嘉峪乞遣使以兵迎之容言兽非其土性不畜且　上方罢献而何以迎?庸不取远夷侮也交人廸屡未静议声兵讨之容言不当穷远畧且久臣服未敢显叛我而遽加之兵险远岂谋于万全者哉时以为然锦衣今之肘掖韦映者凶狡方幸用言者不得巳罢之又谋以告反者复几幸容言于尚书疏上竟论死而被诬污者皆得释往告变者赏重故妄诋以妖恶言辄坐容请分别之无滋滥自后告者乃衰有倚中贵人求将者执不下乃言之　上召面谕旨容对以西南夷重地将非其人启衅生患怨结于夷异时者臣不敢任其咎事竟止容以小臣抗言在廷?耸巳而复有所欲用二人都督者容益持不与言都督今之大将必有功后授彼何者遽敢请乱法擅命以私市此而不惩何以杜幸门正威罚　上从之遂着为令他所论国马与谷籍轻重设版法致民田牧又陈事四及选卫卒益实之皆经国大者迁参政浙部其所发奸如神又列便宜十余事上之悉见从以计入论漕渠利害语侵时贵益取忤遂罢免容素有当世志其所守官无不竭尽有可益国便计即未能行必疏计之事亲孝疾则累月不解衣夜尝醉归毋不乐遂终身节之持服不离所庐蹞步居凝然无喜愠色若不可亲而与人则深相恤嗜书多所博综亦时有所著若式齐菽园州志兵录诸书有传者
赞曰文量侃侃谋国竭忠其论将也必才武而功多者乃授寄请依附痛裁之法除道穴左右一以正格之　上亦数听明矣哉适时之盛乃能以小官数尽言容下守法岂易得也虽未竟其用然所论议错施有可观哉若今娖娖小谨视当时激直如彼愧夫
广信府同知邹潘校正
推官方重校正
临江府推官袁长驭校正
上饶县学教谕余学申对读
湖州府后学吴仕旦覆订

[book_title]●续吴先贤赞卷之四
刘凤
吴宽
孔镛
程宗
徐恪
李应祯
章恪陆釴
姜昂
杨升朱栻
枚伦吴綝
瞿俊陈琦
刘缨
刘杲
陆完
都穆
杨循吉
赵宽
○吴宽
吴宽字原博长洲人未弱冠从博士游虽名一经喜博涉兼通之日览记诸家书数千言时着文雄郁独高之屡试诵通辄不在异等久之乃升国学时张弼卞华皆负气一见不觉折下徐有贞重其器量曰必当起佐王?贞臣顾以数上不就欲谢罢使者陈贤敦劝乃往遂举进士第一授修撰侍　孝皇帝东宫其所匡益日新辅翼　圣德实有赖以修　宪宗书成进学士至少宰掌纶诰仍侍　武皇帝幼学以会典成进位宗伯既再居审喻德行之任以礼乐交修内外弼成　元良当世荣之遇讲学少间疏　上曰东朝于学自风雨之不时寒暑休暇岁不过一二月日又不过数刻况又有间之者古八岁始就外传欲其近师保朝夕习业众庶且然而况奉神灵之统者乎借令诵习于内何若御讲席延见儒臣访咨弘益也　太皇太后方议升祔礼未有定?引閟宫诗姜嫄祭于别庙春秋考仲子之宫明惠公不得私其母未尝祔也宋虽有并祔者作而不经岂足法哉从之
又议元吴澄祀于学云礼所谓命有司行事祭先师先圣者以有功于经者称师焉故别言先圣谓不责其全也若杨雄马融皆于经有功得祀焉则澄何可废也宽之学无不考而能折衷以意于经制损益辨而加之敏性恬于荣进人或谓之淹而每拜命深执谦让自其心非矫为名众望宽为政久而竟未及用虽在表署暇治囿日游焉宾客过命之赋咏益厌厌洽也年甫及数引疾乞罢　上不许亡何卒重为悯伤所以饬终礼有加等宽为德也崇天下重其人至今思之然莫录其行起居状略尝询故老言其于平生交为能死生之贺恩与同乡赋止所寓卒遂丧之何耕者尝与游弟坐逋税耕罢乐会令归使者牟俸方为虐即捕棰楚之宽倾橐装且贷请为之偿下士不问贤不肖及幼少皆为折节若沈周辈与伸布衣交士因宽得名者众人以志铭请未尝却故因获附以传所著书皆行于时
赞曰吴公当熙洽时以醇德居辅佐赞翊朝夕谟明弼直公显百世其度固有异哉方其困?时人谓公戚何以彼其才而令久悒悒乃不以约有所诎及侍累朝次当迁人或先之公不以为濡滞也当进对每辞避此其诚让有师师风古之人乎不可得而见之矣若其学尤邃于经术议必奉以从无所阿曲其格正为多而一时礼乐制度彬彬质有文武焉可谓盛极固多君子哉咸以纯质敦厚济穆穆之治休哉　国家文明之会也
○孔镛
孔镛者长洲人家本阙里父友谅永乐间庶吉士为令双流人陋不知学谅教之诗书选秀儁亲为讲授自是始有籍于朝仕至通显者邻有寇逸境上自行掩之悉得计上对簿功最　上复策之对又善令入侍未久卒镛以景泰间进士初为连山令故越在榛莽寓治他所?剪荆棘立邑屋招怀绥集使治耕稼务以靖之境因渐辟道路无壅迁守高州高亦数中夷寇镛至即发其子弟率厉之躬自行奋击摧锋所向辄奔斩捕首虏五百余并得所掠民四百五十人降其众万余剧贼邓公长复合众据茅城距高不十里所猝无兵度巳亟乃单骑往喻贼骇挺?夹道欲恐胁之镛故徐行抵其所下马据中坐极言利害令解散即为良民何阻兵劳苦为酋长尚恣睢未有降意镛徧历其垒晓以无为惑误不得安田里从容归夜漏巳深城中疑以没贼望见公来大惊及晨自归者万酋长知众散乃亦请命余寇在雷游鱼博白相继破降之使者上其功迁按察广东仍守其地以忧归州人祠之
复以御史大夫抚贵州贵尤在鬼方有曰溪剌者剌勇而溪善?兵?讧甚且以贿交诸祸恶吏时■〈言冏〉我动静?持其构镛欲询诸将知不可乃之清平择所部可用者王通优假之且问以所急通以他语对乃屏人诘以与溪通状通猝愕引伏谢曰死罪有之然言之恐不能济则齮龁首事者坟墓矣虽公庸不伤威重哉镛曰何至是遂悉言所以且曰若通无能为必得曾瑞乃可此两人者溪所信可刼之伏镛秘之他日者曰吾欲使行徼谁可者乃以命曾曾入谢谓之曰尔何得通贼曾惧不敢对曰无恐第为我谋曾引瑞瑞对亦略言溪剌不易制者镛曰徒为我使其出吾自取之瑞乃往见溪溪迎问以新将若何审计策瑞曰易与耳不足患今者来见道旁犍穹然巨试以牛往鬪溪喜欲得之瑞即邀与行又言梦恐非祥使卜卜又不吉颇惧瑞诡言梦恶得吉且剌以勇闻今不行岂怯耶剌乃奋励行遇曾以众警道上瑞言曾新被命宜谒之且请去佩刀为礼溪剌见曾曾佯曰你素谨事我今我行部尔何不亲扫除见供张而敢易视者溪剌以狎不虞有他曾遽麾兵擒之犹手格伤数人以献磔之境上蛮惕息不敢动召为少司空卒富阳镛重厚少文其功在西南夷为多忠诚体国知无不为而未尝自列行事具在所报牍每载以从即所为爰书皆吏议称平者亦以是无传焉
赞曰韶文质谨以忠信明察之长称至所建立乃赫赫有武烈焉故时者吏必尽其职不敢饰情妄有希慕即镛始终于外从事蛮貊忠诚不欺其志而有谋策倚神灵奉威命故能制其死使辑宁无患可谓封疆之臣公笃之虑然不置之内者亦因所长用之不者庸令久为军有司掌诰禁达险易死行间耶
○程宗
程宗者常熟人成化间仕主事至御史大夫时相安贿于猛密欲使刘职方往辞宗方有服遂举之视师云南喻以意宗至咨之抚监使者吴诚宗言其不可状宗怒曰内嗛此久正谓若不能任尚敢尔诚宗忧愤卒遂招罕弄弄轻之顾邀宗来抚不得巳而往弄益傲睨辞不逊随啖之货故时夷谒使者至廷伏不敢起兵左右夹之至是宗乃延之坐遂为请画分地世其官相安喜擢宗至司空猛密故属木邦叛之自立西南夷不平以兵相攻久不靖　敬皇帝时斥宗
赞曰宗以庸庸致位显荣无足言者特巳命使出疆得专断不俟报而西南事乃从中制贪者兆衅数年所残伤不胜计且使轻中国恣其桀傲决夷夏防慎哉后所以驭荒服其无以浚利之臣也
○徐恪
徐恪字公肃成化时以叶盛荐为给事所上言简质可循而行出参议楚岁荒行流民荆襄举剌郡邑吏二千石劳来有意九年始移河南　徽王自辟署恪谓不应令阻之　王怒上言恪　上更直之　诏谓恪守文吏何害王其勉自爱者河徙汴有议徙封社城许事下恪恪言不可者五乃止就拜都御史抚豫司农以民所负输不入遣使督之急恪言湮浸后尚未苏请俟其息许之汉上与郧蜀之夔皆相去远故盗作屡不能治请别为省下诸使者议恪独持不可遂罢而特命使者作监于郧恪在豫每以义格正不为用事者所善有求又不应谮之　上知恪忠复使莅楚河南为之罢市有司以帑金余几所治行恪愧谓吾植行未耶何不能使人无薄巳者楚闻恪当至欢若更生适始建藩封使旁午于道坏盐筴私其利恪捕其下致之法贵幸愈不便恪共沮毁之　上益知其诚直进少司空不由外论上众惊焉恪遂力辞云初未尝敢以讇要　上又谢绝知交孤立任一意欲有挢□拂违何自而蒙拔擢似有阿附者　上为喻所以用之意乃受命其任共工慎惜财费诸所缮治勾计详密百工饰力比材不使失秩裁抑不急权势有所干峻拒之滋不悦恪累以年及请不得满六载考上疾作　赐安车归言者犹数言恪敦重守正可属大事欲起之会卒自以受　上非常眷不有靡躬竭节何以称塞巳负无可言戒其家慎勿以追恤请者生平慕魏公骥简素浑厚无几微间故功名畧与相比其介廉自性植善为奏每疏白事皆曲而致纤细具如相对语在外度力所及无不为遇烖异必力陈所以消弥指切时獘未尝有所畏不尽
赞曰恪仪观甚羙伟丈夫哉其所守乃不可夺不以文学议论长而遇事是非蠭起以一言立断推诚体国公谅之有焉虽数忤时遇　明主知谗不行得以肆所为固亦以见　宪　孝间得人盛无不侃侃誾誾谋议可否中外相应越有成迹岂偶然哉
○李应祯
李应祯者长洲人一名甡又名维熊与弟应祥孪生少好学尤警绝多通景泰间选于乡中贵人牛玉欲使教诸阉要祭酒必致之避不往巳而授中书中书故待　诏殿廷有所供方牍或非其人雅不乐乞为掌故不许适命为浮屠书疏言为天下有九经未有以浮屠者大忤幸　上明仁薄其责乞省毋归竟罢中书迁南曹郎未上久之始拜职方迁尚玺满一考进太仆亡何遽谢免当其为中书时郊祀礼成宴群臣奏以中书载笔有所纪旧班给事御史前宜复虽不能从众韪之襄楚流民所在满议方逐之又言民有居久长子孙者因为土断立郡邑抚之耳此前代事不遵不虑将复为罗尚耶卒如其画使至湘中念吴云尚书死殉节葬江夏为访其后述扬显之祯体貌严峻衣冠甚伟而煦煦仁爱推毂后进成就之惟恐不至尝与交虽甚疏必恤其匮危阽始终之季弟早卒飬其孤又厚分与亲戚贫者家故狭小卒之日殆无以葬其书学柳公权人多购之所著有范庵集
赞曰应祯嗃嗃矜严有威人望而敬之贤乎哉其为中书也与诸待诏者杂处诸待诏即默不敢出气独能有所献替争事体格正之义后得藉以为口实谓官无以卑既备肘掖而忘所事徒请大官粟为其出在外与居里中远近慕之行义犹有足称者矣
○章恪陆釴
章恪字韶凤章珪子也恪为郎刑部诸以讼自言者推至诚待之人无敢匿其情称善为狱迁按察岭南行海徼有琉球使人市易他国风于境上海有司执焉欲以为戮上其功恪不可疏言夷素服从不能恤其患而因可助天为虐卒资遣之再领云南符缅夷反复绥之诚信遂皆归心巳乃入为光禄南京又移大理无何乞归恪陟扬中外更五十年再至九卿其功名亚于吴讷而长者似之
陆釴者昆山人以进士第二人官编修预史事侍　孝皇帝东宫以经义日陈之善开导其所启沃功多论说皆见听纳甚欢相得及　嗣位进太常日侍帷幄益亲忽被疾乞归遂卒所以追恤良厚釴性沉严寡言笑嗜学亦工为文自矜高人无能当其意故或目之隘所著书长于春秋当时有传者
赞曰章恪之始由治狱史遭时执巳不失法理用以宽平得称其为士越在徼外将我王度夷裔往来轸其行李后乃益崇久于官寺惟是忠诚迄无咎耻釴兴自儒窃徼以名抗巳甚骄谓人不能辅养弼匡方藉经术未及有所发明得谢为幸获福巳盈
○姜昂
姜昂字恒俯太仓人成化间为枣强令清净不扰庭中常寂无哗雀俯而窥人称为仁令召为御史论方士李孜省被杖巳而迁守河南一月县令自解去者三四人吏民传相敕厉无敢犯鞭棰悬而不用暇则喜读书终日宴然俄乞近地就养得移宁波人素闻其风不劳而治秩满不迁遂不上考径归卧久之进参政福建辞不赴疏请飬数年卒昂廉厉于去就尤慎平居惟蔬食粝梁之饭家人不堪至子弟学书削方不得用县官物宾客过从未尝为设虽算器馈亦不轻也其有请寄一切无所假故时称介焉子龙举进士俶傥宏谅济以宽衍官按察所至流连山泽诱接后进亦好读书称博稽杨慎尝与交有文学名
赞曰侈纵之慝其獘所害伤于何不及约厉之过径而寡失若昂者足巳自恃矜奋绝俗无侵然诺虽不能合于时取尊显然视藉位势招致喜游子弟张陈党援而卒被轻媠名亦旋踵败昂不外交矜谢绝专一意乃后蒙其福远哉可谓贞一矣
○杨升朱栻
杨升字起同吴县人弘治间以进士为庶吉士除给事慨以论议弼违为任会　上方诏海内直言无隐升随事有所规益奉使辽碣素羸以劳悴得疾值奔母丧卒妇孕且未产巳而得子伊志能续父业累官御史大夫志初为刑部郎视狱闽流矜慈恩闽隶多所全及为方岳煦煦称慈仁尝为予言仕无失长者家儿意为难即使介廉才用白黑竟何辨又云尝授之君谦语云?恬退谁相推引者此可观世也
朱栻者昆山人成化间令萧山其赋于民也平人人自谓得其所使者遂下其法以为县道式寻召拜御史所上章疏皆救匡阙违敦重持大体不为峭刻然风裁特着于时亡何卒
赞曰语云事以蚤知功以夙败所出实为名高而未暇为他计一不得逞则俚赖无复之而悲愁以死其遂得志肆所为而又以内热攻之不久而死等死耳而二者之得失何以辨乎若升称奉职死官下可耳未为遽而后乃食其报栻亦奋不顾身欲有所効之而未竟其业要之皆自喜不娖娖欲速好进虽趣奚憾焉
○枚伦吴綝
枚伦字彦常正统间主事刑部天顺季年乞归飬久为郎官雍容而巳无躁竞心时贤之故疏上其名荐达之屡不巳至成化中始复起南刑曹持以宽仁多所全舍俄拜参议湖广主守祠祠事故简益务清净数引方士治道术者与修习导引辟谷长年方遂无意仕进投版归
吴綝者成化间为郎刑部静嘿无外交书狱辞务在宽全之未尝作重劾按人且畏慎言不出口为法吏十八年始迁参议贵州贵又绝远未尝以为淹也弘治中入　贺至燕卒旅次
赞曰仕者之希慕贵荣急进取自非其情亦势不得不然其有度不任则让能而处其下耳至无所谓而优游卒岁久之不调此非恬然有廉静无求之操乌能尔耶若伦者宽和有恒奉巳约清于通塞之间无所系吝称可与立岂虚乎哉綝之静退不矜含垢?量两人行巳有相类者而卒之落落于时固亦其效与虽质谨无文与彼佞令者异矣
○瞿俊陈琦
瞿俊者常熟人令崇仁廉爱不受请寄召入为御史出按岭□及滇持法不贷错直清而闳以惠不辜浈与交夷壤接数不靖以柱后惠文弹压之遂皆率以听又奉　诏虑囚所宽宥甚众持服归复起掌谳狱尤以敬慎称　上又敕令视徼上按军实搜乘简士大称　旨迁按察岭南故珍货所出抗以介严一无染见有渎污者面诮让之人益不堪当上计遂径归使者数荐于　朝促上道不行性方而毅寡所合卒之日至无以葬亦有所著书
陈琦字粹之本以医占籍成化间为士师属善书狱不游意法之外迁按察豫章务禁绝谒请其行部惟饮水龁干米?葡茹苦人不堪遂以严见弹世家子占陂泽田者无所下水琦知之即日至其下决疏之还陂于官风裁倾一时迁莅贵州寇乱方作琦乘城为备且素无可恃徒作厉士气死生之忧劳尤剧里有儒生格过人被杀官执所过者坐之琦曰安有杀人自置于门不避耶讯果诬使者按尺籍引平民伍之又为力争令自首实而出者更众值当上计大獘羣吏与考锢水者适在位乃罢琦归而萧然一室无以朝夕部使者知其贫月廪于公三石南州人过者犹望其闾拜焉
赞曰士尽节所守岂暇自为谋哉故苦体清身厉志不侵污而后能莅官行法人不得干以私俊与琦皆起诸生为法吏至方岳而家故益贫岂非自其衷有执不以富贵易其趣然乎近乃仕未久而富遂倾闾里专以恶治所谓吏以赃败后思其功当复起无以不任职耶然所取舍抑又不逮是矣何足论为
○刘缨
刘缨者本清江人宋学士敞之后隶籍吴成化间为武陵令其按事即如老吏有以赋籍于里而亡粟者罪抵死为书其牍守视不谨非侵也传轻劾使者深以为无害起复为滕县益明习法令妇以罂至?所者有挑之不得诬以盗令以罂与为俾告者负负一?辄堕乃伏罪召为御史出按闽讯狱所平反者甚众民有刲股于母所嫁者父有司上其孝书下出母恩巳杀而况为所嫁者伤遗体得不罪幸矣关市挟轻重以私泄其利外国以为亏国体禁楚之尉有阴飬士恣横畜他计者掩以从戮得无变其发奸如此往奄孺多取闽隶乃市良家子累数百?驰往阅遣之人尤感其惠任御史满三考值权贵方擅命有所侵伤在　廷无敢出气独持论依于正时出于从容规讽以逆折其萌谳狱以冤侵成之者即?覆出之亦不至大忤也巳而擢太仆进都御史抚蜀蜀故险远外与夷壤相错衅易构往未尝徧至也即叱驭驱之在所?宣　上恩逮之当奉职贡无从逸也俄与告归又以荐者言其治蜀状不宜久使闲者遂再往莅诸番方溃横出为盗虐境上乃亲慑以兵威服之为方畧捕首虏千余且安辑其逋逃捷闻有诏旌功焉横梁道满江废关皆要害为设隘守边鄙始安会逆瑾召诸抚监以例罢至秋复奉　命临楚又以在蜀开夔抵荆道避峡险不先白也怒瑾逮使置对一时争为之言得释　荆王有所诬守臣遣法吏即讯又为辨得轻论进南京大理卿召为侍郎兵部民有应募为兵者欲廪食之议谓廪则籍于公不得释彼以义奋一时而遂谪戍之耶乃罢给进司寇及一考遂力请归所以加　恩良厚居久之年巳耄少年为尹者侮之甚人颇愤不以介也故尤以度称亡何卒孙瑊进士第二人为编修
赞曰士能弘功业济时变权不可槩卒成遂之所匡益政俗底宁邦域为利无穷岂与夫坐谈者高议三代而不亲事徒以空文见乎缨当正德间诸贵用事贞不绝俗和而能立久于其位践常伯尊用于朝阴行善使从之不觉为惠利多矣其后能无被之哉
○刘杲
刘杲字世熙文恭公再从孙以进士为郎刑部其详谳能稽慎之故事诸曹所决狱必过廷尉又听之乃制刑其所书辞以所上多寡为考任久之书下者不十一故得迁大理丞中法调外历按察典籓方其在豫章也选士得广信夏言迄为相力请休　诏进都御史赐归实异数也归而抗其法宗人故合族以食极于盛公为郎时尝病亟自以为未也后且当受其福故卒自愈所取夏相亦数致问子烱举进士至太守汀州而烱子璧亦进士仲子琛之子倬举进士今为御史
赞曰自昔保姓受氏守其宗祊数十世无失坠其先必乘神灵有功烈笃不忘故能受宠禄屡有发闻富贵福泽燕及子孙岂虚乎哉御史大夫公立于朝风节矫矫虽其事不槩见即其后乃炽昌非能廸为世禄之家率先惠绥之然乎故曰祸福无常归于有德者也夫
○陆完
陆完者长洲人自为博士弟子以羣击为妖惑者方士抚监使者王公恕奇之力为奏得免历官至司马时寇起山东诸郡遂靡溃不可遏稍至畿甸纵横殆徧遣将在外者遇之辄衂乃命完讨焉建大将旗皷从中下秣马蓐食昼夜驰至临清调集守边吏士迹射佽飞骑四出掩之屡战皆捷在河南则都御史彭泽在淮则张缙或掎之或角之贼既败窜复散逸楚晋之郊无不警虽斩捕几尽巳复集俟间则突至破城邑残掠自如几成变乃广间谍远斥侯迹所向以兵随之势始大蹙奔而南有　诏完追之至杨贼于江乘舰上下诸屯皆自卫无敢出及兵大合掠无所得穷乃之通狼山谋遁入海值大风作颠覆者半遂围之贼故不便水而狼山又四面绝卒灭之计是役大战十二小战数十斩首虏万五千有奇完乃旋师加赏甚厚进位冢宰及逆濠事起追论完在司马有所陈请卫兵下其议不能力言不当与虽从中复还之而完持两端无大臣节逮下司空论减殊死谪戍故犹以功赎也竟卒泉州初完尝梦至山曰大武乃其死所也颇溺于玩好有黼簋议亦缘其子受赇不能训也后籍于官
赞曰以儒生为将駈之前耳遂削平乱阶吴亦代有人焉巳哉有贞定难于内雍盛之讨夷皆不世功完固磊落有纵横畧当贼起时跨数州地师亦屡北张皇甚而一旦承委寄决筹策指踪诸将非其谋虑有绝人者则以能任职素知郡国道理要害山川险夷将之材武可用与否故一出而所向如拉朽枯其功名亦足多矣若其俶傥不羁公忠之节庸乃病诸不然恩威之命夫岂易乎
○都穆
都穆字符敬本西濠里人善为文尝有所著抚使者于贵人所见之问为谁譔因以荐俾随计试在高等授主事礼部以奉使至秦中识其川岳灵胜古建国形势故宫遗壤为西使记迁少卿太仆亡何乞归性好游常徧及所在名山川所著书甚富然多说家者流其与游皆一时才俊杨君谦祝允明及淛王守仁皆与善故一时称籍甚
赞曰文学多傥莨不自约敕故士奚贵文哉元敬和令有羙望在朝誾誾多长者游王新建以道为任独时时称道之四方贤豪争愿交而元敬故未尝藉为游扬树声誉也所著书又具在论乃不甚高之岂非以人重耶亦时者体未遒沿其故不适于变虽博敏闳赡犹未涉其涯如文何哉及徐祯卿为偶俪流之獘衰遂至于今为名者极矣然岂数君子咎哉
○杨循吉
杨循吉者元敬同里人少选于乡隶于少胥与郡人赵宽名皆擅多士巳而宽先论上循吉次起家主事礼部游诸王公间益有名然尚气好竞性执而污渐不谐于时乃乞归既少年无复之惟玩弄文史自娱自云读书不善记又不能远自引日怔怔然行巳颇近怪事皆类可笑所撰着亦时杂阐谐独购书甚富既性所嗜闻某所有异本即夙夜求之亦是时有故家传藏之者今悉散佚阅其篇目索之多不得矣所著辽金小史最善曰金山曰庐阳二志尝手授余而惟手镜一书极为博综自昔类者不过繁则畧未有若是要者文学韩愈氏似之而时有恢调若所善则有明以来莫之先矣闻郑司农言其尝使子上书请复建文年不报由　孝庙明圣也
赞曰吴以文命者自汝玉后至君谦盛矣夫沈雄以浑厚未至于流越也其学盖肆于不仕嗜之自其性乃亦不以为名务攻之不巳故其遂微宏邈博通多载称达学命世视今之佻易者何如哉今惟急于名且无所庸其力而遽谓能甚至以市也属士大夫不说学而好口为大声故使曹子得颠倒其间又何怪与
○赵宽
赵宽字栗夫成化间礼部上所论士第一官主事刑曹虽以文法佐吏为治而意常向学是时同为理者华亭陈一夔同郡秦廷贽天台王存敬皆能诗与相和甚欢相得也吴公宽王公鏊及君谦时相与赋每有属下笔不可了众惊谓敏其所书狱辞多缘饰以经义诸名为文法者咸服稍迁按察浙察博士弟子岁辄试第其行能差次之待推择上名能知人明习故事意深厚善究宣礼化巳乃迁廉察岭外卒
赞曰吴公宽在位时善荐进文学故一时士争自濯磨其出于苏者尤盛他所若宽与君谦皆以才为所爱而卒不私庇之栗夫在事无不若人而循次除未尝有所越卒未及登用而君谦亦以拓弛遽引退虽欲自试无由自余未尝进一人也吴公于持法亦少弘哉盖亦仅仅奉巳而巳不及人也
广信府同知邹潘校正
推官方重校正
临江府推官袁长驭校正
上饶县学教谕余学申对读
湖州府后学吴仕旦覆订

[book_title]●续吴先贤赞卷之五
刘凤
王鏊
毛澄
吴一鹏
朱希周
盛洪
王倬
盛应期
陈察
方凤
周诏
顾日?拆臣
查应兆
杜庠黄暐
赵承谦
朱鸿渐
○王鏊
王鏊者吴县人父朝用令光化始少时父挟游大胥辄下笔不休人惊传之倾一时叶公与中即拟之王忠肃翱奚元启受业最久深自挹折下之归试诵通遂尽屈乡之士计上咸第一故时者藉奏则士所业主者必更之至是无能易一辞及对策或嫉之抑置第三授编修以经义侍　孝庙尝幸后苑因讲周书文王不敢盘于游田　上为悚然退召奄广戒之曰儒臣进说似嫌若等耳慎之属大司马请择人谕德行东宫者咸谓鏊允遂授之既又以少宰荐复　命佐铨以清简称虏方入陈所以御之者八语微指权幸相迁以灾异乞免荐之自代　武皇帝初立惑獘臣司徒韩文率诸大臣伏阁请黜远佞邪消遣戾维新厥服　上惊召相健迁等问何为者而其党岳亦是文等议言我曹自当简汰惟外廷所裁二相持之力而奄荣又言　上于疏无不纳独八人者未忍遽逐文对稍失次业入而事变相健与文等俱罢而鏊以次入阁冢宰焦素附丽瑾得进
瑾方以威虐士大夫且嗛韩深欲中之法并及健等鏊争得免又刘司马大夏以旧怨及相一清以前按边事皆将甘心焉相东阳数请告焦懦不任独力持之故得无他异日者杨竟以计划除瑾亦其善树人也尚玺璇等三人忤瑾拳之正色言古者刑不上大夫柰何折辱至此乃得释至议废后礼尤称允内既难瑾又耻与焦列也戚然见于色瑾曰王先生何削甚因力丐归瑾愈疑使几伺惟以谢客贽无所通告始听谢鏊本严方当其时未可显有所出故外不示同异而内有执阴折其萌夺之?多焦等惮之势不并立也既以廉节为名绝请谢居惟嗜书尤不好玩弄初请为治第戒以务约及归见之大非其意时游放山泽遯之具区士大夫过者欲谒不得留久之去性长论著而重于夺予时且多才凡所题目即可征信赖以传者众来乞言者亦未尝不为削牍也嘉靖初遣使存问疏请讲学勤政契　上旨将就家拜未几卒其书若春秋词命等多有载者季子延陵以任为中书蕴藉能嗣其父文人谓流风不堕
赞曰今海内业愽士弟子者皆诵法王先生言亦浅矣知王先生也吴自有明以来传者数家言吴文定公于经术颇究明旨向济之尤邃深于学能断大事文不离始之质典而裁庄以有体往者靡未振乃微加蹈厉尚左氏迁史沈雄之气自是一开盖渐趋于变矣诗亦温丽善发郄以才胜王新建乃独取其论性书谓于道有得者葢弘德间文学郁兴学士大夫烨烨流风声独依以为重尤善知人其推毂后进如将不及故一时向风士争奋者咸自其力哉功业虽未竟能轻富贵蚤自退不以宠荣矜虽在华要泊如也辅当世之治垂显名吴亦世有人焉至望实皆茂诗曰吉甫作颂穆如清风岂其庶几乎
○毛澄
毛澄字显清太仓人少举于乡值父丧未上既乃以进士第一人官修撰预试郡国所上士著作内庭侍帷幄与告归适大父满百岁里中贺羊酒谓不常有仍进谕德侍　东宫讲?称于　上曰毛先生善开导　孝庙喜时方宴遂彻以赐后以书成进春坊庶子巳巳瑾奄以加秩不由巳悉夺庚午选造畿内得人?盛家大人预焉寻迁学士为讲官教庶吉士又命都试礼部进侍郎吏部尝署选事称精核巳而为大宗伯戊寅　武皇帝南幸累疏力争要之必从大司马彭泽以御史中丞行边有所按忤嬖臣宁主者以深文坐之澄复倡言泽忠臣无他不当罪会给事爌等亦言上遂得附轻而爌等皆斥宁憾澄欲中之伺无所得初叛藩请朝其封内澄举守府之宪力折之乃又列上其孝行请旌焉为引孝经诸侯之孝与所上不符者又得寝逆党益憾巳卯赐衣及玉束带既俘叛藩　武皇帝驻跸通州将召集群臣于外议澄正色言戎丑当献之　庙社以为大戮不宜委之草莽在列为吐舌理官竟依澄得申其论诸幸臣既窃柄且以拥兵重人自危而澄议不少屈及奉讳迎世宗入充使往比至人有言始见礼当致隆澄谓礼遽盈焉者则将行劝进辞让之节复何施敬　世宗闻而善之大加宠赉扈跸至践祚诚效恳款　上每加慰劳大礼议兴澄首引汉成帝立定陶共王子事谓义不得顾私亲当?　兴献立后主祀事　上专奉大统又议　尊称皆未允　上心而几进者潜有所窥以及与继三代礼不同而不极所奉于亲何以称孝者　上意益向之而廷臣力争且以宋濮议及魏明帝诏进者虽暂格于澄等议而终未能释
是秋拟用为冢宰力辞山陵毕乞归不得　大婚礼成遂移疾不视事　命使劳问赐医药相继于道而求退益力　上留之甚恳若曰卿老臣方赖以毗共为理何遽忘社稷图澄遂称疾笃始获从道卒兴济上闻而悯之深谥文简澄少时夜诵书毋夫人遣婢馈不肯启门兄洪自往乃出居平虽甚暑不爇露上所赐金币悉散之宗党故室无媵字独喜为诗时时讽咏成辄弃之曰聊为适庸足留者荐贤若不及而不以为恩弘德间士竞进恬然不以迁叙经意掌礼乐久　诸王有所请据典法不可夺　上素知之又以迎奉功未及用而巳谢罢故独有余思焉
赞曰宗伯以礼佐王建保邦国典司神人重哉澄以道辅匡凝然有大臣度当议礼不少阿人主意执巳自遂庸不知逢时就功名而固守其言无变哉且方其立于诸幸宠间论救为多不显其迹而默有以夺之非德义素能感人不至此惜时方向其有所为而未竟后诸大臣争者致恩礼不终顾又不为幸耶
○吴一鹏
吴一鹏长洲人弘治间官编修司徒周经被谗去疏请留之人咸称其忠槩再主郡国试及司徒所选士进侍讲时瑾奄贵用事见者皆膝席独长揖而巳瑾怒改南刑曹郎即又明习吏事书狱词如老吏再选祠祭郎及瑾败复故官又以策郡国所上士语侵时贵出为祭酒南都进太常部所莅官未尝不尽节知无不为尝因菑异上言天人相应理甚恺切　肃皇帝立入贺又上陈天命及下民之悴急宜崇德业以答厚望进少宗伯　命诣楚题献皇帝主且迎之即疏上预约束奄尹无扰者　上嘉之赐金绮给事陈洸欲假大礼希进论罢之巳乃命入东阁进宗伯亡何请告归以途所见水旱民艰食请减其赋贷之粟漕渠湮请疏之或开他道便转输愈民疾困　上皆嘉纳又以灾变乞罢者再慰留良厚　上意浸向之遂为争进者嫉且出之部　宗人以过削夺求复奉藩而前议礼者以考上援新幸者蕚?乞力持不可重忤之则又比而谋出之南矣以尚书满二考坚丐归次子子孝明经射策甲科为吉士时新贵用事既有所嫌又不能下之遂补外淹郡曹久之乃迁宰士得请飬焉所以娱慰甚至称能孝后起复丞光禄故主大官给饔与中贵人共事雅不乐之退朝读书斋阁不造请复见忤用事者出之参议楚主岳祠乃愈得优游嗜书不猒而相嵩子犹衔之不置竟免归初南夫继显清为礼官建议时能少狥贵宠矣卒不为动官乃再徙实疏之知奉节未尝快快纯叔尤爽激明经术善方畧自以世受恩分明善恶少所容故数踬工为诗有传者
赞曰皇始作制礼由是兴折衷羣儒显定义经将非秩宗是赖餙色阐弘者乎中兴之始业由兹抗而诸臣折折
【 音提】 咸未允所称终断自　睿明以克承　神灵执巳者澄后先惟鹏岂张桂作议不能依和传会藉以宠荣而顾拂违矫正有所自矜哉适有所合持不敢变虽折而从之曾莫之惩进退必由其道以无亏股肱大臣之义其斯以为有恒乎纯叔克绍前猷光烈盖益绳绳矣
○朱希周
朱希周昆山人父文以御史按山东迁副使其治效以长厚廉恕名希周年二十五举进士第一为史官修撰在禁近小心翼翼人无敢以少年视之敦重不妄言笑动止皆有恒度俨有容观数侍讲席屡承顾问所对必传以经义规献为益不可胜庚午选造南国所举士称得人当　世宗时大礼议作虽不敢显有所出然不能与新贵调遂不得进用雍容礼曹不为同异后为尚书吏部南都五年大獘羣吏辨论官材有所简黜旌其行上下之以核精鉴无敢私予夺顾又为当权者欲因逐台臣尝论巳者大忤之得谢归以重德表式州闾所居吴趋里中庭隘不容车室无爽垲阶无重墄躬履贞素执谦敦慎自始之操未之有易接遇人谆谆不以造次废礼虽耄及之其介愈厉人望而敬焉卒谥恭靖子景固任为参军亦诚谨有父风
曰古大夫既得谢教于乡必可以为楷若太宰其人乎其度休休焉含覆无不偏慈仁逮物恭惠之有焉至取舍进退义形于色自昔之论谓使居官任职无以踰人临利害有所执不可夺系安危为时轻重则舍若人将安归哉故总五经之渺论辨文质同异论礼于多寡之际廷争面折诚不能如然言不出口而众雍焉以之端委恭巳而在邦家无间然有大臣体虽不尽用适国称老焉亦弘于时矣
○盛洪
盛洪字思禹昆山人主刑部事明习文法三被　旨按狱其所当无问贵势适有连诸阉窘请命不能得居久之迁按察岭南故与夷贸易贾阑出物私其利外国因以为市洪严禁遏绝之乃潜以黄金百斤馈拒不纳又上章论夷嗜利今监以所欲啖之而又浚刻之深召衅启侮非便蒙嘉纳既罢后以其功复召按察山东道卒洪介廉自其性为理甚乎若无所纵含而论事常依仁恕
赞曰法吏多懦不举其职又或好繁碎不知大体苛以取名其所刻轹至深切二者皆失而苛为甚若洪治若卢狱不少贷乃其为按察又不尚严督远利违害去犹思其功居室罄然无所营经术文雅身兼数器不谓贤乎哉
○王倬
王倬者家本昆山割隶太仓州为令山阴又令兰溪其在山阴有所废置皆称便民讼田久不决亲行视指渠树为界遂定发隐伏如神狱?虗贑盗杀信豊令符下讨之贼撄险夜纵羣羊鼓之罄贼矢石乃殪之畧尽兰溪多逋赋系治满狱?凖差立释之以　诏令宽其罪遂致盗贼??大匿居者户不闭使者屡上最召为御史首劾选曹贡钦罢之又劾罢尚书五人及方岳甚众奄怙宠棰辱人于朝势张甚又论斥之时名刚直迁按察贵州承夷方溃靡所止为治城垒抚定之夷伟尤黠不受令竟羁致焉移莅琼在海中黎素为梗以兵往击多所俘令还系掳者而纵之又讨崖寇故缓之使不戒猝入大破之因柝置其众势遂分不敢为非又辄自匿功状不以上再迁至方伯讨灭临贺贼抚其余寇逼成都众议燔焉以断贼倬谓何先示之弱也阵于前开门待贼惧而退时列郡馈运若操掠疾疫且作乃皆罢之独以钱币籴随远近给之无乏军兴而民不疲使者令具马三万无后期乃使有马在郊者皆入保无为贼得遂如期备又猝令运四千石
明日至军则命市啬夫先至者与考上乃未午足矣使者大奇其才进都御史抚畿内值大饥议请赈恐待报缓以军兴预发遂皆获全虏邀射我裨将死出师讨焉曰虏侦我西且东入设伏待之果大获监军御史劾退者当斩乃以为未受令得不加罪其赏罚悉以司马法不可挠故能有功既进少司马乞归卒子忬嘉靖间以行人拜御史即疏　皇太子出就外传当抗以古教世子者三事又论不得任奄宋兴以讥察使自擅者皆蒙开纳其所上皆先大体既按楚还又按畿内值虏犯我急入保通州当其冲使东鄙得缮完　上嘉之进都御史委以东畧时议搜乘补其阙独上言请益汰之以其食可募选士数万又请为外郛置四镇为掎角示天下以形势巳而拜鸾为大将使忬主饷鸾所要刍粟无不具欲危中之无由属召还出抚山东以东夷扰浙急也复命之视浙请得专诛赏守便宜行从之时寇巳逼以夜纵兵袭击之海上卤获众又邀之洋中皆克贼显犯淞江来告急遣别将击之得其首溃入浙者徼杀无余贼梁倚利徒兵是役实跳驱歼之因行部视寇所道皆命所由城焉慈溪谢不能及后竟中之始悔不蚤奉令海于故主逋逃为贼■〈言冏〉悉藉之自是无导者寝用衰止则又以虏急我大同也　上亲以命忬遂乘两传驰而北比至以岁之不易请大农金钱十万赈之虏人合他将兵徼其得剧首虏百他所卤称是捷闻进少司马
明年蓟督博入为司马　上又隃度用忬既则酋台吉等数万骑犯古北诸隘拒走之上八事报可即勒诸将以马步十余万分戍而间以奇兵往来与督宣大者约视险所在相为守九月虏悉众数道入乃各起而纵击却之捷上进右都御史奏裁诸郡践更者马曰守利步一马费可供二战士矣虏先后入辽碣败之得首虏数百招徕者千五百上欲召为司马不果时大讨倭又发五千人以往九月虏犯喜峰诸缘边地击郄之明年阑入滦河颇有失亡复疾力战拒之　诏切责夺一官既而虏把都等各以十余万分道窥我诸鄙侦我有备不敢入乃复所夺官明年虏再至再奔岁三捷始议练士时兵渐强可减调发六七及省县官军兴费又以屯戍多虗糜而募士亦未简诸将不足任力疏十三事请期以三岁举之明年虏又来犯遣杨照破之斩首虏至八百获资畜无筭故事半是即以大捷上而相嵩故抑之功不录既乃以减戌省兴发虏窥间入请济师不报遂犯我鄙有所掠忬以轻骑蹑之杀伤畧相当上始信请非缪薄录诸将无意罪忬而相嵩故承风旨鄢懋卿构陷之中以法　穆皇帝诏雪之复其官二子皆负当世重名
赞曰倬始为吏即在行间兵便机势既所习之而能自戢不为杀戮以冒功名其所全完者多故垂期耄食其报逮忬尤仁心为质余尝获事焉其方畧智计纵横无穷在军之日寝不安席食不甘味忧劳为国忠诚竭矣而卒不免岂道家所忌处其太盛而世为将以功名终亦自古难之矣
○盛应期
盛应期本宋文肃公度之后弘治中对策甲科为郎都水治河渠济上令行者舰相衘进无得争先吴公宽以少宰召犹?宿留终不以权贵有所挠吴甚贤之中贵人往来者挟赀贿辄藉入之时奄尹广兴辈信用羣愬之固巳怒会其家人私市盐数十艘闻其无所舍恐见法悉投之水乃益忿共谮于　孝皇帝曰是轻媠吏宜与治　上不应谕以河漕不易若等知之乎既不获逞因荐时物者诬以阙　宗庙礼　大不敬　上犹不肯诸大阉环泣愬不巳乃逮置秘狱令对吏侵之急终不易辞　上仁明知无他谪主邮驿浈三岁所使者荐之数十上皆报罢巳竟迁浈之禄丰令禄丰故夷陋?设科条约束之薮盗匿且不可捕示以威化遂革心自缚献邑为清又迁蜀郡曹主赋民则又以能赋称又移郡都尉楚主尺藉则尺藉为清摄守即作奏言凿矿召隙为国不以利孙司徒交得其奏叹息久之奄裕镇其地肆贪虐酿至八百石请之使者张王?业禁遏张慨然从之迁副使未上而裕巳诬奏连张目?兆复系治秘狱张竟杖死羣臣共请宥会灾肆肄得释迁按察河南奄尹清侵吏夺之治面数其失清喝不得对遂察其属名祸者榜治清忿将肆害使者伯温好谕之云盛君贤者忍之不愧于心乎得止进领藩山东其所厘革无弗当人心为公帑惜不妄一毫费也大阉鸾倚瑾势张甚弟等怙恃作威至方岳争谒之初不为意特发其奸作重劾廖怒以供织罽檄取直尝之乃计其侵巳数万明日请之方作色徐出其数问所费如此计罽皆安在愿以闻　上廖猝不觉屈膝请乃罢赵林复以　中旨有所发数十万力拒之卒不获逞去　武皇帝将跸榆林众恐阙供议别为调持不可为差次有所出具储峙待比至供亿忿涌取办俄顷晏然民不知劳扈从诸嫳幸焰熏炙抚监重臣无敢吐气独暇整不为慑请求皆裁以法
时司徒李在行叹曰承勋自谓男子乃今知不逮矣虽　上亦亟称良吏才逮还老穉夹道拥之呼使君活我恩至矣进都御史抚蜀初上五符　上度次用之方六师讨豫章所在多掊克奉权幸既独不持一钱又痛绳绝县道赂遗者平叛夷安反侧蜀遂以宁　肃皇帝初起抚江西当创残后界内盗贼纵横为设游徼昼夜逻察在污泽则以川虞守焉为贼■〈言冏〉者藉之使相监司督捕一时解散尽应赋以粟者平其价暂折入之免漕费及罢诸调择长厚吏恤其乏赖全完甚众既连稔遂充溢漕继上留都方匮得以济而储之备不时者数又盈百万大司农以能裨国计奏　上特赐羊酒劳之且以激示诸方岳进少司马移莅岭外则以政久弛蛮方未逿严督诸裨校阅军实搜乘大有简汰勒阵以待蛮始畏服遂进平剧贼李斩获千五百余思安夷酋召据险梁倚攻之召被创死获首虏千而抚其余众田州酋猛尤淫虐四出焚掠往者虑难制姑息之事闻诏下为方畧与使者谢汝仪等议谓猛怙终不悛非剿绝之不可具以用兵便计条上而巳被命移易州矣遂力丐罢初奄尹与督将多所私索部内藉稽之无所容又令诸县道非奉符不得辄调发积不得逞故共为危语中之及河决徐沛间坏漕渠起往疏治进右都御史敕不得辞
时大司空议于昭阳以东接沙河别开渠而黄绾霍韬各陈便宜俱下治河堤者乃与所司履行其地相度所开延袤百四十里图上形势又与监抚使者及诸长吏谋既协乃疏言河之为患与江所以异者田地夷衍无所汇故弘治前分为三其二由汴之南会泗水经淮入海一则由汴以北东至兖又分而二一出沛之飞云一入徐浮桥以入漕渠会淮入海正德以来乃并入北一支河全入徐沛汴得以无垫而徐独受之近又徙而北自曹单城武等诸口奔溢趋沛横流为害今之计有四曰疏者决上游杀之也浚者顺其故道也筑者筑障之也改则别为道而不与之争也奏下司空复谓为便乃诏兴役时方率郎中柯维熊等先后治旧河俾通漕而筑堤障河之冲又浚赵皮等折其势然后为开凿计分地赋任程事发功甫四月计成可八九而谗间大作柯维熊者尤狡谲动欲自恣抑不得逞东昌守某以掊克得罪共构飞语用事者遂与柯俱罢二三大臣力争不能得邹文盛胡世宁皆当世诚直臣论尤激慨应期虽得谢言者累上其才几复用而卒河可数世利功垂就而废或为惜之
赞曰应期矫矫亢烈奋难不顾身可谓贞孤绝俗刚慎有执称社稷臣矣且其才沉密切至长于应变所辨护无不笃缮淹敏可推行少长于里中家大人与共学董先生嘉谟所董先生数推重其弟子人窃笑之巳而竟立功当世今虽渐久闻其风想见其人尚有生气而彼奄然取宠荣隃溢没身无患者于志节何有奚益国家哉同时有伍先生余福及金先生懋皆与家大人友而伍至守郡金少后余师焉盛公亦少所诵法也
○陈察
陈察者常熟人弟寰以对策甲科官太史察始为郡刑曹召拜御史时　武皇帝初逆瑾擅命引妖惑僧则主事子庸论之乞为飬子者御史充论之皆谪谴去察又率同列继论之乃系治罚以粟二百石始释既乃请告几十年以荐起即陈五事一言位号所以系天下望何妄有贬损名不正则分何以定一言慎起居王者高拱清穆动止何可轻者又以皇辂方跸西北且议南狩言当深居九重以安宗社宁可驱驰道路犯雾露耶出按浈闻将亲讨叛藩入驰疏切谏浈故治银巳罢复凿穴取矿奄乘势苛之甚及金腾镇护者贪虐人弗堪因言地气贵无扰矿议宜止奄玉与将崧宜斥皆从之遂以　皇嗣未广乞于宗室中简自　圣心有所预教育时辅弼大臣不敢言而察以小官首发大议人尤异之　肃皇帝立即又首陈端大化本在笃圣志崇圣德遇事辄有所规武臣勋浸贵幸重紏其贪讟不报按蜀以功进秩复力辞既以次迁少卿大仆复举贤自代谪潮州文学博士凡二年所继有荐者稍牵复历方岳至都御史治贑平逆贼俄顷定未一考即乞归其所莅皆清身苦体粝梁之甘食未尝兼味每持一钱市少蔬多则还之迹类迂又尝请简儒臣一二尽校天下书非掌故业者无得蓄时尤怪之幸其言不用不然腐儒何知古贤所为苦心其术不同忍使　明代有燔书议耶盖有陋其所为文者故欲释憾书胡罪哉其它亦多琐屑无大体特以时讦发人私乃取名过实亦多用智计文　少缊藉惟俭足师云
赞曰察煦煦为惠而刚峻隃度廉公有威直声动天下虽谢免尤孜孜治道知无不言自以尝备位九卿不当循默若刘季陵仅同寒蝉其意乃未尝不在事而实非有私也故能使县道惮之谓之请寄得乎固亦志行严方虽有偏庸不谓难也
○方凤
方凤者昆山人兄鹏官史氏至庶子凤以正德间拜御史时宁藩反形未具即疏言胡世宁逮其惑误者欲以安　宗室请无罪之王守仁在今日可任用皆豫为逆藩计出按畿内当　乘舆南狩有所需抗言不能奉　明诏者七事尤恺激闻者齰舌一谓索妇女纳之　行宫一谓使服嫳幸服凛有直气又劾尚书燧大奄敬等且极言灾生?月宜急修德祗崇天戒危言数进未尝有所观望隐不尽至肃宗时大礼议兴即率同列言继统追孝不得顾私亲大忤　旨兄鹏时亦颇是孚敬等议移书谕之持之愈力累三疏皆言廷臣始议不可夺不报又论司农计所以纾民力者数事用事者以其论议渐广遂补外未上会卒
赞曰御史执白简杜后患无可言与言而不系大体乃方凤当其时正伏节引义力争之日也而能决奋屡有触忤亦乃谅其忠实含贷虽不尽从然所格正多矣终以直见替藉第令贵用亦无复之矣若庸庸随世自免不重失其故哉抑　肃宗时礼议所执不同遂以大哄余闻之盖以　孝皇帝恩泽深羣臣思慕故惟恐不得竭所奉者遂各奋起而争其固结于人心也如此哉
○周诏
周诏者长洲人少随父令乐会父卒有欲留娶之者曰父死之谓何而又因以为夷乎匍匐归其丧万里长益敕巳厉矜被推择从　睿宗之国遂以维新受命始建邦规佐之无不用典逮　睿宗登格寄以后命伏地呜咽辅翊　世宗朝夕纳诲尤见亲信及迎入嗣历擢詹事侍读　大礼议兴诸臣不能将顺屡有论诤　上赫怒将加之罪召诏入密计对以陛下制礼尊亲羣臣未达然不敢阿固其忠谅今亟罪之则若彼怀二三者何因顿首请老　上为之动巳乃进太常少宗伯卒
赞曰诏以王国臣遭时势隆宠在日月际用旧学方显贵谋谟密勿能以正对回　主上意奋罢威怒出于从容虽一时不尽从然所宽全闳矣其勤劳既久又属更始当有佑缉益光前烈而不竟至赏延累世尚亦崇德懋功也夫
○顾日?拆臣
当世宗时任弼谐者曰顾鼎臣昆山人始自弘治乙丑对策第一领著作久之尝一都士畿内嫳臣宁有所嘱不为动至　肃皇帝初继统以讲学被知遇前后　恩赉甚渥　上所著五箴皆缘其进说有契且令以洪范日交修焉几若甘盘矣进詹事赐金绮又特谕所以异于羣臣释菜文华殿俾预行礼巳又召令与辅臣同见坐讲周书无逸篇赐宴而退凡上所厘改制度正祀典行耕籍礼下议甚详一时举礼乐极旷世之隆君臣之际可谓殊绝荐进侍郎礼部历少宰两命教庶吉士　上幸山陵赐服物　召见行在所燕语从容因极言典于学及育才之方且及宋一代史文繁当删裁者　上意益向之屡　命摄祀定　九庙禘祫乐修累朝典甲奉　三后主迁于陵宠秩既益进思所以报无巳上疏言东南赋所出蠹败民者四事　上皆为下所司值岁大水燕地有流殍而他所若承天尤甚又疏言所以格孚玄化加德意以惠元元辞甚悉　上尤嘉纳十七年　命都郡国所上士至秋遂爰立作辅日孜孜治道值冬至　驾诣　园丘复行　庙享大礼召对讨论经史同异因请修汉宣帝白虎观故事大集羣儒讲论五经称制临决者　上为竦听南廵命以居守　诏谕至再委寄之切及钖予繁庶亦前后所无也军国万几咸取裁两月余驾始旋自承天迎谒　上慰劳良深　上于廵幸所著诗皆以示庶几虞廷赓歌之盛既亲礼益加岁时宴赐非诸臣敢望迨疾作遣医慰问相继竟卒于位方未殁时犹疏五事一为盐荚二为水地其三皆为边计盖死不忘国家也诸从曰梦圭者累官执宪亦有文
赞曰君臣之遇合诚难矣苟诚遇岂为徼一时荣宠哉当　世宗中兴慨然欲举三代礼乐虗巳畴咨审则法令动以经义从亲礼儒臣昼日三接信任无加焉鼎臣晚乃获遇其所对扬仅仅若此非有所畏不尽则其术固疏与独始终一节不?餙臣高自错而无当于名实犹贤矣乎人言其父倜傥有鲁男子者事则其昌有由哉
○查应兆
查应兆者其先婺人南唐时文徽裔也年十四试诵通郡守少之见其业惊焉既成进士为共工属命阅守藏者尚书霍公韬时在兵曹与同事诸宦者为慑巳又视榷筦浙奄尹?监者方倨侮诸使者无敢出一言适与二御史同报谒奄将据上坐笑引却之曰公真耄耶何忘主客礼乃仓卒无以答卒让席时奄横甚林司寇俊及陈嘉言皆以忤逐因极言宦者奸状请戮之而召还俊等时嘉其敢言调驾部郎冢宰有所属使宰士喻意因面陈所以不可为之愧谢既而裁缇骑滥者众环诉之冢宰叱曰岂有狥私查驾部哉大司马李以论事数相忤曰人臣奉尺一宁当舍法有所侵乱之李公为之屈永嘉相以贤也重之置酒会苐中称述　主上明圣应曰可谓有君如此乃大忤适复忤他贵人遂出之参议山东转粟辽左其所灌输法甚便又以余益修守械将校多贸首功朘削其下为举宪绳之且施宽惠以抚边氓迨后辽戍有据城为变者遣使抚之曰还我查公耳其按察徐土发奸若神狱有久冤者一讯得其情立释之在豫数引大体不为苛恶吏深文有所刻害尝力争之使者直上南幸楚至卫　行宫不戒于火吏多被逮大司马王廷相独荐公才俾专办护往返不乏而民不知劳　上悦有所加赐岁饥　上命尚书杲以内帑赈之杲檄下监其事所全完甚众时以课不入欲移之他乃疏言天灾流行宜同恤者得不被横征有以左道幸者故尝为吏嗛其恩将言之　上闻之惊曰吾岂以是尽失其平生哉遽谢归卒
赞曰吏道之失若贩鬻然有由来矣应兆守职奉上持画一当利害际不少动摇难矣哉观其烈烈引分责让权贵杯酒间彼脂韦者视之宁不有腼面目虽盘桓两署不获登三事由峻谢宵人蚤自远庸不谓几乎
○杜庠黄暐
杜庠者长洲人少游于张和人咸忽之和独许其爽爽不羣巳而论于乡为攸令未久谢去益躭于游自以才气见抑一寓于酒以发舒其意任所之辄流连忘返时为诗以其愤愤者三致焉嘻笑不平甚于怒骂要之不得意于时无以见所感忿故与屠酤牧贩者相尔汝人咸疑所为不恤也
黄暐初为工曹疏渠通漕考最改刑曹治畿内狱用法平虏入边吏有所失亡司马文升举暐按之神木令请以车绒金三千贿者暐厉色拒之卒当其罪将臣有论死者忤权贵请告归性敢决不媕阿取容其后乃益着
赞曰公序之放谓有所激则诚过然无所与何乃混迹市人欲以明其不屑抑又何至是也曰升桓桓持法无所贷虽里居人犹慑其气为之心下则其取畏有由矣哉
○赵承谦
赵承谦者常熟人宋氏之裔也少业经生数射策不中至五十乃试通为理曹贑贑之俗嚚讼仰机利而食间持吏民短长令赇谢破败之乃壹用文法诋严而有所分别使无复者理用为清尝??征洁轻重着为令巳守令赣县新视事尉?盗得从两隶往立出之谕散其当又守令宁都方赈施御史行部毕赈而往谢御史御史曰吾行谢君君胡谢也后召入有不便之者沮焉?南铨属以考入分宜相子曰吾能留公笑曰吾乃行贿耶久之出参议岭南其治效视?理时尤得专矣和平盗起主吏请计报之曰五岭夷俗寇盗自其性然非有他利敓攘耳且盗耳目我不舍而我寄腹心焉几不为所纽而吾犹狎之谓可徼旦夕功者岂不悖哉卒舍荚平之然不能放折传人语不得则色庄必申其意乃解竟以此惮使者曰是岳岳将折人角耶论罢之性既洁廉绝请谢而好为义居故俭崇老氏啬夫之旨卒八十余子用贤官太史亮烈视其父
赞曰士必强毅劲直始虽不易合终必信爱亲之参议五十服官政其虑事至精然不脂韦取容余识之吏部时迄老犹故而见谓长者固诚一之所致邪当其时取显名厚实者其所得浅深可知矣
○朱鸿渐
朱鸿渐者奉符按察畿内治河间狱竟之穷其根株无所避巳而妄言公交车并迨赴若卢理果直得无坐人庄其敢决历藩方久之皆有声迹为方伯闽尤疆执能行其意诸使者至皆敛手无敢问职事属吏稍不如令辄令对簿故自投劾去者相踵一时称能督无及之者余入闽则巳罢去吏言其操裁犹齰口也
赞曰古所谓文法吏未有不称酷烈者若赵广汉韩延寿之属其治状何如哉皆以严刻武徤疆力行之故其治剧理乱锄奸穷椎埋钩致连逮纤微必得非其才有足擅不至于此吴有纨及鸿渐皆以精核能任职后来者莫之逮余亲见其行事奋不顾难慷慨专巳不偷官而外交不弃事而简其业庸不谓贤乎哉
广信府同知邹潘校正
推官方重校正
临江府推官袁长驭校正
上饶县学教谕余学申对读
湖州府后学吴仕旦覆订

[book_title]●续吴先贤赞卷之六
刘凤
朱纨
周广
陆粲
王庭
王守
袁衮袁襄
张寰
顾存仁
陆师道
皇甫濂
瞿景淳
章羙中
沈启
○朱纨
朱纨字子仁父昂文学掌故罢归妇所生子为逆娣施始孕纨生圄中逆者子巳窜父他所又欲取纨戕之且将图施赖施以死全之父亦竟以乡先生陈琦列其冤状免纨举进士守开州为轨赋平其徭时利赖焉?郎职方南都奄横有所侵挠裁之法请着为令迁参议江西初东乡置县姧民避徭上公交车诉连岁不决立讯得其情移按察威茂番素骄时出掠官军一矢不敢发赂遗之乃去至则勒兵待番尚狃焉骤与之战大获首功惊请输平又为画所以给饷戌者境遂安无患迁参政山东时以魏滑兵及东时共戌邺之涉县纨当在行同相度形势以东兵守甘土岭畿内兵守毛岭邺兵守故关而又令东人自给馈因下议主客远近东既烦遣率费又千里飞挽非便且守涉者为隘在南设虏出不意入我不守境则何及东人且在敌后矣议遂夺卒罢屯进都御史抚贑以闽浙被海郡数与夷市以私其利外国势家积与之通至豪夺杀掠奸不胜乃命移莅督捕纨廉得其状由奸轨召寇为之侦俟急则纵飞语力能动摇国是且一二用事者皆素庇之度不可问然义不避难即力疏请先治其内乃敢任赖　肃皇帝神明听之遂理根排治作重劾紏之旁侧目者百方沮未得卒能督以兵平闽同安寇忽即人来言贡者在浙意叵测即又驰至纳之馆以待　命持构者方导之为变造诡语镇以静使不敢发益督闽将镗由海中趋双屿等隘合浙兵进与贼遇疾力战纵火涨天斩二酋擒五十三人夺其艘一器械甚伙又连战败之追贼入屿挑之不出乘夜突围逸夷其巢燔烈之并燔艘二十七又一巨艘来驻沙中纵追锋舸益前蹙之摧破焉获者溺者斩首者愈众兵势遂振铜山青山?奥南荒等岛穴贼皆望风遁纨又亲蹑其踪海中至双屿议留屯众难其险绝稍为筑塞而还闽人嫉其且将为巳不利有所论时则漳失囚逸于海透入于江诸方绎骚又奉　诏改廵视益督诸将追贼下温盘诸出没所大克又处贼侵衢亦平之浙以无患而素与贼连者愈憾百端坏败其功下亦且偃蹇不受命纨誓以死图効自辨析蹇蹇不巳
明年春命督将镗按察柯乔于闽皆出洋中迹贼至诏安之灵宫澳合诸军设覆山上下千舸具进贼徒兵伏败之趋舡者疾力鏖之覆溺杀者甚众擒夷王三人白番十有六黑番四十六皆狞恶异状可骇贼首贵等一百十二人妇二十九斩级三十余他资械等称是皆五澳宿贼骁黠者并歼焉及夷之贵王妻妾等漳人大恐有尽室浮海者日走往聚观诸俘偶语藉藉踰时乃定捷闻则与连者无所释憾反疏言其擅杀作威纨罢而诸出死力杀贼者皆召令对薄谴责之矣按使者杨九泽亦以奏上得罪与并谪纨竟死于家
赞曰甚哉大功之不可成将亦难乎免也雍成忬皆罹谗而新建亦遭嫉几殆况纨则尤处其难持权者从中制之为构者毁谮日至虽不邛自恤然谁谓为尽力哉而纨竟以计划求必逞能左右之用素不服习之士强驱之前遇辄摧破此其畴略胆智权谲诚有足称矣然大要激以忠愤可不谓善将哉余尝履行陈临矢刃士皆变色而不心动者然每至决策以千百人投之必死地遇卤获即骈戮则需忍不能发何者气奋不顾一身易而以众存亡死生之则刚而无勇者有所不忍也纨诚为国无所爱故狥难不避昔司马安以文恶郅都守鴈门匈奴为引兵去非严断疆忮乌能胜其任偷快无所恨哉纨败而东南之患遂不可遏累十余年将亦数以无功被收迄于定之而能督者若宗宪亦竟不免故为兵者道家所忌惟坐谈者无害耶
○周广
周广者昆山人令吉水召为御史纔两月即抗言假子宁挠乱王度亏伤国论罪死有余得远窜宁使人遮道害之间行免复令建昌逆濠方肆力折遏之嬖宁憾犹不置再窜逐南荒资讲授以给讫宁诛乃复召补御史屡迁按察使奄在闽者横甚颇以文法裁之使戢敛以都御史抚豫章免又起为侍郎刑部以卒始诸嬖幸骄恣于内而濠复图变廷臣无敢言广首发其奸人服其气后乃有周大礼者守莆其政平所当无不服虽似纤细而仁爱常浮久而人益思莆故多士族稍蚕食穷下户而赋法严使大小咸得人尤以为难
赞曰宁彬皆以佞幸贵周广用一小臣而气奋斥逐之谴以幸全近佞之亲在日月分然逆乱之萌乃相应往来皆蹇极于病卒之悔祸始迄于定矫矫执法无所阿初辱后宠其获即多熙贤哉礼之精疆实能负荷
【 平声】 持裁得衷众庶以和熙贤哉
○陆粲
陆粲字浚明一字子余完族子也警悟故绝以春秋对策为庶吉士试辄居上忤新贵者补给事甫三日属羽书传即疏言兵要及所当乘障要遮计巳又疏言壅滞之患深由上下隔也乞时延见羣臣尽所怀讲臣既得接少又间以寒燠罢何以能从容启沃究切事情且才可用者非出一途宜广釆纳而远地不慎简轻付之不乃视之度外乎令考牧畿内即又劾阉洪所以耗败之罔　上未即罪条数事进皆见用及论乘马盐筴皆国之大政而任人轻彼且以轻自视焉有能举其职者适卫候徼者所发狱付理官当其子大逆而徼故当他欧者不符　上罢都御史浃而且连逮书狱词者即又疏言卫徼以几俟胁恐人所侵冤无敢为平反都御史大臣由之罢亏损实多　上愈怒并杖之会黄河清且千里凡六日廷臣议称　贺而司徒许公赞云恐新进有立异者不果张桂方贵幸廷论之谓孚敬以议礼蒙恩宠极矣而刚狼自用窃威命市私无奉公意当退而蕚则不饰簠簋以贿闻尤侈汰进其私人浊乱时政不殛责之无以警官邪语皆峻切　上即开纳立罢孚敬而禠蕚职以粲等不蚤发也下之吏既而詹事韬自以有所荐同之蕚辨焉　上意回留孚敬谪粲主邮驿而行人岳伦及王凖等相继言者皆贬方粲夜草奏鬼为之泣谢曰既以出身为国不能顾矣逮谴所如平时以经义教授巳而迁令奉新有异政惠足及人俗善诋谰狱为乱乃咸取伏法人尤快之久之念其母乞归惟以养为事罢不为书谢所尝游贵人而诸贵人重之道出吴必过焉为停累日所居以娱亲周饰之颇砻斵事寡姊抚遗甥施及宗党尤称有恩礼丧其亲哀不胜疾遂革凡使者荐其贤三十余牍竟不复用也灿外王父参议胡琮以刚直名及副使姜龙有文学极推重粲皆不得其行事故无述焉后粲论孚敬者有给事昆山秦鳌言亦慨激
赞曰浚明学术至深其所解义儒者多不逮不独一经能究明旨向皆为疏前之滞疑释之授受远有绪于文辞尤恢肆劲严极其力要之不诡于正而屡抗疏公交车则尤烈烈引义遂动鬼神历诋用事者不少选蠕虽流窜戮辱气未尝折下也方举朝难其异议不敢为谀赫赫若此可不谓骨梗臣消患未萌哉虽汲黯寝逆者谋未或过矣
○王庭
王庭者吴县人少则言经义里中养其父愽士君家甚贫故赖诸弟子食既当与计偕念其亲老不至而复愽士君果亡何卒时咸谓能孝后第进士守许州可二岁乞为大乐正属得以为毋养者不许寻为郎刑曹迁按察瓯闽瓯故在山海间多珍货廉毅无所侵盗恒作都尉逐之为所戕■〈言冏〉得其首恶令自取以献而赦其余境遂以安其在僻幽素患苦县道者声威皆被之争出就吏巳而进参议豫章示之礼化尤为下所戴遽谢归街居衢处四方走集大贾拥高赀遨嬉驰逐而泊然闭门无所通往弦诵时时不辄或与弟子习礼容揖让俎豆冀以感动之故闾里为之倾诱善家子修行立名誉无令放纵荡傲为持议上下之旦夕异虽渫恶民能改厉即与为善故能楷模一乡人有过惟恐闻有仲弓风使者按部必加礼数造其庐有所请或政与俗易一言立为之更子敬臣恂孝谨尤以道高见推于世
赞曰直夫言不出口而化于乡翕然归之躬行君子哉世以学道者多伪则放謷任情无所检反为贤耶近者一二少年喜?名惟以造请贵势横里中虽名文学而行乖义阙故制行严方洁巳自措与谈说之士又可少哉
○王守
王守者其先吴江人自其父?后于王以明经为郡理鄞召拜给事性畏谨容貌敦重动止皆有幅尺委蛇可观当永嘉相时台臣争有所言故相与?水火甚而独能得其意众亦不以为嫌也从容省闼时谓中庸久之迁卿寺往来两都间进都御史抚郧又莅济上及在台事皆无可见而宽简有令望其治务以清净致之未尝喜事有所变更好洁修论议无所假故时者客游诸公所犹未若今盛具待之峻诸以好来者必察其人慎于接对不沾沾为名藉人辞色使为游扬故亦以毅直称
赞曰风之隃也非士能以计才辨智惑乱之也亦在位者不能自持故无所磨厉而使渐靡日以溃坏将谁咎哉今其流涣涣踵相接于道假以诗请寄者不可胜也昔闻守之言云但谨谢客孤立直行巳意保无过咎何以多游从在所尝满问遗遍存之使宾客纵横乱天下国家为
○袁衮袁襄
袁衮及襄从兄弟也襄先以明经对策甲科为郎以寺燔焉谪斥之久乃用荐起按察广西视文学诸弟子所诵通多寡亡何乞归好读书多所论著其言时可推行者曰世纬衮后襄仕为令庐陵庐陵俗善衒多所诋欺而能恤其情不任刑特譬晓之使无复者人?之格心故廪在卑下所贮积但耗败之时巳被召当试补?宿留请更之及作繇赋法不使若前得淆者皆为邑永利有父老送之者曰使君何论迁秩多寡即为邑可以不朽矣袠为动容谢巳乃迁为礼曹郎未久遽乞归与衮先后卒前有卢雍及弟襄皆以明经高等雍为御史迁按察胶序副使襄为郎更三曹司兵刑礼乐皆预主守尝以几事有所争下都船对词益直乃即出之又命试郡国士豫章贵要有所请拒不应出参议陜以服归兄弟皆有文学而蚤卒不竟其业
赞曰二袁少以儁爽名倾一时与浚明履约俱起诸生而卒乃异袠于书多所通衮之理人有遗思惠在数世即齯齿之叟能知之矣若两卢名行足相比其居官为长皆有功名足自表见特以世之不延故业末融与时之持禄养交窃富贵者不侔矣
○张寰
张寰者昆山人世为吏父甫明经高第守祁遽自免归寰亦以明经三?州有治剧才所守辄以政最闻剽寇横河朔名捕弗得为募少年入其党计取之使者前后累上其状召为郎拜纳言以灾异策免遂湛于游以箬舰自载极五湖之间恣所往未尝问交亦不择人凡以好至者即相与流连故为任达人多贤之在所逄迎尝满宽然乐也初不以家人作业为意尤善诱接后来虽无可取必曲为称誉疑若有不得巳者然亦为不撄累于俗矣
赞曰纳言伟矣魁岸爽爽和而不流周旋山泽将必使杖屦迹交焉盖袵席江海而旦暮行路矣犹贤乎造请问遗通经侠为名者哉尝见其诩诩谢益自恭谨则又与彼傲睨纵诞者远乎哉
○顾存仁
顾存仁者太仓州人令余姚能举其职召拜给事当　肃皇帝初疏上言事多恺切且直指　上身请典学修政者谓不当言逄赫怒徙边者久之赦归　穆皇帝召起累迁至太仆自以尝蒙谴无以藉又遇拔擢宠贵不有奇谋便计利国家终何以报　上哉乃思止足力请归遂卒
赞曰太仆淳厚穆如其风即之使人亲爱无巳时然不脂韦取容言议英嘅诲人以德义遇有阸难赈施无所惜方抗言于　廷顾自致节竭诚岂虞其复用尊宠哉内自惟知无可效不能与少年逐遂风励以恬让虽优游无为其所弘益多矣
○陆师道
陆师道初以明经对策时相爱其书欲寘之第一不果为尚礼郎令入侍以笔札从内雅不欲因人进亡何请告归遂卧不起时高其志操有贤誉其处也尤敦行义曲躬卑谢温然长者又不治生业介廉无所苟故能迹晦而名在士大夫前至　穆皇帝时召拜尚　玺时巳被病强起及奉使还　朝仪不肃又应对误落赖　上宽仁怜其病与告归卒同时有章焕官宰士至御史中丞抚淮徐数上言事有所兴功业盖赫烈矣当权者疑其论建渐广将不利巳谮之谪死
赞曰师道宴宴无大过人者其为洁廉亦自其性非欲为名高自憙而称之者多失其实本和令持慎初恐濡迹幸门有所悔吝故引疾亦未敢显有所出也论著非所长而以得名崇饮不节顾以壮盛时不为利禄劝则安得若人哉晚之颠踣道路因病失其守焕诚健吏好作事功论说无统欲而不厌宜其及也夫
○皇甫濂
皇甫濂字子约父录守重庆子冲涍汸濂录初为郎礼部明习国家故事若功令勋臣世家前代制度损益守府之宪无所不载故一时典礼措施中外文词相应颇为雍容及所折中恩泽请求亦良有意秩宗倚为重其守夔方鄢蓝寇起蔓延蜀郡皆坐甲不敢出冀招之独躬率吏士具糇粮疾力穷讨既平使者方上其功属巳报罢其处也和良不为忤而尤善著书若列藩所奉令甲及所传闻与所见当世行事皆存之冲尤嗜学者犹不猒故其所诵独多举明经罢不对策为诗辄立就多作元嘉以来语高自持不妄与人狎文亦几类齐梁间兄弟自相师友与二黄为中表又皆应明经其论议与相上下仲涍对策高第为郎尤为昆季所推贵溪相任宗伯时所上章奏皆草之或有故使他郎代即无以当其意改　太子司直坐法谪又移按察浙卒其在粤诗曰东览最盛濂亦以对策主都水事监所用薪而司空隶者入之少欲丐益不从谗焉适出使郢代归未至而补外稍迁郡都尉兴化行守事兴人故纤啬而法令亦稍阔视簿书期会恒多暇余时为理与共相羊山泽间意颇得俄以奉计上数要之不复肯来濂既玩心神明习吐纳延化术冀神仙可学而复游思典坟多所撰述闲居散斋辄不通谒又昼喜睡谨谢客不令前余每欲从之学不肯云非师所授外皆巳润色之故亦不可传也当谓能却老返少乃一用之房中又不得交接益遽以之卒兄按察汸名方贵于时重庆公四子皆才盛矣而冲于文丰缛近丽涍以五言名文甚少濂视二仲益清绮皆有集传
赞曰皇甫氏父子五公皆名能文动海内然前则李何后乃王李与并时而作抑或少不逮之学士大夫向背亦时有不同而皆能倾视听争耳目之则非其才有足擅者乌能尔哉涍与周生书深相励以学诵贵淹业就必无虗者惜未践其言今观冲雅好书独意稍下之乃不遒然长于诸弟矣夫未暇潜思而务于名至与实易此固今之疾在膏肓耶且以濂之秀羙涍之通解要之无爽厥声使能夙夜不巳沉浸之古所载书则安知其所至哉
○瞿景淳
瞿景淳者少则淹警所诵多试愽士弟子即能屈诸愽士弟子故亦以诗时时讲说学者多往听巳使者衡水杨先生差治习业者独异之遂与计上主者藉奏第一对策复高第授编修至侍读取急还谒相严严曰南中夷且平何劳之不图口语藉藉将乃不足来者所何也遽应曰诚有之若所闻者夫将不夙夜厉士以死而玩使蔓焉人日以瘁不能朝夕而安得不望之切也严色矜乃佯谢云夷且未式侵败王略若之何旁?齰舌贵臣有嬖其最后妻请恩泽当为诰辞持不下夜馈焉挥之不顾巳自学士迁祭酒南辟雍居久之即进南少宰适大獘羣吏有所黜罢乃佐以宽明要归之长厚其都试且数所得士为多若淮南相李其所进也当　穆宗时尊宠用事与书劝重惜人才于贤不肖进退无宁过于慎稽之勿轻用嫌似微过涉于党并弃之且县官方急可无备缓急者李公深纳其言引疾归以少宗伯召上疾复作力请罢淳少时道巢湖夜中若有千炬遮前后淳叱之遽隐又尝湖中覩虞山影水中沉沉繄蔚异他时见者故颇自负言貌不踰中人而气葢一时与人虽泛爱而有过辄不相为容伉矜时发之和惠中其所执固不可夺也
赞曰始景淳自诸生时语余今士喜矜且人亦未易量胡必能而自沾沾足也余谓淳固诚谨哉其不崇巳好侈大也及遇时浸浸贵又三见之虞之山论议葢宽然长者其度胜耶然以被病语及　上所欲用之犹气奋思竭焉者不敢恤躬之瘁末乃眷眷居室谓无可复者非其意哉
○章羙中
章羙中字道华举进士评事大理讦伉不污迁按察豫章时袁州相贵权赫赫独无所折下守文专巳谒请不得通相亲戚故人无敢纵横邑中者浸不说之移参议苍梧故多瘴毒欲重困之又适安州役兴亲出行徼夷拥戈戟若林按辔徐驱之不为动晓以祸福遂帖然服在岭桥积久罹毒淫几殆又移按察松番病未能往属巳免家居久之有荐　上者且欲召用亡何卒所为七言有体裁时见感愤欲用所长既不能乃郁郁不忘犹　得一当俯仰慷慨故其辞激越致壮使人摧伤哉
赞曰羙中矜厉似峭直不容然实和谨遇人无所失余每与游哀其壮志且时称古贤有所激愤而为礼恭送往迎来皆极有意此其中岂一日忘哉至矫为名行诈者深嫉之虽卒不用以死其才气略可见矣
○沈启
沈启吴江人状貌不踰中人而有气干为吏喜兴作功业不自便安而巳为司空属典作能节财费及?法比亭轻重得刑之衷不肯狥权贵意有所出入大司寇倚以听?守绍兴尤以信义得民赋旧?胥穴焉故乱其藉无以稽?斥山泽凖量沃衍裒次高下定其征无得淆又令役力视田繇惟画一故更赋遂为经法至今赖之进楚宪无几罢归其强力心计足以大毗治惜未竟予尝见其治田赋书及吴江沟洫志言水道甚详吴以水为国其利害皆系焉即连年潦民皆鼃黾之与同陼故?吴应未有急焉者也若其言支流皆言所从出亦有所汇为泽往往为势家因其沮洳壅为田夺水道使蓄泄靡有所故湮浸为患由各自为不虞天灾自非严明之长深督厉之无以为吴也
赞曰吏理多虗伪以苟一切固习性然乎其恳款为事必致于理可经远为后来者利非强干实心在事者不能若启所为必克终非文法吏幸一时者比而彼务便安妄附和取名者反破坏之见谓俗吏事田谷琐碎呜呼使从容文雅善结纳宾客遍海内其为交乱可胜言哉
广信府同知邹潘校正
推官方重校正
临江府推官袁长驭校正
上饶县学教谕余学申对读
湖州府后学吴仕旦覆订

[book_title]●续吴先贤赞卷之七
刘凤
节义
刘政
黄钺
王永和
张益
钱泮
金道玄
瞿嗣兴
钱廸　徐植
颜琇
枚应发
戴君用
王洵　王淳
莫辕
都文信
沈伯刚
吴淳
朱良吉　俞敬
陆安
梁昱
支琮
○刘政
刘公讳政字仲理其先汴人父以礼则余从高祖也生有至性好学问其行义尤厉一介不为轻论于乡第一方孝孺先生都试见其文目之犹孤凤在鸟中当为虚左既感其知思奋欲有所出之日久矣会靖难师起嘅愤不食死无嗣
○黄钺
黄钺者常熟人洪武初以奉常弟子为尉巳而举进士给事中常言燕事遣将误宜速代之计当以时决需之生肘掖忧后以持服归兵八投琴川桥死时俞贞木亦劝姚守举勤王兵为卫尉执送死之
赞曰士守经义儒衣冠道先王语其雍容酝藉可也及事变起能奋难不忘死亦良难哉仲理未食其食徒以受国士知于孝孺遂以身殉叔扬有陨无二为臣之节是其庶乎方国家始建威德遂盛海内忠义之臣接踵而死湮灭无所复志者多矣故其事皆不得而详焉至匿山泽易姓名隐约以终身此其人岂有所要于后哉名不名无预也而明教化以着统风励来者是以贵君子表微乎死事
○王永和
王永和字用节昆山人永乐中为文学博士适饶之孔子庙庭坏请修之守不时应和责之以太守行风俗不知重教化何以率先吏民兴礼乐哉入为给事中劾侯尉马顺怙宠而骄妄厉私威使持节为　韩世子又劾中官偃蹇无人臣礼寻迁侍郎工部抚监淮右治水徐州凿吕梁??云水为河流正统己巳从征没于土木之师赠恤良厚进尚书并官其子贤评事仲子敬以明经举季霖进士复为给事伉直不堕其父风
○张益
张益者吴县人少长于燕举进士选为庶吉士预修史迁修撰进学士召入阁典机政正统间北征益与曹鼐并从尝劝　上持重及师溃与鼐俱死益慷慨有志畧师出深忧之竟为中官振覆焉振亦死于师而人未知盖非天败振振实自败也益为文立就军中书符皆其草初与夏昶嗣初孟端同善艺事益为赋独工昶遂罢不复晋意昶图竹称绝益亦绝不为也己巳之事诚猝不谋然兵久不用渐骄令少不能戢矣征伐未?非计而将帅之臣不无罪焉逮正统间有许铭者思温孙也初为司马属后以都御史按边驭兵以严将被罪者因嗾其下乱作死焉
○钱泮
钱泮者常熟人以参政家居嘉靖乙卯夏五月倭夷入侵我郊保残焉斵泮父棺泮忿之尹王鈇者工骑射以功名自喜常手射二酋毙之遂有轻敌心值寇自漕湖将与在福山者合侦有船十余可六七百人耳谓其弱易与欲徼取之泮亦奋欲报其私率其子第前焉鈇继发至三丈铺寇伏不动以二百人诱我泮大呼进为所乘四起猝突众遂乱泮不能整卒歼焉鈇亦为众所拥矢不得发旋入泞止焉觧剑命隶者谢其母隶犹翼之走鈇叱令去寇执之不屈死
赞曰大吴之风与燕齐异轻心易于去就守死不变奉其軄无论利害是难能矣哉未和封疆之役亲执鼙皷提马而介于阵虽覆师徒亦足赏焉者益帷幄亲臣不能画计今全遭狂竖擅命进退不可周旋不能言者谓使固垒无动岂有患哉然益之没或欲援之出不从志可尚也泮诚内激于忿夫寇入而士大夫无固心不以死悍其若死绥之义何故鈇亦可谓慷慨矣夫孝友
○金道玄
金道玄者吴县人陈万户飬子也方国珍起行省朵颜参政督师讨之期会战驱之补门国珍伪降陈信之懈不为备道玄谏不听巳而果扬颿直上师熸焉陈溺道玄求不得从之海曰父有知不使为贼俘也若有冯焉者???水?至温之沙濑上竟得免归或荐之士诚所道玄闻复遁去子问以功名显
○瞿嗣兴
瞿嗣兴者常熟人毋当暑病甚兴燖汤跪请洗亲抚摩痈秽夜驱蚊不休又患积气食不下兴刲股作羹母啖之愈又忽非时思芰解衣行求水滨得之人咸谓异子庄以荐得官至参政福建
○钱廸　徐植
钱廸父苏洪武间当伏法廸年十八诣曹请代父刑上其事　诏从之时又有徐植者父达以税事当刑植亦未弱冠请代既伏锧犹从容赋诗无惧色二子俱常熟人
○颜琇
颜琇字季栗洪武初父戌凤翔以母韩行琇独留久之闻母殁即奔赴负母骨归行数千里未尝释于地寝则庋置之宿其下涉则戴之泳焉父既放免奉事尤谨旦夕自洗厕牏亲劳苦之云幸不乏食又何以尔为人趍代亦竟不肯意将视父溲安否也逮卒日夜号水浆不入口者五日不胜丧死子昌亦有孝行
赞曰为人子者无以有巳若他随所事则致命焉故育之之恩与所生等孝能无间然者尤未之见也道玄事陈驱驰兵间有陨无贰不自意全也迨伪吴求之逃焉以免岂始于事父以致之君者耶廸之与植少遇变而以死殉伤哉是天性然耳非可强相慕为之琇之飬极其心而卒以丧死虽云过者俯而就然贤者之行宁可非与
○枚应发
枚应发市人也事母孝母疾弗疗发刲股进而愈他日又疾作发露祷于庭灼肌以代母痛愿以巳之年与母夕方晦忽开见斗六星惟一星尚隐顷则云复合入视母母巳拥衾坐云有六人来以水洒之霍然苏
○戴君用
戴君用者吴县人洪武中父福以主守失火当坐君用代之刑于市妻吴以节行旌
○王洵　王淳
王洵王淳者父铸辟为都督府掾属洪武初坐之当伏法洵淳号泣无日夜争请代走御史言父以洵故怀禄洵不能有所以事之免于过应戮淳复进云由淳故不当坐父兄者御史讯其执志皆坚定无二闻于　上特免焉
○莫辕
莫辕字巽仲幼慧悟从张适学适甚异之洪武初父系治当刑辕年十一诣李请代李试笞掠问谁教使辕无恐言死父岂人相导为遂上言之如其请父乃更为辕陈非辜竟死系辕巳释季父侍郎礼方宠贵用事时持法严辕预恐及缪指一人戍闾左者为其属后礼见法辕竟以前被伍符免兄遗胤几殄取而育之又间行求得其父骨归辕屡触网卒全巳而遇赦宥既痛其家祸深自刻责常茹粝饭蔬邻失火势迫跃入火抱其母出毛发为焦若其阴行善惠利人多矣里有贼祸少年葛尝疻伤辕众执焉且陈其杀人状于郡辕曰葛所杀三人者死溺耳欲逸之不得深为惋姻沈生坐之有遗孤女字刘刘又他适辕乃长而归之邻有举室死疫者遗子人无敢视恐厉延又收飬之素与乡先生张子宜易九成游故亦长于学问
○都文信
都文信父贤与徐右善贤且死妻唐娠信泣不巳右日使人存之且约若生子当女之巳而信生唐遂行右飬信长而归之女洪武初右坐之抵死信请代右义不可曰而父以息托我柰何令不祀事亦良解后复以他见逮信曰今幸巳有子可以报矣右复不许信潜冒其名往死狱右感之竟亦不子
○沈伯刚
沈伯刚者本孟氏为母之姊沈胜五所飬沈且老坐法请代固不许刚疆谓吏愿见刑吏怪其少上之得宥时又有朱昱父被左符摄老不堪兄亦先事逸昱请行所司少之加楚掠谓隐壮者昱终无言俱长洲人
○吴淳
吴淳字伯善少与兄学兄中遭疾废不良于行者二十年元衅作人不自保淳负兄趋避之遇强暴剌以刃淳以身翼蔽中三十余创昏仆于地兄竟死淳复苏得入余杭山蜚遁以终
○朱良吉　俞敬
朱良吉者常熟人母钱病尝剧吉自洁斋祷剔胷出心割以啖母良愈吉创甚不能兴邑人俞往视见其胷开五寸所气涌出为纳其心缝合之顷乃苏又有俞敬者太仓人亦尝刲腹刳其肝愈母疾永乐间旌其孝官之尚玺朱灏庐父墓每攀陇树号树皆为枯有乌驯狎不复畏人与参政卢雍皆以孝蒙旌异
○陆安
陆安父德甫好客竟以客坐法时以用重典刑乱无贷安急即与兄诀昼夜走至都伏　阙请代许之驱诣市中颜色无变时年三十一妻锺亦以节闻
○梁昱
梁昱字文辉少从诸父学为游娶三日遭父丧庐于墓者三年蔬食水饮如一日免丧随计上冢宰萧山魏骥重其孝亲候之为咨嗟而去部使者孙鼎表其孝将列上不果仕为平定州有惠政民怀之
○支琮
支琮少为愽士弟子贫甚遇寒母衾单不能寐尽解衣覆之巳危坐至旦客候之良久不出呼敬将何在乃短衣见云方以所服覆母睡恐觉之故迟耳客叹息悯之周公忱抚吴恤之仅获济后仕为从事
赞曰孝友之根于性岂有异哉而悖傲者乃时有焉非教之衰则俗之易人湛溺之不复觉也吴礼义之国其君子誾誾焉温温焉可略观矣其小人竭股肱之力诚所奉抑乃其常及至临利害驱之白刃而天性之发甘之无苦又皆穉幼闾巷之人非有保傅之教诗书之泽也固习之善渐靡者深至德之风尚有遗乎至非所自出而恩无与二又加于人一等矣
广信府同知邹潘校正
推官方重校正
临江府推官袁长驭校正
上饶县学教谕余学申对读
湖州府后学吴仕旦覆订

[book_title]●续吴先贤赞卷之八
刘凤
儒林
文学一
◆儒林◆
陈继
徐达左
钱更生
吕昭
殷奎
秦约
周南老
顾巽
陈颀
陶振
卢应坊
○陈继
陈继嗣初祖征本湓城人从妇父江承相来吴父惟允伪吴时客潘元明所矜伉专已王行辈皆望尘走事之良谨骑而呼止仲随吾来何自喜也后允死家破母吴操节育长之遗书尚出万卷遂从止仲学又游于俞贞木时经术颇废乃独穪说先王有所论说不敢立异而于笺疏畧皆通究释其滞人穪陈五经他书亦多淹诵为文有思致杨文贞见而善之荐于仁庙召见授博士适开弘文阁详延文学访咨治道俾学士漙侍讲琎及继领焉宣德初预撰　两朝史进官力辞又踰年乃得归乞言者多诣之既老巳厌苦后王学士淮来与登城望因见其二子请焉虽疆应之思不属甚病之遂戒不为故所交复从之乞谢不能忿曰彼学士贵耶当为之何穷交之与有乃不得巳操觚病遂不支盖其文洁严固当需缓然蹇踬由才不逮耶其天性笃淳履道间方蔚有儒行闻之故老云初有司上其节孝事使御史廉之则方随母抱瓮行灌伛偻甚恭色若?树艺娱亲者顷母入以壸浆来继趋而前奉以进母嚼之乃拜而饮御史亟以闻　上尤嗟异以为有礼所著集曰怡庵子五人宽完皆有文
○徐达左
徐达左良夫元季时家故饶财好读书鄱阳邵弘道善为易从受之又受书于董仲仁喜与诸儒论难益求其说时兵革方息学者尚寡达左教授于乡多所开诱洪武初守臣得辟署东殴守仁辟为文学博士凡六年■〈衣上十下〉尝着颜孟四子书同时有林大同亦力学博通经传时尚未专用朱熹氏学故疏义存者家有之被荐为博士大梁以病予告永乐间再征不就所著有易义奥
○钱更生
钱更生者常熟人少戆治经术笃信之洪武中应辟至中书见宰相不拜问之对以未见　天子故不敢先礼焉守事久之不得召会有　诏祭元幼主各为之辞进更生所撰大契　上旨即召对欲官之谢病免归■〈衣上十下〉初名沂以事见法子廸代故易焉其所为经亦不专宋儒也至曾孙昕官布政楚有廉名
○吕昭
吕昭克明昆山人以经明荐授掌故徐长于学问敦行不苟嘅然有当世意尝上书言事穪　旨改尉浦城故山溪间少耕植昭躬劝课遂以豊穰迁守沁州不能治装有老父持金赆者峻郄之然行未半道资费竭尽质衣犹不能赁舟车路出徐故所受经弟子怜其寒共进一裘买驴载之官子旦既从进士遗书厉之廉乃亦有父性按河南以不合去后起为郡理迄罢无所侵居尝环堵不蔽不以窭为念殁不能丧魏公骥赒之始得殓
○殷奎
殷奎孝章其先自华亭徙昆授春秋义杨维祯所洪武初以秀才异等闻太常籍奏试通一义遂请诸能称者官文学掌故因乞近地见忤调咸阳即尽节所守教诸弟子文义甚羙独念其毋不置竟欝欝死诸弟子私谥文懿先生奎为文尔雅深厚不为浮夸学亦颇究通天人分际所著书甚众若咸阳志关中名胜集陜西图经支离藁等二弟璧孝连箕孝扬俱经明荐奎卒璧徒步千里以其丧归箕举秀才试守佥事
○秦约
秦约文仲本淮安人宋直龙图阁观之后再徙之昆文玊学为儒有高行约至正间官愽士洪武初召对拜侍郎礼部以母老辞归后复以束帛征上封事乞重儒术广教化之意又令守相考上各为书上之省以访咨治民术授文学溧阳吴沉荐约旧儒宜置之侧得尽启沃在溧阳久之乞归卒约为文原本经义贡师泰极重之所著樵海集及他书有传者
○周南老
周南老正道在元季以荐文学掌故当涂又檄为吴县功曹按狱能得其隐诣阙上书陈六事进省掾国初征赴太常议礼放还尝集易传说礼举要子敏亦以明经荐
○顾巽
顾巽顺中长洲人永乐间以易教授于乡自巽始时方统一经传崇道德成就教化除去异议辄以非圣罪之靡然向风其弟子贺廉孔友谅顾询以易在文学高等而巽子目??目??子余庆皆能传其学起家?郎
○陈颀
陈颀永之长洲人言春秋于景泰间受业者甚众荐授武阳文学掌故适故人守豫与一马乘以出入巳乃还之欲使遂受固不可未几谢归颀虽以经教授文亦清绮不作老生语在当时甚见推与性介特不肯苟容俨然终日矜严见于色故尤以操履称焉不徒文也所持论长于剌非而■〈衣上十下〉归之正要以经义从有适楚及游梁录又有纪所传闻书学者多有焉
○陶振
陶振者授学杨维祯所洪武初以三经义举言诗则熹书则沉春秋则安国故诸生乐其近皆名陶生学为掌故吴江久之坐法传诣锺官奏赋三篇多俚语俳调得释复为掌故安化振才易辞近卑俛?时格本无足称而为经生者本之
○卢应坊
卢应坊者襄子也少失父事母以孝闻力学甚苦以易简于乡与国之俊士习业其所为未尝不由礼言恂恂不出口退让如将不胜而操谅履贞见不善义形于色乡人子矫妄为名造作语言而行污市人尝深嫉之所著书皆以劝喻德义不为谀言
赞曰儒之为益于世岂空言无施之谓耶自昔王者无不详延相与博议于劻攘未集之日首风示天下知所遵尚故太史公所称功令务以教化成俗盖谓王者之首务三代以下未始有易焉者然诗书礼乐之泽荐更坏乱及整齐于散佚之余师异教人异说益远益疏故分裂为诸家人自为疏固训微笺解道为天下丧也久矣宋人者岂能不藉前闻独追古始出汉以来儒者外耶且昔儒其所为说皆拾之掌故弟子口相授受及坑燔之后所记忆十纔一二而巳若孔甲矫疵申培公辕固生韩太傅高堂生田生胡母生复中翁之属皆传自?瞿子夏子张氏之儒而湮微烬灭存焉者葢寡亦各守其师所授尚亦存孔氏之旧乎而宋人必尽以为驳而不纯简斥窜削屏绝之甚于坑燔之烈然每窃取其义剿说入之而遂皆谓自巳出是何忍焉矣哉孔子曰是可忍也孰不可忍也则虽先古所传师氏所守稍不惬巳掊击不暇顾是犹有可言者即朱氏为易义皆显窃王弼之余而云王何罪深桀纣则盗儒者不乃无罪耶使古之遗几乎熄矣其曰经解而倍经者往往着于篇僻陋污滞何以服往贤之心且使后来者杜口不敢谈则其狠愎自用不肯虚受千载为恨可
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:46:36-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>